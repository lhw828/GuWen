<!DOCTYPE html>
<html>
<head>
    <meta charset="UTF-8">
    <title>法言义疏 - 第 14 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>法言义疏 - 第 14 页/共 21 页</h1>
    <div class="content">【疏】"张骞。苏武之奉使也，执节没身，不屈王命"者，汉书张骞传云："张骞，汉中人也。建元中，为郎，应募使月氏，与堂邑氏奴甘父俱出陇西，径匈奴，匈奴得之，传诣单于，留骞十余岁，予妻有子。然骞持汉节不失，居匈奴西，骞因与其属亡乡月氏。至大宛，大宛为发译道抵康居，康居传至大月氏。骞从月氏至大夏，竟不能得月氏要领。留岁余还，并南山，欲从羌中归，复为匈奴所得。留岁余，单于死，国内乱，骞与胡妻及堂邑父俱亡归汉，拜骞为太中大夫。初骞行时百余人，去十三岁，唯二人得还。骞身所至者大宛。大月氏。大夏。康居，而传闻其旁大国五。六，具为天子言其地形所有。初，汉欲通西南夷，费多，罢之。及骞言可以通大夏，乃复事西南夷。骞以校尉从大将军击匈奴，封骞为博望侯，是岁元朔六年也。后二年，骞为卫尉，出右北平，击匈奴，后期当斩，赎为庶人。后二年，天子数问骞大夏之属，拜骞为中郎将。骞既至乌孙，致赐谕指，未能得其决。即分遣副使使大宛。康居。月氏。大夏，乌孙发译道送骞。骞还，拜为大行。岁余，骞卒。"苏建传云："武字子卿，少以父任，兄弟并为郎，稍迁至移中厩监。天汉元年，遣武以中郎将使持节送匈奴使留在汉者，因厚赂单于。武与副中郎将张胜及假吏常惠等俱，既至匈奴，置币遗单于。会缑王与长水虞常等谋反匈奴中。虞常在汉时，素与副张胜相知，私候胜曰："闻汉天子甚怨卫律，常能为汉伏弩射杀之，吾母与弟在汉，幸蒙其赏赐。"张胜许之。月余，单于出猎，虞常等七十余人欲发，其一人夜亡，告之。单于子弟发兵与战，缑王等皆死，虞常生得。单于使卫律治其事，张胜闻之，以状语武。武欲自杀，胜。惠共止之。虞常果引张胜，单于使卫律召武受辞。武谓惠等，屈节辱命，虽生，何面目以归汉？引佩刀自刺，气绝半日复息。单于壮其节，朝夕遣人候问武，而收系张胜。胜请降，武不动。单于愈益欲降之，乃幽武置大窖中，绝不饮食。天雨雪，武卧啮雪与旃毛幷咽之，数日不死。乃徙武北海上无人处，使牧羝。武杖汉节牧羊，卧起操持，节旄尽落。初武与李陵俱为侍中，武使匈奴，明年，陵降。久之，单于使陵至海上，为武置酒设乐，因谓武："人生如朝露，何久自苦如此？"武曰："武父子亡功德，皆为陛下所成就，位列将，爵通侯。兄弟亲近，常愿肝脑涂地，今得杀身自效，虽蒙斧钺汤镬，诚甘乐之。"陵见其至诚，喟然叹曰："嗟乎！义士。陵与卫律之罪，上通于天。"因泣下沾衿，与武决去。昭帝即位数年，匈奴与汉和亲。汉求武等，单于召会武官属，凡随武还者九人。武以始元六年春至京师，诏武奉一太牢谒武帝园庙，拜为典属国。武留匈奴凡十九岁，始以强壮出，及还，须发尽白。武年八十余，神爵二年病卒。"音义："奉使，色吏切。"肤使"同。"司马云："没身者，久留匈奴，不顾其死。"注"肤，美。"诗狼跋："公孙硕肤。"文王："殷士肤敏(一)。"毛传并云："肤，美也。"(一)"敏"字原本作"毓"，形近而讹，据毛诗文王改。
　　世称东方生之盛也，言不纯师，行不纯表，其流风遗书，蔑如也。或曰："隐者也。"曰："昔之隐者，吾闻其语矣，又闻其行矣。"
【注】昔之隐者，文王拘于羑里，而重易六爻；箕子隐于殷朝，而为周陈洪范；接舆之在楚，而歌凤兮。或曰："隐道多端。"曰："
　　固也！圣言圣行，不逢其时，圣人隐也。贤言贤行，不逢其时，贤者隐也。谈言谈行，而不逢其时，谈者隐也。昔者箕子之漆其身也，狂接舆之被其发也，欲去而恐罹害者也。箕子之洪范，接舆之歌凤也哉！"或问："东方生名过实者，何也？"曰："应谐。不穷。正谏。秽德，
【注】由此四事得名。应谐似优，
【注】似倡优。不穷似哲，正谏似直，秽德以隐。"请问"名"。曰："诙达。"恶比？"
【注】欲知谁比。曰："非夷尚容，依隐玩世，其滑稽之雄乎！"
【注】非夷。齐，是柳下惠，戒其子以尚同，依隐玩世，饱食安坐，以仕易农，此滑稽之雄者也。或问："柳下惠非朝隐者与？"
【注】此问发于东方朔也。曰："君子谓之不恭。古者高饿显，下禄隐。"
【注】孟子曰："伯夷隘(一)，柳下惠不恭，隘与不恭，君子不由也。"然则饿显不独高，禄隐未为下，今发高下之谈，盖有厉乎素□也。
【疏】"世称东方生之盛也"云云者，东方朔传云："东方朔，字曼倩，平原厌次人也。武帝初即位，征天下举方正。贤良。文学。材力之士，待以不次之位。四方士多上书言得失，自衒鬻者以千数。朔初来上书，文辞不逊，高自称誉，上伟之，令待诏公车。久之，使待诏金马门，稍得亲近。时有幸倡郭舍人，滑稽不穷，常侍左右。舍人所问，朔应声辄对，变诈□出，莫能穷者，左右大惊。上以朔为常侍郎，遂得爱幸。上使太中大夫吾丘寿王与待诏能用筭者二人，举籍阿城以南，盩厔以东，宜春以西，提封顷亩，及其贾直，欲除以为上林苑，属之南山。又诏中尉。左。右内史表属县草田，欲以偿鄠。杜之民。吾丘寿王奏事，上大称善。时朔在傍，进谏，上拜朔为太中大夫，给事中。然遂起上林苑，如寿王所奏云。帝姑馆陶公主号窦太主，寡居，年五十余矣，近幸董偃。上为窦太主置酒宣室，使谒者引内董君。是时朔陛戟殿下，辟戟而前曰："董偃有斩罪三，安得入乎？夫宣室者，先帝之正处也，非法度之正不得入焉。故淫乱之渐，甚变为篡，是以竖貂为淫，而易牙作患；庆父死而鲁国全，管。蔡诛而周室安。"上曰："善。"董君之宠，由是日衰。时天下侈靡趋末，百姓多离农亩，上从容问朔："吾欲化民，岂有道乎？"朔对："愿近述孝文皇帝之时，以道德为丽，以仁义为准，天下望风成俗，昭然化之。陛下诚能用臣朔之计(二)，推甲乙之帐，燔之于四通之衢，却走马，示不复用，则尧。舜之隆，宜可与比治矣。"朔虽诙笑，然时观察颜色，直言切谏，上常用之。自公卿在位，朔皆敖弄，无所为屈。时方外事胡。越，内兴制度，国家多事，自公孙弘以下，至司马迁，皆奉使方外，或为郡国守相，至公卿。而朔尝至太中大夫，后常为郎，与枚皋。郭舍人俱在左右，诙啁而已。久之，朔上书陈农战强国之计，因自讼独不得大官，欲求试用。其言专商鞅。韩非之语也，指意放荡，颇复诙谐，辞数万言，终不见用。"行不纯表"传赞引作"行不纯德"。司马云："朔言行驳杂，所师表者不能纯壹。"荣谓"言不纯师，行不纯表"，谓言而不皆足为法，行而不皆足为率，故汉书引"表"作"德"，其义亦同。若如温公说，则"行不纯德"，不可通矣。传赞又云："朔之诙谐，逢占射覆，其事浮浅，行于众庶，童儿牧竖，莫不炫耀。而后世好事者因取奇言怪语，附着之朔。"按：此即世人盛称东方朔之所由。艺文志东方朔二十篇，入杂家。本传载答客难及非有先生论，云："朔之文辞，此二篇最善。其余有封泰山。责和氏璧及皇太子生禖。屏风殿上柏柱。平乐观赋猎。八言。七言上下。从公孙弘借车，凡刘向所录朔书具是矣。世所传他事，皆非也。"此流风遗书蔑如之说，谓其书不副其名之盛也。"或曰："隐者也"者，司马云："宋。吴本"或曰"作"或问"。"史记滑稽传补云："朔行殿中郎，谓之曰："人皆以先生为狂。"朔曰："如朔等，所谓避世于朝廷间者也。"然则朔以隐者自居，故或以为言。"昔之隐者"云云者，即下文所称箕子。接舆是也。"隐道多端"者，宋云："或言隐之道多端，如朔者，亦其一也。"曰："固也"者，宋云："固，实也。"圣言圣行，不逢其时"，钱本"不逢"上有"而"字。逢读为逢君之恶之"逢"，下皆同。方言云："逢，迎也。"圣人隐谓箕子，贤者隐谓接舆。"谈言谈行，而不逢其时，谈者隐也"者，"谈"皆"诙"字之误。下文"诙达"，音义云："本或作"谈达"。"按：隶书"诙"或作"□"，与"谈"形相似，传写每易致误。公孙弘传"诙笑多闻"，今本作"谈笑"，颜注云："或作"诙"。"是其证。史记滑稽列传："谈言微中，亦可以解纷。"谈言"疑亦"诙言"之误。玉篇："诙，调戏也。"诙言诙行而不逢其时，即朔所云"依隐玩世，诡时不逢"，乃诙者之隐，非圣贤之隐也。此言隐有三品，上者圣隐，次者贤隐，最下诙隐。若朔之所谓隐，则诙隐而已。世德堂本"不逢"上无"而"字。"昔者箕子之漆其身也，狂接舆之被其发也，欲去而恐罹害也"者，箕子见问明疏。论语云："箕子为之奴。"马云："箕子佯狂为奴。"韩诗外传云："纣作炮烙之刑，箕子曰："知不用而言，愚也；杀身以彰君之恶，不忠也。遂被发佯狂而去。"文选东方曼倩非有先生论李注引尸子云："箕子胥余漆体而为厉，被发佯狂。"论语云："楚狂接舆歌而过孔子曰："凤兮，凤兮，何德之衰？往者不可谏，来者犹可追，已而！已而！今之从政者殆而。"孔云："接舆，楚人也，佯狂而来歌，欲以感孔子也。"皇疏云："接舆，楚人也，姓陆，名通，字接舆。昭王时，政令无常，乃被发佯狂不仕，时人谓之楚狂也。"按：狂接舆犹直躬之比，躬与接舆皆其名，而以直与狂为号。论语称楚者，特着其国，犹云郑子产。吴季札耳。皇疏以"楚狂"连读，又别撰姓名，此袭皇甫谧高士传之谬。庄子应帝王云"肩吾见狂接舆"与此文"狂接舆之被其发"，皆可证论语"狂"字不上属于"楚"也。国策秦策云："箕子。接舆漆身而为厉，被发而为狂。"然则此漆身。被发亦互文也。"箕子之洪范，接舆之歌凤也哉"者，箕子当纣之时，在父师之位，典洪范之书，惧其遭乱亡失，故全身远害以存之。接舆当昭王之时，晦迹不仕，知孔子有圣德，惧其非时见辱，故作歌以感之。今朔既非有斯文之寄，亦非有治见乱隐之志，诙嘲取容，固与昔贤异趣。然其作非有先生论云："接舆避世，箕子被发阳狂，此二人者，皆避浊世以全其身者也。使遇明王圣主，得赐清燕之闲，宽和之色，发愤毕诚，图尽安危，揆度得失，上以安主体，下以便万民，则五帝三王之道可几而见也。"是朔之意乃欲窃比二子，以己之避世于朝廷间为合于二子之义，故此即用其语以诘之，言朔于此两无所处也。"应谐。不穷，正谏。秽德"云云者，朔传："妄为谐语。"颜注云："谐者，和韵之言也。"说文："薉，芜也。"引伸之为污，为浊，俗作"秽"。秽德谓自污浊其行，托于阳狂之为以示高。夏侯孝若东方朔画赞所谓"洁其道而秽其迹，清其质而浊其文"是也。"应谐似优"者，俳优之为术，或滑稽多辩，或笑言而合于道，非专精其业者不能工。而朔之应声辄对，变诈□出，虽专于为俳优者无以过，故谓之似优，明其不学而能也。"不穷似哲"，司马云："吴本"哲"作"智"。"按：传赞作"智"，疑司封即据汉书改之。不穷谓朔逢占射覆无所不通，故有似乎智也。"请问名。曰："诙达"者，音义："诙达，上音恢。旧本皆作"诙达"。汉书曰："朔诙达多端，不名一行。"本或作"谈达"，又作"名字达"，皆误。"按：诙达即承上文"诙言诙行"云云而言。音义知"谈达"之误，而不知"谈言谈行"之亦为误，则以旧本"诙言诙行"。"诙者隐也"，字皆已误"谈"，无作"诙"者故也。诙达谓诙而能通，即下文所谓滑稽之雄也。"恶比"者，音义："恶比，音乌。"按：问朔何所比拟也。"非夷尚容，依隐玩世"，今各本皆作"非夷。齐而是柳下惠，戒其子以尚容，首阳为拙，柱下为工，饱食安坐，以仕易农，依隐玩世，诡时不逢"。按：司马云："李。宋。吴本皆云："非夷尚容，依隐玩世，其滑稽之雄乎？"按：汉书具载扬子之言，恐诸家脱□也。今从汉书。"是今本此文皆温公据汉书朔传赞增补。后作五臣注者承之，而翻刻治平本者亦依之挤入，非旧本如此。顾氏广圻石研斋藏宋本法言跋云："何义门学士校李轨注十三卷，云绛云旧藏。窃疑其校与司马温公所见李本颇有不同。如第十一卷，温公云："李本非夷尚容，依隐玩世，其滑稽之雄乎？今从汉书。"明文显然，而何以义门之校全反此言耶？今年再至扬州，过石研斋主人，出示新得此书，按而稽之，在本卷第三叶，(按：当作第五叶。)首七行行字较前后独多，而修板添补痕迹尤宛然。方悟温公所言者，其初板也；义门所校者，其后来修改者也。"按：钱本正作"非夷尚容，依隐玩世"，黄太史集任渊注引法言此文亦然，所据皆未经修改之本。此八字乃节取朔诫子之语，全文见艺文类聚二十三及御览四百五十九引。"非夷"即彼文所云"首阳为拙"，"尚容"即彼文所云"明者处世，莫尚于中"。(类聚引如此，御览"中"作"忠庸"。)此作"容"者，盖子云所见朔诗如此。传赞亦作"上容"。尚。上义同，颜云："容身避害也。"按：传赞此文虽用子云语，然以法言文简，恐人不憭，故还取朔语增成其辞。自师古不注所出，而温公见前后皆引法言文，遂疑此亦扬子之言，而以诸家为脱□矣。"滑稽之雄"者，音义："滑稽，音骨。"史记有滑稽列传，彼索隐引楚辞崔浩注云："滑，音骨；稽，流酒器也。转注吐酒，终日不已，言出口成章，词不穷竭，若滑稽之吐酒。故扬雄酒赋云："鸱夷滑稽，腹大如壶，尽日盛酒，人复籍沽。"是也。"按：诙嘲谓之滑稽，犹鄙细谓之斗筲，皆取器物以喻人事，盖古语有然。若训滑为乱，训稽为同，而以为能乱同异；或读滑如字，而以为谐语滑利；读稽为计，而以为智计疾出，皆望文生义之陋也。"柳下惠非朝隐者与"者，朔非夷。齐而是柳下惠，柳下惠不羞污君，不卑小官，或以朔之所为有类于此，故以为问。音义："朝隐，直遥切。"按：即朔所谓避世于朝廷之意。夏侯孝若东方朔画赞云"染迹朝隐"，语本此文。"君子谓之不恭"者，孟子文。言虽柳下惠，亦非君子所当取法者也。"古者高饿显，下禄隐"者，司马云(三)："饿显谓伯夷。叔齐饿于首阳之下，民到于今称之。"按：论语云"饭疏食，饮水，曲肱而枕之，乐亦在其中矣"，是高饿显也；"邦有道谷，邦无道谷，耻也"，是下禄隐也。注"文王拘于羑里，而重易六爻"。按：详问明疏。正文惟言箕子。接舆，而此注更引及文王，似无所取。注"似倡优"。按：俞云："此说非也。下文"不穷似哲，正谏似直，秽德似隐"，哲也，直也，隐也，皆美名，不应首句言似倡优也。且似倡优矣，尚何名过其实之有？与问意亦不相应也。此"优"字乃优游之义。论语宪问篇皇侃疏曰："优犹宽闲也。"左氏春秋序："优而柔之。"正义曰："优。柔俱训为安，宽舒之意也。"皆可说此优字之义。"不知诙谐正俳优之事，解为安闲，则与"应谐"字义不相承。古俳优不必为贱业，优孟。优旃并以讽谏成名，朔之应谐似优，乃其不名一行之真正，世人所艳称。以为与问意不相应，亦失其旨。汉书叙传云："东方赡辞，诙谐倡优，议苑扞偃，正谏举邮，怀肉污殿，(按：污殿谓醉入殿中，小遗殿上。见朔传。)弛张沈浮。"诙谐倡优，即应谐似优之义；正谏举邮，即正谏似直之义；怀肉污殿，弛张沈浮，即秽德似隐之义。班语全本法言，是班亦解优为倡优。弘范此解即据叙传，俞说失之。注"非夷。齐，是柳下惠"。按：语本传赞，即朔诗"首阳为拙，柳下为工"之义。今传赞"柳下"作"柱下"，则与上文"是柳下惠"语义不相应。御览引朔诗作"柳下"，必所据朔书旧本如此。类聚引直作"柳惠"，益可证明"柱下"之误。注"戒其子以尚同"。按："同"疑"容"字之误。注"饱食安坐"。按：传赞作"安步"，类聚。御览引并同。注"孟子"至"飧也"。按：所引孟子公孙丑文。彼赵注云："柳下惠轻忽时人，禽兽畜之，无欲惮正之心，言其大不恭敬也。圣人之道，不取于此。"诗伐檀："彼君子兮，不素飧兮。"毛传云："熟食曰飧。"释文："飧，素门反。"说文："飧，餔也，从夕。食。"会意。(一)"夷"字原本作"益"，据孟子公孙丑上改。(二)原本"朔之"下衍"之"字，据汉书本传删。(三)"马"字原本作"高"，讹。据五臣注本，明此下引文均出自司马光，今改。
　　妄誉，仁之贼也；妄毁，义之贼也。贼仁近乡原，贼义近乡讪。
【注】同乎流俗，合乎污世，众皆说之以为是，而不可与入尧。舜之道者，德之贼也。孔子恶似而非者，孟轲论之备矣。
【疏】"妄誉，仁之贼也；妄毁，义之贼也"者，音义："妄誉，音余。"司马云："仁以褒善，义以贬恶，而妄以毁誉加人，是贼伤仁义者也。"贼仁近乡原，贼义近乡讪"者，司马云："乡原，谓所至之乡，徇众随俗，求媚于人者。乡讪，谓所至之乡，喜造谤讪，使人畏其口者。"按：论语："乡原，德之贼也。"集解引周生烈云："所至之乡，辄原其人情而为己意以待之，是贼乱德者也。"此读"原"如字，而以为察度之意。孟子："一乡皆称原人焉，无所往而不为原人。"赵注云："人皆以为原善所至，亦谓之善人。"此读"原"为"愿"，而以为谨厚之称。论语刘疏云："前篇"侗而不愿"，郑注："愿，善也。"原"与"愿"同。中论考伪篇："乡愿无杀人之罪，而仲尼深恶之。"字直作"愿"，与赵训同矣。一乡皆称善，而其忠信廉洁皆是假托，故足以乱德，所谓色取仁而行违者也。"按(一)：刘说是也。乡原阉然媚世，已多妄誉，而人亦誉之为善，故曰"贼仁近乡原"也。说文："讪，谤也。"是讪即妄毁之谓。无所往而不为讪谤，以取憎于人，行与乡原相反，而贼德则同，故名之曰"乡讪"，而以为义之贼也。原。讪韵语。注"同乎"至"备矣"。按：此约孟子尽心文为说。弘范似以"众皆说之以为是"七字为句，与赵本不同。(一)"按"字原本作"接"，形近而讹，今改。
　　或问："子，蜀人也，请人。"曰："有李仲元者，人也。"
【注】蜀有严君平，岂伊仲元？君平已显，仲元未闻。"其为人也，奈何？"曰："不屈其意，不累其身。"曰："是夷。惠之徒与？"曰："不夷不惠，可否之间也。"
【注】随时之义，治乱若凤。"如是，则奚名之不彰也？"曰："无仲尼，则西山之饿夫与东国之绌臣恶乎闻？"
【注】饿夫，夷。齐；绌臣，柳下惠也。曰："王阳。贡禹遇仲尼乎？"曰："明星皓皓，华藻之力也与？"
【注】星虽皓皓有华藻，然非能自显耀也，要须着天而后天下见之。曰："若是，则奚为不自高？"曰："皓皓者，己也；引而高之者，天也。
【注】星，着天而后天下见；王阳。贡禹，时主所扬，而后名显也。仲元虽有贤德(一)，而时不高之，故不彰。子欲自高邪？
【注】君子行德俟命而已。仲元，世之师也。见其貌者，肃如也；闻其言者，愀如也；观其行者，穆如也。郸闻以德诎人矣，未闻以德诎于人也。仲元，畏人也。"
【注】言可畏敬。或曰："育。贲。"
【注】言夏育。孟贲亦使人畏也。曰："育。贲也，人畏其力，而侮其德。"请条。"
【注】问其目也。曰："非正不视，非正不听，非正不言，非正不行。夫能正其视听言行者，昔吾先师之所畏也。
【注】所畏，谓言不惭，行不耻，孔子惮焉。如视不视，听不听，言不言，行不行，虽有育。贲，其犹侮诸！"
【疏】"子，蜀人也"者，子云自序云："扬雄，字子云，蜀郡成都人也。楚。汉之兴也，扬氏Y江上处巴江州，而扬季官至庐江太守。汉元鼎间，避仇，复Y江上处山之阳，曰郫。有田一□，有宅一区，世世以农桑为业。自季至雄五世而传一子，故雄亡它扬于蜀。"按：成都，今四川成都府成都县；郫，今成都府郫县。杨氏田宅皆在郫，而自序云成都人者，盖杨季始家于郫，其后复迁成都。方言载子云答刘歆书云："雄始能草文，作成都城四隅铭。"明子云必家成都里中也。"请人"者，人谓贤才。论语："子游为武城宰，子曰"汝得人焉耳乎哉？"皇疏引袁宏云："谓得其邦之贤才不也。"是请人谓请言其乡之贤才也。"有李仲元者，人也"者，高士传云："李弘，字仲元，蜀人也，成都里中化之，班白不负担，男女不错行。弘尝被召为县令，乡人共送之，仲元无心就行，因共酣饮，月余不去。刺史使人喻之，仲元遂游奔不之官。"华阳国志蜀郡士女赞云："仲元抑抑，邦家仪形。"自注云："李弘，字仲元，成都人，少读五经，不为章句，处陋巷，淬励金石之志，威仪容止，邦家师之。以德行为郡功曹，一月而去。子赘以见辱杀人，太守曰："贤者之子，必不杀人。"放之。赘自以枉语家人，弘遣亡命。太守怒，让弘，弘对曰："赘为杀人之贼(二)，明府私弘枉法，君子不诱而诛也。石碏杀厚，春秋讥之。孔子称父子相隐，直在其中。弘实遣赘。"太守无以诘也。州命从事，常以公正谏争为志。"不屈其意，不累其身"者，华阳国志引扬子云。御览二百六十五引益部耆旧传引扬雄。意林引法言"意"均作"志"。音义："不累，良为切。"论语云："不降其志，不辱其身，伯夷。叔齐与？"不夷不惠，可否之间"者，即论语云"无可无不可"也。后汉书黄琼传载李固遗琼书云："盖君子谓伯夷隘，柳下惠不恭，故传曰："不夷不惠，可否之间。"盖圣贤居身之所珍也。"章怀太子注云："论语："孔子曰伯夷。叔齐不降其志，不辱其身，谓柳下惠。少连降志辱身。我则异于是，无可无不可。"郑玄注云："不为夷。齐之清，不为惠。连之屈，故曰异于是也。"然则"不夷不惠，可否之间"，谓愿学孔子也。子坚引此以为"传曰"者，盖古有是语，法言此文亦引古之辞也。华阳国志引作"不夷不惠，居于可否之间"，此以意增益之。"无仲尼，则西山之饿夫。东国之绌臣恶乎闻"者，史记伯夷列传云："及饿且死，作歌，其辞曰："登彼西山兮，采其薇兮。"索隐云："西山即首阳山。"音义："绌臣，与"黜"同。"按：论语云："柳下惠为士师，三黜。人曰："子未可以去乎？"曰："直道而事人，焉往而不三黜？枉道而事人，何必去父母之邦？""绌臣"字本此，盖子云所据论语作"三绌"也。书序"汤既黜夏命"，又"成王既绌殷命"，明黜。绌互用。说文："黜，贬下也"；"绌，绛也"。是"黜"正字，"绌"假字也。任彦升王文宪集序李注引作"夷。齐无仲尼，则西山饿夫"。意林引作"柳下，东国之逐臣；夷。齐，西山之饿夫"。吴曹侍读元忠云："后汉纪太尉袁汤曰(三)："不值仲尼，夷。齐西山饿夫，柳下东国绌臣，致声名不泯者，篇籍使然也。"疑晋时流传别本如此。"荣按：梁书刘显传载刘之遴启皇太子云："夷。叔。柳惠，不逢仲尼一言，则西山饿夫，东国黜士，名岂施于后世？"此皆引用者自以己意增损，不必尽合原文也。司马云："恶"音"乌"。"胡部郎云："史记伯夷列传："伯夷。叔齐虽贤，得夫子而名益彰。"又云："砥行立名者，非附青云之士，恶能施于后世？"杨子盖本此而推衍。"王阳。贡禹遇仲尼乎"者，王贡两龚鲍传云："王吉，字子阳，琅邪皋虞人也。少好学，明经，以郡吏举孝廉为郎，补若卢右丞，迁云阳令。举贤良，为昌邑中尉，甚得辅弼之义，虽不治民，国中莫不敬重焉。久之，昭帝崩，亡嗣，大将军霍光秉政，遣大鸿胪。宗正迎昌邑王即位。二十余日，以行淫乱废昌邑，群臣皆下狱诛，惟吉与郎中令龚遂以忠直数谏正，得减死，髡为城旦。起家复为益州刺史，病，去官。复征为博士。谏大夫。是时，宣帝颇修武帝故事，宫室车服盛于昭帝时，外戚许。史。王氏贵宠，而上躬亲政事，任用能吏。吉上疏言得失，上以其言迂阔，不甚宠异也。吉遂谢病归琅邪。吉与贡禹为友，世称"王阳在位，贡公弹冠"，言其取舍同也。元帝初即位，遣使者征贡禹与吉。吉年老，道病卒。贡禹，字少翁，琅邪人也。以明经絜行着闻，征为博士。凉州刺史，病，去官。复举贤良，为河南令。岁余，以职事为府官所责，遂去官。元帝初即位，征禹为谏大夫，数虚己问以政事。是时年岁不登，郡国多困，禹奏言"古者宫室有制"云云，天子纳善其忠，乃下诏令太仆减食谷马，水衡减食肉兽，省宜春。下苑以与贫民，又罢角抵诸戏及齐三服官，迁禹为光禄大夫。顷之，禹上书愿乞骸骨，天子报曰："生其强饭慎疾以自辅。"月余，以禹为长信少府。会御史大夫陈万年卒，禹代为御史大夫，列于三公。自禹在位，数言得失，书数十上。天子下其议，令民产子七岁乃出口钱，自此始。(按：武帝以来，民产子三岁则出口钱。)又罢上林宫馆希幸御者，及省建章。甘泉宫卫卒。减诸侯王庙卫卒，省其半。余虽未尽从，然嘉其质直之意。禹又奏欲罢郡国庙，定宗庙迭毁之礼，皆未施行。为御史大夫数月卒。"司马云："言王。贡力学絜己而名著海内，岂必遇仲尼？"明星皓皓，华藻之力也与"者，说文："□，日出貌。"俗从"白"。广雅释训："□，□明也。"华藻犹言光采。后汉书孟尝传载杨乔荐尝书云："尝匿景藏采，不扬华藻。"义本此文。言星之所以明见天下者，非独星体之光采使然，由其位置之高也；王。贡之名所以彰于仲元者，非独其节行使然，由其仕宦之显也。"若是，则奚为不自高"者，司马云："言仲元何不仕。"皓皓者，己也；引而高之者，天也。子欲自高邪"者，言节行在己，登用在君。相，士虽有节行，岂能自为登用耶？"仲元，世之师也"御览四百四引作"李仲元，一世之师也"。"见其貌者，肃如也"云云者，音义："愀如，亲小切；旧本皆作"俶如"，昌六切。动色貌。"按：益部耆旧传引作"戚如"。哀公问："孔子愀然作色。"郑注云："愀然，变动貌也。"说文无"愀"有"□"，云："□然也。"引孟子曰："曾西□然。"即"愀"字。秋声。□声古读相近也。本作"俶"者，即"□"之假。华阳国志引"观其行者，穆如也"在"闻其言者，愀如也"之上。"郸闻以德诎人矣，未闻以德诎于人也"者，音义："郸音丹，犹但也。或古郸。但通用，亦音但。本或作"但"。"按：世德堂本承集注从宋。吴本作"但"。郸。但同部，故得通用。此类语辞，以声为义，多无正字。但之本义为裼，假为承转之辞，后人习见，故不疑耳。司马云："言仲元德能服人而未尝屈节。"仲元，畏人也"者，广雅释言："畏，威也。"逸周书谥法"猛以强果曰威"，又"强义执正曰威"。"或曰："育。贲"者，音义："育贲，音奔。"史记范睢列传："成荆。孟贲。王庆忌。夏育之勇焉而死。"集解引汉书音义云："夏育，卫人，力举千钧。"又蔡泽列传："夏育。太史噭叱呼骇三军，然而身死于庸夫。"索隐引高诱云："夏育为田搏所杀。"育"亦作"鬻"，王子渊洞箫赋："桀。跖。鬻。博，儡以顿悴。"李注云："鬻，夏育也，古字同。博，申博也，未祥其始。陆机夏育赞曰："夏育之猛，千载所希；申博角勇，临雒奋椎。"申博即田搏，史记袁盎列传索隐引高诱战国策注作"申繻"。又范睢传集解引许慎云："孟贲，卫人。"袁盎传索隐引尸子云："孟贲水行不避蛟龙，陆行不避虎兕。"按：此问勇者之所以为威，与仁者之所以为威，其异同若何也。"育。贲也，人畏其力，而侮其德"者，宋云："非心服之畏。""请条。"曰："非正不视"云云者，论语："颜渊曰："请问其目。"子曰："非礼勿视，非礼勿听，非礼勿言，非礼勿动。"郑注云："此四者，克己复礼之目也。"注"蜀有"至"未闻"。按：世德堂本此注无"岂伊仲元"四字，"君平已显"上有"然"字(四)。经传释词云："伊，是也，有也。"注意谓子云之时，蜀之贤才无过严君平，何云仲元？然君平之名已着，而仲元之德未彰，子云旨在表微阐幽，故不举君平，而举仲元也。三国志秦宓传云："如李仲元不遭法言，令名必沦，其无虎豹之文故也，可谓攀龙附凤者矣。"注"随时之义，治乱若凤"。按：即可以仕则仕，可以止则止之谓。"治乱若凤"，本书问明篇文。注"君子行德俟命而已"。按：孟子云："君子行法以俟命而已矣。"法。德草形相近，疑此注"德"字乃"法"之误，或弘范所据孟子作"德"也。注"言不惭，行不耻，孔子惮焉"。按：本书修身篇文。(一)"虽有"二字原本误倒，据法言疏证改。(二)"贼"字原本作"赋"，形近而讹，据华阳国志改。(三)"袁"字原本作"哀"，形近而讹，据后汉纪改。(四)"君平"二字原本讹作"仲元"，今改正。



　　十八　君子卷第十二
　　君子卷第十二
【注】夫君子之所以为美，布护蔓延，在乎众篇，岂惟于此？而表其篇目者，绝笔在乎孝至，无以加之而已。
【疏】注"夫君"至"而已"。按：法言篇目，皆摘篇首语二字为之。此以君子命篇，不必别有意义也。布护。蔓延并叠韵连语，分散周匝之谓。
　　或问："君子言则成文，动则成德，何以也？"曰："以其弸中而彪外也。
【注】弸，满也；彪，文也。积行内满，文辞外发。般之挥斤，羿之激矢，君子不言，言必有中也；不行，行必有称也。"
【疏】"以其弸中而彪外也"者，音义："弸中，蒲萌切，又普耕切。"司马云："学成道充，言行皆美。"般之挥斤，羿之激矢"云云者，音义："般，音班；有中，丁仲切。"按：般。羿并详学行疏。吴云："输般之挥斤，后羿之激矢，犹如君子之言行，素习于内，发中绳准。"行必有称"，音义无音，似读如字。司马云："称，尺证切。称者，得事之宜。"按：温公音是也。称亦中也，荀子礼论："贫富轻重皆有称者也。"杨注云："称谓当其宜。"中。称并训当，故此以为互文。中。称亦韵语。注"弸，满也"。按：说文："弸，弓强貌。"引伸为凡强之称。司隶校尉鲁峻碑云："弸中独断，以效其节。"弸中"字用此，似即以为强中之意，疑本侯芭注旧义。弘范训为满者，甘泉赋云："帷弸彋其拂汩兮。"孟康云："弸彋，风吹帷帐鼓貌。"是弸有充满之意。古亦以"凭"为之。离骚："凭不厌乎求索。"王注云："楚人名满曰凭。"凭即弸也，声转为"彭"，易大有："九四，匪其彭。"释文引干云："彭亨，骄满貌。"俗字作"膨"。广韵："膨脝，胀貌。"注"彪，文也"。按：说文："彪，虎文也，从虎，□象其文也。"引伸为凡文之称。易蒙："九二，苞蒙。"释文引郑云："苞"当作"彪"。彪，文也。"注"积行内满，文辞外发"。按：急就篇云："积行上究为牧人。"文辞"当作"文德"。此承"言则成文，动则成德"而言，不专指文辞。文辞者，言之文；德行者，行之文也。乐记云："和顺积中，英华发外。"
　　或问"君子之柔刚"。曰："君子于仁也柔，于义也刚。"
【注】仁爱大德，故柔屈其心；节义大业，故刚厉其志。
【疏】"君子于仁也柔，于义也刚"者，司马云："柔于爱人，刚于去恶。"按：后汉书吴佑传论云："夫刚烈表性，鲜能优宽；仁柔用情，多乏贞直。仁以矜物，义以退身，君子哉！"即此文之义。彼章怀太子注引法言云："君子于仁也柔，于义也刚。"
　　或问："航不浆，冲不荠，有诸？"
【注】楼航不挹浆，冲车不载荠。曰："有之。"或曰："大器固不周于小乎？"曰："斯械也，君子不械。"
【注】械，器也。航冲之器充大，则不能小矣。君子不器，无所不施。
【疏】"航不浆，冲不荠"者，说文："□，陷敶车也。"经传通作""，隶变作"冲"。淮南子览冥高注云："冲车，大铁着其辕端，马被甲，车被兵，所以冲于敌城也。"俞云："荠"当为"齑"。周官醢人："以五齐。七醢。七菹。三臡实之(一)。"郑注曰："齐当为齑。凡醢酱所和，细切为齑。"然则航不浆，冲不齑，谓楼航不可挹酒浆，冲车不可盛齑醢也。浆与齑以类相从，作"荠"者，假字耳。"按：俞说是也。此亦古旧相传之语，故云"有诸"。其以"荠"为"齑"者，原文然也。"大器固不周于小"者，后汉书边让传载蔡邕荐让书云："此言大器之于小用，固有所不宜也。"盖亦古有是语也。注"械，器也"。按：说文："械，一曰器之总名。"注"航冲"至"不施"。按：世德堂本脱"充大，则不能小矣。君子不器"十一字，此承宋。吴本之误。宋云："航冲之器，主一而用。注谓航冲无所不施，反矣。"此据脱误本妄生驳义也。论语："君子不器。"苞云："器者，各周不用，至于君子，无所不施也。"注语本此。(一)"三"原本作"之"，形近而讹，据周礼改。
　　或问"孟子知言之要，知德之奥"。曰："非苟知之，亦允蹈之。"
【注】允，信也；蹈，履也。或曰："子小诸子，孟子非诸子乎？"曰："诸子者，以其知异于孔子也。孟子异乎？不异。"
【注】道同于仲尼也。
【疏】"知言之要"者，广雅释言："要，约也。"孟子云："博学而详说之，将以反说约也。"知德之奥"者，国语周语韦注云："奥，深也。"孟子云："君子深造之以道，欲其自得之也。"非苟知之，亦允蹈之"者，经传释词云："苟犹但也。易系辞传曰："苟错诸地而可矣，借之白茅，何咎之有？"言但置诸地而已可矣，而必借之以白茅，谨慎如此，复何咎之有乎？桓五年左传曰："苟自救也，社稷无陨多矣。"襄二十八年传曰："小适大，苟舍而已，焉用坛？"苟字并与但同义。"然则此亦谓非但知之而已，又诚能履而行之也。要。奥。蹈韵语。"孟子非诸子乎"者，孟子题辞云："孟子既没之后，大道遂绌。逮至亡秦焚灭经术，坑戮儒生，孟子徒党尽矣。其书号为诸子，得不泯绝。"艺文志凡诸子百八十九家，孟子十一篇，入儒家。"诸子者，以其知异于孔子也"者，音义："其知，音智。"司马云："以其小知，立异于孔子之道。"按：温公读知如字，是也。问明云："师之贵也，知大知也。"李云："大知者，圣道。"孟子异乎？不异"者，孟子题辞云："卫灵公问陈于孔子，孔子答以俎豆；梁惠王问利国，孟子对以仁义。宋桓魋欲害孔子，孔子称："天生德于予。"鲁臧仓毁鬲孟子，孟子曰："臧氏之子焉能使予不遇哉？"旨意合符，若此者众。"焦疏云："以孟子似续孔子，自赵氏发之。其后，晋咸康三年，国子祭酒袁瑰。太常冯怀上疏云："孔子恂恂，道化洙。泗；孟轲皇皇，诲诱无倦。是以仁义之声，于今犹存；礼让之风，千载未泯。"见宋书礼志。韩愈原道云："斯道也，尧以是传之舜，舜以是传之禹，禹以是传之汤，汤以是传之文。武。周公，文。武。周公以是传之孔子，孔子以是传之孟轲。"皆本诸赵氏。"按：孟子荀卿列传有"仲尼菜色陈。蔡，孟轲困于齐。梁。卫灵公问陈，而孔子不答；梁惠王谋欲攻赵，孟轲称太王居邠"之语，已以孔。孟并称；此文云云，直谓孟子之道同于孔子，皆在邠卿以前。然则以孟子似续孔子不自赵氏始，理堂说疏矣。注"允，信也；蹈，履也"。按："允，信"屡见，"蹈，履"广雅释诂文。世德堂本此注入宋咸注中，又"履"作"行"。
　　或曰："孙卿非数家之书，侻也；
【注】弹驳数家，侻合于教。至于子思。孟轲，诡哉！"
【注】讥此则谬。曰："吾于孙卿，与见同门而异户也，
【注】同出一门而户异，同述一圣而乖诡。惟圣人为不异。"
【注】前圣后圣，法制玄合，大同仁义。
【疏】"孙卿"，世德堂本作"荀卿"。按：孟子荀卿列传云："荀卿，赵人，年五十始来游学于齐。齐襄王时，荀卿最为老师。齐尚修列大夫之缺，而荀卿三为祭酒焉。齐人或谗荀卿，荀卿乃适楚，而春申君以为兰陵令。春申君死而荀卿废，因家兰陵。李斯常为弟子，已而相秦。荀卿嫉浊世之政，亡国乱君相属不遂大道，而营于巫祝，信禨祥。鄙儒小拘如庄周等，又滑稽乱俗。于是推儒。墨道德之行事兴坏序列，着数万言而卒。"索隐云："名况。卿者，时人相尊而号为卿也。后亦谓之孙卿子者，避汉宣帝讳也。"汉书艺文志孙卿子三十三篇，入儒家。颜注云："本曰荀卿，避宣帝讳，故曰孙。"谢氏墉荀子序云："荀卿又称孙卿，自司马贞。颜师古以来，相承以为避汉宣帝讳，故改"荀"为"孙"。考汉宣帝名询，汉时尚不讳嫌名。且如后汉李恂与荀淑。荀爽。荀悦。荀彧俱书本字，讵反于周时人名见诸载籍者而改称之，若然，则左传自荀息至荀瑶多矣，何不改邪？且即前汉书任敖。公孙敖俱不避元帝之名"骜"也。盖荀音同孙，语遂移易。如荆轲在卫，卫人谓之庆卿，而之燕，燕人谓之荆卿。又如张良为韩信都，潜夫论云："信都者，司徒也，俗音不正，曰信都，或曰申徒，或胜屠，然其本一司徒耳。"然则"荀"之为"孙"，正如此比。以为避宣帝讳，当不其然。"胡氏元仪郇子别传考异云："谢东墅驳郇卿之称孙卿，不因避讳，足破千古之惑。以为俗音不正，若司徒。信都，则仍非也。郇卿之为郇伯后，以国为氏，无可疑矣。且郇卿，赵人。古郇国在今山西猗氏县境，其地于战国正属赵，故为赵人。又称"孙"者，盖郇伯公孙之后以孙为氏也。王符潜夫论志姓氏篇云："王孙氏。公孙氏，国自有之。孙氏者，或王孙之班，或公孙之班也。"是各国公孙之后皆有孙氏矣。由是言之，郇也，孙也，皆氏也。战国之末，宗法废绝，姓氏混一，故人有两姓幷称者，实皆古之氏也。如陈完奔齐，史记称田完，陈恒见论语。史记作田常，陈仲子见孟子。郇卿书陈仲。田仲互见。田骈见郇卿书，吕览作"陈骈"，陈。田皆氏，故两称之。推之荆卿之称庆卿，亦是类耳。若以俗语不正，二字同音，遂致移易为言，尚未达其所以然之故也。"荣按：谢说是也。托名□帜，但取音近，本无正。假可言。荀卿之为孙卿，正犹"宓"之为"伏"，"圈"之为"园"，"杨"之为"扬"，"袁"之为"辕"。为"爰"，其例至繁，不胜枚举。胡氏据元和姓纂荀卿乃郇侯之后，以国为氏，直书荀卿，字为郇卿。不知荀卿即出自郇国，其文亦不必作"郇"，盖国名之施"邑"旁，多后起之字，非本来如此。至援陈。田互称诸例，以战国之末人有两姓，并称荀卿之称孙卿，盖郇伯公孙之后，以孙为氏，尤为臆说。陈。田古音相同，陈之或为田，亦声近通用，非二氏也。"孙卿非数家之数，侻也"者，荀子非十二子谓它嚣。(韩诗外传四作"范睢"。)魏牟。陈仲。史(tm)。(外传作"田文。庄周"。)墨翟。宋钘。慎到。田骈。惠施。邓析。子思。孟轲也。音义："侻也，他括切，可也。"按：广雅释诂："侻，可也。"说文无"侻"有"□"，好也。当与"侻"同字。宋。吴本"侻"作"脱"。"至于子思。孟轲，诡哉"者，荀子非十二子云："略法先王而不知其统，犹然而材剧志大，闻见杂博。案往旧造说，谓之五行，甚僻违而无类，幽隐而无说，闭约而无解。案饰其辞而只敬之曰："此真先君子之言也。"子思唱之，孟轲和之，世俗之沟犹瞀儒嚾嚾然不知其所非也，遂受而传之，以为仲尼。子游为兹厚于后世。是则子思。孟轲之罪也。"困学纪闻云："荀卿非十二子，韩诗外传引之，止云十子，而无子思。孟子。愚谓荀卿非子思。孟子，盖其门人如韩非。李斯之流，托其师说，以毁圣贤，当以韩诗为正。"四库全书总目云："况之著书，主于明周。孔之教，崇礼而劝学。其中最为口实者，莫过于非十二子。王应麟困学纪闻据韩诗外传所引卿但非十子，而无子思。孟子，以今本为其徒李斯等所增。不知子思。孟子后来论定为圣贤耳，其在当时固亦卿之曹偶，是犹朱。陆之相非，不足讶也。"说文："□，變也。"引伸为谲诈怪异之义。经传通以"诡"为之。淮南子本经："诡文回波。"高注云："奇异之文也。"吾于孙卿，与见同门而异户也"者，司马云："言荀卿亦述孔子之道，而所见不能无小异。"四库总目云："卿之学源出孔门，在诸子之中最为近正，是其所长；主持太甚，词义或至于过当，是其所短。韩愈"大醇小疵"之说，要为定论。余皆好恶之词也。"注"讥此则谬"。按：世德堂本"谬"作"乖诡"。注"同出"至"乖诡"。按：世德堂本"户异"作"异其户"，"乖诡"上有"有"字。注"前圣"至"仁义"。按：孟子云："先圣后圣，其揆一也。"
　　牛玄骍白，睟而角，其升诸庙乎？是以君子全其德。
【注】色纯曰睟。
【疏】"牛玄骍白，睟而角"者，音义："牛玄骍白，俗本作"玄牛骍白"，误。骍，息营切。睟而，"睟"与"粹"同。"按：宋。吴本作"玄牛骍白"，义不可通；又"睟"作"粹"。檀弓："夏后氏尚黑，牲用玄。殷人尚白，牲用白。周人尚赤，牲用骍。"郑注云："玄，黑类也。骍，赤类也。"说文无"睟"，盖即"粹"之或体。太玄以睟准干，即取干德纯粹之义。玄冲云："睟君道也。"范注云："阳气纯也。"又玄错云："睟文之道，或淳或班。"注云："淳睟其道，班有文也。"明"睟"即"粹"也。论语："犁牛之子骍且角。"集解云："角者，角周正，中牺牲也。"王制云："祭天地之牛角茧栗，宗庙之牛角握，宾客之牛角尺。"公羊传僖公篇解诂引礼云："祭天牲角茧栗，社稷。宗庙角握，六宗。五岳。四渎角尺。"论语刘疏云："茧栗者，言其坚细。角以细小为贵，故握大于茧栗，尺又大于握也。"君子全其德"，世德堂本无"其"字。按：宋。吴皆以此章与上章相连说之。宋云："荀卿学圣人之道而非孔。孟，亦不粹矣。"吴云："韩吏部曰"大醇小疵"，此之谓欤？"陶氏鸿庆读法言札记云："上文言圣人道大，不分门户。此文义不相属，盖错简也。"牛玄骍白"以下四句，疑当在"君子不械"之下，合为一章。试连上文读之云："或问：航不浆，冲不荠，有诸？曰：有之。或曰：大器固不周于小乎？曰：斯械也，君子不械。牛玄骍白，睟而角，其升诸庙乎？是以君子全其德。"言君子德行纯粹，非器械可比。即孔子以尚德许子贱，而以汝器称子贡之意。"或问君子似玉"又与"君子全德"之义相承。自篇首至此凡四章，皆论君子当以类相从也。至下文"或曰仲尼之术"云云，当在上章"惟圣人为不异"句下，或人因扬子此言，疑圣人之道大无所施，故有是问。自"或问孟子"以下，历举孙卿。淮南。长卿。子长诸家之书，而折衷于仲尼，亦以类相从也。"荣谓此数语自为一章，本不与上文相属。宋。吴穿凿求通，固失其旨。陶以为错简，尤误。注"色纯曰睟"。按：说文："粹，不杂也。"广雅释诂："粹，同也。"又释言："粹，纯也。"
　　或问"君子似玉"。曰："纯沦温润，柔而坚，玩而廉，队乎其不可形也。"
【注】君子于玉比德焉，礼记论之备矣。
【疏】"君子似玉"者，诗小戎云："言念君子，温其如玉。"郑笺云："念君子之德温然如玉，玉有五德也。"纯沦温润"者，释名释水云："沦，伦也。水文相次，有伦理也。"沦本谓水之文理，引伸为凡文理之称。淮南子览冥"纯温以沦"，义与此同。彼高注云："沦，没也。"失之。"柔而坚"者，柔谓玉色，坚谓玉质。聘义云："夫昔者君子比德于玉焉，温润而泽，仁也；缜密以栗，知也。"郑注云："色柔，温润似仁也。栗，坚貌。"是也。"玩而廉"者，司马云："玩"当作"刓"，音完，谓廉而不刿。"俞云："如温公说，则当改"玩而廉"谓"廉而不玩"矣，殆亦未得也。盖温公虽知"玩"为"刓"之假字，而未得其义。凡物刓之则圜，楚辞怀沙篇"刓方以为圜兮"是也。故史记郦生陆贾传："刻印刓而不能授。"集解引孟康曰："刓，刓断无复廉锷也。"然则刓而廉正与刓断无廉锷相反。汉书陈平传："士之顽钝耆利无耻者。"如淳曰："顽钝，谓无廉隅也。"孟子万章篇曰："顽夫廉。"顽与廉对。足证此文之义以物言之为刓而廉，以人言之为顽而廉矣。"荣按：说文："刿，利伤也。"义与刓断相反，不正刿即刓断之谓。刓而廉，犹云不刿而廉，用聘义文义而转易其辞耳。温公以廉而不刿释刓而廉，证据精确，曲园乃谓未得其义，殊不可解。"队乎其不可形也"者，音义："队乎，直类切。"吴云："队乎，犹言垂之如队。"司马云："队与坠同，谓垂之如坠。"俞云："说文心部："□，深也。"队"疑"□"之假字。或学者多见队，少见□，而改之也。惟其深，故不可得而形矣。"荣谓"队"当读为诗柏舟"威仪棣棣"之"棣"，彼毛传云："富而闲习也。"新书容经云："棣棣，富也。"孔子闲居引诗作"逮逮"，彼郑注云："安和之貌也。"注"君子"至"备矣"。按：聘义文。
　　或曰："仲尼之术，周而不泰，大而不小，用之犹牛鼠也。"
【注】使牛捕鼠，虽大无施。曰："仲尼之道，犹四渎也，经营中国，终入大海。它人之道者，西北之流也，纲纪夷貉，或入于沱，或沦于汉。"
【疏】"或曰"世德堂本作"或问"。"仲尼之术，周而不泰，大而不小"者，易序卦传云："泰，通也。"周而不泰，谓广博而有所不能通也。"用之犹牛鼠也"者，言圣之与庸，犹牛之与鼠。用圣道于庸众，犹以牛入鼠，大小县殊，终不可合。方言载子云答刘歆书云："恐雄为太玄经，由鼠坻之与牛场也。"谓以玄拟易，犹以鼠拟牛也，义与此近，盖当时有此语也。"仲尼之道，犹四渎也"者，殷本纪引汤诰云："古禹。皋陶久劳于外，东为江，北为济，南为淮，西为河，四渎已修，万民乃有居。"白虎通巡狩云："渎者，浊也。中国垢浊发源东注海，故称渎也。"释名释水云："天下大水四，谓之四渎，江。河。淮。济是也。渎，独也，各独出其所而入海也。"风俗通山泽云："渎，通也，所以通中国垢浊，民陵居，植五谷也。"水经注河水篇云："自河入济，自济入淮，自淮达江，水经周通，故有四渎之名。"经营中国，终入大海"者，地理志："金城郡河关，积石山在西南中，河水行塞外，东北入塞内，至章武入海。过郡十六，行九千四百里。"按：十六郡者，金城。朔方。五原。云中。西河。上郡。左冯翊。弘农。河东。河南。河内。陈留。济阴。(宣帝更名定陶。)东郡。平原。勃海也。又志："蜀郡湔氐道，禹贡崏山在西徼外，江水所出，东南至江都入海。过郡九，行七千六百六十九里。"(按："九"今本误"七"，"七千"今本误"二千"，兹据说文系传所引正。)九郡者，蜀郡。犍为。巴郡。南郡。长沙。江夏。庐江。丹阳。广陵国也。又志："南阳郡平氏，禹贡桐柏。大复山在东南，淮水所出，东南至淮陵入海。过郡四，行三千二百四十里。"按：四郡者，南阳。汝南。九江。临淮也。胡氏渭禹贡锥指引易氏云："淮自桐柏县东流二百八十里至真阳，又三百里至汝阴，又二百里至下蔡，又五百里至蕲县，又二百四十里至临淮，又二百七十里至涟水县入海，通计一千八百里。"又引金吉甫云："自桐柏至海，凡千七百里。"二说近是。汉志云至淮陵入海。淮陵故城在今盱眙县西北八十五里，此地距海甚遥，淮何得于县界入海？淮陵乃淮阴之讹。"三千"字亦谬也。又志："河东郡垣，禹贡王屋山在东北，沇水所出，东南至武德入河，轶出荥阳北地中，又东至琅槐入海。过郡九，行千八百四十里。"按：沇者，济之异名。说文："沇水出河东垣王屋山，东为泲。"又云："泲，沇也。"四渎之济当作"泲"，经传通假常山济水字为之。九郡者，河东。河内。陈留。梁国。济阴。泰山。济南。齐郡。千乘也。以今地言之，黄河源出新疆巴颜哈喇山之麓，为阿勒坦郭勒水，东渟为札凌湖。鄂陵湖。自鄂陵湖引长东行，经甘肃之西宁府。兰州府。宁夏府。自宁夏北行，经内蒙古之西二盟，自西二盟南行，经山西。陕西交界之处。凡经山西之归化城。保德州。太原府。汾州府。隰州。平阳府。蒲州府，陕西之榆林府。绥德州。延安府。同州府。自蒲。同之间出而东行，经山西之解州，河南之陕州。河南府。怀庆府。卫辉府。开封府。自开封府北行，经山东之曹州府。东昌府。济南府，为大清河入海。旧自开封府东南行，经山东之曹州府，江苏之徐州府。淮安府入海，今为淤道。其江。淮入海之道，则江水出今四川龙安府松潘厅北二百三十里大分水岭，即古山，流经茂州。成都府。眉州。嘉定府。叙州府。泸州。重庆府。忠州。夔州府，湖广之宜昌府。荆州府。岳州府。武昌府。汉阳府。黄州府，江西之九江府，江南之安庆府。池州府。大平府。江宁府。镇江府。常州府诸境，至北岸通州。南岸苏州府昭文县境入海。淮水出河南桐柏县桐柏山，东流经罗山县。真阳县。息县。固始县。光州，又入江南界，经颍州府霍丘县。颍上县。寿州怀远县。凤阳府临淮县。五河县。盱眙县。泗州，至清河县，曩合于河，经山阳县。阜宁县。安东县，至云梯关入海。今河于山东入海，不与淮合。河虽未复禹时之故道，而淮则与古无殊矣。若泲水之道，则变迁最剧。今河南怀庆府济源县王屋山有东。西二池，合流至温县东南入河。不特入河以后禹贡旧迹不可考，即所谓东流为泲者，自王莽时温之故渎枯绝，其流亦非禹迹之旧。今山东大清河。小清河盖有泲水混淆其间，而名实俱异矣。"它人之道者，西北之流也"者，"它"治平本作"他"。按：问道篇"他"字均作"它"，此文世德堂本亦作"它"，今据改。"纲纪夷貉，或入于沱，或沦于汉"者，纲纪亦经营之意。说文："沱，江别流也。"按：江水行至今四川成都府灌县西，别流为沱，东经郫县北，又东经新繁县南，又东经成都县北，又东经新都县南，又南经金堂县南，又东南经简州北，又东南经资阳县西，又南经资县西，又南经富顺县东，又东南经泸州北，又东南与江水合。其西北诸流之入于沱者，会典四川水道图说云："沱江又分数道而东合绵阳河，雒水又东南径资州曰中江，合珠溪，又曰雒江。又经叙州府，合荣溪桥河是也。说文："汉，漾也，东为沧浪水。"按：汉水有二，一出今陕西汉中府宁州北嶓冢山者，为漾，至南郑县西为汉，东流至湖北襄阳府均州为沧浪水，又东南流至汉阳府汉阳县合于江，此为禹贡"嶓冢导漾，东流为汉"之汉。一出今甘肃秦州嶓冢山者，其下流为嘉陵江，今谓之西汉水。因而禹贡之汉谓之东汉水。此文之汉，当指禹贡之汉而言。西北诸流之沦于汉者，戴氏祖启陕甘资政录云"南山之南，经流为汉，其支流之大者为浕水。沮水。褒水。廉水。婿水。洋水。木马河。饶风河。月河。闾河。洵河。丹水。甲水，而皆入于汉"是也。吴云："西北之流水，经夷貉而不返，或向东者，亦入沱。汉而已。言其异而小也。"司马云："言诸子之道虽时有小用，而非顺正，不可以致远。"按："纲纪夷貉"，对"经营中国"生文，"或入于沱，或沦于汉"，对"终入大海"生文。纲纪夷貉，喻其所灌溉者陋；入于沱，沦于汉，喻其所归宿者小，意义相承。司封以为二事，失之。注"使牛捕鼠，虽大无施"。按：庄子逍遥游云："今夫牦牛其大若垂天之云，此能为大矣，而不能执鼠。"御览九百十二引尸子云："使牛捕鼠，不如猫狌之捷。"注义本此。然正文止云牛鼠，注增"捕"字为解，于义未安。
　　淮南说之用，不如太史公之用也。太史公，圣人将有取焉；
【注】实录不隐，故可采择。淮南，鲜取焉尔。
【注】浮辩虚妄，不可承信。必也，儒乎！乍出乍入，淮南也；
【注】或出经，或入经。文丽用寡，长卿也；多爱不忍，子长也。
【注】史记叙事，但美其长，不贬其短，故曰多爱。仲尼多爱，爱义也；子长多爱，爱奇也。
【疏】"淮南说之用，不如太史公之用也"者，本书问神云："或曰："淮南。太史公者，其多知与？曷其杂也！"曰："杂乎？杂！人病以多知为杂，惟圣人为不杂。"是淮南。太史公皆不合于圣人，而于二家之中求其言有可用者，则太史公为善也。"太史公，圣人将有取焉；淮南，鲜取焉尔"者，音义："鲜取，悉践切。下"鲜俪"同。"宋云："司马迁虽杂，尚有礼乐儒学之说，于圣人之道可取而用之。如(各本作"于"，误。)刘安，溺异端之痼者也，故曰鲜取焉。"吴云：太史公实录，犹如鲁史旧文，圣人将有取焉，以正褒贬。淮南刘安之书，杂而不典，少有可采。"司马云："今之所以知古，后之所以知先，史不可废。空言虽辩博，而驳杂迂诞，可取者少。"荣按：史记于本纪则断自五帝，而不取洪荒之前支离之说；于列传则以老。庄与申。韩同篇，而云申。商惨礉少恩，原于道德之意。又述周末诸子则推崇孟。荀，而于邹衍诸家多有微辞。于自序述春秋之义，则元本董生。又诸叙论往往折衷于孔子。凡此之属，皆是史公特识，故云："圣人将有取焉。"谓圣人复起，将有取于是也。若淮南杂家，其文虽富，然泛滥而无所归，仅足为吕览之俦，去史公远矣，故云："鲜取焉尔。"必也，儒乎"者，吾子云："众言淆乱，则折诸圣。"问道云："适尧。舜。文王者为正道，非尧。舜。文王者为它道。"然则评论百家之是非，惟以六艺之言，孔子之术为断。合乎此者有取，不合乎此者则无取也。"乍出乍入，淮南也"者，谓淮南之言，时而近正，时而乖诡，近正者入于儒，乖诡者出于儒也。淮南子要略自述其著书之旨云："若刘氏之书，观天地之象，通古今之论，权事而立制，度形而施宜。原道之心，合三王之风，以储与扈治(一)，玄眇之中，精摇靡览，弃其畛挈，斟其淑静，以统天下，理万物，应变化，通殊类，非循一迹之路，守一隅之指，拘系牵连于物，而不与世推移也。"此淮南不专一家之意。彼自谓应变通类，正子云所谓"乍出乍入"者也。西京杂记云："淮南王安着鸿烈二十一篇，自云"字中皆挟风霜"，扬子云以为一出一入，字直百金(二)。"彼文"一出一入"，谓其行文之或显或幽，犹解嘲云"深者入黄泉，高者出苍天"，与此文"出入"字异义。然则同为子云评淮南之语，而褒贬不同者，彼自赏其文辞，此则裁以义理故也。"文丽用寡，长卿也"者，史记司马相如列传云："司马相如者，蜀郡成都人也，字长卿。"汉书司马相如传赞引"扬雄以为靡丽之赋，劝百而讽一，犹骋郑。卫之声，曲终而奏雅"。即文丽用寡之义。汉书叙传云："文艳用寡，子虚乌有。"班语本此。"多爱不忍，子长也"者，宋云："迁之学不专纯于圣人之道，至于滑稽。日者。货殖。游侠，九流之技皆多爱而不忍弃之。"吴云："不可以垂世立教者，司马迁皆序而录之，是多爱不忍也。"仲尼多爱，爱义也；子长多爱，爱奇也"者，司马云："仲尼称管仲为仁，史鱼为直，蘧伯玉为君子之类，亦多爱。"荣谓仲尼多爱，谓信而好古；爱义，谓多闻择其善者而从之。(一)"扈"字原本作"雇"，形近而讹，据淮南子要略改。(二)据今本西京杂记，"字直百金"四字，盖公孙弘自称其所着公孙子之言，疑汪氏误入，当删。
　　或曰："甚矣！传书之不果也。"曰："不果则不果矣，
【注】苟非所能，自可尔。又以巫鼓。"
【注】巫鼓犹妄说也，妄说伤义，甚于不言。一曰巫鼓之俦，奚徒不果而已，乃复寄诙诞以自大，假不学而高通，故扬子既吐触情之谈，又发巫鼓之义。
【疏】"甚矣！传书之不果也"者，宋云："非经谓之传。"按：音义于"传书"无音，似读如字。依宋说，则当读直恋切，宋读是也。孟子云："于传有之。"诗灵台孔疏引作"书传有之"，传书即书传耳。俞云："说文木部："果，木实也。"木实谓之果，故果与实同义。淮南子道应篇高诱注曰："果，诚也。"诚即实也。传书之不果，言传记之书多失实也。"按：俞说是也。广雅释诂："果，信也。"信。实同义。"不果则不果矣，又以巫鼓"者，"又"各本皆作"人"。音义："人以巫鼓，天复本作"又以巫鼓"。"按：此形误之显然者，今据订正。巫读为诬，诬鼓谓诬妄鼓扇。言仅仅不实则亦已矣，又从而诬妄鼓扇焉，故其害为尤甚也。注"苟非所能，自可尔"。按：孟子："君是以不果来也。"赵注云："果，能也。"弘范训不果为不能，故云尔。然"传书之不能"，于义未洽，当以俞解为长。注"巫鼓犹妄说也"。按：曾子问："故诬于祭也。"郑注云："诬犹妄也。"巫。诬古通。注"一曰"至"之义"。按：弘范以"乃复"云云释"又以巫鼓"，是其所据本"人"作"又"之证。"触情"，见学行。
　　或问："圣人之言，炳若丹青，有诸？"曰："吁！是何言与？
【注】吁者，骇叹之声。丹青初则炳，久则渝。渝乎哉？"
【注】丹青初则炳然，久则渝变，圣人之书，久而益明。
【疏】"圣人之言，炳若丹青"，后汉书来歙传章怀太子注引"炳"作"明"。按：此盖因后汉避冲帝讳所改。王元长曲水诗序李注引作"炳"，下文"初则炳"同此。亦古有是语，故以为问。"丹青初则炳，久则渝，渝乎哉"者，尔雅释言："渝，变也。"
　　或曰："圣人之道若天，天则有常矣，奚圣人之多变也？"曰："圣人固多变。
【注】天纵之也。子游。子夏得其书矣，未得其所以书也；宰我。子贡得其言矣，未得其所以言也；颜渊。闵子骞得其行矣，未得其所以行也。
【注】圣人以妙外往，诸贤以方中来。圣人之书。言。行，天也。天其少变乎？"
【注】所以应无方也。
【疏】"奚圣人之多变也"者，宋云："言五经支离，万物错综。"圣人固多变"者，司马云："圣人志道秉常，随时应物，此天之阴阳五行，变化无穷。"按：繁露竹林云："春秋之道固有常有变。变用于变，常用于常，各止其科，非相妨也。"子游。子夏得其书也"者，论语云："文学，子游。子夏。"皇疏引范宁云："文学，谓善先王典文。"未得其所以书也"者，公羊传昭公篇徐疏引春秋说云："孔子作春秋，一万八千字，九月而书成，以授游。夏之徒，游。夏之徒不能改一字。"宰我。子贡得其言矣"者，论语云："言语，宰我。子贡。"范云："言语，谓宾主相对之辞也。"孟子云："宰我。子贡，善为说辞。"未得其所以言也"者，论语云："子贡曰："夫子之文章，可得而闻也。夫子之言性与天道，不可得而闻也。""颜渊。闵子骞得其行矣"者，"闵子骞"，世德堂本无"骞"字。音义："其行，下孟切。下"以行"。"言行"同。"论语云："德行，颜渊。闵子骞。冉伯牛。仲弓。"范云："德行，谓百行之美也。"孟子云："冉牛。闵子。颜渊，善言德行。"按：此惟称颜。闵，不及二冉者，辞之省。犹孟子举冉牛。闵子。颜渊，而不及仲弓也。"未得其所以行也"者，本书问神云："颜渊亦潜心于仲尼矣，未达一间耳。"司马云："六子皆学于孔子，而未达其本原，故虽各有所得，而未能尽其变通。"按：此言孔子之与天合德，虽七十子之秀者，犹不能神而明之。所以极形生民未有之盛，非谓六子学而未达其本原也。"圣人之书。言。行，天也。天其少变乎"者，吴云："夫天之高也，及其变，则二气推移，四时更迭，三辰运行，万物生瘁，不为少也。"注"天纵之也"。按：论语文。刘疏云："风俗通穷通篇引"固天纵之，莫盛于圣"，似以"纵之"为句。"按：此注亦以"纵之"为句，是古读如此。注"圣人以妙外往，诸贤以方中来"。按：吴胡部郎玉缙云："注文圣人二句，未详所出。窃谓圣人大而化之，至于不可知之之谓神，是为以妙外往，犹云超以象外也。诸贤亦步亦趋，游方之内，是为以方中来，犹云得其环中也。方者，道也，常也。下注"应无方"，谓无常道即方中之方，无方即妙外矣。"
　　或曰："圣人自恣与？何言之多端也！"曰："子未睹禹之行水与？一东一北，行之无碍也。君子之行，独无碍乎？如何直往也！水避碍则通于海，君子避碍则通于理。"
【疏】"圣人自恣与？何言之多端也"者，太玄文："次六，鸿文无范恣于川。测曰："鸿文无范，恣意往也。"范注云："如川之流，从所投也。"然则自恣谓恣意所之，无复常范。司马云："问同答异，理或相违。"荣谓圣人言之多端，谓若三世异辞之类，所谓春秋无通辞也。"子未睹禹之行水与？一东一北，行之无碍也"者，孟子云："禹之行水也，行其所无事也。"一犹或也，详重黎疏。或东或北，言有曲也。"君子之行，独无碍乎？如何直往也"者，繁露楚庄王云："义不讪上，智不危身，故远者以义讳，近者以智畏。畏与义兼，则世逾近而言逾谨矣。此定。哀之所以微其辞。以故用则天下平，不用则安其身，春秋之道也。"此君子立言不欲直往之义也。"水避碍则通于海，君子避碍则通于理"者，水直往则有决溢之患，君子直情径行则有颠蹶之忧。水不逆阞，则纡回曲折而终可以至于海；言不召祸，则婉约逊顺而终得以通于道也。
　　君子好人之好，
【注】嘉其善也。而忘己之好；
【注】若不足也。小人好己之恶，
【注】我恶而不自知。而忘人之好。
【注】物好而不识彼。
【疏】音义："好人，呼报切。下同。"小人好己之恶"，世德堂本作"好己之好"。注"我恶而不自知"。按：世德堂本"我恶"作"我名"。注"物好而不识彼"。按：世德堂本"物好"作"物物"。皆误。
　　或曰："子于天下则谁与？"曰："与夫进者乎！"或曰："贪夫位也，慕夫禄也，何其与？"曰："此贪也，非进也。夫进也者，进于道，慕于德，殷之以仁义，进而进，退而退，日孳孳而不自知倦者也。"或曰："进进则闻命矣，请问退进。"曰："昔乎，颜渊以退为进，
【注】后名而名先也。天下鲜俪焉。"
【注】言少双也。或曰："若此，则何少于必退也？"曰："必进易俪，必退易俪也。
【注】必，苟也。苟进则贪禄利，苟退则慕伪名也。进以礼，退以义，难俪也。"
【注】进退不失其正者，君子也。
【疏】"子于天下则谁与"者，司马云："与，许也。"按：论语："子路曰："子行三军则谁与？"孔注解为当谁与己俱(一)。皇疏引沈居士云："子路闻孔子许颜之远，悦而慕之，自恨己才之近，唯强而已，故问："子行三军则谁与？"言必与许己也，言许己以麤近也。"此文拟论语，正以与为与许之义，即沈说所本。"与夫进者乎"者，老氏之学，贵止，贵退，故曰："进道若退。"又曰："知止不殆。"此欲明其蔽，故设论以起问。"贪夫位也，慕夫禄也，何其与"者，老子云："跂者不立。"河上公注云："跂，进也。谓贪权慕名，进取功荣也，则不可久立身行道也。"即此或问之意。"进而进，退而退"者，吴云："礼进则进，义退则退。"司马云："退而退"当作"退而进"。言不以禄位之进退，务进于道德而已。故下文云"请问退进"。"按：温公说是也。下云"进进则闻命矣"，此承进而进言之也；云"请问退进"，此承退而进言之也。日孳孳而不自知倦者也，世德堂本无"自"字。音义："□，与倦同。"进进则闻命矣，世德堂本"进进"作"进退"，误。"昔乎，颜渊以退为进，天下鲜俪焉"者，音义："俪，音丽。"吴云："人不堪其忧，回也不改其乐；终日如愚，而回也不愚。是以退为进，少有其偶。"司马云："颜回在陋巷，不苟仕，好学不倦，是以退为进。"按：以退为进，谓在陋巷之中而有为邦之问，孔子谓唯我与尔有是夫。故曰："天下鲜俪焉。"何少于必退也"，世德堂本"少"作"小"。按：少。小义同。司马云："杨子谓圣人不遁于世，不离于群，是小必退。"按：必退者，老氏之旨，上文言"与夫进者"，即少必退之谓。言以退为进，则与老子同符，何故少之？"必进易俪，必退易俪也"，世德堂本两句皆有"也"字，钱本两句皆无"也"字，今依治平本。"进以礼，退以义，难俪也"者，孟子云："孔子进以礼，退以义，得之不得，曰有命。"按：论语："我则异于是，无可无不可。"马云："亦不必进，亦不必退，唯义所在也。"季长语本此。注"后名而名先"。按：老子云："是以圣人后其身而身先。"注"言少双也"。按：世德堂本无此注。士昏礼："俪皮。"郑注云："俪，两也。"故以鲜俪为少双。注"必，苟也"。按：论语："毋必。"集解云："用之则行，舍之则藏，故无专必。"是必有专义。苟犹但也，详经传释词，与专义近，故训必为苟也。胡云："必，苟也。"乃从□省之"苟"，非从艹之"苟"。广雅释诂："必，敕也。"说文部首"苟"，自急敕也。尔雅释诂："亟，速也。"释文："字又作苟同，居力反。"经典亦作"棘同"。李训必为苟，盖谓急于进。急于退者也。"按：绥之说亦通。注"进退不失其正者，君子也"。按：文言云："知进退存亡而不失其正者，其唯圣人乎？"(一)"谁"字原本作"唯"，形近而讹，据论语述而改。
　　或曰："人有齐死生，同贫富，等贵贱，何如？"
【注】齐死生者，庄生所谓齐物者，非好死恶生之谓也，而或者不谕，故问。曰："作此者其有惧乎？
【注】惧者，畏义也。此章有似驳庄子，庄子之言，远有其旨，不统其远旨者，遂往而不反，所以辨之也。各统其所言之旨，而两忘其言，则得其意也。信死生齐，贫富同，贵贱等，则吾以圣人为嚣嚣。"
【疏】"人有齐死生，同贫富，等贵贱"者，齐。同。等皆互文，齐。等亦同也。司马云："庄。列之论如是。"按：庄子天地云："藏金于山，藏珠于渊，不利货财，不近贵富，不乐寿，不哀夭，不荣通，不丑穷，不拘一世之利以为己私分，不以王天下为己处显，显则明，万物一府，死生同状。"列子仲尼云："吾乡誉不以为荣，国毁不以为辱，得而不喜，失而弗忧，视生如死，视富如贫。"皆齐死生，同贫富，等贵贱之说。"作此者其有惧乎"者，司马云："惧，谓有忧患不可避，故作此论以自宽。"信死生齐，贫富同，贵贱等，则吾以圣人为嚣嚣"者，音义："嚣嚣，五刀切。"司马云："人好生恶死，苦贫乐富，重贵轻贱，乃其常情。圣人因之以设劝沮，立政教。若信然齐等，则圣人号令。典。谟徒嚣嚣然烦言耳。"注"齐死"至"故问"。按：世德堂本无此注。庄子内篇齐物论第二，嵇叔夜卜疑云："将如庄周之齐物变化，洞达而放逸乎？"(嵇中散集。)夏侯孝若庄周赞云："遁时放言，齐物绝尤。"(艺文类聚三十八引。)刘越石答卢谌书云："远慕老。庄之齐物，近嘉阮生之放旷。"(文选。)皆以"齐物"连读，与此注同。困学纪闻云："齐物论非欲齐物也，盖谓物论之难齐也。"引张文潜云："庄周患夫彼是之无穷而物论之不齐也，而托之于天籁。"王氏先谦庄子集解云："天下之物之言，皆可齐一视之。"又引苏舆云："天下之至纷莫如物论。"则皆以"物论"连读。荣按：齐物论云："万物一马也。"又云："万物与我为一。"正齐物之义。谓之论者，犹荀子天论。正论。礼论。乐论耳。当以旧解为正。注"惧者"至"意也"。按：此亦弘范右道左儒之常言。
　　通天。地。人曰儒，
</div>
    <div class="pagination">
<a href="法言义疏_page13.html">上一页</a><span>...</span><a href="法言义疏_page9.html">9</a><a href="法言义疏_page10.html">10</a><a href="法言义疏_page11.html">11</a><a href="法言义疏_page12.html">12</a><a href="法言义疏_page13.html">13</a><span class="current-page">14</span><a href="法言义疏_page15.html">15</a><a href="法言义疏_page16.html">16</a><a href="法言义疏_page17.html">17</a><a href="法言义疏_page18.html">18</a><a href="法言义疏_page19.html">19</a><span>...</span><a href="法言义疏_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
