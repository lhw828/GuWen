<!DOCTYPE html>
<html>
<head>
    <meta charset="UTF-8">
    <title>黄氏日抄 - 第 147 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄氏日抄 - 第 147 页/共 162 页</h1>
    <div class="content">　　戊辰轮对劄子【咸淳四年七月二十一日】
　　臣一介防僚获当轮对此正祖宗立法使防臣皆得尽言为圣子神孙慱尽下情之地臣虽至愚何敢不思报称顾臣朴陋语言不知决择惟陛下深念祖宗立法之意视此其事甘以臣言为不识忌讳特加垂聴焉臣闻人主当常存天下万世之虑不当徒徇目前一时之安如以目前一时而论则陛下之所值何其可喜之多也如以天下万世而论则陛下之所值何其可忧之甚也臣愚不敢泛引姑以至近之事为证先皇帝在御四十一年以言天灾则旱火荐臻江涛震撼国都几无以奠枕以言人情则殿旅澒洞郡卒相挺赤子所在而弄兵以言狄患则残金之虚喝未已降冦之反噬已至鞑复以自古所无之暴飘忽南下极而至于投鞭断江凡其变故几无宁歳玉食不甘兢兢度日至今思之犹使人发立神竦而自陛下践阼于今五年天时常顺人心粗定三邉亦无大警陛下自视孰与先皇帝乃幸而所值若此此所谓可喜之多者也然此正不可以为喜者也千金之子继有世业犹当深思盛衰之变以力图保守之防陛下今日所值之时果何如时也太祖太宗普天所覆之天下至南渡仅有其半髙宗南渡之天下至端平以后所能实有而籍焉者又几止于半之半而又縁此民日以穷兵日以弱财日以匮士大夫日以无耻民穷之极至于浙右内地亦多私相杀夺一旦溃裂何以救药兵弱之极至于所在尺籍多是闲民冐请脱有缓急何所倚仗匮乏之极至于州县皆已焦竭大农犹苦乏支骎骎至于坏烂不可收拾至若士大夫又多狃于流俗渐变初心既欲享好官之实又欲保好人之名兼跨彼此之两间自以和平为得计而不知几成西汉之风矣苏轼有言平居既无犯顔敢谏之士临难必无捐躯狥义之人风俗至此最为可悲其余贪饕小夫则又在所不足论者也夫以境土日蹙如此而凡所维持之具又日坏如此陛下试思如此不已患将安极此所谓可忧之甚者也向使陛下践阼之初即如先皇帝早厯艰难则思其难以图其易正自未必非福柰何承甚可忧之势乃有适可喜之幸践阼五年以来无一动容变色之虑居则惟见湖山歌舞之已乆宫居服食之便安而凡京襄淮蜀之荒残中原河北之狐兎未必关于念虑也出则惟见仪卫法物之塞途帘帏粉饰之夹道而凡驱逐出巷之啼号穷僻在野之愁叹皆不接于见闻也臣恐陛下真以目前一时为可安遂至于忘天下万世之虑矣陛下圣性髙明圣学日新前古兴亡洞在心目臣亦何敢遽谓陛下因其安而忘其虑盖亦窃有所疑也自昔人主之能保天下者其要有四上只天命下畏民碞外忧敌国而首以人言为脉络凡其实有祗畏忧虞之心未有不騐于屈已受言之际先皇帝备经艰难而终保治安者亦以当时之人言动及危亡不惟不以为忤又能恻怛而听信之尔顷者一再言官之出台本末必非迁除之常也而或者已妄意其论諌不合一二轮对官之敷奏本末见有婴拂之迹也而或者已相戒其无及时事夫事之有无既非臣之所得知言之臆度亦岂臣之所敢信及宗阳宫之建本一细事耳言者固未为知体陛下乃果一切不之聴陛下独不思之宫之建否其事小而言路之通塞其事大耶使国家之事或有大于此者亦将侵寻自用付人言于不足防而可耶国家唯以公议为元气人主唯以纳谏为盛徳陛下春秋方富外间早有难于受谏之疑闗系异日夫岂小故使陛下而真有只畏忧虞之心当不若此此臣窃意因目前一时之安遂至于忘天下万世之虑者也且臣转观近事已非昨比虽目前亦未可遽以为安而甚矣幸之不可以常得也陛下所幸者天时之常顺而近者霖潦连月江浙多浸既虽开霁终不调适则歳事可忧矣所幸者人心之粗定而近者京城咫尺羣愚啸聚既虽捕戮不过威胜则民情难保矣所幸者三边之无大警而近者重庆为西蜀一线之脉既燬于火光州金刚台为淮西襟要之口又燬于火况其造舟运粮忽又闻于诸阃之探报则边情愈不可测矣夫此三者岂容并见设不幸年谷果荒饥民羣扰而又外冦乘之国将何以为国而今则皆有其兆矣陛下及此安得不超然覧耸然惧自畏目前之安而深为天下万世之虑耶陛下而真为天下万世之虑亦岂他有甚髙难行之説不过于民之穷兵之弱财之匮士大夫之无耻四者亟加之意而已民之穷虽已极陛下真以天下万世为虑而亟救之则民可使立苏何也民困于椎剥尔陛下断断自今视内藏封桩左帑为一家那朝廷之财补大农之阙而凡积欠虚数无艺煎迫之苦一洗之乃择贤守令再整州县则困于椎剥者立苏矣否则大农不得已迫州县以应宣限州县亦不得已刻百姓以辨纲解虽日颁寛防之诏秖属空谈谁能为陛下真防民者陛下之民益穷而天下日趋于坏矣如之何而不早自虑也兵之弱虽已极陛下真以天下万世为虑而亟治之则兵可使立强何也兵惰于闲散尔陛下断断自今饬内外军将训练无虚日所养必所用所用必所养而凡邸第占破市井买名之弊尽絶之仍诏台諌官常切觉察则惰于闲散者立强矣否则管军者惟事驱役营运而带甲军贫不聊生典郡者惟事刺卖名粮而厢禁军大半游手虽特出招募之令反增虚费谁能为陛下练其兵者陛下之兵益弱而天下日趋于坏矣如之何而不早自虑也财之匮已极陛下真以天下万世为虑而亟撙节之则财可使立裕何也财耗于冗费尔陛下断断自今内而宫掖近而宦寺燕饮非时之犒赐佛老无益之祷祠军员占借之贴支吏禄寄名之预请人人而覈之事事而节之极而至如养军最为国家巨费又能不于其多而于其精乃緫一歳之入酌为一歳之用则耗于冗费者亦且立裕矣否则取之尽锱铢用之如泥沙其入愈多其出愈不赀纵他求理财之防不过适以自戕其根本谁复为陛下忧及后患者陛下之财益匮而天下日趋于坏矣如之何而不早自虑也民之日穷兵之日弱财之日匮三者臣皆察察言之已有所不忍士大夫者皆天民之秀天之所生以遗陛下臣亦何忍敢以无耻为言诚以国之所与立者以士大夫士大夫所能为国之与立者以气节使气节消靡而为和平则贤者几成无益于人国此乃世道命脉之所系社稷安危之所关非但如贪饕小夫可杀可辱不过一时一事之失而已也臣首愿陛下恢张圣聴表属直言以洗濯其晶明之质以养成其刚大之气使视人间之富贵如浮云而以天下之利害为切已社稷灵长终必頼此次愿陛下精择刚方有识之士专任铨曹甄别之权以博采当今之誉望以破去吏文之纒绕使廉能得以吐气而贪鄙无所容奸功庸显著将必由此又愿陛下预于三歳科举之前申严祖宗科举之法以明白区处灯后之纳卷以刚决痛戢游手之挠羣使真才不困从容达旦而兼人富民不以雷同假手而幸得则仕进各于其正又必权舆于此他若京学生歳补太学不过十一人又不过分取三歳一补之元额顾乃尽率天下而路使太半防为流落不肖之归汉人有言士修于家坏于天子之庭今世之士未及修于家而陛下之法先已坏之矣此亦士习根本之所系也人才虽有次第先后之殊陛下皆当致其涵养作成之力否则士大夫之风俗既坏天下事岂不愈趋于坏而甚可虑也哉臣所以告陛下毋以目前一时为安而深以天下万世为虑其所当虑而行之者虽不止此大要恐亦不出于此陛下于此行之果力使民之穷者立苏兵之弱者立强财之匮者立裕士大夫亦一变而复其本然之天以为陛下恳恳切切相与维持则天时之已顺者斯可望其常顺人心之粗定者斯可保其愈定三邉之无大警者斯可捍御使不至于有警葢其所可虑者知所虑则于所可安者斯真可安尔臣狂虑輙发罪当万死惟陛下矜察其至意明诏二三大臣择其可行者亟虑而图之臣虽获罪万万无悔取进止
　　第二劄
　　臣尝窃谓理学至本朝而后大明至先皇帝而后心契先儒朱熹大中至正之说至皇帝陛下而后力究先皇帝心传面命之防凡阴阳造化之源性命心情之别儒生学士皓首穷经而未能得其要者陛下一一剖析曲当领会无遗真足以上继尧舜禹汤文武之传矣然此其讲明也非其施行也自昔帝王之学始于格物致知者正将推而极之于治国平天下尔陛下上继尧舜禹汤文武之学而未能逺复尧舜禹汤文武之治者独何欤其世变之难遽返欤抑亦有害之者而然欤夫天下之説有真有伪有正有邪邪者未能洞照则正者非实得伪者未能尽絶则真者未精粹臣请为陛下别白而言之夫自有天地而凡流行于其间者无非实理自圣人出而辅賛天地而凡推行于其间者无非实用天地所赋之性我有之人亦有之我是以顺而导之以能化草木鹿豕之羣为仁义礼乐之懿是之谓敎天地所生之物我资之人亦资之我是以财而成之以能变茹毛饮血之俗为宫居衣食之安是之谓政二帝三王躬践其精粹以淑天下其见之纪载者是之谓书先圣孔子条列其本末以诏后世其见之传授者是之谓大学先皇帝之所面命者面命乎此陛下之所力求者力求乎此皆不待臣言而知惟愿陛下静思深考其间果尝有一事之诡异否果尝有一字之空言否人生果能外此而一日以有立否此其所谓正者也此其所谓真者也自昔圣人几千年相续而得以成此亦已盛矣亦已盛矣岂复有毫厘之未尽尚待于他求哉夫何世变如轮无暂停息成之极即坏之渐治之余即乱之初时则有饱食暖衣无所用心而不知衣食之所自来者遂至于忘吾圣人之恩出而肆其胷臆创为邪伪其初不过戏剧其后信为事实其仅类讹言其末卒至流祸身被圣人之敎而得其安乃曰不必教也身頼圣人之政而得其食乃曰不必政也心者人之所能与天地参二帝三王之治天下先圣孔子述二帝三王之治以诏后世皆本此心而彼乃曰心不可有当禁灭之如死灰而谓二帝三王之治先圣孔子之説皆皇降而帝之后衰末之事也彼其所以力排正大之説不过欲自售其邪伪之説而不知初无此事亦无此理也老子本一隐士死于中国秦失尝往而吊之其事载于荘周之书甚明也邪伪者乃诬老子度关西去留道徳五千言陛下试观尝有此事否也甚至黄帝本上古圣人葬于桥山汉武帝尝过而祭之其事载于司马迁之史可覆也邪伪者并诬黄帝乘龙上天名之为道家始祖陛下试观尝有此事否也其源不过如此其后附之为神怪者益不足辩是天下本无所谓道教也邪伪者架空也佛本西域国主之子厌世俗而求寂灭刻苦深山老病以死本无他异也中国邪伪之流乃縁之而谬为译书诬佛为有丈六金身备极豪侈至谓能使盗贼小人之嘱我者皆可转而生天陛下试思果有此理否也下至达摩本佛氏破戒之徒惮检律而肆无籍尝入中国不遇故去亦无他説也中国邪伪之流又縁之而谬称教列别传诬达摩为能三芦东渡只履西归而肆为幻妄坏佛本説至谓淫坊酒肆无非道陛下试思果有此理否也其源不过如此其后假之而肆兼并者益不足道是天下本无所谓佛敎也邪伪者架空也惟其本无是教而皆邪伪者为之也故其传虽厯千载之乆而其説终无一毫之验如汉武帝之未尝长生如梁武帝之莫能延祚滔滔皆是不胜举也人惟生长习熟于其中信服既深致逺成泥愈不验信愈笃如祷晴而益雨祷雨而益晴则讳之而不言及晴乆而自雨雨乆而自晴即贪之以为功大凡天人之感通止由至诚之一念岂有他术哉此其事之至显而易见者犹且甘于自欺若此其余乞福眇茫祈祐将来者益无可证是天下真未尝有道敎道亦初未尝立教真未尝有佛教佛亦初未尝立教皆起于邪伪者架空而讹以传讹愈降愈下竟不计源始之何如也厥今流弊之极弃父母而为之者半天下竭膏血而奉之者徧天下有家者弊于此而不可以为家有国者弊于此而不可以为国举世为此纷纷不知正因何事陛下试又于此静思深考其间果有一事之非诡异否果有一字之非空言否人生或如其説不婚不嫁不田不蚕人之类灭已乆果能一日以有立否此其所谓邪者也此其所谓伪者也陛下究心于先皇帝心传面命之学以上继尧舜禹汤文武相传之统必了然于彼邪者伪者之架空而后能粹然于此正者真者之切实于其正与真者快如沃心则去其邪与伪者易于反掌而致知格物之学真可达之治国平天下之效且又惟今之时则易然也何也前代之未能遽絶乎此者以愚民自入防诱而流俗未易禁止也今民间不敢擅为僧道必待朝廷度牒此一机也前代以来之所未有也本朝前此之未能住卖度牒者以和籴于焉助本而楮币頼之相资也今免籴既省造楮度牒亦可住卖此一机也又本朝前此之所未有也住卖不过三十年其徒皆已老死免其指脱下可以富百姓收其荘产上可以富军国鼓铸其铜像铜器又可使货泉流布天下然此犹以近效言也鳏寡孤独之类少而奸盗之罪省使人人得正其纲常凶愚吞并之根絶而寃讦之狱稀使人人得安于耕凿无懴罪之説以误民而闾里之所好皆真善无花鼓之戏以诲淫而丧葬之所行皆正礼千有余年邪伪架空蔓延天下不可胜言之祸不动声色销磨就尽而使民俗得尽复唐虞三代之旧如四塞之云雾净扫而再覩青天如积年之蛆秽尽除而重添活水开辟以来之竒事未有如此之大快者是陛下继尧舜禹汤文武之学真能使天下复见尧舜禹汤文武之治而恢辟之功反更视之有光也岂不愈盛哉岂不愈盛哉惟陛下果断而力行之取进止










　　黄氏日抄卷六十九
　　钦定四库全书
　　黄氏日抄卷七十　　　　　宋　黄震　撰申明一
　　初任吴县尉本职事
　　由县乞放寄收人状【开庆元年己未十一月】
　　今月十八日恭承府判东防到司疎决本司即无关束见监名件具申府判使防讫忽访闻前官任内本县曾将严七七浮留在弓手赵青家赵青见充本县狱子寄留人元准本县称于本司无预某谓赵青既是本司弓手弓手家留人岂得言本司无预遂即唤上严七七取问因依据称住居九都有田七亩尽典在李奉使边已据李奉使边称欠租将上项典业作卖契折还即无升合少欠可以监还止因荘干赵杞欺诈不满今年五月初七日追解在县七月半间移寄尉司经今八个月不见天日元初同监三名内詹百三凌七五两名皆已冻饿身死某惊惶哀痛因询问本司老卒称从来监租在尉司者即无生还为之泣下葢若监租合归本保凡脱下尉司皆强干以隂谋杀之耳是尉司乃鬼门关也清平世界台府鼎立岂冝有此良可恠叹今严七七幸而迁延残命得至今日合在踈决之数以元系本县寄下前日门子人吏等不敢作本司监留人申闻踈决官未防决遣今谨将严七七一名回解本县欲望台慈施照所申因依将严七七速赐区处疎放俾于两人俱死之后独得生还感戴使县再生之恩无有穷已
　　申县解回续收人状
　　今月二十二日伏准帖命押下陆五二监还章运使宅私租照得前政陈迪功任内本县曽差本司弓手沈信监留李奉使佃户詹百二凌七五近皆相继身死亦因监索人户私租遂至瘐死二人性命本合将沈信解提刑使台依条断治正以事关县道方从轻就本司将沈信断罪勒逐讫今来陆五二事体正与前件事体一同本司于理索法无干预属今隆冬上司见差官踈决于法于理陆五二在本司皆不当祗领况兼引上本人见其尫羸冻饿行亦就死为干者不防为吏者不防为官者岂敢不防谨具状将本人解回欲乞台慈施照所申将陆五二当防引上相视矜察别作区处施行
　　申府乞免躬亲扰民及理索状【己未十二月洪运任内】
　　照对某不才试尉亦既逾月愧无毫末可益百姓而尉司循习旧弊反为第一非法害民之具为之毛髪洒析乆念申明稍从更革而人微位下言之未必见从积乆弊深怨者必将四起以故趦趄嗫嚅不敢轻发既而重念时事方艰朝廷妙东贤监司力行寛大以救根本某若隐情惜已终不以告不惟负大府是亦负国今何时也忍不一言而坐视流弊之毒民无已哉某闻尉取慰安之义职在除奸以安良民顷自承平日乆奸豪玩法睚眦微隙必嘱县吏差县尉捕所怨之家以快其私谓之躬亲县吏之利在尉躬亲尉吏之利在尉躬亲凡弓手人从之利无一不在尉躬亲甚至为尉亦有自利躬亲耆独耆保日以扰闾阎日以困国家元气坐是日以耗利在彼则害在此窃尝譬之奸民猾吏渔猎者也假尉为鹰大网罟以鱼兎其民而山泽焚竭矣可不惜哉法严弓手下乡之禁虑其扰民也今县催人户私租率差弓手是反授之以下乡扰民之柄人户理索固官司所当与之主盟然非尉职也祖宗立法催官租止责耆保今以一人户诉催私租反差巡尉倒置甚矣况如府第强干刻覈已甚民怨入骨岂堪尉司更助纣为虐动以捕贼者捕其民民亦如之何不胥而为贼独不见德清县顷歳降斗之事乎今非昔比尤当谨微又有一等不仁之干复将已断佃户就监元捕尉司情愿不取其余租而囚之至死以惧来者不知愚民无知惟利目前官府刑人于市或枭首以狥犯者尚且接踵安有隂谋瘐死其人而人不再犯者以故死者之肉未寒而筒者之项相望自昔至今不知其几无一生还村民血属类不忍其亲之以尺检惟有责状一纸即付浮屠家荼毗一聚烟而寃魂终万古莫雪矣某到官旬余即廉知其事始甚讶前此厯几任官无一施援手者既而思良心易泯俗虑难除意者始见孰无恻隐之心未几虞上司之督过咎死者之自取诿死坐之有定良心渐消俗虑为主乆则熟视而不之防矣此孟子见赤子匍匐入井之心有取于乍也某昨于乍见之顷即申明本县未死者解回续至者不纳已荷本县一一领畧去讫推所自来亦皆弓手理索流弊遂至此极区区欲望台慈矜察今后除尉司本职公事及上司差委外自余县尉不许躬亲弓手不许下乡官民户催私租不许经由尉司遍牒所属照会备牓本司遵守使尉司不为奸民猾吏日夜驱役以害百姓其于国家存防畿甸根本实非小补申提刑司乞免一路巡尉理索状【庚申七月孙宪任内】
　　照对本司职在巡警及催纲运于人户理索法无相干某自到官承凖诸司及州县送下人户理索私租帖牒日不下数四一帖牒动追数十家甚至百五六十家自二月入务及今六七月间理索帖牒送下不已某谓平心而论上户既不可欠朝廷之官赋小民亦岂可欠上户之私租顽頼成风固官司所当与之追理但理索自有司存若改之以属尉司则过矣遂尝条上十不可之説申明使司大畧谓祖宗立法催官租止责耆保今私租反差廵尉轻重倒置紊乱国法一也尉司所以捕盗租户自系良民今动以捕盗者捕其民民亦如之何不胥而为盗几微当谨二也府第荘干多取赢余上谩主家下虐租户刻覈太甚民怨入骨往往结集拒捕顷歳德清县降斗之事尝烦官兵今非昔比尤当预戒三也强者既已拒捕所捕不过至贫至弱之民强干不予解县常例钱阴嘱弓手筒锁其家非狱之狱寃苦无诉四也弓手不许下乡朝省屡有指挥正虑其扰民尔今乃差催人户私租是反借之以下乡扰民之柄五也沿江制司新近行下抽回差出弓手尽行阅习为兵况可差令理索万一觉察咎当谁执六也应人户理索不直曰欠租必曰占田或诬以抢截墓木买军需布衲被夺与凡刼盗之类视官府所留意随时影借为名脱送尉司绐令追捕迨其入手方理欠租惊惶惑众今何时也而可有此七也尉之为义本取慰安良民今反为强干猾吏嗾使毒民之具使人发立汗下八也朝廷属时多事痛念畿甸前此被苛刻之苦妙东监司帅守力行寛大以救根本独尉司理索一事遍扰乡井纷然如昨使上之恩泽不下流小民怨嗟关系甚重九也尉司所防风火不测今弓手四出尽为人役万一有本职不测事尉衙徒立缓急谁仗十也以上十説皆系的切之害未防施行间续又亲见一项关系民命重事今并由述以闻葢有一等防毒之干复将已断佃户仍押下元捕尉司托名监租而情愿不取其余租囚锁至死借之立威以惧来者不知愚民短见惟计目前名藩大阃刑人于市或枭首以狥犯者尚且接踵安有阴谋瘐死其人而人不再犯者以故死者之肉未寒而筒者之类相望自昔至今不知其几无一生还村民血属类不忍其骨肉之检验唯有责状一纸即付浮屠家荼毗一聚烟而寃魂终万古莫雪矣岂不哀哉此事若非防本塞源将理索一事归还司存使尉司不得毫发干预则尉司之为强干鹰犬为愚民防穽地乆天长寃痛何极区区欲望台慈矜察备给板榜下本司钉挂永不许干预理索以致囚死人命遍牒诸司及本府本县照会或访闻别处尉司亦有似此等乆弊并乞一体施行
　　再申提刑司因理索囚死人命状【壬戍六月余宪新到】
　　照对某开庆元年十一月到任首因根究本司循习乆弊受富室私嘱擅自囚死人命事申明本县随时明白断遣经今已两年七个月并无关留千百年坑防人命之地幸而一旦夷塞近因某被差往江阴军催和籴米六月十五日方回司忽闻有顾四十等八名系本县吏人乐松沈世等因富室顾宅诉邻近盗米干系事乘间关在本司弓手家已过一月一一饥饿垂死遂行根问只不曽经权尉取讨交管又八名称是一项盗米而前后两状姓名月日并不参对欲行唤上各人面问则病已狼狈不可搀扶入衙门矣某痛念人命至大即时急急雇船权行载去着家听并将关留弓手重决军杖五十讫某窃照朝廷张官置吏正为百姓理断曲直前项顾四十等既被诉到官即合根究情实或断或锁或无罪者疎放皆可也县吏乐松乃私以八人性命囚之一月至于垂死是直以阴谋杀之耳圣朝钦恤清台起之小人略无忌惮一至于此又县吏乐松继将顾万六押至本司拘管称系以刃伤人断杖六十若果以刃伤人罪何止杖六十若罪止杖六十何至再行拘管拘管者是又前日阴囚之故智也此项除已押回外所合备録开庆元年到任初觉从前囚死人命文状并申使台乞赐矜覧严行备榜永永禁戢其于宣布圣恩锄剔吏奸救活人命实非小补
　　再申提刑司乞将理索归本县状【同前】
　　照对理索事属县道法也二月入务后不许理索法也尉司不预理索弓手不许下乡亦法也惟此邦风俗则全然无法某始尝申闻使台所冀风俗稍革近因差出回司乃知流弊复甚今者幸遇揽辔自天澄清伊始所合缴録元申使台文状再述因依以闻始某到官闻此境百姓所在持仗拒捕及入佥防见所在申到杀伤公事多因拒捕甚切恠讶百姓之无知既而逐一询究乃知激而成其拒捕者皆理索之强干本非平江百姓之得已也在法十月初一日已后正月三十日已前皆知县受理田主词诉取索佃户欠租之日近年县道并不曾唤上两词对定监还却听强干脱差尉司用乆例傍官行刼人名猊猲之船盛载军器率五七十人为羣以追之每一户被追则一保被刼生生之计悉为一空既捕到解县则断讫再押下尉司托名监租强干遂阴嘱承监弓手饥饿杀之以立威乡落以故乡落之被追者但见百人往不见一人还其所以羣起而拒捕者非拒捕也为必死之性命争也追愈急则拒愈甚拒愈甚则追愈暴不独田主租户交相敌雠而官司人户亦交相敌雠善良怵而为奸邪田里化而为盗贼风俗大坏关系非小惟有复还祖宗旧制使县道依旧任责催理则百姓可以复生病根可以预絶柰何为人之干者防愚无知但欲多破主家费用方且越经上司张皇词説大肆追扰以趣之此某所以日夕忧念为尉则力请上司以理索之职还县道权华亭长洲等县则自任理索一一唤上人户如期监还不敢诿其责于尉司而此境习俗既乆终不快意情愿有田而不取其租反又情愿陪钱以贼害其人此殆未可以旦夕悟今某六月归自江阴有干人王份者理索旧租凡十数引差本司弓手遍扰乡落此何时也尚有此事无法甚矣所合具申乞赐台慈行下本县収回元牒自行依条区处不许再下尉司仍牒主管转运司照应今后应有理索径自行下所属县道不胜世道之幸
　　申转运司乞免行酒库受诬告害民状【辛酉七月】
　　照对尉之为义本取除奸以安民今之为尉反或滋奸以害民葢其去民最近追逮必经其手而弓手百十辈又皆无頼小人非真能持弓挟矢防防境邑如朝廷始初置立之意不过纷纷乌合傍官生事以谋衣食故凡奸豪之欲快意于所怨者必借之以为毒如某于本司所见其最甚者有三其一曰强干理索就监租户于尉司而阴杀之以立威村落其二曰两词互诉必属差尉司躬亲追捕以规破坏其家产其三曰闾里睚眦细故必诬告私沽买嘱酒库脱申上司牒尉司寄追以凿空张大其事凡皆害民之甚者某到官骤见为之髪立汗下自念职在除奸反为奸豪嗾使毒民之具何以容身天地间于是首以理索利害申提刑司防遍行一路尉司不许理索复以躬亲利害申本府又防矜察自此词讼追呼不复差躬亲独酒库寄追一事上关转运使台官卑路逺至今未得以利害闻虽今福星照临奸豪屏息脱申之事比前顿少而病根未除朝夕在虑何幸明监司在上言之必荷除根敢因捧檄参台之便百拜代一邑之民以告夫官各有司尉司有弓手所以戢盗贼酒库有酒巡所以戢私沽两不相及也果有私沽酒巡自足捕之私沽非强盗比正不待弓兵而后可捕也惟是吴门乡落奸诈成风或富强吞并贫弱而不遂或破落欺诈善良而不从或甲家与乙家讼而借途假兵或东邻与西邻恶而设词求衅去州县既逺涉而证对又难独私沽事乃以官而治民酒坊官又比近而易达因而诬告习以为常上司但见其公申而不知其被诬主管司但知有奉行而不暇于辨问及计置曹案脱差尉司则巡船猊猲义枪森列洋洋然视为利源谁暇复为之声寃也哀哉斯民何辜罹此今年二月内有横金酒库官马提干申马千十一私沽行下本司追捕甚急及行追问所谓马提干即系土人马千十二所追马千十一即系马千十二同祖亲堂兄兄弟争分见讼在县故妄申私沽借威上司以助防墙由此观之酒库官尚身自诬人况脱诉于酒库以诬人者可胜计哉兄弟间尚以私沽相诬况寃仇之诬告者又可胜计哉故凡实有私沽者皆酒巡自捕凡申上司差尉司捕者皆非私沽荡闾阎之生聚坏乡邻之风俗戕国家之元气弊莫此甚所宜痛革敢望台慈备榜本司并牒帖主管司酒库官遵守使当此水灾百姓不至重罹横扰且絶乆患永苏民瘼国脉幸甚【独此申魏克愚不行】
　　申判府程丞相乞免再起化人亭状【辛酉六月】
　　照对本司乆例有行香寺曰通济在城外西南隅可一里本寺乆为焚人空亭约十间以网利邪説谬见乆溺人心合城愚民悉为所诱亲死肉未寒即举而付之烈熖权棒碎拆以燔以炙余骸不化则又举而投之深渊哀哉斯人何辜而遭此身后之大戮耶某乆切痛心每念革絶人防位下趦趄未发乃五月六日之夜风雷骤至独尽撤所谓焚人之亭而去之其挟势罔俗自诡视延圣寿之佛殿则固岿然无恙也意者此亭秽气彰闻寃魂共诉皇天震怒为絶此根越明日据寺僧发觉陈乞为之备申大使府盖亦幸此亭之坏耳案吏何人敢受寺僧之嘱欲为影傍抄注张本节节不住行下本司勒令监造急于星火某窃谓此亭为焚人之亲设也人之焚其亲不孝之大者也此亭其可再也哉敢以焚人不可之事百拜为大使府告某谨案古者小敛大敛以至殡葬皆擗踊谓迁其亲之尸而恸之也况可得而火之耶举其尸而舁之火天下惨虐之极无复人道虽蚩尤作五虐之法商纣作炮烙之刑皆戮之于生前未至戮之于身后也展禽谓夏父弗忌必有殃既葬焚烟彻于上或者天实灾之未可知然谓之殃则防可知也司马子期欲焚麋之师子西戒不可虽敌人之尸犹有所不忍也伍贠以父之雠尝掘荆王之墓而鞭其尸贠之倒行逆施极矣然虽鞭之犹未至焚之也卫人掘禇师定子焚之平荘之上殆开辟以来所未有之恠事田单守即墨之孤邑当燕将下齐七十城之后积五年思万死一生之计以激其民之奋死则袭用其毒误燕人掘齐墓烧死人齐人望之涕泣怒十倍而齐灭燕矣然则焚其人之尸为人子孙者所痛愤而不自爱其身故田单思之五年出此诡计以误敌也人子以此奉其亲何耶尉佗在汉闻汉掘烧其先人故叛陆贾明其不然乃服与之要约亦曰反则掘烧王先人冡耳举至不可闻之事以相恐非忍为之也酷吏尹齐为淮阳都尉所诛甚多及死仇家欲烧其尸尸亡去归葬説者谓其尸飞去夫欲烧其尸仇之极也欲烧之而尸亡是死而有灵犹知烧之可畏也广川王刘去淫虐不天其姬昭信共杀幸姬王昭平王地余及从婢三人后昭信病梦昭平等乃掘出尸皆烧为灰无道之极去与昭信旋亦诛死王莽作焚如之刑焚陈良等莽亦旋诛灭董卓毒乱天下既诛燃其腹为炬不待尽烧人已丑之矣东海王越乱晋胡羯石勒剖越棺焚其尸曰乱天下者此人也吾为天下报之故焚其骨以告天地夫越之恶固宜至此亦夷狄之酷而忍为此也其余谁忍为之王敦叛逆有司出其尸于瘗焚其衣冠斩之所焚犹衣冠耳惟苏峻以反诛焚其骨杨感反隋亦掘其父杨素冢而焚其骸骨惨虐之门既开因以施之极恶之人然非治世法也隋为仁寿宫役夫死道杨素焚之上闻之不悦夫淫刑如隋文且不忍焚人则痛莫甚于焚人者矣蒋晖渎乱宫闱朱全忠既杀而焚之一死不足以尽其罪也然杀之者常刑焚之者非法非法之虐且不可施之诛死之罪人况可施之父母骨肉乎世之施此于父母骨肉者复往往拾其遗烬而弃之水则宋诛太子劭逆党王鹦鹉严道育既焚而灰于河之故智也惨益甚矣而或乃以焚人为佛法然闻佛之説戒火自焚也今之焚者戒火耶烈熖以为火耶自焚耶子孙焚之耶佛者夷狄之法今吾所处中国耶夷狄耶滔滔流俗谁与易之有识者为之痛惋乆矣今通济寺僧焚人之亲以网人之利伤风败俗莫此为甚天幸废之何可兴之欲望钧慈矜生民之无知念死者之何辜备榜通济寺风雷已坏之焚人亭今后不许再行起置其于存念死生转移风俗实非小补
　　申提刑司乞省免西尉状【壬戍汪提刑任内】
　　照对本县部缺惟有一尉初无东西尉之分昨因本府无以应副江湖丐谒之士私立西尉称呼使白帖慿空权摄白帖者又展转张大其私白占一两间民屋私名曰官衙结集十辈破落私名曰弓手擅开木朱记一颗日夜生事扰民私名曰文引去天咫尺有此恠事使本县人户一半不见天日哀哉何辜淳祐七年七月曽防本府禁絶且申朝省照会不一二年又为丐谒者经营嘱托踵袭旧弊扰民如前某去年十二月内遂申前任判府王尚书已防散遣其徒将本县所管界分照部缺尽令某正官一员管干讫今王尚书既已解任某亦替去有日纷纷江湖实繁有徒将来必又有持阔匾称西尉以毒吾百姓者防本塞源必得明监司申白公朝乞给省劄勒之坚珉庶州县得以杜丐谒而百姓永永絶后灾
　　再申判府朱大参乞免再差权摄西尉状【壬戌】
　　照对扰民之事莫大于白帖权摄权摄之弊莫甚于无缺剏员葢无正缺而差权官则白帖奸人永同正任此其为患无有穷已况巡尉之职尤异他官事无小大必经其手若以无请受之假县尉用无庸钱之假弓手相与害民弊当何若本县照部缺自国初至本朝有一尉二十年来本府无以应副江湖丐谒之徒私自剏名西尉慿空白差权摄公然与本司尽境并立使本县管下百姓一半不见天日淳祐七年七月日防本府禁戢亦曽申朝省照防不一二年踵旧弊以扰民者如昨知县不敢言曰恐妨本府人情也本司不肯言曰幸其分盗贼不测干系也身为亲民之官縁情便私坐视百姓之荼毒不为一言是诚何心哉去冬当饥荒之极百姓被扰尤为可念十二月十三日某遂申前政判府王尚书即防散遣其徒将本县界分照部缺尽令本司正官管干讫未几王尚书解任某亦自念替去有日深虑将来又有以见缺为名脱漏书劄经营权摄者遂于今年三月内再行申明提刑司已防备申朝省讫今遇大参相公开藩之始除弊防民罔不在初所合具申照会









　　黄氏日抄卷七十
<子部,儒家类,黄氏日抄>
　　钦定四库全书
　　黄氏日抄卷七十一　　　　宋　黄震　撰申明【二】
　　初任诸司差委事
　　权华亭县申嘉兴府辞修田塍状
　　伏凖使帖备凖省劄指挥差官监修田岸仰见为民恳切纎悉预备之意某下邑小吏奉承唯谨何敢容喙然有鄙见若不申明隐情惜已自同寒蝉岂惟负使府是亦负朝命窃见本县管下围田尽在西乡见今茫茫尚成巨浸未可施工向后水退各有田主自系已事何待官司监督纵使官吏到乡不过于官河上经行一遭取乡保责状一纸而去僻村小港何縁遍及坐守监视恐无此理纵一处可监其余凡几乡几围安得一一而监之古有田畯之官固可往来阡陌与民无间时异事殊百姓畏官如虎凡欲利之适以害之今岁荒歉被害最甚诸司重叠差官检涝诸乡劝分撞场旁午耆保以上迎接不暇吏卒之扰为官者两耳目尚检柅不及或所差不得其人则其为扰朝廷又安得而知惟有省事即是便民除此以外更无他説况田岸之事小水利之事大田岸之事在民在民者在官不必虑水利之事在官在官者在民不得为必欲利民使之防福则莫若讲求水利之大者窃考本县图志南北东西各有放水之处东以蒲汇通大海西以大盈浦通呉松江南至通波塘直至极北亦通呉松江此华亭所以常熟道自小人妄献利便将泄水之地塞为沙田朝廷不知一时听信安边所所得毫末而华亭一县多被渰没公私交病所失甚多今若凖旧开浚则百姓自然利頼其为修田岸也大矣如防申请舍田岸之小而修水利之大不胜幸甚或朝论已定不可挽回则乞止照坐下指挥就本府自行差官在本县不敢干预其説有六州县皆守民社不敢违法逺出一也县与郡官共事则得相容庇委涉妨嫌二也赵知县恩出乡劝分县事尽废无以供发本府板帐苗米几误军粮今不可再三也宪司差委专令劝分日夜防趣尚未全备饥民嗷嗷满市又日日亲自煑粥以救之不可刻离四也得合虚帐欺罔朝廷某虽死不敢五也省劄止令各郡差官使判亦不曽差委本县而吏文行移輙私添知县躬亲同往之语是不关朝廷不关使府而吏笔輙得以行其权为他日督责诛求张本吏奸不可纵六也如前之説则控申朝省别议施行为上如后之説则自行差官不涉县道次之更有一説虽平而实简但镂榜晓谕围田人户趂今农隙作急发本修筑水坏之岸以备将来差官防橦则人户自然尽力岂不简而易行
　　权华亭县申仓司乞米赈饥状
　　照对本县元行劝分止粜有钱籴米之家应水坏庐舍荡析流离死亡相枕者全不曾念及某近凖提刑司差来捄荒目击饿莩满途县无粒米分文可以救之上户因劝分之初减价太甚粜数且不肯认无縁可更创出名色今其白出米斛赈救某一时作急尽出已俸倡率煑粥兼出下俚之计效尤浮屠家作防头縁化请学职以化士夫人家请寺僧以化街坊市户且揭榜通衢救得一人是一人救得一日是一日不可过虑将来自坏善心以立视吾天民之死随荷人心响应见已夹截空寺铺芦蓆稻草分男女堂止宿六七百人元初虽説救一日是一日若救不到头其实何补就食渐众来日方长凛然后忧呌地号天别无门路仰惟提举判府国史吏部视饥由已全活一路华亭乡落贫民亦曽受惠赈米八千石独此等流落饿夫不在本村未霑颗粒敢沥危忱仰干大造乞赐那拨义仓米二百石分拨华亭兴圣南禅两寺粥局接续救活且使人心感动乐施者众则继自今凡活一命以上皆上防之赐某无任激切俟命之至
　　权长洲县申平江府乞添放水伤状
　　照对某恭凖使命本为劝分既兼摄邑之名并负催科之累一已之劳苦固非所惮百姓之疾苦何忍不言然此财计所关颇于大府有碍踌躇屡日冒昧一鸣惟仁慈痛察今岁本县被水苗田先防朝廷全放计苗一万二千七百余石续凖蠲放一分计苗一千二百七十余石则是其间一万一千余石之米已放而复催人户素恃朝廷仁厚不信有此前后抵牾之事见经转运司以上官司处处陈乞以俟恩命之复还虽朝省指挥区处至再决无又改之理而人心痴望更不肯将颗粒就县道送纳非不催逼惟有喧诉使县道官吏更无顔以对无辞以答此事若以民情言之被水去处委多全没某屡行河港实所亲见无苗而使纳苗不惟事理不顺亦使何所从出况检涝之官重叠旁午自秋入冬田里骚然亦庶几涝伤上闻今日之扰我者他日必有以大济我也今乃反使颗粒无収之地白输价直陪贵之苗前此检放徒成虚扰揆之人情眞有难强者若以官司事体言之则仓库皆空用度方阔常年全収犹且支遣不敷今更放多则郡计岂不愈见狼狈兼之军食民食两事适并别无措置之方惟苗税力出在众势亦只得且令人戸以荒熟处相补偃纳且已有放未为不恤然而官司之苦人戸谁知人户之苦官司当察使朝廷无续放一分之説则元放之数在州府安得不行况今浙右三郡之灾犹幸平江为轻惟本县渰没处稍多向设不幸如安吉等郡管下全没又将何所取苗今亦只得以民情郡计两权其宜或于朝廷续放一分之外更与寛之一分则民拜一分之赐自古恤灾之政惟寛租减赋为先今虽适当郡计筑底事动掣肘尚且干无为有煮粥散米街市之民欢声雷动况农民根本之事又岂可不量与斟酌若曰朝廷止放一分在州府不当擅自増放则朝廷元曽尽放扩广上恩消弭民怨此正为君牧民之责非専擅也量减有恩人必速纳其视今来强迫而未应正亦未为失利某人防位下不敢僣越尽言仰恃大府寛恤之仁亲见人户号诉之苦輙转以上闻无任俯伏俟命之至
　　权长洲县申修斋王尚书乞免再造帐册【并辛酉】
　　昨晩恭凖使牒备奉省劄行下令本县再分类造水伤帐册某照得此项本县近方造讫书冩装背半月而后办所费凡三千七百余贯纳册之费不预焉公人无縁白陪此钱无非出于被水乡民向也扰之彼犹望其放苗也今苗既不放官司复以此扰之可乎纵使今来开申细名即是向来混申细名既不要放苗米又不再防赈济不知关防州县欺瞒何事而多事若此一言以蔽之不过上司公吏欲得纳帐册常例钱耳先生清直之名闻天下受知君相如此深厚欲望防对回申毋重为民困
　　入提刑司幙乞踈决【余鳌】
　　误防収録莫知报称惟有忠告或可少裨万分自今隆冬在即囚系者众先生忧劳于其上而小民不及知小民怨谤于其下而先生不及闻为今之计其防有三其一先将平江府在城四狱四厢及栅等处见収人有小节不圆及追证未备并与决遣其二监赃所欠不多及元监数少人并押发其三前政词诉今任不曽再诉者并与刷类倚阁行此三者自然谤议立息师言允穆矣某僣越万罪
　　总所差踏江北三沙围田回幕申提刑司状
　　某近凖总领所差踏常州江北三沙围田十月二十一日至魏村问统兵官赵喜龙借水哨马舡渡江就访军舡事体乃知本寨元管五百人见存止三百五十余人元管大舡二只艚舡七只平江府续拨防江舡二十只提刑司新拨水哨马舡三十只大小共五十九只通大小毎舡以二十人乗驾非千余人不可今人数不及三分之一舡多军少舡必干阁损坏赵统领盖甚以为忧及既渡江见淮民残少动有骨肉不存之悲问之则自淳祐元年二年七年九年寳祐六年五遭兵乱官司又岁岁清野但遍令过江迁避而自调遣把隘以来民间无舡止有官司渡舡两只淮民老小辎重自泰兴县界一帯拥来不可胜计两舡搬载不及急则两舡不复搬载毎一沙觜数百为群号哭水中不死于水则死于兵以致田野萧然皆坐无舡之故某闻之恻然因而窃伏思念江南之兵方以多舡为虑江北之民乃以无舡为苦若以江南魏村寨轻小水哨马舡五六只便于载人而不可为商贩他用者责付江北制领乡官等人分管之使之皆受本寨节制遇急则以此舡搬载老小辎重而南彼此军民委为两便但恐议者不亲见彼处事情以为舡留北岸不无资防之疑某请明其不然三沙北至淀水四百八十里南至魏村江靣仅十八里毎遇风尘之警淮东制司率于月十日前预行清野此时此舡即与淮民顷刻而南矣资防之疑可保其万万无之利则有七淮民老小皆可生全一也牛马衣粮不为盗资二也头目人自济乡民不乗急邀索三也舡只分管有人不至风日晒损四也江南军寨兼管江北民兵气势翕合五也就用淮民乗舡勠力防扼不増粮而坐増兵六也事定即载北归无渡舡搬载牛马辎重之费重为民困七也兼之三沙去扬州百八十里鞭长不及马腹故其地虽在江北而实分属常州与魏村等今以常州管下之军舡付常州管下之制领救常州管下之民命以共守常州管下之江防人情事理亦无所不顺区区欲望台慈劄下魏村忠节水军将新近下水哨马舡三十只内拨六只差三沙统领范文巨印彬各管两只乡官唐文炜卢茂各管一只虽拨六只仍常以五只留南岸止以一只留北岸以解或者万一资防之疑脱遇清野即以此一舡并取南岸五舡早行搬载老小辎重归南相与守江庶几淮民均拜生全之造军舡获分管顾之忧其于江防亦非小补
　　提举司差防本钱申乞省罢华亭分司状
　　照对某近凖使牒差往嘉兴府管下防还亭户□本钱凡天涯海角细民平昔含寃茹苦不见天日之地一一亲到因得访问亭场如昨灶数无减而盐课折防其安在乃知皆自华亭分司苦楚椎剥致亭户逃亡始夫分司干官祖宗法所无有也顷岁自留守马端明持庾节闵亭户赴本司期限涉逺分遣干官一员以便民日引月长奸民黥吏不得逞于县道者翕然视为渊薮偏方下邑一介小官赫然振监司之体影附并縁实繁有徒民无所措手足而国课无与乐办者矣请试以亲所见闻之实言之亭户本与官为市有买而后有纳不待明言虽三尺孺子知其决然不易者也自置分司亭户一到请不需常例钱者窠局闻二十有二细民无一敢向惟上户名统催者领之支应需索之余所存无几往往又以欠额抑令八十贯折纳盐一斛请钱亭户往往徒手而归不知本司尝许其然否乎是买盐不以本钱惟事抑纳使亭户逃亡而盐课折防者分司也上户与下户均为齐民彼所自有者本亦一灶耳官司以其事力可以济乏材智可以服众使之督办谓之统催亦必劝以恩礼然后狥以法制人情所在始有乐为之用者近者分司吏卒视为竒货而渔猎之系累其妻妾破坏其家产甚至有讯腿荆五十而一荆取杖钱五贯者是一讯之顷为费已二百五十千他可类推矣某目见浦东场等处高堂峻宇毁拆垂尽问之所雇本地轿夫佥谓此皆旧日富家上户苦于追补今虽麦粥亦多不给不知本司尝苦之至此否乎是斵丧根本枝叶无所附丽使亭户逃亡而盐课折防者分司也天下细民之苦莫亭户为剧岂止冬不得避风尘夏不得避暑热而已哉夏日酷烈人所必避虽病夏畦者犹避以箬笠独亭户反就之以为凉盖煎盐灶舍火气炽盛一出青天白日之下即清凉也冬寒雨雪官司优恤凡居里巷者皆防钱米独亭户反因之而重罪盖煑海为盐全借晴日一至深冬沍寒之际必缺额也推此以往良苦可知原其得罪于官亦不过以利源之所自出犹象焚于牙耳是必优恤诱致俾其乐业乃可得盐况如某所经歴下砂青村袁部浦东等场三数百里无禾黍菜蔬井泉所食惟鹾水煑麦不知人世生聚之乐其苦尤甚所宜痛恤分司防已去之官断杖乃日不下四百座半岁之间死于非命者七人不知本司尝罪之至此否乎是待民不以人道惟事非法使亭户逃亡而盐课折防者分司也本司半月一比较分司五日一比较本司牌匣之费闻近百千分司牌匣之费过八百千五日一差狱子帯家人数軰取亭户毎塲七八百千或至千贯循环不已者比分司所施于华亭管下四塲者如此夲司无之也五日一差狱子自书数十引逼场官佥押追捕鎻防亭户家妇女取钱四十千则放押至广陈鎭百二十千乃放更迭搔扰此分司所施于海盐管下芦沥一场者如此本司无之也曰补盐厯五日一批七十千曰巡盐厯亦五日一批七十千凡皆常程之费如此此外非法横出加以罪名有费至万贯者盖无一不出于亭户此其使亭户逃亡而盐课折防皆分司为之亦既太甚矣况复以亭户之所已纳分司反从而折防之者其事有二又非本司之所及知也盖分司即本司一干官在外者耳而体貌几与本司埒三司六局排军授事无一不备茶酒至八人扇吏六十人又各有其徒名贴司者二十余人狱子十余人其徒号亲人者一百五十余人自司属至轿防畨通近而五百人合两买纳官一支盐官四防在县共十余人人以十口之家计之是十万指衣食于亭户故虽吏胥之文移日以繁卒徒之隳突日以频而所得犹不足以饱所欲遂于纳盐每斛一石五斗四升之外増盐二锨买纳官支盐官及催吏又各处盐临诈言斛浅更互喝令罚锨锨率近一小斗此实亭户之所已纳而官反归之于私多撘钞客白自折防之者一也毎斛官给亭户本钱价十五贯今亭户无盐折纳八十贯亭户既已絶少官司坐下最高年分数目额既未尝不亏则亦未尝不折纳名曰抵当没则官自买盐夫盐出于亭户者也亭户无盐可纳而纳钱矣官司既取钱于亭户将买盐于何人耶此不过以多量羡余塘扺数目而钱入官吏之手使官不拘纳此钱而上户以此钱接济下民亦何至无盐此则亭户之所已纳而官自折防之者二也増锨折纳本皆属支买场然不与分司防通同则支买场不敢自为支买权轻人所易诉庇以分司则人之视分司即本司无敢轻出一语故曰亭户逃亡而盐课折防皆分司之为也某不佞窃谓必欲亭户之逃亡者复业盐课之折防者复旧非省罢分司防不可夫分司之创直为利民也今反害民理宜省罢所不待言若曰无分司则追防逺某谓自华亭过长泖淀湖止一日水程非逺也免分司五日一追而就本司半月一较虽逺不易前日之近者乎若曰无分司则拘难某谓诸场催到盐皆场官催吏自为之分司无毫髪力也免分司苦虐而专责合场官吏方将易催安见其难者乎往岁未创分司课额不妨登足自创分司二十年间课额反亏无益有损而不行省罢将安极乎且华亭之以干官分司犹盐官之以知县提督也知县提督无补盐事前淮东赵总领昨任本司提举日已行省免官吏民户无不称快况分司之害如此而可不以赵提举之省免提督者省之乎某属邑小吏何敢僣越言本司重事幸今圣化更新轸念畿辅内地前此罹苛刻之苦妙柬盐司痛清宿以救根本而某乃首辱使令傥隐情惜已拘守文法不以利害之大者告岂惟负使令是亦负国用是不避斧钺之诛纎悉以闻敢望台慈特赐详览事若可行乞自使司敷奏朝廷将晩创华亭茶盐分司径行省罢并将买纳场文武两员省罢一员止存留一员许文武遍差仍自使司立定买纳场吏卒人数给板榜文留去后不许私自増添本司常行觉察违将官吏重行区处岂惟国课之幸实国脉之幸某无任惶惧俟命之至
　　权华亭盐申乞防还贴袋盐钱状【庚申春孙提举任】
　　照得此项旧系本司増収客钞毎袋四贯贴买亭户盐二十斤以润盐商官司既以见钱买盐价直又与本钱无异亭户谁敢不伏就买止縁事系晩创本司率待盐到方以此钱令项分付纲稍支还亭户纲稍以牛船盘费为説兠収入已不曽付还以致官司虽支见钱亭户不免白纳含寃欲诉想非一日今幸上司清明毎事务加优防亭户得以吐气遂行执説不肯付盐事理晓然无可疑者所合具申使防行下诸场照久例催发外今若将贴袋钱同元数盐本钱并单攅算顿还亭户庶使纲稍不得兠匿亭户自然乐输其余盐监并乞一体施行
　　申乞添人户卖盐袋蒲草价钱状
　　昨凖使牒催盐未买蒲束拖照牒内开列寳祐四年五年六年欠四万六千八百七十七斤去嵗开庆元年欠三万四千三百二十六斤今歳景定元年并续此本申数上欠一万八千七百六十三斤旧欠反多今新欠入今歳未及两月而蒲已垂足其事甚怪及行遂一访问乃知蒲束元系隔嵗预买今嵗之蒲买于去嵗屡嵗皆不足而今嵗独以足闻者去嵗毛分司力也某因窃伏自念此事虽若可为今嵗已买蒲束喜亦不能不预为来嵗未买蒲束忧盖毛分司见为酷刑数月之间死者七八人见于县家之公牍而防海之民至今怨入骨髓棰楚之下何求不得其催足固宜天下忍人不多毛分司骤足于此时必将愈不足于他日而催数之所以常不足其情亦必当察者每盐一袋用蓆三领每蓆一领用蒲斤半每蒲一斤用买价钱七十五文旧防窃谓此往昔价也蒲无种卖者惟于海涨荡地刈薪之人搜买每薪一担可拣蒲二斤得之亦艰矣而斤价七十五文旧防展足钱今不过四文蒲固贱物一日之力可拣几斤蒲而拣者可给食耶本司管下华亭仓织蓆于秖园局至其余平江等仓织蓆于福山局嵗各用蒲二十万斤共四十万斤例差近海金山戚漴杜浦三寨兵催买于牙人之手复差华亭两尉司弓手以催督三寨之兵催督烦苛人情畏避牙人旧三十家今次第逃亡是存者止四家曰夏百十曰孙百一曰陈亚七曰夏千四而已夫以斤数如此之多价买如此之少其出甚难其催甚烦而牙人又多逃亡当毛分司威猛竭泽之余其事岂易继耶窃谓天下事已极则当变通本司事已无一不极若亭民逃亡盐课折防亦极矣提举左司一建防之初凡民户所欠官司之旧盐尽皆蠲放凡官司所欠民户之旧钱即与支还民多复业课亦旋登此近事变通之明验也买蒲虽若甚微而关系盐事为最切其亏额虽不若盐课之显见而积欠官司价钱亦不少其牙人逃亡与人户纳数多而价钱少虽不若亭户受者众人所共知切计闾阎之疾苦亦未必不与亭户等谓宜变而通之或将往岁积欠无斤两纳到数目而徒费帖匣催督者特赐蠲放或契勘一岁客人所入袋蓆窠名钱数与本司所给买蒲织蓆钱数有无可以増添买价及契勘先来立价七十五文一斤之时防价必是七十七陌未曾减落防价既减之后曾与不曾令客人补添钱数如无补添亦合区处某闻官与民为市其多失于贪古人一夫不获如已隐忧催蒲四十万斤不获者当不一夫而止况钞客入钱买袋官司不过用吾之钱买之民岂可不持衡于上使之两得其平等以政场之道论则予者乃所以为取往岁不知变泄出钱之数虽多而収蒲之数不足官司白析此钱不可复得其与増价于民何异官不明増民亦昬頼特不以为恩而以为怨耳幸今上防清明事事务从优防人人欣若更生此事若知而不以告则为坐失良机后将谁问备述所得细大谨一一以闻取自裁择买蒲又近或速得见之施行庶不误将来官事
　　申乞防还盐袋机户钱讫再乞立定期限状
　　照对只园局机户工钱旧欠既防支还今岁正月分钱又即防发下小民幸甚然尚有小节目合行申明机户防居华亭嘉兴海盐管下每一引唤官司颇烦承唤之人宁免需索今欲毎月织到袋蓆必于次月初五日本监申总数到本司初十日本司发工钱下本监十五日机户各自到监领钱本监随将领钱帐申本司照防立为定例永逺遵守日下先次备榜三县界首白牛鎭张挂使机户通知仍帖本监遵照
　　申寛免纲欠零细及孤霜贫乏户外再申乞作区处状
　　照应亭场发盐多是増付稍工监中交盐不过旧来之斛以安所发参其所交本合有余安得有欠今一户足也他户十至四五一户之内人数十常二三诸场买民盐而输之官稍工盗官盐而卖之私将来比较格目只据监中収数则发盐多而申数少是场官催吏受其将来支防本钱亦照监中収数则纳盐多而得钱少是亭场人户受其监中虽常勒令监纳不过移新补旧前拖后压愈积愈多蠧坏国课不可数计是朝廷之国用受其亏官害民莫此为甚此而不问他皆毫末然前此官司亦何尝置之不问哉分司之申觧本司本司之寄配监赃罚不为轻方滋甚去岁毛分司収其大活此曹惟有自经沟渎盗卖终亦不为衰止盖闻分司防毎稍工十船到岸先纳诸色局次钱共一百五十贯若不盗卖官盐此钱将安从出不澄其源而欲清其流宜其救止之无日也今自提举左司建防以来住免分司尽絶蠧害其源既澄其流可清不于此时而谋救止更待何日但乗机防固不可不速而议更革尤不可不审疾恶大甚则非中道非中道则不可久行以故自某承命到此暂行管干此事未尝一日不在心而犹未敢轻与尝闻监中有人管押谓之押载亭户轮人共押谓为软预此皆前人置立以防稍工者而近多不用恐工举行人意稍工既有赢余亭户亦可自载不欲自载或置循环厯批照兼将一百合足斗一只用白荳较量监中见用官斛量一石三斗足百合并前件议事移文诸场令官吏民户同共商确便与不便仍各以百合斗量计亭上发盐之斛所贮多少他有长防悉令见报续据各处报来并称稍工无防关防亭户无暇自载情愿増加斛耗请从上司立定器斛发下各场交量仍付稍工包载谨将各场责到情愿状连粘缴申窃照前此官司不恤亭户稍工得以肆虐有量至加七八者近因亭户见恤于上强者至以法言有不尽与稍工食利者或用桶或用斛或剖破旧斛而无可用或斛少灶多而不足于用小大无度増损惟意官置斛器无急于此立嘉量以示民极此自昔有国有家者急先务以前民用尔况官与民为市官又往往不接之亲见听无頼稍工自行交取于草野间不立之凖私取又将安极耶近者使防榜示诸场许给官斛民欢如雷旋因权买纳官王提属以妨耗折回申斛不敢轻付民心殊觉失望而望之至今犹不已今既以监中与诸场参合又取防诸场公议合昨监斛毎一小场给斛二只谓如浦东管四子场合他只【疑】化可类推贴盐加耗既有责状听其自处早乞制造发下此斛一定人户既免多取稍工亦无推辞却议所以善处之防某连日在此详观黙察深思熟计大抵稍工不畏断罪而畏不得为稍工水絶利源官司之治稍工责其补还盗欠所得甚微不若旌别淑慝择其欠甚者汰去之以絶无穷之蠧某既到此三数日之后刷类诸船全不欠所得甚微不若旌者有欠至多者有虽欠而随补者有久欠而不补者一一亲行引问其所以欠之之由有稍工不亲行而火下盗卖者有亭户同至或自载而称同灶户盐未到有实迹者凡皆前此分司防一切不问日受重断杖血飞红之人也某仰体上防仁意惟有至诚告谕载盐既无到岸之费监纳又无杖钱之费轻重操纵又一皆辅以上防威信而行之欠者多补亭户则径牒归本场防问责补稍工之欠甚者牒各场差人独押其船俟其补稍足择最甚者合竟汰去不至已甚者欲牒诸场应有盐先付不曽欠盐之船无船可载然后付有欠之船彼以不得载为苦久当革心久而不革者又从而汰之此某之区区鄙意如此如或可采乞机使防删择径净见之施行若以作新之机使人受之易观感激而不忍犯则竟自上防将前任积欠见载盐纳者条画蠲放一洗而新之此后有欠本监月申必行断逐永不许充载盐稍工则彼将感而复畏尤为上计或谓此钱果放则官司坐失此利某谓官司之利止在监中交到盐数稍工之欠乃是监中未曽交到盐数稍工得亭户盐不以到监官司元不曽支还本钱官司元不支亭户钱而稍工于住支之后续补则官得其利茍从而放之亦初不失利也况放已往之欠有限虽不放亦未易尽催収将来之利无穷既拣别则继此可使无欠其视畧不区处泛行监纳旧欠无纳而新欠愈多者利害相形又何啻万万此外又有所谓贴袋盐钱钞客毎袋出钱四贯贴买盐二十斤照本钱价也盐出亭户而钱归稍工向也稍工白取亭户之盐而近来亭户或不肯予稍工以盐今来审责诸场亭户未尝得钱今后但欲得钱情愿出盐夫买甲之物而酬乙之价世无此理昨已申明未防施行恐疑贴袋不可与本钱为一今后但乞贴袋盐取之亭户贴袋钱亦归之亭户足矣或并单各项支防或不与本钱同防皆可也近王提属以亭户合得贴袋钱为旧系稍工所得曽将此钱发纳而稍工监纳钱一次某以方此申明欲归之亭户未凖行下不敢遽然今若以前此贴袋钱作稍工纳数而赦其余以继此贴袋钱还亭户本价而定其令亦无不可
　　申乞免监赃钱状
　　昨凖使牒催林松赃钱已纳者申解未纳者拘催及索到元案拖照逐一审问元行承吏乃知曲折甚多有不容不申明者去岁开庆改元之三月本司差专吏于正额之外令项买盐谓之令盐适不幸是岁春雨霖盐课絶少且无正额安有令盐偶一得之彼此争夺监官既欲占为正额以充数催吏又欲分为令盐以逃责催吏则倚分司为重而监官则檬亭场为先一日有浦东管下杨葵等共发令盐三斛监官赵催煎夺而印为正盐偶毛分司到张泾堰防钱赵催煎出张泾堰迎接元印盐专知林仁之子林松为防子随直本官分司防遂以夺盐事申报就擒之既而以正盐令盐均之归官不足以深治之也此场有双灶户逃亡十七八课额最亏改以此事送华亭县狱鞠之狱具则逃亡不系其首尾又不足以罪之也遂唤工甫东亭户问盐场公使诛求常例旋令入状判送县狱再鞫之计以一户曽得若干总四场合计若干一岁既计若干积四岁又计若干纫而为数者至五十万贯皆是因其一端迤逦展计即无实赃本司亦疑其太甚也行下止拘纳赃钱五万贯事已恕矣而林松亦无可纳有一体防子戚文林仅罥罣同罪亦系监纳之数戚文林尝入赘本塲衙前市户胡千二之女既而仳防之雠恨方新遂相与妄通此钱寄胡千二家胡千二不胜其寃也遍行搜访此三吏亲戚相识称自系元寄某人等家皆是得之传闻初不知其实迹厄防参凑寃结牵聫凡平日初不识此三吏及元不曽靣接胡千二者又从而过脚转注半岁之间巡尉之追捕无虚日一境之内人户之搔动无宁刻除邻保官连外今照计以欠钱挂名案内者尚七十五家闻其方监纳之日械系满庭鞭挞无算所催犹不及数而止盖盐场防子些少食利随得随用以了口食安有积岁数万在家之理亦安有田园细软寄附在外之事今以一事贯伯之常例而推算至于数万以一吏寃雠之妄通而枝蔓近于百家事皆凿空势已筑底故虽以毛分司之威猛亦不能不中止于此正犹先朝韩中丞详定放欠谓待家业荡尽方理欠数毛非住催无可催也今使防布行新政并已放免虚摊而停住分司正欲扫除烦扰况此事名虽有欠实皆无辜元申之数虽存元监之人已放家之破者尚哭人之痛者未瘳其人岂可复追其钱岂可复得上司未知因依固宜再此行下某既以考见终始岂容不据实申明所有毛分司元监到钱已于二月十一日就寄库钱数内申解讫田三百二十四畆数内惟胥浦乡六保奚四七兄弟所种二十七畆系林松田余皆妄通并无着落其监到什物元系妄通本无其物被通人旋于市上収买旧姑以充数见系毛分司封留在库合与不合申解或就此估卖其未监钱二万六百余贯元案虽是防子林松一人而挂欠却是百姓七十五家不独寃枉委无追理区区欲望台慈明牓免监一方幸甚
　　申乞免追钞客旧钞状
　　窃照天下官事成于以实相与坏于以虚相欺以实相与者官所以办公以虚相欺者吏所以谋私也华亭盐仓去岁并无颗粒存在但得施招新钞以待新盐不啻足矣他复何説此实也今案吏搜寻屡岁不足之钞数节节不住行下必求客人招足如果欲招足屡岁未足之钞必先追足屡岁不足之盐今新盐尚不足以应新钞欲将以何盐与之而令补往岁之钞耶此不过案吏观望为此虚言无实故纸世界求计置耳今岁正月之钞皆某二月内招到比旧岁已为増额二月十七日又带补正月分一百七十五袋矣二月之钞虽以最高租额四千袋分三限毎限一千三百袋坐下若论去岁实数不过二千六百袋又系广陈钞项数本监无之某遂斟酌作毎限一千袋包数招诱初十日头限按期申发一千袋钞数讫第二限系在二十日已预期于十六日招到于十七日申发一千袋钞号讫凡此无非以实管干公事欲免虚文督促使客人乐而就招也奈何案使以不遂其私头限申一千袋硬改五百袋作正月数以规新欠尽多为诛求张本第二限到二十日方当限过限方合检举行下今十七日预申之数方发当日午牌检举之匣已下至申酉间催钞之专吏萧大昌又接踵而至又以十七日到县便令以十七日当限中以深文令其必受罚此非案吏观望驾此虚文而何若以实论则见今预招巳申之钞尚有一千五百余袋无盐可支追补已往皆是虚文专差吏人亦成何用况煎盐者亭户官司当优防买盐者钞客官司亦当善诱吐纳往复彼此不可胥废皆官司利源之所从出也向来本系五千一大招钞正因上司不体实情强抑虚数逃归形势之家官司虽一袋无与任责近方得邵卫太接续官司幸无阙事岂可遽忘前日之而不虑将来耶此来欲乞台慈详察将去岁十二月以前应千积岁已无盐货虚存补钞之数尽行住催截自今岁正月以后将一岁合招钞数勒令邵卫太作四限分撘包足毎三月一次要见足数庶晴雨月分逓【阙】　内偶有最亏无偏受责罚之日偶有最高无将来引例之患忠厚之至公私两便其常常招诱使常有余钞以待支打则专委支买官或客人恃顽支买官无预招到数须从支买官申讫方就本司行下帖催舍此则非法行移一切并免上执其要下任其详体统亦顺所有今来萧大昌赍到催牒两纸未敢遵禀谨用缴纳见到
　　再申乞免钞客比较状
　　伏凖使牒责勒邵衞太招钞自三月为始十日一申限两月一比较窃谓此分两事难并行矣十日一申限者旧来坐租额索高价防令欠折求招钞者计置之例也两月一比较者改某申请三月一次为两月改某三月一次见数为比较旧来所无今创出之説也向来十日一申之时不曽有两月一比今就两月一比之説不应更有十日一申念某顷者僣越申请正以钞法既通督责可免上执其要下任其详听令支买场自行招诱使防不过三两月一见数而已已荷山判务从已防使牒照应详酌近来三岁中平之数定为毎岁六次申数之法今乃仍坐最高之额仍拘十日之限而又添令两月为比是某区区之请不能为客人除反更为客人添日久深客人必有欲食某之肉者矣切向比较之説起于人多今独一邵衞太招钞耳谁与多寡而令比较此又不合事情之説也某固不材然此事今实得之亲见窃惟有盐则有钞本不待招租额纵不多有盐则其数自不能不増无盐则无钞决不可狃租额湏増多无盐则其数自不容不减前此最高之额亦是偶逢旱岁盐出数多自然而増何尝元有此数勒其相就继此虽有此额岁岁坐下何尝一岁可以狃其相似亦文牒中空言耳招钞之説却因往岁钞法中盐积不行故官司以招为急今幸钞法流通但不扰之客自踵至招之不善适以扰之扰之者拒之也非招也某尝穷见始末本司管发催货务元额岁八万袋内华亭计四万二千袋此毎岁总额也去岁三月分到钞三千六百七十九袋此本月近例也今防坐下四月分钞数四千五百袋仍月分三限催申此固从来常行但近防使防已曾从某申请今来所行与近凖使牒不类兼添比较客情疑畏深念本司趂办朝廷课额惟客贩流通为第一事用敢不避斧诛存此申审欲乞台慈检照元牒将三岁钞数参定责令支买官招诱旋招旋申两月一见总数以防亏折所有本司月申省所竟将本监申到数逐月细申上下简便国家幸甚
　　申起盖监水步屋状
　　【阙】　　　　　后临官河凿渠一十五丈引官河水【阙阙】之私而【阙】以水门以便盐船交卸内七丈八尺【阙阙】　晴雨【阙】　卸盐外七丈二尺犹在露天去处于修敖钱内造屋材一十间将以八月十二日立木分司毛提干谓日不利止之因循至今以修敖钱申本司计帐无敢陈乞屋木见顿空敖过梅月必烂今约计瓦□板灰工食等费尚五千贯旧防欲乞台判于修敖钱照拨付监以终前工使水门之内两岸皆屋船盐随处交卸无致停积以妨折运公私便甚
　　申杨提举新到任求利便状【庚申夏杨提举名顷】
　　照对今月初五日申时伏覩书表司批报备奉台防发回啓劄令别具本职合商确事件民间切利病并履歴脚色一本缴申者右某领次拜手敬诵有以仰见先生畧去虚文谋求实政一意为民之盛心欣快不知舞手某若以本职言则尉者慰也义取除残慰安良民今残虐者反借以为毒民之具失职甚矣未暇言也姑以职之关于使防者言之则廵捉私茶盐矾是已茶矾皆非土产惟巡盐为管内第一事然此事亦何忍易言哉某去岁初到官有弓手于乡落捕下私盐仅两包飞申之状甫投追解之帖踵至专人络绎诛求百端解者被留审对数日某始甚讶捕盐乃其本职何反被扰至此既而询之乃知巡盐有厯旬一缴申掌案之吏视为利源无盐而转厯其费少有盐而申解其费多其钱悉出隅保又因而勒令犯人虚摊转注此事为乡民之害久矣未几前政提举孙左司建台某首以为告即荷除去盐厯明给牓文捕者当防申解讫事即致犯者随时决遣尽絶通摊公私称快如获更生但牓内一项该説犯人船只物件尽给捕人毎捕盐一斤给赏钱二百文赏不为不重而巨贩连艘终不可捕徒使步贩贫民犯罪日积兼之捕到私盐系朝廷令项发卖客人本钱截留货务不到本司前项赏钱无所从出使本司那移别钱白陪充赏后不可继虽孙左司亦自悔之特以牓文既立信赏不可身自中变故迟留以待更新之政其谓巡尉司职在捕盐前此及使以捕盐被扰者固非矣捕盐既其所职今复重赏以酬之亦几于过恩矣船给捕人之説可以因而斤给二百之赏不可以不革也况亭民良苦官价甚微纳官定额之外私鬻所以偿本其势决所不免而私贩之大者千百为羣出没江湖必有盗贼之雄率未易获私贩之小者铢两谋利茍免饥乏此皆贫困之极亦有可念东坡有言毎断犯盐人未尝不执笔流涕又言两浙岁断犯盐者十七万人终亦不为衰止大抵上专其利则下受其害势有必至而利之所在害有不恤亦非势之所能尽禁但非职于捕盐者所当僣言耳某之僣言及此出位已甚而又有出位之甚者欲嘿不忍愿卒言之往岁钞法不通金提举例外创行斡运所在州县乡村遍行敷卖袋盐吏卒船稍递递偷减暨到里正之手比官司元给斤两已折大半而都保不独仍拘元价又复高价敷抑乡民县吏不独督促价钱又以糜费増敷都保淹延岁月展转诛求官司盐袋发泄几何闾阎被扰无一免者纵使盐钞壅积如前有如此犹当痛革矧自年来客商辐辏钞常行有余盐常不足忍使钞客淹滞无盐支付反以袋盐押卖乡落此何理哉此何理哉尝闻胥吏鄙俚之言乃谓敷卖多得贯百之利不知因为朝廷巧斡贯百之利反为朝廷阴失畿甸内一道八郡百万生灵之心孰得孰失孰利孰害耶乡民之所最苦者役也役户之所最利者义役也常平使者职在振举扶持主张犹恐不至顷者柄国非人以利灭义视羡余之多寡为官吏之才否时则以私昵之人辱庾防之节举管内义役米类以阙役而私自収米为名尽从而拘有之甚者破坏其家产献羡之数目虽借是茍充而义役之规约悉縁是废坏不惟乡落之民愁叹满野与夫争紏败坏风俗而官司文移因无隅保无所责付亦烦扰甚矣夫义役民户所自结非官司授田使之结也义役纵阙田犹民之田非官司所当夺而有之也且民户虽田阙役而义役在今官司夺其役米而义役而堂堂官府民之父母纵不能救其义事之阙反利其阙而忍于絶亡之又果何以为心者耶凡此二者皆使防重事非某之所宜言独以今来指挥令具及民间切利病某愚无知窃意民间利病关系使防无切于此二者并敢冐昧以闻区区欲望台慈详察或更别访人言如某所陈非妄即赐明断立见施行以一快百姓拭目维新之望公道幸甚
　　申陈提举到任求利便劄状【辛酉夏陈提举名淳祖】
　　某昨循旧比僣具啓劄迎候前茅恭凖指挥却而不受止令亲书利便劄子一封缴纳出身脚色一本有以仰见畧虚务实爰询民瘼之意为之喜极踊跃某窃谓今世之所最病者虚文也啓劄何为却之诚是小官之所最喜言于上位者利便也而利害常相倚伏今日害民之事多矣往往正自前日之言利便者始某尚敢复以利便言乎亦姑以害民之要者代之哀吁耳大抵官冗则吏多吏多则民困此事晓然不待智者而后知也华亭上五场旧各置催煎官一员而共置一买纳官于华亭以总出纳之权他无泛员也其后为人择官増买纳官为二托名曰东西步今场监见存实有一盐仓共一水步而止何尝有东西之分哉交盐者买纳官打袋者亦买纳官今有支盐见谓剰员别坐并壁名曰隔秤何尝因买纳官多打而隔秤者曽与减其斤两哉两买纳一支盐三衙鼎立吏卒动以百数亭户已不胜蚕食之苦未几复创分司一员合三衙为四而吏卒之数至于盈千以故亭民之富者贫贫者流民无所措手足而盐课亦因以防折某开庆元年冬被檄亲行其地为之心酸泪随即尝不顾利害不恤仇怨具以其实申闻使防乞将分司防省罢旋防前政仓使孙左司遍加审访知某所陈非虚继申朝省住免分司止留买纳官一员而加以提督之名方提督辟官未到间又尝差某权买纳官两月凡分司流之犹存者又一一考覈以闻悉防次第施行防本塞源扰民之根一洗民始还业稍复其旧至今官吏人户皆能言孙提举革之恩可问而知某无一语妄也嗣闻孙仓使易节之余提督官到任之久分司吏卒等又复夤縁而归之分司之名虽除而分司之渐作滨海之民已有蹙额相告者前日侍坐于先生乃忽闻东西步合分买纳任责之説先生岂以其步眞有东西乎岂建防方新未有以利病之详上彻崇听者乎一步而置两官初无可分之地两官而督五场徒开烦扰之端今日一提督已成前日一分司提督更分为二是分司不惟不省而反増之也纵今日选辟得人禁防有法不至害民他日继之者先生能保之乎正恐日久深小民无所归咎必曰増官扰民自某任提举始可不为先生惜哉此所谓举害民之要者言之其他千条万緖胥此焉出不足一一为先生道也夫监司新政方议便民而尘埃底僚輙进狂瞽亦几于不识忌讳矣抑又有不识忌讳之甚者既防特达之知欲嘿不忍敢并言之盖闻国家之利莫大于榷盐盐之法莫严于私禁此朝廷之所常申明士大夫之所常主张而揆之事实乃有不合者某生长海邦毎见私盐之禁严即官盐之额亏私盐之禁寛即官盐之额増岂私贩者多反有益于公家哉宜损而反益此其事实必有当深察者官盐买价毎斤不过二百文旧防实则不过十一文见钱而客钞之撘发有増诸色之取辨在盐毎二斤方纳得一斤是毎斤官价止得五文使钱钱果尽入亭户之手仅足以了纳官司糜费主张一非其人反陪钱纳盐矣方今薪米价涌工本费烦盐何从生而可使白纳及陪钱纳哉亦曰倚赢余之私卖以煎纳官之正盐耳故私禁稍寛则民有余力以煎盐私禁茍严则官盐无本可煎虽挞之至死而无益况纳官既有定额煎出即分两项曰某项几石输官以逃责者也某项几斗私卖以充本者也然则岂因禁严而民不私卖哉官盐卖之上江私盐卖之本土未有生产盐之地而食官盐者也官盐卖之城郭私盐卖之山乡未有山居而入城卖盐者也然则禁之严何益而民亦何尝不私贩哉故禁盐之法惟当外示大防而内存寛恕外示大防者国计所关也内存寛恕者事实所在也二者并行而不相悖斟酌其宜而善用之此士大夫爱防国家元气之盛心而难与法吏言也亦所以培养利源之所出而非徒为下之人计也私禁当严万口一辞而某独以为当寛又身具廵盐之衔而口陈寛禁之请律之以法罪当万坐然某老矣一毫无求于世茍一日可有救民之便则一日必陈救民之言倘遇知己而不言某则有罪惟先生哀其狂愚而卒赦之不然虽斧钺之诛不敢辞某昨在前政亦因垂访曾条具事宜两纸虽未必有切于今日恐或可为考究始末之一助録本并申
　　第二任浙西提举司帐管
　　赴两浙盐事司禀议状【癸亥二月运司季镛】
　　伏凖使檄趣诣崇防俾条具盐事之目有三曰复祖额曰防亭丁曰均支发盖复祖额则可赡国用而恤亭丁均支发所以复祖额也方今圣朝之革一新崇防之讲防已熟某旧司存一底僚方乞随司解任顾何足以裨末议若以实所见闻而言则于斯三者之中愿以防亭丁为急而不必以复祖额为名夫有人此有土有土此有财此古今决然不易之通理方干淳时世无贪官盐场官又皆小使臣为之畏法令甚于畏鬼神尽以本钱与民交易无一毫侵扰而本钱之防价方高盐本如柴薪食用之类皆职农人一岁一収利亭民无一日不収利人情所在谁不乐为时则亭户自谋衣食而盐日多至今号祖额自嘉定后提举官以出剰充苞苴场盐官以势要得辟阙次第椎剥时事亦变防价日减物价日增人户无所偿本徒鞭挞以强其输官遂羣起而喧诉时则亭民与官司争衣食而祖额亏又其久也消弱不能复诉逃亡大半存者益苦而为官者不讯其顚末徒责以吏文凡官司所断之罪名正穷民无告之苦事时则亭民前日所恃谋衣食者适为子孙祸而祖额二字遂为胥吏祸民之话柄今欲救之但当先防根本岂可更责近效而首言复祖额哉尝窃拟今日防亭丁之防有六一曰发盐司之积以招流亡二曰除出剰之以禁苛取三曰操体统之要以省烦扰四曰定防本之法以免减尅五曰择监临之官以善催趂六曰还产业之旧以固常心何谓发盐司之积以招流亡夫盐司之所积无非盐利之所余财聚于上民防于下今若于所积钱内小拨数十万緍除黄姚一场湍入大海収租买盐无户可招其余场分专遣一官出榜堆钱招其复业使之葺庐舍具器用顾丁夫尽以予之分文不责其还则复业者众祖额将不期而自复何谓除出剰之以禁苛取失盐本钱毎斤二百旧防时价不过十一钱足又萝宛钱二麦钱二税钱草荡钱柴租钱逢千退一钱诸项并于数内尅退使钱钱尽入亭户之手尚不足以了纳盐糜费主张一非其人亭户反陪钱纳盐矣岂可更取赢余今浙西亭户尽住深僻芦荡沙地交盐付稍工纳盐有稍耗盐有卤折盐有斛靣盐有罚锨盐展转虚耗二斤方了一斤纳数其皆始于利出剰若不取出剰而一斤各得一斤钱则人必大悦祖额将不期而自复何谓操体统之要以省烦扰夫官多则吏多吏多则民扰此事晓然有不待言而小官分盐司之权其势又不免引而高之吏卒之夤縁尤甚浙西诸场旧各置催煎官一员县市置买纳官支盐官各一员而提举司总其权于上其后为人择官添两买纳添分司防方并省分司升买纳为提督又分提督为两检察十羊九牧吏卒搔扰民不聊生今或提举官仍旧或改创提领分司官欲许各场皆得专达而买纳官仍止一员不许干预催督如旧制则民免横扰祖额将不期而自复何谓定防本之法以免减尅旧来监官各自防钱久而侵渔入已遂从监司委官防钱又复添取常例当靣防名照防转背仍凑杂支间有豪民掩为已有今合选清强官借寺院夫单车到场次第转送不带本防一吏一卒所委官既免吏卒常例场监官吏豪民等亦可搜访革絶又须不待纳盐而后还钱预于三两月前顿数借本实得钱若干方实纳盐若干后次防钱到场逐一体问明白场盐有所惮而不敢私尅则民得实钱祖额将不期而自复何谓择监临之官以善催趂夫场官之所职者催煎也催之有理其出无穷其要在预给工本趂晴速催有雨輙止不加鞭挞奈何晴明此限阴雨亦此限施行全不中节展再适以肥吏况权摄类非眞官俸请亦不时给其志何在而能为公今若选委亷能官员许以便宜从事切近讲求随宜兴复本司厚加廪禄更牒各州按月支俸则场官得人祖额将不期而自复何谓还产业之旧以固常心在法亭户产业不许典卖虑其无根着而轻转徙也今不特上岸水田典卖无余而草荡麦地坐落停场者亦归豪右间有上户以佃绍为名初不煎盐而止据其地今若出榜晓谕立限归还各委场官任责有不伏者申上施行则民有常产祖额将不期而自复凡此皆非某书生臆度之空谈也开庆己未冬防前政孙提举檄往诸场问民疾苦次年春除去分司又檄权华亭买纳尝防本塞源一去其害民之事凡官司欠民户钱尽还之凡民户欠官司钱尽蠲之一时逃户为之复业虽仅及半年孙提举遽易宪节而是年盐额亦为近十年之最祖额十二万八千袋有竒常年皆及七万独是年八万三千袋有竒若孙提举终任或再任安知祖额之不渐复耶干淳盛事纵未易言此实近事之明验某所得之亲见者故区区愿以防亭丁为急而未欲以复祖额为名复祖额之名一立必有趣辨于其下以愈耗根本者固不若专防亭丁而使祖额之渐自复也若均支发一项则非某所敢轻议浙盐之比淮盐恐多浅河狭港般剥之费博尽下情量赐斟酌使钞法流通则公私幸甚若近年増拘浙西钞户袋户无繇尽得徒费文移大抵盐多则钞多今盐无停留而苦拘钞钞户若耗何以善后亭丁者盐之所从出钞户者盐之所从泄吐纳往复皆利源所关则亦皆不可以不察某僣越尽言无任俯伏俟威命之至
　　缴还两浙辟盐事干官省劄状
　　伏凖使命付下省劄辟差某充提领措置两浙盐事司干办公事者照得効功尺寸正儒生之本心得禄升斗亦人情之至愿当司存更革百指穷途之日防甄陶造就一朝辟剡之荣可谓竒逢谁不乐就念某素羸多疾薄命易灾久当忧瘁之余忽有风邪之感水糁不入脉息将沉曾防差下良医已是灼见眞病既而众疾又复交攻脏毒不发者屡年今几直防脚气尝得于前岁此更作疼已知无望于生全岂堪复任于驱使欲望仁慈之垂悯亟将威命以収回况斯东窠已有正员无烦冗食纵大幙府欲兼众议别畀时髦所有省劄委是无縁只受谨用缴申见到
　　辞两浙盐事司季运使劄状
　　仰待贤明僣陈忠赤窃谓天下好事一入手便当勇为若迟疑茍且架漏岁月则世运事往身名俱辱负平生矣近者朝廷更革盐事选择而任先生此先生力行好事之一机也如除仓场出剰如还亭下宿逋如防盐司之积以招集流亡皆当力请于朝而行之请于朝而不行则去之岂不毅然大丈夫哉今乃不然上不过奉行省所之吏牍下不过祖袭仓司之古本凡片言只字皆穷民之所厌闻傍观之所窃笑前日所以致盐事之亏坏者也如是而求复祖额是却行而求前也将何以称朝廷选任之意耶且所谓祖额者干淳时盐课也然必有干淳之吏治而后有干淳之盐课先生自视今日所行与干淳何若又试体问浙东西诸场之丁夫与干淳多寡又何若去岁陈提举在浙西力任安吉州荒政去盐场甚逺未尝施以虐也而积督责到今已极有浦东场上户姓朱姓蒋廹于期限自经沟渎者尚二人其余下户鹑衣鹄形流离饿莩者满东西浙皆是也亦尝有以告先生者否乎顚末之不讯利害之不讲事事不干淳而独求盐事之干淳司存一笔两笔管下千棒万棒地位逈隔于风雨哀号不接于耳目故虽以先生之仁贤亦安然行之而不暇问先生自作邑作郡以来至今已积年贤誉幸而防朝廷选任又幸而得力行好事之机乃直茍且架漏如此此某所以私忧过计甚为先生痛惜冒昧一鸣而去惟先生察其愚忠而亟图之




　　黄氏日抄卷七十一
<子部,儒家类,黄氏日抄>
　　钦定四库全书
　　黄氏日抄卷七十二　　　　宋　黄震　撰申明【三】
</div>
    <div class="pagination">
<a href="黄氏日抄_page146.html">上一页</a><span>...</span><a href="黄氏日抄_page142.html">142</a><a href="黄氏日抄_page143.html">143</a><a href="黄氏日抄_page144.html">144</a><a href="黄氏日抄_page145.html">145</a><a href="黄氏日抄_page146.html">146</a><span class="current-page">147</span><a href="黄氏日抄_page148.html">148</a><a href="黄氏日抄_page149.html">149</a><a href="黄氏日抄_page150.html">150</a><a href="黄氏日抄_page151.html">151</a><a href="黄氏日抄_page152.html">152</a><span>...</span><a href="黄氏日抄_page148.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
