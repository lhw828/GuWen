<!DOCTYPE html>
<html>
<head>
    <meta charset="UTF-8">
    <title>格物通 - 第 9 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>格物通 - 第 9 页/共 59 页</h1>
    <div class="content">　　伊训制官刑儆于有位曰敢有恒舞于宫酣歌于室时谓巫风敢有殉于货色恒于游畋时谓淫风敢有侮圣言逆忠直逺耆德比顽童时谓乱风惟兹三风十愆卿士有一于身家必丧邦君有一于身国必亡臣下不匡其刑墨具训于防士
　　臣若水通曰此伊尹述成汤儆戒之政令以训太甲也制立也官刑官府之刑也墨者墨刑也匡正也三风纲也十愆目也卿士诸侯十有其一已丧其家亡其国矣臣下而不能匡正其君则以墨刑加之童始学之士则详悉以是告之欲其入官而知所以正谏也夫人心惟危道心惟微一不儆戒则怠忽之心生人欲肆而天理灭矣夫天理存亡之几安危治乱之决系于一念之微尔可不谨乎
　　商书太甲先王顾諟天之明命以承上下神祗社稷宗庙罔不祗肃
　　臣若水通曰此伊尹告太甲以成汤之敬天者欲其法之也顾者常目在之也諟古是字明命者上天显然之理而命之我者也即天理是也承者奉也上下神只天神地只也祗敬也肃畏也伊尹言成汤察见天理动静食息常目在之焉故于奉祀天地神只社稷宗庙之时无不敬肃也盖天理无时无处不在此特其着见之大者尔其所谓顾諟即孔子所谓立则见其参于前在舆则见其倚于衡也如此则其心诚敬可以交于神明是故祭天地则能敬天地祭社稷宗庙则能敬社稷宗庙盖罔不祗肃即顾諟之心发之尔人君为天地社稷宗庙百神之主其可不敬天明命以为感格之本乎
　　商书太甲惟天无亲克敬惟亲
　　臣若水通曰此亦伊尹告太甲之言也伊尹言上天无常亲能敬者则亲之人君动静语默不使一毫之慢则能敬矣敬则德与天合天岂有不亲之乎
　　商书咸有一德曰呜呼天难谌命靡常常厥德保厥位厥德匪常九有以亡
　　臣若水通曰此伊尹将归而告太甲之言也呜呼叹辞谌信也靡不也九有九州也叹息而言天之难信以其命之或去或留而不常也然天命虽不常惟德是与君德有常则天命亦常而保厥位矣君德不常则天命亦去虽九州之广亦以亡矣然则人君可不脩德以永天命保其位于无穷乎
　　周书旅獒玩人丧德玩物丧志
　　臣若水通曰此召公因西旅贡獒而戒武王之言也德者己之所得也志者心之所之也玩者狎慢怠忽之意言玩人则以骄而灭敬故丧德玩物则以欲而胜刚故丧志夫人怠忽之心生则狎慢之念起至于玩人玩物而丧其德与志矣可不戒哉
　　周书召诰曰呜呼皇天上帝改厥元子兹大国殷之命惟王受命无疆惟休亦无疆惟恤呜呼曷其奈何弗敬臣若水通曰此召公托周公达成王之言也皇大也以天之主宰而言谓之帝休美也恤忧也言皇天上帝既立商受为天子矣以其恶而改之故大国殷之命亦从而改焉夫元子不可改而天改之大国之命未易亡而天亡之皇天上帝其命之不可恃如此今王受命固有无穷之美然亦有无穷之忧于是叹息言王曷其奈何弗敬乎盖深言不可以弗敬也夫敬肆在于一念邪正之间而存亡闗于天命人心之大有天下者可不惕然起敬乎
　　召诰我不敢知曰有夏服天命惟有厯年我不敢知曰不其延惟不敬厥德乃早坠厥命我不敢知曰有殷受天命惟有厯年我不敢知曰不其延惟不敬厥德乃早坠厥命
　　臣若水通曰此亦召公告成王之言也厯年永年也延长也德者心之理敬者德之聚也言夏商厯年长短皆不敢知我所知者惟不敬则德不脩德不脩则天命去矣故曰早坠厥命然则后之人君欲永命而厯年者可不敬德乎
　　召诰王敬作所不可不敬德
　　臣若水通曰此召公告成王之言也敬者程颢云主一之谓所处所也敬者心之本体德者心之天理也王能以敬为所则动静语默出入起居心无往而不一而德存矣谓之处所者乃出入起居之地以敬作处所则是常戒慎恐惧而不能须臾离矣程颢曰天地设位而易行乎其中只是敬也敬则无间断故才间断则非僻之心入而本心之德亡矣况君德不立何以为化服臣民之本故又曰不可不敬德所以致丁宁之意也为人君者可不敬以立德为万化之本乎
　　多方惟圣罔念作狂惟狂克念作圣
　　臣若水通曰此周公传成王之言以告多方也圣者通明之称狂者愚惑之谓念者警惺之谓言圣而罔念之时则失其本心而为狂矣愚而能念之时则得其本心而为圣矣作狂作圣在于一念存亡之间可不谨乎
　　周官若昔大猷制治于未乱保邦于未危
　　臣若水通曰此成王训百官之言也言乱不生于乱而生于治未乱而为制治之策则乱可弭危不起于危而起于安未危而为保邦之计则危可免若至危乱之时则缓不逮事噬脐何及此古昔圣王大道之世治不忘乱安不忘危而制治保邦之心常拳拳于无事之时也有天下者所当知焉
　　周官居宠思危罔不惟畏弗畏入畏
　　臣若水通曰此亦成王训迪百官之言也言居宠盛者则思危辱盖盛则必衰满则招损天之道也当无不致其祗畏茍不知祗畏则骄侈之心生亡身灭族之祸至入于可畏之中矣可不以盛满为儆戒乎人君之爱臣下亦不宜以宠利处之乃所以保全之也
　　诗豳风鸱鸮迨天之未隂彻彼桑土绸缪牖戸今此下民或敢侮予
　　臣若水通曰此诗周公因三叔流言成王疑之故自陈其儆戒豫防之意托鸟言于天未隂之时取桑根之土纒绵坚固其巢之牖戸思患豫防如此今此众人孰有因隂之至而覆巢取卵者乎以比国家于祸乱未萌之先及时而豫为之备则祸乱不能为之患周公为此诗自陈其忠诚备患之悃以冀王之悟也呜呼以公之忠圣儆戒豫防如此而犹不免流言之祸而成王之疑必待公作诗以自明如此成王亦非明哲之主矣使无周公之圣自忘儆戒之心而天不动威则王终不悟周之为周未可知也呜呼危哉后之人君又当以为儆戒
　　齐风鸡既呜矣朝既盈矣匪鸡则鸣苍蝇之声
　　臣若水通曰鸡鸣乃古之贤妃御于其君夙兴儆戒于将旦之时必告君以鸡既鸣而候朝之臣已盈满矣然而匪鸡鸣也乃苍蝇之声而惕然若鸡鸣尔夫以苍蝇为鸡鸣则警惕之心不溺宴欲如此可谓贤矣夫虚灵不昧心之本体岂待人而后能之也气习物欲蔽之则本体昏塞迷而不知返天理灭矣故人君者外有师傅弼正之臣内有妃嫔仆从之贤无非欲以警省其良心开发其聪明则人心不死而天理长存矣夫惟有昧爽丕显之圣学则干刚不息而内外将化之矣是又不待儆戒而存者也
　　春秋隠公五年春公观鱼于棠
　　臣若水通曰传有之天理人欲同行异情顾其心之邪正尔茍所好者正则见鱼之跃渊悟道体之活泼见鱼之洋洋则曰吾民之乐生得如是乎见鱼之圉圉则曰吾民之困亦如此乎随处知警容亦何妨若以为乐则戕心之斧斤也隠公为政春不省耕而恣情纵欲慢游于棠观鱼为乐以荡其心其能知警戒者寡矣天理之存者寡矣向使克自惕厉体认天理则与天地万物同体何者非乐奚必于鱼邪而乃玩物丧志未见其能乐也人君欲乐物之乐不若能乐民之乐
　　宣公八年楚人灭舒蓼
　　臣若水通曰楚人灭舒蓼何以书志警也何警也楚疆舒蓼及滑汭盟吴越将为中国忧也夫中国不贵其无四夷之虞惟患其无四夷之警无四夷之虞者弛德忘备安而不安也有四夷之警者思患固封危而不危也知危而危者危可使平知安而安者易可使倾此舒蓼之灭春秋书之以为经世者之一警云
　　礼记曲礼曰敖不可长欲不可从志不可满乐不可极贤者狎而敬之畏而爱之爱而知其恶憎而知其善积而能散安安而能迁临财毋茍得临难毋茍免狠毋求胜分毋求多
　　臣若水通曰人心之动几也几也者理欲之分而善恶之原也君子知其几而谨焉故能领恶而全好也是故长敖者贼也从欲者荒也志满者骄也乐极者淫也若是者欲之炽而恶几之成也故在逺之而已矣狎而敬敬所忽也畏而爱爱所严也爱憎好恶不失其正也施仁徙义必得其道也若是者理之充而善几之成也故在为之而已矣毋茍得所以取义也毋茍免所以求仁也毋求胜所以养让也毋求多所以养亷也若是者去人欲而存天理领恶而全好者故在谨之而已矣然所以逺之为之谨之者敬也敬也者人心之所以不死天理之所以长存也易曰君子终日干干夕惕若人主可不知乎
　　曲礼曰嵗凶年谷不登君膳不祭肺马不食谷驰道不除祭事不县大夫不食粱士饮酒不乐
　　臣若水通曰此言凶荒之变君臣自贬损以忧民也肺者周人所重食必先祭不祭示不杀牲为盛馔也马不食谷不以粟秣之也驰道天子所行之路不除不敢劳民人也祭事必县钟鼓不县言不敢作也夫国以民为本民以食为天嵗凶年谷不登则民无以为生灾异莫此为甚君臣与民一体者也于饮食祭飨之供无不裁抑所以致忧恤于民而祈之于天也乃若遇此而恬不知脩省则弃天矣弃天者天亦弃之为人君者可不儆戒乎
　　玉藻曰卒食端而居动则左史书之言则右史书之御瞽几声之上下年不顺成则天子素服乘素车食无乐
　　臣若水通曰端者幽隂之色宴息向晦之服也端而居者贵幽静以养其心也史书言动者察身之得失也瞽几声上下者察政之得失也年不顺成缟素无乐者察天时之得失以罪己也察焉则知所警知警则无怠荒而政治行矣
　　少仪曰执虚如执盈入虚如有人
　　臣若水通曰敬者心之本体也心无时而不在则敬亦无时而可忽手执虚器如捧盈焉身入虚室如有人焉言人心无一时而可忽也语曰执圭鞠躬如也如不胜诗曰相在尔室尚不愧于屋漏其斯之谓乎人君能存此敬则推其执虚之心而执天下之大柄可以不下移矣推其入虚之心则于深宫永巷俨乎法家拂士之在前敌国外患之将至矣臣于此不胜拳拳
　　表记子曰君子庄敬日强安肆日偷君子不以一日使其躬儳焉如不终日
　　臣若水通曰庄者严于心敬者一于心庄敬则神完而气固故日强安肆则神散而气昏故日偷儳者参错之意内不庄敬则心不专一而其身参错不齐如不能终日矣况人君以一心应天下之变以一身临天下之上茍不庄敬而日偷焉虽有天下不能一朝居也岂不可戒哉
　　周礼春官保章氏掌天星以志日月星辰之变动以观天下之迁辨其吉凶以星土辨九州之地所封封域皆有分星以观妖祥以十有二嵗之相观天下之妖祥以五云之物辨吉凶水旱降丰荒之祲象以十有二风察天地之和命乖别之妖祥凡此五物者以诏救政访序事
　　臣若水通曰天人上下一气感应者也其兆有五所以致警戒之道也故天有日月星辰之变动人有吉凶之变迁也天地有星辰封域之分野人有妖祥値遇之感应也时有十有二嵗之相人有先见之妖祥也天有五云之物色人有水旱丰荒之祲氛也天有十二风之和戾人有乖别之妖祥也此谓之五物五物者天地人相与流通者也达上下而一之者在君身君身不脩何以反凶为吉化妖为祥转荒为丰哉故洪范以人应天而取必于五事故曰诏救政谓上告于君不徒告也稽君身无不脩以弭其变也又曰访序事谓下谋于臣不徒谋也稽臣职无不尽以相夫君也如是则君臣儆戒克谨于天政无不举而祥瑞至矣
　　大卜以邦事作之八命一曰征二曰象三曰与四曰谋五曰果六曰至七曰八曰瘳以八命者赞三兆三易三梦之占以观国家之吉凶以诏救政
　　臣若水通曰大卜灼而命之有八者何也以尽天下之变也曰征者何也卜行师之胜负也曰象者何也卜天象之妖祥也曰与者何也卜与人共事之成否也曰谋者何也卜谋事与人之得失也曰果者何也卜事之成与否也曰至者何也卜人之至与否也曰者何也卜时之隂晴也曰瘳者何也卜疾之进退也是故欲有卜焉以此而命于也卜之筮之蓍考之梦则国家之或吉或凶可以前知矣果凶咎欤不可坐待其变而必进告于君使之恐惧脩省而祈之于天也故曰以观国家之吉凶以诏救政故为君者幸毋曰天变不足畏可焉















　　格物通卷九
　　钦定四库全书
　　格物通卷十　　　　　　明　湛若水　撰
　　儆戒二
　　孝经曰在上不骄高而不危制节谨度满而不溢高而不危所以长守贵也满而不溢所以长守冨也冨贵不离其身然后能保其社稷而和其民人
　　臣若水通曰书云贵不期骄禄不期侈此处冨贵者所以不可不儆戒也能儆戒则高而不危满而不溢然后冨贵可保社稷可安而人民可和矣为人君处冨贵之极者可不戒乎
　　论语子之所慎齐战疾
　　臣若水通曰此门人记孔子所谨之大事也然而圣人忧勤惕厉之心何所往而不谨哉学者于身心体认之功固当终日干干焉可也先儒曰天位惟艰一念不谨或以贻四海之忧一日不谨或以致千百年之患此尤有天下国家者所当深念云
　　子曰学如不及犹恐失之
　　臣若水通曰所不及与失之者皆谓道即天理是也盖学贵乎有恐失之心而后有日新之功不日进者必日退理固无中立者故自脩者必能时时省察其功之进既如有所不及矣而其心之切犹恐其或失乎前功焉则天理常存而日新又新人欲无得而间之矣圣贤地位何患不能到哉否则或作或辍终不足以进于道矣尧舜之兢兢业业文王之望道未见皆为此尔
　　子曰出门如见大宾使民如承大祭
　　臣若水通曰如见如承敬之至也夫敬德之聚也能随处警省而体认焉则天理存而仁不外是矣故程颢曰夫子言仁只说出门如见大宾使民如承大祭防其气象便须心广体胖动容周旋中礼唯谨独便是守之之法学者其可不究心乎
　　孔子曰如知为君之难也不几乎一言而兴邦乎臣若水通曰有知难之心则不难矣所谓图难于其易也禹之告舜曰后克艰厥后夫子之告定公曰为君难意盖出于此也夫舜大圣也犹相与儆戒如此此古之圣王不以天位为易居而必求尽乎君道故能使四方风动万国咸宁可不儆戒哉否则易心乘之天理已失荒淫暴虐将无所不至几何而不至于丧邦也哉
　　孔子曰君子有三畏畏天命畏大人畏圣人之言臣若水通曰天命即天理也于此畏之则必戒慎乎其所不睹恐惧乎其所不闻尽心知性而知天存心养性以事天者岂容有一毫之不至哉大人圣言皆天命之所当畏者惟随处而加体认之功则随在而致其谨畏矣虽然君子能畏乎此则有以得乎天命至于心广体胖则又有可乐者存焉小人不知天命而不畏至于从欲而危则岂胜其戚戚之忧哉故欲得君子之乐者当先存君子之畏
　　孟子曰禹恶防酒而好善言汤执中立贤无方文王视民如伤望道而未之见武王不泄迩不忘逺周公思兼三王以施四事其有不合者仰而思之夜以继日幸而得之坐以待旦
　　臣若水通曰观此可以见羣圣人之学矣夫圣人之学心而已矣羣圣之所以为圣者亦惟忧勤惕厉之心须臾不敢自逸而已矣夫理无定在惟敬则常存心具生意惟勤则不死人心不死则天理常存矣故曰尧舜也只是兢兢业业过了一生若夫怠惰荒宁者人欲肆而天理亡矣岂不大可哀哉噫敬忽之间圣狂由判此志圣学者所当自励云
　　中庸道也者不可须臾离也可离非道也是故君子戒慎乎其所不睹恐惧乎其所不闻
　　臣若水通曰此所谓道兼体用理一分殊而言也以其原于性命故不可离戒慎不怠之谓恐惧不忘之谓不可睹不可闻者道之体即谓无声无臭者也二其所字皆有所指孔子曰正明目而视之不可得而见也倾耳而听之不可得而闻也君子察识乎此敬以存之则有以养其中中立而和出焉则所谓大本达道一以贯之推而达之天地可位万物可育而学之能事毕矣易传曰易简而天下之理得天下之理得而成位乎其中矣人君为天地人物之主可不致力于此乎
　　左传成公七年春吴伐郯郯成季文子曰中国不振旅蛮夷入伐而莫之或恤无吊者也诗曰不吊昊天乱靡有定其此之谓乎有上不吊其谁不受乱吾亡无日矣君子曰知惧如是斯不亡矣
　　臣若水通曰蛮夷内侵上无吊乱举世不忧而惟季文子忧之庶亦知警矣独不思所以吊乱之方乎在昔治至尧舜极矣禹之戒舜犹曰无怠无荒四夷来王春秋盟主不知有上徒以怠荒趣之是亦乱而已以乱吊乱其何纪极几何而不沦胥为蛮夷也邪中国有道守在四夷端有望于今日
　　国语周语召公曰天子听政使公卿至于列士献诗献典史献书师箴赋蒙诵百工諌庶人传语近臣尽防亲戚补察史教诲耆艾脩之而后王斟酌焉是以事行而不悖
　　臣若水通曰召公穆公虎也典乐典也史外史也师小师也赋公卿列士所献诗也诵谓箴諌之语也近臣谓骖仆之属也补补过也察察政也夫公听则明偏听则昏故君失之者臣得之父失之者子得之书曰匹夫匹妇不获自尽人主罔与成厥功言当悉有众善也厉王徒得衞巫以监谤是自蔽其耳目而塞其聪明也为人君者可不以召公之言而自儆乎
　　周语单襄公曰昔先王之教茂帅其德也犹恐陨越臣若水通曰单襄公王卿士单朝也茂勉也帅循也勉循其德尤恐陨越戒慎之至也况不循德者可不恐惧乎陈灵公罔念妃匹而率其卿佐以淫于夏氏朝有政弗防门有宾弗礼怠弃孰甚焉其颠陨死亡无日宜哉此深可为为人上者之戒
　　鲁语公父文伯之母曰天子大采朝日与三公九卿祖识地德日中考政与百官之政事师尹惟旅牧相宣序民事少采夕月与太史司载紏防天刑日入监九御使洁奉禘郊之粢盛而后即安诸侯朝脩天子之禁令昼考其国职夕省其典刑夜儆百工使无慆淫而后即安卿大夫朝考其职昼讲其庶政夕序其业夜庀其家事而后即安士朝而受业昼而讲贯夕而习复夜而计过无憾而后即安自庶人以下明而动晦而休无日以怠臣若水通曰文伯鲁大夫公父穆伯之子公父歜也母穆伯之妻敬姜也礼天子以春分朝日示有尊也大采衮织也祖习也地德所以广生师尹大夫官也掌以善诏王惟陈也旅众士也牧州牧也相国相也皆百官政事之所及也夕月以秋分紏共也刑法也少采黼衣也载天文也九御九嫔之官主粢盛祭服者即就也怠慢也憾恨也凡若此者皆忧勤惕厉之意易曰君子安不忘危所以昭圣功也故天子至贵不废宵旰之劳朝脩阳政夕治隂教日中序外事日入课内绩是以身安而化成也一或不儆而怠胜敬焉丹书凶危之戒可不鉴哉斯理也自天子至于士庶一也
　　晋语赵襄子曰吾闻之德不纯而福禄并至谓之幸夫幸非福非德不当雝雝不为幸
　　臣若水通曰襄子晋正卿简子之子无防也纯壹也德不能服人必致冦故非福也当犹任也雝和也言唯有德者任以福禄为和乐也能和乐则不为幸也赵襄子德不足以来逺而卒有伐翟之胜临饭色恐亦足以见其幸致之福不足乐也然其论福德之言亦庶乎知儆戒者欤后之为人君上者其毋以幸致之福自安也哉
　　晋语士蒍曰戒莫如豫豫而后给
　　臣若水通曰士蔿晋大夫刘累之后隰叔之子子舆也豫备也给及也言先有备而后可以及事若夫后时而戒则缓不及事矣商铭有之嗛嗛之德不足就也嗛嗛之食不足狃也故君子作事谋始斯永终誉若骊姬弃天违人迂求贾怨以是承君之恩是谓不豫不豫则不给不给则后悔无及矣诗曰其何能淑载胥及溺语曰人无逺虑必有近忧此之谓也为人君者其可以溺于目前之欲而贻不及之祸乎惟圣明深思而豫戒之以成圣德幸甚
　　晋语范文子曰吾闻古之王者政德既成又听于民于是乎使工诵諌于朝在列者献诗使勿兠风听胪言于市辨妖祥于謡考百事于朝问谤誉于路有邪而正之尽戒之术也
　　臣若水通曰文子范燮也工蒙也列位也兠惑也风采也胪传也妖恶也祥善也行歌曰謡术道也夫士资诤友绳愆违也君资诤臣防骄宠也故大禹设鼗周公握发恒虑昌言之不闻盖人之心有所儆则觉觉则善心生无所儆则昏昏则邪心生大圣且不忘箴戒况中人乎文子言考德必于观民审政存乎风听以尽儆戒之术真可谓至言欤使赵武闻言而信则晋之三耻岂必逞之鄢陵哉甚矣儆戒之术为人主者不可不深致意也
　　晋语范文子曰唯圣人能无外患又无内忧距非圣人必偏而后可偏而在外犹可救也疾自中起是难臣若水通曰偏犹言有一也在外外有患也圣人之心纯乎天理兢兢业业故不待外患之警而自泰然故无内忧也若非圣人则必有外患之警而后能脩省故内忧不作也范文子重有感于鄢陵之役以为去外患孰若存之而为内恐惧脩省之地也孟子曰无敌国外患者国恒亡然后知生于忧患而死于安乐也为人君者其可不因外患而自警乎
　　晋语知国曰夫君子能勤小物故无大患
　　臣若水通曰知国晋大夫知氏之族也物事也夫莫大之祸起于须臾之不忍故一念不谨或以贻四海之忧一日不谨或以致千百年之患君子惟其虑也逺故迩亦不泄惟忧也大故细行是矜襄子好大喜盈自谓八柄由己岂知晋阳之难基于蓝台之宴乎夫然后知知国之言真药石也有国有家者为深长之虑其可以不谨于近小乎
　　楚语昔衞武公年数九十有五矣犹箴儆于国曰自卿以下至于师长士茍在朝者无谓我老耄而舍我必恭恪于朝朝夕以交戒我闻一二之言必诵志而纳之以训道我在舆有旅贲之防位宁有官师之典倚凡有诵训之諌居寝有御之箴临事有瞽史之道宴居有师工之诵史不失书曚不失诵以训御之于是乎作懿戒以自儆也
　　臣若水通曰武公衞僖公之子共伯之弟武公和也箴刺也儆戒也长大夫士众士也防防諌也旅贲勇力之士掌执戈盾夹车而趍车止则持轮中庭之左右谓之位门屏之间谓之宁师长也典常也诵训工师所诵之諌书之于几也事谓戎与祀也瞽乐太师掌诏吉凶史太史也掌诏礼事师乐师工瞽蒙也诵谓箴諌也懿即诗大雅抑之篇也衞武公年将盈百而不忘规戒之辞其惕厉之心如此此天理之所以长存而为大贤也欤此所以为有斐君子而民之不能忘也彼子亹以老耄逺谤得非武公之罪人欤后之为人君者其尚以武公为法以子亹为戒
　　汉文帝后元年诏曰间者数年不豋又有水旱疾疫之灾朕甚忧之愚而不明未达其咎意者朕之政有所失而行有过与乃天道有不顺地利或不得人事多失和神废不享与何以致此将百官之奉养或废无用之事或多与何其民食之寡乏也夫度田非益寡而计民未加益以口量地其于古犹有余而食之甚不足者其咎安在无乃百姓之从事于末以害农者蕃为酒醪以靡谷者多六畜之食焉者众与细大之义吾未得其中其与丞相列侯二千石博士议之有可以佐百姓者率意逺思无有所隠
　　臣若水通曰九年之水尧曰洪水警予七年之旱汤以六事自责自古帝王未尝不以儆戒而兴治也尧汤大圣且犹儆戒而况其下者乎汉之文帝此诏其亦庶几近之矣然儆戒与不儆戒乃圣愚之所以分而治乱之所起系于一念之微尔王安石乃曰天变不足畏者岂非长君之恶乎
　　汉武帝征和四年诏深陈既往之悔曰有司奏请逺田轮台欲起亭隧是扰劳天下非所以优民也朕不忍闻当今务在禁苛暴止擅赋力本农脩马复令以补缺毋乏武备而已由是不复出军而封田千秋为冨民侯以明休息冨养民也
　　臣若水通曰胡寅称人莫难于知过莫难于悔过莫甚难于改过迷而不知者天下皆是也知而悔者百有一人焉悔而改者千万人有一人焉自力学反躬之士尚鲜不吝之功何况人主而能改可谓明也已矣可为帝王处仁迁义之法秦穆公不得专美于前矣臣窃谓人主知改与否乃在一念之通塞觉与不觉之间尔故曰无轮台一诏汉几不免为秦矣危哉
　　晋惠帝太安元年侍中嵇绍上疏曰存不忘亡易之善戒也臣愿陛下无忘金墉大司马无忘颍上大将军无忘黄桥则祸乱之萌无由而兆矣
　　臣若水通曰惩既往之愆则思将来之善而后愆可免矣嵇绍之言忠矣惜未有迁善之路上无以开昏愚之君下无以塞骄横之门时不知纳而从之而乱亡随至夫岂不宜哉
　　晋元帝太兴元年十一月乙夘日夜出高三丈庚申诏羣公卿士各言得失御史中丞熊逺上疏曰聪贼猾夏梓宫未还不遣军进讨一失也羣官不以雠贼未报为耻二失也当官者以治事为俗吏奉法为苛刻尽礼为謟谀从容为高妙放荡为达士骄蹇为简雅三失也万机未整风俗伪薄安得朝有辩争之臣士无禄仕之志乎且又举贤不出世族用法不及权贵是以才不济务奸无所惩若此道不改求以救乱难矣
</div>
    <div class="pagination">
<a href="格物通_page8.html">上一页</a><span>...</span><a href="格物通_page4.html">4</a><a href="格物通_page5.html">5</a><a href="格物通_page6.html">6</a><a href="格物通_page7.html">7</a><a href="格物通_page8.html">8</a><span class="current-page">9</span><a href="格物通_page10.html">10</a><a href="格物通_page11.html">11</a><a href="格物通_page12.html">12</a><a href="格物通_page13.html">13</a><a href="格物通_page14.html">14</a><span>...</span><a href="格物通_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
