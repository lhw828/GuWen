<!DOCTYPE html>
<html>
<head>
    <meta charset="UTF-8">
    <title>黄氏日抄 - 第 37 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄氏日抄 - 第 37 页/共 162 页</h1>
    <div class="content">　　冬十有二月吴灭徐徐子章羽奔楚
　　传载楚受吴掩余烛庸二公子之奔吴故怒而灭徐徐楚之出也伍贠教吴三师更迭肄楚以罢之楚遂病
　　三十一年春王正月公在干侯季孙意如会晋荀跞于适厯【跞力狄反适丁厯反】
　　公在干侯晋地也季氏会晋恐晋之纳公也季氏与晋大夫同恶相济蔑公而植私传载晋侯欲纳公范献子召季氏如晋使纳公然经书会于适厯则非晋都谓季氏请罪于晋侯恐未可信果如所载亦晋定公初立有意纳公而士鞅荀跞辈姑为和君臣之说以款之耳
　　夏四月丁巳薛伯谷卒
　　高氏集注曰入春秋以来惟庄三十一年书薛伯及此始书名
　　晋侯使荀跞唁公于干侯
　　谷梁曰唁公不得入于鲁也曰既为君言之矣不可者意如也
　　秋葬薛献公
　　亦始书葬
　　冬黑肱以滥来奔
　　黑肱邾之别子也滥邾之别封也以滥来奔窃其邑以叛也邾庶其莒牟夷与今黑肱为三叛臣
　　十有二月辛亥朔日有食之
　　书灾
　　三十有二年春王正月公在干侯
　　存公所以诛季氏
　　取阚【口暂反】
　　注谓公取之公羊谓鲁取之则季氏也葢如取鄟取邿之比二说未知孰是夹漈曰鲁羣公之墓在阚公将见先君取之木讷曰阚鲁羣公墓隧之所在公在干侯不得祭于庙姑取墓隧之地以寓孝思定元年葬昭公季氏使役如阚将沟焉则昭公亦葬于阚昭公无乃知其将终于干侯取阚以为死所乎愚按此说考究为精
　　夏吴伐越
　　木讷谓吴将报楚越楚之与也故先伐越然不若姑结其心以离楚党今先伐越故入郢未反而越亦入吴矣其结怨连祸始此
　　秋七月冬仲孙何忌会晋韩不信齐高张宋仲几卫世叔申郑国参曹人莒人薛人杞人小邾人城成周岷隐曰周营洛邑其居九鼎者曰王城其迁顽民者曰成周平王迁于王城至敬王入于成周晋率诸侯之大夫以城之葢于是周再迁矣既而为东周西周则又迁矣
　　十有二月己未公薨于干侯
　　昭公立三十二年攻季氏不克而在外者八年卒客死干侯葢季氏之专政四世矣民知有季氏而不知有君矣事至此极岂不悲夫然史墨对赵简子反誉季氏而谓君臣无常位此非君子之言葢借季氏以逢赵氏之恶尔
　　昭公十九岁犹有童心既立事晋晋以政不在公宁失公而不可失其大夫七如晋而五不得入及不胜其愤而攻季氏宁如齐而不如晋卒之齐晋皆莫救而客死干侯呜呼悲夫












　　黄氏日抄卷十二
<子部,儒家类,黄氏日抄>
　　钦定四库全书
　　黄氏日抄卷十三　　　　　　宋　黄震　撰读春秋【七】
　　定公
　　名宋襄公子昭公弟諡法安民大虑曰定
　　元年春王
　　独不书正者昭公去年十二月薨于干侯定公今年六月方立时无国君正朔无所承也
　　三月晋人执宋仲几于京师
　　传载诸侯城成周宋不受功也先儒谓执人于天子之侧罪反大于不受功者矣
　　夏六月癸亥公之丧至自干侯戊辰公即位秋七月癸巳葬我君昭公
　　木讷曰昭公死于干侯凡六月而后丧至丧至六日而后定公立存没之命皆制于季氏定公襄之子昭之弟季氏废昭公之世子衍及务人而立之宜其久而不决也昭公八月而葬其故可知矣愚按左氏载季氏葬昭公于墓道南孔子为司冦始沟而合诸墓
　　九月大雩立宫
　　岷隐曰甚矣小人之诬也昭公之出也以宋公之薨叔孙之卒归之天及昭公之薨也季氏大雩以为媚立宫以为报葢昔者昭公之逐季氏两尝大雩而不克济季氏尝致祷于公故小人得借口以求媚而致报焉愚按岷隐之説雩虽祈雨古礼春秋世变往往非时而雩或者转而为祈福之祀与若今季氏之雩又类淫祀神之所吐名虽雩而实则非矣木讷曰小人为恶内有不安则謟鬼神以要福季氏逐君天地所不容何有于公炀公伯禽之子自炀至昭二十二世矣神灵何在季氏疑得罪于周公伯禽故为之祀其子所谓媚灶者也宗庙有常制鲁之庙已异矣成公立武宫固已违制今又立炀宫是鲁祀八世也天子七庙而鲁之庙八其可训乎愚意季氏果以私祷而立炀宫未必增附羣公昭穆之庙或者武宫炀宫皆非礼创立亦同淫祀耳名虽炀而实亦非矣
　　冬十月陨霜杀菽
　　记灾
　　二年春王正月夏五月壬辰雉门及两观灾
　　注雉门公宫之南门两观者阙也门其主阙其饰皆天子之制而鲁僭之天火曰灾
　　秋楚人伐吴
　　传载吴诱楚致师而败之克巢
　　冬十月新作雉门及两观
　　鲁习而不知其僭也天既灾之又新作之
　　三年春王正月公如晋至河乃复
　　伊川曰晋以季氏上不告天子下不告方伯而私立公故辞其朝愚恐待晋之过厚也不独晋无此意当世亦未尝有此说也夹漈曰晋以昭公之子已长而定公不应立且朝事有稽故辞公愚谓此以其事而度之也岷隐曰晋之不仁甚矣昭公屡如晋不得入故有季氏之难定公新立至河而复不得入使定何以自立于鲁乎愚谓此以其义而责之也木讷曰晋以鲁权在季氏得公之朝不若得大夫之聘故宁屡却昭公定公即位非不知之徒以三年一朝之礼不可不讲晋果却公故终定公之世不复如晋者惩此之辱也定公之为人知耻于昭公逺矣愚谓此以其情而察之也合此三説其理乃备而伊川之陈理尤高亦所当知
　　二月辛卯邾子穿卒夏四月秋葬邾庄公
　　传载其好洁以夷射姑旋于廷命执之不得怒而堕炉炭死葢立三十有三年以好洁而褊急自殒注云六月而葬缓
　　冬仲孙何忌及邾子盟于抜【皮八反】
　　左氏谓修旧好也先儒谓邾隐新立居丧而出盟非也
　　四年春王二月癸巳陈侯吴卒
　　陈惠公得国于已灭之余幸晋楚交病立二十二年无事而卒
　　三月公会刘子晋侯宋公蔡侯卫侯陈子郑伯许男曹伯莒子邾子顿子胡子滕子薛伯杞伯小邾子齐国夏于召陵侵楚夏四月庚辰蔡公孙姓帅师灭沈以沈子嘉归杀之五月公及诸侯盟于皋鼬【由又反】
　　左氏载楚子常求蔡昭侯一佩不得拘之三年既献佩得归如晋请伐楚故晋为是会以侵楚沈者楚之与国既灭而复封蔡憾楚故灭而杀之葢迁怒也盟于皋鼬即会于召陵之诸侯前目后凡故不再序戴岷隐曰自鄢陵之后晋楚不复有大战一旦有召陵之役六七十年间无此举也天子之老元戎啓行中国诸侯大抵皆在未有若此其盛者仅侵楚而退自相盟于皋鼬当是时楚有可亡之势失此机会使吴人乘其后而収入郢之功倾天下之势折而入于吴中国之霸于是絶矣悲夫赵木讷曰威文以还会盟侵伐未有如此之众且盛者晋定公非健主也一会而十有八国从之楚昭昏庸四邻不亲诸侯叛之于内吴议之于外故晋定一挥而诸侯云合一举而清南服诚反掌矣然晋政已移于六卿晋定公直一偶人六卿惧公胜楚而归功冠五伯而权不及已故乞赂以离蔡假旄以贱郑用散诸侯之心以隳其君之功而固其私至以十八国之众才侵楚而已齐威以八国伐楚而楚来盟晋文以四国战楚而楚大败今三倍于威五倍于文才一侵而退定公葢制于六卿而不能进也卒之救蔡败楚之功乃归于吴终春秋之世诸侯不振吴越争长其机实失于此胡康侯曰所恶于前无以先后蔡侯视楚犹沈视蔡也沈虽不会召陵未有大罪恶也而恃强杀之甚矣木讷又曰昭公庸懦权出季氏未尝得一会诸侯今皋鼬之盟定公得预圣人特书公及诸侯幸鲁侯之复得及盟也
　　杞伯成卒于会
　　杞悼公立十二年卒
　　六月葬陈惠公
　　陈怀公以刘文公之命衰绖从戎反役而后葬
　　许迁于容城
　　高氏集注曰至是四迁微弱可知
　　秋七月公至自会
　　至自召陵之会
　　刘卷卒
　　注即刘蚡葢文公也献公之子定敬王伐楚不竟而卒葢公忠者也
　　葬杞悼公
　　卒于行役以丧归葬
　　楚人围蔡
　　为其灭沈而报之也
　　晋士鞅卫孔圉帅师伐鲜虞
　　木讷曰晋伐楚诸侯之利而六卿之害故忌其成功晋伐鲜虞晋之害而六卿之利故荀氏士氏赵氏交伐以显其绩注鲜虞中山也
　　葬刘文公
　　集注谓鲁往葬之而书
　　冬十有一月庚午蔡侯以吴子及楚人战于栢举楚师败绩楚囊瓦出奔郑庚辰吴入郢
　　晋合十八国不能救蔡蔡求于吴而吴救之大败囊瓦之师而囊瓦奔囊瓦即子常也已而入郢鞭平王之尸无礼备至葢又子胥用于吴为父伍奢报私仇也申包胥初与子胥言子能复之我必能兴之至是乞师于秦七昼夜哭不絶声秦师乃出岷隐曰楚陵犯中国二百年中国不能制假手于吴国几亡然去楚而吴继之此圣人之所伤也
　　五年春王三月辛亥朔日有食之
　　公羊作正月集注曰正月亦辛亥朔
　　夏归粟于蔡
　　杜氏注蔡为楚所围饥乏故鲁归之粟赵氏曰归粟于蔡惧吴也十八国诸侯不能救蔡而吴救之蔡围既解鲁南逼于吴以徐为障昭三十年吴已灭徐蔡若有言于吴吴兵一出直指鲁郊此鲁不得不赈蔡以悦于吴也不然蔡无一日之好于鲁鲁何乃逾宋陈二国输粟以餽之高氏集注曰鲁非济其难而赒其无也蔡与吴为援而败楚故鲁畏而赂之也
　　于越入吴
　　杜氏注于发声也范注于越夷言也刘氏曰于越其自称也高邮孙氏曰越见于经凡六其三在昭公时皆称越其二在定公时其一在哀公时皆称于越葢越有数种有东越南越闽越瓯越木讷赵氏曰于越从其国之称如于余丘之类是也先师尝以于为发语声者为是葢前説虽知越有数种不知孰为于越也先是昭三十年吴尝伐越以贾怨故今吴入楚而越亦乘虚入吴
　　六月丙申季孙意如卒
　　此季平子逐昭公者也凡例之説以书卒为盛事因谓定公以上卿葬之书卒以罪定公愚谓死则书卒鲁诸卿皆然意如之恶于逐君自见未必于书卒有褒贬且自昔君有明昏未尝不书崩书薨士大夫有贤不肖未尝不书卒此乃其常尔
　　秋七月壬子叔孙不敢卒
　　叔孙婼之子叔孙成子也
　　冬晋士鞅帅师围鲜虞
　　木讷曰士鞅前日伐鲜虞今复围之鞅欲立功鲜虞何罪
</div>
    <div class="pagination">
<a href="黄氏日抄_page36.html">上一页</a><span>...</span><a href="黄氏日抄_page32.html">32</a><a href="黄氏日抄_page33.html">33</a><a href="黄氏日抄_page34.html">34</a><a href="黄氏日抄_page35.html">35</a><a href="黄氏日抄_page36.html">36</a><span class="current-page">37</span><a href="黄氏日抄_page38.html">38</a><a href="黄氏日抄_page39.html">39</a><a href="黄氏日抄_page40.html">40</a><a href="黄氏日抄_page41.html">41</a><a href="黄氏日抄_page42.html">42</a><span>...</span><a href="黄氏日抄_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
