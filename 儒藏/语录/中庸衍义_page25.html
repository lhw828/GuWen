<!DOCTYPE html>
<html>
<head>
    <meta charset="UTF-8">
    <title>中庸衍义 - 第 25 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>中庸衍义 - 第 25 页/共 28 页</h1>
    <div class="content">　　唐太宗尝读周官书辨方正位体国经野设官分职以为民极之言慨然叹曰不井田不封建不足以法三代之治
　　臣良胜曰太宗亦有志于井田封建之治者封建沮于羣臣之议而井田遂不复有所施张惜也但其言曰君依于国国依于民刻民以奉君犹割肉以充腹饱而身毙君富而国亡矣故其致治斗米三四钱行旅无赍粮外户不闭裕民之政固亦效矣
　　李翺平赋书曰人皆知重敛之为可以得财而不知轻敛之得财愈多也何也重敛则人贫人贫则流者不归而天下之人不来由是土地虽大有荒而不耕者虽耕之而地力有所遗人日益困则日益匮是谓弃天之时遗地之利竭人之财如此者虽欲为社稷之事建不朽之功诛暴逆而威敌国徒有其心岂可得耶故轻敛则人乐其生人乐其生则居者不流而流者日来居者不流而流者日来则土地无荒桑柘日繁尽力耕之地有余利人日益富兵日益强四邻之人归之如父母虽欲驱而去之岂可得耶是以与之安而居则富而可教危而守则人皆自固孟轲所谓率其子弟攻其父母自有生民以来未有能济者也秦灭古法隳井田而夏殷周之道废相承滋久不可卒复翺是以取可行于当时者为平赋书而什一之法存焉凡为天下者视千里之都为千里之都者视百里之州为百里之州者起于一畆之田六尺谓之步二百有四十步谓之畆三百有六十步谓之里方里之田五百有四十畆十里之田百万四千畆百里之州五十有四亿畆千里之都五十有四百亿畆方里之内以十畆为之屋室径路牛豚之所息葱韮蔬菜之所生植里之家给焉一畆之田以彊并弱水旱之不时虽不能尽地力者嵗不下粟一石公索其十之一凡百里之州有田五十有四亿畆以一十九亿四万有四千畆为之州县城郭通川大涂畎遂沟浍丘莽郷井屋室径路牛豚之所息防韮蔬菜之所生植余田三十四亿五万有六千畆畆率十取粟一石三十四万六千有六石以贡于天子以给州县凡执事之禄以供賔客以输四方以御水旱之灾皆足于是矣
　　刘晏以户口滋多则税赋日广其理财常以养民为本先是运闗东糓入长安者以河流湍悍率一斛得八斗至者则为成劳受优赏晏以为江汴河渭水力不同各随便宜造运船教漕卒江船逹州汴船达河隂河船逹渭口渭船逹太仓其间縁水置仓转相受给自是每嵗运糓或至百余万斛无斗升沉覆者船十艘为一纲使军将领之十运无失授优劳官
　　欧阳修賛曰人生之本食与货而已知所以取人不怨知所以予人不乏道御之而王权用之而霸古今一也刘晏因平准法干山海排商贾制万物低昻操天下赢赀以佐军兴虽治兵数十年敛不及民而用足唐中偾而复振晏有劳焉可谓知取与矣
　　胡寅曰刘晏言利之臣君子所不道也而其言有不可废者一曰集众务在得人勾检簿书出纳钱糓必委之士类吏惟书符牒而已此不可独施之转运事也二曰户口多则贡赋广故其理财以养民为先此虽为守为令皆当力行者也三曰官多则民扰但于出盐之郷置监官自余州县不复置故虽天下吏员皆当减省不贵多也四曰论大事不计小费凡事必为永久之虑此又合孔子所谓见小利则大事不成无逺虑则必有近忧也五曰事无闲剧必于一日中决之凡狱讼文移自上行下未有不以决遣为利滞淹为害者也此晏可法之五事也
　　后周世宗尝夜读书见唐元祯均田图慨然叹曰此致治之本也王者之政自此始乃诏颁其图法使吏民先习知之期以一嵗大均天下之田
　　臣良胜曰世宗有志于复均田之制似非五代主也且其延儒学考制度修礼乐正刑统皆存逺畧毁佛寺三千三百三十陆所即仪铸钱断识不疑王环以不降赏刘仁瞻以坚守録弃冯道疎张美好恶予夺皆非衰世之所宜有司马光以为近于王道之无偏无党则似过矣世宗以明察威世用法过严羣臣职事小有不举必寘之刑是以七龄嗣帝而托孤寄命更无其人终归于亡而已
　　宋真宗时陈恕久领三司使帝命条具中外钱谷以闻恕久不进屡诏促之恕对曰陛下富于春秋若知府库充实恐生侈心是以不敢进也帝嘉之至是以疾辞帝曰卿求一人可代者听卿去尔恕荐冦凖凖检恕前后改革兴立之事类以为册及其所出榜别用新板躬至恕第请判押恕亦不让一一押之自是计使无不循其旧贯
　　龟鉴曰陈晋公不答钱谷之问而曰天子富于春秋若知府库充实恐生侈心仁人之言其利溥哉何其简而切婉而直邪呜呼丁谓上景徳会计録而封禅定林时上祥符会计録而天书成陈公之为虑逺也臣良胜曰宋兴田制无改于旧故太祖受命但闻赈贷诸州劝课农桑而已积三世至真宗而恕之所掌必甚殷富是以不上恐生侈也大端太祖立国之初恒任义理而诸臣亦多以儒学进率耻言利故恕不具闻准亦循其故案无所兴革但循其故而足非惟恕之事君可法而凖之继恕亦可法也丁谓林时已不足言安石用于神宗方欲以经术为经世务而首事青苗钱大变旧章而祖宗之法几于大废非特恕凖之罪人又谓时之罪人也
　　苏洵田制论曰今虽使富民皆奉其田而归诸公乞为井田其势亦不可得何则井田之制九夫为井井间有沟四井为邑四邑为丘四丘为甸甸方八里旁加一里为一成成间有洫其地百井而方十里四甸为县四县为都四都方八十里旁加十里为一同同间有浍其地万井而方百里百里之间为浍者一为洫者百为沟者万既为井田又必兼备沟洫沟洫之制夫间有遂遂上有经十夫有沟沟上有畛百夫有洫洫上有涂千夫有浍浍上有道万夫有川川上有路万夫之地盖三十二里有半其间为川为路者一为浍为道者九为洫为涂者百为沟为畛者千为遂为经者万此二者非塞溪壑平涧谷夷丘陵破坟墓壊庐舍徙城郭易疆陇不可为也纵使能尽得平原广野而遂规画于其中亦当驱天下之人竭天下之粮穷数百年専力于此不治他事而后可以望天下之地尽为井田尽为沟洫而又为民作屋庐于其中以安其居而后可噫亦已迂矣井田成而民之死其骨已朽矣
　　臣良胜曰若洵之论则井田之制决不可复也臣愚以为今虽井田克复如三代之旧决不能行也古者封建诸侯世国大夫世禄不若后世郡县吏禄之烦也兵农为一不若后世边鄙兵卫之养也力役有数家征三人嵗不过三日不若后世征输调发供亿之浩也故臣愚以为欲行井田须自复封建始复封建则必削郡县罢官吏省兵卫弛贡举诸凡供亿力役一切革絶而后可言也迂儒曲士恒欲法古以徼时论而不知深究以益时惑幸圣明裁察
　　林勲本政书曰国家兵农之政宜仿井田之制使民一夫占田五十畆其有羡田之家毋得市田其无田与防惰未作者皆驱之使为农以耕田之羡者而杂组钱谷以为什一之税每十六夫为一井每井赋二兵马一匹匹妇之贡绢三尺緜一两非蚕乡则布六尺麻二两其后朱熹甚爱其书陈亮亦曰此书考古騐今思虑周宻世之为井田之学者无加
　　理宗时贾似道以国计困于造楮富民困于和籴思有以变法而未得其説知临安府刘良贵浙西转运使吴势献买公田之策似道乃命侍御史陈尧道正言曹孝庆上疏言一事行而五利兴帝从之诏买公田置官田以刘良贵提领陈訔为检察副之良贵请下都省严立赏罚究归并之弊帝曰求免和籴无如买逾限之田为良法然东作方兴权俟秋成施行似道愤言上疏乞去何梦然陈尧道力劝帝勉留帝遂诏似道视事帝曰当始于浙西诸路视以为则似道乃条陈其制帝悉从之似道首以己田在浙西者万畆为公田倡
　　臣良胜曰青苖之法实亡北宋而安石主之时则有若吕恵卿为之附和李参为之倡首也公田之法实亡南宋而似道主之时则有若刘良贵吴势为之献策陈尧道曹孝庆为之役徒也防其初论犹为足军饷省和籴停楮币平物价安富屋有所利也其后至抑买民田大损其价假以度牒告身遂成公夺有司争相迎合以买田多者为功皆伪増租数至有不足复取足于田主六郡之民无不失业荡家者至似道窜逐而叶李赠言曰公田闗防今何处仔细思量真自误似道俯首谢之悔何及焉人臣谋国务于变法夺民尚戒之哉
　　圣祖谓中书省臣曰予尝亲厯田野见人民凋弊土地荒芜失业者多盖因久困兵革生息未遂譬之触热者思得清凉冒寒者思就温燠为之上者固当念之且如太平应天宣城乃吾渡江开创之地供亿先劳之民其有租赋宜与量免少苏民力省臣傅瓛对曰恤民王者善政主上念之及此真发政施仁之本也民之受赐如大旱之得霖雨其善当何如圣祖因叹曰吾昔在军中尝乏粮空腹出战归得一食虽甚粗粝食之甚甘今尊居民上饮食丰美未尝忘之况吾民居于田野所业有限而又供需百出岂不重困于是免太平府租赋二年应天宣城等租赋一年
　　洪武三年济南府陈修上言北方郡县近城之地多荒芜宜召郷民无田者垦辟户率十五畆又给二畆与之种蔬有余力者不限顷畆皆免三年租税其马驿巡检司急逓铺应役者各于本处开垦无牛者官给之守御军中逺者亦移近城若王国所在近城存留五里以备练兵牧马圣祖从之
　　臣良胜曰元政不纲赋政无艺圣祖继治视之先代革命可以因其故习者万倍其难也然观其赐大平诸之租则所以寛南方之民可占也观其从济南之议则所以来北方之民可占也圣人之心真天地之覆帱也然以舆图既广户厯为难而当时奉行之吏寛严异志其间贡赋厚薄庸有未尽当于圣心者即如处州之赋旧额一万三千石及军兴而加至十倍御史中丞章溢言之圣祖曰吾劳处民久矣遂从其旧尚书周忱抚治江南亦奏减官田额八十余万石宣庙可之故天下之赋因时损益如是类者甚众然终不敢损上供之数吾民得遂生养于今百七十年诚不知帝力何有于我也
　　右衍田赋之制
　　师贞丈人吉无咎
　　朱熹曰师兵众也下坎上坤坎险坤顺坎水坤地古者寓兵于农伏至险于大顺藏不测于至静之中又卦惟九二一阳居下卦之中为将之象上下五隂顺而从之为众之象九二以刚居下而用事六五以柔居上而任之为人君命将出师之象故其卦之名曰师丈人长老之称用师之道利于得正而任老成之人乃得吉而旡咎戒占者必如是也
　　六月诗曰六月栖栖戎车既四牡骙骙载是常服玁狁孔炽我是用急王于出征以匡王国
　　朱熹曰成康既没周室寝衰八世而厉王胡暴虐周人逐之出居于彘玁狁内侵逼近京邑王崩子宣王靖即位命尹吉甫帅师伐之有功而归诗人作歌以叙其事如此司马法冬夏不兴师今乃六月而出师者以玁狁甚炽其事危急故不得已而王命于是出征以正王国也
　　臣良胜曰师者圣人之所甚重也故师出以丧礼行命下之日三军涕泣无非以哀敬为本也宣王兴衰拨乱之主而六月出师岂其所得已哉当玁狁内侵宗社安危所系疆宇之大变生民之大患有不能以一息以自安者是以宁冒出师之戒而不忌也礼称墨衰绖而即戎伯禽有为为之也是门庭之冦虽视防而金革之事无避也李晋王薨梁兵压境而庄宗有夹寨之师周太祖殂契丹入冦而世宗决髙平之战君子曰君行为显亲臣行为爱君况宣王之师宗社安危所系又何以时月之制为限哉然曰以正王国非正王国则古制固有不可违者亦诗人之微意也
　　周官司马掌邦政统六师平邦国
　　蔡沉曰夏官卿主戎马之事掌国征伐统御六军平治邦国平谓强不得凌弱众不得暴寡而人皆得其平也军政莫急于马故以司马名官何莫非政独戎政谓之政者用以征伐而正彼之不正王政之大者也
　　臣良胜曰玩易之占则知用兵之常也考诗之故则知用兵之变也守周官之职则知兵务之重而不可轻也
　　周礼司马法曰井十为通通为匹马三十家士一人徒二人通十为成成百井三百家革车一乗士十人徒二十人天子畿方千里提封百万井定出赋六十四万井戎马四万匹故称万乗之主春振旅以搜夏茇舍以苖秋治兵以狝冬大阅以狩讲武事焉
　　齐桓公用管仲作内政而寓军令五家为轨轨为之长十轨为里里有司四里为连连为之长十连为郷郷有良人以为军令是故五家为轨故五人为五轨长率之十轨为里故五十人为小戎里有司帅之四里为连故二百人为卒连长帅之十连为郷故二千人为旅郷良人帅之五郷一帅故万人为一军五郷之帅帅之成公元年三月作丘甲
　　胡安国曰作丘甲益兵也古者九夫为井四井为邑四邑为丘四丘为甸甸地方八里旁加一里为成所取于民者出长毂一乗此司马法一成之赋也为齐难作丘甲益兵偹敌重困农民非为国之道其曰作者不宜作也唐太宗问李靖楚广与周制何如靖曰周制一乗步卒七十二人甲士三人以二十五人为一甲凡三甲共七十五人然则一丘所出十有八人积四丘而具一乗尔今作丘甲者即丘出一甲是一甸之中共百人为兵矣
　　汪克寛曰兵制之变始壊于齐之内政而家一人焉继壊于晋之州兵而家五人焉长勺之战桓公自谓带甲十万车五千乗楚防啓疆有晋十家九县长毂九百其余四十余守四千叔向亦谓寡君有甲车四千乗则兵制之増益于古可知矣厥后楚之乗广魏之武士秦之戍卒穷兵极诈以快贪残而孙吴商白之徒皆身诛戮于前而国灭亡于后然兵农既分更歴千载虽有明君贤臣不能复古亦可叹哉春秋作丘甲之书垂戒深矣
　　汉髙祖踵秦置材官于国京师有南北军南军为宫城兵卫尉主之北军为京城兵中尉主之南北二军不出民兵散在郡国有事以羽檄召之以偹军旅有轻车骑士材官楼船之别平地用车骑山陵用材官水泉用楼船以秋后讲肄课试之
　　文帝躬戎服亲御鞍马从六郡良家材官之士骑射上林讲习战阵聚天下精兵于坝上棘门细栁
　　武帝平百粤内増中垒屯骑步兵越骑长水胡骑射声虎贲八校外有楼船皆嵗时讲肄
　　光武以幽兾并兵定天下始于黎阳立营领兵骑常千人以谒者监之号黎阳兵而京师南北军如故
　　唐髙祖置府兵其制始于西魏后周而备于隋为十二卫帝因之置骠骑车骑两将军领之析闗中为十二道皆制府兵以后改道为军其法一寓于农每军置将副各一人以督耕战以车骑府统之及天下既定废十二道改骠骑为统军车骑为别将
　　唐太宗更号统军为折冲都尉别将为果毅都尉诸府总曰折冲府兵天下十道置府六百二十四而闗内二百六十有一皆以诸卫凡府三等兵千二百为上千人为中八百人为下府置折冲都尉一人左右果毅都尉各一人长吏兵曹别将各一人校尉六人士以三百人为团团有校尉五十人为队队有正十人为火火有长每人甲兵装粮皆自备并其介胄戎具藏于库有所征行则视其人而出给之
　　唐宗时宰相张説请一切募士宿卫号曰彍骑分十二卫总十二万人为六畨
　　唐兵志曰夫置兵所以止乱及其弊也适以为乱又其甚也至困天下以养乱而遂至于亡焉盖唐有天下三百年而兵之大势三变其始盛时有府兵府兵后废而为彍骑彍骑又废而方镇之兵盛矣及其末也强臣悍将兵布天下而天子亦自置兵于京师曰禁军其后天子弱方镇强而唐遂以亡矣
　　范祖禹曰唐制诸卫府兵有为兵之利而无养兵之害田不井而兵犹藏于民后世最近古而便于国者也开元之时其法寝隳非其法不善盖人之失也张説不究其所以而轻变之兵农既分其后卒不能复古则説之为也夫三代之法出于圣人及其末流亦未尝无弊救之者举其偏以补其而已若并其法废之而以私意为一切茍简之制则先王之法其存者几何天下之务常患于议臣之好改旧章此所以多乱也
　　吕祖谦曰太宗既分天下为十道以军镇城戍之兵为十二道而置使处之总之以都督者此其为方镇已成之兆特待时而张尔以天下之极边为天下之重镇而抚之以都督其品秩与十六卫将军同乃在六尚书之上而与左右仆射为一流所谓五大不在边者果若是乎天寳之际沿边置十节度经畧使凡镇兵四十九万马八万余匹而安禄山遂以范阳反当是时府兵之法已再壊矣其初壊也张説募兵补之谓之彍骑又其壊也折冲诸府无兵可交李林甫遂停上下鱼书但有兵额存尔而六军宿卫皆市人不复受甲更此二壊扫地无余于是外兵盛强其反者以镇兵讨平之者亦以镇兵而居重御轻之意不复存矣今谓唐兵三变之説者曰府兵变而为彍骑则可谓彍骑变而为藩镇特未之考尔
　　苏轼曰唐太宗既平天下分四方之地尽以沿边为节度使而范阳朔方之兵皆甲十万上足以制边鄙之难下足以偹匹夫之乱内足以禁大臣之变而将帅之臣常不至于叛者内有重兵之势以预制之也贞观之际天下之兵八百余府而在闗中者五百举天下之众而后能当闗中之半然而朝廷之臣亦不能至于乗隙伺衅以邀大利外有节度之权以破其心也故外之节度有周之诸侯外重之势而易置从命得以择其贤不肖之才是以人君无征伐之劳而天下无世臣暴虐之患内之府兵有秦之闗中内重之势而左右谨莫敢为不义之行是以上无逼夺之虞下无诛絶之祸盖周之诸侯内无府兵之威故防于逆乱而不能以自止秦之闗中外无节度之援故胁于大臣而不能以自立有周秦之利而无周秦之害形格势禁内之不敢为变而外之不敢为乱未有如唐制之得者也天寳之际府兵四出而徳宗之世禁兵皆戍赵魏是以禄山朱泚得至于京师由此观之唐之衰其弊在于外重而外重之弊起于府兵之在外非制之失乃后世之不用也
　　肃宗以内侍鱼朝恩领神策军悉以其半归禁中然尚未得与北军齿至是鱼朝恩以神策军从上屯苑中其势寝盛分为左右厢居北军之右朝恩既典禁兵宠任无比势倾朝野上令元载为方畧擒而缢杀之
　　胡寅曰古今皆谓宦官难去者以其掌兵也是则然矣而或不然辅国元振朝恩相继掌兵气势隆重然代宗去之而无肘腋反噬之变是知宦官非难去顾人主之喜怒何如耳其至于无可奈何者以人主无意于可为之时及不可为然后为之故也
　　宋太祖监五代方镇之聚劲兵于京师定军制纪律详尽其军制亲卫殿禁之名其营立龙虎日月之号分领于殿前侍卫二司寻诏二司拣其骁勇者升为上军瘦弱者退为剰贠令诸路选所部兵送至阙下以补其缺后复简强壮者为之兵様散降诸道令依様招收长吏部送诣阙分诸军帝御讲武殿亲临试之其法刻木为箭镞褁以氊命引强者两两相射又以木挺为马挝施韦鞘俾驰骑相击皆取其不避者分等级以迁之又出内库钱募诸军子弟数千人凿大池于京城之南引蔡水注之造楼船选精卒号水虎防习战池中又诏诸道选材力技艺过人者收禁军以备宿卫厚其粮赐常躬自较阅训练皆以一当百
　　太宗亲阅诸军叅考劳绩升诎之曰兵虽众茍不简阅与无兵同先帝训练之方咸尽其要朕因讲习渐至精鋭倘统帅得人何敌不克又幸金明池观习水战曰示不敢忘战尔
　　臣良胜曰汉武帝时征越嶲欲通身毒国而为昆明所蔽昆明有滇池方三百里故武帝凿池象之以习水战期必取之也太祖之凿金明池以习战者为取江南犹武帝意也太宗相承以为习练之常其后真宗复选江淮水军习之而淮南诸州亦选教习欲何为哉是乃为南渡之兆尔
　　神宗以唐李靖兵法无全书而见之通典命王震解释又令内侍李宪以马步教习之谓宪曰黄帝制八阵武侯造图桓温以为常山蛇势盖即九军阵法韩擒虎以授靖时知者多故作六花陈八陈即九军九军方陈也六花陈即七军七军圆陈也陈以圆为体方陈者内圆外方圆陈者内外俱圆六军者左右虞候各一军为二虞候左右厢各二军为四厢军与中军为七军八陈者加前后二军共为九军朕采古酌今营陈同一法止曰营行曰陈营为正陈为竒也
　　臣良胜曰神宗垂情兵事亦已久矣思欲试而用之故王韶上平虏策即以为竒谋而安石揣知其意青苖保甲无非假足食足兵以为熈河之役之费也故韩琦曰始为陛下谋者必曰祖宗以来因循茍且治国之本当先富强则可以拓土宇収复唐之故疆可谓得其心矣然当时文武重望不乏其人而制法典兵一付之内侍李宪此其不足以有为即是可占至契丹使至剖地畀之而不知有所制驭则平时坐谈兵陈何为也哉
　　圣祖经理淮甸亲阅将士命镇抚居明率军士分队习战胜者赏银十两其伤而不退者亦勇敢士赏银有差且徧给酒馔劳之仍赐伤者医药因谕之曰刃不素持必致血指舟不素操必致倾溺弓马不素习而欲攻战未有不败者吾故择尔等练之今尔等勇徤若此临敌何忧不克爵赏富贵惟有功者得之顾谓起居注詹同等曰兵不贵多而贵精多而不精徒累行陈近闻军中募兵多冗滥者吾特为戒之兾得精鋭庶几有用也臣良胜曰立法彷古也而议法有不必泥于古者也守法从古也而行法有不必泥于古者也古以井田具赋农夫为兵时有车战之法也约日交绥曲直胜负兵用而不用将战而不战以农为兵而可也自荀吴败狄毁车崇卒乗为参伍后世变诈相尚若复籍农以兵是驱犬羊以填饥虎之喙也古无重镇置大帅不在边时有封建之制也秦当西戎晋当北燕赵当东夷吴楚当南粤周室居中无重镇而可也自秦罢侯置守无所専统疆之患王室当之若无専使是土崩而瓦裂之也古者兵无用养器具自偹至张説募兵宿卫而唐始困民以养兵京师旬日募十三万而镇兵四十九万开元之前嵗供衣粮费不过二十万天寳以后嵗用衣千二十万匹粮百九十万斛公私劳费已不克堪至宋苏轼又曰自唐以来民不知兵兵不知农农出糓帛以养兵兵出性命以卫农天下便之虽圣人复起不能易也酌之古今参之论议则兵戎之制固有权度于胷中如圣朝之制参伍错综皆择善而从之者也若京营禁兵十二万即宋集劲兵于京师之制也而别有亲军宿卫捕卒班操又汉南北军之制也蓟州保宣定府三镇连十万众并实畿甸呼吸可应即秦闗中重内之制也辽东镇兵七万有畸以制东徼大同延绥宁夏甘肃四镇聨络一十八万以御西北五镇分仅足以当京营畿甸之数虽建帅府而兼以文吏统之即唐藩镇之兵而非藩镇之帅也南郡中都留守卫兵八万有畸山东入卫京班余三千三百有畸山西一万九千五百有畸陜西二万三千九百有畸河南入卫京班余一万五千九百有畸浙江三万九千九百有畸江西一万二千七百有畸湖广七万一千六百有畸四川九千六百有畸福建四万八千二百有畸广东三万九千四百有畸广西一万二百有畸云南八万一千四百有畸贵州三万二千九百有畸卒卫所即唐府兵之制而都司所掌犹折冲府之遗也宣调应时如身之使臂臂之使指万无尾大不掉之患所养之费皆出于民而边镇之储又兼之以盐飞挽则亦不専于民也北卫之有班操南卫之有漕卒习劳居守水陆应援率有长虑深识行乎其间叅之既徃殆无遗虑矣祖宗贻谋真万世之长策也法久而弊虽三代亦所不免要之用法之弊非立法之弊也凡今言者必曰京军不可用边军不可缺二者而已盖以京军习于晏安掌于贵将一旦驱以从事更须边卒防持万有成功攘夺称首边伍时发清勾多是南方孱弱不耐寒劳寻复逃散屡补屡逃逓年幇解诚为无益于军有损于民者也然而法不能以尽废伍不可以长虚若在边用曹玮以废地募军之法则舍余军余补其正伍全粮全赏足以养生余力余地可致殷盛人或乐从原额可足其骁腾惯战视新补罢卒一人而当十矣何患边卒之多缺乎京营之将必选久厯战阵之人或用种师道银的教射之法处以优任免其轻罚日久人慕技业専精宋初禁军一以当百何今日京军独不可用乎二弊之除正烦方尺之令尔但臣尝闻范祖禹曰天下之患每生议臣之好乱旧章是则又有可忧者
　　御史中丞章溢子存道部郷兵万五千人从李文忠入闽闽平诏存道以兵从海道北征溢持不可曰乡兵农人尔许以事平归农今复调之是爽信也继论曰兵已入闽者俾还乡里昔尝叛之民宜籍为军使北征一举而恩威着矣上喜曰孰谓儒者果迂阔哉非先生为朕一行无能成此事者
　　永乐十八年将西征亲藩奏江西所垜集民兵可徴出奏示学士杨荣对曰陛下已命罢之今复徴非信遂寝
　　臣良胜曰孔子有云足食足兵民信之矣自古皆有死民无信不立信之重于兵也审矣国初君臣当戎马急遽中而论议施罢必主于信真得孔子之心也
　　洪武四年春正月圣祖谓中书省臣曰今日天寒有甚于冬京师尚尔况北边荒漠之地氷厚雪深吾守边将士甚艰苦中书其以府库所储布帛制緜袄运赴蔚朔宁夏等处以给将士省臣对曰守边将士衣袄嵗有常供无庸再运圣祖曰将士虽有常供朕固知之特以今天寒异于常时故命加给尔古人一夫不获引咎在躬况守边将士尤朕所深念者其给之勿缓
　　臣良胜曰天下之兵一也圣祖独优厚于守边者盖有深意存也自封建制废而天下之祸每起于外自汉以后募民徙塞至于遣戍虽宰相子弟亦必应行唐时衣袄皆自宫中制之人君虽深居九重之中而忧念及万里之外此边士所以防死也我朝边士皆有定籍无更畨之扰有衣粮之厚而圣祖推念又复加赐若是昔楚庄巡抚三军有如挟纩矧兹实赏其感激效死当何如哉
　　文皇谓忠诚伯茹瑺兵部尚书刘防曰太祖髙皇帝尝戒诸将校曰军士家属既众月粮有限衣食不足不免饥寒加以尔等无恻隐之心侵渔私役徃徃逃亡缺伍故当时私役者一日追工钱一贯仍论其罪今切虑内外将校不能抚恤军士比昔有加所以逃亡者众自今计其逃亡之数以论罚如百户有逃一人者减其俸之半十人者全不给降充总旗四十人降充小旗五十人发充军其千户逃军十倍于百户指挥逃军五倍于千戸者减俸逓降一如百戸之例
　　臣良胜曰方今负经世之畧者必曰军伍日寡法不能以追补军官日滥势不能以裁革故清查条例日以繁多责数勾解重贻民累一言裁损怨议沸腾宣庙尝谕兵部尚书张本曰近年有诉妄解充军乃有司之过彼意谓朝廷所重在军不知民乃国家根本则清补之在昔巳然不知今日又何如也英庙时军官俸一季支银一十四万余两大学士李贤言曰军官有増无减如人有生不死无处着矣自古军功者虽以金书铁劵誓以永存然其子孙不一再犯法即除其国岂有累犯恶罪而不革者今若因循久逺天下官军多民少供其赋必至困穷而邦本弱矣上曰此事诚可虑当徐图之则军官之滥在京既然不知在边境在天下又何如也臣愚以为存圣祖优厚边士之心而举文皇督责军职之例又何军伍日寡军官日滥之足忧哉清查之例可以日省俸粮之给可以日裕所谓足食足兵民信之矣盖不必别创新法过为危论一取祖宗之法而自足也
　　周官校人掌王马之政辨六马之属曰种马戎马齐马道马田马驽马天子十有二闲马六种邦国六闲马四种家四闲马二种
　　汉文帝初年廐马止百余疋下取给于边郡班氏居塞则致马数千羣桥桃居塞则致马千疋其后边郡之盛则三十六苑分置西北边其良者以给乗舆
　　武帝征伐繁兴益盛养马以西河上郡为万骑太守而马政始掌于郡二千石矣蓄积廐马至四十万自遣卫霍之师频出塞马大耗焉
　　唐髙祖得牝马三千疋于赤岸泽徙之陇右命太仆张万嵗掌之万嵗善于其职自贞观至麟徳马蕃息至七十万疋分八坊四十八监置使以领之
　　宗时牧马二十四万匹以太仆卿王毛仲为内外闲廐使少卿张景顺副之至四十二万匹帝东封以牧马数万匹从色别为群望之如云锦焉
　　徳宗建中元年市闗辅马三万实内廐元和中命中使以绢一万市马河曲始置四十八监防陇西金城平凉天水员广千里繇京度陇置八坊为会计都领其间善水草腴田以给贫民及军吏
　　宋太祖以五代时监牧多废官失其守国马不蕃息时但有左右飞龙院帝始置养马二务嵗遣中使诣边州市马自是闲廐始充
　　太宗时内廐马既充牣始分置诸州牧养雍熈初禁边臣于边外市蕃马勿得其直自河北洛阳至许州镇凡十八监通利军十牧草地图虑多侵民田乃遣中使检视画其疆界又于诸州畜牝马万五千匹逐水草放牧不费刍秣所生驹可资军用
　　真宗羣牧司总内外马政嵗遣判官一人巡行诸监取孶生驹二嵗以上者防印之
　　仁宗时丁度谓羣牧吏上言天圣中牧马至十余万其后言者以天下无事遂废八监陜西河东嵗市马一万二百犹能补京畿塞下之阙自用兵数年所市马比常嵗特三之一请下令河东京东京西淮南籍丁壮为兵处有能畜一战马者与免二丁仍不升户以偹缓急神宗留意马政枢宻使郤亢以牧马余田修稼政以资牧养之利而羣牧司言马监草地四万余顷今以五万为率一马占地五十畆大名广平四监余田无几宜且仍旧而原武军镇洛阳沙苑淇水安阳东平等监万七千顷可赋民以刍豆从之
　　臣良胜曰兵政以马为先周官以命夏官之名可知也厯代修令其法备矣国家法古为治集其善者在内设太仆寺以总天下马政率用士人而在外苑寺长贰亦然时有异擢特用以励之周命伯冏为大正其不轻而重可知也市马于河西犹昔也嵗遣巡行犹昔也攷驹防印犹昔也牧地画疆犹昔也占畆之数犹昔也刍豆之赋犹昔也分养诸州犹昔也然而征行大耗亦犹昔也以为无事而废监亦犹昔也考其故而今之利病从可知也臣尝闻仁庙时兵部尚书李庆言民间畜马蕃息请令朝觐正佐官领马嵗课其驹学士杨士竒奏言非贵贤贱畜之意此令之失非小遂止已领者准官贠乗马例不责生息由此观之则当时马之充牣将无所容近年以来内廐所畜损价发卖以省刍秣国马大耗卒有军兴増价市补而不得矣诸省之备用畿辅之寄养其弊滋深将至民逃地废而莫之为所是不能不烦经国之议以厪圣明之决也臣敢牵连附议于末曰大叚今之马政袭用宋人保马之法而或甚焉宋人听民愿领今则计户论丁而配与之宋人免其体量钱及他征役今则征输如故也使其有损于民而有益于官犹或可也今所养马多不堪乗朋户轮喂刍秣不时外瘦中干驰骤中土已为不任况驱以驰骋于边塞乎且养马着令生必报数死必责偿死者未偿而生者揑报嵗嵗増陪家家困敝朋钱买补公私费耗殆数十金及领给官军月支刍豆那移克减马随瘦伤展转相仍均为虐政故谚云马领于官者有名而无实马养于民者无益而有损或者建议清出原额牧塲水草必为两便太仆等官诚得如王毛仲张景顺者考其遗法通以时宜昔在民者官牧而给之今在官者比伍而养之在民粮草照地起科以为买给之费在军倒死同伍买偿以防克料之奸纵使未获其利亦或可省其矣臣尝闻宋臣文彦愽曰议者欲赋牧地于农民敛其租课散国马于编户责其孳息即不知所赋之地肥瘠皆可耕乎所敛征赋丰防皆可得乎复不知户配一马絷之维之皆可蕃息乎既不蕃息后将何继乎此皆老成长虑若为今日预言之者臣故敢并録以为圣明献
　　右衍兵戎之制
　　盘庚曰兹予大享于先王尔祖其从与享之作福作灾余亦不敢动用非徳
　　蔡沉曰兹我大享于先王尔祖父亦以功而配食于庙先王与尔祖父临之在上质之在旁作福作灾皆简在先王与尔祖父之心我亦岂敢动用非徳以加尔乎
　　臣良胜曰人臣而配食于先王之庙此崇徳报功之盛典也盘庚推言及其后人亦不敢动用于非徳况当其身乎
　　洛诰曰伻来毖殷乃命宁予以秬鬯二卣曰明禋拜手稽首休享
　　苏氏曰以黒黍为酒合以郁鬯所以祼也宗庙之礼莫盛于祼王使人来戒庶殷且以秬鬯二卣绥宁周公曰明禋曰休享者何也事周公如事神明也
　　明堂位曰成王以周公为有勲劳于天下是以封周公于曲阜地方七百里革车千乗命鲁公世世祀周公以天子之礼乐
　　王安石曰周公能为人臣所不能为之功故可用人臣所不可用之礼乐
　　程颢曰是不知人臣之道也夫居周公之位则为周公之事由其位而能为者皆所当为也周公乃尽其为臣之职耳岂得独用天子之礼乐哉成王之赐伯禽之受皆非也
　　臣良胜曰成王昔命微子于宋以賔王家必曰慎乃服命以率由典常其虑至深逺也盖偪生于僣僣生于疑宋爵上公又王者之后尤易于僣偪而可疑者故所以命之必慎服命以守典常庶免于僣偪之患岂其于鲁而命其僣越至是哉故先儒有曰成王于宋谨慎如此必无赐周公以天子礼乐之事岂周室既衰鲁窃僣用托为成王之赐伯禽之受乎
　　汉髙祖封功臣爵誓曰黄河如带泰山若砺国以永存爰及苖裔
　　臣良胜曰髙祖定天下列元功十八侯位次而譬之于猎曰诸将狗也萧何发纵指示人也可谓明而公矣沙中偶语张良犹曰所封皆故人所诛皆仇怨是以其后异姓王者八人侯者一百四十四人其封誓之词若此盖欲其传之永永与国咸休也终髙祖世七王皆絶惟吴芮尚存至武帝时列侯存者止四人则山河带砺之誓亦安足恃哉纵曰世禄之家鲜克由礼多自取败然在武帝时以酎金爵夺者一百六人意有不乐而文致之者亦多以萧何首功至景帝时以祀絶乃封其孙嘉为后庶几存一线之绪足盖前人之愆尔
　　宣帝思股肱之美乃图其人于麒麟阁凡十一人法其形貌署其官爵姓名惟霍光不名曰大司马大将军博陆侯姓霍氏次曰卫将军富平侯张安世车骑将军龙侯韩増后将军营平侯赵充国丞相髙平侯魏相博阳侯丙吉御史大夫建平侯杜延年宗正阳城侯刘徳少府梁丘贺太子太傅萧望之典属国苏武皆有功徳知名当世是以表而之
　　吴养心曰定策如博陆济治如丙魏靖边如充国寘之前列夫谁曰不然安世以谨厚闻延年以安和着萧望之梁丘贺以文学显其他如韩如刘不过一艺一能之士未见有卓然之功也而苏武大节凛然乃寘之于羣臣之后帝岂无见于此哉盖麒麟之图绘正逺人观听之所系彼其平日之所畏慕者知有武而已一旦顾瞻杰阁厯数元勲而畴昔敬畏之人乃居羣臣之后必相顾骇愕私相告语以中郎之大节如此且居羣臣之下则凡偃然其右者功徳顾可量与将益信中国人才之盛而隐然有虎豹在山之势矣
　　臣良胜曰是非优劣每公于无所弊而已而好恶不可以有所欺也宣帝寘苏武于末谓足以夸示外藩而重中国也彼博陆之尊崇若此独不知乎赤族之惨夫谁不知崇虚礼以掩之将无起刻薄少恩之议乎是近于欲盖而张之也且夫长吏贤否于府史市卒或不能得而深山穷谷耕樵之夫乃称量铢两而不失以其无所蔽也外藩于中国人才无所忌也无所争也何所蔽乎耶律防至王徳用与射玉津园防曰天子以公典枢宻而用富公为相将相得人矣及司马入相则曰中国相司马慎无生事朱熹在潭州曰朱先生安在是诸贤之在中国时或毁誉失真而外藩定论乃万世之不可易则凡是非优劣岂得而欺之也哉故曰中国之待外藩亦推其至诚可也
　　明帝思中兴功臣乃图画二十八将于南宫云台以邓禹为首次马成吴汉王梁贾复陈俊耿弇杜茂冦恂傅俊岑彭坚谭冯异王霸朱祐任光祭遵李忠景丹万修盖延邳肜姚期刘植耿纯臧宫马武刘隆又益以王常李通窦融卓茂合三十二人马援以椒房之亲独不与焉
　　臣良胜曰君臣之际相成之难而相保之尤难也荣于当世为难而荣于嗣世尤难也晋文从亡在外十有九年介子推不及禄而竟灰于緜上勾践范蠡﨑岖战鬭而五湖扁舟未免弓藏狗烹之虑也岂独白马之盟血未干而爼醢继之哉光武功臣终身保全而明帝继治复追崇之斯功臣之大遇也是以邓景之后与汉始终视麒麟阁之绘不克全于霍氏者亦为优矣独马援以椒房之亲不与是避嫌之过也使其功之足崇虽途人而可也如诸将是也如其不足崇虽贵戚而不可也唐太崇以长孙无忌为司空无忌固辞曰臣忝外戚恐天下谓陛下为私太宗曰吾为官择人惟才是与茍或不才虽亲不用今日之举非私亲也后世不以太宗为私则固知明帝之过也虽然臣又有以发帝之微者帝隂后子也隂识其舅也亦有贤名于光武时而非功臣列也马后明帝后也图援而不及识将无有厚薄之疑因援而及识惧无以服功臣之心矣然则帝之是举非不私马后之过也乃私隂后之过也终归于私而已矣
　　安帝诏曰建武元功二十八将至此未逺而或至乏祀朕甚闵之其条二十八将无嗣絶世若犯罪夺国其子孙应当继后者分别置状以上明年二十八将絶国者皆绍封焉
　　臣良胜曰君子创业垂统为可继也髙祖裂土侯王连城兼郡皆所不惜盖攫取他人之有而弃之不甚惜侯王骄侈自败故诛除削夺亦不甚惜光武有徴于此以髙宻首功而分土不过四县与朝请叅决政事者不一二人是以保全髙帝之后克绍髙帝虽文景亦不甚矜容至武帝而国除者若弃孤雏腐鼠皆髙帝之流祸也光武之后恒思光武明帝追崇至安帝复继其絶世皆光武之遗泽也故曰作法于仁其后犹忍作法于忍其将若之何
　　唐太宗图功臣于凌烟阁长孙无忌赵郡元王孝恭杜如晦魏徴房龄髙士廉尉迟敬徳李靖萧瑀叚志刘基屈突通殷开山柴绍长孙顺徳张亮侯君集张公谨程知节虞世南刘政会唐俭李世勣秦叔寳凡二十四人
　　唐宗天寳六载南郊礼毕诏太庙配享功臣髙祖室宜加裴寂刘文静太宗室加长孙无忌李靖杜如晦髙宗室加禇遂良髙季雅刘仁轨中宗室加狄仁杰魏元忠王用侯文武之道既惟并用宗敬之仪不可独阙宋髙宗诏图像功臣赵普曹彬薛居正石希载潘美李沆王旦王曽李继隆吕夷简曹玮韩富弼曽公亮司马光韩忠彦十六人配享景灵宫
　　理宗诏太常寺绘配享景灵宫功臣赵普以下十六人増赵鼎吕頥浩韩世忠张浚陈康伯史浩葛邲益以赵汝愚二十四人于昭勲崇徳阁
　　臣良胜曰朱熹尝谓九庙之制既废惟景灵都宫别殿门制亢严犹存古庙之制臣谓配享之臣若唐宗之文武并列宋髙宗理宗之创业守成并存最为得体视専祀武功创业之制为大偹矣臣尝具疏请建庙如文武世室之制与増祀守成辅相功徳之显者以集先代之成且足以厉守成君臣之志时为当事所抑遂寝议焉臣之志未巳也俟别陈之
　　洪武二年圣祖勅中书省臣曰元末政乱祸及生灵朕倡义临濠以全郷曲继率英贤度大江遂西取武昌东定姑苏北下中原南平闽广越十有六载始克混一每念诸将相从损躯戮力开拓疆宇有共事而不覩其成建功而未食其报追思前劳痛切朕懐人孰无死死而不朽乃为可贵若诸将者生建忠勇之节死有无穷之荣身虽没而名永不磨矣其命有司立功臣庙于鸡鸣山序其封爵为像以配之
　　文皇即位之初享太庙毕遣官祭功臣于鸡鸣山庙先是礼部侍郎宋礼言功臣自有庙请罢太庙配享但于本庙祭之文皇曰先帝所定配享不可罢此皆佐命开国之臣既自有庙俟太庙享毕亦别遣官即其庙祭之于义可也着为令
　　臣良胜曰在易有曰云从龙风従虎圣人作而万物覩文王之兴而思皇多士生此王国汉髙受命而一时佐命皆丰沛故人圣祖飞龙濠梁勲旧名义烈辉映山川庙祀报功后先隆称慰精灵于九京啓忠魂于万世视韩彭不保其终房杜不恤其后度量相越岂不逺哉
　　右衍崇勲之制





</div>
    <div class="pagination">
<a href="中庸衍义_page24.html">上一页</a><span>...</span><a href="中庸衍义_page20.html">20</a><a href="中庸衍义_page21.html">21</a><a href="中庸衍义_page22.html">22</a><a href="中庸衍义_page23.html">23</a><a href="中庸衍义_page24.html">24</a><span class="current-page">25</span><a href="中庸衍义_page26.html">26</a><a href="中庸衍义_page27.html">27</a><a href="中庸衍义_page28.html">28</a><a href="中庸衍义_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
