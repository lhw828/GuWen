<!DOCTYPE html>
<html>
<head>
    <meta charset="UTF-8">
    <title>黄氏日抄 - 第 10 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄氏日抄 - 第 10 页/共 162 页</h1>
    <div class="content">　　伊川以命为命令之命晦庵以命为天命之命合从晦庵
　　震卦
　　出可以守宗庙社稷以为祭主也
　　程传主长子言之云君出而可以守宗庙社稷为祭主也临川邹氏曰天子廵狩亲征诸侯朝觐会同皆世子主祭震为长子故此卦以君出子在为言不杂君父共国时也愚按此说释程传之意为明晦庵云出谓继世而主祭也
　　六五震徃来厉亿无防有事
　　古注徃则无应来则乗刚皆危也处震之时而得尊位乃有事之机也而惧徃来将防其事故曰亿无防有事也程云徃来皆危随宜应变在中而已故当亿度无防失其所有之事所有之事谓中徳朱云以六居五而处震时无时而不危故无所防而能有事愚按三说相近至朱而愈精邹氏云刚动二隂之下欲以威加者也初九一震六二防贝势则然也九四之震泥矣五自亿度知其无能为也吾之所有事者可无防焉故曰亿无防有事五之柔中能胜天下之刚其事在此象曰其事在中大无防也谓之大见其必无防也此说似足以辅前说以无防关二之防贝而言故録之
　　艮卦
　　艮其背不获其身行其庭不见其人
　　两艮各止其所诸爻皆无相应晦庵语云这个卦各是一个物不相秋采内不见已是内卦外不见人是外卦两卦各自去愚按艮卦本防恐不过如此所谓艮其背不获其身背后自不见其身也行其庭不见其人者相背亦不见人也静止之义理无穷固皆在其中矣渐卦
　　山上有木渐
　　程以山上有木其髙有因为渐晦庵谓木渐长则山渐髙似胜有因之说矣邹云山上有木止于下而渐于上者也其日夜之所息雨露之所润岂一朝一夕而遽致其髙大哉似于文义尤切
　　鸿渐于逵其羽可用为仪
　　程以仪为仪法恐仪法非可于鸿而言朱以仪为羽旄之饰或疑亦未当于其飞翔而言古注云峨峨清逺仪可贵也似得飞翔云路之意然朱之说于可用字为切合古注与朱说参之气象斯可见
　　巽卦
　　九二巽在牀下用史巫纷若吉无咎
　　程朱皆以牀为人之所安巽在牀下为过所安有不安之意程以史巫为通其诚意诚则吉朱以为竭诚于祭祀之占邹氏云牀尊者之所据也巽在牀下则其屈已已甚屈于人者非怯则謟皆不免有咎惟用之于史巫则吉而无咎盖祝史通人意于鬼神巫以鬼神之意告于人皆交于神者交神岂容诈哉是以虽尚口而巽纷然其多不过通其诚意故得无咎蔡云史巫皆善口舌纷若丁寜烦悉之意巽过乎实惟用于史巫则吉徐古为云史巫达其卑下之忱不厌其忉怛之意其说亦与邹氏合此可贯通一爻之意合从邹说
　　六四悔亡田获三品
　　程传谓六四乗承皆刚宜有悔而悔亡者如田获三品遍及上下也晦庵谓此说牵强且当阙疑临川邹氏曰惟悔亡然后田获三品也巽若无能为者易于有悔六四得巽之正非巽懦无立者故悔亡田以讲武且除苗害兴事之大者田而有获则为有功故象曰田获三品有功也愚按此说与象辞相应故録之以俟知者
　　先庚三日后庚三日
　　蔡氏曰十干自甲至已为阳阳主生甲于时为春自庚至癸为隂隂主成庚于时为秋先庚三日丁也丁者丁寕之义后庚三日癸也癸者揆度之义邹氏曰蛊卦先甲后甲此创始之事也记曰日用甲用日之始也故甲以创始为义巽卦先庚后庚此变更之事也汉志曰敛更于庚悉新于辛故庚以变更为义愚按晦庵已发此义而二家可辅其说故録之
　　涣卦
　　六三涣其躬无悔六四涣其羣元吉
　　程云六三止于其身可以无悔朱云六三隂柔而不中正有私于己之象能散其私以得无悔程云六四天下涣散而能使羣聚可谓元吉朱云如程说是羣其涣非涣其羣也祖老苏之说谓羣者圣人所欲涣以混一天下者也盖涣散之时各相朋党惟六四能涣小人之私羣下文涣有邱则混而为一之义也愚按文义皆似朱说为顺又六三象曰涣其躬志在外也与朱氏散其私相合若如程说则于志在外之语不协矣
　　涣王居无咎
　　程以九五能涣汗大号居王位为称而无咎朱以为散其积聚愚按六三六四曰涣其躬涣其羣其者有所指而散之故朱说为顺此爻乃涣汗大号之下独言王居不成文故再提卦名涣字曰涣王居者言九五涣之君位也故象曰王居无咎正位也似无散积聚之意且合从程说
　　节卦
　　苦节贞防
　　程云固守则防朱云虽得正而不免于防愚按卦辞云苦节不可贞则程说本经意也
　　未济卦
　　上九有孚于饮酒无咎濡其首有孚失是
　　程传谓上九刚明之极居未济之极当乐天顺命饮酒自乐若耽乐过礼至濡其首如是则于孚为有失也朱本义云刚明居未济之极时未可有为而自信自飬以俟命无咎之道也若纵而不反如狐之渉水而濡其首则过于自信而失其义矣临川邹氏曰既济之极入于未济未济之极反于既济上九以刚明处之天下之事可以济矣虽饮酒宴乐信乎其无复灾咎也故曰有孚于饮酒无咎若懐其宴安沈湎无度则又将入于未济而饮酒之乐信乎其失之也故曰濡其首有孚失是易六十四卦以未济终之未济六爻又以饮酒濡首终之此易之为道惧以终始欤愚按此章虽晦庵亦疑其难说今邹说于经文似明须谨録之以俟知者问焉濡其首冒上文饮酒繋辞上
　　天尊地卑【之】变化见矣
　　晦庵云天尊地卑一截是说造化实体乾坤定矣一截是说易书临川王氏曰此言易书未作以前之易虽未有乾坤之卦自天尊地卑而乾坤已定此言自然之易
　　刚柔相摩以下
　　晦庵谓此言易卦之变化南轩谓易所以斡旋造化之间者王氏谓言自然之八卦
　　干知大始【云云】
　　王氏谓此言乾坤以造化之用付之六子而其所自处者甚易简也
　　易则易知【云云】
　　晦庵谓此言人法乾坤之道
　　圣人设卦观象以下
　　王氏云前言易书之未作此言易书之既作也晦庵云此言圣人作易
　　是故君子所居而安【云云】
　　此言君子学易
　　是故君子居则观其象【云云】
　　此言君子用易
　　彖者言乎象者也【之】各指其所之
　　晦庵云此章释爻辞之通例王氏云此因前之义而言圣人设卦系辞学者观变玩占之要也
　　易与天地准之神无方而易无体
　　王氏云前言易之书此言易之道晦庵曰此章言易道之大圣人用之如此仰观以下穷理之事与天地相似以下尽性之事范围天地以下至命之事范围天地之化而不过所谓裁成之也
　　一隂一阳之谓道之君子之道鲜矣
　　愚意此言道原于天而赋于人
　　显诸仁之隂阳不测之谓神
　　愚意此言造化寓之易显仁藏用盛徳大业皆指造化而言造化之生生不穷者即是易易之成象者即是干效法于干者即是坤自此言易之卜筮妙用处
　　夫易广矣大矣之易简之善配至徳
　　此賛易道之广大至徳晦庵指为在人之至徳杨氏邹氏皆云中庸之至徳惟伊川云乾坤易简之功乃至善之徳
　　子曰易其至矣乎之道义之门
　　邹氏云此章言圣人体易之道而与天地相似易与天地同出而圣人独得其要成性存存南轩云因其存而存之晦庵云成性本成之性存存谓存而又存不已之意
　　圣人有以见天下之赜之盗之招也
　　王氏云此言圣人推其所独见者立象生爻使天下皆有所见而得以善其言动也举鹤鸣在隂以下七爻晦庵曰此下七爻则其例也○赜幽深也诸家皆然晦庵独以为杂乱盖以下文云言天下之至赜而不可恶也故以为杂乱然云圣人有以见天下之至赜而拟诸其形容则是幽深之理难见而圣人独能见之也拟诸形容使幽深者可见而人皆得见之也若曰杂乱则人皆得见何必圣人凢杂乱者具有形质何得拟诸形容如以恶字非所以言幽深则凡易象所以形容其幽深者若载鬼一车之类甚多圣人假象以明理自不见其可恶耳合从伊川及诸家之说以赜为幽深且与经文探赜索隠之意合
　　大衍之数五十之可与祐神矣
　　晦庵移天一地二五句加其前而下粘其【阙】
　　所为乎合为一章云此章言天地大衍之数
　　揲蓍求卦之法蔡节斋亦移天一地二为章首于理甚顺
　　子曰知变化之道者【之】易有圣人之道四焉者此之谓也此章言易之神主蓍而言所云无思而为者亦言蓍无心而能应或者因以为人不可有思者误也
　　子曰夫易何为者也【之】定之以吉防所以断也
　　此章言易之用亦主蓍而言
　　易曰自天祐之之无不利也
　　此释大有上九之爻古以属之前章本义属之后章云恐是错简王氏曰疑在下系诸爻之后
　　子曰书不尽言【之】鼓之舞之以尽神
　　此言圣人作易
　　乾坤其易之蕴耶之或几乎息矣
　　晦庵言是隂阳卦画王氏云此言自有天地已有易易与天地相无穷
　　是故形而上者谓之道之事业
　　王云此言圣人用易致治
　　是故夫象圣人有以见天下之赜之存乎徳行
　　晦庵此言卦爻所以变通者在人人之所以能神而明之者在徳
　　系辞下
　　八卦成列之禁民为非曰义
　　晦庵曰此章言卦爻吉凶造化功业又云天地之大徳以下乃各自说去王氏云此言圣人以仁义参天地而全其生生之用也
　　古者包牺氏【之】盖取诸夬
　　晦庵曰此章言圣人制器尚象之事王氏曰言圣人居大宝之位然后能用易以致利于天下
　　盖取诸益
　　晦庵云盖字乃模様是恁地又云亦曰其大意云读汉书所谓获一角兽盖麟云皆疑辞也王氏曰取诸益之类当时未有是卦盖八卦成列象在其中矣且以益言之虽未有益卦而已有巽与震矣合震巽则为益盖取云者夫子知前圣之心而言之也愚恐夫子言于己有六十四卦之后若曰古人制某器合于今日某卦之理盖取者推其理云耳
　　是故易者象也【之】立心勿恒防
　　此章言爻象之动而举爻以明之
　　子曰乾坤其易之门耶【之】以明失得之报
　　晦庵曰繋辞自此以下皆难说本义亦畧矣愚按自此以下张南轩蔡节斋之觧多分晓王氏之觧亦足以辅之然终当以晦庵阙疑之义为主难质言也
　　开而当名辨物正言断辞则备矣
　　此晦庵疑其有误者也南轩曰行健为干之类当其名也名既当则刚柔之物辨矣言天下至赜之类正其言也言既正则辞之所指者可断矣蔡曰开为事物万殊开而当名也干马坤牛之类辨物也利贞之类正言也吉防之类断辞也易书备于此也王曰圣人作易所以开明未悟者名举其当言举其正所以开明之也未形之物不可辨必以名之已立者辨之是谓当名未然之辞不可断必以言之已验者断之是谓正言愚按南轩以两项各相因蔡说以当名辨物正言断辞作四项王作两项未知孰是姑以晦庵所未觧而録之
　　因贰以济民行以明失得之报
　　此亦晦庵所不觧者也蔡曰因民疑贰未决而易入之时以济其善行明着其失得之报失得谓吉防也王曰吉防者失得之象民行之所以不能自济者以其不知吉防之所在而疑贰之心交战也圣人作易使知所为之失者其报必防所为之得者其报必吉惩其失而矫之者虽防亦吉恃其得而忽之者虽吉亦防以此济民行也
　　易之兴也之巽以行权
　　晦庵曰此章三陈九卦以明处忧患之道
　　易之为书也不可逺之道不虚行
　　王言此章言易书所以载道非其人则不自行也
　　其出入以度外内使知惧
　　晦庵曰此句未详疑有脱误蔡曰出谓爻自内而徃入谓爻自外而来以度谓出入皆有节度外内使知惧如夬之变干出外而知惧也如剥之变复入内而知惧也王曰下卦为内上卦为外自内之外为出自外之内为入卦示人以出入之道使人知所惧也
　　不可为典要既有典常
　　晦庵曰上文既云不可为典要下文又云既有典常都不可晓愚恐上文言易道之变迁故曰不可为典要下文言人能率其卦爻之辞而揆度其事情所向之方则既有典常矣上主在易而言未定者也下主在人而言得占而已定者也未知然否
　　易之为书也原始要终【之】其刚胜耶
</div>
    <div class="pagination">
<a href="黄氏日抄_page9.html">上一页</a><span>...</span><a href="黄氏日抄_page5.html">5</a><a href="黄氏日抄_page6.html">6</a><a href="黄氏日抄_page7.html">7</a><a href="黄氏日抄_page8.html">8</a><a href="黄氏日抄_page9.html">9</a><span class="current-page">10</span><a href="黄氏日抄_page11.html">11</a><a href="黄氏日抄_page12.html">12</a><a href="黄氏日抄_page13.html">13</a><a href="黄氏日抄_page14.html">14</a><a href="黄氏日抄_page15.html">15</a><span>...</span><a href="黄氏日抄_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
