<!DOCTYPE html>
<html>
<head>
    <meta charset="UTF-8">
    <title>御览经史讲义 - 第 53 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御览经史讲义 - 第 53 页/共 109 页</h1>
    <div class="content">　　徳惟善政政在养民水火金木土谷惟修正徳利用厚生惟和
　　编修【臣】王居正
　　王炎曰政之大要莫切于养民六府养民之具也正徳所以养其心利用厚生所以养其身沟浍之导潴之蓄井之汲水之修也钻燧有变焚莱有禁火之修也产于地取之有时镕范而成之金之修也植于山林斩之有时抡材而取之木之修也辨肥瘠相髙下以植百物土之修也播种有宜耨获有节谷之修也水以制火火以炼金金以治木木以垦土土以生谷此六府之序六府修然后可以正民徳先富而后教也织袵而衣耒耜而耕釡甑而防资六府以利用也老有奉幼有长鳏寡废疾皆有养资六府以厚生也六府出于天地而修之在人三事行于天下而和之在人
　　【臣】谨按古帝王之治天下也有纲有目纲一而已无古今之异所谓圣徳修而万民化也目则有万补偏救敝兴利除害随时而变因地而殊者也然尝综其大防惟一曰养民其养民也有三曰正徳利用厚生而其所以利用厚生者则又有六曰水火金木土谷宋儒吕祖谦有言虽歴万世之逺不能外天地以有生外六府三事以为治是禹之功与天地相终始也审斯言也则后世之六府三事不能有外于禹之六府三事而其所以修之和之者亦不过期于便民而止不必异也亦不必同也不必相袭也亦不必相泥也是故耕而食凿而饮织袵而衣釜甑而防以至钻燧有变焚莱有禁五兵田器之有其制舟车宫室之有其宜古圣王或相制以泄其过或相助以补其不足而成法既立守而勿失其歴古今而初无变易者固无论矣他如治河漕运钱币田赋积贮诸大政汉唐而下损益互殊因革不一载籍具在可考而知即如禹之时六府所最急者莫如水八载随刋已奏平成而犹尽力于沟洫正以杀九河之支流防助河之霖潦而底平成于永奠也故其时无堤无堰而享安澜之福者几及八百年殷周而降代有决徙然前代河决不过虑壊民田庐而已近代则兼虑防漕夫古者独去其害因收其利天下尚苦于争利而不胜其害若去害与兴利一事并谋则欲去其害而难乎为利欲留其利而难乎为害昔之治河者曰堤防省而水患衰今之治河者曰筑堤以束水则水迅而自泻河亦不濬而自深夫亦惟是讲求乎利导宣泄之法兼察其冲击之所从而预为之备稍有可虞不时修治其庶几于国计民生交有赖乎此古今水政之异同也若夫金之属有五其权重轻通贫富而可以通行者惟铜而已顾三代以前以谷粟为本以泉布为权故鼔铸之法未详考管子曰禹铸歴山之金以救民之困汤铸庄山之金以赎民之无卖子者此但因民之所利为贸迁有无之借而已自太公立九府圜法而国之经用资焉矣厥后有轻重之制有直当之法法制递更得失叅半宋元以来钱之流衍最盛而钱之滋弊愈多大约有钱不行之患有钱不继之患有伪钱错行之患而要其弊窦有二曰私铸曰私销乃其所以救弊之道亦有数策一如刘秩言重铜禁则铜不他用而鼓铸之用给铜不布则盗铸者无因而公钱不破此与贾谊之论相合一如孔顗论铸钱不可以爱铜惜工盖不爱铜则鼔铸无利若不得利则私铸不敢起私铸不起则敛散归在公上鼓铸权不下分此皆鼓铸之良法可以参酌而行之者欤此又古今金政之一端也至于禹之时水土甫平田政孔亟于是咸则三壤成赋中邦而地利尽出焉迨法歴三代而井田之制乃大备后世言田赋者必推之盖其时土旷而人少又田皆在官之田而无在民之田故其法行之久而无弊自井田既废田乃不在官而在民矣于是随田之在民者税之而不复问其多寡则自秦始随民之有田者税之而不复视其下中则自唐之两税始复古之士往往思变其法则反至于烦扰无稽而国与民俱受其病则以古今异宜故也然则田赋之善政惟在薄赋以恤民初不关田之井与不井也不然代田限田均田永业诸法昔人行之往往不便此非其明騐乎此又古今田政之权舆也乃若国以民为本民以谷为天故六府言土而必兼谷者正以见民之所重在此也考之王制记虞夏殷周四代之法乃云国无九年之蓄曰不足无六年之蓄曰急无三年之蓄曰国非其国然则古所称九年六年之蓄者盖率土臣庶通为之计耳固非独丰公庾不及编氓记所谓虽有防荒水溢民无菜色良以此也王制既衰杂以权术魏用平籴之法汉置常平之仓利兼公私颇亦为便厥后曰和籴曰义仓曰社仓或则谨其敛散于上或则専其出纳于民奉而行之具有成效乃始而备储后则専为军国之需矣始而设于乡社后则社变为县县变为郡矣窥诸立法本意已不相合而况胥吏之上下其手小民之隐受其累法久弊生可不慎乎要之积贮者天下之大命茍其法之既弊也则当穷其致之由时弊则但理其时法则全革其法贵贱之数敛散之宜要在乎因时因地因势而变通之不可执一而论也由此数者以观之则六府三事之修于禹者不必尽有合于今也而其修于后世者亦不必尽有悖于古也化而裁之存乎其人神而明之存乎其心若执古人一定之法而曰必如是然后可以修六府和三事其于大禹修和之防讵有当哉
　　书经
　　水火土木金谷惟修正徳利用厚生惟和
　　编修【臣】路斯道
　　蔡沈集传曰水火金木土谷惟修者水克火火克金金克木木克土而生五谷或相制以泄其过或相助以补其不足而六者无不修矣正徳者父慈子孝兄友弟恭夫义妇聴所以正民之徳也利用者工作什器商通货财之类所以利民之用也厚生者衣帛食肉不饥不寒之类所以厚民之生也六者既修民生始遂不可以逸居而无教故为之惇典敷教以正其徳通功易事以利其用制节谨度以厚其生使皆当其理而无所乖则无不和矣【臣】谨按天之生斯民也必有以养之而生始遂必有以教之而性乃复而教养之责总以属之圣人洪范五行云一曰水二曰火三曰木四曰金五曰土此五行者民之所由以生亦即民之所借以养也盖天有四时以配元亨利贞之徳而五行之气顺布嵗功成焉地有四方以定东西南北之位而五行之次分属民居奠焉其数则本于河洛在河图则一六居北水之润下也二七居南火之炎上也三八居东木之曲直也四九居西金之从革也五十居中土爰稼穑也在洛书则水木不易其方金火互换其位而耦数奠于四隅即土之分旺于四季也以其流行之序而言则水生木而木生火火复生土土生金而金生水水复生木天命之所以黙运而不已也以其对待之体而言则南北为经水火之隂阳互根东西为纬金木之敛散各异土无定位冲气居中而寄于坤艮二维地道之所以相与于有成也相生本于河图相克本于洛书书言六府以相克为次盖法洛书入用言之地道也孔頴达曰此言五行与洪范不同彼以相生为次此以相克为次蔡宗之朱子曰水如隄防灌溉金如五兵田器火如出火纳火禁焚莱木如斧斤以时之类古人设官掌此六府如此则逓克而生五谷之説不必泥也古者神圣首出仰观俯察以开物成务其命官分职多取义于五行是以勾芒为木正祝融为火正蓐收为金正元为水正后土为土正虽歴代因革不同而龙火云鸟亦假五行之方色以别职守则五行之各名为府有自来矣后世五行之専官不见而六官取象天地四时其遗意也虞廷虽有六府之号而其官则二十二人之中已无不备若禹平水土司空职也水土之府兼修之矣后稷教稼司农职也谷府之修有専责焉益之掌火则以虞衡明火禁而火之府修夷作秩宗则以春官达木徳而木之府修至于臯陶明刑弼教实为秋官金行之府不赖之以修乎必如陈师凯之解水克火为烹餁火克金为煆冶金克木为成器为相制以泄其过斵木为耜揉木为耒耒耨之利以生五谷为相助以补其不足共工之职足以兼之六府之修不若是易也乃独归功于禹者以禹宅百揆故也亦见财成辅相之道非圣人不能矣六府既修而有以养民之身三事不治则无以养民之心养民之政未备也其时敬敷五教则有契为司徒而正徳之事和矣制器鸠工则有倕作共工而利用之事和矣但见礼明乐备而俯仰有资法制修明民安乐利厚生之事不有専官而亦无不和矣是不第养民之身且有以养民之心善政不既备矣乎然则人主而欲讲求乎府事之修和亦正不必拘何者为水火何者为金木与土谷也庶职咸修而无不修矣亦不必専指何者为正徳何者为利用与厚生也万几咸和而无不和矣而其要则操之于一人之身洪范五事云貌曰恭恭作肃其休征则为时雨若言曰从从作乂其休征则为时若视曰明明作哲其休征则为时燠若聴曰聪聪作谋其休征则为时寒若思曰睿睿作圣其休征则为时风若貌泽水也言扬火也视散木也聴收金也思通土也夫五者来备各以其叙则百谷用成而民食自裕是六府之修一人修之也诗有曰羣黎百姓徧为尔徳则其身正不令而行徳有不正者乎月令曰命工师效功按度程禁淫巧则不作无益害有益用有不利者乎诗又有曰立我烝民莫匪尔极帝命率育陈常时夏则躬自俭约以教导民而食时用礼缓急有资民生不有极厚者乎是三事之和一人和之也府修事和皆系之一人之身易曰后以财成天地之道辅相天地之宜以左右民其是之谓乎




　　书经
　　无稽之言勿聴弗询之谋勿庸
　　侍讲【臣】鄂容安
　　蔡沈曰无稽者不考于古弗询者不咨于众言之无据谋之自専是皆一人之私心必非天下之公论皆妨政害治之大者也言谓泛言勿聴可矣谋谓计事故又戒其勿用也
　　【臣】谨按有精一执中之学必有执两用中之治帝王之道同条共贯质诸而不谬公平广大建诸而不悖旷然一出于无私而已无稽之言为私言弗询之谋为私谋勿聴勿庸所以期协于中也夫以禹禀资上圣屈己受言骎骎乎二帝之舍己从人乐取为善矣其于二者宜可无虑然且心法授受谆复告诫者诚以黈纩凝旒偏聴易壅保盈持泰集思宜广也自昔言之邪正判于心之公私惟其人求多闻事罔独断也故古曰在昔昔曰先民而浮游不根之谈絶矣周爰谘诹周爰谘询而嘉猷入告之益闳矣若彼私言与私谋者则岂苐不考于古罔咨于众専己自是云尔哉或援引附会按之不适于用或伐异党同执之勿顾其安巵言破碎予智自雄驯至饰六艺以文奸谓人言之弗恤周公之所谓诪张为幻仲虺之所谓自用则小其妨政害治正坐是耳圣王知其然也是故师氏诏媺保氏谏恶设鼗以招之悬铎以求之蒙瞍亦献其箴龟筮亦效其占凡以嘉言罔伏而询谋佥同庶几无稽弗询不以扰我协中之治也抑洪范之篇次五曰建用皇极则曰无有作好无有作恶次七曰明用稽疑则曰谋及乃心谋及卿士谋及庶人盖人主先清是非可否之源而后徐收明目达聪之用皇极之即为中也私言私谋之皆勿协于极也其理殆有互相发明者然则以执中之学布用中之治内外相资尤在穷理居敬之豫其功也欤















　　书经
　　禹拜昌言
　　监察御史【臣】吴炜
　　【臣】谨按古之所谓昌言者岂徒琐琐焉为无足重轻之论无关国计民生之利徒呫哔空言以为具文云尔哉君陈篇曰尔有嘉谋嘉猷蔡沈集传释其义曰言切于事谓之谟言合于道谓之猷则凡不切于事而为迂濶难行之言不合于道而为操切茍且之术皆不可谓之昌言而况以隂险不测之心为告讦沽直之有害于人心风俗者又其下焉者哉今夫进言者亦行其心之所发而已矣其心为卑鄙而无逺大之识则其言必出于琐细世俗而不可以为经国之谋其心为拘牵文义泥于古而不达于今则其言必暗于事势而不可以见之于行其心为蔑古荒经只图一时茍安之防而忘帝王逺大之规则其言必多无稽之论而不可以信今而传后其心为险僻徇私而非光明正大之体则其言必有乖于大义而不可以对人者并不可以对己是故其为言者皆其心之声也夫聴言者亦观其心之所存而已矣臣细绎古人昌言之义昌之为言大也谟则訏而犹则逺可以为定命可以为辰告所谓明征定保而不徒为一时之计区区补苴塞漏已也昌之为言明也其义质之幽独而无惭宣之朝野而无愧可以明目张胆于大廷广众之前而不至如徇私隐射以开告宻之门者也而要其进言之本必先正其心始正其心以正朝廷正朝廷以正百官正百官以正万民皆由于一心基之而其所谓正心之要必自存诚始其心果至诚而无私则其心为忠君爱国之心其言即为忠君爱国之言即有时出于愤激之论而其诚意之所积可以贯之金石而不磨亦可以谅其心之无他此即夫子所谓事君勿欺之论信而后谏之至理故曰昌言也可以拜也否则沽名钓誉以为茍且功名之计甚则冐险藏奸以为报复私仇之隙此其心已不可以自问又何以结主知又何以对天下其与古之所谓昌言者不大相剌谬也哉又何拜之与有











　　书经
　　臯陶曰都慎厥身修思永惇叙九族庶明励翼迩可逺在兹禹拜昌言曰俞
　　少詹事【臣】张鹏翀
　　宋蔡沈集传身修则无言行之失思永则非浅近之谋厚叙九族则亲亲恩笃而家齐庶明励翼则羣哲勉辅而国治迩可推之逺盖身修家齐国治而天下平矣
　　【臣】谨按唐虞之世君臣交儆故能无怠无荒以成风动时雍之治而臯谟所谓慎修思永者尤为修己治人之要九族之惇睦庶明之励翼皆自慎修其身致之迩可推而逺即此修己治人长久之道也禹美其言拜之宜矣禹之进于帝曰慎乃在位安汝止惟几惟康即慎修其身之谓也惟动丕应徯志以昭受上帝天其申命用休则所谓思久长而宜逺迩者亦不外是禹臯之言若合符节总期于能慎而已兢兢业业一日二日万几是人主所为慎几微而防逸欲者实为四海人民所托命万年基绪所系属宁得有一时一事之或忽哉【臣】窃仿昔人十思九徳之意约举大端条列为十以备
　　圣主观省之助
　　一曰慎起居古者左史记言右史记事一言一动无弗记所以儆惕人主使有所敬忌而不敢忽也今起居注之职犹左右史之遗然所记者班朝莅官之大端而深宫燕闲非所及知左右御又未必如古者之必择正士也起居之不时动止之无节孰敢与知防惟在人主之自为检制焉尔念此身为天地民物之主当保防爱惜以凝基命于宥宻虽在深宫燕闲无时不畏于天命畏于民碞而防慢无益之戏必有所不为者矣程子谓亲贤士大夫之时多近宦官宫妾之时少斯亦敬慎起居之要防也
　　二曰慎玩好书曰玩人防徳玩物防志盖有所玩必有所忘所玩者小所忘者大人主一心窥伺者万端偶有所好不及自防久而溺焉则心为物渍始则明知其非而不能自止浸淫而与之化则并不知其非虽有谏诤亦无自入矣故漆器造而谏者十人玉杯兴而贤臣三叹古之明戒也即琴书钓弋足以养性而怡情然以徳性为本自无沈溺之失若失其本而専事其末其去玩物防志也几何矣况人主一有玩好则迎合者必乗之以入玩好者贡献之媒也贡献者苞苴之渐也可不慎与三曰慎骄矜易曰崇髙莫大乎富贵人君为四海臣民所仰戴尊莫并焉势莫隆焉所谓位不期骄禄不期侈者盖不足以言之矣然骄矜所由大端有二一则享太平之盛自恃富强谓金瓯无阙则纵心佚志萌焉一则膺睿哲之资自恃聪明谓举世莫及则谗谄面防进焉二者皆着在前史为世炯鉴然臣窃谓自恃富强者一经纵恣旋踵衰耗惧而修备或可改图自恃聪明者予智自雄虽经摧折不能改悔往往至于沦替徳日新万邦惟懐志自满九族乃离欲求惇叙励翼之功者可不戒慎乎哉
　　四曰慎喜怒人大喜毗于阳大怒毗于隂隂阳并毗百疾交至谓喜怒之不可过也然喜为顺境或能勉持所伤犹少一发而难制者惟怒为甚是以圣贤之学必于怒时置其怒而观理之是非则在物之可怒己无与焉此治怒之道也况帝王之喜怒有异常情喜则不免僣赏怒则不免滥刑僭赏则多幸滥刑则难堪况盛怒之下不能自制如唐太宗怒杀张蕴古后虽悔之亦何所及此喜怒之不可不慎也
　　五曰慎观聴帝王明目达聪以广观聴盖一人之聪明有尽天下之闻见无穷也兼聴并观期于集思广益而惑聪明者甚多非穷理尽性独观昭旷之原则观聴必有所蔽而猜疑因之以起诈伪乗之以入故观聴不可不慎也且观人之法必自聴言而详而言非一端有似私而实公者有假公以济私者有自为谋则过而为国谋则忠者若廓然大公虚中聴受则诈伪自然消沮一存逆亿之见则无适非私众进则疑其党同独陈则疑其立异自矜明察翻致欺诬虚词惑聴则幻蜃成楼宻奏伤人则含沙射影斯则事无定准人挟嫌疑大臣避嫌则举劾不敢尽公小臣避嫌则庶事动多壅滞【臣】尝谓聴言者但当察其理之是否不必究其意之公私无益于国无济于民虽公何补茍有益于国计民生虽私何害一人之自利有限而天下万世之利无穷也窃谓聴言如此则集益宏多兼聴并观无适非聪明之借奚必臯谟禹拜哉此五者皆修已之要而治人亦在其中所谓慎修思永者思过半矣
　　六曰慎财用国家以理财为先务量入为出政之常经侈无益之费兴不急之役纵心志之欲穷耳目之观皆所以耗财用也【臣】观歴代侈费之主陈隋荒淫无足比数汉武帝唐明皇皆英主也一则外穷兵革内事神仙一则娱乐声色蛊惑心志皆侈费无极工役繁兴坐见富强立成耗匮覆辙相循良可痛已且滥用者必滥取搜括羡余网罗市货以充私用者有之好奢者必吝予膏泽不下赏赉不行者有之此财用之不可不慎也
　　七曰慎举错人主之大权莫重于举错举直错枉则民服举枉错直则民不服圣人之言万世之凖则也古者爵人于朝与众共之故用人必采公论草野至愚而贤否较然不可欺问有一二声实不符者故国人曰贤犹必加察未有众论共加指摘而可置之上位者也孟子曰国君进贤如不得已盖稍有不慎必至贤否混淆尊卑倒置使海内失望即早自觉悟旋加罢斥而转移之际所伤实多此举错之不可不慎也
　　八曰慎刑狱狱者天下之大命一成而不可易故君子尤加慎焉当今刑狱之事可谓至详至慎无复遗议矣然【臣】犹欲献其愚虑者每嵗阅秋审册罪至死者不下数千其情实而勾决者十不一二茍有一线可生之路无不仰荷天地覆载之仁固望斯人之迁善逺罪渐臻圄空刑措之盛也然而囹圄之中日积日多势必填满狱户治狱之吏不无煆炼周内岂能尽雪覆盆【臣】窃谓数赦既非美政宜令一二公正大臣清强御史亲歴其地清理刑狱酌量情罪而入告焉以施法外之仁以布维新之化用以明章国宪扶植人伦未必非教化转移之一术也至如刧掠杀盗等类昔人所谓不待教而诛者今往往首恶经久逋诛为从輙从寛减又岂足以惩奸宄而儆凶顽乎故好生之徳宁失不经而除暴安良正非姑息之谓也斯则于至慎之中又加慎焉者也
　　九曰慎治忽书曰与治同道罔不兴与乱同道罔不亡治忽之义有明征矣人主孰不欲治安而往往即于危殆者祸生于所忽而患气积也今天下休养百年仁渐义摩兵革偃息洵可谓治且安矣然【臣】窃有虑者生齿日繁费用日广自公卿至于士庶鲜不患贫当久安长治太平无事之时而天下无寛然有余之象幸而年谷时熟庶几小康偶或水旱不时即劳补救岂可为万年经久之计哉书所谓慎修而思永者可惕然深思矣事变之来每积于忽微而乗于不觉饥寒盗贼天下之患恒必由之念绸缪于未雨防祸乱于未萌此治忽之防不可不慎者也
　　十曰慎怠逸书曰君子所其无逸古语曰战战栗栗日慎一日葢恐勤于初者不免懈于后也近代政治之美莫如唐太宗尚有十渐不终之虞其聴言纳谏为后世所希慕然始而赏谏继犹乐谏终则勉强从谏是知始终如一者难也又云爱民之言不絶于口适已之事不忘于心是则表里如一者又难也我
　　皇上天纵圣明孜孜求治宵旰忧勤必期追踪唐虞三代之盛轨汉祖唐宗讵足比方然【臣】窃观当今治象未知视贞观时逺过与否是以区区之忱愿益加勉而无怠焉修己之要治人之方虽非固陋所能知或足备观省慎思之一助伏望
　　圣主念微【臣】慺慺之愚衷俯赐采择焉




　　书经
　　在知人在安民
　　侍读【臣】李清植
　　傅氏元初曰知人安民千古致治尽此四字【臣】谨按君之所治者民也所与共治此民者臣也治民之道为养为教甚多端矣而必以安之一言为要领有如厚民之生则因其所利而利之而不以科禁繁多者妨闾阎之作息此所以耕田凿井而忘帝力也又如正民之徳则率其所性而导之而不以文法峻宻者啓官吏之苛绳此所以不识不知而顺帝则也若后世均输和买诸法以及一切之钩覈约束其初意本欲以便民也而适以扰民则与安民之意异矣其在诗曰谁能亨鱼溉之釜鬵谁将西归懐之好音説之者曰凡烹物者水火既调则不欲多以匕箸动之而鱼为甚为其脆疏而易散也故老子曰治大国如烹小鲜西周之治盖如此是以诗人懐之厥后如汉之文帝宋之仁宗大抵皆载其清浄民以宁一殆得安民之遗意者欤虽然安民之政必得其人而后行茍奉行不善纵有良法美意而民不被其泽此臯陶所以必先惓惓于知人也夫人不易知知人亦不易然考臯陶之言曰亦行有九徳亦言其人有徳乃言曰载采采盖谓人必有徳然后可试之于事以騐其才也由此言之则知徳为本而才为末古人所以有宁徳胜才毋才胜徳之论也今夫竹有本性也然后虽燬而不改其节玉有本质也然后虽碎而不易其洁物犹如此而况于人乎是故脊梁不竪者必不足与任重也脚跟不牢者必不足与行逺也然则论人者若不先原其居心察其行已而惟据其办事以为衡必且以趋承防给为佳士以矜嚣武断为干员以用智揣摩为达识以舞文迁就为通材风气所驱遂使人人以圆通为活法以软欵为时宜此人才所由以寖衰风俗所由以日下也【臣】尝防绎臯陶之两言窃谓安民之道固必以知人者先之而后其政行而知人之道尤必以安民者核之而后其人得何者天地之大徳曰生圣主之大徳曰仁本天之生行君之仁而致之民者则臣也故程子以视民如伤为司牧之要诀王旦以民力既竭为救时之名言陆贽以散小储成大储为经国之至计诸葛亮以一夫失所皆亮之罪为鞠躬之荩谋彼数子者皆三代以下之英也而以能存此意卓然为一时之名臣然则衡人者当知所重矣是故有能以固邦本为己忧以培国脉为己责而才猷又足以副之者其上也即使才猷虽短而仁心为质正道为坊者犹其次也其或旅进旅退而以曲谨自将以小谨自效抑又其次也若乃心存朘削利析锱铢而不顾大体不思逺猷必非俊乂之选矣夫唐虞之际其官牧皆圣贤之侣而百僚师师百工惟时是以康衢之謡击壤之歌熙熙皥皥可谓民安之至矣而臯陶陈谟犹谆谆以此为説者良以人存则政举朝廷正则天下治为国之道舍此宜无大焉者也












　　书经
　　在知人在安民
　　监察御史【臣】王兴吾
　　疏人君在于知人善恶择善而信任之在于能安下民为政以安定之也
　　【臣】谨按臯陶之言乃古今治道之要而在知人在安民又一篇之要也盖树后王君公承以大夫师长原所以治民故安民为立政之本而安民之政必待人以行故知人又为安民之本及禹闻言而叹其事之难美其言之当故臯陶下复言九徳以为求贤之准以为必得如此之人而后可以行安民之政也夫自陶唐以来贤明之君歴代恒有其治功赫濯可传后世者莫不由于用人之当而人才不同或以徳闻或以才着顾人主所用何如而治功因之亦异【臣】窃考前事大抵仁主之用人先徳而后才英主之用人先才而后徳先徳而后才如汉文帝之以厚重少文为主而不喜更张喜事之人宋仁宗之裁抑侥幸而朝多善类然其或至安静有余振兴不足故贾谊有可为叹息之言包拯有无肯出身任事之语先才而后徳如武帝之以非常之功必待非常之人而其则急功利而后仁义以至四海驿骚民生不安者有之惟圣主之用人则重徳而必佐之以才取才而必本之以徳务使相需以成而不使有所偏重夫是以得人而成三代之盛也然知人则哲惟帝其难上以实求下以名应茍非实有以考騐之而欲其真实无伪也难矣故臯陶不曰用人而直曰知人也【臣】以为安民之要在于举贤任能而知人之法则在于精详考核试观于书尧之询事考言舜之敷奏以言明试以功禹之乃言底可绩臯之乃言载采采此即上古之考核也汤之徳懋懋官功懋懋赏武之建官惟贤位事惟能书虽不言商汤考核之法而周制司马论官辨材论定然后官之任官然后爵之位定然后禄之则其考辨之严可知也至三代而下雄才大略之主以信赏必罚驱策羣才以成大业者史不絶书然亦莫不考其实得其真而后用之其中如唐之太宗宋之太祖身致太平人材辈出史称太宗之谓魏征用人弥须慎择宋祖之于州郡司牧以下咸躬自引对则其于人亦甚审察矣而明之洪武则垂于宝训曰任以职试以事而其人之贤否自见是舍核实之法而欲知人其道无由也然大臣之与小臣其地异而其职亦异小臣智効一官能効一职其官理其职修则其能也其官旷其职废则其不能也此可以职事核之者也大臣则董羣有司以宣布徳意者也有表率之责有举劾之权则当以察吏为职举能其官惟尔之能举非其人惟尔不任故大臣之贤否当自其所举考之也况乎吏有能而不举则良吏无由激劝或所举而非贤则不肖得以幸进是大臣举劾之当否乃贤才进退之所系而贤才进退又治功隆替之所系也可不重欤是以知人必先考核而考核必先于大臣之举劾始也











</div>
    <div class="pagination">
<a href="御览经史讲义_page52.html">上一页</a><span>...</span><a href="御览经史讲义_page48.html">48</a><a href="御览经史讲义_page49.html">49</a><a href="御览经史讲义_page50.html">50</a><a href="御览经史讲义_page51.html">51</a><a href="御览经史讲义_page52.html">52</a><span class="current-page">53</span><a href="御览经史讲义_page54.html">54</a><a href="御览经史讲义_page55.html">55</a><a href="御览经史讲义_page56.html">56</a><a href="御览经史讲义_page57.html">57</a><a href="御览经史讲义_page58.html">58</a><span>...</span><a href="御览经史讲义_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
