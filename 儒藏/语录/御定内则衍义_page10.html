<!DOCTYPE html>
<html>
<head>
    <meta charset="UTF-8">
    <title>御定内则衍义 - 第 10 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定内则衍义 - 第 10 页/共 15 页</h1>
    <div class="content">　　谨按此皆烈妇夫亡因人欲娶而自杀者夫从一而终固妇人之道然以礼聘娶与强暴相凌者不同向使志节少萎者处此借聘娶之名必蹈失身之辱矣乃诸妇屹然不移毅然就死或奋志而立决或设计以洁身曰智者不惑勇者不惧诸妇有焉至燕山刘氏为夫所绐而又弃之乃五十余年不改节斯更难矣
　　宋罗李二氏保昌人宋末贼掠其村二妇义不受辱投水死
　　金樊妇蒲氏行唐人嫁未几夫卒誓不再适时有山防逼求为妻蒲氏投崖下水中死乡人号曰义姜称其水为玉女塘
　　元吴守正妻禹氏名淑靖字素清绍兴人至元十六年徙家崇徳之石门淑靖尝从容谓守正曰方今羣盗起万一不测妾惟有死而己不使人汚此身也是年夏盗防崇徳淑靖携八嵗女登舟以避有盗数辈奔入其舟将犯淑靖淑靖乃抱女投河死
　　蔡三玉龙溪陈端才妻也盗至父广瑞与端才各窜去三玉偕夫妹出避隣祠中盗入斫夫妺见三玉羙不忍伤与里妇欧氏同驱纳舟中行至栁营江廹妻之三玉佯许诺因起更衣自投江水死越三日尸流至广瑞舟侧广瑞识为女收殓之欧氏脱归言状有司髙其操请表之乃命旌门复役仍给钱而塟
　　明何氏广昌人魏宠妻年二十五丧夫矢节正徳辛未流贼猝至家人各窜去何携防孩走依母家途遇贼掠之行夺其子刃之何投水死
　　谨按水之止也鉴万形而毕彻有不可淆之徳焉水之流也经百折而必东有不可屈之性焉是以比君子之心者恒曰如水古之贤人亦多有指水以旌心者考宋元金明诸妇遇冦而死于水者洁身浊俗矢志重泉素心与水同清芳名与水俱永矣
　　明髙氏真定深州人适清河李茂茂充吉安衞总旗堕马病卧髙奉汤药不离左右茂亡悲泣甚衰乃尽防家赀为防具复买一官棺置户侧至夜深沐浴更衣自经死与茂合塟洪武中旌表其门曰贞烈
　　熊氏名謇奴丰城余继妻年二十一归继继疾度不能起语以备后事熊出箧中衣对继纫定每袭为二泣且谓曰即有不幸吾当服之以俱死不能独生继卒熊视殓毕闻家人议举棺焚化即衣所纫衣期赴火家人察其意防之少懈即自缢与继同日合塟于施家园白氏杨頀妻播州人永乐间頀回自北京卒于途田闻之哭泣不食柩至自经死旌曰贞烈
　　谨按圣人之论曰无若匹夫匹妇之为谅自经于沟渎而莫之知也岂非谓此身不可轻小信不足道乎然在丈夫为小在妇女则大矣诸妇或许夫以死而立践其言或自誓以死而必遂其愿慷慨激烈絶无迟廻人之知与不知固非所计也至播州逺在徼外永乐时声教未及乃妇女有以节著者故并录之
　　元李智真建宁蒲城人父子明无子智真七嵗能读书九嵗母病调防甚谨及卒哀恸欲絶不茹荤三年治女工供祭祀及奉父甘防不乏乡里称为孝女父尝许为郑全妻未嫁时从父客邵武邵武豪陈良悦其慧强纳采求聘智真防髪拒之且数求死良不能夺卒归全事舅姑有道泰定间全病疫智贞悲泣不食数日而死朱虎妻茅氏崇明人大徳间虎官都水监坐罪籍其家吏录送茅氏及二子赴京太医提防师甲乞归家欲妻之茅氏誓死不从母子三人以相连结昼夜倚抱号哭形貌销毁师知不可夺释之茅氏托居永明尼寺忧愤不食卒
　　杜友闻妻吴氏江隂人友闻儒者贫教授吴辟纑助之天厯间歳歉友闻竟饿死吴昆弟欲挈吴以归吴以义拆之遂相枕藉而死
　　明朱恚妻贺氏生三女恚病笃贺即潜匿静室自缢家人惊救之复吞水银求死又救之遂闭口不食不言与恚同时卒事闻旌表
　　刘氏名玉兰彭泽人年十八适同邑民计伟越五载夫亡哀痛殊切图与俱死既而翁举夫丧刘泣告愿少留乃移别室停之刘苫块以居悲号伤心呕血数升父母恐迁柩藁塟刘曰吾今得死期矣遂不解衰经七日不食而卒举其尸袖中所遗巾帨皆夫遗物
　　谨按传曰饮食男女人之大欲存焉贞烈之妇其心纯乎天理情欲之念固不足以乱之矣若夫饮食得之则生不得则死是岂易絶乎乃元之李智贞茅氏吴氏明之贺氏刘玊兰皆絶食殉夫载在传纪闻古之髙士有辟谷以求长生者乃诸妇则辟谷以求速死求长生者岀尘之清心求速死者絶俗之大节大节在天地间千古不朽与长生何异哉
　　吴王氏平度州人家贫从夫秦友筑治边城裹粮以从夫亡乞棺塟之剖心以殉时人哀之为起祠
　　元陈道安妻林氏文昌人元末防乱道安防于中欲宻图贼谋泄被杀林氏瘗道安泣尽哀自啖土梗而死台叔龄妻刘氏顺宁人粗知书克修妇道一日地震屋壊压叔龄不能起家复失火叔龄母前救不得欲就焚叔龄望见呼曰吾已不可得出当亟救吾母刘谓夫妹曰汝救汝母汝兄必死吾不用复生矣即自投火中死火灭家人得二尸烬中犹手相握不开官嘉其烈上于朝命录付史臣
　　明孙氏恩县人李资妻治元年夫卒孙触墙而死贾氏生员潘耀卿妻沅陵人正徳中耀卿挈贾氏省父于南京至湖口耀卿卒贾即赴水女奴持之既见舅姑入室自缢以救免减食凡四十余日絶食者累日竟自刎
　　谨按烈妇以死殉夫者自经絶食之外其捐生之道非一如王氏之剖心林氏之啖土刘氏之投火孙氏之触墙贾氏之刎颈凡可以死其身者踊跃就之惟恐或晩明隆庆后数妇其所以死不传要之慷慨就义无以异也嗟夫人谁不死茍死于义与令终等耳
　　隋河北孙神妻陈氏神当逺戍主吏配在夏州意难其逺有孤兄子欲以自代陈曰为国征戍道路辽远何容身不肯行以孤侄自代天下物议谁其相许神感其言乃自行在戍未几便丧柩至陈望而哀恸一哭而卒文帝诏表其闾
　　元李君用妻王氏辽阳人大徳八年君用病卒卜塟将发引亲戚隣里咸防王氏谓众曰夫妇死同穴义也吾得从良人逝不亦可乎因抚棺大恸呕血升许即仆地死众为殓之与夫连柩岀塟遂者数百人莫不洒泣李氏广昌人何永孚妻嫁时年十四越一年孚卒李氏弛容释妆每欲与俱柩前设一木櫈坐而哭櫈为之刓姑病朝夕祝告请以身代姑卒哭曰吾所以不死者为姑在也姑既逝吾何生为遂哀恸呕血死
　　明应氏建宁人归邱伯春年二十夫卒号天愿同死自投池中隣妇援出之气息奄奄自断左手中指置夫懐中既塟旦夕恸哭而卒
　　王氏素英水生员周必登妻年十九归必登治七年必登以疾卒王氏誓与同死不食数日母死归吊语弟曰我死尸还周氏弟方岀忽以无疾终弟如其言还尸于周里人莫不悼之
　　谨按烈妇捐生之道非一已备录之矣乃又有不必锋刃水火而俄顷殒身如陈氏王氏一恸而絶李氏应氏痛哭而卒至周氏告语之顷无疾忽终此数妇者岂非至性所发弃形骸如脱蓰乎古之圣人有言生寄也死归也世俗之人于其寄者恋而不能割于其归者避而不肯就于是有非义以求生违道以免死者究之恋不能恋避不能避同归于尽曷若诸妇烈烈一死其寄也非虚寄其归也为全归矣





　　御定内则衍义卷十
<子部,儒家类,御定内则衍义>
　　钦定四库全书
　　御定内则衍义卷十一
　　大学士傅以渐恭纂
　　礼之道
　　殉节三
　　元李氏南丰人曾闿妻夫死守节至元壬午葫芦峒寇猝至甘言诱之大骂贼而死
　　狄恒妻徐氏天台人恒早没徐氏守节不再醮至正二十年乡民为乱徐避难于牛囮山为贼所执驱迫以前徐绐之曰吾渇甚欲求水一杯贼令自汲即投井而死时年十八
　　明萧氏髙安张荣一妻年二十七孀居誓不他适正徳间为华林贼所执萧怒且骂曰我誓不为贼狗辱乃斩之数断
　　张氏乐平人董瑱妻年二十六夫殁以节自励正徳三年姚盗猖獗母惧其为盗所汚隂遣其子讽之改嫁以
　　图自全张泣曰从一而终妇人之义麾去之一夕忽自经林氏政和县民范灼妻十八嵗归灼未几夫故守节十二年嘉靖间倭防城被执骂拒甚坚延颈就死
　　谨按妇人失其所天而贞洁自守斯巳难矣乃元至元间则有李氏至正间则有徐氏明正徳间则有萧氏张氏嘉靖间则有林氏皆守贞于前死难于后平日则坚若金石临时则烈同氷霜不尤难乎嗟夫士有砥砺一生名著当世而患难之际缩蓄改节者视诸妇何如也
　　唐罗文姬字叔善南昌人年十六适郑氏夫病笃执文姬手曰汝盛年当别适人姬誓不嫁夫亡投缳而死元赵美妻王氏内黄人至治元年美溺水死王氏守志舅姑念其年少无子欲使更适人王氏曰妇义无再醮且舅姑在妾可弃而去耶舅姑欲以族侄与继婚王氏拒不从舅姑迫之力王氏知不免即自经死
　　惠士元妻王氏大都人至正十四年士元病革王氏曰吾闻病者粪苦则愈乃尝其粪颇甘王氏愈忧士元嘱王氏曰我病必不起前妾所生子汝善保防之待此子稍长即从汝自嫁矣王氏泣曰君何为出此言耶设有不讳妾义当死尚复有他説乎君幸有兄嫂此儿必不失所居数日士元卒比葬王氏遂居墓侧蓬首垢面哀毁逾礼常以妾子置左右饮食寒暖惟恐不至嵗余妾子亦殁乃哭曰无复望矣屡引刀自杀家人惊救得免至终丧亲旧皆携酒礼祭士元于墓祭毕众欲行酒王氏已经死于树矣
　　明舒贞绍兴诸士俊妻年十八归仕俊数月俊死于商其姑念贞年防谋嫁之贞以死自誓慕贞者乃重赂其父母私盟之贞知不免绐父母治斋荐夫斋毕沐浴衣蔴自经死
　　张友妻洪氏歙人友死豫治茔誓必同穴姑怜其早寡无子令嫁之不聴乃阴纳富人聘至期逼之洪曰嫁不辞当与夫别乃造夫墓恸哭而归拜姑告别入室闭门自缢
　　岳氏深州岳兴女适傅嘉嘉病急呼岳曰尔年少善事后人岳涕泣曰吾岂忍事他人宁俱死及嘉卒遂自经死洪武中表其门曰贞烈
　　赵氏汶上人张鳯翥妻夫疾语赵曰汝年少虽有女不可恃以终身慎图之赵未答夫方迷乱赵即缢死夫复苏家人语故夫遂瞑目
　　谨按世俗失耦之妇或年少无所依倚或家贫不能自存往往忍耻再适不必舅姑夺之良人嘱之也乃诸妇闻舅姑良人之命非但不从且就死若不能待岂非虑贞烈之志未见亮于尊长不蚤信于亡人乎古之烈士有自杀以明心者诸妇之心可谓明于皎日矣
　　汉南阳阴瑜妻颍川荀爽之女也名采字女荀聪敏有才艺年十七适阴氏十九产一女而瑜卒采时尚丰少尝虑为家所逼自防御甚固后同郡郭奕丧妻爽以采许之因诈称病笃召采既不得已而归懐刄自誓爽令傅婢执夺其刄扶抱载之女既到郭氏乃伪为欢悦之色谓左右曰我本立志与阴氏同穴而不免逼迫遂至于此素情不遂奈何乃命使建四灯盛装餙请奕入相见共谈言辞不辍奕敬惮之遂不敢逼至曙而出采因令左右办浴既入室掩户令侍人避之以粉书扉上曰尸还隂隂字未及成惧有来者遂以衣带自缢时人伤焉
　　北魏荥阳史映周妻耿氏年十七适映周太和二十三年映周卒耿氏恐父母夺其志因葬映周哀哭而殒见者莫不悲叹属大使以状具上诏标门闾
　　宋黄氏名桃娘徳化士族女有美色年十六适同里陈徳环期年夫以杀死于外母怜其少无子毎迫之嫁黄知不免一日假以澣衣于门前溪侧遂投水死
　　朱氏开封民妇也家贫卖巾履簪珥以给其夫夫日与侠少饮博犯法徙武昌父母欲夺而嫁之朱曰何迫我如是也其夫将行一夕自经死且曰及吾夫未去使知我不为不义屈也
　　金康住住鄜州人夫早亡服阕父取之归家许严沂为妻康氏誓死弗聴欲还夫家不可得乃投崖而死诏有司致祭其墓
　　元薛鷇妻马氏名瑞香汤阴人防读孝经列女传通大义父母钟爱择壻得鷇赘之生一女鷇拙于家事妇翁怒责鷇遂离去逾三年父母怜其防谕令再嫁俛首不答乃书女无再醮之义以告父母不从乃投井留片纸于懐中书谢别之辞闻者伤之
　　傅氏绍兴诸暨人年十八适同里章瑜瑜为苛吏胁军兴期会迫死道上傅氏蒲伏抱尸归号泣三日夜不忍入棺尸有腐气犹依尸呵含日冀复苏既入棺至啮其棺成穴及葬投其身圹中母强挽以出制未百日母欲夺志遂大恸连日不食嘱侍婢谨视之阅数日绐婢吾当浴若軰理浴具俟予既而失所在明日婢汲井见二足倒值井中乃傅氏也
　　杨氏东平须城人夫郭三从军襄阳杨氏留事舅姑以孝闻至元六年夫死戍所母欲夺嫁之杨氏号痛自誓乃已久之夫骨还舅曰新妇年少终必他适可令吾子鳏处地下耶将求里人亡女骨合葬之杨氏闻益悲不食五日自缢死遂与夫共葬焉
　　隂有光妻张氏句容人年十五归阴氏六年而有光卒誓不改节父母迎归许嫁尹氏子氏知乃自刎明日姑至复苏曰不幸至此毋以新妇为念言既而絶
　　明陈永娘蒲田县民许有容妻年十八归有容不二十日夫故即自经赖姑救免守节二十三年父母劝更适遂缢死马徳真山隂朱伟妻家病疫舅与夫偕亡姑张氏亦病笃徳真艰难万状侍姑疾少愈而母家欲夺其志徳真防指为誓姑殁徳真遂死之
　　童敦妻李氏名荣夀昌人年二十四敦卒营敦葬所结圹于旁丧终父欲夺其志李知势不可遏又虑自死遗祸舅姑家乃嘱舅姑以后事泣拜而归自经死舅姑为送衣衾及棺至遂葬于敦之旁
　　谨按女无再醮之义然父母或怜其少穉或悯其孤贫以慈爱之心为从权之举非若强暴相凌势豪强聘也使借口父母之命择耦而适亦可解嘲于当世释憾于重泉乃汉魏宋金元明诸妇宁死勿二考其行事持论然后知孝亲者当以正爱女者亦当以正耳
　　元贵格防古氏同知宣政院事罗五十三妻也天厯初五十三得罪贬海南籍其家诏以贵格赐近侍茂罕茂罕亲率车骑至其家迎之贵格度不能免令婢仆以饮食延茂罕于防事如廐自经死
　　宋北辰烈妇楚州淮安人有美色夫为小商载之同行至北辰夫病死贫无以殓同舟富商假货为丧费恃有恩顾其妻以为己物烈妇既葬之三日复墓以归见势且迫遂号哭赴淮水死
　　明石门烈妇湖州人正徳初湖州饥妇与其夫及姑走崇徳石门市乞食妇有殊色市人欲挑之与之食不顾与之财亦不顾寓东髙桥上伺夫与姑不至及三日聚观者益众乃从桥跃入水中死
　　王氏吴忠妻吉安人家甚贫正徳初夫疫死妇无依有欲収之者妇不应乃为麦饭瘗夫塜前痛哭良久以草箦裹身自沉溪而死
　　谨按人虽至刚临以之法则必畏性虽至正感之以情则必移贵哥以夫得罪籍没诏赐近侍此法也登车再适当亦不失富贵而贵哥宁死不顾至假丧费救饥饿是亦近情之事而诸妇终不为动此其刚正之操岂非大过人者哉古之圣主罪人不孥古之贤人救困穷而不望其报葢深有见于行法用情之道尔
　　元衣氏汴梁孟志刚妻夫卒贫而无子有司给以棺衣氏绐匠者曰可寛大其棺吾夫有遗衣服欲尽置其中匠者如其言是夕衣氏具鸡黍祭其夫家之所有悉散之邻里及同居王媪曰吾闻一马不被两鞍吾夫既死与之同棺共穴可也遂自经死同棺而殓
　　李青妻张春儿叶县人年二十青疾急顾春儿曰吾殆矣汝善事后人春儿断髪示信誓不再醮寻青卒春儿号恸几絶嘱匠大其棺以纳夫服御弓剑既殓乃自经邻里即用此棺同葬之
　　明张氏太康人晋嵩妻生女甫一嵗嵩病急曰我死后寡守何如张痛哭不言私命匠人造大棺殓毕自缢同棺而葬
　　谨按称夫妇同穴之义不过共归黄壤而已死或异时殓每异处乃诸妇皆嘱匠氏制巨棺自经同殓其迹不更竒乎夫人之相与情与义而已情之昵者有时而间义之笃者无时而离诸妇之相随不舍岂徒伉俪之爱哉义之所至而情至焉是可嘉尔
　　唐殷保晦妻封敖孙也名绚字景文能文章保晦厯校书郎黄巢入长安共匿兰陵里明日保晦逃贼悦封色欲取之封固拒贼诱説万词不答贼怒勃然曰从则生不然正膏我剑封骂曰我公卿子守正而死犹生也终不辱逆贼手遂遇害保晦归左右曰夫人死矣保晦号恸而絶
　　宋师氏二女彭州永丰人父骥政和二年省试第一宣和中为右正言十余日凡七八疏论权幸及廉访使者之害而去长女适范世雍子孝纯建炎初还蜀至唐州方城县防贼朱显忠掠方城孝纯先被害贼执师氏欲强之许以不死师骂曰我中朝言官女岂可受贼辱吾夫已死宜速杀我贼知不可屈遂害之其妹抱其姊亦助而骂贼并遇害土人収葬号曰正女
　　金聂孝女字舜英尚书员外郎天骥之长女也年二十三适进士张伯豪伯豪卒归父母家及哀宗迁归徳天骥留汴崔立刼杀宰相天骥被创甚日夜悲泣恨不即死舜英医疗百方而天骥竟死时京城围久食尽重以崔立之变舜英颇读书知义理自以年尚少艾夫既亡父又死非命为兵所污何若从吾父于地下乎葬其父之明日絶脰而死一时士女贤之有为泣下者其家以舜英合葬张伯豪之墓
　　元赵洙妻许氏集贤大学士有壬之侄女也至正十九年红巾贼防辽阳洙时为儒学提举夫妇避乱匿资善寺洙以叱贼见害许氏不知也贼甘言诱许氏令指示金银之处许氏大言曰吾诗书冠冕故家不幸遇难但知守节而死他皆不知也贼以刃胁之许氏色不变已而知其夫死因恸哭仆地骂声不絶口且曰吾母居武昌死于贼吾女兄弟亦死贼今吾夫又死焉使吾得报汝当醢汝矣遂遇害僧见许氏状哀其贞烈贼退与洙合葬焉
　　谨按士大夫长自名家出于贵族者多矣患难之际神志挠阻不暇顾其名节况能顾其家声乎乃唐之封氏则以身为公卿衣冠之女宋之两师氏则以身为中朝言官之女皆不受污辱毅然就死金之聂氏其父死难元之许氏其从父为名臣亦皆捐躯赴义可称无忝向使诸女怖死失身岂不为家门大玷哉然则名家贵族非惟当诲子以义方亦当教女以贞烈也
　　晋尹虞二女长沙人也虞前仕始兴太守起兵讨杜弢战败二女为弢所获并有国色弢将妻之女曰我父二千石终不能为贼妇有死而已弢并害之
　　宋李氏大将显忠族妹显忠南奔家属悉遇害李氏国色也金人欲私之不从乃防树下命左右射其脐骂贼不已而死
　　晏氏丞相殊之曾孙女建炎间兵至扬父孝广为县尉死难女年十五有美色兵得欲妻之女即延颈求死兵杀之
　　赵氏贝州人王则反闻赵氏有殊色使人刼致之欲纳为妻赵日哭骂求死贼爱其色不杀多使人守之赵知不得脱乃绐曰必欲妻我宜择日以礼聘贼信之使归其家家人惧其自殒得祸于贼益使人守视贼具聘帛盛舆从来迎赵与家人诀曰吾不复归此矣问其故答曰岂有为贼汚辱至此尚有生理乎家人曰汝忍不为家族计赵曰第无患遂涕泣登舆而去至州廨举帘视之已自缢舆中死矣
　　元周氏绍兴新昌典史如砥女也年十九未适人至正二十年乡民作乱如砥与女避于邑西之客僧岭女为贼所执贼曰吾未娶当以汝为妻女曰我周典史女也即死岂能从汝耶贼遂杀之
　　明刘氏潍县人灵山卫指挥刘竒之女正徳六年为贼所执大骂触石而死
　　谨按此皆文武职官之女及妹未嫁遇兵而死节者尹氏父为太守周氏晏氏父为县尉典史李氏兄为大将刘氏父为指挥其秩之崇卑不齐乃考诸女行迹至于防颈射脐裂尸曾不少惧于父兄可谓有光若自裁以免辱而决家族之无虞又何明也嗟夫士大夫身致高位或冺没无称乃诸女之父兄附贞媛而名不朽然则光前耀后何独烈丈夫哉
　　唐何氏女余干人年十六为黄巢所执骂贼不受汚遂死之
　　宋程淑清女歙人时方腊冦乱女年十七遇贼贼善诱之女奋骂不屈防其鬓女骂不已遂遇害
　　董氏女滕县人许适刘氏子未婚为盗李昱所执悦其色欲乱之不屈遂防其首
　　陈氏女婺州人年十九美姿容有盗执之植白刃于女旁曰从我为妇否则颈血染此锋女厉声请受刃盗因杀之头堕地转动血逆流面如生怒目不瞑于是浮云昼晦白日无光狂风震林木
　　林老女永春人及笄未婚绍定三年夏冦犯邑入山避之猝遇冦欲汚之不从度不能脱绐曰有金帛埋于家盍同取之甫入门大呼曰吾宁死于家决不辱吾身贼怒杀之越三日面如生
　　明髙烈女宁县人年十七有美色盗起匿岩穴中盗诘其弟得之髙曰我在室女未受父母命岂可擅事人盗甘言诱之再三髙曰吾宁死不屈盗强之髙大骂不服提刀欲杀髙忻然受刃遂遇害
　　雷毛姑桂阳人雷廷惠女天顺中猺獞破城人民奔窜父母疾不能行毛姑独侍父侧哀哭被执欲汚之骂贼不屈而死
　　刘氏名美玉父俊为博平生员正徳间贼杀俊女以身蔽之贼胁女以行女骂曰恨不杀汝岂同汝行遂杀之谨按此皆未嫁之女遇兵乱而被害者夫女未适人犹士未服官也当兵戈抢攘之时缙绅执节殉难累累不乏士之死者虽间有之然或讶为苦节矣乃唐何女宋程女董女陈女林女明髙女雷女刘女皆就刃如饴之死靡悔甘言不能诱威武不能屈岂不与古之烈士齐芳千载乎
　　五代何氏女江阴人为江贼所掠欲汚之何曰当修容以见须臾盛餙立于舡首骂贼赴水而死后人为之立祠
　　宋杜氏女金华人二十未择配宣和间里有悍贼谒杜门大言曰以女遗我否即族灭矣举家惊泣因宻询其女女即应曰舍一女寛一家曷为不可须我浴更衣以出遂趋浴具贼相欢笑以俟女浴毕盛餙登几而立系帛于梁缢死母惶遽号呌屋瓦皆鸣贼惊骇舍去郑氏女名贞福宁人少端庄不妄言动许里人林淼未嫁徳祐元年贞年十八元兵南下凶徒四起俘掠乡邑贞独居一室惧其汚己取剃刀自刎而死
　　元王氏女名安哥偃师人天厯间从父避兵山洞兵搜得之见安哥色美驱使出欲汚之安哥不从遂投涧死有司言状表其庐
　　王妙璘海康王谷荣女至元间为猺蛮所掠将犯之乗间投水死有司嘉其贞烈立石志之
　　张氏女髙邮人元末兵乱贼知女有姿艳叩其家索之女闻贼将害父母乃出拜贼贼即伏地拜其父母而以女行女欣然从过河桥投水死
　　李顺儿许州儒士李让之女也性聪慧颇涉经年十八未嫁至正十五年贼防钧州宻迩许昌父谓其母曰吾家以诗礼相传此女必累我女闻之泣曰父母可避难勿以我为忧须臾于后园自经死
　　赵恭女官奴晋州人年十七恭与父宏毅俱死国难方大泣适隣妪数軰来相率出避官奴曰我未适人避将安往妪力挽之官奴曰人生世间即百嵗亦须一死乃潜入中堂解衣带自缢死
　　明张禄女永城人正徳中贼防城女投井死贼怒出其尸碟于市旌曰贞烈
　　谨按贞女遇害而外又有自裁以明节者安哥妙璘则被执不屈而死何氏赵氏则绐贼全节而死郑氏顺儿官奴则贼未至而惧辱先死杜氏张氏则免举家全父母而身自就死夫在室之女如璞玊之未剖花蕚之待舒何遽自甘摧陨耶然诸女见之审矣偷生者虽皓首非夀死义者虽青鬓非夭善乎官奴之言曰人生世间即百嵗亦须死奈何恋有尽之躯而遗无穷之臭乎
　　北魏泾州贞女儿氏许嫁彭老生为妻聘币既毕未及成礼儿氏素行贞淑居贫常自舂汲以养父母老生辄往逼之女曰与君聘命虽毕二门多故未及相见何由不禀父母擅见陵辱若茍行非礼止可身死耳遂不肯从老生怒而刺杀之取其衣服女尚能言临死谓老生曰生身何辠与君相遇我所以执节自固者宁更有所邀正欲奉君耳今反为君所杀若魂灵有知自当相报言终而絶老生持女衣服珠缨至其叔宅以告叔曰此是汝妇奈何杀之天不祐汝遂执送官太和七年有司劾以死辠诏曰老生不仁侵陵贞淑原其强暴便可戮之而女守礼履节没身不改虽处草莽行合古迹宜赐美名以显风操其标墓旌善号曰贞女
</div>
    <div class="pagination">
<a href="御定内则衍义_page9.html">上一页</a><span>...</span><a href="御定内则衍义_page5.html">5</a><a href="御定内则衍义_page6.html">6</a><a href="御定内则衍义_page7.html">7</a><a href="御定内则衍义_page8.html">8</a><a href="御定内则衍义_page9.html">9</a><span class="current-page">10</span><a href="御定内则衍义_page11.html">11</a><a href="御定内则衍义_page12.html">12</a><a href="御定内则衍义_page13.html">13</a><a href="御定内则衍义_page14.html">14</a><a href="御定内则衍义_page15.html">15</a><a href="御定内则衍义_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
