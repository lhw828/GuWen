<!DOCTYPE html>
<html>
<head>
    <meta charset="UTF-8">
    <title>三鱼堂剩言 - 第 5 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三鱼堂剩言 - 第 5 页/共 8 页</h1>
    <div class="content">　　
　　圣人定之以中正仁义此即所谓道心常为之主而人心听命焉定之之字指人心承上文善恶分来
　　
　　学蔀通辨言周子主静静字只好做敬字看此最宜玩阅念台学言见其以静亦静动亦静讲周子主静二字据朱子太极图解则主静二字全不是此意此乃是程子定性书之意似不当牵而一之
　　
　　近思録载通书第三章而不载第一章二章以其不出太极图说之意也第三章一几字乃补图说所未详即邵子所云一阳初动处万物未生时也图说言太极通书便言诚图说言阳动阴静通书便言诚通诚复图说言五行通书便言元亨利贞图说言中正仁义通书便言五常百行图说言修吉悖凶通书便言邪暗塞果确近思録第三段程子论中和此是朱子因中和旧说之非而特载此
　　
　　阅近思录明道论上天之载无声无臭其体则谓之易云因思书言人心道心易言形上形下孟子浩然之气四字却括尽而曰浩然便已理气合一所谓器亦道道亦器也
　　
　　近思录不载横渠由太虚有天之名条及一故神想以其词未逹意与
　　
　　近思录以伊川颜子论列明道定性书前此有深意盖朱子尝言定性书一篇之中都不见一个下手处又云定性书不是正心诚意工夫是正心诚意以后事故将伊川之论列于前是即定性下手工夫也
　　
　　查近思录横渠心统性情一条为天地立心一条皆正蒙所无儒宗理要即采之性理近思录而列于拾遗内盖张子之书不能尽传矣
　　
　　将小学示学生因看立教篇内则一条叹古人之教必防之于未然必使之以渐进所以教无不成与学生讲小学明伦篇内则子事父母一条想见古人一团爱敬之意融结而出分不得某处是爱某处是敬
　　
　　与学生讲小学见礼记说不登髙不临深不茍訾不茍笑夫茍訾茍笑与登髙临深一様可不畏哉
　　
　　三鱼堂剩言卷七
　　
　　庄渠遗书内有与余子积书云朱子晚年定论近始见之似不计年之先后论之异同但合己意即收载之耳今亦无论其它如载答何叔京书所谓因良心发见之微猛省提撕使心不放便是做工夫本领此正中年以前未定之论与中和旧说相同也文公论心学凡三变如存斋记所谓心之为物不可以形体求不可以闻见得惟存之之久则日用之间若有见焉此则少年学禅见得昭昭灵灵意思及见延平尽悟其失后会南轩始闻五峰之学以察识端倪为最初下手处未免阙却平时涵养一节工夫别南轩诗所谓惟应酬酢处特逹见本根答何叔京书尾谓南轩入处精切皆谓此也中和旧说论此尤详其后自悟其失改定已发未发之论然后体用不偏动静交致其力工夫方得浑全此其终身定见也祭南轩文始所同哜而终所共弃其此类也夫大抵先生自其初年固已卓然有志圣学然未免为言语文字分却工夫至于中年以后方有一规模今日正当因先生已定之论而反证其未定者庶几有所持循也观此条庄渠之学颇正
　　
　　唐荆川编诸儒语要十卷髙景逸序云前六卷皆诸先生所自得语后四卷则辨析同异然前六卷载周程张朱五先生上蔡龟山五峰南轩之语而终以象山慈湖白沙阳明之语如河津余干不得与焉则去取未当也后四卷杂取先儒之言而不注明姓氏则条例未善也又有续语要六卷则系薛文清吴康斋陈剰夫章枫山胡敬斋曹月川蔡虚斋魏庄渠徐飬斋尤西川吕泾野王心斋罗念庵罗近溪钱绪山王龙溪邹东廓十七人之言宛陵黄一腾所纂辑也然遗罗整庵邵二泉亦不能无议徐飬斋尤西川未详其为何人曹月川余未见其书今观此编所载如云人气聚而生气散而死犹旦昼之必然安有死而复生为人生而复死为鬼徃来不已而为轮回哉其言卓然又此编载其太极图说述解序存疑录序儒者宗统谱序家规辑略序则其书皆传于世尤西川大约是良知家然其言有甚精当者如云凡人有向善之心而又使人恠者多是自己胜心气浮有以致之且如讲说事理或论文说书少有所见即思压人或是挟知故问人言未毕即伸己意此等处虽善亦恶也又或被人规警不肯认过改悔委曲辗转寻路出脱则是彼有爱我之心我反拒之以此交人人谁容乎必须虚心平气谦己下人求益不求胜可也又云未悉人言而輙伸己意此学者通病却在未悉輙伸之间不在议论是非处又云后生于前贤及前軰语言有与我不合者尤须下气抑心反复详味必不可从然后断之尤湏克去胜心勿以一言得失轻议前人茍同之与立异皆私心也更学何事又云正大光明之士未免有以善服人之病又云风水家说壊人心术断以大义禁而絶之可也六经四书不言风水茍于礼义有闗孔孟当详说之矣又云我儒言仁统四徳然四徳亦各统仁随时随事立名非有偏全之异理一而已按几亭学言第一卷内又云礼义智皆仁也言心也若以事则仁义智皆礼而已矣是故教人为国以礼礼也者三者之畅于四支发于事业者也非礼则三者不可见亦无自行
　　
　　叶讱庵谆谆以躬行为重论学不以阳明为不是出卫尔锡潜斋寤言相示卫亦微向阳明者寤言中云立大志审几微踏实地又云初学不制俗情无以见至情然至情未能发动终摆脱俗情不来故致曲集义皆因其所发而扩充之使有火然泉逹之势又云学者未能中行寜为狂狷未可与权先求有立未能温良恭俭譲先为刚毅木讷此皆名言
　　
　　陆桴亭性善图说大旨谓人性之善正要在气质上看此只说得朱子不离气质一边而畧了不杂气质一边此图甚不必作至论髙顾大旨而深取髙子无声无臭即至善也一语谓阳明以善为有声臭故说无善无恶岂知善固无声无臭者乎不知髙子此语亦未是谓善无声无臭是知无极而未知太极也知冲漠无朕而未知万象森然已备也虽若异乎阳明之说而实与阳明之说同归也张干臣困知记序云始也以儒而托于禅既也以禅之实簒儒复以儒之名攻禅有崇正学之称而已非正学有辟异端之论而已趋异端此数语曲尽嘉隆以来讲学之弊
　　
　　较对困知记见整庵论薛文清气有聚散理无聚散之说云气之聚便是聚之理气之散便是散之理惟其有聚有散是乃所谓理也若云一有一无则非理气无缝隙之论矣此一段说得最好与整庵别处论理气不同余前疑文清之言未融得此豁然
　　
　　容城孙竒逢[字锺元]理学宗传一书混朱陆阳明而一之盖未知考正晚年定论也但慈湖龙溪近溪海门则列在末卷补遗之中盖亦知其非矣
　　
　　理学宗传章本清心性说曰心学传自虞廷虽曰观诸孩提之爱敬则人生之初其心本无不善观之行道乞人不受嘑蹴虽牿亡之后本心犹有未尽冺者不知此乃圣贤多方引诱或指点于未丧之前或指点于既丧之后无非欲人自识其本心以自存也不然人莫不为孩提也曾有渐长不为物引习移者乎乞人不受嘑蹴曾有永保此心而勿丧者乎譬之榖种不种不生譬之真金不淘不净近之论心学者如之何竞指众人见在之心即与圣人同也其说甚正然观其意却似以心为主而以理从之不是以理为主而以心从之又见钱绪山论师门虚寂之旨曰变动周流虚以适变无思无为寂以通感大易之训也自圣学衰而微言絶学者执于典要泥于思为变通感通之旨遂亡彼佛氏者乗其衰而入即吾儒之精髓用之以主持世教为吾儒者仅仅自守徒欲以虚声拒之不足以服其心言及虚寂反从而避忌之不知此原是吾儒家常茶饭沦落失传以至此耳此其援儒入墨推墨附儒可谓巧矣又论无善无恶曰目无色故能尽天下之色耳无声故能尽万物之声心无善故能尽天下万事之善直是放言无忌愚思王氏与髙弟语言流传者宜仿阳明要书例摘而辨之庶使后世不再惑也
　　
　　象山云六经皆我注脚率天下之人而祸六经者必此言也夫此正朱子所谓以意捉志而非以意逆志也
　　
　　学者不知正学而轻于信人如理学宗传所载贺克恭之于白沙南元善徐珊等之于阳明此正朱子所谓笃信而不好学则所信非其正者也[南元善字大吉渭南人阳明座师闻讲学遂列弟子列徐珊师阳明举乡试癸未南宫以心学为问阴以辟阳明珊读策问叹曰吾乌能昧吾知以幸时好耶不对而出闻者难之曰尹彦明后一人也同门欧阳徳魏良弼等直发师旨不讳亦在取列克恭刻白沙像悬于室]
　　
　　黄太冲有沈清溪墓志言心性之辨亦明大约自罗整庵痛言象山阳明之后如髙景逸刘念台皆不敢复指心为性但心性之辨虽明亦不过谓心为气而性为理心之中有性而性非即心云尔其欲专守夫心以笼罩夫理则一也特阳明则视理在心外髙刘则视理在心内髙则以静坐为主刘则以慎独为主而谓无动无静髙则似周子主静之说刘则似程子定性之说及朱子中和初说而皆失其真
　　
　　江陵请开经筵疏有圣功已密而益密圣徳日新而又新之语因思大学曰又日新孟子曰又从而振徳之此两又字最有味凡为学教人俱不可不知此又字
　　
　　汪苕文与计甫草书曰宗门之教固有不可思议者然欲合孔子之道与禅为一则辟诸倾乳入酒终于酒乳俱贬此条似是而非如此言却似宗门原有妙处但不可与吾儒合则亦何恠天下之从之哉昔之佞佛者多合三教今之佞佛者又多分三教
　　
　　张瑶山文集内有玉山遗响一种其一条云居茅屋中每从搜览之暇黙坐观心焚香一炷虽本体照彻不得遽信觉山空人静诸缘屏退点尘不到精神収拾透里快然又其序云建我师祠以俎豆薛胡罗髙四先生则其学大抵微近于梁溪
　　
　　又一条云塘南王公云孔子曰无知阳明言知善知恶是良知姑就初学所及言之使从此透入必透到水穷山尽处乃可夫单提良知既为后人所疑而塘南又浅视良知提出无知水尽山穷从何下手此说得好
　　
　　又一条云水帘洞天半路断始以梯升继则甃石而上然空中阶级意在速成根脚不平未及旬日雨过则崩程子曰须是大其心使开辟譬如九层之台湏大做脚始得又称康节空中楼阁朱子言其四通八达湏实地上安脚更好嗟嗟夫心之所之曰志学者立志当以君子自待以希圣希贤希天自期最不可薄视此身隘视此心掀天掲地全在脚根否则便小有成就亦非大规模久则且如风中草任其波靡如水上萍听其飘荡做得一分便损一分做得一层便壊一层予是以因山径之既成复倾不能不与学者求其所以立脚所以栽根此一条最警切不可不猛省夫康节犹空中楼阁也而况不如康节者乎
　　
　　篑山集云执着有执着之失和平亦有和平之失此非着实体认者不知
　　
　　又与人书云人欲合知行为一我必分知行为二单提致知不如直说笃行为明白切实若以力行工夫总以致良知三字尽之虽是透脱恐学者竟走入空寂一边此条最足羽翼程朱又与熊青岳书云若提明善二字谓可包知行则致良知亦可包知行姚江复起将有辞于我矣与前言同意不知青岳何以有此论
　　
　　又与罗先生书云令师青老见解不偏考究有年其闲道录颇与某私淑罗文庄之意有合又孙北老学问渊深所梓薛文清胡敬斋罗文庄髙存之四先生学约俱有不谋而同者按此则篑山所推重者此二人而已
　　
　　又有一书言宗儒语畧前序后跋议论参差予所取于篑山者正在于此人能勇于从善如此天下有何事哉使象山有此心则必无无极太极之争使阳明有此心则必不执良知之说必不为晚年定论之书今人挟一偏之见耻屈于正论多方以求胜孰知先生之所以不可及者乃在于能屈耶气能抗万乗之威力足以却纷华靡丽之习乃区区整庵一书遂退然自下尽改其故学者非天下之大勇其孰能之乎
　　
　　阅张篑山与熊青岳书论学问经济虽不是两个毕竟经济有从学问来者亦有不从学问来者从学问来者学颜子之学即志伊尹之志不从学问来者则为骄吝为器小为执拗甚至为奸险非不自谓有猷有为而其实毒苍生而悞国事者即此自命为经济之人其论最快
　　
　　篑山谓夫子之道中以贯之愚谓曽子言忠恕是诚以贯之若程朱重主敬则又是敬以贯之此当互看
　　
　　篑山语录上卷云学问止有渐进工夫别无顿悟法门又云诸家言自然言顿悟不问元气虚实専用表散之剂不害人不止矣此最足见其学之正又云儒者言学谓人所说过者不必更说然舍人所说过者更何从说圣贤言语愈读愈有味越讲越无穷又深取章枫山先儒之言已尽之说此足见其学之朴实又论气云无动无静以所行有动有静矣气无聚无散以所附有聚有散矣论阴阳云阴阳有相生之时无未生之时此又足见其体认之细
　　
　　又云儒者之学不宜单提静字以类于禅然静则悔吝少亦收敛杂驰之一端此说得亦斟酌
　　
　　三鱼堂剩言卷八
　　
　　阅学蔀通辨见象山对朱济道言收拾精神自立主宰当恻隐时自然恻隐当羞恶时自然羞恶因思象山阳明景逸念台皆是收拾精神一路工夫皆是心学但象山主静阳明则不分动静景逸主静念台则不分动静象山阳明则竟不要读书穷理景逸念台则略及于读书穷理象山阳明则指理在心外景逸念台则指理在心内究竟则一样指理在心外者如镜之影指理在心内者如树之根得失自不同
　　
　　辨有明之理学较宋更难以阳明之功业髙刘之节义皆天下所信服如顺风而呺故辨之尤难
　　
　　今人见阳明之功业便以讥之者为刻不知管夷吾之在春秋是何等様功业孔孟只以一小字一卑字断之安得以其功而信其学哉且阳明即有功亦不过在一时而以朱子为杨墨以孔子为九千镒其得罪在万世吾岂能为之解耶
　　
　　真西山集夜气箴曰必斋其心必肃其躬不敢弛然自放于床第之上读至此不觉悚然又云以理论气者濓溪先生之学也以理论数者安乐先生之学也二语最精
　　
　　黄太冲学案序述有明一代之儒者可谓有功而议论不无偏僻盖以蕺山一家之言而断诸儒之同异自然如此愚因思经师与人师不同而人师内又有二种有兴起之师有成徳之师若蕺山先生者以为兴起之师则可以为成徳之师则不可而太冲尊之太过所以多费周旋
　　
　　髙忠宪与管登之辨云若谓以觉包理则理乃在外又云谓气在虚空中则是张子所谓以万象为太虚中所见之物虚是虚气是气不相资入者矣此一条大可理会大抵梁溪一派看得性尽明白却不认得性中条目又阅其静坐说乃知髙子所谓性体亦是指心亦大异于程朱矣其不欲言以觉包理特欲自伸其见耳
　　
　　阅徐鸿洲信古余论见其论西铭是仁体因悟与万物流通者仁体也无物不有者仁体也无时不然者仁体也故中庸费隐章论语子在川上章与西铭皆是言仁体
　　
　　阅紫阳通志见髙彚旃格致论其学似正于景逸又刁蒙吉寄严佩之书不满泾阳而深推景逸以此与陈几亭同配享于道南祠其所著潜室札记中亦多格论但于景逸觉服膺太过耳又施璜所著思诚录训蒙诸条其论甚正又通志所载江知黙字月岩汪学圣字惕若皆有志于学而以梁溪为宗者
　　
　　阅顾泾凡与髙景逸论学问当从狂狷起脚书此其病根
　　
　　看薛方山考亭渊源录序言朱子之言孔子教人之法也陆子之言孟子教人之法也不觉太息孔孟岂有二法哉方山序中既言老而知朱学之精而又为调停之说如此盖终不敢直指陆学为非也又其末言象山晚年亦得力于朱子以救阳明朱子晚年得力于象山之说亦属调停
　　
　　考亭渊源录第十八卷载朱子告郭友仁有半日读书半日静坐之说郭是从禅学入门者恐此所述未必确用功如何可这様限定第二十卷刘淳叟欲做虚静工夫朱子与言李延平教人静坐之不然可见郭友仁所述未确
　　
　　吕泾野集有云衡有铢两钧石之星也若为尘垢所掩则不可得而辨矣天有斗枢三垣五纬二十八宿之星也若为云雾所障则不可得而辨矣夫人心之有星犹天与衡也此一段说心最好又云如使颜子之父母不悦于箪瓢乃颜子自以为乐而不改则虽夫子岂肯称其贤此亦说得最好又云夫子所谓一以贯之者其约乎故颜子曰约我以礼此看约礼即一贯与愚向所见不同又云时有升降阴阳尽之矣学无止足鸢鱼见之矣阴阳尽穷通得丧皆非在我者也鸢鱼见体用显微皆非在物者也是见道之言又云禹之导江河在拜昌言何以知言之昌在精一以执中未至于禹者在求其病之所切而去之如牛之讱言参之三省说得真妙又云孔门论学惟仁为大学仁惟礼为急经礼三百曲礼三千皆仁也天体物而无不在仁体事而无不存夫子告颜渊之为仁以非礼勿视听言动亦是意乎按此一条可见约礼即是一贯予向疑一贯与此约字不同非也
　　
　　较王学质疑因思程子言在物为理处物为义又云性即理也此处宜将大学或问中所云心虽主乎一身而其体之虚灵足以管乎天下之理理虽散在万物而其用之微妙实不外乎一人之心合看方明仁义礼智皆心之用管乎天下之理者也阅孙征君年谱叹近年来南方有一黄黎州北方有一孙锺元皆是君子然天下学者多被他教得不清楚
　　
　　孙锺元鹿伯顺一生苦志只做得不践迹的事
　　
　　鹿江村孙征君皆一代伟人其品之髙则所谓不忮不求何用不臧者也其学之勇则所谓未之能行惟恐有闻者也只是不虚心不细心子路当日亦是这个气象頼圣人之裁成所以终成千古大贤
　　
　　看学蔀通辨后编朱子答廖子晦一条觉明镜止可喻心不可喻性朱子大学或问中有鉴空衡平之说论颜子明睿所照亦以明镜言之皆只是言心至象山论孟子万物皆备而以镜中看花言之则是以镜喻性矣大谬此陈清澜所以谓孟子万物皆备是以万物之理言陆学之万物皆备是以万物之影象言
</div>
    <div class="pagination">
<a href="三鱼堂剩言_page4.html">上一页</a><a href="三鱼堂剩言.html">1</a><a href="三鱼堂剩言_page2.html">2</a><a href="三鱼堂剩言_page3.html">3</a><a href="三鱼堂剩言_page4.html">4</a><span class="current-page">5</span><a href="三鱼堂剩言_page6.html">6</a><a href="三鱼堂剩言_page7.html">7</a><a href="三鱼堂剩言_page8.html">8</a><a href="三鱼堂剩言_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
