<!DOCTYPE html>
<html>
<head>
    <meta charset="UTF-8">
    <title>御览经史讲义 - 第 107 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御览经史讲义 - 第 107 页/共 109 页</h1>
    <div class="content">

　　御览经史讲义卷二十九
<子部,儒家类,御览经史讲义>
　　钦定四库全书
　　御览经史讲义卷三十
　　性理
　　一动一静互为其根
　　编修【臣】白瀛
　　【臣】谨按太极图左半为阳动右半为隂静左固阳也而隂已伏于其中右固隂也而阳已藏于其内然则左半之阳非生于左而生于右右半之隂非生于右而生于左隂阳两在而不测动静交错而不穷此天地之性情也【臣】谨推广其说而详言之河图之六与八老隂少隂之数也而一三之阳各统之生者倡而成者随则竒为耦之根也七与九少阳老阳之数也而二四之隂各统之内为主而外为客则偶又为竒之根也东南皆生长之乡而正北之一防独为众阳之宗西北皆敛藏之地而正南之二防独为众隂之首则互根之理于河图见之矣伏羲六十四卦自复至干一百一十二阳而八十隂杂居之阳盛之地已为隂长之基自姤至坤一百一十二隂而八十阳杂居之隂长之方已为阳亨之本坤以藏之而雷之动乃起于重隂之下此复所以见天地之心也干以居之而风之散乃发于盛阳之余此姤所以为天地相遇也则互根之理又于卦象见之矣四时之代嬗也而一寒一暑冬至一阳动而荠麦生夏至一隂生而蘼草死何莫非互根之理乎二曜之升沉也而一昼一夜阳不始于将旦而始于子半隂不肇于三商而肇于午中何莫非互根之理乎海水之潮汐也而一张一弛非弛则无以为张其往者所以为来之本也非张亦无以为弛其息者所以为消之机也人身之藏息也而一吸一嘘非吸则不能复嘘其入者乃所以鼔其出也非嘘亦不能复吸其进者乃所以引其退也何莫非互根之理乎推而世运之平陂一泰一否人事之推移一乱一理神之幽明一屈一伸万物之死生一终一始无非此动静互根者与为消息与为盈虚而已而又何疑于太极既分之始哉此其理大易言之详矣一隂一阳之谓道隂阳不测之谓神此以造化言之也一阖一辟谓之变往来不穷谓之通此以乾坤言之也尺蠖之屈以求信龙蛇之蛰以存身此以物理言之也精义入神所以致用利用安身所以崇德此以学问言之也周子作易通又发明图说之防曰水阴根阳火阳根隂盖以后天之水火明先天之阴阳其理一而已矣要之动静虽互为其根而静者又常为动之根日月星辰终古不停而太虚之天凝然不动喜怒哀乐无时少息而未发之体寂然不动不动者羣动之本也此又主静立极之防也夫

　　性理
　　圣人定之以中正仁义而主静立人极焉
　　编修【臣】丁一焘
　　朱子曰无欲故静
　　【臣】谨按太极一图原隂阳五行生人生物之始而以人为贵举生人形神性命之全而以圣人立之极盖圣人之中正仁义一阴阳五行也而一归于主静犹之阴阳五行浑然太极也夫人生而静性命之原圣人主静冲穆之中全体太极从来帝王所以立人之极者其心法未有不基乎此者也易之咸四曰憧憧往来朋从尔思葢心主乎感感之者万端应之者一心至于憧憧虽万感未投而心体亦不能静朱子释大学正心章欲动情胜与无欲故静之说互相发明也致虚守寂往往托于主静然非圣人之主静也夫圣人日有万几朝乾夕愓岂能屏除一切而自居于端拱清净之理二程子亲受学于周子乃周子言主静程子言主敬非无故也慎独以达天德诚意以行王道惟敬乃有所持循也盖心之体虚所以具众理心之用灵所以应万事圣人洗心退藏于密通书谓静虚则明明则通心之体所由立也八牕洞达如见我心通书谓动直则公公则溥心之用所由行也仲弓问仁章或问出门使民之时如此可也未出门使民之时如之何曰此俨若思时也则动静交养之义也可见心之全体大用无往而不主敬能主敬则无时而不静矣故曰动而无动静而无静非不动不静也定性之防动亦定静亦定也【臣】读范浚心箴云君子存诚克念克敬天君泰然百体从令因萃先圣先贤之防恭集为养心箴于圣贤心学未能窥见万一伏祈
　　睿鉴采择焉
　　心为天君圣人立极全体浑然维民之则闲邪存诚以达天德兢兢业业健行不息众俱寂其静也専洞洞属属自全其天不闻亦式如止水焉黙而成之月映万川一日万几感而遂通勿虞勿贰允廸厥功因物付物如天化工过而不留廓然太空敬义夹持动静交养如玉壶氷昭融髙朗睟然盎然德心克广会极归极王道荡荡










　　性理
　　诚者圣人之本
　　侍讲学士【臣】周长发
　　【臣】谨按圣人之德无以加于诚元亨利贞天道之常元亨诚之通利贞诚之复也仁礼义智人性之纲仁礼诚之显义智诚之藏也中庸曰惟天下至诚为能尽其性性命于天原无一理之不诚故诚极其至遂无毫髪之不尽大哉诚乎由尽己性以尽人物之性极于参赞化育裕如也俗学言圣道者徒见圣人之聪明旁烛无疆圣人之功业弥纶无外叹其深微元远则以为何思何虑出神入天震其光耀显融则以为不御不遗上蟠下际其粗者但求之语言迹象偶得其一则遂以为窥见其全其精者亦止索于杳渺虚无能伸其说而究无所济于用岂知圣人之本固有至易至简贯彻日用伦常纲综礼乐刑政大包无外而细入无垠近自须臾而远及万世者实不外乎一诚哉夫诚之说始发明于孔子而大畅于子思前此典谟含其意而未宣执中安止是也卦爻垂其象而未着无妄中孚是也商书见其文而未备神无常享享于克诚是也周颂抉其义而未明维天之命于穆不已文王之德之纯是也孔子赞易阐乾坤之蕴奥晰性命之精微所谓知始作成崇德广业者既无不以诚为指归而其告鲁君也举达道达德九经而约之于一天道人道着其殊途择善固执指其实学自有载籍以来前圣所以开物成务建极绥猷治统与道统本出一源治法与心法原无异致上下千古直一言以蔽之是故曾子述大学明德新民而必要于止至善至善者诚也齐家治国平天下而必先以格致诚正修格致即求诚者择善之功诚正修即求诚者诚身之事也至子思作中庸言诚尤备先儒谓放之弥六合卷之退藏于密者岂有他哉亦曰诚而已然则言圣道而不明于诚之说者乌足以言圣道欤濓溪周子作易通曰诚者圣人之本可谓要言不烦矣抑又闻之易通所言与太极图相表里诚即圣人之太极也动静皆诚即圣人之阴阳也诚贯五常即圣人之五行也诚周百行即圣人之化生万物也无一事一念之不诚即圣人之物物一太极也万事万物总此诚即圣人之万物共一太极也圣人之德与天地凖圣人之诚与太极凖大哉诚乎







　　性理
　　诚五常之本百行之源也
　　监察御史【臣】欧堪善
　　【臣】谨按太极分动静而五行布焉四时行而百物生焉是五行百物皆以太极为根柢者也抑知两仪既分以来不能外乎真实无妄之理者负气成形之后不能外乎真实无妄之心则夫五性之符乎五行百为之同于万物者亦惟全乎人心之太极以立其纲维焉而已周子论诚而曰诚五常之本百行之源盖推论圣之所以为圣也今夫圣人之在天下有能外乎五常百行者哉维皇降衷以来仁以全此心之恻隠义以全此心之羞恶礼以全此心之辞让智以全此心之是非而心又贯彻乎四德之中是即人身中之五行也乃由五常推之自忠孝亷节之大以及纷纭繁变之细凡近而利用安身广而暨之经纶参赞皆从此起焉是五常者百行之本源也孰知五常百行固以一诚为本源者哉盖诚之在天地也惟以理之不贰者立乎阴阳刚柔之主宰而诚之在人心也亦惟以理之不贰者握乎性命道德之枢机故本诚以行仁而胞与民物者非煦煦也本诚以行义而裁制事物者非孑孑也本诚以行礼而安上全下者不入于繁缛也本诚以行智与信而区别万类与物酬接者不入于穿凿之小虞诈之私也而且以一诚之理流贯于人伦秩叙之中言行物恒之际与夫饮食日用之庸近经纬纲纪之显然初非有虚假浮伪之心得参于其中也譬之于木诚为根株而五常则枝干之发荣焉譬之于水诚为昆仑而百行则积石以下之分流焉洵乎一诚之理有不能舍是而别求本源者尔且夫五常百行合圣凡而一之者也凡人不立乎诚则无物虽日在五常百行之中而实处乎其外圣人全尽乎诚则不息虽同处五常百行之内而能体乎其全安有舍诚而别求所以为圣者哉乃异学者流如告子荀卿之徒既以性为外物行为粗迹逐逐焉日流于昏昧而老庄之学又以性为空虚行归无有而泛泛焉不求其指归由于本源之地皆失也果能知心之统乎五常身之完乎百行而所以为五常百行者反求诸人心之诚以合乎在天之诚是川流也一本之散为万殊也一物一太极也合之五常百行之诚同归一诚是敦化也万殊之原于一本也物物同一太极也则无极而太极之理不常在吾人方寸之间也耶





　　性理
　　诚无为几善恶
　　编修【臣】王防汾
　　【臣】谨按天命流行物与无妄此圣与凡之所同顾圣人体用一原显微无间而凡民不能者大本不立则无以善其动也周子作易通与太极图説相表里兹所言诚无为者其人心之太极乎夫人生之初实理浑然而已自与接为搆则理气错而善恶分焉其心之动而之善者如木之自本而榦自榦而末上下相达此诚之正宗也其或旁荣侧秀若寄生赘疣者乃诚之庶孽也近则公私邪正逺则兴废存亡廻斡转移毫厘千里此厥不谨则阴进而阳退欲横而理消虽有智者亦无以善其后矣故君子慎动必于其动而未形之际出全力以胜之此作圣作狂之介上达下达之分昔之垂教者曰危微曰克复曰戒惧慎独曰履霜坚氷诚恐几微不谨甚且潜滋暗长而不自知也然则存诚之要莫切于谨几矣而几之谨与不谨又视乎诚之存与不存何以言之盖诚者天命之性性本有善而无恶也如必待恶几已动而后絶其萌则天人分两截体用非一原水将溃而筑隄防火将燎而谋救熄幸而克之而诚之存焉者微矣且人心必有虚公无我之体而后可与知几可与分善恶故大易言知几其神通书亦言诚神几曰圣人神也圣也总之一诚而已矣不诚则诞幻倐忽心体先已放而不存虽有善安能扶而进之虽有恶安能遏而絶之所以图说言主静立人极静则无思无为之本体仁义中正之所从出也李延平教人澄怀黙坐于静中体认大本未发时气象分明即处事应物自然中节此龟山门下相传指诀朱子晚年极尊信之可见太虚冲漠之内一切髙深隠显精粗条贯靡不毕该学者诚能涵养本原使吾心体间虚明净澈自能察见几微剖析烦乱而无所差失此为理会大本此为透上一关岂徒沿流逐末补苴罅漏之功也哉总之涵养省察二者皆切实功夫而向里寻求必先体会诚字夫惟静虚是以动直源清则流洁表直则影端明乎此者可与审几可与分善恶而天命之性亦复去人不远矣









　　性理
　　师道立则善人多
　　编修【臣】沈文镐
　　【臣】谨按人君治天下必欲使天下同归于善善则人心厚风俗淳召休和致嘉祥所以跻化理于郅隆而天下久安长治者恃有此也夫天之生人本无不善而气禀则有不齐未能易恶至中则不善者常多而善者常少然则何由而进于善曰有师道焉以嘉言懿行示之凖则而诱掖于前奨劝于后则好善之心必油然而生从善之势必沛然莫御此周子所谓先觉觉后觉闇者求于明则师道立而善人多朝廷以此而正天下以此而治也顾或谓师所以传道授业解惑者也自古司徒乐正各有専官而教民之责系焉似非他人所能分任者不知师道甚广凡有治民之责者即皆有师道之任而亲民之吏尤急何则国家庠序学校之设所以造士之术甚详然秀顽错出其不能人人而加以提命者势也况诗书礼乐祗为教民之具而以言教者讼恒不如以身教者之从也东莱吕氏有言农夫牧防相与画地而议长吏之能否若辨黑白若数一二诚以地近势亲耳闻目击易相窥伺故凡亲民者之一举一动最足以移民之心志而引民之步趋诚使亲民者实行孝弟而民自知孝弟之美实行忠信而民自知忠信之美实行亷让而民自知亷让之美躬行率先阴格民志所谓清其源也由是播为政令审风俗之宜详劝课之术知民必有乐从之者非然而标凖不立观感无由徒以虚言相诱成法相绳民不从也甚且有巧诈之吏以穿窬之心行穿窬之术巧趋善避饰智惊愚愚民效之狡诈日滋亷耻日失倘大吏不察误以为能吏而被以循良之名予以荐剡之荣如是而欲以化民成俗之事望之不可得也自古称循吏者莫如汉考其所为类皆能以实心行实政如倪寛之劝农缓刑黄霸之力行教化杜诗之政治清平刘矩之礼让化俗皆以吏道而兼师道故风移俗易骎骎乎比于三代之隆世之论者或以为此不免为庸吏所托则又不然夫遇事阘冗怠缓废弛者此庸吏也矫饰外貌阴行贪恣者此巧吏也躬行化民政平讼理者此循史也考倪寛黄霸诸人其发奸摘伏俱有神明之称而逈非常人所能窥测此岂庸吏所得借口哉故庸吏不足为民师巧吏不可为民师必循吏而后能为民师而循吏之实身教先于言教始革面进于革心是在为大吏者辨真别伪实察夫循吏而褒异之荐引之则吏治当必丕变而民俗因以日淳有道之世法制修明区宇乂安而所以培养元气为万年不防之基者事莫重乎此也

　　性理
　　古者圣王制礼法修教化三纲正九畴叙百姓太和万物咸若乃作乐以宣八风之气以平天下之情
　　编修【臣】周玉章
　　【臣】谨按王者功成而作乐于以奋至德之光动四气之和着万物之理与政治相为表里其歴代制作不同而所以导和宣化者一也先儒论乐详矣若周子通书所言直探制乐之本综乐记之全而显掲夫审乐知政之防也夫国家统一海内政事具举考古订乐厘然成一代之制所以表开国之风昭功业之盛也而论者又谓礼乐百年而后兴固非谓考订之未极其详典章之不综其备必需以嵗月方臻美善也盖开创之始天下甫定百废待兴其与贤士大夫经营而缔造者恒积之数十年之久亦既治定功成矣而圣王在上犹殷然于天下之务不敢遽为已治已安也相与涵濡而渐摩之如是者又有年然后海隅出日罔不率俾天下称大治焉当是时天子端拱以收久道化成之效仁让风行狱讼衰息四方之民从欲以治极之庶草繁庑鸟兽鱼鼈咸若岂非大顺大化之世而保合太和之象欤百年后兴此其时也夫风之蒸也无以宣之则不畅情之动也无以平之则易流是以古圣王于治化翔洽之时作天地同和之乐所谓九功惟叙九叙惟歌又曰太史陈诗以观民风盖虽闾阎谣俗之语厘而正之皆足以感人心而徴和气之协而况郊庙明堂降天神出地只享人煌煌乎钜典也哉咸英韶濩大夏大武诸乐夐乎尚矣汉兴去古未远考订犹易而时则日不暇给贾谊上书请定制度兴礼乐文帝谦让未遑至孝武时李延年协律司马相如辈制乐章可云盛矣然神仙祷祀之意多而移风易俗之事少唐造十二和以法天地庶几有开国之规模而七德之舞与九功并陈又未免侈志武功岂雅颂之遗乎宋太祖改周乐十二顺为十二安盖取治世之音安以乐之意其后王朴李照胡瑗范镇更相考论而朱子不能无议焉有明一代之制作大抵集汉唐宋元之旧而稍易其名其乐雅俗杂出虽前有冷谦宋濓诸臣后有张鹗李文察等深明钟律未能复还古音所作乐章惟务明达易晓不及汉晋间诗歌铿锵可诵奚论清庙诸什也总之声容器数之末歴代其详审之矣而于所谓三纲正九畴叙百姓太和万物咸若者果皆有得焉否耶【臣】以周子之论乐为能探作乐之本综乐记之全而显掲夫审乐知政之防也




　　性理
　　文所以载道也轮辕饰而人弗庸徒饰也况虚车乎文辞艺也道德实也笃其实而艺者书之美则爱爱则传焉贤者得以学而至之是为教故曰言之无文行之不远
　　编修【臣】万年茂
　　【臣】谨按道行而百世有善治学传而千载有真儒学者所以学为道也非以为文也然孔子之系易曰其防远其辞文非文则教不立非教则道不彰道莫备于六经而六经为万世文章之祖故曰温柔敦厚诗教也疏通知远书教也广博易良乐教也洁静精微易教也恭俭庄敬礼教也属辞比事春秋教也子贡以下性天之防有不得闻然身通六艺七十余人而圣人之道遂如日月经天江河行地者文有以载之也自是厥后荀况董仲舒刘向王通韩愈靡不根柢经术号称尔雅虽于道互有纯疵大要并寻六艺之遗略相上下而羽翼之者惟宋儒迭兴昌明道术尽得先圣之传然后斯文大着而其言粹然一出于正岂非所谓防远而辞文者耶夫文者代吾之言而亦以代圣贤之言者也圣贤之言不可强而能其道则可求而至是故察之日用事物之端谨之隠微动静之地观阴阳之合散考古今之治忽浩然有得于身心性命之原而涣然自释于语言象数之外然后神动而天随心得而手应宣之于口无有扞格不吐之患而天下之读其文者皆得因其教而研其道所以能传后而行远也有明以来始以制艺取士制艺文之一隅也而于道为尤近必其精神黙会于千载之上如与圣贤晤对一堂者而后能以微言达其名理觇文者非独觇其学问而已其人之性情心术与其他日之行业政事皆可预定而微识之乃行之既久而亦不能无弊者约其大端盖有二焉孔子曰辞达而已矣人心必有明也必有悟也因其明悟达思疏神可以阐道乃或中无实得而以叠语为支撑夙乏理解而借骈词为敷衍始犹乞古文之余唾究且溉时艺之残膏如是者命之曰腐圣人之言其髙如天其卑如地今或舍庸言而不道务晦澁以为工有意欺人自问不解惟以隠显出入濬塞启钥等语秘为密藏而疎陋之耻甚于饾饤言者心之声也大道清明之日岂容有此如是者命之曰诞夫掇实者进则倾心写意之为迂矣虚罔者上则会文切理之为拙矣至于依响附声就影摹形首尾不相顾表里不相从指归既昧黑白难分抑又二者之所同焉程子曰圣贤之言不得已也如彼耒耜陶冶之器一不制则生人之道有不足矣然其包举天下之理亦甚约也惟约故达惟达故乆譬之习纬占风按律造乐而其操琯籥于声气之先者非风与乐之所能为故为文不可不知道也知道不可不穷经也夫世所以重文学者原欲通经学古以备国家之需若其不根理要而为浮薄悠谬之言亦安贵有是文乎然则本之诗以博其趣本之易以尽其变本之书以体其实本之春秋以求其断本之乐以观其通本之礼以严其辨性情心术淳固敦厐而以其行业政事之醖酿于中者发而为言而皆可以适于用则所谓经术以经世也文虽艺乎不进于道也哉







　　性理
　　天地之塞吾其体天地之帅吾其性
　　编修【臣】李龙官
　　【臣】谨按此言天人合一之致而父天母地者当修其养气尽性之功也体者官骸之会孰运行是性者神明之府孰主宰是夫鸢鱼之飞跃尚察化机水火之燥湿咸闗妙理而况人为天地之灵而知自贵于物其形生神发而谓与天地不相似焉必不然矣原夫太极之初冲漠无形无论飞扬升降之气坱然太虚之中即幽明妙应纯粹以精之理亦絪缊而未显神化而不可测也迨两仪奠而四象立阴阳健顺各出其藏以成物之性情形体其消息盈虚晦明寒暑固递嬗而不穷亦一定而不易此三才之道天地与人其理原非异也今试旷观宇宙之中上者岳峙下者渊澄动之为风雷润之为雨露明有日月幽有神并育并行者塞于两间也非天地之体乎又且静騐覆载之间干知大始坤作成物卑髙陈而贵贱位动静常而刚柔断方以类聚物以羣分福善祸淫者恢而不失也非天地之性乎是故天地有体而人即以天地之体为体也天地有性而人即以天地之性为性也气处于散散者必有以聚之耳目视听皆灵明之寓也手足持行皆机缄之运也即极而髪肤之微呼吸之细亦隠然见大冶之镕铸而又非一一而雕刻之也则塞者吾以为体理处于虚虚者必有以实之恻隠辞让一元亨之发见也羞恶是非一利贞之流露也即凡喜怒之形哀乐之故亦肫然见造物之范围而又非孜孜而矫揉之也则帅者吾以为性然则吾有体当知所以养此体者而耳目之官不得与天君相夺也集义而无害恭作肃从作乂明作哲聪作谋睿作圣五事与五行相配而敛福所谓践形之圣人者乎吾有性当知所以尽此性者而嗜欲之粗不得与天命相参也执中而勿倚君则仁臣则敬子则孝父则慈交则信五伦与五常归根而复命所谓持志之君子者乎夫天地之道至易至简虽有上下道器之分而要之继善成性总此阴阳为之翕辟一故神两故化合外内之道也而或者黜聪堕明欲遗体而见性啬精炼气遂执体以为心不亦悖乎诗云天生蒸民有物有则民之秉彛好是懿德朱子曰天以阴阳五行化生万物气以成形而理赋焉是体与性圣人与庸愚无以异也而清明在躬志气如神者惟圣者能之则以凡人为一人之人而圣人为千万世之人而不苐为一世之人也邵子曰圣人者谓其能以一心观万心一身观万身一物观万物一世观万世者焉能以心代天意口代天言手代天工身代天事者焉能以上识天时下尽地理中尽物情通照人事者焉能以弥纶天地出入造化进退古今表里人物者焉盖中和既致位育自神故以天地万物为一体不独善其身也必克己复礼天下归仁而后为体之充以太和为保合不独尽其性也必尽人物之性至于赞天地之化育而后为性之正致广大而尽精微极髙明而道中庸此配天地之业也宋元而后儒者侈言性命而经济之学缺然不讲是明明德而不亲民成已而不成物自小其体自狭其性与天地不相似岂所语于大人之事乎







　　性理
　　朱子曰士居平世处下位视天下之事意若无足为者及居大位遭事会便觉无下手处信乎义理之难穷而学问之不可已也
　　编修【臣】杨开鼎
　　【臣】谨按朱子尝云君子量而后入不入而后量此即学优则仕之意而漆雕氏之未信圣心有深契焉亦此防也夫臣子之义孰不欲趋事赴功哉乃汲汲以就功名而胸中义理未明学问未到居恒议论似乎侃侃凿凿可以见之设施而一旦身膺重寄坐而言者不能起而行泥乎古者用之今而未必当其可则信乎义理之难穷而学问之不可已也朱子尝谓今世文人才士开口便说国家利害把笔便述时政得失终济得甚事夫固有慨乎其言之宋儒黄榦亦云少而为学志趣卑鄙意思凡庸无可用之实壮而从宦营私背公惮烦习惰漫不知其所职至于决性命之情以饕富贵则左拿右攫东驰西骛无不用其力噫斯其人直以天下国家为尝试矣朱子平居惓惓无一念不在于国闻时政之阙失则戚然有不豫之色语及国势之当振则感慨以至于泣下其事君也不贬道以求售其爱民也不狥欲以茍安盖其居敬穷理确有见于天命之本原而务其远且大者所以决大疑定大业变化无穷泛应曲当又何至事会相乗而茫无措手哉大抵居官临事外有龃龉必内有窒碍内外相应毫髪不差此其深求乎义理尽力乎学问必非一朝一夕之故吕祖谦云折肱之余饱于谙歴惟培养本原使忠爱之心益厚则斟酌调剂羊肠蚁封间盖自有余地也防哉斯言其即朱子义理难穷而学问不已之谓乎尝考晋室之势独任一谢安张栻谓其非特方略之妙其所存忠义纯固负荷国事故能运用英豪克成勲业诚与才合故也唐宰相房善谋而杜善断其善谋也必其入理精深而非依违两可其善断也必其见义勇决而非子智自雄宋臣如文彦博韩琦范仲淹皆社稷之臣文处大事以严韩处大事以胆范处大事曲尽人情皆本一片忠诚为国之心着为事业何莫非义理精熟从学问中来者哉朱子曰古之君子居大臣之任者其于天下之事知有所未明力有所不足如救火追亡不容少缓上不敢慢其君下不敢鄙其民中不敢薄其士大夫屹然中立无一毫私情之累而惟知其职之所当为夫是以志足行道道足济时而于大臣之职可以无愧虽然其亦难言之矣臣愚以为其平时之侈然自满者其临事而漫无劈画者也其平时之欿然不足者其临事而确有裁断者也夫惟欿然不足而后义理日深学问日粹希荣竞进之心潜消于不觉而天良之忠爱油然而自生庶足以仰佐郅隆之治而自効于股肱耳目疏附后先耳至于义理难穷学问不已又宁有止境哉
</div>
    <div class="pagination">
<a href="御览经史讲义_page106.html">上一页</a><span>...</span><a href="御览经史讲义_page102.html">102</a><a href="御览经史讲义_page103.html">103</a><a href="御览经史讲义_page104.html">104</a><a href="御览经史讲义_page105.html">105</a><a href="御览经史讲义_page106.html">106</a><span class="current-page">107</span><a href="御览经史讲义_page108.html">108</a><a href="御览经史讲义_page109.html">109</a><a href="御览经史讲义_page108.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
