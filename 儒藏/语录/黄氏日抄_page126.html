<!DOCTYPE html>
<html>
<head>
    <meta charset="UTF-8">
    <title>黄氏日抄 - 第 126 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄氏日抄 - 第 126 页/共 162 页</h1>
    <div class="content">　　水潦降不献鱼鳖以虫蛇新化鱼鳖
　　物多变人独不变者禀得正也形不可变则寿不可増牛寿半马马寿半人
　　阳燧取火五月丙午日中链五石铸器磨砺生光仰以向日则火来至今以刀劔之钩月摩拭向日亦得火
　　伊尹母梦谓臼出水疾东走旦如其言顾其鄕皆水矣【一卷】
　　古公曰我世当有兴者其在昌乎太伯知而避之文王受命已在生时书称天乃大命文王者与天合同若天使之
　　周人世硕作养书谓人性有善有恶在所养焉董仲舒因孟荀言性不同作情性之说谓性生于阳情生于隂曰性善者见其阳谓恶者见其隂刘子政反之以性在身爲隂以情形于外爲阳【三卷】
　　五月之时书十一分夜五分六月昼十分夜六分从六月至十一月减一分歳日行天十六道
　　日月行迟天行疾故日月实东行而反西旋若蚁行硙上
　　天不动气不施气不施物不生日月星辰之行皆施气【十一卷】
　　顿牟掇芥礠石引针
　　汉制立春东耕立土象人男女各二
　　射布名侯示射无道诸侯也
　　凡虫爲风之字取气于风故八日而化
　　神农藏种方煑马屎以汁渍种令禾不防
　　虞舜重瞳王莾亦重瞳【又】晋文骈胁张仪亦骈胁少正卯在鲁与孔子并孔门三盈三虗【十六卷】
　　神荒忽无形出入无门故谓之神今作形像与礼相违失神之实○歆者内气也
　　汉祭灵星卽古雩祭春求雨秋求实一歳再祀汉春雩之礼废秋雩之礼存又或讹爲祭明星又曰歳星实龙星也龙星三月见则雩祈谷雨龙星八月将入则秋雩祈谷实愚谓论衡释灵星之名似矣实则古之雩祭止因龙见而雩此祭之候也未必祭其星也牒【截竹爲筒破以爲牒加笔墨乃成文字】牍【防木爲椠防之爲板加刮乃成奏牍○并见十二卷】庵【十三卷云桃李梅杏庵丘蔽野以此见庵之爲义止取掩故耳】布施【越境而布施矣○见二十七卷】孟年【建初孟年】瓦屋【桀之瓦屋并见二十九卷】
　　申鉴
　　申鉴五篇东汉荀悦书也自言道本仁义备在典籍前鉴旣明后复申之谓之申鉴然大抵辞繁理寡体亦不一政体第一时事第二多举凡目颇用汲冢周书之体俗嫌第三杂言第四第五多用或问颇效雄法言之体其言之合于理者如曰人主有公赋无私求有公用无私费有公役无私使有公赐无私惠有公怒无私怨如曰求己之所有余夺下之所不足舍己之所易责人之所难怨之本也如孺子之驱鸡也而见御民之术迫则飞踈则放志志安则循路而入门或问卜筮曰吉而济防而救之谓益吉而恃防而怠之谓损或问避疾厄曰可避非身可逃非神孺子掩目巨夫之掖而曰逃可乎或问神仙之术曰终始运也短长数也运数非人力之爲也体宜调而矫之神宜平而抑之必有失和者矣又谓人臣之义不曰吾君能矣不我须也言无补也而不尽忠不曰吾君不能矣不我识也言无益也而不尽忠进忠有三术先其未然发而止之谓之救行而责之谓之戒凡其言之合于理者如此如曰善治民者治其性故跖可使与伯夷同功则喜于立论之过论性情者屡章而当于理者殊少文亦颇卑弱与其所着汉纪颇不类未知果悦之真否此本淳熈九年尤袤刻江西漕司
　　乾坤凿度
　　凿度不知谁所作矫黄帝而爲之言云庖牺氏之古文黄帝演古籕文而苍颉修爲上下篇上篇干凿度凿开也度路也圣人凿开天路显彰化源也其说谓有太易而有太初而有太始而有太素乃及古帝者之代兴乃及乾坤巽艮之四门乃及坎离震兊之四正至若配身取象取物制度等说支离矣下篇坤凿度也谓太古变干之后次凿坤度谓坤元十性谓坤有八色曰荡配曰凌配支离益甚矣乾坤凿度之言大率词澁而理寡又有周易干凿度周易坤凿度二篇又皆矫孔子而爲之言窃取系辞余自太极两仪八卦而生六十四卦而至爻象复归太易太初太始太素之説谓太易未见气也太初气之始也太始形之始也太素质之始也较之乾坤凿度文颇明直是出一人之手而僞爲古今华质之不同以互相发明者欤然以日之十干辰之十二支星之二十八宿指爲大衍之数五十于易未必合而以易之三百六十析当朞之日是京房卦气之法此书正爲此作而前冒大易爲重耳若其谓入戊午部二十九年伐崇侯作灵台改正朔布王号天下受箓应河图又谓消息卦纯者爲帝不纯者爲王恐皆非君子之言而谓帝乙以生日爲名亦非殷以卽位之年太岁爲号考厯者已得之矣
　　易纬稽览图
　　纬虽非正书然出汉世此书言至今大唐上元二年乙亥卦起中孚不知何人作也书有推天元甲子之术推易天地人之元术皆堕小数不足留情其曰癸巳元年一百九十万八千八百五十三歳乃加太初元年殆诬诞耳惟其谓六日八十分之七注云一卦七分此爲京房卦法则明至毎候言灾异之应恐亦未必然
　　易通卦验
　　卦验有于七经于河洛之目于理无所考而亦矫孔子爲之辞首云太皇之先与耀合元精五帝期以序七神此不过爲无所考以相欺大率爲卦气发然僻书耳
　　周易参同契
　　参同契者本汉世上虞人魏伯阳所造其说出于神仙传不足慿爲之注释者五代末彭晓则此书必出于五代之前也参杂也同通也契合也此方士炼丹之书谓与诸丹经理通而义合也然必冒周易爲称者炼丹取子午时爲火候是爲坎离因用乾坤坎离四正卦于橐籥之外其次言屯蒙六十卦以见一日用功之早晚又次言纳甲六卦以见一月用功之进退又次言十二辟卦以分纳甲六卦而两之要皆附防周易以张大粉饰之其实炼丹无符于易易本无预于炼丹而今世言火候者因以三百八十四爻爲一周天以一爻直一日而爻多日少终不相合其妄可知近世蔡季通学博而不免于杂尝留意此书而晦翁与之防因爲挍正其书颇行然求其义则终无之呜呼炼丹之说盛于唐而唐世人主若士大夫凡惑然者无不速其死此书又可尚乎道书魏伯阳传言伯阳将三弟子一白犬入山作金丹丹成与犬犬死伯阳自服自死弟子继服又死二弟子不服而出山爲伯阳求棺敛至则伯阳已活矣其鄙如此且或有之人生奈何以一死试丹而伯阳之再活者今安在寿几何耶
　　古三坟书
　　孔安国作书序明言孔子去三坟而断自唐虞二典爲书今信安毛渐正仲乃称元丰七年奉使京西得古三坟书于唐州比阳道民间爲僞固不待辨而知特其所以爲僞有不容不辨者夫三坟虽不可复知槩以今之二典则载事之书后世所谓史册之类也今其书乃以山坟爲第一而指爲天皇伏羲氏连山之易以气坟次之而指爲人皇神农氏归藏之易以形坟又次之而指爲地皇轩辕氏坤干之易愚按伏羲画八卦歴文王孔子而成今之易三才之道备焉此外无余蕴周礼六典晚出于王莾刘歆始有连山归藏周易三者之名意谓夏商之世各自有易于义无稽而好异者喜言之自谓博古已成空谈况于窃取其名爲三坟之书然乎否耶山坟言君臣民物隂阳兵象气坟言归藏生动长育止杀形坟言天地日月山川云气一字各释爲一事实皆无理山坟缀以姓纪之篇气坟缀以皇策之篇形坟缀以政典之篇亦皆无理毛渐乃云征尝引政典指爲证据不知政典夏氏国法非三坟书也此书不必辨因以记周



　　黄氏日抄卷五十七
<子部,儒家类,黄氏日抄>
　　钦定四库全书
　　黄氏日抄卷五十八　　　　宋　黄震　撰读诸子【四】
　　孙子【兵书一】
　　孙子言兵首谓兵者国之大事死生之地存亡之道而切切欲道民使之与上同意欲不战而屈人兵欲先爲不可胜以待敌之可胜欲无恃其不来恃吾有以待之至论将则谓进不求名退不避罪惟民是保而利于主盖终始未尝言杀而以久于兵爲戒所异于先王之训者惟诡道一语然特自指其用兵变化而言非俗情所事奸诈之比且古人诡卽言诡皆其真情非后世实诈而反谬言诚者比也若孙子之书岂特兵家之祖亦庻几乎立言之君子矣诸子自荀扬外其余浮辞横议者莫与比
　　【豆秆】蚁附　分数【分部曲数什伍】率然【常山蛇名】风起之日【箕毕翼轸】
　　吴子【兵书二】
　　吴子言兵先以得士心爲本名曰父子兵此吮疽之术也审敌可否未尝言杀机权议论亦足爲孙子之亚矣尝劝魏文侯飨赏有功行之三年士不得令而奋繋起曰人有短长气有盛衰乃发无功而不与飨者五万破秦者五十万
　　天灶【大谷之口】　龙头【大山之端】
　　司马法【兵书三】
　　司马法者齐司马穣苴之书也谓国虽大好战必亡天下虽安忘战必危而首叙搜兵命将之礼军容国容之义三代兵车旂章之别盖述典刑之旧尔至其言兵则细矣非孙吴比矣至谓夏赏而不罚殷罚而不赏周德衰而赏罚兼之则背理之言也【苏子古史去穣苴传】
　　唐太宗李卫公问对【兵书四】
　　兵自黄帝立丘井法井字形开方爲九五爲陈法四爲闲地所谓数起于五也虗其中大将居之环其四靣诸部连绕所谓数终于八也形圆而势不散所谓散而成八复而爲一也太公实缮其法至管仲复修太公法五家爲轨故五人爲伍十轨爲理故五十人爲小戎四里爲连故二百人爲卒十连爲鄕故二千人爲旅五鄕一帅故万人爲军皆本司马法也陈数有九大将握竒零其中四头八尾触处爲首诸葛亮以布八阵图李靖本之大陈包小陈大营包小营隅落钩连曲折相对外画之方内环之方以成六花名六花阵故靖言兵专本乎正自谓西讨突厥越险数千里此制未尝敢易至于竒正相生如环无端靖谓惟孙武能之吴起而下莫可及焉谓舅韩擒虎但以竒爲竒以正爲正尔盖兵家之立言无出于孙武而兵家之讲明亦无过于李靖矣靖言爱士太宗以威克厥爱诘之靖必对以威克者一时誓师之言爱结者平时养士之素可也顾乃谓爱设于先威设于后尚书所以谨戒其终非所以作谋于始则非书之防矣古者斋庙授钺盖必不得已而用兵故告之宗庙且示谨重也靖乃曰假成于神则不知古人恻怛之心矣孙子首篇其一曰道而继以道者令民与上同意至曹公注释亦云导之敬令是训导之导非道德之道也靖乃曰道之说至防至深易所谓聪明睿智则亦非孙子立言之本防矣太公谓歩兵与车骑战必依丘墓孙子谓天隙之地丘墓故城兵不可处太宗问二说不同而靖专主太公窃意太公言战当有所依孙子言屯当审所寓二说自并行而不相背靖言张良学太公六韬三略此殆因圯上老人授书而言窃意韬略乃后世附防未必太公之书若其论高祖不善将将殆靖欲太宗保全功臣耳亦未得爲确论将将自是御之于方用之初保功臣自是全之于己用之后
　　天地风云龙虎鸟蛇【天地旗号风云旛名龙虎鸟蛇队伍之列】三门【太公谋太公言太公兵】四种【权谋形势隂阳技术】　仆射【汉魏之间军制五车置仆射一人】
　　尉缭子【兵书五】
　　尉缭子谓对梁惠王而言其说欲絶拘忌严法令务耕织使三军一心畏将而不畏敌而譬之于水谓水至柔弱者也然所触丘陵必爲之摧者无异也性专而触诚也呜呼此殆孟子所指我能爲君战必克者欤虽欲审囚决狱不杀无罪兵不血刃而天下亲然立爲什伍相掲之法专务杀其士卒使之畏已而以杀卒之半爲善用兵孙吴谈兵已不如此况仁人乎然其言曰亡国富仓府上满下漏患无所救此足警有国者云
　　拗【拗矢折矛】守法【城一丈十人守】甲胄之士不拜【竭人之力不责礼】将主旗鼓【一劒之任非将事】金鼓铃旗【鼓进金止铃传令旗麾也低旗则趍金鼓俱繋则坐】鼓节【一歩一鼓歩鼓也十歩一鼓趍鼓也音不絶骛鼓也】
　　黄石公三略六韬【兵书六七】
　　韬略世谓出太公虽李衞公亦云以愚观之僞书尔春秋荀吴始尝舍车而歩汉以后始有骑将今其书以车骑歩分三太公时有之乎春秋后始覇三代虽有伯不以覇称也今其书歴叙皇帝王覇太公时有之乎春秋覇主始有结连与国深入人境者今其书称必得大国之与邻国之助又云行数百里人马倦休太公时有之乎又谓取天下者若逐野兽天下皆有分肉之心此袭用秦失其鹿天下共逐之语而赘婿者秦始有之其书亦称赘婿且自谓三略爲衰世作则不能自掩其爲后世之僞明矣况其爲书类多掇拾三略大率以柔弱不贪爲主此老子之说也六韬言犹豫狐疑之戒乃吴子之所已言也言山兵者卽吴子之谷战言泽兵者卽吴子之水战十四变卽吴子之十三系十一卒卽吴子之五练锐教战卽其士先教戒之说分险卽其过敌谿谷之说雨不张盖等语出尉缭子书火战等说亦备孙子书而防涓不絶等语又徧集古书者也要其前后本无主说三略旣不见上中下可分之的六韬亦不见文武龙虎豹犬之义大抵书之不切于兵者居半切于兵者多死法敌而木偶人也则可耳其最无理者文伐十二节皆隂刻防人之语岂文伐之义乎股肱羽翼七十二人轻重夫次泛其无纪岂股肱羽翼之义乎文王圣人也太公闻风兴起动盍归乎来之思武王以圣继圣顺天应人而太公兴鹰扬之师今顾以孩提视文武谓其求教太公虽帝尧之圣亦文王所未闻待倾听而始知焉此皆根于卜猎得师一语故附防至此耳然按六韬谓太公坐茅而渔尉缭子又谓太公屠牛朝歌卖食盟津余七年主不听而遇文王是则卜猎之说尚未定也况韬略可信其爲太公之书乎
　　其书之播咏人口者曰香饵之下必有悬鱼重赏之下必有死夫曰千里馈粮士有饥色樵苏后防师不宿饱而先之以军防曰则是引古语也曰务广地者荒务广德者强能有其有者安贪人之有者残然先之以故曰则亦用古语也曰以义诛不义若决江河而漑熖火临不测而挤欲坠其克必矣所以优游恬淡而不进者重伤人物也此语足以发明仁人用兵之本心曰天下非一人之天下乃天下之天下亦至今爲名言
　　隂符【凡八等士将缓急遣使用之】天潢天舡【一物也以飞江济海】赘壻人敌欲掩亦扬名者聚爲一卒【此条列于贫贱快志之下胥靡免罪之上古之贱赘壻如此】
　　隂符经
　　经以符言旣异矣符以隂言愈异矣首云观天之道执天之行尽矣天之道固可观天之行其可执耶谓五行爲五贼谓三才爲三盗五行岂可言贼三才岂可言盗又曰天有五贼见之者昌三盗旣宜三才旣安贼岂所以爲昌盗岂所以爲安卽若谓人知其神而神不知不神所以神此本老聃可道非道之说后世有僞爲道书者曰常清浄经有僞爲佛书者曰般若经千变万化皆不出反常一语初非异事乃雷同语耳言用兵而不能明其所以用兵言修炼而不能明其所以修炼言鬼神而不能明其所以鬼神盖异端之士掇拾异说而本无所定见者岂此其所以爲隂符欤然则人生安用此书爲也唐永徽五年尝敕禇遂良写一百二十卷不知果然否近世大儒亦加品题则事之不可晓者












　　黄氏日抄卷五十八
　　钦定四库全书
　　黄氏日抄卷五十九　　　　宋　黄震　撰读文集【一】
　　韩文
　　古赋
　　感二鸟赋岂真有羡于白鸟鸜鹆特因物托兴使贱人贵物者知警尔
　　复志赋退而守其志也歳行未复云者歳星十二年一周复公自述幼孤时未及十歳
　　闵已赋自伤不得其志欲静以俟之
　　别知赋伤知心之难得不忍杨仪之之去已也
　　诗
　　元和圣德诗典丽雄富前辈或谓挥刀纷纷争刌脍脯等语异于文王是致是附气象愚谓亦各言其实但恐于颂德之名不类或云公之意欲使藩镇知惧
　　琴操大抵意味悠长拱挹不尽将古圣贤之作而述之耶抑述古圣贤之意而作之耶猗兰操有云荠麦之茂荠麦之有君子之伤君子之守辞约义精尤当佩服盖能全其所自得者投之患难而不变志士仁人平居无异俦伍惟歴变而后可知荠麦处雪霜而茂者由荠麦之性自有阳和惟因君子之伤乃足见君子之守也拘幽之乱曰臣罪当诛兮天王圣明至哉言乎昔师席王宗谕教授于鄞县学官余实从之防闻其讲诗至卫庄姜慨然举此章而言曰反己之切者惟见己之不然不见人之有不然卫庄姜惟知爲妇之当顺而不见其夫之不义惟知爲母之当慈而不见其子之不孝此心也何心也充其类而广之大舜所谓父母之不我爱于我何哉之心也文王所谓臣罪当诛兮天王圣明之心也凯风孝子谓母氏圣善我无令人亦此心也罗仲素谓天下无不是底父母卽所以指明此心也
　　南山诗险语层出合看其布置处
　　谢自然诗指其轻举之事爲幽明杂乱人鬼相残不知人生常理而弃其身卓哉正大之见乎
　　秋懐诗寄兴悠逺多感叹自敛退之意
　　赴江陵途中诗次叙明宻是记事之体内有云早知大理官不列三后俦何况亲犴狱敲搒发奸偷此语可警世俗盖比肩唐虞之朝者大禹臯陶稷契也禹平水土稷教播种而契教以人伦是爲三后独臯陶不预焉三后子孙爲三代享国长久虽益之后爲秦亦绵延千百祀独臯陶之后无闻焉或谓臯陶之所司者刑也汉高祖再整宇宙一时际防如萧曹韩信张良萧之后爲萧梁曹之后爲曹魏张良好道家学至今名天师者亦其后独韩信夷族以其所用者兵而刑之大者也臯陶明刑所以辅唐虞之仁虽不当以汉事比然且不得列三后之俦则刑之不可易言昭昭也司刑君子其可不尽心欤
　　醉赠张秘书谓座客能文性情浩浩爲得酒意而富儿红裙之醉如聚飞蚊可谓逸兴卒章有云至寳不雕琢神功谢锄耘此谓文字混然天成之妙也公之自得盖如此
　　送惠师灵师皆叙其防歴胜槩终律之以正道
　　县斋有懐自叙平生甚详
　　岳阳楼叙洞庭之胜
　　荐士诗叙六朝之陋爲搜春摘花卉叙国朝之盛爲奋猛卷海潦论文者可以观矣
　　驽骥诗高自称誉陋视凡子也
　　山石诗清峻
　　汴泗交流诗叙教战
　　雉带箭峻特有变态
　　条山苍简淡有余兴
　　赠郑兵诗慷慨
　　桃源圗前立两柱一叙图一叙诗方双合叙事中间云大蛇中断防前王五马南渡开新主只提秦晋包尽六百年结云世俗宁知僞与真至今传者武陵人与神仙有无何渺茫桃源之说诚荒唐相应皆明之以正理
　　赠侯喜以钓鱼况人事舍小求大
　　八月十五夜赠张功曹感慨多兴内云判司卑官不堪说未免捶楚尘埃间然则唐之判司簿尉类然欤然唐人之待卑官虽严而卑官之行法于人犹得以伸其严如刘仁轨爲陈仓尉搒杀中贵人折冲都尉鲁宁是也我朝判司簿尉以待新进士而筦库监当不以辱之其于判司簿尉视唐重矣奈何朝廷视之虽重世俗待之益卑苦役苛责甚于奴仆官之辱法之屈也此事关繋世道
　　谒衡岳祠恻怛之忱正直之操坡老所谓能开衡山之云者也
　　杏花诗钓钩辀字释云鹧鸪声
</div>
    <div class="pagination">
<a href="黄氏日抄_page125.html">上一页</a><span>...</span><a href="黄氏日抄_page121.html">121</a><a href="黄氏日抄_page122.html">122</a><a href="黄氏日抄_page123.html">123</a><a href="黄氏日抄_page124.html">124</a><a href="黄氏日抄_page125.html">125</a><span class="current-page">126</span><a href="黄氏日抄_page127.html">127</a><a href="黄氏日抄_page128.html">128</a><a href="黄氏日抄_page129.html">129</a><a href="黄氏日抄_page130.html">130</a><a href="黄氏日抄_page131.html">131</a><span>...</span><a href="黄氏日抄_page127.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
