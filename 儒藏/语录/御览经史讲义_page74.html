<!DOCTYPE html>
<html>
<head>
    <meta charset="UTF-8">
    <title>御览经史讲义 - 第 74 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御览经史讲义 - 第 74 页/共 109 页</h1>
    <div class="content">　　黄櫄曰木木桃木李皆微物也而诗人欲以琼琚琼瑶琼报之且犹以爲未足非物之不足而心之不足也
　　【臣】谨按诗人所咏寄托遥深故中庸引衣锦之句而以证恶文之着子夏得素绚之解而因悟礼后之防在读之者善观而会通之不必执一以强解也如木三章朱子谓如静女之类原系疑词诗序谓美齐桓之作终鲜确据俱无庸置辩只据诗文以爲寻常相问遗者近是夫礼尚往来往而不来非礼也来而不往亦非礼也彼世之负义莫偿而较量于锱铢者固无论已即使受人微物报人重资而其心若曰如是亦已足矣则报者之情倦而施者之德忘惟其中歉然常若无物可以报之而愿致其永矢勿谖之意斯报者之情施者之德两无穷也三复是篇不但诗人忠厚之思蔼然见于言外而文王康叔之敎泽入人之深感人之乆传之既逺而犹有遗风焉亦于兹可想见矣夫友朋交际之常尚当薄来而厚往若此况分属臣子谊切尊亲沐殊恩戴至德其所爲图报者又当何如乎







　　诗经
　　坎坎伐檀兮寘之河之干兮河水清且涟猗不稼不穑胡取禾三百廛兮不狩不猎胡瞻尔庭有县貆兮彼君子兮不素餐兮
　　监察御史【臣】沈懋华
　　序云伐檀刺贪也在位贪鄙无功而受禄君子不得进仕尔
　　朱注美贤者厉志非其功不食故述其事而叹之【臣】谨按程子云诗小序必是当时人所传国史明乎得失之迹者是也不得此何縁知此篇是甚意思朱子学宗二程而于诗序独不然其説即如伐檀三章注与序各自爲义据毛郑则爲刺贪而从朱则爲奬廉序则责在位之人所云不稼穑之田谷不狩猎之貆鹑皆无功受禄之证朱则未仕之人不得进用以不耕不可得食不猎不可得兽是以甘心穷饿而不悔也二説相反不可以通彼我之懐浸假以刺贪之诗移赠厉志之君子则君子不受又浸假以奨亷之词投诸在位贪鄙之夫彼宁不恧然自废与其果何説之从欤岂以此诗次十亩之后硕防之前各有言外之意又岂以魏多贤人而其俗贪鄙意虽背驰固不妨两存其説欤抑岂诗之爲道不妨贸易其义互爲埙箎欤虽然浸假而明廷之惩奬有类乎是者不几于倒置欤夫説诗而不适于用则不可以翼经説诗而游移其辞则不足以信今而传后何以定之亦折衷于孟子而已公孙丑曰君子不耕而食则诗所云不稼穑不狩猎之説也胡取禾三百廛与在庭之貆特则所谓居是国者君用之而安富尊荣子弟从而孝弟忠信不素餐兮孰大乎是者也士生斯世登车揽辔有澄清天下之志匪仅甘心穷饿而不悔已也轮辐之爲用也负重而致逺当其无用则弃置之一旦口御君命播扬皇风环顾在位之人贪鄙无可与语非伐檀之君子不爲功曰十畆闲闲陶潜之归去来辞也曰硕防硕防唐仲友诗解以爲爱君之至戚雄叹其最有发明窃以爲伐檀三章则以道自重唯孟子之爲客卿者足以当之世有其人虽与之万钟可也











　　诗经
　　七月流火九月授衣一之日觱发二之日栗烈无衣无褐何以卒岁三之日于耜四之日举趾同我妇子馌彼南亩田畯至喜
　　编修【臣】钮汝骐
　　【臣】谨按农桑者生民之本务衣食者王道之大原唐虞三代之治所以出斯民于饥寒之路而导以亲逊之风者未有不惓惓于此者也夫一夫不耕或受之饥一女不织或受之寒必待已饥而谋食已寒而谋衣不已后乎故觱发栗烈冬日之忧也而豳风之所以谋衣者则不始于冬之日而于七月之暑退即计及于九月之授衣焉火耕水耨夏日之事也而豳风之所以谋食者则不始于夏之日而于正月之于耜已计及于二月之举趾焉此豫道也所爲先事而谋之者也不宁惟是授衣于九月而求桑采蘩则前此矣举趾于二月而乘屋播谷又前此矣推而至于取彼狐貍爲公子裘所以佐衣之不逮也郁薁葵菽壶苴荼所以资食之有余也若此者岂苐可以騐民风之厚民俗之淳哉意当日后稷公刘之化渐渍于民者乆而一时循行阡陌劝课农桑之官必皆兢兢于民生之本务而奉行德意惟恐后时诗所谓田畯至喜是也今观其诗载缵武功士则有勇而向义也执筐载绩女则不惰而守礼也婚姻以时则同归于公子也服勤不怠则上执夫宫功也因而献羔祭韭则祭祀以时焉朋酒斯飨则燕飨以节焉爲春酒以介夀则可以敎孝焉跻公堂而称觥则可以敎忠焉休哉何风之厚而俗之淳与盖其所以致此者则有本矣夫上作而下应风流而令行率作先则民不敢后化导切则民不敢怠不作无益则预备乎农桑之事者必周不贵异物则致美乎耕织之具者必悉上以是爲政本下以是成风俗此则后稷公刘风化之所由而周家王业之所以盛也















　　诗经
　　春日载阳有鸣仓庚女执懿筐遵彼微行爰求柔桑春日迟迟采蘩祁祁
　　监察御史【臣】陈大玠
　　【臣】谨按农桑并重王政之大端也豳风爲王业所由基而七月一篇于流火授衣三致意焉观首章先以无衣无褐乃继以于耜举趾而次章三章则详言蚕织之事是谋衣与谋食皆当预爲筹画也月令载季春之月命野虞毋伐桑柘爱蚕食也于鸣鸠拂羽戴胜降桑之候则具曲植籧筐备蚕器也后妃斋戒躬桑劝蚕事也分茧称丝以共郊庙之服登蚕功也又按蚕爲龙精月直大火则浴其种是二月浴种也祭义云大昕之朝奉种浴于川注云大昕季春朔日也是三月又浴蚕也此章于春日而求桑以飬蚕爲今年授衣计也三章于八月萑苇既成而预蓄之以爲曲簿爲明年飬蚕计也此章求穉桑以飬其始生者采白蒿以飬其生而未齐者此蚕事之始也三章于桑之大者条取之桑之小者猗取之蚕盛而大小毕取此蚕事之成也周家以农事开国而周公作诗则衣与食并重而预爲之计庶几王知小民之依而毋敢荒宁殆与无逸同一意乎今天下之民惟杭嘉湖三郡备讲蚕务而他或蚕或否咸多缺焉岂下之人惮烦而弗之讲求抑上之人所以劝之者未尽其道欤尝考禹贡桑土既蚕见于兖州厥篚檿丝见于青州至于纎缟织贝纁组纤纩见于徐豫荆扬周礼宅不桑者罚里布民不蚕者不衣帛东汉诏以布帛爲租魏晋按户收绢输绵唐制租庸调所谓调者即今丁粮歳纳绫绢絁绵北宋税敛有丝绵一种伊古以来皆以爲常赋岂有民不育蚕而强索之者欤元明仍兼布帛之征而蚕事渐怠者则以元定天下有棉布徧行之故棉布既行民不苦寒因重棉布而轻丝帛矣然种棉宜于平原而树桑则处处皆宜如墙边屋角陇畔道旁以及荒山野屿悉可种植诚使随地遍挿桑秧随人各营蚕具将家人妇子力务育蚕必获厚效较之田功不必三时况瘁比之稼穑尤见获报良多农桑并举衣食兼丰厚风俗而昭忠爱豳风可载赓矣










　　诗经
　　六月食郁及薁七月亨葵及菽八月剥枣十月获稻爲此春酒以介睂夀七月食八月断壶九月叔苴采荼薪樗食我农夫
　　编修【臣】汪廷璵
　　【臣】谨按衣食者民之大命而飬生所资食爲尤切孟子曰食之以时用之以礼财不可胜用也王政之敎民最崇节俭至纎至悉靡不周详爲之品式以限制之爲之禁令以防维之使贵贱有等少长有辨丰啬有度不敢享过分之温饱以备虑外之饥寒所爲滋物产广蓄积定民志而厚风俗也【臣】读豳风七月之诗而益见矣首章言于耜举趾纪农功之始七章言禾麻菽麦纪农功之成民食之本庶几足矣至于果蔬亦致其郑重爱惜之意如六章所云者【臣】盖详味其辞而见其有四善焉曰尽地利也备物种也循分而知礼也有功而能让也夫五亩之宅必有隙地禾稼未登治场爲圃菜蔬之类咸于是产焉则地无遗利矣荼之味苦不若壶之可以供茹樗之不材不若郁薁之可以落实而农家所植必多其类者盖物各有所用地各有所宜美恶不遗则物种备矣家庭之内必先敬长乡党之中厥重引年一觞一豆曲致其爱飬之欢心则当歳时伏腊田家慰劳之际蔼然见孝弟之风焉所谓循分而知礼者斯可覩已自春徂秋三时作苦治田之暇旁及园圃农夫之劳宜有以酬之然而果酒嘉蔬则曰我睂夀之所宜羞也壶苴荼乃曰我壮者之所宜食也勤其事而不言劳竭其力而不言报此诚有功而能让者欤夫饮食之微闗于敎化田野之乐酿爲太平竞侈靡恣醉饱物力所由敝也崇恭俭厚储蓄生计所由裕也易曰君子以劳民劝相盖王者以君飬民尤在使民相飬由果蔬之细推而及于谷米之大必有搏节爱飬之心斯有蓄积饶裕之实民食足则民气舒民气舒则民心靖周公陈豳风备详节俭之意如此其重民食之计至深逺矣













　　诗经
　　九月筑场圃十月纳禾稼黍稷重穋禾麻菽麦嗟我农夫我稼既同上入执宫功昼尔于茅宵尔索绹亟其乘屋其始播百谷
　　编修【臣】孙人龙
　　朱子曰言纳于场者无所不备则我稼同矣可以上入都邑而执治宫室之事矣故昼往取茅夜而绞索亟乘其屋而治之盖以来歳将复始播百谷而不暇于此故也不待督责而自相警戒不敢休息如此
　　【臣】谨按先儒谓此章就农之终事以起农之始事言稼之既同若可以少息也而旋念夫邑居之当修屋之方乘若可以稍休也而更念夫树艺之在即筑而纳之若其功已毕也而不胜欢欣鼓舞之情亟而乘之若其心弥廹也而不胜告戒丁宁之意虽农事有始终而稼穑艰难互相劝勉则合终始而忧勤罔间焉尝读其词而绎之惟天道运行以不息斯人事当黾勉以有功而小民竭蹶以力农斯大君当勤劳以务本试观周公相成王既作无逸以爲我君告使知民生之所依而不敢暇豫更作豳风以爲我君诵使知王业之所起而不敢怠荒若此一章曰我稼既同矣即曰上入执宫功曰于茅索绹以乘屋矣即曰其始播百谷可以见终歳勤动非必有以督责之而自爲警戒不遑休息故夫上之人必深念民爲邦本食乃民天凡所以致力于农事者如耒耜有秉祈年有祀田畯有劳敎以身也廵稼有师兴甿有吏治地有司重以官也辟治有庆荒芜有让耕获勤惰有赏罚责以实也圣王治天下惟务本重农之至意孳孳汲汲常劳其心于袯襫耘耔之间而旰食宵衣无时或倦诚知民事之不可缓也若孟子言民事不可缓特引于茅索绹乘屋播谷四语以爲证亦谓备极三时之辛苦絶无一日之安闲甫完今歳之勤劬早计来年之力作尤觉田家情事实无顷刻之敢休息耳究之七月一篇孰非民事不可缓之防哉













　　诗经
　　我稼既同
　　检讨【臣】万松龄
　　【臣】谨按国家之大计在于耕百货之盈虚视乎稼六府并重土谷八政首先食货读豳风一诗而知上之所以爱下与下之所以忠上者纎悉肫恳莫不毕至而终歳勤动要必以稼事爲兢兢盖于耜举趾筑场纳稼之间王化基焉矣顾周之所以治豳者即本之以治天下于民之未耕也司稼先爲之辨种以知土宜遂大夫则简其稼器以修稼政及其既耕也稼事则县正趋之耕耨则酂长趋之合耦于耡则叙于里宰救其时事则掌于遂师是以甸稍县畺无不任之土平地原隰无不恳之田宾兴之典与兴甿并重各掌于乡遂之大夫野处而不昵其秀民之能爲士者胥出于农而重士亦所以重农也任土以饬材任商以市事并掌以闾师而器用货贿不虞其乏则工啇适所以资农而非所以妨农也且甸师无与于农而帅属以耕王耤所以劝天下之力田内宰无事于农而正歳则诏献种所以示天下之重谷盖其时无不勤农之事无不劝农之官三载考绩考此绩也三年有成成此功也三年耕则有一年之蓄九年耕则有三年之蓄积之二十七年则有九年之蓄谓之三登三登曰泰平虽有水旱而民无菜色然后礼让风行德泽流浃王化成焉以故成康之世刑措不用然则读豳风而知周之所以王读周礼而知周之所以盛则周礼一书虽谓本于豳风而作可也况乎采荼以食农夫则甘之如饴春酒以介睂夀则储之恐后一家之中食节事时老幼各得其分君惟恐民之寒也而曰无衣无褐民惟欲上之燠也而曰爲公子裘公堂之跻即前此获稻之夫宫功之执更念其乗屋之亟上下之间交相忠爱其纎悉必周肫恳笃挚若此王业之隆其以是哉



</div>
    <div class="pagination">
<a href="御览经史讲义_page73.html">上一页</a><span>...</span><a href="御览经史讲义_page69.html">69</a><a href="御览经史讲义_page70.html">70</a><a href="御览经史讲义_page71.html">71</a><a href="御览经史讲义_page72.html">72</a><a href="御览经史讲义_page73.html">73</a><span class="current-page">74</span><a href="御览经史讲义_page75.html">75</a><a href="御览经史讲义_page76.html">76</a><a href="御览经史讲义_page77.html">77</a><a href="御览经史讲义_page78.html">78</a><a href="御览经史讲义_page79.html">79</a><span>...</span><a href="御览经史讲义_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
