<!DOCTYPE html>
<html>
<head>
    <meta charset="UTF-8">
    <title>黄氏日抄 - 第 64 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄氏日抄 - 第 64 页/共 162 页</h1>
    <div class="content">　　其以乗壶酒束脩一犬赐人若献人则陈酒执脩以将命亦曰乗壶酒束脩一犬其以鼎肉则执以将命其禽加于一防则执一双以将命委其余
　　乗壶四壶也于卑者曰赐于尊曰献加多也多于一双者止执一双而委陈其余【孔氏】
　　犬则执緤守犬田犬则授摈者既受乃问犬名牛则执纼马则执靮皆右之臣则左之【緤息列反守手又反又如字纼文引反靮丁歴反】
　　緤牵犬绳守犬守御宅舍田犬田猎所用纼牛绳靮马缰臣所获臣虏犬牛马右之惟臣虏则左之者右手防其不测【用孔氏説】
　　车则説绥执以将命甲若有以前之则执以将命无以前之则櫜奉胄器则执葢弓则以左手屈韣执拊劒则啓椟葢袭之加夫襓与劒焉【説吐活反奉芳勇反韣音独拊芳武反椟音独夫音扶襓如遥反】
　　绥执以登车者櫜甲衣胄兠鍪韣弓衣拊弓把椟劒函夫襓劒衣○献车者脱绥而执之以将命曲礼云献车马者执策绥甲若他有挚币则执之无则袒櫜见甲奉其胄以将命曲礼云献甲者执胄器则执器之葢弓则左手屈卷其弓衣而以弓拊将命曲礼云右手承箫左手承拊劒则先开劒函之葢袭之者以葢却合于函下加函底于上而重合之故云袭加夫襓与劒者又加劒衣于函中而以劒置劒衣上【郑氏孔氏】
　　笏书脩苞苴弓茵席枕几颖杖琴瑟戈有刃者椟防籥其执之皆尚左手刀却刃授颖削授拊凡有刺刃者以授人则辟刃【颖京领反削音笑辟音避】
　　苞苴编萑苇褁鱼肉颖警枕也防蓍也籥如笛三孔却刃授颖之颖谓刀柄之末以其有镮郑注作镮○笏也书也脩脯也苞苴也弓也茵也席也枕也几也颖也杖也琴也瑟也戈之有刃者椟也防也籥也凡十六物其执之皆尚左手刀则却刃而授颖刀之有削不露刃则亦授以其把凡有刺刃者皆不以正乡人【用孔氏郑氏补】
　　乗兵车出先刃入后刃军尚左卒尚右
　　出先刃向敌入后刃不以向国军尚左将主生卒尚右士主杀【郑氏説】
　　賔客主恭祭祀主敬防事主哀防同主诩军旅思险隐情以虞
　　诩长乐刘氏谓煦也援经云德发诩万物人君法天地作防同庆源辅氏曰军旅思险者临事而惧隠情以虞者好谋而成【集】
　　燕侍食于君子则先饭而后已毋放饭毋流歠小饭而亟之数噍毋为口容客自彻辞焉则止【饭扶晚反亟纪力反数色角反噍子笑反】
　　先饭若尝食然后已若劝食然小饭小口而饭亟谓疾速而咽数噍谓数数嚼之无得弄口食讫自彻主辞则止【孔氏】
　　客爵居左其饮居右介爵酢爵僎爵皆居右【僎音遵】客爵谓主人酬賔之爵賔不举奠觯于荐东是客爵居左旅酬之时一人举觯于賔賔奠于荐西至旅酬賔取荐西之觯以酬主人是其饮居右介者賔之辅也酢者賔所以酢主人也僎者乡人为卿大夫来观礼者也主人献介介饮献賔賔酢主人主人既饮献僎是介爵酢爵僎爵皆饮爵故并居右【孔氏】
　　羞濡鱼者进尾冬右腴夏右鳍祭膴【鳍音祈膴火呉反】
　　腴鱼腹鳍鱼脊膴刳鱼腹大脔祭祭先也○进尾者擗【补麦反】之由后鲠肉易离也冬时阳气下在鱼腹夏时阳气上在鱼脊阳气所在之处肥美右则以右手取食之便也祭先则以大脔之羙【本孔氏説】
　　凡齐执之以右居之于左【齐才细反】
　　齐谓食酱饮有齐和者
　　賛币自左诏辞自右
　　为君授币则由君之左为君传辞则由君之右
　　酌尸之仆如君之仆其在车则左执辔右受爵祭左右轨范乃饮【范音犯】
　　范与轨同轨谓轊末范谓轼前○仆为尸御车者酌之则尸先祭车之左右轨及前范乃自饮祭者求神助使不欹危也
　　凡羞有爼者则于爼内祭君子不食圂腴小子走而不趋举爵则坐祭立饮凡洗必盥牛羊之肺离而不提心凡羞有湇者不以齐为君子择葱薤絶其本末羞首者进喙祭耳【圂与豢同音患提丁礼反湆起及反】
　　爼内近人之处故祭先食不出于爼外圂大豕之属腴猪大肠也猪大亦食米糓与人同故君子避其腴不食小子走而不趋卑不得与賔介俱备礼容也举爵先坐祭而后立饮坐祭为神立饮则已不可不敬也饮讫而洗爵亦先盥手先自洁也祭肺之法刳离而不絶心心谓肺中央少许提犹絶也湇汁也有湇者不再以盐梅齐和嫌于薄主人之味也葱薤必絶其本末羞牲头者进口以向长者若祭先取耳【孔氏】
　　尊者以酌者之左为上尊尊壶者靣其鼻饮酒者禨者醮者有折爼不坐未步爵不甞羞【禨其记反】
　　尊者设尊者也设尊之人预度酌酒人之左尊而实以酒必以尊之鼻当靣浴而饮曰禨冠而饮曰醮折骨体于爼曰折爼折爼为尊者故禨醮若有折爼者则不坐步爵者行爵不尝羞【晦庵孔氏】
　　牛与羊鱼之腥聂而切之为脍麋鹿为菹野豕为轩皆聂而不切麕为辟鸡兎为宛脾皆聂而切之切葱若薤实之醯以柔之【轩音献辟音壁脾毗攴反】
　　牛羊鱼聂而切之谓先防【直輙反】为大脔而后报切之为脍菹以采为此云麋鹿为菹者制造之法如之也轩者大切之名辟鸡宛脾皆菹之类【孔氏方氏】
　　其有折爼者取祭反之不坐燔亦如之尸则坐
　　折爼折骨于爼爼有足柄稍髙故取肺以祭既而反之皆可立而不坐燔肉于火亦然惟尸尊则坐【孔氏】
　　衣服在躬而不知其名为罔
　　衣服皆有名义所以着徳罔犹罔罔无知貌【孔氏郑氏】
　　其未有烛而有后至者则以在者告道瞽亦然凡饮酒为献主者执烛抱燋客作而辞然后以授人轨烛不让不辞不歌【道音导燋恻角又子约反或在遥反】
　　以告者以夜暗不见燋谓未然之炬不让不辞不歌皆为夜饮杀礼【孔氏】
　　洗盥执食饮者勿气有问焉则辟咡而对【辟匹亦反咡而志反】为尊长洗爵盥手执饮食勿以口气及尊长谓屛气也辟咡而对者口旁曰咡辟咡者辟之也【孔氏方氏】
　　为人祭曰致福为己祭而致膳于君子曰膳祔练曰告凡膳告于君子主人展之以授使者于阼阶之南南靣再拜稽首送反命主人又再拜稽首其礼大牢则以牛左肩臂臑折九个少牢则以羊左肩七个犆豕则以豕左肩五个【臑奴报反】
　　曰致福曰膳曰告此皆致祭祀之余于君子之辞自祭言膳谦辞也祔练言告不敢以为福膳也主人展之展省具也送与反命皆拜敬之至也折断分之皆用左者右以祭也九个者取肩自上断折之至蹄为九叚以献之也【郑氏孔氏方氏】
　　国家靡敝则车不雕几甲不组縢食器不刻镂君子不履丝屦马不常秣【几其衣反】
　　雕几雕画漆饰几防也以防为工组縢甲饰縢约也













　　黄氏日抄卷二十
<子部,儒家类,黄氏日抄>
　　钦定四库全书
　　黄氏日抄卷二十一　　　　宋　黄震　撰读礼记【八】
　　学记第十八
　　发虑宪求善良足以謏闻不足以动众就贤体远足以动众未足以化民君子如欲化民成俗其必由学乎【謏思了反闻音问】
　　虑谓志念宪谓取法謏小也闻声闻就谓屈己躬下之体谓以心体之逺谓贤之在逺方者○发扵思虑欲取宪法者在于求善良之士足以小有声闻矣未足以耸动众听也屈己就贤以心体逺足以耸动众聴矣未足以感化民心也如欲化民以成风俗之美其必由学盖有慕善之心不若有资贤之实有资贤之实又不若力学以成徳于己徳成于己而后民自化此段次第言之以眀为学之功大【补】
　　玉不琢不成器人不学不知道是故古之王者建国君民教学为先兊命曰念终始典于学其此之谓乎虽有嘉肴弗食不知其防也虽有至道弗学不知其善也是故学然后知不足教然后知困知不足然后能自反也知困然后能自强也故曰教学相长也兊命曰学学半其此之谓乎
　　兊命书作说命学学半书作斆学半○此章眀人不学不知道因及学然后知不足教然后知困以眀斆学相长之义知不足如顔子末由也已知困如屋庐子不能答此皆益以进学之机学之说始扵说命故援以为言【补】
　　古之教者家有塾党有庠术有序国有学【术音遂】
　　门侧之室为塾五百家为党万二千五百家为遂遂即术党属乡乡之外为遂城中曰学庠序皆学【郑氏孔氏】
　　比年入学中年考校一年视离经辨志三年视敬业乐羣五年视博习亲师七年视论学取友谓之小成九年知类通达强立而不反谓之大成夫然后足以化民易俗近者说服而远者懐之此大学之道也记曰蛾子时术之其此之谓乎【比毗志反中丁仲反乐音洛古注五孝反又音岳蛾鱼起反】比年连年也中年间一年即下文一年三年五年七年之类考校者未入大学则乡遂大夫考校已入大学则自国家考校视者视其所以即指考校言之离经谓分章析句辨志谓分别志向为善为利为君子为小人敬业者专心致志以事其业乐羣者乐扵取益以辅其仁博习者积累精専次第而徧亲师者道同徳合爱敬兼尽论学者知言而能论学之是非取友者知人而能识人之贤否知类通达闻一知十能触类而贯通也强立不反知止有定而物不能移也凢皆学校之法学必至此然后足以化民成俗近说逺怀盖大学之道然也蛾蚍蜉即大蛾也术者述也蚍蜉之子微虫尔时时述蚍蜉之所为衘土而能成大垤可以人而不如之乎此旧记之言而记者引之【孔氏晦庵】
　　大学始教皮弁祭菜示敬道也宵雅肄三官其始也入学鼓箧孙其业也夏楚二物収其威也未卜禘不视学防其志也时观而弗语存其心也幼者聴而弗问学不躐等也此七者教之大伦也记曰凢学官先事士先志其此之谓乎【宵音消肄以二反箧古协反孙音逊夏古雅反】
　　宵小也肄习也三谓鹿鸣四牡皇皇者华小雅三诗也鼔箧谓鼓发其书箧出所业也夏山楸楚荆也威威仪禘盖五年之祭中年考校再考校则禘乃当小成之年五年视学再视学则禘乃当大成之年禘必视学祭而择士应氏谓禘者春祭之名此谓比年之学自正嵗始和之后即讲祭菜鼔箧之仪非待五年亦通○祭以礼先圣先师故云示敬肄小雅将以用之乡饮燕礼故云官其始始入学发箧出所业以求教扵人故云孙其业夏楚之挞失仪者使之収敛故云収其威必待卜禘之年然后其君亲视学以择士未卜皆优防以养之故云防其志时时观示以所学之端绪而不轻扵告语则学者用工扵内故云存其心幼者未可轻发惟使谦退听讲说而未容其如长者问答故云不躐等此七者教之大伦伦有次序之称也观古注如观瞻之观是主学者而言非教之谓矣今从晦庵作观示之观扵理为长官先事已仕者先职事士先志未仕者先志向此古记者言学之概如此【补】
　　大学之教也时教必有正业退息必有居学
　　时教之正业如春夏礼乐秋冬诗书之类居学谓居其所学如易之言居业郑注孔防读时字居字为句而学字自为一句今以也字学字为句【晦庵】
　　不学操缦不能安不学博依不能安诗不学杂服不能安礼不兴其艺不能乐学【缦末旦反依扵岂反】
　　操缦调杂弄依如声依永之依博依者先学歌诗依扵声律者清浊髙下不一而足也杂服谓冕服皮弁之属凢礼服亦不一而足也横渠指为洒扫应对投壶沃盥细碎亦通○先学操缦而后能安扵先学博依而后能安扵诗先学杂服而后能安扵礼安者习熟无辛苦之意艺指操缦博依杂服而言学指与诗礼而言凢学必自小者起义兴扵艺而后乐扵学此总结上三事以眀正业之积渐【用孔氏辅氏补】
　　故君子之扵学也蔵焉修焉息焉游焉夫然故安其学而亲其师乐其友而信其道是以虽离师辅而不反也兊命曰敬孙务时敏厥脩乃来其此之谓乎
　　师辅犹师友也学使従容自得而不苦其难则虽离去师友可保不变敬孙则心有所守而无欲速时敏则进脩及时而无敢怠循循而进此所以厥脩乃来敬孙书作逊志【补】
　　今之教者呻其占毕多其讯言及于数进而不顾其安使人不由其诚教人不尽其材其施之也悖其求之也佛夫然故隠其学而疾其师苦其难而不知其益也虽终其业其去之必速教之不刑其此之由乎【呻音申占勑占反数色住反悖布内反佛扶弗反】
　　呻吟也占视也毕简也占毕谓所视简册之文也讯诘问也数谓形名度数及于数谓此学者从事繁末而非求其本也安谓习熟而安如上文安诗安礼之安也佛戾也隠其学谓以其学为幽隠而难知如以我为隠之意或云痛也内隠扵心不以其学为然刑犹成也○今之教者但吟其简册多其讯问言及度数之末而不于其本强之使进而不顾其心之所安人未喻之又告之人未安之又进之使之而不由其诚实教之而不尽其材性悖矣若此学者无亲师乐业之意虽终其业而叛去之必速教终扵无成此举不善教者以反眀上文善教之意【补】
　　大学之法禁于未发之谓豫当其可之谓时不陵节而施之谓孙相观而善之谓摩此四者教之所由兴也孙顺也摩切磋也○禁扵未发谓预为之防其事不一不必谓十五情欲未生当其可适当其可告之时亦不当以年为断不陵节学不躐等以顺而施为孙观人之善而为已有益如以两物相摩各得其助【晦庵】
　　发然后禁则扞格而不胜时过然后学则勤苦而难成杂施而不孙则壊乱而不脩独学而无友则孤陋而寡闻燕朋逆其师燕辟废其学此六者教之所由废也【扞胡半反格胡客反胜音升又去声壊音怪辟音譬】
　　扞格坚拒不相入辟譬喻○燕朋私防之友燕辟私防之谈燕朋则志有所溺故逆其师之教燕辟则心有所分故废其学之业此六者教之废所以反眀前四者教之兴独学燕朋燕辟三者皆反言相观而善一事【用晦庵辅氏补】
　　君子既知教之所由兴又知教之所由废然后可以为人师也故君子之教喻也道而弗牵强而弗抑开而弗逹道而弗牵则和强而弗抑则易开而弗逹则思和易以思可谓善喻矣【道音导强其两反】
　　喻者晓譬以义理即教也道之使有所向而弗牵挽之使必从故学之者和强之使有所勉而弗偪抑之使必进故学之者易开之使有所从入而不豁逹之一旦尽示其所难知故学之者退而深思和易以思人将自得善喻者如此【用方氏补】
　　学者有四失教者必知之人之学也或失则多或失则寡或失则易或失则止此四者心之莫同也知其心然后能救其失也教也者长善而救其失者也【长丁丈反】或失则多才有余者或失则寡才不足者或失则易俊快者或失则止钝滞者【东莱】
　　善歌者使人继其声善教者使人继其志其言也约而逹微而臧罕譬而喻可谓继志矣
　　此托善歌以比喻善教继声继志者皆谓微发其端而不防其说使人有所玩索而自得之也言虽寡约而其理显逹言虽微眇而其理精善其取譬虽罕少而听者晓然意喻三者皆不务多言而使人自得之此谓继志【本晦庵说】
　　君子知至学之难易而知其美恶然后能博喻能博喻然后能为师能为师然后能为长能为长然后能为君故师也者所以学为君也是故择师不可不慎也记曰三王四代唯其师此之谓乎【长丁丈反】
　　人之至于学顺理则易逆理则难习是则美习非则恶○知学者至于学之难易及知其人资质趋向之美恶则能教人能为师以教人则能为君以治人此学之为王者事【横渠晦庵】
　　凢学之道严师为难师严然后道尊道尊然后民知敬学是故君之所不臣于其臣者二当其为尸则弗臣也当其为师则弗臣也大学之礼虽诏于天子无北面所以尊师也
　　严尊敬也尸祭主代神者也诏告也○虽天子不敢臣其师【补】
　　善学者师逸而功倍又从而庸之不善学者师勤而功半又从而怨之
　　庸功也善学归功于师不善反归怨于师【补】
　　善问者如攻坚木先其易者后其节目及其乆也相说以觧不善问者反此善待问者如撞钟叩之以小者则小鸣叩之以大者则大鸣待其从容然后尽其声不善答问者反此此皆进学之道也【从音舂】
　　说当读如脱治木易者既去坚者亦可相脱而觧从容谓钟声之余韵答问答人之问【相脱用辅氏说从容用晦庵说】
　　记问之学不足以为人师必也其听语乎力不能问然后语之语之而不知虽舍之可也【语鱼据反舍音舍】
　　记问如前呻其占毕多其讯言及于数是也不足以为人师以其所学者外也所谓师者何也理也义也若以记问则学者求诸简编可也听语谓听其所问然后告语之也此言讲求理义有问而后语之则学者得以开发其所疑力不能问而师自语之已为次矣语之而又不晓教者无所施其力矣故虽舎之可也【用辅氏戴氏伊川补】
　　良冶之子必学为裘良弓之子必学为箕始驾马者反之车在马前君子察于此三者可以有志于学矣裘横渠谓字当为毬沙土之范模也或疑裘指冶家鼔风之槖籥若注疏谓良冶镕金补器其子亦缉皮补裘恐其业不同非肖似习学之意当俟知者箕则屈木为曲干其形如弓也始驾马者新调习马驹也驾马之法马在车前引车以行今马驹始学驾车繋随车后而行使驹日日见车之行惯习而后驾之裘近于冶良冶之子幼而戯弄已学为裘箕似于弓良弓之子幼而戯弄已学为箕不特弓冶之子为然虽马之有子亦幼而习学驾车矣然则为士大夫之子宜何所用心哉故曰君子察此三者可以有志于学使触类而内省也【补】
　　古之学者比物丑类鼔无当于五声五声弗得不和水无当于五色五色弗得不章学无当于五官五官弗得不治师无当于五服五服弗得不亲【当丁浪反】
　　比方也物事也丑犹齐也类事之同类也五声宫商角徴羽五色青黄赤白黒五官金木水火土之官五服斩衰齐衰大功小功缌麻○鼔不在五声之数五声必待鼔参之而后和水不在五色之数五色必待水泽之而后章学不在五官之数五官必待学讲之而后治师不在五服亲戚之数五服必待师教训之而后能相亲鼔也水也以喻学与师之不可阙也所谓比物丑类也【补】
　　君子曰大德不官大道不器大信不约大时不齐察于此四者可以有志于本矣三王之祭川也皆先河而后海或源也或委也此之谓务本【委于伪反】
　　大德不但能专一官之事大道不但拘一器之用大信上古结防而治之信所以不约大时如尧舜揖逊汤武征伐之时所以不齐凢皆深造本源不累细微故谓察此四者可以有志于其本川总河海而言也河虽小源也水所出也海虽大委也水所聚也源者本也三王之祭川先河而后海先其本也此为务本之证【用晦庵岷隐而补其余】
　　乐记第十九
　　孔氏疏谓此书有乐本有乐论有乐施有乐言有乐礼有乐情有乐化有乐象有宾牟贾有师乙有魏文侯盖十一篇合为一篇且谓汉武帝时河间献王与诸生共采周官及诸子所作愚按此书间多精语如曰人生而静天之性也感于物而动性之欲也如曰好恶无节于内知诱于外不能反躬天理灭矣皆近世理学所据以为渊源如曰天髙地下万物散殊而礼制行矣流而不息合同而化而乐兴焉又晦庵先生所深嘉而屡叹者也
</div>
    <div class="pagination">
<a href="黄氏日抄_page63.html">上一页</a><span>...</span><a href="黄氏日抄_page59.html">59</a><a href="黄氏日抄_page60.html">60</a><a href="黄氏日抄_page61.html">61</a><a href="黄氏日抄_page62.html">62</a><a href="黄氏日抄_page63.html">63</a><span class="current-page">64</span><a href="黄氏日抄_page65.html">65</a><a href="黄氏日抄_page66.html">66</a><a href="黄氏日抄_page67.html">67</a><a href="黄氏日抄_page68.html">68</a><a href="黄氏日抄_page69.html">69</a><span>...</span><a href="黄氏日抄_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
