<!DOCTYPE html>
<html>
<head>
    <meta charset="UTF-8">
    <title>御览经史讲义 - 第 59 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御览经史讲义 - 第 59 页/共 109 页</h1>
    <div class="content">










　　书经
　　以义制事以礼制心
　　编修【臣】杜若拙
　　【臣】谨按帝王之所以建极于天下者无用不行无体不立用有万变而必不失其当然之则体本无为而必实有其守正之规盖体用之同条而共贯者约之不外于一中而行而宜之适如乎事之分则义之权衡于一定黙而存之适得其心之理则礼之范围而不过自古性安之圣由仁义行周旋中礼者则以一中为授受而心与事已无所不该可以浑乎义礼之名而不必有其勉强宰制之劳茍非然者则事与心必受之以制而后不至于过差而所以制事与心者必凖之以义礼而功乃确乎其有可据徳乃日新而不自知此商相仲虺告汤以懋徳建中而必实之以义制事礼制心也夫人君日有万几其为事也烦矣然而一事有一事之宜万事有万事之宜或胶于一成之迹或设以意见之私或游移于两可之説而不能断毫厘有差谬悮己多在人君非不欲其事之善而所以制之者无其具则惟其义之未精也夫义即事而存是非可否截然不紊而惟随时以观理因物以察则确见乎义之所在而施之必协其分行之务要其归则事为有制而用人行政之间万举万当矣至于心又为应事之本而义所从出之原也平时不能慎检其心临事何以精研乎义顾心之为体当静存之时既易沦于虚寂而念虑之萌事物之感往往一发而不克中其节纵声色不迩货利不殖之主不至嗜好攻取之相寻而喜怒哀乐之间稍渉于偏倚视听言动之端未凖乎天则恐心犹善变而不得所制夫礼者理也理有节文斯谓之礼心以载理礼即以范心夙夜宥宻之中察之也精守之也一务使心安于正而非礼之私不得而干之而所以制心者不得其道乎而要之心端则能以处事事得则愈以惬心心得其制而中之体立事得其制而中之用行内外交养体用一致此徳之所以纯粹无疵日新又新而建中于民者即可垂裕于后也仲虺之言其诚深悉乎斯道之源流而为万世帝王之大法也哉










　　书经
　　以义制事以礼制心
　　编修【臣】李龙官
　　【臣】谨按此言成汤穷理尽性之学内外交相养而所以建中于民之本也夫人主一身上而天地祖宗之所式凭下而臣邻兆庶之所倚毗其成天下之务者存乎事而宰万几之理者存乎心丛脞而事无所检则业不广驰骛而心无所坊则徳不崇古圣王懋修于圣敬而致谨于日新昭上帝而式九围其道百世犹当共凛也在昔唐虞授受一中焉止耳迨舜之命禹则人心道心之辨惟精惟一之功隠然有升降之惧焉若夫汤迁社既以创征诛之局典寳且将疑百姓之心茍共球受而竞絿未化震竦犹存未可云建中于民也且夫中岂托言淡漠矫语无为希神化之骤臻忽懋修之实功哉其所以表正万邦者则固有其本矣徳散于事而用之所由行者则有义徳凝于心而体之所由立者则有礼以义制事则事得其宜矣以礼制心则心得其正矣无从匪彛无即慆淫凡我造邦各守尔典而况为天下之所系属者乎帝王之事与儒生异观夫洪范八政周礼六官凡祀賔食货兵刑礼乐莫不劳圣天子之经营以为之调剂而谨小慎防则日用酬酢亦不敢忽也茍几防之未合宜则草野虽愚皆得以私议天朝之法守惟制之以义而后万物各得其至善之地不偏不倚咸受裁于中以黙运其曲成之化盖事殽于外而义聚于内平日既深喻其精防而和顺于道徳虽事之变动不居而推行必归于尽利由是赏必以功而彤弓皆中心之贶也罚必以罪而噬嗑皆雷电之章也举者直而公孤卿尹皆一徳之股肱也错者枉而郊遂挞觵皆鼔舞之敎诲也本诸身而徴诸民所谓无偏无陂遵王之义者此也至于人君之心所以宰制羣动者如星之有北辰也虽晦防隂黙之中南北易迷而极星正则可攷而辨是非纷杂之中邪正易淆而王心正则可审而分然人主一心而环而伺之者众封禅祷祀之足以中其隠也土木甲兵之足以快其志也声色货利之足以诱其也即一己之视听言动亦交相引而有不能自主之时茍举念未合乎天则虽万里之逺亦将进而窥九重之隠微惟制之以礼而后念虑胥范于准绳之内有严有翼咸率由乎中以神明其矩矱之经盖心兼乎情而礼原于性平日既克去其嗜欲而颙卬乎圭璋任心之撡舎不测而成性必极其闲存由是志以道寜而威仪之抑抑也言以道接而徳音之秩秩也文物以纪之而垂裳端冕昭其恭也声明以发之而采齐肆夏着其和也组修其身而成文于天下所谓齐明盛服非礼勿动者此也凡此皆中也中也者天下之大本也位天地而育万物胥由于此不然天既锡王勇智正域四方即稍弛其防检万不至于纪纲隳而菁华竭也而内外交相养如此孔子曰君子敬以直内义以方外敬义立而徳不孤此治天下者所以永保天命之道也欤











　　书经
　　好问则裕自用则小
　　监察御史【臣】李清芳
　　传曰好问则徳尊而业广自贤自用者反是【臣】谨按人主所以清出治之源而为万事之本者心而已矣心不能无所蔽故必资乎启沃之助而后不惑于似是之非何也心之为心洞达虚明如鉴之空如衡之平具众理而应万事天下虽大而心之体无所不包伦类虽多而心之用无所不贯廓然与天地同体浩然与天地同量惟其蔽于物欲之私杂乎气质之偏然后烛理有所不精处事有所不当而见其狭小也必有以发其聪明开其志气声色嗜好不足以荡其心奸邪防佞不足以惑其志而后知周乎万物而道足以济天下也若不广咨诹之路开众正之门博采勤求则聪明志气何由日进嗜欲何者当戒奸邪何以辨别四海之大兆人之众又何以周知不遗而措之得其当处之得其宜哉是以哲后兴王求言如不及纳善如转圜舜之明目达聪禹之闻善则拜及乎殷周之盛王莫不皆然即三代而下若汉之文帝唐之太宗亦未有外乎此道而能兴太平致盛治者也故圣主知之兼收并蓄细大不遗以众知为知以众心为心葑菲不以下体而不采刍荛不以贱品而不询故英华靡遗幽隐必达有言逆耳必求诸道有言逊志必求诸非道其容而受之也如江河之不择细流泰山之不辞土壤谅直者嘉之敢犯者义之愚浅者恕之则其智弥大其徳弥光可以尽天下之理见天下之心而六合之大九州之逺一如堂陛之间规为措注若指诸掌也仲虺斯言可谓得为治之要矣


　　书经
　　好问则裕
　　监察御史【臣】张孝挰
　　【臣】谨按自古帝王之治天下也类皆不恃一己之耳目而必合天下之耳目以为耳目不恃一己之心思而必合天下之心思以为心思诚以天下之大万物之众非独义理无穷即事物之变态其千岐万辙亦无穷诚有非一人之耳目心思所能徧及者是以懋昭大徳如汤建中于民如汤亦既足以垂裕后昆而仲虺犹必以好问则裕谆谆规勉焉今夫天下之首出庶物者大君也下此则才智之不逮不啻倍蓰宜若无足以仰禆圣学上佐治化者然而天地之理愚夫妇可与知能而圣人有所不能尽语曰智者千虑必有一失愚者千虑必有一得诗曰先民有言询于刍荛明乎下问之有益而不可以卑迩浅近而忽之也惟是人君至尊人之欲献言者非无恳恻忠爱之诚而卒不胜其畏避顾忌之念是以呐者不敢言而言者亦有所不敢尽茍非动之以至诚加之以善导即恐蹇澁退缩胸中所欲吐者十且不得其二三是虽问犹之不问耳矣好问者无时无事不欲取证于人不以其人之愚贱而有所不屑也不谓所见之既明所守之既定而以为不必也惟随时导引随事谘询俾各如其所见各尽其所言于是以天下之耳目萃而为一人之聪明以天下之心思合而为一人之睿智精而理道蕃而事物近而左右逺而四海九州无不有以烛照数计洞察隠防而措施之间左宜右有所谓蓄之有本应之不穷其于治天下不亦绰绰然有余裕哉虽然问者所以集众益也而论既众则理不能以尽同至于是非之际轻重之间毫厘千里之辨要必澄然一断于大圣人之虚而无所惑然后能収众益而不为舆论所纷也故朱子论舜之问察用中而曰茍非在我之权度精切不差何以与此此则本原之地尤所以为好问之本者要而言之亦曰大居敬贵穷理而已矣












　　书经
　　汤诰曰惟皇上帝降衷于下民若有恒性克绥厥猷惟后
　　侍讲【臣】于振
　　林之竒曰惟民之衷本于上天之所命然天能降衷于民而不能使民保其固有故畀君以立教之任而使民不失其所降衷也
　　【臣】谨按此言民之性本于天惟圣主能绥猷以复其性教之事也
　　仲虺之诰曰惟天生民有欲无主乃乱惟天生聪明时乂
　　薛季宣曰人生而静天之性也感物而动性之欲也圣人禀天之聪明代天理物使民日迁善【臣】谨按此言民之欲出于天惟圣主能时又以给其欲养之道也
　　泰誓曰惟天地万物父母惟人万物之灵亶聪明作元后元后作民父母
　　孙继有曰天地之性惟人为贵一民失所即非天地父母之心惟亶聪明者作民之元后作民之父母使之皆得其所
　　【臣】谨按惟天地能父母万物惟元后能父母万民盖人为万物之灵而元后则人之灵也此言养以成其教也
　　洪范王访于箕子曰惟天隂隲下民相协厥居我不知其彛伦攸叙
　　陈雅言曰武王以人君代天理物必使民居之顺其常得其正以无负上天阴隲相协之心故道在叙其秉彛人伦也
　　【臣】谨按惟天相协民居惟圣攸叙人伦彛伦叙则人皆安常处顺乃所以承天隂隲之心此言教以成其养也
　　【臣】窃惟以上四条皆圣王承天立极之心法牖世觉民之治统其道则君师兼备其事则教养并隆故天生圣人必畀以聪明独絶神灵首出之资者非使独为圣哲而已惟能悉聪明之用以范围天地曲成万物然后圣人之性尽而天地万物之性亦尽至于天人赋畀之际自天而言则为降衷为隂隲自人而言则为恒性为秉彛要之天下之民其性得以永绥欲得以有主灵得以不昧伦得以罔斁者无不仰赖于聪明天亶之圣人盖天地无心而成化百姓日用而不知古昔圣贤推原天道责成人事异世同揆如出一口意固如此且夫生民者天也乂民者君也天以施生之徳布恵于民而以乂安之任责难于君则天事易君事难矣况尧汤水旱本属天行顽嚚间生亦由天性然使灾患未弭人心未格在君皆不得以天数而诿谢之故曰为君难然则其难其慎所其无逸为天地立心为生民立命固歴圣之所同万世之所准也欤书经
　　惟皇上帝降衷于下民若有恒性克绥厥猷惟后
　　侍读【臣】周玉章
　　【臣】谨按中庸天命之谓性盖原本降衷恒性之説也性者理也有所以主是理而命之人者尊之为帝易曰帝出乎震是化生万物者帝也而隂隲下民者亦帝也自天而付之人则为降衷所谓继之者善也自人而受之天则为恒性所谓成之者性也真徳秀曰深味降衷一言真若天之与人交相付受明命赫然不离心目之间可不敬哉朱子谓书言降衷诗言秉彛道理则一而名字位分有不同者夫恒性之与秉彛初无异解惟是有物有则指形质附丽而言如五事则有恭从明聪睿五伦则有亲义序别信一物各具一则若中为天下之大本万理之所从出在天为太极之真宰降之于民则浑然一中并仁义礼智信之名亦未甞区而分之刘子所谓民受天地之中以生者由是而之焉或见吾性中之仁或见吾性中之义或见吾性中之礼智信顺其自然而率性之道出焉即所谓猷也特是禀气受质之先既不无清浊纯杂之殊形生神发之后又难免知诱物化之累于是圣人定之仁义中正以立人极而克绥厥猷惟后矣盖天生民而立之君使司牧之勿使失性则所以化道而安全之者其事盖详其责綦重洪范曰皇建其有极敛时五福用敷锡厥庶民是协居与降衷同出于天而建极与绥猷功归于后固可以互相发明者且夫中者古圣人所以传心而传道也执中之防肇自唐虞然危防精一虽包乎性命之理而未甞明言之惟汤懋昭大徳建中于民直推原上天生民生物之心重念作君作师之任而以降衷者见所性之同复以绥猷者立为治之本此所以上接唐虞执中之传而下开万世言性之始欤书经
　　惟皇上帝降衷于下民若有恒性
　　监察御史【臣】柴潮生
　　【臣】谨按汤诰此言揭造化之机缄而为理学之权舆也盖天之降命而具仁义礼智信之理无所偏倚所谓衷也人之禀命而得仁义礼智信之理与心俱生所谓性也有气质之性有理义之性理义者纯乎天气质者防以人者也然天下非理义之性无以宰气非气质之性无以受理宰之者理固必无偏全受之者质亦仅分清浊此所谓恒性也孔子之言性曰相近兼理与气而言包括殆无遗蕴矣盖天命之初混然一理然二五之凝成终有不同者存焉自此指不明于天下而性之説莫知所宗杞栁湍水孟子辞而辟之性善之论深切着明直破诸子异同之论然或疑程子之言与孟子不合程子曰善固谓性恶亦不可谓非性毋乃有二指乎不知孟子之言举本然之性程子之言举所禀之性本然之性天命之正理不以圣智而有余不以愚不肖而不足所禀之性刚柔之异质迟速之异有生而钟其纯粹之最者亦有偏驳者其最纯者固存其本然之常性不待复而诚者也若其偏驳者其为不善必先就其所偏而发此固可得而反也故程子谓夫子之言性相近者指所禀之性孟子之言性善者指本然之性均与降衷恒性之防相为脗合焉张子曰气质之性君子有弗性者焉杨时曰气质之性君子不谓之性盖欲因其所禀而返之本然则人皆可为尧舜此孔孟所以阐降衷之阃奥而程氏所以有合于孔孟也程子曰论性不论气不备论气不论性不明朱子谓性即理也在心谓之性在事谓之理又谓在天地言则善在先性在后在人言则性在先善在后合观诸説大义防言孟子本诸孔子至程张朱子而互相发明荀扬董贾韩之説纷纭淆乱罔知折中寜有当于惟皇降衷之防也哉














　　书经
　　立爱惟亲立敬惟长始于家邦终于四海
　　侍读【臣】赫瞻
　　祭义曰立爱自亲始教民睦也立敬自长始教民顺也
</div>
    <div class="pagination">
<a href="御览经史讲义_page58.html">上一页</a><span>...</span><a href="御览经史讲义_page54.html">54</a><a href="御览经史讲义_page55.html">55</a><a href="御览经史讲义_page56.html">56</a><a href="御览经史讲义_page57.html">57</a><a href="御览经史讲义_page58.html">58</a><span class="current-page">59</span><a href="御览经史讲义_page60.html">60</a><a href="御览经史讲义_page61.html">61</a><a href="御览经史讲义_page62.html">62</a><a href="御览经史讲义_page63.html">63</a><a href="御览经史讲义_page64.html">64</a><span>...</span><a href="御览经史讲义_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
