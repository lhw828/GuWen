<!DOCTYPE html>
<html>
 <head>
  <meta charset="utf-8"/>
  <title>
   帝学 - 第 3 页/共 4 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   帝学 - 第 3 页/共 4 页
  </h1>
  <div class="content">
   帝学卷三
　　钦定四库全书
　　帝学卷四　　　　　　　宋　范祖禹　撰仁宗体天法道极功全德神文圣武濬哲明孝皇帝上
　　仁宗体天法道极功全德神文圣武濬哲明孝皇帝大中祥符八年十二月封寿春郡王九年正月命尚书戸部郎中直昭文舘张士逊戸部员外郎直史舘崔遵度并爲王友眞宗宣谕曰儿子才七歳朕每自教之卿等可尽乃心退见郡王于内东门南閤眞宗遣使谓士逊等曰儿子年小毋得列拜士逊等各拜二月诏以郡王学堂爲资善堂八月眞宗赐王歌凡七轴曰劝学曰修身曰懐俭约曰愼所好曰防黎民曰勿矜伐曰守文天禧二年正月月旦眞宗幸元符观遂幸资善堂徐王彭王郡王及南宫北宅宗室以下并列侍二月进封升王八月立爲皇太子参知政事李迪枢密直学士王昕并兼太子宾客眞宗作元良箴以赐太子有殿侍张迪者给事左右太子曰是可与宾客同名邪方览尚书至协于克一遂令更名克一眞宗知之甚悦以语宰臣宾客三年九月请宾客以下讲论语自是以爲常又问元首明哉股肱良哉何谓也干兴元年二月即皇帝位三月赐辅臣飞白书各一轴初帝未尝爲飞白书一日试书体势遒劲有如夙习因以分赐焉戊寅中书请自禫祭后只日于崇政殿或承明殿视事双日如先帝故事前后殿皆不坐诏曰朕仰承先训肇缵庆基思与忠贤日勤听览至于宵旰非敢怠遑虽每属于淸闲亦靡图于暇逸当延侍从讲习艺文勉徇嘉谋用依来请双日不视事亦当宣召侍臣便殿以阅书史冀不废学也皇太后谕宰臣曰皇帝聴断之暇宜召名儒讲习经书以辅圣学十一月辛巳始御崇政殿西庑召翰林侍讲学士孙奭龙图阁直学士兼侍讲冯元讲论语侍读学士李维晏殊与焉初诏双日御经筵自是虽只日亦召侍臣讲读十二月甲辰召辅臣崇政殿西庑观孙奭讲论语旣而帝亲书唐人诗以分赐焉自是每召辅臣至经筵多以御书赐之或取经书要言书一二纸
　　天圣二年二月乙丑召辅臣于崇政殿西庑观讲孝经六月己未赐尚书工部郎中直龙图阁马宗元三品服以讲孝经彻也时帝方向儒学召宗元入讲故赐之八月己卯幸国子监谒文宣王召从臣升讲堂令直讲马符说论语一篇赐符三品服已而观七十二贤賛述阅三礼图因问侍讲冯元三代制度
　　四年闰五月甲子召辅臣于崇政殿西庑观宋绶等读唐书帝因曰朕览旧史每见功臣罕能保其始终者若裴寂刘文静俱佐命之臣而不免诛辱王曾曰寂等及祸良以功成而不知退也翰林侍读学士勾当三班院宋绶请解三班以专讲劝皇太后命择前代文字可以资孝飬补政治者以备帝览遂録进唐谢偃惟皇诚德赋又録孝经论语要言及唐太宗所撰帝范二卷明皇朝臣僚所献圣典三卷君臣政理论治卷之上七月壬申诏诸路转运使访取部幕职令録京朝官有通经术长于讲说者以名闻
　　五年四月辛卯赐新及第人闻喜燕于琼林苑遣中使赐御诗及中庸篇各一轴初帝欲赐中庸篇命中书録本旣上乃令张知白进读至修身治人之道必使反复陈之十月乙酉监修国史王曾言唐史官呉兢于正史实録外録太宗与羣臣对问之语爲贞观政要今欲采太祖太宗眞宗实録日歴时政记起居注其间事迹不入正史者别爲一书从之
　　帝每御经筵以象架庪书防外向以使侍臣讲读天圣末孙奭年髙视昏或隂晦即爲徙御坐于閤外奭每讲论至前世乱君亡国必反复规讽帝意或不在书奭则拱黙以俟帝爲竦然改听尝书无逸图上之帝施于讲读阁
　　明道元年二月癸卯监修国史吕夷简上三朝寳训三十卷即王曽所请也
　　景祐元年正月丁亥尚书都官员外郎贾昌朝尚书屯田员外郎赵希言太常博士崇文院检讨王宗道国子博士杨安国并爲崇政殿说书日以二人入侍讲说崇政殿置说书自此始
　　二年正月癸丑置迩英延乂二阁写尚书无逸篇于屏迩英在迎阳门之北东向延乂在崇政殿之西南向是日御延乂阁召辅臣观贾昌朝讲春秋盛度读唐书三年正月乙巳贾昌朝言臣幸得侍经禁中陛下每以清闲之燕向学稽古徽言善道取髙前圣事在只日杳隔严宸时政记史舘日歴及起居注莫得纂述臣自景祐元年春迄二年冬凡出筵传臣出处升绌封章进对燕防赐与皆用存记列爲二卷乞送史舘诏以迩英延乂二阁记注爲名命章得象等接续修纂七月乙酉侍讲学士冯元献金华五箴降诏褒谕
　　四年三月甲戌朔以崇政殿说书尚书司封员外郎直集贤院贾昌朝尚书礼部员外郎崇文院检讨王宗道尚书屯田员外郎国子监直讲赵希言并兼天章阁侍讲预内殿起居天章阁置侍讲自此始九月丁卯御迩英阁读唐书因诏唐书列传止取事义切于防戒者读之十月甲戌读正说愼罚篇述后汉光武罢梁统从重之奏帝曰深文峻德诚非善政宋绶对曰王者峻德则易寛刑则难夫以人主得专生杀一言之怒则如雷如霆是峻易而寛难也丙戌读正说飬民篇帝曰尸子言君如杅民如水何也丁度对曰水随器之方圆若民从君之好恶是以人君愼所好焉甲午讲春秋诏春秋自昭公之后鲁道陵迟家陪用政记载虽众而典要则寡宜删去蔓辞止取君臣政教事节讲之因谓宋绶等曰春秋经防在于奬王室尊君道丘明作传文义甚博然其间録诡异则不若公羊谷梁二传之质绶等对曰三传得失诚如圣言臣等自今凡丘明所记事稍近诬及陪臣僣乱无足劝诫者皆略而不讲
　　寳元二年三月壬寅编修院与三司上历代天下戸数前汉千二百二十三万三千六十二后汉千六百七万七千九百六十魏九十四万三千四百二十三晋二百四十五万九千八百宋九十万六千八百七十后魏三百三十七万五千三百六十八北齐三百三万二千五百二十八后周三百五十万隋八百九十万七千五百三十六唐九百六万九千一百五十四国朝太祖朝二百五十万八千九百六十五太宗朝二百五十七万四千二百五十七眞宗朝八百六十六万九千七百九十九寳元元年千一十一万四千二百九十先是迩英阁读眞宗正说飬民篇见歴代戸口登耗之数帝顾谓侍臣曰今天下民籍防何侍读学士梅询对曰先帝所作盖述前代帝王恭俭有节则戸口充羡赋敛无艺则版图衰减自五代之季生齿凋耗太祖受命而太宗眞宗继圣承祧休飬百姓天下戸口之数盖倍于前矣因诏三司及编修院检阅以闻至是上之十月乙丑御迩英閤讲春秋左氏传及读正说终帝曰春秋所述前世治乱之事敢不监戒正说先帝训言敢不遵奉丁度等拜伏而言曰陛下德音若此诚天下之福也帝又问丁度尚书洪范酒诰二篇大义度悉以对帝命録二篇以进因诏续讲周易李淑读三朝寳训丁度李仲容读所编经史防鉴事迹十一月癸巳以皇子生燕宗室于太清楼读三朝寳训赐御诗又出寳元天人祥异书示辅臣其书帝所集天地辰纬云气杂占凡七百五十六分三十门爲十卷
　　庆厯元年七月戊申朔出御制观文鉴古图记以示辅臣八月诏两制检阅唐书纪传君臣事迹近于治道者日録一两条上之以翰林学士苏绅言唐宪宗尝令近臣具前代得失之迹绘图以备观览也
　　二年二月召御史中丞贾昌朝侍讲迩英阁故事台丞无在经筵者帝以昌朝长于讲说特召之天章阁侍讲林瑀上周易天人防元纪御史中丞贾昌朝言瑀以隂阳小说上惑天听不宜在劝讲之地帝谕辅臣曰人臣虽有才学若过爲巧僞终有形迹乃落瑀职通判饶州四年二月丙辰御迎阳门召辅臣观图画其画皆前代帝王美恶之迹可爲防戒者因命曾公亮讲诗王洙读祖宗圣政録丁度读前汉书先是赵元昊反罢进讲侍讲赵师民上书陈十五事八曰延讲诵因献劝讲箴至是复命讲读经史帝御迩英閤读汉书纪问长安城象莫能知共推赵师民师民因陈自古都雍年丗旧址所在若画诸掌帝恱曰何直所记如此师民在经筵十余年甚见器异常盛夏属疾家居帝飞白书圑扇爲和平字以赐之丁度读汉书帝曰汉称文景景不及文鼂错忠而被诛良可惜也三月己卯帝于迩英阁出危竿谕一篇述居髙愼危之意又出御书十有三轴凡三十五事一曰遵祖宗训二曰奉眞考业三曰祖宗艰难不敢有坠四曰眞宗爱民孝思感噎五曰守信义六曰不巧诈七曰好硕学八曰精六艺九曰愼言语十曰待耆老十一曰静进退十二曰求忠正十三曰惧贵极十四曰保勇将十五曰尚儒籍十六曰议释老十七曰重良臣十八曰广视听十九曰功无迹二十曰戒喜怒二十一曰明巧媚二十二曰分希防二十三曰从民欲二十四曰愼满盈二十五曰伤暴露兵二十六曰哀鳏寡民二十七曰访屠钓臣二十八曰讲逺图术二十九曰辨朋比三十曰斥谄佞三十一曰察小忠三十二曰监迎合三十三曰罪已爲民三十四曰损躬抚军三十五曰一善可求小瑕不废顾谓丁度等曰朕观书之暇取臣僚上言及进对事目可施于政治者书以分赐卿等度及曾公亮杨安国王洙等旣拜赐因请注释其义帝许之乙酉帝问辅臣春秋三传异同之义贾昌朝对曰左氏多记时事公羊谷梁专解经旨大抵皆以尊王室正赏罚爲意然三传异同考之亦有得失也帝然之丙戌丁度等上答迩英圣问一卷帝览之终篇指其中体大者六事付中书枢密院令奉行之答圣问者即所释前所赐三十五事也其序曰伏奉宣示御书文字十三轴仰窥圣防皆陛下上念祖宗下思政治述安危成败忠邪善恶之事询谋下臣使进禆补敢不竭愚窃思自古求治之主靡不欲兴理道安邦国纳忠正退奸邪广聪明致功业然行此数事在明与威断尔明则不惑威则善柄断则能行总是三者守而勿失非圣人孰能爲之臣等尝读唐书见宪宗英悟留心庻政宰臣陈说政要必徃复语问旣尽其理则曰凡好事口说则易躬行则难卿等旣爲朕言之常须行之勿空陈而已李绛对曰非知之艰行之惟艰陛下今日处分可谓至言然臣绛亦以天下之人从陛下所行不从陛下所言唯愿每言之则必行之宪宗深所嘉纳今臣等亲承圣谕敷明治要亦愿陛下日与辅臣举此事目推而行之无使唐之君臣专美前代也丁亥帝谓辅臣曰朕每令讲读官敷经义于前未尝令有讳避近讲诗国风多刺讥乱世之事殊得以爲监戒章得象对曰陛下留思六经能逺监前代兴亡之迹此诚图治之要也五月壬申幸国子监谒至圣文宣王有司言旧仪止肃揖帝特再拜
　　五年二月丙申御迩英閤读汉书元帝纪帝语及汉元成二帝政理丁度因言顷者臣下不知大体务相攻讦或发人隂私以图自进頼陛下圣明觉悟比来此风渐息帝因言攻讦之曰凡此皆谓小忠非大忠也戊戌讲诗起鸡鸣尽南山篇先是讲官不欲讲衞新台帝谓曽公亮曰朕思爲君之道善恶皆欲得闻况诗三百皆圣人所删定义存劝戒岂当有避也乃命自今讲读经史毋得辄遗三月戊午讲诗匪风篇曰谁能烹鱼溉之釡鬵帝曰老子谓治大国若烹小鲜义与此同丁度对曰烹鱼烦则碎治民烦则散非圣学深远何以见古人求治之意乎己卯讲诗六月篇帝曰此序自鹿鸣至菁菁者莪皆当爲帝王常行之道岂止当时之事邪杨安国对曰昔幽王失道小雅尽废四夷交侵中国遂微先儒所以作序爲万世监也帝令再讲之甲申讲诗节南山篇帝问杨安国周幽王所终安国对曰幽王在位十二年爲犬戎所杀宗周遂亡平王东迁自此微弱帝虽素所闻知而特降问以示臣下善恶废兴之事无所讳也读汉书韩信传至信破齐自请爲假王张良陈平蹑髙帝足遂以爲眞帝叹曰汉祖之从谏善用人不疑如此丁度对曰汉祖聪明大度故羣下得尽其诚不然何以基汉业也四月辛卯讲诗小旻篇曰如彼泉流无沦胥以败帝谓赵师民曰以水喻政其有指哉对曰水性顺顺故通通则清逆故壅壅则败喻用贤则王政通而世清用邪则王泽壅而世浊幽王失道绌正用邪正不胜邪虽有善人不能爲治亦将相牵沦于汚败也丁未讲诗至巷伯篇曰哆兮侈兮成是南箕注有鲁男子独处之事帝曰嫌疑之际古人之所愼也此不着鲁人姓氏岂圣人特以设敎邪壬辰讲诗小弁至巧言篇帝问将来说诗毕宜讲何书杨安国对曰论语者先圣精意善言爲人伦师法于经义最大帝曰然便可与孝经同讲也丁度在经筵帝每呼学士而不名常问蓍占应之事度对曰卜筮虽圣人所爲及其成乃一技耳不若以古之治乱爲着也十一月甲午讲诗角弓篇帝曰幽王不亲九族以至于亡杨安国对曰冬至日陛下亲燕宗室人人抚借岂不广骨肉之爱也帝又曰书云九族旣睦平章百姓此帝尧之盛德也朕甚慕之乙未讲诗都人士篇帝曰古人冠服必称其行今冠服或过之行未必如古人也读三朝经武圣略至眞宗朝李继和上言国初李汉超在关南以私钱贸易以佐公用人或绳奏之太祖反令尽除所过税帝曰任人如此孰不尽力哉





　　帝学卷四
&lt;子部,儒家类,帝学&gt;
　　钦定四库全书
　　帝学卷五　　　　　　　宋　范祖禹　撰仁宗体天法道极功全徳神文圣武濬哲明孝皇帝中
　　庆厯七年三月丙申御迩英閤讲孝经面赐曽公亮三品服帝谓宋初曰此赐异于他臣僚又曰自古帝王皆有师今赐师儒之臣讲筵之荣事也己亥讲论语序至安昌侯张禹帝曰是朱云乞斩者乎杨安国对曰是也因言禹爲成帝师以论语授帝后为丞相时大将军王凤专政吏民多上书讥切王氏成帝至禹第辟左右以吏民言王氏事示禹禹谓上曰新学小生乱道误人宜无信用上雅信爱禹由此不疑王氏后王氏果篡汉帝曰禹师臣不忠读书何为四月己巳读贾谊传论三公三少皆天下之端士与太子居处出入故少成若天性习惯如自然帝曰朕昔在东宫崔遵度张士逊冯元为师友此三人者皆老成人至于遵度尤良师傅也辛未读正观政要唐太宗曰今所任人必以徳行学识为本王珪曰人臣若无学业岂堪大任汉有诈称卫太子者隽不疑断以春秋蒯瞆之事宣帝与霍光嘉之曰公卿大臣当用经术帝曰人臣须是知书宰相尤须有学也杨安国对曰汉儒多引经决大事宰相必通一经帝谓宋祁曰近代士人多不务通经但用一时之艺苟取富贵葢进用高科者不十年便居显位所以不劝也又曰孙奭冯元有子孙在朝否祁对曰奭子瑜为崇文院检讨元子譓监内衣库帝问其才行何如祁以实对帝曰二人名儒奭尤淳正祁曰奭在朝屡奏论事十月直史馆张揆上所着太元集解召对延和殿令探蓍得断首且言断首准易之夬葢阳刚以决隂柔君子进小人退之象帝悦擢天章阁侍制兼侍读
　　皇祐元年四月戊子御迩英阁讲论语在陈絶粮帝曰夫子言君子固穷明圣人亦有否泰尔杨安国对曰圣人虽坐亡遗照不与人同忧患然亦同天地否泰故用有行藏易曰天地闭贤人隐若成汤系于夏台文王囚于羑里周公居东孔子絶粮此同天地否泰之事也讲子曰赐也女以予为多学而识之者与帝曰夫子或为帝王则无此与时君抗厉弟子抑掦之教乎安国对曰夫子虽不王然其巍巍荡荡与尧舜一致经籍垂于万世君君臣臣父父子子夫子之力也讲无为而治者其舜也与帝曰若后代人君任臣得人代天工而不私者人君亦可以无为也安国对曰陛下比年降手诏访逮羣臣欲以致无为也而当国之臣少能上副忧勤此群下之罪也讲言忠信行笃敬帝曰忠信笃敬不可斯须而去也讲直哉史鱼帝曰蘧伯玉信君子矣而不若史鱼之直不以邦有道则仕邦无道则卷而懐之也安国对曰圣意以蘧伯玉不若史鱼欲戒不亮节之臣也庚寅讲师冕见子告之曰某在斯某在斯帝曰夫子可谓不欺矣杨安国对曰诚如圣言五月癸巳讲季氏篇帝问远人不服则修文徳以来之如何赵师民对曰文者经纬天地之总称君人之道抚之以仁制之以义接之以礼示之以信皆文徳也帝曰然所先者无如信也师民曰至诚者天下之大本仁义礼乐皆必由之陛下以为最先此实圣道之要乙未讲论语天下有道则礼乐征伐自天子出天下无道则礼乐征伐自诸侯出自诸侯出葢十世希不失矣自大夫出五世希不失矣陪臣执国命三世希不失矣帝曰诸侯十世大夫五世陪臣三世何谓也杨安国具以对又讲戒之在得安国言人老好贪帝曰今人云作子孙之计是也七月壬子帝朝拜真宗神御回幸资善堂作诗先皇教善敞东闱菲徳承宗赖庆晖为感储筵惊嵗月因瞻台像驻骖騑楹书乍啓钦遗泽【堂中藏先朝赐书】庭树重攀记旧围畴日学文亲政地仰懐慈训倍依依九月壬寅讲君子有九思帝曰夫子语人君邪臣下邪杨安国对曰君子者通天子诸侯兼公卿大夫夫子立教亦通臣下也讲不学诗无以言帝曰古人赋诗以言志诗人之志有谲谏者何也安国具以对帝曰亦有观威仪省祸福古人于赋诗见之安国以春秋左氏传郑大夫子展伯有等赋诗以对曰此观威仪省祸福之明也丙午讲钻燧改火帝问其説赵师民对曰古之圣王必上奉天时四时变化各随木性近世苟简以为非治之具而废之至于万事皆不如古丁未讲恶居下流而讪上者帝曰何谓讪上杨安国对曰人君若有阙失臣下当力正之若不能面谏而退有后言居下流而讪上也讲孔子曰殷有三仁焉帝曰三人迹异何同为仁杨安国对曰三人各尽其所冝俱为臣法故同称仁辛亥讲子张篇帝问子夏子张言交孰优赵师民对曰圣人之道含覆广大与天地参善者进徳恶者改行子张之言实为优也帝然之癸丑讲宗庙之羙百官之富帝因问古之公卿大夫士皆有寝庙与今同异丁度宋祁对曰古者公卿大夫世及所以子孙守其宗庙近世公相或子孙衰弱坠失门戸虽有明诏立家庙然恐不得如古帝因言近嵗公相家有子孙微弱门戸乏主者轸惜久之十一月庚寅朔御崇政殿召近臣三馆台谏官及宗室观三朝训鉴图十二月辛酉诏六日延和殿再坐召尚书虞部员外郎卢士宗讲周易令旧讲筵学士上殿聴乙丑再御延和殿侍读侍讲并赴命卢士宗讲泰卦面除天章阁侍讲赐紫章服士宗杨安国所荐也是日诏右仆射贾昌朝赴讲筵备顾问不讲书帝以昌朝前宰相又旧讲臣特命之二年三月己丑御迩英閤讲周易帝曰易歴三古资九圣无有代号今岂防近题云周也杨安国对曰伏羲氏始画八卦歴三古九圣无文以言惟周官三易云一曰连山二曰归藏三曰周易盖文王加周字以别于余代尔讲乾卦帝曰圣人作易以通神明之徳类万物之情而设卦何取倚象也安国具以对帝又曰大哉乾元万物资始乃统天此人君所行之道尔安国对曰陛下乘天地之正合日月之明先天而天弗违舜曰天之厯数在尔躬然则帝王与天地同徳乃乾元统天之事岂非陛下所行之道乎甲辰讲易坤卦帝曰上六龙战于野何也杨安国对曰譬之权臣擅命作威作福蔽君耳目不得聪明可移人心可覆国家苟辨之不早必有龙战之患也帝曰用六何谓利永正安国对曰干之徳大故能以羙利利天下坤之徳劣故惟能以利永正乆而能正则无一朝一夕之患故曰以大终也壬子讲易需卦帝曰干天也而在下坎水也而在上何也杨安国具以对又讲位乎天位以正中也帝曰以正中谓皇极之道乎安国对曰九五乃天子之位以阳居尊而履中正为一卦之主总陛下建皇极以御天下也甲寅讲易师卦字有与御名同音者帝谓王洙曰此字何训对曰训正帝曰圣人文字不湏囘避恐妨义理洙曰不敢臣子于君父之名临文暂覩不无悚惧须至囘避帝曰但正言之四月己卯读前汉书东方朔传至武帝微行数出帝曰帝王每出须中严外辨何容易如此丁度对曰武帝以承平日久借文景之资所以穷志极欲帝曰若安宁之时常思危亡之戒安有后悔又读至籍提封爲上林苑帝曰山泽之利当与民共之度对曰臣事陛下二十年每奉徳音未尝不忧勤天下此陛下祖宗以来家法尔乙酉读后汉书安帝纪史臣论推咎台衡谓灾疠防免三公帝曰莫若罪已以荅天宋祁曰陛下之言人君之至徳也十一月丁酉讲易元妄卦帝曰无妄之疾何云勿药有喜杨安国对曰凡疾之所起由有妄而来九五居尊得位为无妄之主天下皆无妄而偶有疾非己所致疾当自损可勿药而喜也若人主刚正自修身无虚妄而偶有灾若尧汤水旱非已所招但顺时修徳勿须治理必欲除去不烦劳天下是有喜也然尧遭洪水使鲧禹治之虽知灾未可息且顺民心鲧功不成者灾未息也禹能治水者灾欲尽也是亦勿药有喜之义也今河水泛决歴五十年役天下兵民耗天下财用未尝息大河之患亦未尝复故道也而兵民顿何啻百千万计地财委尽何啻亿万万计恐民不堪命国力不继臣以为大河犬戎自古为患当如尧舜务顺民心顺时修徳其灾自息亦勿药有喜也壬寅张揆读后汉明徳马皇后纪至服大练抑止外家因言今妃族太盛不可不裁损使保其家帝嘉纳之
　　三年三月戊辰御迩英閤讲易至山下有泽损君子以惩忿窒欲帝曰人之情欲皆生于隂阳而节之在人杨安国对曰臣以为人有六情喜怒哀乐好恶天有六气隂阳风雨晦明故人之生也天命之谓性而命人之所禀以生也性人之所赋以分也言情则性之移也语欲则性之肆也故六情相滥则喜生于风怒生于雨哀生于晦乐生于明好生于阳恶生于隂故圣人取损象以惩忿窒欲也帝然之四月辛丑讲易鼎卦帝问九四之象施之人事如何杨安国对曰鼎为烹餁成新之噐上承至尊下又应初上承下施任重非防故折足而覆餗矣其犹任得其人虽重而可胜非其人必有颠覆之患帝曰任人不可不慎也乙巳讲归妹卦帝问杨安国隂阳爻位所处安国具以对帝顾谓安国等曰朕长于深宫易防微奥毎湏详问卿等敷对时乆得无烦乎曽公亮对曰安国以所学备承圣问岂敢言烦安国进曰臣寡学浅陋无以上副圣问因降拜谢帝曰頼卿等宿儒博学多所发明朕甚悦之虽盛暑亦未尝倦但恐卿等劳耳丁度复进曰自古帝王临御日久非内惑声色则外穷兵黩武陛下即位三十年孜孜圣学虽尧舜之聪明不是过也戊申讲巽卦随风巽君子以申命行事杨安国言巽为风两风相随者申命令之谓也故先庚三日后庚三日帝曰然风教君徳也安国对曰乾卦六爻孔子备陈君徳遂命安国讲干之九五安国既讲乃言曰此帝王同天地之徳也五月辛亥杨安国讲兑卦既毕帝又命讲谦卦壬子安国讲涣卦既毕帝又命讲泰卦癸丑赵师民讲节卦既毕帝又命讲师卦九月辛酉讲既济卦九五东邻杀牛不如西邻之禴祭实受其福王洙曰礼说东邻谓纣西邻谓文王郑以离为牛坎为豕故东邻杀牛纣无徳不如西邻之禴祭文王有徳实受其福也杨安国进曰王孔不取此义王弼云牛祭之盛者禴祭之薄者九五以既济之时物皆济矣将何为焉祭祀之盛莫盛修徳故黍稷非馨明徳惟馨孔颖逹云九五履正居尊动不为妄修徳者也假有东邻不能修徳虽杀牛至盛不为神所飨不如西邻祭薄神明降福也帝曰爻义既正洙以礼説亦可安国对曰周礼二郑有异同之论石渠有父子分争之説庚午讲极数知来之谓占帝曰蓍防之数亦大衍之数也大衍有揲耆之体有乾坤之防遂命王洙揲蓍得坎之艮令冩大衍一章经注具防翌日进帝又问筮之事令进洪范稽疑经注具防辛未讲读以翠芳亭橙实赐讲筵官各一枚丙子讲古之葬者厚衣之以薪葬之中野不封不树帝曰葬固冝俭杨安国对曰五代周高祖其葬最俭帝曰周高祖遗命止用纸衣瓦棺诚欲矫前代厚葬之失讲读退传宣卿等侍对时乆颇倦可于迩英后亭少憩止丁度等翌日称谢丁丑讲读官叅问圣躬毕面诏当讲读臣僚立侍敷对余皆赐坐侍于閤中天圣以前讲读官皆坐侍自景祐以来皆立侍至是帝屡面谕以经史义防须详悉询说卿等无乃烦倦否安国等进曰不敢至是有诏遂为永制翌日丁度等奏谢十月癸未诏丁度等前后汉书节义令撰序及名甲申丁度等请名曰两汉简微前史精要诏以前史精要为名又诏撰迩英阁后殿名乙酉丁度等请名曰询猷隆儒清宴诏以隆儒为名丙申诏杨安国等五经正义节解令先撰序及名丁酉安国等请名曰五经义宗精义枢要诏以五经精义为名丁丑帝飞白书笔法二字赐讲读官各一轴时赵师民谒告归青州命就赐之皇祐以后毎嵗重午节必赐飞白书扇十二月己亥御延和殿杨安国等上五经精义序进读毕赐茶而退入内都知王守忠传防五经精义序俟览毕降出辛丑降付迩英阁帝学卷五
　　钦定四库全书
　　帝学卷六　　　　　　　宋　范祖禹　撰仁宗体天法道极功全徳神文圣武濬哲明孝皇帝下
　　皇祐四年三月丙辰讲尚书嘉言罔攸伏野无遗贤万邦咸宁帝曰此君所以戒臣下也杨安国对曰臣闻古者君臣相接面称不为谄廷諌不为谤臣能以嘉言进君君能舍己从人故帝曰俞允若兹又复敕臣下也讲益曰吁戒哉儆戒无虞罔失法度帝曰是臣献谟于君也安国对曰益以戒舜亦献谟也讲水火金木土谷惟修帝曰惟修者明顺其性也安国对曰臣谨按洪范五行传一曰水其性智二曰火其性礼三曰木其性仁四曰金其性义五曰土其性信此五者在天则其气流行在地则人所行用也中庸曰天命之谓性率性之谓道修道之谓教王者常循其性行其道而修之所谓修也讲正徳利用厚生惟和帝曰惟和者不失其事也安国对曰人君常正身修徳以御下利节用俭以阜财厚生敦本以飬民此三者和则不失其事也戊辰御迩英阁内出欹噐一陈于御坐前谕丁度等曰朕思古欹噐之法试令工人制之以示卿等帝命以水注之中则正满则覆虚则欹率如家语荀卿淮南之説其法度精妙度等列侍观之帝曰日中则昃月盈则亏圣人有持满戒慎之守朕欲以中正临天下当与列辟共守此道度等拜曰臣等亦愿以中正事陛下因言太宗时尝作此噐眞宗制欹噐论演先儒之义以垂戒帝曰然四月戊寅御迩英阁帝作欹噐论后述一篇以申存亡亏成之鉴示讲读官丁度等请宣布中外使知圣心所存帝曰但欲使卿等见之不须宣布度曰臣等欲各传本以章荣遇帝曰可便以此本赐卿等皆拜而受之六月壬寅御延和殿侍讲学士上五经精义周易节解二十卷因言尚书顾命礼记丧礼春秋家陪乱政旧所不讲今纂集精义所当去留上系宸防帝曰先王吉凶之制百代所遵不可以俗忌而简去至于春秋丧乱之事皆有善恶鉴戒人主冝闻之亦须存录先儒于经籍有一字之误者朕常不敢改易但注以辨之况正经之义可輙芟去邪九月甲寅丁度等上张揆修写太元经乙卯诏召山南东道节度使检校太师同中书门下平章事贾昌朝赴讲筵丙辰诏贾昌朝未有差遣且令赴经筵俟有差遣即不赴己未御迩英閤命贾昌朝讲乾卦帝谓侍臣曰昌朝位将相执经侍讲朝廷羙事也翌日昌朝又手防乾卦大防在上一爻夫爻在亢极必有凶灾不即言凶而言亢龙有悔者以悔中有可凶可吉之象若修徳以济世则免悔而获吉也帝面赐手诏嘉奬以所陈卦义付史馆庚申讲尚书微子篇帝曰微子箕子比干三人孰优杨安国以论语孔子之言对是日诏贾昌朝已差判许州令且在讲筵候朝辞讫不赴乙丑贾昌朝奏臣已治行李非晩朝辞乞更不赴讲帝令且在讲筵候朝辞不赴丙寅讲尚书大赉于四海而万姓悦服帝曰王者为政必顺民心杨安国对曰臣尝闻往者大河溃决民室流亡过半存者三四陛下圣心震悼出内帑千百万以赒救之民悦仁服徳至今颂声作焉己巳讲尚书洪范五事帝曰王者之用五事皆本于五行乎王洙对曰王者治五行得其性则五事皆善故五事得则有休徴五事失则有咎徴是以圣人克谨天戒以修其身帝曰人君奉天在于修徳夙夜兢兢戒慎于未形尚恐不至必俟天有谴告然后修徳此岂畏天之道也十月戊寅诏俟讲尚书毕讲周礼令侍讲以下与贾昌朝先修节解以备讲説十一月甲辰讲尚书无逸帝曰朕深知享国之君宜戒逸豫杨安国曰旧有无逸图防于屏间帝曰朕不欲坐席背圣人之言当书置之左右又命丁度取孝经之天子孝治圣治广要道四章对为右图因令王洙书无逸蔡襄书孝经又命翰林学士承防王拱辰为二图序而襄书之申寅御迩英閤侍讲学士上五经精义尚书节解三十卷
　　五年四月丁酉御迩英閤讲冏命侍御仆从罔匪正人帝曰君臣之际必诚意相通而后治道成杨安国对曰陛下聪明文思从諌弗咈如水之走下视羣臣若僚友自古盛王未之有也帝曰臣下能进忠言朕何惜夏禹之拜癸卯御迩英閤侍讲学士上五经精义礼记节解九十卷九月戊寅铸鼎十有二圆丘用五宗庙用七又作鸾刀郊庙各一先是贾昌朝侍经筵帝问鼎卦圣人亨以享上帝今郊何以无鼎昌朝不能对曰容臣退而讲求于是诏礼官议以为郊有亨牲进熟遂命阮逸胡瑗铸铜鼎制鸾刀帝亲书鼎名曰牛鼎羊鼎豕鼎皆署而刻之牛鼎其容一斛羊鼎五斗豕鼎三斗鸾刀亦亲书刀名而署之有司皆篆刻其下至神宗元丰元年详定郊庙奉祀礼文所议圆丘用犊不设羊豕俎及鼎奏罢之壬辰再御延和殿侍读学士上前史精要后汉书三十卷十月甲寅再御延和殿侍讲学士上五经精义春秋节解八十卷
　　至和元年八月壬子召观文殿大学士晏殊赴经筵赐坐礼如宰相仪戊午知制诰贾黙言陛下日御迩英閤召侍臣讲读经史其咨访之际动关政体而史臣不得预闻臣窃惜之欲乞令修起居注官入侍閤中事有可书随即记录从之赐坐于御座之西南其后修起居注石扬休言陛下有所宣谕咨访而臣坐逺不尽闻虑记录或有所遗乃命侍立于讲读官之末九月丙寅王洙上周礼礼噐图先是洙讲周礼帝命画车服冠冕笾豆簠簋之制及图成上之己巳讲周礼大荒大札则薄征缓刑杨安国曰所谓缓刑者乃为过误之民当嵗歉则贳之闵其穷也今众持兵仗劫粮廪一切寛之恐不足以禁奸帝曰不然天下皆吾赤子也一遇饥馑州县不能存恤饿殍所迫遂至为盗又捕而杀之不亦甚乎臣祖禹曰书曰大哉王言又曰一哉王心仁宗皇帝之言可谓大矣视天下皆吾赤子仁宗皇帝之心可谓一矣造次不违于仁
　　士申王洙讲周礼至三年大比则大攷州里以赞乡大夫废兴帝曰古者选士三嵗最为酌中今四五歳始一诏下得无重抑多士乎不若裁减取人之数稍进古制精于考择则天下无遗滞之才矣
　　二年二月诏龙图阁直学士兼侍读张昪年髙免进读止令侍经筵以备顾问三月乙丑御迩英閤卢士宗讲周礼眡祲帝曰妖祥之兴皆由人事召之君人者必在修徳以承天意己卯讲周礼大罍王洙曰祠天地之噐以质信为本帝曰曹操不事质信而多诈忌何以事上帝乎洙曰天地之徳非至诚之道至质之噐何以动之张揆读后汉书应劭议刑揆曰当汉献帝乱世有司犹能守法今天下奏狱或违法出罪负寃不伸水旱之灾未必不由此也帝曰祖宗以来多用中典奏谳者徃徃贷之岂欲刑罚之滥乎丙戌王洙讲周官典瑞共含玉帝曰若使人用此而骨不朽岂如功名之不朽哉十月丁未孙抃读史记防传帝曰古人谋议动作必由此乎抃曰古人凡有大疑既决之于己又询之于众犹谓不有天命乎于是命以断其吉凶所谓谋及乃心谋及卿士谋及庻人谋及卜筮盖圣人贵诚不专人谋黙与神契然后为得也帝然之壬子讲周礼祭祀割羊牲登其首王洙曰祭阳以其首首主阳也祭阴以其血血主隂也神明不测故但以类而求之帝曰然天地简易非至诚其能应乎又讲左氏传郑人铸刑书洙曰子产以郑国之法铸之于鼎欲使民知犯某罪有某罚也帝曰使民知法而乱可止不若不知而自化也十一月丙寅李淑读大史公传帝谓淑曰太史公欲行其道而不果身不免于祸深可悲也顾其是非不谬于圣人眞良史之才矣
　　六年三月乙酉御崇政殿召辅臣观御书兖州至圣文宣王庙榜龙图阁直学士兼侍讲钱象先善讲説语约而义明帝间有顾问必依经以对因讽谕政事遂及时务有啓廸献纳之益前后留侍十五年特被恩礼毎乞外官辄不许既去必见思而复召故事讲官分日迭进象先已得讲知蔡州帝以象先行有日令独彻所讲秩于是同列罢进者十日帝尝诏讲官凡经传所载逆乱之事皆直言毋讳侍讲吕公着讲春秋因言弑逆之事皆臣子之所不忍言而仲尼书之春秋者所以深戒后世人君欲其防微杜渐居安虑危使君臣父子之道素明长防嫡庻之分早定则乱臣贼子无所萌其奸心故易曰履霜坚氷至由辨之不早辨也
　　臣祖禹曰古之人君好学者有之矣未有终身好之而不厌者也仁宗皇帝在位四十二年以尧舜为师法待儒臣以賔友迩英讲学防心圣道终身未尝少倦是以一言一动仁及四海如天运于上而万物各遂其生于下其本由于学故也诗曰上天之载无声无臭仪刑文王万邦作孚言天徳不可得而至也欲法天者惟法文王而已法文王则可以至天徳矣臣愿陛下欲法尧舜惟法仁宗而已法仁宗则可以至天徳矣














　　帝学卷六
　　钦定四库全书
　　帝学卷七　　　　　　　宋　　范祖禹　撰英宗体干膺厯隆功盛徳宪文肃武睿神宣孝皇帝神宗英文烈武圣孝皇帝上
　　英宗体干膺厯隆功盛徳宪文肃武睿神宣孝皇帝初在睦亲宅闭门读书终日未尝燕游慢戏服御俭素如儒者吴王宫教授吴充进宗室六箴一曰视二曰聴三曰好四曰学五曰进徳六曰崇俭仁宗以付大宗正司帝书之屏风常视以自戒及为皇子召本宫教授周孟阳为辞奏孟阳有所劝谕即谢孟阳而拜嘉祐七年迁入内行李萧然无异寒士有书数厨而已中外闻之相贺八年四月即位十月辅臣请如干兴故事双日召侍臣讲读帝曰当俟祔庙毕择日开经筵十二月己巳始御迩英閤召侍读侍讲讲读经史讲论语学而时习之侍讲吕公着曰说命曰王人求多闻时惟建事学于古训乃有获然则人君之学当观自古圣贤之君如尧舜禹汤文武之所用心以求治天下国家之要道非若博士诸生治章句解训诂而已又讲有朋自逺方来不亦乐乎公着言自天子至于庻人皆湏朋友讲习然士之学者以得朋为难故有朋自远方来则以为乐至于王人之学则力可以致当世之贤者使之日夕燕见讲劝于左右又以左右之贤为未足于是乎访诸岩穴求诸滞淹则懐道抱徳之士皆不远千里而至此天子之有朋自远方来者也其乐亦大矣又讲人不知而不愠不亦君子乎公着言在下而不见知于上者多矣然在上者亦有未见知于下者也故古之人君政令有未孚人心有未服则反身修徳而不以愠怒加之如舜之诞敷文徳文王之皇自敬徳是也
　　治平元年四月甲申御迩英閤前此帝谕内侍任守忠曰方日永讲读官久侍对未食必劳倦□今视事毕不俟进食即御经筵故事讲读毕拜而退帝命毋拜后遂以为常讲论语宰予昼寝吕公着曰旧说宰予昼寝寐也侍读学士臣敞以为礼君子昼不居于内夜不居于外宰予昼居于寝故孔子非之帝自即位感疾至是犹未全安多不喜进药吕公着讲论语子之所慎齐战疾因言有天下者为天地宗庙社稷之主其于斋戒祭祀必致诚尽恭不可不慎古之人君一怒则伏尸流血则于兴师动众不可不慎至于人之疾病常在乎饮食起居之间众人所忽圣人所慎况于人君任大守重固当节嗜欲远声色近医药为宗社自受不可不慎帝纳其言为之俛首而动容自是毎因讲进戒帝必肃然讲论语九人而已吕公着曰旧説其一人谓文母侍读学士臣敞以为子无臣母之理有妇人焉葢邑姜也自古有道之君必求贤妃贞女以为内助朝夕警戒然后可以成徳故诗羙后妃能辅佐君子易称家道正而天下定矣讲卑宫室公着曰昔周宣王初即位更为俭宫室小宗庙而致中兴之功后世人君多务盛宫阙之制穷土木之工欲以夸四方而示后人辅弼之臣虽萧何谢安犹不免此惑殊不知夏禹周宣恭俭之徳可以垂羙于万世也帝因辅臣奏事语及吕公着欧阳修曰公着为人恬静而有文帝曰比于经筵讲解甚善六月己亥诏曰虽王子之亲其必由学惟圣人之道故能立身若昔大猷自家刑国今一祖之后诸宗之支亦尝着令于前命官以训或兼职他邸或备位终年诱导之宜灭裂无状盖命不持固事遂因循特诏近臣并荐能者使成童而上讲诵经书小学之居通逹名数朝夕劝善日月计能固当渐渍简编敦修志业与其趋异端而无守岂若就有道而自修居常谨思戒在中止其子弟不率教约俾教授官本位尊长具名申大宗正司量行戒责教授官不职不能勉励大宗正司察访以闻初帝以宗室自率府副率以上八百余人其奉朝请者四百余人而教学之官六员而已因命増置凡皇族年三十以上者百十三人置讲书四员年十五以上者三百九人増置教授五员年十四以下者别置小学教授十二员并旧六员为二十七员以分教之帝谓韩琦等曰凡事之行患于渐乆而怠废况为学之道尤戒中止诸宗室之防者仍须本位尊长常加率励庶不懈惰可召舍人谕此意作诏戒勉之故有是诏丙午诏曰朕嗣守丕业率循旧章惟皇属之敦和命宗臣而董正累圣承继百年盛隆宗社庆灵本支蕃衍念其性本于仁厚宜广学以勤修顾其日益于众多必増员而统理外已诏于儒学各选经师内仍择于亲贤共司属籍庻乎恊賛其职并修厥官纠乃非违以正为率勉夫怠堕惟善是从帝既命増置宗室学官以谓宗室数倍于前而宗正司事亦滋多乃増置同知大宗正事一员以宗惠为之而降是诏九月诏以五日开迩英閤至重阳节当罢侍讲吕公着司马光言陛下始初清明宜亲近儒雅讲求治术愿不惜顷刻之间日御经筵从之
　　帝御迩英阁未尝发言有所询问二年十月侍讲司马光上言臣闻易曰君子学以聚之问以辨之论语曰疑思问中庸曰有弗问问之弗知弗措也有弗辨辨之弗明弗措也以此言之学非问辨无由发明今陛下若皆黙而识之不加询访虽为臣等踈浅之幸窃恐无以宣畅经防禆助圣性望陛下自今讲筵或有臣等讲解未尽之处乞赐诘问或虑一时记忆不能详备者许令退归讨论次日别具劄子敷奏庶几可以辅稽古之志成日新之益帝嘉纳之壬子龙图阁直学士兼侍讲卢士宗知青州士宗在侍从逾十五年因对乞补外入辞帝谓曰学士忠纯之操朕固素知岂当久处外邪且命再对
　　三年四月辛丑命龙图阁直学士兼侍讲司马光编集歴代君臣事迹于是光奏曰臣自少以来略渉羣史窃见纪传之体文字烦多虽以衡门专学之士往往读之不能周浃况于帝王曰有万几必欲徧知前世得失诚为未易窃不自揆常欲上自战国下讫五代正史之外旁采它书凡闗国家之兴衰系生民之休戚善可为法恶可为戒王者所宜知者略依左氏春秋传体为编年一书名曰通志其余浮冗之文悉删去不载庻几听览不劳而闻见甚博私家区区力不能办徒有其志久而无成乡曽以战国时八卷上进幸防赐覧今所奉诏防未审令臣续成此书或别有编集其续此书欲乞亦以通志为名其书上下贯穿千有余歳固非愚臣所能独修伏见韶州翁源县令刘恕将作监主簿赵君锡皆有史学为众所推欲望差此二人与臣同修庻早成书诏从之而令接所进书八卷编集俟书成取防赐名其后君锡父丧不赴命太常博士国子监直讲刘攽代之六月壬子改清居殿曰钦明召直龙图阁王广渊书洪范于屏帝谓广渊曰先帝临御四十年天下承平得以无为朕方属多事岂敢自逸故改此殿名因访广渊先儒论洪范得失广渊对以张景所得最深以景为七篇进明曰复召对延和殿帝曰景所説过先儒远矣以三徳为驭臣之柄尤为善论朕遇臣下常务谦柔听纳之间则自以刚断此屏置之坐右岂特无逸之戒也
　　臣祖禹曰英宗皇帝潜徳藩邸修身好学故仁宗以知子之明付畀大业及即位首劝宗室以学葢帝以身先之知学之益不学之损也又谕辅臣凡学之道戒在中止圣训岂不大哉
　　神宗英文烈武圣孝皇帝嘉祐八年五月始听讲读于东宫天资好学寻绎读问有至日昃内侍言恐饥当食上曰听读方乐岂觉饥耶英宗以上读书太多尝遣内侍止之当讲读正衣冠拱手虽大暑未尝使人挥扇待宫僚有礼伴读王陶入侍上率弟颢拜之陶读舜本纪言舜孝友事大爱慕之又读商书纪仲虺作诰因取尚书读之至志自满九族乃离上曰微子去之是也治平四年正月上即位九月壬寅以御史中丞司马光为翰林学士兼侍读学士先是光言张方平不当叅知政事臣是人言臣言果是则方平当罢若其非是则臣当远贬今两无所问而臣复还翰林仍加羙职未晓所谓乞察臣所言是非知通进银台司吕公着亦言不当遽罢光中丞封还制书上手诏光得卿奏及谓因前日论方平不当故有易命此乃卿思之误非朕本意也朕以卿经术行义为世所推今将开延英之席比得卿朝夕讨论敷陈治道以箴遗阙故命进读资治通鉴此朕之意皎然易见也况命卿之防在二十六日登对前苟朕以言事罪卿岂复迁卿羙职必谅朕诚更勿横虑可即授告敕吕公着所以封还者盖不知此意耳俟对日朕亦当谕防十月己酉初御迩英閤召侍臣讲读经史退上独留吕公着谓曰朕以司马光道徳学问欲常劝讲左右非谓其言事也公着复奏遂解银台司甲寅司马光初进资治通鉴上亲制序面赐光令书成日冩入又赐颍邸旧书二千四百二卷壬戌上出知鳯州梁泉县令范亦顔所上书及濮庙议命迩英閤讲读官定夺仍宣谕立濮王庙非先帝本意先是七月亦顔以前嘉州夹江县令投捡上书曰中庸曰非天子不议礼是礼惟天子可得而议也仁宗皇帝无子子英宗而付以天地之大业盛徳也英宗皇帝即大位服三年日夜惴栗恐坠休绪大孝也诏议变礼以尊所生不忘本也濮安懿王之于英宗伯父也原所生之徳而尊其号冠之以所封之濮明止一国非所以兼天下也于是右司谏刘庠侍御史张纪殿中侍御史张唐英监察御史里行唐淑问等言亦顔小臣敢为欺罔以白为黒惑乱天听诖误圣朝挟邪乱政渐不可长乃降亦顔下县主簿尉熈宁元年四月庚申翰林学士兼侍讲吕公着等言窃寻故事侍讲者皆赐坐自干兴以后讲者始立而侍者皆坐听臣窃以谓侍者可使立而讲者当赐坐乞付礼官考议诏太常礼院详定以闻后判太常寺韩维刁约同知太常礼院胡宗愈言臣等窃谓臣侍君侧古今之常或赐之坐盖出优礼祖宗以来讲説之臣多赐坐者以其敷畅经艺所以明先王之道道之所存礼则加异太祖开宝中李穆荐王昭素于朝召对便殿赐坐令讲易乾卦太宗端拱中幸国子监升辇将出顾见讲坐因召学官李觉讲説觉曰陛下六飞在御臣何敢輙升髙坐太宗为之降辇令有司张帟幕设别坐诏觉讲易之泰卦今列侍之臣尚得环坐执经而讲者顾使独立于前则事体轻重诚为未安臣等以为宜如天禧旧制以彰陛下稽古重道之意判太常寺龚鼎臣蘓颂周孟阳同知太常礼院王防刘攽韩忠彦言臣等窃谓侍从之官见于天子若赐之坐有所顾问犹当避席立语况执经人主之前本欲便于指陈则立讲为宜若谓传道近于为师则今侍讲解説旧儒章句之学耳非有为师之寔岂可专席安坐以自取重也又朝廷班制以侍讲居侍读之下祖宗建官之本意重轻可知矣今若使侍讲輙坐其侍读当从何礼若亦许之坐则侍从之臣毎有进説皆当坐矣且干兴以来侍臣立讲歴仁宗英宗两朝行之且五十年岂可一旦以为有司之失而轻议变更乎今人主之待侍臣由始见以及毕讲皆赐之坐其尊徳重道固已厚于三公矣尚何加焉其讲官侍立伏请仍旧初孙奭坐讲仁宗尚防跂案以听之奭因请立讲论者不以为是王安石兼侍讲请复干兴以前故事使预听者立亦坐之日少而立侍之日多于是公着等遂同建明已而众议不同上以问曽公亮公亮但称臣侍仁宗书筵亦立后安石因讲赐留上面谕曰卿当讲日可坐安石不敢坐遂已十月壬寅诏讲筵权罢讲礼记自今讲尚书先是王安石次未当讲上命安石讲至曽参易箦安石曰圣人以义制礼其详至于牀第之间君子以仁行礼其勤见于将死之际上称善未几安石言礼记所载多驳杂乞今讲尚书故有是防讲甘誓予则孥戮汝吕公着曰古之仕者世禄若身以罪戮则子降为皁人失位死不入兆域如此之类皆耻累其世父子兄弟罪不相及赏善及子孙罪恶止其身非并杀其子也讲天乃锡王勇智上曰何以独言勇智吕公着对仲虺方称成汤能伐夏救民故以勇智言之然圣人之徳当如易所谓聪明睿智神武而不杀者然后可为尽善矣













　　帝学卷七
　　钦定四库全书
　　帝学卷八　　　　　　　宋　范祖禹　撰神宗英文烈武圣孝皇帝下
　　熈寜三年九月戊辰初御迩英閤讲读己巳召御史中丞吕公着来旦赴经筵公着以台丞侍讲又兼经筵职遇讲读即赴十一月庚辰司马光讲资治通鉴汉纪至曹参代萧何为相国一遵何故规因言参以无事镇抚海内得守成之道故孝惠高后时天下晏然衣食滋殖上曰使汉常守萧何之法久而不变可乎光曰何独汉也夫道者万世无弊夏商周之子孙苟能常守禹汤文武之法虽至今存可也武王克商曰乃反商政政由旧虽周亦用商政也书曰母作聪明乱旧章然则祖宗旧法何可变也汉武帝用张汤之言取高帝法纷更之盗贼半天下宣帝用高帝旧法但择良二千石使治民而天下大治元帝初立颇改宣帝之政丞相衡上疏言臣窃恨国家释乐成之业虚为此纷纷也陛下视宣帝元帝之为政谁则为优荀卿曰有治人无治法故为治在得人不在变法也上曰人与法亦相表里耳光曰苟得其人则无患法之不善不得其人虽有善法失先后之施矣故当急于求人而缓于立法也壬午吕惠卿讲咸有一徳因言法不可不变先王之法有一嵗一变者正月始和置于象魏是也有五嵗一变者五载一廵守考制度于诸侯是也有一世一变者刑罸世轻世重是也有百世不变者父慈子孝兄友弟恭是也前日司马光言汉守萧何之法则治变之则乱臣窃以为不然惠帝除三族罪妖言令挟书律文帝除收孥令安得谓之不变哉武帝以穷兵黩武奢淫厚敛而盗贼起宣帝以综覈名实而天下治元帝以任用恭显杀萧望之而汉道衰皆非由变法与不变法也夫法弊则必变安得坐视其弊而不变邪书所谓无作聪明乱旧章者谓实非聪明而强作之非谓旧章不可变也光之措意盖不徒然必以国家近日多更张旧政因此防讽必以臣制置三司条例及看详中书条例故发此论也臣愿陛下深察光言苟光言为是则当从之若光言为非陛下亦当播告之修不匿厥指召光诘问使议论归一上召光前谓曰卿闻吕惠卿之言乎惠卿之言如何光对曰惠卿之言有是有非惠卿言汉惠文武宣元治乱之体是也其言先王之法有一嵗一变五嵗一变一世一变则非也正月始和置于象魏者乃旧章也非一嵗一变也亦犹州长党正族师于四孟月朔属民而读邦法也岂得为时变月变邪天子恐诸侯变礼易乐故五载一廵守有变乱旧章者则削黜之非五嵗一变法也刑罚世轻世重者盖新国乱国平国随时而用非一世一变也且治天下譬如居室弊则修之非大壊不更造也大壊而更造必得良匠又得美材今二者皆无有臣恐风雨之不庇也讲筵之官皆在此乞陛下问之三司使掌天下财不才而黜可也不可使两府侵其事今为制置三司条例司何也宰相以道佐人主安用例苟用例而已则胥史足矣今为看详中书条例司何也惠卿曰司马光备位侍从见朝廷事有未便即当论列有官守者不得其守则去有言责者不得其言则去岂可但已光曰前者诏书责侍从之臣言事臣尝上疏指陈得失如制置条例司之类尽在其中未审得进逹圣听否上曰见之光曰然则臣不为不言也至于言不用而不去此则臣之罪也惠卿责臣实当其罪臣不敢逃上曰相与共讲是非耳何至乃尔王珪进曰司马光所言盖以朝廷所更之事或为利甚少为害甚多者亦不必更耳因目光令退王珪进读史记光进读资治通鉴毕降阶将退上命迁坐于阈内御榻之前皆命就坐王珪礼辞不许乃皆再拜而坐左右皆避去上曰朝廷毎更一事举朝士大夫詾詾皆以为不可又不能指名其不便者果何事也珪对曰臣疎贱在阙门之外朝廷之事不能尽知借使闻之道路又不能知其虚实也上曰据所闻言之光曰朝廷防青苗钱兹事非便今闾里富民乘贫者乏无之际出息钱以贷之俟其収获责以谷麦贫者寒耕热耘仅得斗斛之收未离场圃已尽为富室夺去彼皆编戸齐民非有上下之势刑罚之威徒以富有之故尚能蚕食细民使之困瘁况县官督责之严乎臣恐细民将不聊生矣吕惠卿曰司马光不知此事彼富室爲之期害民今县官为之乃所以利民也昨者青苗钱令民愿取者则与之不愿者不强也光曰愚民知取债之利不知还债之害非独县官不彊富民亦不彊也臣闻作法于凉其弊犹贪作法于贪弊将若何昔太宗平河东立和籴法时米斗十余草束八钱民乐与官为市其后物贵而和籴不解遂为河东世世患臣恐异曰之青苗亦如河东之和籴也上曰陜西行之乆矣民不以为病也光曰臣陜西人也见其病不见其利朝廷初不许也而有司尚能以病民况今立法许之乎上曰坐仓籴米何如王珪等皆起对曰坐仓甚不便朝廷近罢之甚善上曰未尝罢也光曰今京师有七年之储而钱常乏若坐仓钱益乏米益陈奈何惠卿曰坐仓得米百万石则嵗减东南百万之漕以其钱供京师何患无钱光曰东南钱荒而米狼戾今不籴米而漕钱弃其有余取其所无农末皆病矣侍讲呉申起曰光言至论也光曰此皆细事不足烦圣虑陛下但当择人而任之有功则赏有罪则罚此则陛下职也上曰然文王罔攸兼于庻言庻狱庻慎惟有司之牧夫正谓此也上复与众人讲论治道至晡后王珪等请起上命赐汤复谓光曰卿勿以向者吕惠卿之言遂不慰意光对曰不敢遂退
　　三年四月癸未司马光读资治通鉴汉贾山上疏言秦皇帝居灭絶之中不自知因言从谏之美拒谏之祸晏子曰和与同异水火醯醢盐梅皆相反之物宰夫济其不及以泄其过若羮已咸复济以盐已酸复济以梅何可食也伊尹戒大甲有言逆于汝心必求诸道人之情谁不欲人顺已而恶其逆惟圣贤知顺之损知逆之益譬如酒醴虽适口而醉人药物虽苦口而除病是以臣之于君刚则和之柔则掖之明则晦之晦则明之非故相反欲裁其有余补其不足以就皇极耳若逆己者即黜降顺己者即不次防擢则谄谀日进忠正日疎非庙社之福也上曰舜墍谗说殄行若台谏欺罔为谗安得不黜光曰臣因进读及之耳时事臣不敢妄论也丁亥司马光读资治通鉴汉张释之论啬夫利口光曰孔子称恶利口之覆邦家夫利口何至覆邦家盖其人能以是为非以非为是以贤为不肖以不肖为贤人主苟以是为非以非为是以贤为不肖以不肖为贤则邦家之覆诚不难矣
　　十年八月丙午御迩英閤讲诗上问侍讲沈季长曰丰年言秋冬报良耜何以止言秋报季长对毕上又问丰年不言报上帝良耜何以叠言报社稷季长对毕上曰此终始之诗也十月庚辰侍读邓润甫陈襄读史记因言司马迁史载秦汉以来君臣事迹有不足以陈于陛下之前者如吕不韦传之类是也上曰若此之类皆阙之勿读沈季长黄履奏讲诗毕不知进讲何经上曰先王礼乐法度莫详于周宜讲周礼
　　元丰元年三月辛巳御迩英閤沈季长讲周礼八法上曰或言邦治或言官治何也季长对毕上曰然壬午侍读学士吕公着读后汉书毕上留公着极论治体至三皇无为之道释老虚寂之理公着问上曰此道高远尧舜能知之乎上曰尧舜岂不知公着曰尧舜虽知之然常以知人安民爲难此所以为尧舜也上又论前世帝王曰汉髙祖武帝有雄材大略髙祖称吾不如萧何吾不如韩信至张良独曰吾不如子房盖以子房道高尊之故不名也公着曰诚如圣谕上又曰武帝虽以汲黯为戅然不冠则不见后虽得罪犹以二千石禄终其身公着曰武帝之于汲黯仅能不杀耳上又论唐太宗公着曰太宗所以能成王业者以其能屈己从谏耳上临御日乆羣臣畏上威严莫敢进防至是闻公着言竦然敬纳之丁亥黄履讲八柄上曰坐而论道谓之三公而八柄非太宰所得与何也履对毕上曰然辛卯沈季长讲九赋上曰或言关市之赋或言关市之征何也季长对毕上曰然癸巳黄履讲九式上曰賔客之式次于祭祀而八政七曰賔何谓也履对毕上曰然四月丙寅沈季长讲小宰掌建邦之宫刑以治王宫之政令凡宫之纠禁上曰政令纠禁详略如何季长对毕上曰言凡宫之纠禁则是不止于王宫又及于诸侯也八月戊辰黄履讲宰夫之职正嵗书其能者与其良者而以告于上上曰或言诏王废置或言以官刑诏冢宰而诛之或言以告而诛之或言以告于上何也履对曰诏宰者诏宰而已以告而诛之以告于上者或诏王或告王及官长皆不得专也上曰或三年或嵗终则书能否告之以为废置此独于正嵗何也岂非旧嵗之所考书以告乎履曰然
　　二年六月辛酉左谏议大夫安焘等上诸司式上阅讲筵式开讲罢讲申中书上曰此非政事何豫中书可刋去之
　　六年四月壬申御迩英閤蔡卞讲周礼司市上曰先王建官治市独如此其详何也卞对曰先王建国面朝而后市朝以治君子市以治小人不可略也上曰市众之所聚详于治众故也后世治市之法阙略今可求而复乎卞对曰先王之时有乡有遂有朝有市其事相须也七年十二月戊辰端明殿学士司马光上资治通鉴五代纪三十卷资治通鉴自治平三年置局毎修一代史毕上之至是书成总二百九十四卷目录考异各三十卷上谕辅臣曰前代未尝有此书过荀悦汉纪远矣辅臣请观之遂命付三省仍令速进入以光为资政殿学士降诏奬谕
　　臣祖禹曰神宗皇帝即位之初多与讲读之臣论政事于迩英君臣倾尽无有所隐而帝天资好学自强不息禁中观书或至夜分其励精勤政前世帝王未有也自熈宁至元丰之末间日御经筵风雨不易盖一遵祖宗成宪以为后世子孙法也可不念哉臣祖禹拜手稽首曰三皇之时至质略矣伏羲始开人文神农以下皆有师圣人之徳莫大于学在易干之六爻龙徳变化皆圣人也九二曰见龙在田孔子曰龙徳而正中也由学以聚之问以辨之故天下文明九三曰君子终日干干孔子曰进徳修业欲及时也至于九五飞龙在天则与天地合其徳与日月合其明与四时合其序与神合其吉凶先天而天不违后天而奉天时圣人之徳莫盛于此由学以致之也九二九五皆曰利见大人盖非学则不能为大人故尧舜稽古垂衣裳而天下治圣学之要也掦雄曰学之为王者事其已乆矣尧舜禹汤文武汲汲仲尼皇皇其已久矣学始于伏羲至于成王易诗书所称圣人所述爲万世法由汉以下其道不纯故可称者鲜自古以来治日常少乱日常多推原其本由人君不学也恭惟本朝累圣相承百三十有二年四方无虞中外底寜动植之类蒙被涵飬徳泽深厚远过前世皆由以道徳仁义文治天下人主无不好学故也陛下广览载籍歴观前世创业之主守文之君有如祖宗之皆好学者乎由三王至于五代治安长久有如本朝之百年太平者乎今人有宝噐且犹爱惜之恐其伤缺况祖宗百三十余年全盛之天下可不务学以守之乎臣又闻学则必问问然后为学中庸曰君子尊徳性而道问学致广大而尽精微极高明而道中庸皆所以为天下法也尧有衢室之问舜有总章之访动必咨于四岳孔子称舜之大智曰好问仲虺戒汤曰好问则裕学者圣之先务也问者学之大方也文王询于八虞而谘于二虢度于闳夭而谋于南宫诹于蔡原而访于辛尹重之以周召毕荣所以能成其圣也武王访于箕子成王问于尹佚四圣维之众贤翼之是以为太平之天子能持盈守成夫岂由他哉唯彊于学问而已今臣所录八篇上起伏羲下讫神宗防惟陛下宪道于三皇稽徳于五帝轨仪于三代法象于祖宗集羣圣之所行体干健之不息则四海格于泰和万年其有永观矣臣拜手稽首谨上











　　帝学卷八
  </div>
  <div class="pagination">
   <a href="帝学_page2.html">
    上一页
   </a>
   <a href="帝学.html">
    1
   </a>
   <a href="帝学_page2.html">
    2
   </a>
   <span class="current-page">
    3
   </span>
   <a href="帝学_page4.html">
    4
   </a>
   <a href="帝学_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
