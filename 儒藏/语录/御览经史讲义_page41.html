<!DOCTYPE html>
<html>
<head>
    <meta charset="UTF-8">
    <title>御览经史讲义 - 第 41 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御览经史讲义 - 第 41 页/共 109 页</h1>
    <div class="content">














　　周易
　　益动而巽日进无疆
　　编修【臣】秦勇均
　　本义曰动巽二卦之徳
　　程传曰以二体言卦才下动而上巽动而巽也为益之道其动巽顺于理则其益日进广大无有疆限也
　　【臣】谨按圣贤之学所以能日新不已而造乎广大髙明之域者初非因任自然而可坐收成效也亦非勉强从事而以助长为功也其振作有为常足以迅赴其几而其从容不廹又有以宻循其理夫是以毕生无止境而功之所诣为独隆观于大易下动上巽之卦名之曰益益也者以莫不增之谓也进之道也然非动则无以鼓进之机非巽则无以得进之序譬之行逺焉裹足而不前固自画其进矣幸而奋其步武以为计程可至然不循其序欲一蹴而至之如蹶者趋者不过崇朝而废耳甚且防径以窘步骛广以自荒其不至扞格多阻者几希故学之日进无疆断非动而巽不可葢精神以奋发为先而理义非沉潜不入奋发则怠气无自乗常以迈往而致其决所谓强有力者能胜果而确焉无难也沉潜则轻心不敢肆常以详审而得所安所谓优而柔之使自得之餍而饫之使自趋之也刚克柔克日复一日説命所云厥修乃来徳修罔觉者其效皆由于此今观于雷风相薄之象迅击起于下而草木甲拆者雷之功也其宣幽达滞披拂荡涤于天地间使物情莫不畅遂者则风之力也雷动而风巽清宁之宇景象赖以常新即卦象以验卦徳而日进无疆之义更晓然矣是以学易之君子无因循之失亦无凌躐之虞有淬砺之功复有安详之度积累不疎于一息孰测其端倪功修罔替以终身孰穷其究竟无他动而巽故也而动巽以日进其大要不外于迁善改过而已葢动于善之当迁而非巽以为循途之赴究不能精义以入神动于过之当改而非巽以为敦复之基亦何能洗心而藏宻惟其奋迅激昂之用即寓于优游涵泳之中斯迁善而自融其迹改过而不觉其难希贤希圣希天将有不知其然而然者其为益也岂不大哉抑【臣】更进推之人君秉刚中之徳以法天行之健所云自强不息者固主乎动而言诗言单厥心书言疾敬徳春秋之义树徳莫如滋礼记之文庄敬则日强此固皆以动为益者也然朝夕之干惕维殷而徳性之充养有素如尧之安安舜之温恭汤之寛仁文之徽懿则又皆以巽为益者也葢动则运四海于一心巽则洽众心于一巳日新而化理俱新无疆而皇图永固则天徳王道一以贯之矣益之时义大矣哉

　　周易
　　益动而巽日进无疆
　　监察御史【臣】吴文焕
　　【臣】谨按圣人之学必日进而始可言益也然非有以相资则不为功茍不得其道以加励焉欲身心之际交修而奏效也庸可得乎惟观于益之卦徳而可以知圣学矣益有求其益以为益者迈往之力宜奋于崇朝而不当拘乎其故益有忘乎益以为益者积累之功当要之毕世而不可骤期乎其成今观内卦固动者也古今艰大之业非有振迅之才以励之虽有神圣之质安坐而不前几无殊于愚钝学之所以贵于能动也神动则敏志气发而精神生形动则勤勉强深而才分出吾既以圣贤自期何容优游而坐废所为求其益以为益者动之谓也以观外卦则巽者也古今精微之防非有沉潜之志以入之虽有雄毅之姿一往而莫返亦终失之浅尝学之所以贵乎能巽也心巽则能宻意气敛而静中之所得乃至理巽则不浮功力纾而迟久之所悟乃真吾既以粹精是务自不惜逊心以相求所谓忘乎益以为益者巽之谓也日进无疆从可知矣吾学之进退原无中立之几巽而先之以动今日之进迟诸异日而不敢惟能动为能进也假令缓而赴之则将无以图始学之隳于怠弛者固不少也而进其于何望也哉吾学之进境非有中止之数动而继之以巽一日之益深诸日日以为功惟能巽愈能进也假令廹而图之则将难于持久学之荒于欲速者尤不少也而进其何由致也哉是故有震动恪恭之意则可以立致太平有和平寛厚之心则可以化成久道圣学也即圣治也一以贯之而已矣


　　周易
　　天施地生其益无方
　　监察御史【臣】杨勲
　　【臣】谨按易下经之有益犹上经之有泰乾坤相交其小往大来者可以征万物之通巽震相协其阳变隂合者可以观万物之益故二卦皆有及物之功而万物生生变化无穷之妙则尤着于益葢益之为卦上巽下震巽震者皆索乎乾坤之初者也干以初画之阳下交于坤天道之下济也坤以初画之隂上交于干地道之上行也而一施一生有其体且上卦为风风从天降是即天之施也下卦为雷雷自地出是即地之生也而一施一生有其象今夫两仪定位者天地之体所以立二气交感者天地之用所以行自太极握动静之枢而隂阳有互藏之宅静専而动直焉静翕而动辟焉其施也气方行而朕兆莫窥万物于是而资始矣其生也气已凝而胚胎有质万物于是而资生矣由是雷霆风雨六子各赞施生之功水火木金四时各任施生之职乾道成男坤道成女而生生者不息见乃谓象形乃谓器而芸芸者不穷其为益也何如乎是故天职施而后生者有资地职生而后施者皆实此天地之相成为益也而富有日新乃充周而无外且天施无形而流形以后仍各正其性命地生有象而成象以后仍保合其太和此天地之善留其益也而显仁藏用遂循环而不已以言其益宁有方也哉若夫继天地之志述天地之事体干父坤母之心以财成其道辅相其宜施生之无待于人者为天地因其功施生之有待于人者为天地平其憾尽万物而煦妪覆育之则无方之益在天地者又属之圣人矣此一人首出所以参三才而立极与两大而合徳也与
　　御览经史讲义卷六
<子部,儒家类,御览经史讲义>
　　钦定四库全书
　　御览经史讲义卷七
　　周易
　　初九利用为大作元吉无咎
　　编修【臣】徐玮
　　朱子本义曰初虽居下然当益下之时受上之益者也不可徒然无所报效故利用为大作必元吉然后得无咎
　　【臣】谨按圣人此辞所以明臣职之不易尽也人主设官分职爵禄以驭其富贵非徒以宠荣乎臣葢将责其宣猷効力分一人之忧而任天下之重也人臣委身事主教养而荷其生成非徒以邀利于君亦将期于竭才尽智上之有补于国计下之有裨于民生也初居下臣道也既受上之益使其无所报效则是茍焉食禄而孔子所谓邦有道谷者也乌可哉夫人臣所患者莫大乎退避以为智与茍且以塞责退避以为智则将毋动为大而因循之生茍且以塞责则徒综核细务而逺大之谋失故必有鞠躬尽瘁之节蹇蹇匪躬之心而后可以任艰钜而不辞此利用为大作也然有不任事之患有过于喜事之患或就一已之所见未尝博谘广询执意行之而后不胜其者矣或乗一时之鋭气未尝慎始虑终率意为之而后不胜其悔者矣才髙而虑疎则不可以集事志大而识闇则不可与图成变法以救而乃甚于不变之初动众以邀功而功卒堕于妄动之后故力图振作而无补于时一意担当而卒以为罪彼其心纵无他无如术已不善岂非作事之难而不可不谋其至当哉夫举事一不当悔已莫及或者乃又不咎其虑之不详顾鉴于任事之害因之惩羮吹齑因噎废食则又一切不敢有所举行相率至于玩愒废地斯愈过矣所以圣人又郑重以戒曰必元吉然后无咎也盖既恐人之畏事又恐人之轻事畏事则谁为任事之人轻事则必有偾事之患圣人为人臣虑至深逺矣大凡纯臣不敢不以身任事而亦不敢轻试而漫尝有所作为必思其初焉思其终焉周详慎重灼见其当行而吾行之又可以尽善无然后以其嘉谋嘉猷入告于我后而以一身任其成此所以一事之举一政之行当时之家国天下被其庥百世之子孙黎民防其福其为益也大矣然圣人犹仅以无咎予之未尝有侈辞焉则又以见纯臣之心功名有不敢居只期夙夜无过而人臣之道职业实未易尽庶免负职之愆已耳葢臣与子一理程子论曾子曰人子之身所能为者皆所当为无过分之事也论周公曰周公之功固大矣然皆臣子之分所当为夫以曾子之事亲周公之事君仅得无歉于臣与子之分而已此元吉无咎之义也圣人葢将以训万世之常道也















　　周易
　　九五有孚恵心勿问元吉有孚恵我徳
　　检讨【臣】郭肇鐄
　　【臣】谨按圣人之治天下也周浃旁皇之政总根乎至诚恻怛之心故给求养欲任夫殊俗异党靡不惓惓焉曲畅其覆露之仁而一时之含甘吮滋者亦遂霑濡渥恩被服醲化各厪天地生成之感葢其自上下下无非真意之纒绵所为统辑羣生驯致于仁洽道丰之懿轨也如益之九五以刚健中正而居尊位岂非天下之所依庇者哉顾下之待益于上者唯恵上之裨益于下者唯心非谓心遂足以恵物也思艰图易召好去恶利用阜财以及化民成俗皆确有加恵斯人之处岂仅仅焉仁心为质而遽云其益无方乎特是心流为恵而徳施以溥恵本于心而利济乃真则有孚尚矣夫君民之分辽濶不可以道路计堂中逺于千里而垓埏无论也然其菀枯忻戚之致实与深宫之呼吸相通而往来交应故其关系为甚钜被之以噢咻之爱以为是且镇抚之可云小恵未可谓之湛恩也维圣人仰体乎上天立民司牧之意仁不异逺义不辞难昕夕思维务使天下各得其所人情莫不欲安信能扶而不危焉人情莫不欲富信能厚而不困焉人情莫不欲逸信能节其力而不尽焉内自郊圻以及山陬海澨肫然如一体之相关一切颁法树司各极委曲绸缪以将其易直子谅之愫葢其勤恤民隠者可谓诚而施徳于下者亦已挚矣夫如是上焉云布而雨施下焉沦肌而浃髓登诸仁让之域纳于福禄之林丰靖之庥形为嘉颂太平之泽播在人謡真觉云润星晖未足以为瑞年祥嵗徳未足以为奇也以此言吉吉孰有大于此者乎即以此言益益孰有大于此者乎且夫上之勤勤恳恳以嘉与斯民者原求孚于心而未尝求孚于众也然滋液渗漉既有以洽乎羣黎百姓之心斯蹈徳咏仁顿觉天懐中发而不可已感之者切应之者诚至于六合同风九州共贯论治者以为升平之极则焉抑知皆縁有孚之心足以深入之而后民懐其恵哉葢上出之为恵者下被之即为徳下被之为徳者上视之即为益而要必设诚于内以致行之斯措注有本天徳王道相为表里于益之九五一爻可以观矣








　　周易
　　有孚恵心勿问元吉
　　监察御史【臣】张湄
　　程子曰人君居得致之位操可致之权茍至诚益于天下天下受其大福其元吉不假言也
　　【臣】谨按从来人君御宇未有不知以恵民为政者也顾同一政也自古帝王出之则为良法为美意厯久逺而遗爱靡穷而自后世行之则第见其为文具为粉饰为循奉故事不足言政而并不得称恵者岂其设施制度有不逮于前人哉夫亦别之于其心而已矣书曰大哉王言一哉王心诗云单厥心肆其靖之心者万事所从出之原而实万民所共见之地也此心一有未慊民知之我无以对民民即不知之我更无以对已故王者不难杜天下之疑而难于考一心之信亦以百年之治乱止争此防希一日之张弛即分乎王霸倘不求诸本原之地虽日从事于恵民无论美言小数但可谓之口恵即散财发粟家赐而人益之讵得谓之恵心乎哉恵心者不务于外而孚以中不结于人而孚于天葢本其欲立欲达之懐以副乎同胞同与之量视国计一如家事视民瘼皆为巳辜兴利除害切求之即吾心闲邪存诚之功易俗移风实体之即吾心迁善改过之道如此则可为有孚之至矣孔子所谓行之以忠董子所谓设诚致行其不以是哉夫至诚动物至诚感神徳惟一则动罔不吉元吉之应理有固然然而勿问焉勿问也者犹云不言及之也干始以美利利天下而不言所利人君因民之所利以为恵而可言吉乎茍一言及于吉微特计功谋利之私贰于其心不可以臻纯王之治且恐谐媚之徒窥窃意防巧为逢迎其始不过为润色鸿业黼黻太平而其渐至于指灾以为瑞掩败以为功匿凶以为稔饰危以为安则积伪之失较深于积恶徇名之更甚于徇私将使君门万里化不下究而闾阎疾苦壅于上闻其得防仁主之恵者复有防人哉由此论之君人者欲以实心行实政既自尽其心尤赖臣下共尽其心汉宣帝有言曰庶民所以安其田里而无叹息愁恨之声者政平讼理也与我共此者其惟良二千石乎是则恵民者君也推君之恵而泽乎民者臣也盖必上下咸有一徳斯朝野可以交孚所谓有君有臣而后政无不举矣洵乎知人则哲安民则恵恵必由于能哲安民必本乎知人也






　　周易
　　彖曰夬决也刚决柔也健而説决而和
　　监察御史【臣】李贤经
　　何氏楷曰君子以天下万物为一体如阳徳之无所不及其于小人未尝仇视而物畜之也惟独恐其剥阳以为世道累则不容于不去耳而矜惜之意未尝不存此和意也
　　【臣】谨按君子与小人势不并立何也君子者天地之心国家之干祖宗之所培养山川之所孕毓而朝野之所归望者也彼小人以其委蛇之才容悦之情险巇忍刻猜嫌疑忌之心妨贤妬能贪权固宠之术其不能与君子共处也逐之必先其位之卑者而渐而及夫有事任者焉又渐而及夫中处者渐而及夫近君者以至众所归望之君子皆逐之不遗余力则其剥阳以为世道累其祸不可胜言矣惟君子循理顺应不涉以私而亦不参以成见不恶而严而卒不致受怨而触祸彼虽出于险巇而我仍归于和平君子之待小人如是而已若夫五阳一隂则隂消阳长君子众小人独矣然一隂未去犹足为君子之忧刚之决柔所不容已也顾其势虽足以去小人而其心未尝不存夫矜惜惟汲引善类以充乎其位同心协力不尚威以取胜而小人自无所托足于其间所以然者君子之决小人其心同而其力不尽同也或愤激位卑而势不相敌或才短力绌而因人以成事或义形于色不协众力而反防其害要无论其位之崇卑力之大小果其心与吾同则皆引而进之集思广益相为赞理协恭和衷而不仁自逺斯为刚决柔之道也与若夫为兼容之説者以为君子小人不妨并用夫邪正不两立自古未有小人在位而君子能立于朝者也书曰勿以憸人其惟吉士诗曰无纵诡随以谨无良小人之不可不去也如此君子所以当隂消阳长之时而戒谨恐惧之念无时而不存也














　　周易
　　彖曰萃聚也顺以説刚中而应故聚也
</div>
    <div class="pagination">
<a href="御览经史讲义_page40.html">上一页</a><span>...</span><a href="御览经史讲义_page36.html">36</a><a href="御览经史讲义_page37.html">37</a><a href="御览经史讲义_page38.html">38</a><a href="御览经史讲义_page39.html">39</a><a href="御览经史讲义_page40.html">40</a><span class="current-page">41</span><a href="御览经史讲义_page42.html">42</a><a href="御览经史讲义_page43.html">43</a><a href="御览经史讲义_page44.html">44</a><a href="御览经史讲义_page45.html">45</a><a href="御览经史讲义_page46.html">46</a><span>...</span><a href="御览经史讲义_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
