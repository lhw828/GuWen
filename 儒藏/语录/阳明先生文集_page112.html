<!DOCTYPE html>
<html>
<head>
    <meta charset="UTF-8">
    <title>阳明先生文集 - 第 112 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>阳明先生文集 - 第 112 页/共 112 页</h1>
    <div class="content">问正其不正以致其良知于事物相接之时其工夫则有着落矣事物未相接时如何用功师曰只是谨独

问格物以致其良知谓之学此知行合一之训也如学而不思则罔思而不学则殆何如曰正言知行不一之弊中庸言道之不明不行亦言知行不一之故乎曰然故曰人莫不饮食也鲜能知味也

师曰千圣传心之要只是一个微字所谓不覩不闻也是所谓道心也惟精惟一只是存此致此而已

谦虚之功与胜心正相反人有胜心为子则不能孝为臣则不能敬为弟则不能恭与朋友则不能相信相下至于为君亦未仁为父亦未慈为兄亦不能友人之恶行虽有大小皆由胜心生出胜心一坚则不复有改过徙义之心矣

中庸论前定只是良知不昧而已

董萝石平生好善恶恶之意甚严自举以问师曰好字原是好字恶字即是恶字董于言下跃然

天地皆仁之滓天下归仁万物皆备于我也

修道之谓教以下许多说话工夫只是修道以仁

良知无动静动静者所遇之时也不论有事无事专以致吾之良知为念此学者最要紧处

实夫问心即理心外无理不能无疑师曰道无形体万象皆其形体道无显晦人所见有显晦以形体而言天地一物也以显晦而言人心其机也所谓心即理也者以其充塞氤氲而言谓之气以其脉络分明而言谓之理以其流行赋畀而言谓之命以其禀受一定而言谓之性以其物无不由而言谓之道以其妙用不测而言谓之神以其凝聚而言谓之精以其主宰而言谓之心以其无妄而言谓之诚以其无所倚着而言谓之中以其物无可加而言谓之极以其屈伸消息往来而言谓之易其实则一而已今夫茫茫堪舆苍然隤然其气之最麄者欤稍精则为日月星宿□□□□□稍精则为雷电鬼怪草木花汇又精□□□□□鳖昆虫之属至精为人至灵至明□□□□□无万象则无天地无吾心则无万象矣故万象者吾心之所为也天地者万象之所为也天地万象吾心之糟粕也要其极致乃见天地无心而人为之心心失其正则吾亦万象而已心得其正乃谓之人此所以为天地立心为生民立命惟在于吾心此可见心外无理心外无物所谓心者非今一团血肉之具也乃指其至灵至明能作能知者也此所谓良知也然而无声无臭无方无体此所谓道心惟微也以此验之则天地日月四时鬼神莫非壹体之实理不待有所彼此比拟者古人之言合德合明如天如神至善至诚者皆自下学而言犹有一也若其本体惟吾而已更何处有天地万象此大人之学所以与天地万物一体也一物有外便是吾心未尽处不足谓之学此乙酉十月与宗范正之惟中闻于侍坐时者丁亥七月追念而记之已属渺茫不若当时之释然不见师友之形骸堂宇之限隔也

诚者天之道言实理之本体思诚者人之道圣贤皆谓之思诚惟有工夫则人道也

干卦通六爻作一人看只是有显晦无优劣作六人看亦只有贵贱无优劣在自己工夫上体验有生熟少壮疆老之异亦不可以优劣论也

问志道据德依仁游艺白艺即义也即事曰艺即心曰义即孔子自序志学之旨也

择不处仁非择里也

以约失之者鲜凡事豫则立也

一友自负无私意适其从兄责仆人于私寓自悔深切入以告于师且请教此友在傍微哂师顾曰此非汝之私意乎见兄之有过幸已之无败露私意重矣此友方知私意是如此

心之良知谓之圣

良知无有不独独知无有不良

问乾坤二象曰本体要虚工夫要实

合着本体方是工夫做得工夫方是本体又曰做得工夫方见本体又曰做工夫的便是本体

师设燕以投壶乐宾诸友请教曰今此投壶俱要位天地育万物众皆默然投毕宾退实夫不悟以问正之正之曰难言也曰此会何人得位育意正之曰惟弘纲三矢自此而山明旦众入谢燕实夫起问师曰昨日投壶惟正之三矢得此意实夫凛然

天理人欲甚精微自家工夫不可放过不可影过不可混过

一日师曰四方英贤来此相依共明此学岂非此生至乐然某见一人来心生一喜又添一忧喜在吾道之远及忧其人或言之未莹以启人之疑行之未笃以来人之谤疑谤一兴阻丧向善之诚者多矣诸君宜相体以求自立也

问喜怒哀乐师曰乐者心之本体也得所乐则喜反所乐则怒失所乐则哀不喜不怒不哀时此真乐也

杨文澄问意有善恶诚之将何稽师曰无善无恶者心也有善有恶者意也知善知恶者良知也为善去恶者格物也曰意固有善恶乎曰意者心之发本自有善而无恶惟动于私欲而后有恶也惟良知自知之故学问之要曰致良知

或问三教同异师曰道大无外若曰各道其道是小其道矣心学纯明之时天下同风各求自尽就如此厅事元是统成一间其后子孙分居便有中有傍又传渐设藩篱犹能往来相助再久来渐有相较相争甚而至于相敌其初只是一家去其藩篱仍旧是一家三教之分亦只似此其初各以资质相近处学成片段再传至四五则失其本之同而从之者亦各以资质之近者而往是以遂不相通名利所在至于相争相敌亦其势然也故曰仁者见之谓之仁知者见之谓之知纔有所见便有所偏

童克刚问传习录中以精金喻圣极为明切惟谓孔子分两不同万镒之疑虽曾有躯壳起念之说终是不能释然师不言克刚请之不已师曰看易经便知道了克刚必请明言师乃叹曰蚤知如此起疑生辨当时便多说这一千也得今不自煅炼金之程色只是问他人金之轻重柰何克刚曰坚若蚤得闻教必求自见今老而幸游夫子之门有疑不决怀疑而死终是一憾师乃曰伏羲作易神农黄帝尧舜用易至于文王演卦于姜里周公又演爻于居东二圣人比之用易者似有间矣孔子则又不同其壮年之志只是东周故梦亦周公尝曰文王既没文不在兹乎自许自志亦止二圣人而已况孔子玩易韦编乃至三绝然后叹易道之精曰假我数年五十以学易可以无大过比之演卦演爻者更何如更欲比之用易如尧舜则死孔子亦不自安也其曰我非生而知之者好占敏以求之者又曰若圣与仁则吾岂敢抑为之不厌乃其所至之位

一友问某只是于事不能了师曰以不了了之良知又曰所谓了事也有不同有了家事者有了身事者有了心事者今汝所谓了事盖以前程事为念虽云了身上事其实有居室产业之思在此是欲了家事也若是单单只了身事言必信行必果者已是好男子至于了心事者果然难得若知了心事则身家之事一齐都了若只在家事身事上着脚世事何曾得有了时

或问客气师曰客与主对让尽所对之宾而安心居于卑末又能尽心尽力供养诸宾宾有失错又能包容此主气也惟恐人加于吾之上惟恐人怠慢我此是客气

人之材力自是不同有能洪大者有能精详者精详者终不能洪大如史称汉高帝雄才大畧大可以该小畧可以该详可也谓能提纲挈领也不然迂疏而已反不如精详者虽小自有实用

一友初作尹问曰为尹之道不可轻听人言不能不听人言逆诈亿不信既非君子之道如舜之好问好察何以知人之不我欺也师曰只要自家主意明白主意坚定在我一以爱民为心诚然如保赤子凡以爱民之言欺我我即用之欺我者乃助我者也凡以殃民之言欺我与我主意不合必不肯听又何患听言之难也

古人琴瑟简编莫非是学校筑鱼盐莫非作圣之地且如歌诗一事一歌之间直到圣人地位若不解良知上用功纵歌得尽如法度亦只是歌工之悦人耳若是良知在此歌真是瞬息之间邪秽荡涤渣滓消融直与太虚同体方是自慊之学

歌诗之法直而温宽而栗刚而无虐简而无傲歌永言声依永而已其节奏抑扬自然与四时之叙相合

丙戌春莫师同诸友登香炉峯各尽足力所至惟师与董萝石王正之王惟中数人至顶时师命诸友歌诗众皆喘息不定萝石仅歌一句惟中歌一章师复自歌婉如平时萝石问故师曰我登山不论几许高只登一步诸君何如惟中曰弟子辈足到山麓时意已在□□上了师曰病是如此

客有论虑患不可不远者师曰见在福享用不尽只管经营未来终身人役而已

或问犯而不校与不报无道何以不同师曰有意无意耳又曰犯而不校非是不与人校长短且如大明律不曾有罪悬法设科人自犯之乃犯也设使彼有九分九厘罪过我有一厘不是均是犯法非彼犯我也圣门之教只是自反自责故曰不校必是我全无不是彼全无是处然后谓之犯如此而又不校爱敬调停之心不倦不厌方是好学

甘于盘问学终日只依良知而行不觉常有出入之病曰只是不恳切又曰且如于盘登此楼初登时只是一楼既登见其欵制坐定见其精粗又见有何物在中少顷又见物之精粗尚有未见未知者至于外人闻说此楼欲见者但望之而已何由知其中之委曲此犹致良知之学也虽云浅深有得亦岂便能尽良知之蕴须是盘桓精察日久日见日得其乐至于左右逢原方是良知用事

问举业有妨于为学何如曰梳头吃饭亦妨于为学否即此是学举业只是日用间一事人生一艺而已若自能觉破得失外慕之毒不徒悦人而务自慊亦游艺适情之一端也

问举业必守宋儒之说今既得圣贤本意而勘破其功利之私况文义又不可通则作文之时一从正意乃为不欺也今乃见如此而文如彼何如曰论作圣真机固今所见为近然宋儒之训乃　皇朝之所表章臣子自不敢悖且如孔颜论为邦行夏时乘殷辂岂即行其言乎故师友讲论者理也应举之业制也德位不备不敢作礼乐吾从周无意必也惟体古训以自修可也

嘉靖丁亥得之将告归请益师曰四方学者来此相从吾无所□益也特与指点良知而已良知者是从之心吾之神明也人皆有之但终身由之而不知者众耳各人须是信得及尽着自己力量真切用功日当有见六经四子亦惟指点此而已近来学者与人论学不肯虚心易气啇量个是当否只是求伸其说不知此已失却为学之本虽论何益又或在此听些说话不去实切体验以求自得只□逢人便讲及讲时又多参以己见影响比拟轻□先儒得失若此者正是立志未真工夫未精不自觉其粗心浮气之发使听者虚谦问学之意反为蔽塞所谓轻自大而反失之者也往时有几个朴实头的到能反已自修及人问时不肯多说只说我闻得学问头脑只是致良知不论食息语默有事无事此心常自烱然不昧不令一毫私欲千涉便是必有事焉便是慎独便是集义便是致中和又有一等渊默躬行不言而信与人并立而人自化此方是善学者方是为己之学

问责善朋友之道意何如师曰相观而善乃处友之道相下则受益相上则损纔责善便忘已而逐人便有我胜于彼之意孟子此言为章子子父责善不善用其好善之心故云然盖谓责善在朋友中犹可用若父子兄弟之间绝不可用非谓朋友专以责善为道也故曰忠告而善道之不可则止朋友数斯疏矣然则朋友中有过而不觉不改柰何曰以善服人者未有能服人有也以善养人然后能服天下

一日师曰长途饭肆望见行旅便出道中要留欲饭之其饥者则乐从饱者则恶其留虽多憎口留客之意终是不厌不息是有所利也某今所为实似之见有过者强留之强饭之我之取于诸友者多矣既业饭肆亦自不能已于强客也

孔子殁门人以有若似夫子请以所事夫子事之曾子虽不可某窃有取于其事未论有若之德何如但事有宗盟则朋友得以相聚相磨而当年同志之风不息庶乎学有日新之几亦无各是其是之弊

诸君闻吾之言未能领悟者只作乱说不必苦求通晓苦求记忆且只切已用功见善即迁知过即改常令此心虚明不滞后日当有不待思索自然契合自然记忆者

或问裴公休序圆觉经曰终日圆觉而未尝圆觉者凡夫也欲证圆觉而未极圆觉者菩萨也具足圆觉而住持圆觉者如来也何如曰我替他改一句终日圆觉而未尝圆觉者凡夫也欲证圆觉而未极圆觉者菩萨也具足圆觉而住持圆觉者罗汉也终日圆觉而未尝圆觉者如来也

稽山承语毕

●阳明文集附录

维嘉靖叄拾肆年岁在乙卯亝月丙申朔越贰拾日乙卯巡按贵州监察御史陈效古谨以牲帛庶馐之仪致奠于明兵部尚书阳明王夫子老先生之祠曰天地有正气斯文有统宗惟秉此气以维持三纲续此统以开发羣蒙斯固不囿于类而慨然以斯世斯道为己任者也于惟夫子挺生越服海毓山锺筮仕清朝言听諌行嗟余生晚未幸躬逢剽闻先达殊切式矜故夫标炳显著孰非经术之要苟数其事亦浅乎其论公宸濠酿乱南国汹汹夫子一来论议从容元恶裭魄振落发蒙呜呼是气也在地为河洛在天为日星在夫子为不朽之忠造化夫子同体而异形驱邪翊正孰非明道之实惟即其大乃所以知公末学争尚各筑墙宫夫子惧焉极力排攻良知之致启瞶提聋呜呼是道也惟尧舜为能发惟孔孟为能明惟夫子为能独得其宗夫子圣贤时异而心同噫正气苟存矣其没也宁道统苟续矣虽死犹生顾彼无益于世教无补于败成者又恶得为重轻效古叨承上命观风贵境升夫子堂凛乎如瞻夫子之德容入夫子室依然如袭夫子之德馨精神意气实相感通式陈薄奠聊慰生平伏惟英灵鉴之尚飨

阳明先生文录五卷，外集九卷，别录十四卷，传习录三卷，续录二卷，遗言录二卷，稽山承语一卷　明嘉靖间刊本
</div>
    <div class="pagination">
<a href="阳明先生文集_page111.html">上一页</a><span>...</span><a href="阳明先生文集_page107.html">107</a><a href="阳明先生文集_page108.html">108</a><a href="阳明先生文集_page109.html">109</a><a href="阳明先生文集_page110.html">110</a><a href="阳明先生文集_page111.html">111</a><span class="current-page">112</span>
    </div>
    <div class="pagination"><a href="index.html">返回目录</a></div>
</body>
</html>
