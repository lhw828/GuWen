<!DOCTYPE html>
<html>
<head>
    <meta charset="UTF-8">
    <title>御定孝经衍义 - 第 46 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定孝经衍义 - 第 46 页/共 73 页</h1>
    <div class="content">　　【臣】按此一节以制礼而言王制以用财而言然其大经大伦设于地财者系于一定而其厚薄之数合于天时者不限于一定也制礼故于其一定者而以不一定者叅之用财故于其不一定者而以一定者为则也则是此经主于言入而王制主于言出此经定国之数地之广狭是先定之法制其为厚薄亦必先有定式年丰举厚年凶举薄不待临事始议减省众知国家自有凶年之礼必不取盈故不恐惧也冡宰又于嵗杪视年上下于成例有所考校均节故先儒以为制礼之数用财之节相继而不离者矣
　　周礼天官冡宰大宰之职以九式均节财用一曰祭视之式二曰宾客之式三曰防荒之式四曰羞服之式五曰工事之式六曰币帛之式七曰刍秣之式八曰匪颁之式九曰好用之式
　　贾公彦释曰以九式均节财用者谓依常多少用财法式也一曰祭祀之式者谓若大祭次祭用大牢小祭用特牲之类二曰宾客之式者谓若上公饔饩九牢飱五牢五积之类三曰防荒之式者谓若诸侯诸臣之防含禭赠奠赙赗之类王家之防所用大非此所供也荒谓凶年谷不熟有所施予也四曰羞服之式者谓王之膳羞衣服所用也五曰工事之式者谓百工所作器用之法六曰币帛之式者谓若赠劳宾客也七曰刍秣之式者谓牛羊草谷也八曰匪颁之式者谓若分赐羣臣也九曰好用之式者燕好所施予也此九者亦依尊卑缓急为先后之次也
　　大府【为王治藏之长】掌九贡九赋九功之贰以受其货贿之入颁其货于受藏之府颁其贿于受用之府
　　贾公彦释曰言掌九贡九赋之贰者大宰掌其正此官掌其副以其物入大府故也九功之贰者谓九职之功大宰以九职之成熟敛其税则是九功也亦大宰掌其正物入大府故亦掌其副贰也颁其货于受藏之府者内府是也颁其贿于受用之府者职内是也
　　凡颁财以式法授之关市之赋以待【给也】王之膳服邦中之赋以待宾客四郊之赋以待稍秣家削之赋以待匪颁邦甸之赋以待工事邦县之赋以待币帛邦都之赋以待祭祀山泽之赋以待丧纪币余之赋以待赐予【削同稍所敎反】
　　贾公彦释曰大宰敛得九赋之财给九式之用待来则给之授以旧法式多少
　　凡邦国之贡以待吊用【此九贡之财以给凶礼之五事】凡万民之贡以充府库【此九职之财】凡式贡之余财以共玩好之用
　　郑康成注曰谓先给九式及吊用足府库而有余财乃可供玩好明玩好非治国之用
　　嵗终则以货贿之入出会之
　　贾公彦释曰货贿之入者谓九贡九赋九功入来至大府言出者大府以货贿分置于众府及给九式之用亦是至嵗终总会计之
　　司会【计官之长】掌邦之六典八法八则之贰以逆邦国都鄙官府之治
　　贾公彦释曰司会是钩考之官逆谓钩考知得失
　　以九贡之法致邦国之财用以九赋之法令田野之财用以九功之法令民职之财用以九式之法均节邦之财用掌国之官府郊野县都之百物财用凡在书【簿书】契【总目】版【户籍】图【土地形象田地广狭】者之贰以逆羣吏之治而聴其会计以参互考日成以月要考月成以嵗会考嵗成贾公彦释曰以参互考日成者司会钩考之官以司书等相参交互考一日之成一日之中计筭文书也以月要考月成者月计曰要亦与诸职参互考一月成事文书也以嵗会考嵗成者嵗计曰会以一嵗之会计考当嵗成事文书也
　　司书【主会计之簿书】掌邦之六典八法八则九职九正【九贡九赋正税也】九事【谓九式变言之者重其职】邦中之版土地之图以周知出入百物以叙其财受其币【受财币之簿书】使入于职币
　　贾公彦释曰司防主钩考司书掌书记故二官所掌其事通焉
　　三嵗则大计羣吏之治以知民之财器械之数以知田野夫家六畜之数以知山林川泽之数以逆羣吏之徴令
　　贾公彦释曰此书知民之财器已下川泽已上恐其羣吏滥徴敛万民故知此本数乃钩考其徴令也
　　职内掌邦之赋入辩其财用之物而执其总以贰官府都鄙之财入之数以逆邦国之财用
　　贾公彦释曰掌邦之赋入者谓九职九贡九赋之税入皆掌之辩其财用之物凡所税入者种类不同湏分别之而执其总者总谓税入多少总要簿书言贰者谓职内受取一通副贰文书
　　及会以逆职嵗与官府财用之出
　　贾公彦释曰言会者谓至嵗终会计以逆职嵗者逆谓钩考也职嵗主出职内主入以已之入财之数钩考职嵗出财之数
　　而叙其财以待邦之移用
　　贾公彦释曰叙财谓比次职内藏中余见为簿书以待邦之移用更给他官职内所藏者惟当嵗所用故用不尽者移用之也
　　职嵗掌邦之赋出以贰官府都鄙之财出赐之数以待会计而考之
　　郑康成注曰以贰者亦如职内书其贰令而编存之贾公彦释曰二官一入一出皆书其贰共相钩考故职内云以逆邦之赋用此职嵗云以待会计而考之其事通也
　　凡上之赐予以叙与职币授之
　　郑康成曰叙受赐者尊卑
　　及会以式法赞逆会
　　贾公彦释曰嵗终会计之时则以法式赞助司会钩考会计之事
　　职币【掌余财】掌式法以敛官府都鄙与凡用邦财者之币郑康成注曰币谓给公用之余凡用邦财者谓军旅
　　振掌事者之余财
　　贾公彦释曰振者抍【音拯】也检也以财与之谓之抍知其足剩谓之检掌事奉王命有所造为故职币检掌事者有余则受取
　　皆辩其物【防其或以贱贸贵】而奠其録【防其或以多为寡】以书揭之以诏上之小用赐予
　　贾公彦释曰奠其録者谓定其所録簿书色别各入一府以书揭之者谓府各别为一牌书知善恶价数多少
　　嵗终则会其出凡邦之会事以式法赞之
　　贾公彦释曰职币主出故嵗终与司会会之赞之亦谓赞司会之事也
　　【臣】按易曰天地节而四时成节以制度不伤财不害民圣人之当位中正其用财有节犹天地之平分四时也详攷周官大宰之职愈知夫古之冢宰制国用者异乎后世之以宰相领度支之意焉夫其均节财用犹之天地之平分四时也斯亦爕理阴阳之事也大宰者总其大要者也则有大府为之副贰焉物皆入于大府者也则又有受藏之府受用之府以出纳焉司会钩考之官也司书书记之官也二官通事者也然必与职内职歳二官者参互焉赋入职内主之者也然乃谓受用之府者亦有财物出给职嵗主一嵗之出也而其藏中亦有余见以待更给他用是言入亦出言出亦入二官又自相钩考者也职币之官以受百官余币而使人占卖之不致久藏朽蠧是以陈易新而迁化于藏用出入之间者也若是乎藏之用之出之入之其为均节之者葢不専系于一官之职守而不使胥吏之属得縁为奸徴敛之官得以溢取也故疏于司书计羣吏之治言恐其滥征敛万民故知此本数乃钩考其征令真得先王制节谨度之大指矣夫其钩考第严于在官出入之数而初非钩其在民者也严于在官又只以节夫一己之滥取予亦非督促官吏务为聚敛也后世勾勘之使征理之司则意全在于剥民奉上不特苦民官吏亦坐累无穷矣其间如邦国之贡以待吊用则以其入之多者待其用之寡者常使之有余畿内之赋以给九式则以其入之少者待其费之广者无使之不足又分置于众府则不见其充积而无侈肆之心别藏于内府则会其羞服而有裁量之意葢古制之善如此


　　御定孝经衍义卷七十一
　　钦定四库全书
　　御定孝经衍义卷七十二
　　天子之孝
　　制国用
　　汉灵帝好为私稸收天下之珍货每郡国贡献先输中署名为导行费【先入此费以为引导然后收受贡献】吕强上疏谏曰天下之财莫不生之阴阳归之陛下岂有公私而尚方敛诸郡之寳中府积天下之缯西园引大农之藏中廐聚太仆之马而所输之府輙有导行之财调广民困费多献少奸吏因其利百姓受其弊书奏不省
　　【臣】按古之王府内府非私藏也西汉财用有大农少府水衡三所而以少府水衡为私藏则失之始矣王府掌王之金玊玩好兵器凡良货贿之藏共王之赐遗者乃是式贡之余财所作非分其正税也内府掌受九贡九赋九功之货贿良兵良器以待邦之大用是朝觐之颁赐也以其不常厥事不
　　得繋于一嵗故别藏之耳自汉时府藏有公私之别而乃有多蓄私藏如灵帝者皆滥取于正税之外矣
　　唐明皇天寳八载引百官观左藏赐帛有差是时州县殷富仓库积粟帛动以万计杨钊奏请所在变粜为轻货及徴丁租地税皆变布帛输京师屡奏帑藏充牣古今罕俦故上帅羣臣观之赐钊紫衣金鱼以赏之上以国用丰衍故视金币如粪壤赏赐贵宠之家无有限极【臣】按汉隋二文唐太宗皆躬履朴俭以富其国而武帝焬帝明皇皆以侈肆耗之故曰用之有节则天下虽贫其富易致也用之无节则天下虽富其贫易致也
　　旧制天下金帛皆贮于左藏大府四时上其数比部覆其出入及第五琦为度支盐铁使时京师多豪将求取无节琦不能制乃奏尽贮于大盈内库使宦官掌之天子亦以取给为便故久不出由是以天下公赋为人君私藏有司不复得窥其多少校其赢缩殆二十年宦官领其事者三百余员皆蚕食其中蟠结根据牢不可动杨炎言于徳宗曰财赋者国之大本生民之命轻重安危靡不由之是以前世皆以重臣掌其事犹或耗乱不集今独使中人出入盈虚大臣皆不得知政之蠧敝莫甚于此请出之以归有司度宫中嵗用几何量数奉入不敢有乏如此然后可以为政上即日下诏凡财赋皆归左藏一用旧式
　　【臣】按杨炎片言之间回徳宗之意使天下财赋皆归左藏亦得根本之计矣但两税之法则是量出为入耳徳宗之好利习与性成彼见内库向之充积与夫取给之便一旦悉归左藏则大盈几致于一空别求所以盈之之法则不待惩奉天储蓄之窘惑于裴延龄之诞妄而未尝忘向日之大盈必以聚敛为长策矣故追维其咎则第五琦之奏贮内库乃为祸始罪甚于延龄葢以天下之公赋而为人君之私藏宜其取之愈多而求之愈无厌也善哉陆贽之諌防行宫贡献之物为琼林大盈库也曰天子与天同徳以四海为家何必挠废公方崇聚私货降至尊而代有司之守辱万乘以效匹夫之藏又曰陛下诚能近想重围之殷忧追戒平居之専欲凡在二库货贿尽令出赐有功每获珍蕐先给军赏如是则乱必靖贼必平徳宗虽闻贽言命去其榜其后贽极论延龄之恶则不悦贽而益厚待延龄其所防嗜笃爱者固不可夺也马端临曰司马温公有言天之生财止有此数不在民则在官譬如雨泽夏潦则秋旱善哉言也后世多欲之君聚敛之臣苛征横敛民力不堪而无所从出于是外则擅留常赋以为进奉内则妄指见存以为羡余直不过上下之间自相欺蔽耳徳宗借军兴用度不足之名而行间架陌钱诸色无艺之征敛乃复不能稍丰泾原军士之廪饷以致奉天之难至委其厚藏以遗朱泚泚平而府库尚盈人皆追怨征敛之横而帝方惩奉天储蓄空窘益务聚蓄此唐之所以不振也
　　唐宪宗元和二年李吉甫撰元和国计簿上之总计天下方镇四十八州府二百九十五县千四百五十三其鳯翔鄜坊邠宁振武泾原银夏灵盐河东易定魏博镇冀范阳沧景淮泗淄青等十五道七十一州不申户口外每嵗赋税倚办止于浙江东西宣歙淮南江西鄂岳福建湖南八道四十九州一百四十四万户比天寳税戸四分减三天下兵仰给县官者八十三万余人比天寳三分増一大率二戸资一兵其水旱所伤非时调发不在此数
　　【臣】按朱熹尝言财用不足皆起于养兵十分八分是养兵其他用度止在二分之中后世之制国用所以难于古者以是故矣夫古之世葢未尝有养兵之费也然而用邦财者莫大于军旅之事以古之军旅之事当后世之非时之调发而以一嵗财入之数十分之二当古之九式吊用充府库者是后世之制国用自养兵之外凡皆当以古之十之二为率而尚未能于其二分之中留其四分之一以为三十年之蓄也如元和国计簿所载二户资一兵者其税户之消息有时固不可以执一而论而熹所论天下之财什八养兵计设兵之数多少之不同虽事异势殊亦无能甚相悬也载按文献通考言李吉甫为元和国计簿及中书奏疏以天下郡邑户口财赋之入较吏禄兵廪商贾僧道之数大率以二户而资一兵以三农而养七游手夫以国家之置吏以治民通商贾以利民皆古之所有而今之所不可无者设兵以卫民是古之所无而今之所不得已者独柰何佛老之徒宫室衣服饮食坐耗夫耕织工作之人乎古者重游民之罚而后世从而崇长之筹国计者如之何其不为之所也夫国用之不足大故在于养兵而军旅之兴徃徃兵不可用是所养者无异于游手之僧道也僧道之耗民也驱而之于耕织工作斯已矣而千百年来犹且难行而况于执干戈弓矢之属乎夫善养兵有道焉使吾之执干戈弓矢之属不至游手而不可用则一旦有事固无待于益兵而兵之所聚或未能卒觧则军屯之法虽未足补失业之农之赋入要不至于尽糜帑藏而坐待其匮也
　　宋太祖开寳元年诏诸道给舟车辇送上供钱帛马端临曰上供之名始于唐之中叶宋兴既已削州镇之权命文臣典藩奉法循理而又承平百年版籍一定大权在上既不敢如唐之専擅以自私献入有程又不至如唐之隳乱而难考则虽按籍而索锱铢皆入朝廷未为不可然且犹存上供之名取酌中之数定为年额而其遗利则付之州县椿管葢有防意一则州郡有宿储可以支意外不虞之警急二则寛于理财葢阴以恤民承流宣化者幸而遇清介慈惠之人则上供输送之外时可寛假以施仁不幸而遇贪饕縦侈之軰则郡计优裕之余亦不致刻剥以肆毒所谓损上益下者也呜呼仁哉
　　六年令诸州旧属公使钱物尽数系省毋得妄有支费以留州物尽数系省始于此
　　陈傅良曰自唐末方镇厚敛以自利上供殊鲜或私纳货赂即名供奉至是始尽系省按后唐天成年宣命于系省麴钱上每贯止二百文充公使同光二年租庸院奏诸道如更妄称简置官员即勒令自备请给不得正破系省财物则系省之名旧矣然初未尝立拘辖钩管之制要不使妄费而已淳化五年十二月初置诸州应在司具元管新收已支见在钱物申省景徳元年复立置簿拘辖累年应在虽有此令不过文具三司使丁谓奏立转运司比较闻奏省司进呈増亏赏罚之法然承平日久国家益务寛大诸郡钱物往往积留漕臣靳惜吝于起发而省司殊不究知其详魏羽在咸平则言淳化以来收支数目攒簇不就名为主计而不知钱出纳王随在景徳则言咸平以来未见钱物着落诸州受御指挥多不供申或有申报多是卤莽以致勘会勾销了絶不得范雍在天圣则又言自太平兴国以来未尝除破更有椿管倍万不少天圣至嘉祐四十年间理财之令数下徒有根括驱磨之文设而不用以此见得开国以来讫于至和天下财物皆藏州郡祖宗之防仁厚泽于此见矣熙宁五年防详编修中书条例检正五房公事判司农寺曽布奏伏以四方财物干没差谬漫不可知三司虽有审覆之名不复省阅但为空文自天圣九年上下因循全无检防纵有大段侵欺亦无由举发为滋多遂乞専置司驱磨天下帐籍自専置司继以防通目子而天下无遗利而公使钱始立定额自二百贯至三千贯止州郡所入才醋息房园祠庙之利谓之収簇守臣窘束后屡有奏陈后又以在州诸色钱类为一体封桩入便以便不尽钱起发初嘉祐茶通商于是以六路茶本钱茶租茶税钱封桩入便若輙有支动即当职黜降不以自首迁官去官赦降原减之限至是遂以七路诸色钱并依通商茶法矣元丰五年又以上供年额外凡细钱定为无额上供葢自系省而后有应在司有应在司而后有封桩有封桩而后起发葢至熙丰系省初无窠名应在司最为冗长此元祐羣臣所以防罪王安石之纷更也
　　【臣】按巽岩李氏言唐分天下之赋为三曰上供送使留州宋之上供其名如故而系省钱乃留州送使钱也观陈氏马氏所论知宋之祖宗之制其为之吏与民者皆寛然有余力焉至于元丰熙宁之间而兴利之臣借先王以文其説其计筭析于秋毫四出望同于垄断矣自是蔡京王黼又为画策愈密愈急而天下不胜其病以至于靖康之变葢财之在上在下损此益彼未有别自天降地出者也然而上供之与留州送使同是既取之民者也而存留之与觧发其疎密缓急不啻倍蓰其故具如陈氏马氏所论著仁人君子固当以宋之祖宗朝之寛大为法而以熙丰以后小人之术为戒矣或曰周官会计钩考甚严而顾使州郡得以干没可乎曰州郡也异于库藏之吏库藏之吏财出财入固不可使干没也而州郡亦不使之得而妄费岂欲其漫无訾省哉且也古之民天子之所长养其家之器械马牛皆可以周知其数而后世能若是乎莫若以优裕之意简易之法休息之政治之而已朝廷寛大则长吏必不至于刻覈长吏不至于日忧负课之黜则小民不至于日受催科之困自然之理也
　　孝宗乾道三年诏孙大雅奏汉制上计之法朕以为可行于今令侍从台谏叅考古制进呈先是秀州知州孙大雅置本州拘催上供钱格目表上且言汉制尽郡国诣京师奏事至中兴则嵗终遣吏上计于正月旦天子幸徳阳殿临轩受贺而属郡计吏皆觐以诏殿最今也不然未尝有甘泉【汉宫名】上计之制而臣始为之葢法汉之大司农郡国之四时上月旦见钱谷簿其逋未毕各具列之意以为书也于是监察御史张敦实刘贡言一县必有一县之计一郡必有一郡之计天下必有天下之计天下之计总郡县而嵗考焉周官所载最为详密天官冢宰之属理财居其半掌财用而言嵗终则会者凡十又太府之职嵗终则以货贿之入出会之小宰之职嵗终则今郡吏致事郑氏注云若今之上计也汉承秦后萧何收其图籍知张苍善算于是令以列侯居相府领郡国上计者此则汉之初制専命一人以掌天下所上之计也至武帝建元三年诏吏民有明当世之务习先圣之术者县次续食令与计偕注云计者上计簿使也郡国每嵗诣京师上之至宣帝黄龙元年二月下诏曰方今天下少事而民多贫盗贼又众其咎安在上计簿具文而已务为欺谩以避其课令御史察计簿疑非实者按之使真伪无相乱是则在宣帝之时郡国所上计簿已不能无矣光武中兴嵗终遣吏上计遂为定制正月旦天子幸徳阳殿临轩受贺而属郡计吏皆在列置大司农掌之其逋未毕各具列之今孙大雅所陈者是也然西汉言郡国上计东汉言属郡计吏则远方者在东汉未必皆至矣汉之大司农则今之戸部也窃见户部掌天下之财计有上限中限末限之格法有月催旬催五日一催之期会每于嵗终独以常平收支戸口税租造册进呈而于州郡诸色窠目尚畧焉是于三代嵗终则会与两汉上计之法为未备也然而去古愈逺文籍愈烦在西汉已不免文具之况今日能尽革其乎在东汉止于属郡之内况今日川广之远能使其如期必至乎臣等愚见莫若嵗终令户部尽取天下州郡一嵗之计已足未足亏多亏少之数并皆造册正月进呈兼采汉初之制丞相选差一人考覈户部所上计而明州郡之殿最则三代两汉之制兼该而无不举之处矣诏户部措置其后户部言诸路州军嵗起上供诸色窠名钱帛各有条限年额数目本部每年预期行下逐路监司及州军依限催纳其嵗终具常平收支并税租课利防通系取前二年数戸部本年数造册进呈内不到路分次年附进今来张敦实等奏陈嵗终令戸部尽取天下州郡一嵗之计已足未足亏少亏多之数造册正月进呈縁诸路州军地里逺近不同切虑次年正月未能尽实申到若候取会齐足攒造亦恐后时今欲立式遍下诸路州军各以本州每嵗应于合发上供窠名钱帛粮斛数目置籍照条例钩考发纳嵗终开具造册湏管次年正月毕诣阙投进降付戸部叅攷将拖欠州军取防黜责施行上曰如此措置甚善从之【臣】按此止是合发上供粮帛银钱而留州者虽系省而不在钩考亏欠黜责之例至其所造已足未足亏多亏少止是一郡一州之总计而非逐戸覈其完欠也然而周官之所以详密者诸侯国内得民税大国贡半次国三之一小国四之一亦是存留者多发觧者少也唐之上供送使留州三项之分则发觧为一项存留者有二项也由周而后由唐以前则其所承授可知如汉之计簿则亦止是上供之目以计吏等之充庭之仪以为朝贺之盛观而因而殿最之则亦古之不修职贡之罚也今按乾道始行上计之法而措置之不苛急如此马端临曰是年宰执进呈戸部収支细数见管只四十二万而未催之钱乃二百八十余万是知乾道仁民之政不尽敛以归国而财赋之藏于州县如此
　　元世祖二十五年置徴理司遣使钩考诸路钱谷初僧格摘委六部钩考百司仓库财谷复以为不専其任遂置徴理司以主之时理算之计行入仓库司钱谷者无不破产及当代更人皆弃家避之十月僧格又言湖广钱谷已责偿于平章约苏穆尔他省欺盗必多请以叅知政事实都等十二人理算江淮江西福建四川甘肃安西六省耗失之数给兵以卫其行诏皆从之既而行台侍御史程文海入朝言天子之职莫大于择相宰相之职莫大于进贤宰相不以进贤为急而惟以货殖为心非为上为徳为下为民之意今立尚书省钩考钱谷以割剥生民为务所委任者率皆贪饕邀利之人江南盗贼窃发良以此也臣窃以为宜清尚书之政损行省之权罢言利之官行恤民之事僧格大怒留京师不遣奏请杀之者六帝皆不允
　　二十八年罢征理司
　　诏下之日百姓相庆而各路钩考犹未尽罢既而御史言钩考钱谷自中綂至今余三十年更阿哈玛特等当国设法已极而其党公取贿赂民不能堪不如罢之便诏从之仍命取昔逋负钱谷文牍聚置一室非上命而窃窥者罪之
　　【臣】按叶适论曰财之多少有无非古人为国之患所患者谋虑取舍定计数必治功之间耳非如今日以一财之不足而百虑尽废奉头竭足以较锱铢譬慵夫浅人劫劫焉徒知事其口腹而已者也适此论指熙丰以来中兴以后财愈多而事愈不足之可谓切矣夫以量入为出当无见诎之时量出为入终无见盈之理观夫子之去兵去食而春秋讥説亩田赋丘甲岂不然哉若僧格之事又何异焉元世祖之不罪程文海未几而罢征理司真不溺于言利之臣而有仁人之度矣
　　以上制国用

　　御定孝经衍义卷七十二
<子部,儒家类,御定孝经衍义>
　　钦定四库全书
　　御定孝经衍义卷七十三
　　天子之孝
　　厚风俗
　　【臣】按先王省方观民法象于风行地上观之九五大观在上中正以观天下者而其爻曰观我生此中庸所谓风之自也经不云乎父母生之续莫大焉此我生之所从来也故夫成孝敬厚人伦斯足以移风俗矣京邑四方之极孤卿六卿之师礼兴贤能莫先兴孝刑纠不率莫先纠不孝严于正已详于治内贵若宫闱贱若市师被服饮食端其所尚太师陈诗方岳輶轩采风民间以别贞淫以一道德广敬之终事也述厚风俗
　　易蛊【卦名】象传曰山下有风蛊君子以振民育德孔頴达疏曰山下有风者风能揺动散布润泽今山下有风取君子能以恩泽下振于民养育以徳振民象山下
　　有风育德象山在上也
　　【臣】按吴澄曰蛊之象非美也君子以之则取其美风在内而能振动外物则象之以振动其民山在外而能涵育内气则象之以涵育其德振者作彼之善新民之事也育者养己之善明德之事也疏义主于育民以德而吴氏以为育己之德者惟己有是德乃足以振起耸动民之观听所谓风之自也程子曰风遇山而囘然则在上之山宜以象君子在下之风宜以象民而书君陈曰尔惟风论语曰君子之德风者育之者君子振之者君子此山下有风是谓山之风矣
　　革【卦名】上六君子豹变小人革面象曰君子豹变其文蔚也小人革面顺以从君也
　　程颐传曰君子从化迁善成文彬蔚章见于外也中人以上莫不变革虽不移之小人则亦不敢肆其恶革易其外以顺从君上之教令是革面也至此革道成矣小人勉而假善君子所容也
　　【臣】按此君子小人指风俗已成之后而言也由其豹变文蔚则命为君子由其革面顺从则谓之小人何也九五顺天应人之时自新新民之极六二正应君臣咸有一德以革天下之弊新天下之事者在五则未占有孚在二则已日乃革早已炳其虎变之文矣干之二五皆为龙则革之二五皆为虎皆大人之事也此君子小人皆在旧染污俗之中者其文蔚者文细而相映蔚明不大变要是勉而迁善也已而又有下此者其心终未革也勉从教令而已洪范曰凡厥庶民有猷有为有守汝则念之不协于极不罹于咎皇则受之谓之君子之革可也而康而色曰予攸好德汝则锡之福时人斯其惟皇之极谓之小人之革可也然则时固不能无小人也何以为革道之成曰唐虞四方风动而有苗弗率尚在大禹之谟成康三纪风移而殷顽未殄见于毕公之命盖惟彼下愚甘自外于圣王之化既能革面乃仅免于后夫之凶也哉
　　洪范无偏无陂【音秘】遵王之义无有作好遵王之道无有作恶遵王之路无偏无党王道荡荡【音荡】无党无偏王道平平【音骈】无反无侧王道正直防其有极归其有极蔡沈传曰此章盖诗之体所以使人吟咏而得其性情者也夫歌咏以协其旨反覆以致其思戒之以私而惩创其邪思训之以极而感发其善性讽咏之间恍然而悟悠然而得忘其倾邪狭小之念达乎公平广大之理人欲消熄天理流行防极归极有不知其所以然而然者其功用深切与周礼太师教以六诗者同一机而尤要者也后世此意不传皇极之道其不明于天下也宜哉
　　【臣】按有韵之言人易诵习故古之圣人以诗教人使其吟讽之间足以和平其心气而语言之下有所观感惩创而放僻邪侈之意不觉其自化也然而防之典乐周之司乐皆以教国子而皇极之敷言为凡厥庶民而作故初无艰难之辞深隐之意回易反覆不过数字使委巷之中阡陌之上妇人防子闻之诵之无所苦难久之天机鼓舞短歌微吟自叶音韵转换一二遂叠篇章盖敷言之体如是故也其秀民静女其诗往往可传故太史陈之以观风也故曰在上为政教在下为风俗经曰移风易俗莫善于乐乐固虞庠之教凡有韵之言皆可依永和声而敷言皆四言不为长短句则又其便于诵习者此所以教万民也【臣】故因蔡传之义而申之如此
　　君陈简厥修亦简其或不修进厥良以率其或不良【臣】按宋夏僎曰修者简别之不使与不修者混不修者亦简别之不使与修者杂良善者进用之则不良者知所愧慕盖简别之使不见异而迁也然徒有其令民弗从也敬典在德是君陈之所已能者成王始勉之曰尹兹东郊敬哉终勉之曰尔克敬典在德敬之一字化民成俗之本咸与维新偕之大道斯其福之厚名之长亦以之矣
　　诗国风大序【先儒相承谓子夏所创毛苌衞宏润色】曰上以风化下下以风刺上主文而谲谏言之者无罪闻之者足以戒故曰风至于王道衰礼义废政教失国异政家殊俗而变风变雅作矣故变风发乎情止乎礼义发乎情民之性也止乎礼义先王之泽也是以一国之事系一人之本谓之风言天下之事形四方之风者谓之雅
　　【臣】按集传国者诸侯所封之域而风者民俗歌謡之诗也谓之风者以其被上之化以有言而其言又足以感人如物因风之动以有声而其声又足以动物也是以诸侯采之以贡天子天子受之而列于乐官于以考其俗尚之美恶而知其政治之得失焉旧説二南为正风所以用之闺门乡党邦国而化天下者也十三国为变风则亦领在乐官以时存肄备观省而垂鉴戒耳今由大序观之则极其所以动天地格鬼神者先之以夫妇父子君臣之三纲而后及于天下之风俗何则三纲沦则人伦皆斁人伦斁则教化不美非独不能移风俗而主教化者反为风俗所移矣故正变不同也然而黍离而下风也即正大小雅变大小雅皆风也故序以系一人之本四方之风互言之但其为一国之事与天下之事则有别耳苕华草黄而后则不复言天下之事也一国之风岂不系于一人之本哉诗之为用主于移风俗也审矣孔頴达云序言诗能易俗孝经言乐能移风俗者诗是乐之心乐是诗之声诗乐同其功也
　　周南召南
　　小序曰关雎麟趾之化王者之风故系之周公南言化自北而南也鹊巢驺虞之德诸侯之风也先王之所以教故系之召公
　　郑康成谱曰周召者禹贡雍州岐山之阳地名今属右扶风美阳县地形险阻而原田肥美周之先公太王自豳始迁焉而修德建王业商王帝乙之初命其子王季为西伯至纣又命文王典治南国江汉汝旁之诸侯于时三分天下有其二以服事殷故雍梁荆豫徐扬之人咸被其德而从之文王受命作邑于丰乃分岐邦周召之地为周公旦召公奭之采地施先公之教于己所职之国武王伐纣定天下巡狩述职陈诵诸国之诗以观民风俗六州者得二公之德教尤纯故独録之属之太师分而国之其得圣人之化者谓之周南得贤人之化者谓之召南言二公之德教自岐而行于南国也此谓风之正经
　　【臣】按二南之化始于房中而及于家国天下诸侯有奉先之孝大夫有自公之忠兔罝野人其贤可宾闺门女子其仪足法防民不作狱讼不兴征役不怨虽千百世以下歌其诗犹足以感起人心而动末俗况当日乎朱子谓文王意诚心正之功不息而久其薰蒸透澈融液周徧自不能已诚哉是言也人君诚熟复于二南之篇则修齐治平一以贯之矣
　　邶鄘衞
　　严粲曰关雎鹊巢为三百篇之纲领风之正也反乎此者变也邶衞风也衞祸基于衽席覃及宗社居变风之首二南之变也
　　郑康成谱曰邶衞者商纣畿内方千里之地其封域在禹贡冀州太行之东北逾衡漳东及兖州桑土之野周武王伐纣以其京师封纣子武庚为殷后三分其地置三监尹而教之自纣城而北谓之邶南谓之东谓之衞武王既丧三监导武庚叛成王杀武庚复伐三监更于此三国建诸侯以殷余民封康叔于衞使为之长后世子孙稍并彼二国混而名之七世至顷侯衞国政衰变风始作故作者各有所伤从其国本而异之为邶衞之诗焉
　　【臣】按邶衞乃纣畿内之地渐染于商俗之靡靡者久故有康叔武公之德则变而至正尚不能固遇宣惠之淫则变而之邪尤为甚易也
　　王
　　郑康成谱曰王城者周东都畿内王城方六百里之地其封域在禹贡豫州太华外方之间北得河阳渐冀州之南始武王作邑于镐京谓之宗周是为西都周公摄政五年成王在丰欲宅洛邑使召公先相宅既成谓之王城是为东都今河南是也召公既相宅周公往营成周今洛阳是也成王居洛邑迁殷顽民于成周复还归处西都至于平王以乱故徙居东都王城于是王室之尊与诸侯无异其诗不能复雅故贬之谓之王国之变风
　　苏辙曰其风及其境内而不能被天下
　　郑
　　郑康成谱曰初宣王封母弟友于宗周畿内咸林之地是为郑桓公今京兆郑县是其地也为幽王大司徒以周难之故从史伯之言寄帑与贿于虢郐其子武公卒取二邑及鄢蔽补丹依畴歴华八邑之地右洛左济前华后河食溱洧焉今河南新郑是也武公又作卿士国人宜之郑之变风又作【郑并桧桧风已作故云又】朱熹集传曰郑衞之乐皆为淫声然郑声之淫有甚于衞矣故夫子论为邦独郑声为戒而不及衞盖举重而言自有次第也诗可以观岂不信哉
　　【臣】按郑武公徙封虢桧之地右雒左泲食溱洧焉土陿而深山居谷汲男女亟聚防然则如采兰水上祓除不祥固其旧俗而以为淫风者如朱子于汉广诗云江汉之俗其女好游汉魏已后犹然如大堤之曲可见当其王化盛行之时则溱洧之女子岂必与汉广之女子殊其贞洁哉惟其兵革不息男女相弃各无匹偶故淫佚之情不能自持至于斯极也夫子论为邦则放郑声非以其俗终不可化也世有经夫妇成孝敬厚人伦之王者则溱洧其先变矣
　　齐
　　郑康成谱曰齐者古少皥之世爽鸠氏之墟周武王伐纣封太师吕望于齐地方百里都营丘成王广大邦国之境而齐受上公之地其方域东至于海西至于河南至于穆陵北至于无棣其子丁公嗣位于王官后五世哀公政衰荒淫怠慢纪侯谮之于周懿王使烹焉齐之变风始作【穆陵属楚境无棣在辽西此乃征伐所至非封域也】朱熹集传曰太公既封于齐通工商之业便鱼盐之利民多归之故为大国
　　【臣】按齐俗工商之业鱼盐之利固不始于管子也故管子变而加厉则甚易及其俗之既极则返而适先王之道甚难也至若还与卢令二诗皆刺其时从禽而无厌国人好之遂成风俗习于田猎谓之贤闲于驰驱谓之好故道民不可不愼也谢枋得曰千万人之习俗原于一人之好尚千百年之敝化生于一时之放心齐俗好田亦其所由来者渐矣
　　魏
</div>
    <div class="pagination">
<a href="御定孝经衍义_page45.html">上一页</a><span>...</span><a href="御定孝经衍义_page41.html">41</a><a href="御定孝经衍义_page42.html">42</a><a href="御定孝经衍义_page43.html">43</a><a href="御定孝经衍义_page44.html">44</a><a href="御定孝经衍义_page45.html">45</a><span class="current-page">46</span><a href="御定孝经衍义_page47.html">47</a><a href="御定孝经衍义_page48.html">48</a><a href="御定孝经衍义_page49.html">49</a><a href="御定孝经衍义_page50.html">50</a><a href="御定孝经衍义_page51.html">51</a><span>...</span><a href="御定孝经衍义_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
