<!DOCTYPE html>
<html>
<head>
    <meta charset="UTF-8">
    <title>正蒙初义 - 第 4 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>正蒙初义 - 第 4 页/共 23 页</h1>
    <div class="content">　　集释此天地无心而成化圣人有心而无为也补注童氏发微曰有感必通上天之神得为而为圣人之神
　　张注天之感物以气圣人之感人以理得为而为顺理之自然而无所容私也
　　天不言而四时行圣人神道设教而天下服诚于此动于彼神之道欤
　　大全成变化行神成行阴阳之气而已矣韩本有此一段
　　征引易观卦彖观天之神道而四时不忒圣人以神道设教而天下服矣
　　集解天不言天之神道也神道设教圣亦不言也诚于此动于彼天与圣人无所容心也是之谓无为而无不为发微不可见而充周不可穷故曰神之道髙注圣人穆穆在位而天下自然化之于此有神焉故曰神道设教云尔
　　补训天不言而四时行句中便含神字圣人亦是神道设教故以神之道总收神只是微妙意所以神处只在乎诚
　　愚按此节大意明天与圣皆以诚而神也重在神神道设教即过化存神之意与易彖本意不同○语意云天之生物也运以时然不言而四时自行圣人之治天下也施以教然神道设教而天下自服所以然者由其诚于此自动于彼而天与圣俱无所容心也其斯为神妙之道欤○韩本一段与此节不相贯按易辞上传之九章所以成变化而行神也本以河图竒耦之数言此释其义与本旨不同谓易言成变化行鬼神所以成行者阴阳之气为之也与神化篇首节意相似
　　天不言而信神不怒而威诚故信无私故威
　　征引礼乐记天则不言而信神则不怒而威
　　补训此专以天言神谓天之神妙也信是天自信非人信天○以天之神妙者言之天不待言而自极其信其神不待怒而自然有威盖天本诚故无伪妄而信其神本无私故无可转移而威也
　　髙注四时运而不易天之信也祸福响应而无常神之威也
　　愚按上二句举成语下以诚与无私明之亦不必与上节牵连
　　天之不测谓神神而有常谓天
　　李注申上节意
　　集解天与神一而已矣以天之无声无臭两在而不可测言即谓之神以神之运行有常理而言即谓之天一物而两名非二也
　　运于无形之谓道形而下者不足以言之
　　征引易上传之十二章形而上者谓之道形而下者谓之器
　　补训易道字泛言道理此合上下文观之当以天道言
　　集解即有形之中而指言其无形之道曰运于无形非外形而别有一理运于无也
　　李注运于无形者太虚之性太和之道形而下者散殊而可象神化之糟粕也
　　愚按此节大意本易之言形上者以明天道也
　　鼔万物而不与圣人同忧天道也圣不可知也无心之妙非有心所及也
　　征引易上传之五章鼔万物而不与圣人同忧华注鼔万物而不与圣人同忧天道无心也圣不可知之谓神圣之无心也正以明圣与天合德非庸人有心者可及髙注以能字易可字恐非张子之意若是便是圣人有不及天地处要之天无心圣人有心而无为天人之分固如此其实有心无为即与上天无心合德不得云圣不及天观下三节可见
　　愚按此节训释颇杂窃谓鼔万物句与圣不可知皆举成语而下以无心之妙合断之盖以圣不可知为不知天与即以圣不可知为言天既属牵强又篇中大意皆言圣与天合德不应于此独言圣人有心不能及天也○语意云易言鼔万物而不与圣人同忧盖天道然也孟子言神则曰圣不可知也是皆自然而然无所容心之妙非有心所及也然则天与圣有不合一者乎
　　不见而章已诚而明也不动而变神而化也无为而成为物不贰也
　　髙注此即中庸语而言圣人之事
　　补训此与中庸本文全异错综其説出张子独见以成已言明即章也诚所以不待见也以成物言化即变也神所以不待动也为物不二总归一诚一诚无不成不待有为也
　　愚按已宜读如字为物不二即指圣人之心言方与上诚明神化意合
　　已诚而明故能不见而章不动而变无为而成
　　补注此申明上章之意
　　补训此又以诚明一句贯三项以见诚明之为要也诚明可该神化不二二句
　　富有广大不御之盛与日新悠久无疆之道与
　　征引易上传之五章富有之谓大业日新之谓盛德六章以言乎远则不御
　　补注本易大传之意而言盖富有即广大不御之盛日新即悠久无疆之道天地圣人一而已矣
　　愚按广大不御悠久无疆者天道然也圣人之德业亦若是而已矣此与上二节皆以言天道者明圣人也
　　天之知物不以耳目心思然知之之理过于耳目心思天视听以民明威以民故诗书所谓帝天之命主于民心而已焉
　　征引书臯陶谟天聪明自我民聪明天明畏自我民明威蔡传威畏二字古通用明者显其善畏者威其恶泰誓天视自我民视天听自我民听
　　张子经学理窟诗书篇天无心心都在人之心一人私见固不足尽至于众人之心同一则却是义理总之则却是天故曰天曰帝者皆民之情然也○又曰天道不可得而见惟占之于民人所悦则天必悦之所恶则天必恶之只为人心至公也民虽至愚无知惟于私已然后昏而不明至于事不干碍处则自是公明大抵众所向者必是理也理则天理存焉故欲知天者占之于人可也
　　或问朱子曰所谓帝天之命主于民心曰皆此理也民心之所向即天心之所存也
　　集释此见天从乎民民心即天心也
　　愚按上四句虚下四句正明其意惟其视听明威以民故不以耳目心思为知也
　　化而裁之存乎变存四时之变则周岁之化可裁存昼夜之变则百刻之化可裁推而行之存乎通推四时而行则能存周岁之通推昼夜而行则能存百刻之通征引易上传之十二章化而裁之存乎变推而行之存乎通神而明之存乎其人黙而成之不言而信存乎德行本义因其自然之化而裁制之变之义也补注此引易示人以知化之事存字就心上言之盖存四时之变于心则周岁之化吾可得而裁之也存昼夜之变于心则百刻之化吾可得而裁之也此释易化而裁之存乎变意能推四时而行则能存周岁之通于心能推昼夜而行则能存百刻之通于心此释易推而行之存乎通意
　　髙注吾心之神即天地一阖一辟之变往来不穷之通存之而四时昼夜之变通不外于是也
　　愚按此节大意释易辞以见圣人之合天也解易二语语气各异谓化而裁之以其能存乎变也推而行之自然能存乎通也以推行与存变对存通与化裁对存变推行虽未明言圣人然非圣人不能○语意云易曰化而裁之存乎变何谓也以四时昼夜言之天道周岁有四时昼夜有百刻人能与时消息而存四时之变于心则在天周岁之化可自我而裁成之矣人能至诚无息而存昼夜之变于心则在天百刻之化可自我而裁成之矣易又曰推而行之存乎通何谓也亦以四时昼夜言之凡人存之心者必见之于行人能与时合序推四时之运而行之则在天周岁之通能存之于我矣人能日进无疆推昼夜之运而行之则在天百刻之通能存之于我矣此圣人之所以与天合德也○圣心存四时昼夜之变则天道周岁百刻之化不能外也犹中庸知天地之化育意此重存变存字有力圣德合乎四时昼夜之运则天道周岁百刻之通皆存于其心矣犹中庸上律天时意此重推行存字无力髙注槩言存之尚未明独以四时昼夜立言者亦从易一阖一辟谓之变往来不穷谓之通及变通莫大乎四时数语取义然此节化为化育之化非变化之化裁为裁成之裁非裁截之裁旧説多非张子之意
　　神而明之存乎其人不知上天之载当存文王黙而成之存乎德行学者常存德性则自然黙成而信矣存文王则知天载之神存众人则知物性之神
　　征引易辞见上节○诗大雅文王篇上天之载无声无臭
　　补注此引易示人以穷神之事存字亦就心上言之盖不知上天之载当存文王于心此解易神而明之存乎其人意学者常存德性于心则自然黙成而信此解易黙而成之存乎德行意
　　补训易神明即神明乎变通黙成即黙成其神明之妙是逓説总以用易言张子作两边説一云存文王云天载从其深者言之也一云存众人云物性从其浅者言之也然天载与物性非二存众人亦可以存文王存文王有二説集解云存文王之心补注云存文王于心于字较胜易言德行张子言德性德原于性也存字皆作有力字防物性即德性物物各有故曰物性两神字应神而明之之神
　　髙注文王纯亦不已即上天之载也故存文王则知天载之神德性者众人所受于天之正理常存德性所谓存众人也故知物性之神
　　愚按此节大意释易辞以勉学者之希圣也○语意云易言神而明之存乎其人何谓也盖上天之载最为神妙而人则有合于天载者学者不能知上天之载当存文王之人于心以求其纯亦不已又云黙而成之不言而信存乎德行何谓也盖德行必有以存之而后成也若学者能常存德性而不失则自然黙而成之信有于已矣盖文王即与天合德之人也能存文王于心则于天载之神无声无臭者自无不知德行乃万物各正之性也能存众人之恒性则于物性之神有物有则者自无不知学者当勉尽希圣之功可也○后三十篇云上天之载无声臭可象正惟仪型文王当防契天德而万邦信悦故易曰神而明之存乎其人正与此相发明其必以天载立説者窃谓张子之意神明字是拆开读以天载实神之义而以知为明之解神不可知而欲明之但当求之与天合德之人必言文王者文王之诗有上天之载二语正能合天者也天载之神物性之神即神而明之之神知即明也如此则与易旨及常解大异而与张子语意确合旧説皆未及此故于言天载言文王之故终未了了神明黙成补训谓张子作两边説然其后四语皆归于神则仍有逓説意在物性以在已者言即德性之变文成谓成已之德发明华注皆欲兼成已成物殊不必也
　　谷之神也有限故不能通天下之声圣人之神惟天故能周万物而知
　　征引老子成象篇谷神不死苏子由注云谷至虚而犹有形谷神则虚而无形者也○易上传之四章知周乎万物而道济天下
　　补训此赞圣人之神能周知万物而以谷神形起○夫谷之神能应声而其神有限不能尽通天下之声圣人之神与天同故能周乎万物而知之无遗也愚按张子引用谷神者四惟此以谷神与天分防神化篇谷神不死即以谷神明神也至当篇谷神象声而应则谓谷神自然之妙也干称篇老氏况诸谷又以谷神明天之神也皆与此异义
　　圣人有感无隐正犹天道之神
　　李注申上节意感而遂通天下之故故曰无隐集释遇父子之感则仁显君臣之感则义着此圣人有感无隐也天道之神春感而物忽生焉秋感而物忽成焉若是之类皆随感而应者亦何隐之有
　　形而上者得意斯得名得名斯得象不得名非得象者也故语道至于不能象则名言亡矣
　　征引易上传之十二章形而上者谓之道
　　集解形而上之理如天地神之奥性命道德之微象犹言情状性之类非谓理有象也
　　髙注如实见天道斯得其元亨利贞之名得其名斯得其生长收藏之象苟恍惚不可为象岂复有可名者哉
　　愚按此节大意见语道者贵得名得象而得名尤要名名之犹言也首以得意引起中叠二语见得名之要末言不能象仍是不得名耳观后篇言得辞斯得象矣可悟此节意旨归宿所在○语意云道形而上者也语道者果能真知道之意即能得其所以名果能得其名即能得其可见之象若不得其所以名非能得其象者也语道而至于不能象则虽有所名言亦妄而不足信只如无有而已矣道何由以显乎甚矣语道之非易也○中庸即鸢飞鱼跃以明费隐易即阴阳以见道孟子即情以状性所谓名与象者可见
　　世人知道之自然未始识自然之为体耳
　　李注欲识自然之为体者莫如求之吾性分之间故邵子曰性者道之形体
　　愚按此节大意见知道之难也言道非有真知所言皆彷佛影响间耳自然者无为之意体犹言形体也如二氏言道崇无黜有虽知道之自然卒归于空寂而无实非知道体者也尝见瞽者辨色言日红似火火似花玉白似雪雪似盐人不能穷其辨及细究其形质则茫然不能得也言道者亦然
　　有天德然后天地之道可一言而尽
　　补注此本中庸之意而言
　　李注诚者天德也天地之道可一言而尽亦曰诚而已矣
　　正明不为日月所正观不为天地所迁
　　征引易下传之一章天地之道贞观者也日月之道贞明者也本义贞正也观官换反示也
　　补训易言日月之贞明天地之贞观此深一层説明以所见言观示意当以立论为言有洞见圣人之正明也有确论圣人之正观也不迁谓天地之观有迁移而圣人之正观不因之迁移集解以天地变异言恐与日月之明不类
　　张注可者于理必未明可迁者于理必未定正明正观不外乎理之至正者也理苟至正天地合德日月合明纵欲之迁之不可得而况于人乎
　　愚按此节大意引易以言圣人见其有得于天地日月而能与之并也就言道上见







　　正初义卷三
　　钦定四库全书
　　正防初义卷四
　　邳州知州王植撰
　　神化篇第四
　　补训此以神化名篇首言天道之神化至气有阴阳节乃合在人者言之以下多言人之神化杂引易中庸论语孟子之説以畅发其旨
　　愚按此篇凡三十节自首节以下九节皆明神化之理神化者天之良能以下六节多言大与化见几则义明以下五节多言穷神知化惟神为能变化以下五节多言神与易狥物防心以下四节多言存神过化末节作总结细分之则其曰穷神知化曰神无方易无体曰过化存神皆神化合言者也曰鼔舞尽神曰知几其神曰精义入神曰圣不可知谓神与谷神不死皆言神也曰化而裁之曰变则化至诚为能化曰大而化之皆言化也引用多与本旨弗类而经传所言神化之理大都具是矣观其言经正言无我而篇末以反经敦化结之谈理虽极微妙用功仍以平实为主○内精义入神事豫吾内一节朱子入近思录论学
　　神天德化天道德其体道其用一于气而已
　　征引易下传之五章穷神知化德之盛也
　　补训首节提出神化为一篇之纲意重神化不重气即气以见神化也○易云穷神知化神与化一而二二而一者也神者天德也化者天道也德其体也道其用也总之一于气而已化不离气神不离化皆不外于阴阳也
　　集解神所以主张万化而运于无形者自其微而言故曰天德又曰体化即此理之发而流行升降变化羣动而不已者就造化之迹上言故曰天道又曰用用所以发其体而体即寓于用之中如日月寒暑之往来草木之荣枯人物之生死皆气之化而道之所在也道固气矣而即此是神也神又岂外于气哉故曰一于气
　　愚按神与化皆在首篇太和中皆太虚之第二层也宋子鋭臣云首末二篇性与神对则性为体神为用此篇神与化对则神为体化为用湏于无层次中分出层次防
　　神无方易无体大且一而已耳
　　征引易上传之四章神无方而易无体
　　发明朱子曰神便是在阴的又忽然在阳在阳的又忽然在阴易便是或为阳或为阴交错代换而不可以形体拘也易説曰神易虽一事方体虽一义以其不测故言无方以其生生故言无体然则易近于化补训或以易属大神属一语气不合当是神易皆大而又合一也
　　愚按此节大意释易传之文以明神化之非有二也○上文一于气之一乃虚活字犹云皆不外于气此节一是实字谓神与化大而无外且合一而不测也旧説谓即一于气之一未是○赵子彤元云大而天地鬼神风雷雨露小而名物象数日用饮食莫非神化所为故曰大神即化之体化即神之用神即化之微者化即神之显者体用一原显微无间故曰一
　　虚明照鉴神之明也无远近幽深利用出入神之充塞无间也
　　大全明一作静
　　征引易上传之十章无远近幽深遂知来物十一章利用出入民咸用之谓之神
　　补训此以神该化也神之明是神神之充塞无间即是化利用出入用字只作以字防○虚明无不照鉴乃神之明也体也无论远近幽深之处利以出利以入乃神之充塞而无间碍也用也化岂外于是哉补注此与前篇凡气清则通章之意畧同
　　愚按虚明照鉴只形容一清字意首篇所谓清通而不可象所谓太虚为清无碍故神者也执着一物説不得
</div>
    <div class="pagination">
<a href="正蒙初义_page3.html">上一页</a><a href="正蒙初义.html">1</a><a href="正蒙初义_page2.html">2</a><a href="正蒙初义_page3.html">3</a><span class="current-page">4</span><a href="正蒙初义_page5.html">5</a><a href="正蒙初义_page6.html">6</a><a href="正蒙初义_page7.html">7</a><a href="正蒙初义_page8.html">8</a><a href="正蒙初义_page9.html">9</a><span>...</span><a href="正蒙初义_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
