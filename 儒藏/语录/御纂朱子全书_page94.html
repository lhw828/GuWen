<!DOCTYPE html>
<html>
<head>
    <meta charset="UTF-8">
    <title>御纂朱子全书 - 第 94 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂朱子全书 - 第 94 页/共 96 页</h1>
    <div class="content">　　赠上封诸老
　　夜宿上封寺翛然尘虑清月明残雪里泉溜隔窓声楮衲今如许绨袍那复情炉红虚室暖聊得话平生胡文广仲与范伯崇自岳市来同登絶顶举酒极谈得闻比日讲论之乐
　　我已中峰住君从何处来莫留岩底寺径上月边台浊酒团栾坐髙谈次第开前贤渺安在清酹寄余哀
　　十六日下山各赋一篇仍迭和韵
　　絶顶来还晚寒窓睡逹明连床渺归思三宿怅余情云合山无路风囬雪有声岳祗珍重意只此是将迎十一月二十六日宿萍乡西三十余里黄花渡口客舍稍明洁有宋亨伯题诗亦颇不俗因録而和之
　　鼎足炉边坐陶然共一樽道心元自胜世味不湏论安稳三更睡清明一气存虽无康乐句聊尔慰营魂道闲厌苦泥淖思亟还家安坐讲习用择之韵呈二贤友
　　客路泥涂正所忧可堪云物更油油向来结友轻千里此去还家且一邱妙处自应从我得躬行肯使叹吾犹两贤定许相提挈厚意何胜杂佩酬
　　安仁晓行
　　夙驾安仁道行行得自娱荒山围野阔逺树出林孤景晦长烟合天寒碧草枯归心懐往路极目向平芜十七日早霜晴观日出雾中喜而成诗
　　斜月夜窓白肃霜朝气清长涂披素锦寒雾涌金钲已作三冬雨何妨十日晴天公且相念莫遣暮云生
　　再用前韵
　　久隂冬竟暖欲霁气先清田舍占烟火军家候鼓钲风霜千里肃天地一朝晴明日知何日阳春又生
　　次韵择之章岩
　　驱马倦长道投鞭憩此岩来应六鼇戴迹是五丁劖泉脉流青润林梢拥碧巉老禅深闭户客子且征衫
　　次韵别林择之
　　暂时相别不湏悲楚调凄凉政尔为防曲清溪足相送一天明月岂曽离上堂嘉庆多为问縁道风光少赋诗更谢同袍二三子夜来幽梦满春池
　　九日登天湖以菊花湏插满头归分韵赋诗得归字
　　去嵗潇湘重九时满城寒雨客思归故山此日还佳节黄菊清樽更晚晖短发无多休落防长风不断且吹衣相看下视人寰小秪合从今老翠微
　　春雪用韩昌黎韵同彭应之作
　　既有阳春曲那无白雪谣连天飞不断着地暖还销未掩髙人户难齐衲子腰稍开银世界渐长玉枝条兴尽愁烟艇行迷认野桥酒肠浑欲冻吟笔为谁摇残腊成三白余寒又一朝香随梅蘂落轻伴栁花飘神女羞捐佩鲛人敢献绡东皇应好事避舍亦相饶
　　饮清湍亭石上小醉再登昼寒
　　水边今日共传杯多谢殷勤数子来三伏炎蒸那有此百年懐抱顿能开云山合匝还生雾雪防崩腾怒吼雷却恨苍屏遮逺目淩风直欲跨蓬莱
　　云谷合记事目效俳体戏作三诗寄季通
　　云闗湏早筑基趾要坚牢栽竹行教宻穿池岸欲髙乘春移菡萏带雪觅萧槮【谓杉径也】更向闗门外疏泉斩乱蒿
　　堂成今六载上雨复旁风逐急添茅盖连忙毕土功【谓柱下贴砖】桂林何日秀兰迳防时通并筑双台子东山接水筒
　　庄舍宜先立山楹却渐营泉疏药圃润堰起石池清早印荒田契仍标别户名想应频检校秪恐欠方兄彦集奉檄归省示及佳篇次韵奉酬呈诸兄友
　　游子思亲久聚粮不堪官里簿书忙平生况少鹰鹯意此日尤慙时世妆腊雪未消欢奉檄春风初转喜还乡上堂嘉庆从容问一釂何妨累十觞
　　彦集兄再适临汀惠頋蓬荜赋诗留别眷予良勤次韵祖行言不尽意
　　賸喜君才老更成伊优丛里见孤撑官身未免心徒壮亲膝频违泪欲横簿领不嫌春笋束防声要比玉壶清枉车投翰殷勤甚安得仁言与赠行
　　圭父为彦集置酒白莲沼上彦集有诗因次其韵呈坐上诸友
　　大阮归来客满堂更移芳席近囘塘共怜的皪水花浄并倚离披风盖凉银笔看题青玉案佳人怅望碧云乡此情此景真愁絶病着无因为举觞
　　次韵题平父兄重建一枝堂
　　畵防朱门枕碧山貂蝉元自出儒冠更余此日林间乐逺继当年膝下欢命驾賔朋千里近放懐琴酒百忧寛遗编却好传孙子莫遣因循学宴安
　　日用自警示平父
　　圆融无际大无余即此身心是太虚不向用时勤猛省却于何处味真腴寻常应对尤湏谨造次施为更莫疎一日洞然无别体方知不枉费工夫
　　寄云谷瑞泉庵主
　　忆昔诛茅日山房我自名风埃犹俗累烟雨负岩耕多谢空门侣能同物外情肯来分半壑聊尔度平生少待清秋日闲寻逺岳盟不知谁是客一笑絶尘缨
　　白鹿讲防次卜丈韵
　　宫墙芜没防经年秪有寒烟锁涧泉结屋幸容追旧观题名未许续遗编【请为洞主不报】青云白石聊同趣【谓西涧刘公】霁月光风更别传【谓濂溪夫子】珍重个中无限乐诸郎莫苦羡腾骞
　　送四十叔父
　　吾家从昔号清门叔父于今道更尊客米艰难空自惜遗经终始向谁论独寻云峤逢孤侄共爱春江接故园细説刈葵休放手此来真不为盘飱
　　和张彦辅初到南康之句
　　十年不共赋阳春正有胸中万斛尘失喜清诗还入手细看佳句转惊人知公近觉青山好顾我频嗟白髪新肯过寒斋共尊酒向来心事请深陈
　　次张彦辅西原之作
　　无处堪投迹空山寄一椽悬门窥絶壁缭径上层巅槛阔吞江浪窓虚响谷泉丹经闲自读不为学神仙
　　次张彦辅卧龙之作
　　瀑水源何处髙疑云汉通泻时垂练直落处古潭空客寄诗能好龙蟠意自雄知君来岘首为我説隆中
　　和张彦辅雪后栖贤之作
　　夜来春雪遍林邱却喜风威晓便収好上篮舆闲纵目莫将衲被苦防头微官正愧逍遥社胜日犹堪汗漫游欲出林闗恋瑶草不妨尊酒更淹留
　　赠于盛二生
　　昔日丰城劒寒光射斗牛江山余秀杰人物尚风流二妙今安匹孤帆各倦游还家问师友折节慕前修
　　和戴主簿韵
　　平生夲自好楼居况接髙人永昼余共喜江山入尊俎从教幕府省文书感君肯出新诗句恨我终思旧草庐拟借韦编订龙马免推纳甲话蟾蜍【戴尝有麻衣易説自以为得之异人云】
　　游密庵分韵赋诗得清字
　　误落尘中嵗序惊归来犹幸此身轻便将旧友寻山去更喜新诗取意成暖翠乍看浑欲滴寒流重聼不胜清个中有趣无人会琴罢尊空月四更
　　游密庵得空字
　　欲觅仙洲路湏乘万里风饮泉云出岫卧岭月流空永夜浑无寐悲歌莫与同起来残树影清絶小楼东
　　次韵寄题万顷寒光奉呈休斋先生
　　闲将嵗月老烟汀更遣诗情到杳冥游子故应悲旧国壮懐那肯泣新亭一官避世今头白万卷収功久汗青但见潮生与潮落不知沈醉又还醒
　　伏承侍郎使君垂示所与少傅国公唱酬西湖佳句谨次髙韵聊一笑二首
　　百年地辟有竒功创见犹惊鹤发翁共喜安车迎国老更传佳句走邮童闲来且看潮头入乐事寜忧酒空会见台星与卿月交光齐照广寒宫
　　越王城下水融融此乐从今与众同满眼芰荷方永日转头禾黍便西风湖光尽处天容阔潮信来时海气通酬唱不夸风物好一心忧国愿年丰
　　伏读致政少傅相公送赵成都佳句两篇不胜慰幸已次髙韵并饯其行而再赋此章以见区区瞻仰之意缮録拜呈伏乞采覧二首
　　归来寂寞卧漳濵梦想威容阻再亲緑野遥闻花欲语赤书还喜雁来賔闲中有句人争诵妙处无心物自春行马不因吾軰设胸竒犹得话陈陈
　　一旦髙辞将相权身名从此庆双全人夸迹已风尘外谁道心游日月边未许前贤专晚节更将余事春妍君王若要询黄发便好临雍促肆筵
　　三月晦日与诸兄为真率之约徘石马晚集保福偶成短句奉呈聊一笑
　　春服明朝换晴川涨緑隂追随皆胜侣邂逅即初心社迹莓苔古禅扉竹树深移尊真惜日毕景共披襟俭德尊贤范哇词愧雅音清和应更好逸想寄云岑【是日约后会为仙洲之游】
　　伏防致政少傅相公宠赐寄题武夷精舍诗一首拜受捧读不胜仰叹无以自见区区感幸之诚辄继髙韵缮写拜呈冐渎威尊下情恐悚之至
　　望断钧天白玉都石田茅屋讵应无况蒙一字荣褒衮便觉千峰胜画图旧弼诗情髙緑野狂奴心事只风雩蒲轮防日符嘉梦恰有流霞酒一壶【旧弼公所居坊名取荅诏语也某近尝梦公趣召枉临止饮留宿翼日登车手取几闲活人书一帙以行意者公当再施医国之手以活斯人乎李义山武夷诗有流霞酒一杯之句】
　　送建阳陈丞伯厚还乡
　　栝苍云壑入秋梦闽岭风霜侵鬓丝嵗晚未収稽古力径荒曽拟赋归辞一官坎防嗟丞负百嵗欢荣庆母慈去歩逶迤无愠色此心惟有古人知
　　拟县补以虫鸣秋诗
　　天籁谁为主乘时各自鸣如分百虫响来助九秋清未歇吟风调先催泣露声乾坤辟氛气草木敛华英易断愁人梦难安懒妇惊唯应广成子万感不闗情【古语云络纬鸣懒妇惊见诗疏】
　　聚星落成致政陈文举酒属客出示新诗而仲卿朝瑞及刘范二兄相与继作某幸以卜邻得陪胜集率尔次韵聊一笑
　　适亲徳范仰循循遽喜名章肆笔成賸説台髙今胜昔极知星聚暗还明当家翰藻争春丽上客词源彻底清更共邻翁闲指防千峰环合水无声
　　懐潭溪旧居
　　忆住潭溪四十年好峰无数列窓前虽非水抱山环地却是冬温夏冷天绕舍扶疎千个竹傍崖寒冽一泉谁教失计东迁谬惫卧西窓日满川
　　孝宗皇帝挽歌词
　　阜陵引诏许近臣进挽歌辞某防惟盛德大业不易形容方将摅竭鄙思以效万一冥搜连日才得四语而忽被闵劳之诏罢遣东归遂不敢成章以进杜门累年毎窃私恨戊午之春大病濒死黙念平生仰孤恩遇无路补报感激涕泗不能自己谨因旧篇续成十有六韵略叙本末以见孤臣亡状死不君之意云
　　精一传心妙文明抚运昌乾坤归独御日月要重光不值亡秦嵗何由复汉疆遽移丹极仗便上白云乡九有哀同切孤臣泪特滂讵因逢舜日曽得厠周行但忆彤墀引频趋黼坐旁衮华叨假宠缟素识通防似有盐梅契还嗟贝锦伤戴盆惊委照増秩待行香手疏摅丹悃衡程发皁囊神心应斗转巽令亟风扬未荅隆儒厚俄闻脱踪忙此生知永已没世恨空长内难开新主遄归立右厢因山方惨澹去国又怆惶疾病今如许形骸可自量报恩寜复日忍死续残章
　　引年得请伏防致政学士契文特垂庆问宠以佳篇捧玩之余感愧亡量辄借髙韵少见谢诚伏幸笑防
　　一气无私物自槃放臣偏荷主恩寛方慙妄窃老夫号讵敢重簪博士冠身退未妨闲飬病年丰何幸且偷安新篇似许参同社愿刺仙舟上钓滩【贾生鹏赋大钧播物史记作大专槃物索隐云专读作钧槃犹转也义与播同】
　　防恩许遂休致陈昭逺丈以诗见贺己和荅之复赋一首
　　阑干苜蓿久空槃未觉清羸带眼寛老去光华奸党籍向来羞辱侍臣冠极知此道无终否且喜闲身得暂安汉祚中天那可料明年太嵗又涒【汤昆反】滩【建隆庚申距今己未二百四十年矣尝记年十嵗时先君慨然顾语某曰太祖受命至今百八十年矣叹息久之铭佩先训于今甲子又复一周而衰病零落终无以少塞臣子之责因和此诗并记其语以示児軰为之防然感涕云】
　　己未九日子服老弟及仲宣诸友载酒见过坐闲居厚庙令出示佳句叹伏之余次韵为谢并呈同社诸名胜
　　篱菊斑斑半吐黄沜中又报紫萸香【辋川有茱萸沜字与泮同】装成令节秋还晚撩得髙情老更狂载酒极知乖胜践沾衣却免叹斜阳【是日本约防于周园属予有故不果出因集予舍】余年只恐逢辰少吟罢君诗引兴长
　　和刘叔通懐游子防之韵
　　扣角聼君悲复悲壮心未已欲何之交游半落邱山外离别偏伤老大时尚喜渊潜容贾谊不湏日饮教丝病余我更无憀頼勉为同懐一赋诗【余素不能作唐律和韵尤非所长年来追逐殊觉牵彊子服乃令更为手冩此三诗者不知欲以何用晨起书罢欲记嵗月方觉是庚申开基节日此亦难逢之防感叹久之】
　　絶句
　　夜雨二首
　　拥衾独宿聼寒雨声在荒庭竹树间万里故园今夜永遥知风雪满前山
　　故山风雪深寒夜只有梅花独自香此日无人问消息不应憔悴损年芳
　　小盈道中
　　今朝行役是登临极目郊原快赏心却笑从前嫌俗事一春牢落闭门深
　　兼山阁雨中
　　两山相接雨冥冥四牖东西万木青面似冻梨头似雪后生谁与属遗经
　　送籍溪胡文赴馆供职二首
　　祖饯衣冠满道周此行谁与话端由心知不作功名计秪为苍生未敢休
　　执我仇仇讵我知谩将行止騐天机猿悲鹤怨因何事只恐先生袖手归
　　寄籍溪胡丈及刘恭父二首
</div>
    <div class="pagination">
<a href="御纂朱子全书_page93.html">上一页</a><span>...</span><a href="御纂朱子全书_page89.html">89</a><a href="御纂朱子全书_page90.html">90</a><a href="御纂朱子全书_page91.html">91</a><a href="御纂朱子全书_page92.html">92</a><a href="御纂朱子全书_page93.html">93</a><span class="current-page">94</span><a href="御纂朱子全书_page95.html">95</a><a href="御纂朱子全书_page96.html">96</a><a href="御纂朱子全书_page95.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
