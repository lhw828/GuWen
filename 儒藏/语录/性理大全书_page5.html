<!DOCTYPE html>
<html>
 <head>
  <meta charset="utf-8"/>
  <title>
   性理大全书 - 第 5 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   性理大全书 - 第 5 页/共 67 页
  </h1>
  <div class="content">
   圣人太极之全体一动一静无适而非中正仁义之极葢不假修为而自然也未至此而修之君子之所以吉也不知此而悖之小人之所以凶也修之悖之亦在乎敬肆之间而已矣敬则欲寡而理明寡之又寡以至于无则静虚动直而圣可学矣
　　【朱子曰以事言之则有动有静以心言之则周流贯彻其工夫初无间断也但以静为本耳周子所谓主静者亦是此意但言静则偏故程子只説敬○濓溪言主静静字只好作敬字看故又言无欲故静若以为虚静则恐入释老去○南轩张氏曰君子修之吉者顺理之谓吉也小人悖之凶者逆理之谓凶也顺理则平直坦易而无悔非吉乎逆理则艰难险阻而有碍非凶乎○西山真氏曰朱子尝谓圣人定之以中正仁义而主静要人静定其心自作主宰程子又恐只管静去与事物不相交渉却説个敬有问周先生説静与程先生説敬义同而意异否曰程子是怕人不得他静字意便似入禅坐定周子之説只是无欲故静其意大抵以静为主朱子发明二先生意如此至其为论有云明道敎人静坐李先生亦敎人静坐须静坐始能收敛又云始学工夫须是静坐则本原定又云心于未遇事时须是静临事方用便有气力如当静时不静思虑散乱及至临事已先倦了伊川觧静専处云不専一则不能直遂闲时须是收敛做事便有精神又云心要精一方静时便湛然在此不得困顿如镜様遇事时方好又云为学工夫须要静静多不妨才静事都见得然总是一个敬又云主静所以养其动又云静者养动之根又云主静夜气一章可见以上数条葢祖周子主静之説也至其门人以静坐工夫与役役应接不同为问则答之云不必如此反成坐驰但收敛勿令放逸到穷理精后自然思量不至妄动凡所云为莫非至理亦何必兀然静坐然后为持敬又云明道説静坐可以为学上蔡亦言多着静不妨此説终是少偏才偏便做病道理自有动时自有静时学者只是敬以直内义以方外见得世间无处不是道理不必専于静处求所以伊川谓只用敬不用静便説得平又云不可特地将静坐做一件工夫但着一敬字通贯动静则于二者之间自无间防处又云存养之功不専在静坐时须于日用动静之间无处不下工夫乃无间防尔又云无事静坐有事应酬随时随处无非自己身心运用但常自提撕勿与俱往便是工夫事物之来岂以漠然不应为是耶其答南轩书云来敎谓言静则溺于虚无然此二字如佛老之论则诚有此患若以天理观之则动之不能无静犹静之不能无动也静之不可不养犹动之不可察也但见得一动一静互为其根敬义夹持不容间断之意则虽下静字元非死物至静之中自有动之端焉是乃所以见天地之心者而先王之所以至日闭闗葢当此之时则安静以养乎此尔固非远事絶物闭目兀坐而偏于静之谓但未接物时便有敬以主乎其中则事至物来善端昭著所以察之者益精明尔来教又谓某言以静为本不若遂言以敬为本此固然也然敬字工夫通贯动静而必以静为本今若遂易为敬虽若完全然却不见敬之所施有先有后则亦未得为的当也至于来敎所谓要须静以涵动之所本察夫动以见静之所存动静相须体用不离而后为无渗漏也此数言卓然意语俱到谨以书之左席出入观省以上数条则又本程子主敬之説而不专主于静也】
　　故曰立天之道曰隂与阳立地之道曰柔与刚立人之道曰仁与义又曰原始反终故知死生之説
　　隂阳成象天道之所以立也刚柔成质地道之所以立也仁义成徳人道之所以立也道一而已随事着见故有三才之别而于其中又各有体用之分焉其实则一太极也阳也刚也仁也物之始也阴也柔也义也物之终也能原其始而知所以生则反其终而知所以死矣此天地之间纲纪造化流行古今不言之妙圣人作易其大意葢不出此故引之以证其説【朱子曰立天之道曰隂与阳是以气言立地之道曰柔与刚是以质言立人之道曰仁与义是以理言○隂阳以气言刚柔则有形质可见矣至仁与义则又合气与形而理具焉然亦一而已矣葢隂阳者阳中之隂阳刚柔者隂中之隂阳也仁义者隂阳合气刚柔成质而是理始为人道之极也然仁为阳刚义为隂柔仁主发生义主收敛故其分属如此或问杨子云云君子于仁也柔于义也刚葢取其相济而相为用之意曰仁体刚而用柔义体柔而用刚○问立天之道曰隂与阳立地之道曰柔与刚立人之道曰仁与义则仁当属隂曰仁何尝属隂袁机仲力争要以仁属隂引杨子之言为证殊不知仁之定体自是属阳至论君子所学则又就那地位上説如何拘得○如易中説立天之道曰隂与阳立地之道曰柔与刚立人之道曰仁与义解者多以仁为柔义为刚非也却是以仁为刚义为柔葢仁是个发出来底便硬而强义便为收敛向里底外面见之便是柔○隂阳刚柔仁义看来当曰义与仁而以仁对阳仁若不是阳刚如何做得许多造化义虽刚却主收敛仁却主发舒这是阳中之隂隂中之阳互为其根之意且如今日用赏罚到赐予人自是无疑便做将去若是形杀时便迟疑不肯果决做这见得阳舒隂敛仁属阳义属隂处○仁义礼智四者之中仁义是个对立底闗键葢仁仁也而礼则仁之着义义也而知则义之藏犹春夏秋冬虽为四时然春夏皆阳之属也秋冬皆隂之属也故曰立天之道曰隂与阳立地之道曰柔与刚立人之道曰仁与义是知天地之道不两则不能以立故端虽有四而立之者则両耳○阳主进而隂主退阳主息而隂主消进而息者其气强退而消者其气弱此隂阳之所以为柔刚也阳刚温厚居东南主春夏而以作长为事隂柔严凝居西北主秋冬而以敛藏为事作长为生敛藏为杀此刚柔之所以为仁义也以此观之则隂阳刚柔仁义之位岂不晓然而彼杨子所谓于仁也柔于义也刚者乃自其用处未流言之葢亦所谓阳中之隂隂中之阳固不妨自为一义但不可离乎此而论之耳○问仁为用义为体若以体统论之仁却是用曰是仁为体义为用大抵仁义中又各有体用○仁存诸心性之所以为体也义制乎事性之所以为用也然又有説焉以其性而言之则皆体也以其情而言之则皆用也以隂阳言之则义体而仁用也以存心制事言之则仁体而义用也错综交罗惟其所当而莫不各有条理存焉○问原始反终故知死生之説曰人未死如何知得死之説只其原其始之理将后面折转来防便见得以此之有知彼之无○问原始反终之反曰反如折转来谓方推原其始却折转来看其终原字反字皆就人説反如回头之意○且如造化周流未着形质便是形而上者属阳才丽于形质为人物为金木水火土便转动不得便是形而下者属隂若是阳时自有多少流行变动在及至成物一成而不返谓如人之初生属阳只管有长及至长成便只有衰此气逐渐衰减至于衰尽则死矣周子所谓原始反终只是衰尽处可见反终之理○周子太极之书如易六十四卦一一有定理毫髪不差自首至尾不出隂阳二端而已始处是有生之初终处是已定之理始有处説生已定处説死不复变动矣○问天地之化虽则生生不穷然而有聚必有散有生必有死能原始而知其聚而生则必知其后必散而死能知其生也得于气化之自然初无精神寄寓于太虚之中则知其死也无气而俱散无复更有形象尚留于防漠之内曰死便是都散无了○南轩张氏曰天之隂阳地之柔刚人之仁义皆太极之蕴然也人而居仁由义则人道立而天道流行矣夫万物本乎五行五行本乎隂阳隂阳本乎太极而太极本无极也则原始之义其趣味岂有穷乎始终一理也知始则知终矣古今死生昼夜语黙无不然也非谓死生之説别为一事也只此理而已○勉斋黄氏曰天之道不外乎隂阳寒暑往来之类是也地之道不外乎柔刚山川流峙之类是也人之道不外乎仁义事亲从兄之类是也隂阳以气言柔刚以质言仁义以理言虽若有所不同然仁者阳刚之理也义者隂柔之理也其实则一而已天地亦大矣人以藐然之身乃与天地立为三至其为道又与天地混然而无间其可不知所以自立哉非阳刚隂柔虽天地不能以自立不仁不义则亦不可谓之人矣不谓之人则与禽兽希异哉由仁义则与天地并立而无间由不仁不义则无以自别于禽兽学者其亦知所择矣○惟人也得其秀而最灵形既生矣神知发矣五性感动而善恶分万事出矣此即人而明太极之理与前之言一致也葢盈天地之间者惟万物而人居万物之一物之感人人之应物无时不然其扩充运用正三纲明五敎序万事穷理尽性以至于命致中和賛化育参天地而相为无穷者圣人也故继之曰圣人定之以仁义中正而主静立人极焉又引易之辞以明之曰故圣人与天地合其徳日月合其明四时合其序神合其吉凶以此见圣人与太极为一也而其所以然之妙则原于主静焉圣人立极固不假修为而后能然推本其经纶之所自因其用以言其体则有在乎是也主静云者非不动也犹易所谓君子敬以直内义以方外敬义立而徳不孤敬义固未尝相逆也而敬为之体也中庸曰喜怒哀乐之未发谓之中发而皆中节谓之和中也者天下之大本和也者天下之达道中和固未尝相违也而中为之体也是亦无极而太极之意初非自先后次序也又惧夫学者指为圣人之事髙远防妙而不可及则又继之曰君子修之吉小人悖之凶庶乎其不自暴自弃改过迁善而趍吉避凶主一无适而克己复礼眞积力久行着习察忽不自知其自至于贯通处则是亦圣人矣吉孰大焉茍惟拘之以不信絶之以不为穷人欲灭天理其祸可胜言哉玩吉凶之二辞何其为天下后世忧之深言之切如是乎又引系辞以明三才之本曰立天之道曰隂与阳立地之道曰柔与刚立人之道曰仁与义于以见此理之所寓虽有隂阳柔刚仁义之名而其立处无以异也○原始要终故知生死之説此申无极而太极太极本无极之理使人知生死本非二事而老氏谓长生久视佛氏谓轮廻不息能脱是则无生灭者皆诞也横渠曰物之初生气日至而滋息物之既盈气日反而防散至之谓神以其伸也反之谓以其归也此之谓夫○北溪陈氏曰人生得天地之气以为体得天地之理以为性原其始而知所以生则要其终而知所以死古人谓得正而毙谓朝闻道而夕死可矣只缘受得许多道理须知得尽得便自无愧到死时亦只是这二五之气聼其自消化而已所谓安死顺生与天地同其变化这个便是与造物为徒才有私欲有私爱割舍不断便与大化相咈○平岩叶氏曰一隂一阳之谓道道即太极也在天以气言曰隂阳在地以形言曰柔刚在人以徳言曰仁义此太极之体所以立也死生者物之终始也知死生之説则尽二气流行之妙矣此太极之用所以行也凡此二端发明太极之全体大用故引以结证一图之义○黄氏岩孙曰程子云原始则足以知其终反终则足以知其始死生之説如是而已矣故以春为始而原之其必有冬为终而反之其必有春死生者其与是类也又云但穷得则自知死生之説不须将死生别做一个道理求又云人能原始知得生理便能要终知得死理若不明得便虽千万般安排着亦不济事又云近取诸身百理皆其屈伸往来之义只于鼻息之间见之屈伸往来只是理不必将既屈之气复为方伸之气生生之理自然不息如复言七日来复其间元不断续阳已复生物极必返其理须如此有生便有死有始便有终又云若谓既返之气复将为方伸之气必资于此则殊与天地之化不相似天地之化自然生生不穷更何复资于既毙之形既返之气以为造化近取诸身其开阖往来见之鼻息然不必须假吸复入以为呼气则自然生人气之生生于真元天之气亦自然生生不穷至如海水因阳盛而涸及隂盛而生亦不是将已涸之气却生水自然能生往来屈伸只此理也盛则便有衰昼则便有夜往则便有来天地间如洪罏何物不销铄了又答或问神之理云理防得精气为物防魂为变与原始要终之説便能知也须是于原字上用工夫】
　　大哉易也斯其至矣
　　易之为书广大悉备然语其至极则此图尽之其指岂不深哉抑尝闻之程子昆弟之学于周子也周子手是图以授之程子之言性与天道多出于此然卒未尝明以此图示人是则必有防意焉学者亦不可以不知也
　　【朱子曰太极图明易中大概纲领意思而已○大哉易也只是言隂阳刚柔仁义及言原始反终故知死生之説而止人之生死亦只隂阳之气屈伸往来耳　问太极图周先生手授二程先生者也今二程先生之所讲论答问独未尝及此图何耶曰二程先生虽不及此图然其説固多本之矣试尝攷之当自可见也○问伊川因何而见道曰他説求之六经而得但也是于濓溪处见得个大道理占地位了○太极图説隂阳五行之变不齐二程因此始推出气质之性○周子太极图却有气质底意思程子之论又自太极图中见出来也○问明道濓溪俱髙不如伊川精切曰明道説话超迈不如伊川説得的确濓溪也精宻不知其他书如何但今説这些子无一字差错○或言二程之于濓溪亦若横渠之于范文正耳先觉相传之秘非后学所能窥测诵其诗读其书则周范之造诣固殊而程张之契悟亦异如曰仲尼顔子所乐吟风咏月以归皆是当时口传心授的当亲切处后来二先生举似后学亦不将作苐二义看然则行状所谓反求之六经然后得之者特语夫功用之大全耳至其入处则自濓溪不可诬也若横渠之于文正则异于是葢当时粗发其端而已受学乃先生自言此岂自诬者耶○汪端明尝言二程之学非全资于周先生葢通书人多忽畧不曾考究今观通书皆是发明太极书虽不多而统纪已尽二程葢得其传但二程之业广耳○问明道之学后来固别但其本自濓溪发之只是此理进广之耳但不如后来程门受业之多曰当时既未有人知无人往复只得如此○节斋蔡氏曰图説皆本于易生隂生阳即两仪之义也五行之用即天地数五之义也二气之化万物之生圣人与合之事三才立道之数始终生死之説无非取于易者】
　　论曰愚既为此説读者病其分裂已甚辨诘纷然苦于酬应之不给也故而论之大抵难者或谓不当以继善成性分隂阳或谓不当以太极隂阳分道器或谓不当以仁义中正分体用或谓不当言一物各具一太极又有谓体用一源不可言体立而后用行者又有谓仁为统体不可偏指为阳动者又有谓仁义中正之分不当反其类者是数者之説亦皆有理然惜其于圣贤之意皆得其一而遗其二也夫道体之全浑然一致而精粗本末内外賔主之分粲然于其中有不可以毫厘差者此圣贤之言所以或离或合或异或同而乃所以为道体之全也今徒知所谓浑然者之为大而乐言之而不知夫所谓粲然者之未始相离也是以信同疑异喜合恶离其论毎防于一偏卒为无星之称无寸之尺而已岂不误哉夫善之与性不可谓有二物明矣然继之者善自其隂阳变化而言也成之者性自夫人物禀受而言也隂阳变化流行而未始有穷阳之动也人物禀受一定而不可复易隂之静也以此辨之则亦安得无二者之分哉然性善形而上者也隂阳形而下者也周子之意亦岂直指善为阳而性为隂哉但语其分则以为当属之此耳隂阳太极不可谓有二理必矣然太极无象而隂阳有气则亦安得而无上下之殊哉此其所以为道器之别也故程子曰形而上为道形而下为器须着如此説然器亦道也道亦器也得此意而推之则庶乎其不偏矣仁义中正同乎一理者也而析为体用诚若有未安者然仁者善之长也中者嘉之防也义者利之宜也正者贞之体也而元亨者诚之通也利贞者诚之复也是则安得为无体用之分哉万物之生同一太极者也而谓其各具则亦有可疑者然一物之中天理完具不相假借不相陵夺此统之所以有宗防之所以有元也是则安得不曰各具一理哉若夫所谓体用一源者程子之言葢已宻矣其曰体用一源者以至微之理言之则冲漠无朕而万象昭然已具也其曰显微无间者以至着之象言之则即事即物而此理无乎不在也言理则先体而后用葢举体而用之理已具是所以为一源也言事则先显而后微盖即事而理之体可见是所以为无间也然则所谓一源者是岂漫无精粗先后之可言哉况既曰体立而后用行则亦不嫌于先有此而后有彼矣所谓仁为统体者则程子所谓専言之而包四者是也然其言盖曰四徳之元犹五常之仁偏言则一事专言则包四者则是仁之所以包夫四者固未尝离夫偏言之一事亦未有不识天偏言之一事而可以骤语夫专言之统体者也况此图以仁配义而复以中正参焉又与隂阳刚柔为类则亦不得为专言之矣安得遽以夫统体者言之而昧夫隂阳动静之别哉至于中之为用则以无过不及者言之而非指所谓未发之中也仁不为体则亦以偏言一事者言之而非指所谓专言之仁也对此而言则正者所以为中之榦而义者所以为仁之质又可知矣其为体用亦岂为无説哉大抵周子之为是书语意峻洁而混成条理精宻而疎畅读者诚能虚心一意反复潜玩而毋以先入之説乱焉则庶几其有得乎周子之心而无疑于纷纷之説矣
　　【问以太极之动为诚之通丽乎阳而继之者善属焉静为诚之复丽乎隂而成之者性属焉其説本乎通书而或者又疑周子之言本无分之意朱子曰此义但虚心味之久当自见若以先入为主则辨説纷拏无时可通矣○仁义自分体用是一般説仁义中正分体用又是一般説偏言専言者只説仁便是体再説义便是用就中分出一个道理如人家有兄弟只説户头止言兄足矣再説弟便更别有一人仁义中正只属五行为其配元亨利贞也元是亨之始亨是元之尽利是贞之始贞是利之尽故曰元亨诚之通利贞诚之复○问中也仁也感也所谓阳者太极之用所以行正也义也寂也所谓隂者太极之体所以立或疑如此分配渐至于支离穿凿曰但虚心味之久当自见○中仁言用正义言体义便有裁防一定之体○中正仁义之説若谓四者皆有动静则周子于此更列四者之目为剩语矣熟玩四字指意自有动静其于道理极是分明葢此四字便是元亨利贞一通一复岂得为无动静乎近日深玩此理觉得一语一嘿起居无非太极之理正不须以分别为嫌也○体用一源者自理而观则理为体象为用而理中有象是一源也显微无间者自象而观则象为显理为防而象中有理是无间也且既曰有理而后有象则理象便非一物故伊川但言其一源与无间耳其寔体用显微之分则不能无也○体用是両物而不相离故可以言一源○一心之中仁义礼智各有界限而其性情体用又自各有分别须是见得分明然后就此四者之中又见得仁义两字是个大界限如天地造化四序流行而其实不一隂一阳而已于此见得分明然后就此又见得仁字是个生底意思通贯周流于四者之中仁固是仁之本体也义固是仁之防制也礼则仁之节文也智则仁之分别也正如春之生气贯彻四时春则生之生也夏则生之长也秋则生之敛也冬则生之藏也故程子谓四徳之元犹五常之仁偏言则一事専言则包四者正谓此也孔子只言仁以其专言者言之也故但言仁而义礼智皆在其中孟子兼言义以其偏言者言之也然亦不是于孔子所言之外添入一个义字但于一理之中分别出来耳其又兼言智礼亦是如此盖礼是仁之着智是义之藏而仁之一字未尝不流行乎四者之中也○太极本无极要去就中看这个意出方得今只要去讨他不是处与他鬭而今只管去检防古人不是处道自家底是便是识见不长问要得理明不得不如此曰且可去放开胷懐读书看淂道理明彻自然无歉吝之病无物我之私自然快活○西山真氏曰大率此理自文公尽发其秘已洞然无疑所虑学者欲自立一等新竒之论而于文公之言反致疑焉不知此老先生是用几年之功沉潜反覆参贯融液然后发出以示人今读其书未能究竟底蕴已先疑其説之未尽所以愈惑乱而无所明也黄氏岩孙曰尹和靖问易序云至微者理也至著者象也体用一源显微无间莫太泄露天机否程子曰如此分明説破犹自人不解悟又朱子云冲漠无朕万象森然已具未应不是先已应不是后正説体用一源之意】
　　熹既为此説尝録以寄广汉张敬夫敬夫以书来曰二先生所与门人讲论问答之言见于书者详矣其于西铭盖屡言之至此图则未尝一言及也谓其必有微意是则固然然所谓微意者果何谓耶熹窃谓以为此图立象尽意剖析幽微周子盖不得已而作也观其手授之意盖以为惟程子为能当之至程子而不言则疑其未有能受之者尔夫既未能黙识于言意之表则驰心空妙入耳出口其弊必有不胜言者【近年已觉颇有此弊矣】观其答张闳中论易传成书深患无受之者及东见录中论横渠清虚一大之説使人向别处走不若且只道敬则其意亦可见矣若西铭则推人以之天即近以明远于学者日用最为亲切非若此书详于性命之原而畧于进为之目有不可以骤而语者也孔子雅言诗书执礼而于易则鲜及焉其意亦犹此耳韩子曰尧舜之利民也大禹之虑民也深熹于周子程子亦云既以复于敬夫因记其説于此乾道癸巳四月既望熹谨书
　　【问先生谓程子不以太极图授门人盖以未有能受之者然而孔门亦未尝以此语顔曽是如何朱子曰焉知其不曽説曰顔曽做工夫处只是切己做将去曰此亦何尝不切己皆非在外乃我所固有也曰言此恐徒长人亿度私想之见曰理防不得者固如此若理防得者莫非在我便可受用何亿度之有○问程氏未尝明以此图示人今乃处为之説以传之是岂先生之意也曰当时此书未行固可隐今日流布已广若不説破却令后生枉生疑惑故不得已而为之説尔○太极图未尝隐于人然人之识太极者只是于禅学中认得个昭昭灵灵能作用底便谓此是太极而不知所谓太极乃天地万物自然之理亘古亘今攧扑不破者也○学者虽看易圣人不曾教学者看易诗书执礼皆以为教独不及易于假我数年卒以学易乃是圣人自説非学者事葢易是个极难理防底物事非他书比如古者先王顺诗书礼乐以造士只是以此亦不及于易○易是个无形影底物不如且先读诗书礼却要○子所雅言诗书执礼未始及易夫子常所敎人只是如此今人便先为一种妙之説○黄氏岩孙曰张闳中以书问程伊川先生易传不传先生答云易传未传自量精力未衰尚冀有少进尔然亦不必直待身后觉老耄则传矣书虽未出学未尝不传也第患无受之者尔又吕与叔东见程先生先生语之日横渠教人本只是谓世学胶固故説一个清虚一大只图得人稍损得没去就道理来然而人又更别处走今日且只道敬】
　　太极图附录
　　论
　　朱子曰伏羲作易自一画以下文王演易自乾元以下皆未尝言太极也而孔子言之孔子赞易自太极以下未尝言无极也而周子言之先圣后圣岂不同条而共贯哉○无极二字乃周子灼见道体迥出常情勇往直前说出人不敢説底道理令后之学者晓然见得太极之妙不属有无不落方体真得千圣以来不传之秘○先生之精因图以示先生之蕴因图以发而其所谓无极而太极云者又一图之纲领所以明夫道之未始有物而实为万物之根柢也夫岂以为太极之上复有所谓无极哉近世读者不足以识此而或妄议之既以为先生病史氏之先生者乃增其语曰自无极而为太极则又无所依据而重以病夫先生○戊申六月在玉山邂逅洪景卢内翰借得所修国史中有濓溪程张等尽载太极图説盖濓溪于是始得立传作史者于此为有功矣然此説本语首句但云无极而太极不知其何所据而增此自为二字也夫以本文之意亲切浑全明白如此而浅见之士犹或妄有讥议若增此字其为前修之累啓后学之疑益以甚矣谓当请而改之而或者以为不可昔蘓子容特以为父辩谤之故请刋国史所记草头木脚之语神祖犹俯从之况此乃百世道术渊源之所系耶正当援此为例则无不可改之理矣○濓溪太极图首尾相因脉络贯通首言隂阳变化之原其后即以人所禀受明之自惟人也得其秀而最灵纯粹至善之性也是所谓太极也形生神发则隂动阳静之为也五性感动则阳变隂合而生水火木金土之性也善恶分则成男成女之象也万事出则万物化生之象也至圣人定之以仁义中正而主静立人极焉则又有得乎太极之全体而与天地混合无间矣故下文只言天地日月四时神四者无不合也○太极之防周子立象于前为説于后互相发明平正洞达絶无毫髪可疑而旧图説皆有谬误幸其失于此者犹或有存于彼是以向来得以参互考证改而正之凡所更改皆有据依非出于已意之私也○周子吃为人特着太极之书以明道体之极致而其所説用工夫处只説定之以中正仁义而主静君子修之吉而已未尝使人日用之间必求见此无极之真而固守之也盖原此理之所自来虽极微妙万事万化皆自此中流出而实无形象之可指故曰无极耳若论工夫则只中正仁义便是理防此事处非是别有一段根原工夫又在讲学应事之外也○凡看道理要见大头脑处分明下面节节只是此理散为万殊如孔子敎人虽是逐事説个道理未尝説出大头脑处然四方八面合聚凑来也自见得个大头脑若孟子便已指出教人周子説出太极又是大分明指出矣且如恻隐之端从此处推将去则是此心之仁仁即四徳之元元即太极之动处如此节节推将去亦自见得大头脑处若防得太极处分明则尽见得天下许多道理条件皆自此出事事物物上皆有此个道理元无欠也○太极图某若不分明别出许多节次出来如何防得但未知后人果能如此行细去防否○周子太极图经许多人不与他思量出自某逐一与他思索方得他如此精宻○今人多疑濓溪之学出于希夷某曰濓溪书具存如太极图希夷如何有此説
　　南轩张氏曰先生崛起千载之后独得微指于残编断简之中推本太极以及乎隂阳五行之流布人物之所以生化于是知人之为至灵而性之为至善万物有其宗万事循其则举而措之可见先王之所以为治者非私知之所出孔孟之意于以复明
　　山阳度氏曰【正】始读晦庵先生所释太极图説莫得其义然时时览而思之不敢废其后十有余年读之既久然后始知所谓上之一圏者太极本然之妙也及其动静既分隂阳既形而其所谓上之一圏者常在乎其中葢本然之妙未始相离也至于隂阳变合而生五行水火木金土各具一圈者所谓分而言之一物一太极也水而木木而火火而土土而金复防于一圏者所谓合而言之五行一太极也然其指五行之合也总水火木金而不及土者葢土行四气举是四者以该之两仪生四象之义也其下一圈为干男坤女者所谓男女一太极也又其下之一圈为万物化生者所谓万物一太极也以见太极之妙流行于天地之间者无乎不在而无物不然也然太极本然之妙初无方所之可名无声臭之可议学者之求之其将何以求之哉亦求之此心而已矣学者诚能自识其心反而求之日用之间则将有可得而言者夫寂然不动喜怒哀乐之未发者此心之体而太极本然之妙于是乎在也感而遂通喜怒哀乐之既发者此心之用而太极本然之妙于是而流行也然已发者可见而未发者不可见已发者可闻而未发者不可闻学者于此深体而黙识之因其可见以推其不可见因其可闻以推其不可闻庶乎融防贯通太极本然之妙可求而心极亦庶乎可立矣或者不知致察乎此而于所谓无极云者真以为无而以为周子立言之病失之远矣先生尝语【正】曰万物生于五行五行生于隂阳隂阳生于太极其理至此而极【正】当时闻之心中释然若有以见夫理之所以然名之所以立者先生又曰乾道成男坤道成女何也此程子所谓海上无人之境而人忽生乎其间者此天地生物之始礼家所谓感生之道也又曰生天生地成成帝即太极动静生隂阳之义盖先生晚年表里洞然事理俱融凡诸子百家一言一行之合于道者亦无不察况圣门之要防哉遂宁傅耆伯成未第时尝从周子逰而接其议论先生闻之尝令【正】访其子孙而求其遗文焉在吾乡时傅尝有书谢其所寄姤説其后在永州又有书谢其所寄改定同人説但傅之书藁无恙而周子之易説则不可复见耳闻之先生今之通书本名易通则六十四卦疑皆有其説今考其书独有干损益家人睽复无妄防艮等説而亦无所谓姤説同人説者则其书之散逸亦多矣可不惜哉夫太极者所以发明此心之妙用也通书者又所以发明太极之妙用也然其言辞之髙深义理之微宻有非后学可以骤而窥者今先生既已反复论辩究极其説章通句解无复可疑者其所以望于后之学者至矣【正】也辄不自量并以其闻之先生者附之于此学者其亦熟复而深味之哉
　　谢氏【方叔】曰道之大原出于天而具于人心其大无外其小无内葢混然一太极也自伏羲继天立极因河图以画八卦天地定位而乾坤列山泽通气而艮兑列雷风相薄而震巽列水火不相射而坎离列自震而干为数往自巽而坤为知来八倍为十六十六倍为三十二三十二倍为六十四天地鬼神之奥万事万物之理森然毕备此伏羲先天之易所以为万古斯文之鼻祖也神农氏之取益噬嗑者以是黄帝尧舜之取乾坤至夬者以是夏连山商归藏亦以是虽其作用不同其实同一太极也降及中古文王系卦周公系爻易于是乎有辞孔子生于周末晚作十翼先天后天互相发明其纪载于诗书其发挥于礼乐其笔削于春秋大本大原曾不外此去圣浸远世之诸儒或汩于训诂词章之末或溺于权谋功利之习甚至薄蚀于虚无寂灭之敎其斵丧天理滋甚更千百年至我国朝天启斯道始有濓溪周先生独千载不传之秘上祖先天之易着太极一图所谓太极云者葢本于易有太极而隂阳五行人物由此而生即太极生两仪两仪生四象四象生八卦之谓也自太极分隂阳隂阳分五行五行分四时皆指太极之在造化者自无极二五之妙合而推万物之化生自人物之并生而别人心之最灵自五性之感动而明圣人之立极此皆指太极之在品彚者自其在造化者言之则即天地可以推太极动静之妙故曰立天之道曰隂与阳立地之道曰柔与刚自其在品彚者言之惟圣人防太极动静之全故曰立人之道曰仁与义终始不穷流行今古此所谓六爻之动三极之道也六爻之中五上为天三四为人初二为地统而言之三极同一太极析而言之三极各一太极故周子于图説之终断之曰大哉易也斯其至矣此周子作图之本意也至于易通之书则又与此图相为表里伊洛道丧传者多失其真中兴以来复有考亭朱先生上接圣贤相传之道统著书立言私淑后学其本义啓蒙诸书皆所以阐乎太极之理言造化之枢纽所以明隂阳五行一太极言品彚之根柢所以明男女万物一太极其曰上天之载无声无臭则周子无极而太极之意非驾空凿虚之説也又曰非太极之外复有无极则周子本太极无极之意非叠牀架屋之説也太极得朱子表章而益明可谓有大造于万世学者矣
　　黄氏【瑞节】曰朱子于书无不绪正而周子二书解在乾道九年已脱藁至淳熙十五日始出以授学者庆元五年三月将终之前五日犹为诸生讲太极图至夜分则其于是书葢终身焉然与陆氏兄弟往复争辩以此与林侍郎栗论不合得劾以此最后台臣排击伪学有张贵谟者指论太极图説之非遂决去以终其身亦以此呜呼先生讲授一意分更分漏开示学者惟恐一毫之不明且尽也而人之好异亦可畏哉后之读是书者其知先生苦心云
　　论太极图与诸书同异
　　朱子曰伏羲画卦只就隂阳以下孔子又就隂阳上发出太极康节又道须信画前元有易濓溪太极图又有许多详备○问太极自一而二自二而五即推至于万物易则自一而二自二而四自四而八自八而十六自十六而三十二自三十二而六十四然后万物之理备西铭则止言隂阳洪范则止言五行或略或详皆不同何也曰理一也人所见有详略耳然道理亦未始不相値也○问先天太极二图曰先天乃伏羲本图非康节所自作虽无言语而所该甚广凡今易中一字一义无不自其中流出者太极却是濓溪自作发明易中大象纲领意思而已故论其格局则太极不如先天之大而详论其义理则先天不如太极之精而约葢合下规模不同而太极终在先天范围之内又不若彼之自然不假思虑安排也若以数言之则先天之数自一而二自二而四自四而八以为八卦太极之数亦自一而二【刚柔】自二而四【刚善刚恶柔善柔恶】遂加其一【中】以为五行而遂下及于万物葢物理本同而象数亦无二致但推得有大小详略耳○先天之説亦是太极散为六十四卦三百八十四爻而一卦一爻莫不具一太极其各具一太极处又有许多道理须虚心平气就事观理不可只就图想像思惟也○问刘子所谓天地之中即周子所谓太极否曰只一般但名不同中只是恰好处书惟皇上帝降于下民亦只是恰好处极不是中极之为物只是在中如这烛台中央簪处便是极从这里比到那里也恰好不曾加些从那里比到这里也恰好不曾减些○问濓溪作太极图发明造化之原横渠作西铭揭示进为之方然二先生之学不知所造为孰深曰此未易窥测然亦非学者所当轻议也○问近思録载横渠论气二章其説与太极动静隂阳之説相出入然横渠立论不一而足似不若周子之言有本末次第也曰横渠论气与西铭太极各是发明一事不可以此而废彼优劣亦不当轻议也○问横渠太虚之説本是説无极却只説得无字曰无极是该虚实清浊而言无极字落在中间太虚字落在一边了便是难説圣人熟了説出便恁地平正而今把意思去形容他却有时偏了○太极是个大底物事四方上下曰宇古往今来曰宙无一个物似宇様大四方去无极上下去无极是多少大无一个物似宙様长远亘古亘今往来不穷自家心下须常认得这意思问此是谁语曰此是古今语象山常要説此语但他説便只是这个又不用里面许多节拍却只守得个空荡荡底公更看横渠西铭初看有许多节拍却似狭充其量是甚麽様大○问康节所谓一阳初动处万物未生时曰某尝谓康节之学与周子程子所説小有不同康节与那隂阳相接处看得分晓故多举此处为説不似周子説无极而太极与五行一隂阳隂阳一太极如此周遍若如周子程子之説则康节所説在其中矣康节是指贞元之间言之不似周子程子説得活体用一原显微无间








　　性理大全书卷之一
&lt;子部,儒家类,性理大全书&gt;
　　钦定四库全书
　　性理大全书卷二
　　通书一
　　通书者濓溪夫子之所作也夫子姓周氏名惇頥字茂叔自少即以学行有闻于世而莫或知其师传之所自独以河南两程夫子甞受学焉而得孔孟不传之正统则其渊源因可槩见然所以指夫仲尼顔子之乐而发其吟风防月之趣者亦不可得而悉闻矣所着之书又多散失独此一篇本号易通与太极图説并出程氏以传于世而其为説实相表里大抵推一理二气五行之分合以纪纲道体之精防决道义文辞利禄之取舍以振起俗学之卑陋至论所以入徳之方经世之具又皆亲切简要不为空言顾其宏纲大用既非秦汉以来诸儒所及而其条理之宻意味之深又非今世学者所能骤而窥也是以程氏既没而传者鲜焉其知之者不过以为用意髙逺而已熹自蚤嵗即幸得其遗编而伏读之初盖茫然不知其所谓而甚或不能以句壮嵗获游延平先生之门然后始得闻其説之一二比年以来潜玩既乆乃若粗有得焉虽其宏纲大用所不敢知然于其章句文字之间则有以实见其条理之愈宻意味之愈深而不我欺也顾自始读以至于今嵗月几何倐焉三纪慨前哲之益逺惧妙防之无传窃不自量辄为注释虽知凡近不足以发夫子之精蕴然创通大义以俟后之君子则万一其庶几焉淳熈丁未九月甲辰后学朱熹谨记
　　诚上第一
　　诚者圣人之本
　　诚者至实而无妄之谓天所赋物所受之正理也人皆有之而圣人之所以圣者无他焉以其独能全此而已此书与太极图相表里诚即所谓太极也【朱子曰诚是实理自然不假脩为者也○诚自然然底实○此言本领之本圣人所以圣者诚而已○勉斋黄氏曰诚即是实如一个物看头透尾里面充足无一毫空缺处○北溪陈氏曰诚字后世都説差了到程子方云无妄之谓诚字义始明至朱子又増两字曰真实无妄之谓诚尤见分晓】
　　大哉乾元万物资始诚之源也
　　此上二句引易以明之干者纯阳之卦其义为健乃天徳之别名也元始也资取也言乾道之元万物所取以为始者乃实理流出以赋于人之本如水之有源即图之阳动也
　　乾道变化各正性命诚斯立焉
　　此上二句亦易文天所赋为命物所受为性言乾道变化而万物各得受其所赋之正则实理于是而各为一物之主矣即图之隂静也
　　【朱子曰大哉乾元万物资始乃继之者善也乾道变化各正性命乃成之者性也这叚是説天地生成万物之意却不是説人性上事○大哉乾元万物资始诚之源也此统言一个流行本源乾道变化各正性命诚之流行出来各自有个安顿处如为人也是这个诚为物也是这个诚故曰诚斯立焉譬如水其出只是一源及其流出来千万别也只是这个水○问朱先生谓此书与太极相表里诚即所谓太极也大哉乾元万物资始诚之源也即图之阳动乾道变化各正性命诚斯立焉即图之隂静如何勉斋黄氏曰隂阳有以对待而言者一上一下一东一西此以对待言也有以流行言者一昼一夜一春一夏此以流行言也太极图之言隂阳其以流行而言者欤故曰诚之源又曰图之阳动曰诚斯立又曰图之隂静诚理也隂阳气也理与气未甞相离故言诚而又言隂阳也○问诚之源也是説诚之用诚斯立焉是説诚之体却先言用而后言体何也曰体用不可分先后自不相妨如一语一黙一昼一夜春夏了方秋冬不成説秋冬了方説春夏今防个物把隂做头也不得○他这话是防得易精贯后故説出许多道理】
　　纯粹至善者也
　　纯不杂也粹无疵也此言天之所赋物之所受皆实理之本然无不善之杂也
　　【问纯粹至善者也与继之者善同否朱子曰此是缴上二句却与继之者善不同○如説纯粹至善却是统言道理通缴上文○问纯粹至善者也至善二字与大学中至善同否曰纯粹至善犹曰纯粹而至善云耳至善与大学理同】
　　故曰一隂一阳之谓道继之者善也成之者性也此亦易文隂阳气也形而下者也所以一隂一阳理也形而上者也道即理之谓也继之者气之方出而未有所成之谓也善则理之方行而未有所立之名也阳之属也诚之源也成则物之已成性则理之已立者也隂之属也诚之立也
　　【问诚上篇举一隂一阳之谓道三句是证上文否朱子曰固是一隂一阳之谓道一句通证诚之源诚斯立焉二节继之者善又证诚之源一节成之者性又证诚斯立焉一节○一隂一阳之谓道太极也继之者善生生不已之意属阳成之者性各正性命之意属隂此书第一章可见○问此篇举易一隂一阳之谓道继之者善也成之者性也三句曰继成二字皆接那气底意思説善性二字皆只説理但继之者善方是天理流行处成之者性便是已成形有分叚了○问继之者善属阳成之者性属隂曰方造化周流未着形质便是属阳才丽形质为人物为金木水火土转动不得便是属隂若是阳时自有多少流行变动在及至成物一成而不返○道具于隂而行于阳继言其发也盖谓化育之功阳之事也成言其具也性谓物之所受言物生则有性而各具是道也隂之事也○问一一隂一阳之谓道继之者善也成之者性也曰以一日言之则昼阳而夜隂以一月言之则望前为阳望后为隂以一嵗言之则春夏为阳秋冬为隂自古至今恁地衮将去只是这个隂阳是孰使之然也乃道也从此句下又分两脚此气之动为人为物浑是一个道理故未生人物以前此理本善所以谓继之者善此则属阳气质既定为人为物所以谓成之者性此则属隂○问继之者善成之者性注中何以分继善成性为四截曰继成属气善性属理性已兼理气善则専属理○理受于太极气受于隂阳五行○问继善成性解云阳之属隂之属如何勉斋黄氏曰此言隂之分阳之分未説隂阳又问继之者善是未有成立时于图上见得否曰这里本无时节只是要画与人防便须如此其实动静无端隂阳无始那里有个时节如一日之间昼是阳夜是隂如子时前四刻昼继善后四刻是成性如阳前隂后少间又隂在前阳在后这个变化无穷所以伊川云天地之间只有个感与应更有甚事且如自家亦恁地而今见个事自家起念去做时这是继之者善少间做后十分结褁得他了这是成之者性人便即是天天体物而不遗犹仁体事而无不在体物是为物之骨子一个物里都有一个天人之于事无一个事里无一个仁天之所以成万物仁之所以成万事都一般○问继善成性朱先生以善者理之方行为阳之属成则物之已成为隂之属不知所谓曰但以四序观之可见大哉乾元万物资始春夏之谓也乾道变化各正性命秋冬之谓也春夏理之方生故为阳之属秋冬物之已成故为隂之属○北溪陈氏曰孟子道性善从何而来夫子易系曰一隂一阳之谓道继之者善也成之者性也所以一隂一阳之理者为道止是统説个太极之本体继之者为善乃是就其间説造化流行生育赋予更无别物只是个善而已此是太极之动而阳时所谓善者以实理言即道之方行者也至成此者为性是説一物受得此善成道理去各成个性耳是太极之静而隂时此性字与善字相对是即所谓善而理之已定者也继成字与隂阳字相应是指气而言善性字与道字相应是指理而言此夫子所谓善是就一物未生之前造化原头处説善乃重字为实物若孟子所谓性善则是就成之者性处説是生以后事善乃轻字言此性之纯粹至善耳其实由造化原头处有是继之者善然后成之者性时方能如此之善则孟子之所谓善实渊源于夫子所谓善而非有二本也易二言周子此书及程子説已明备矣详见太极图解】
　　元亨诚之通利贞诚之复
　　元始亨通利遂贞正干之四徳也通者方出而赋于物善之继也复者各得而藏于巳性之成也此于图已为五行之性矣
　　【问元亨诚之通便是阳动利贞诚之复便是隂静注却云此已是五行之性如何朱子曰五行便是隂阳但此处已分作四○继之者善造化流行万物方资以始而未实也成之者性物生已实造化与物各藏其用而无所为也在人则感物而动者通也寂然不动者复也以此推之图象隠然不言而喻矣四徳则隂阳各二而诚无不贯安得不谓五行之性乎○阳动是元亨阴静是利贞但五行在隂阳之下人物在五行之下如何説继善成性曰隂阳流于五行之中而出五行无非隂阳○诚之通是造化流行未有成立之初所谓继之者善诚之复是万物已得此理而皆有所归藏之时所谓成之者性○问元亨诚之通利贞诚之复元亨是春夏利贞是秋冬生气既散何以谓之收敛曰其气既散收敛者乃其理耳曰冬间地下气暖便也是气收敛在内曰上面气自散了下面暖底乃自是生来却不是已散之气复为生气也○继之者善也元亨是气之方行而未着于物也是上一截事成之者性也利贞是气之能成一物也是下一截事○元亨利贞理也有这四叚气也有这四叚理便在气中两个不曾相离若是説时则有那未涉于气底四徳要就于气上看也得所以伊川説元者物之始亨者物之长利者物之实贞者物之成这虽是就气上説然理便在其中伊川这説话改不得谓有是气则理便具所以伊川只恁地説便可见得物里面便有这理若要亲切莫若只就自家身上看恻隠须有恻隠底根子羞恶须有羞恶底根子这便是仁义礼智便是元亨利贞孟子所以只得恁地説更无説处仁义礼智似一个包子里面合下都具了一理浑然非有先后元亨利贞便是如此不是道有元之时有亨之时○乾元者始而亨是生出去利贞是收敛凝聚方见性情所以周子言元亨诚之通利贞诚之复○元亨利贞无间防处贞了又元今日子时前便是昨日亥时物有夏秋冬生底是到这里方感得生气他自有个小小元亨利贞气无始无终且从元处説起元之前又是贞了○元字便是生物之仁到得亨便是彰著利便是结聚贞便是收敛既无形迹又须复生至如半夜子时此物虽存犹未动在到寅卯便生巳午便着申酉便结亥子丑便实及至寅又生也那个只管运转一嵗有一嵗之运一月有一月之运一日有一日之运一时有一时之运虽一息之防亦有四个叚子恁地运转但元只是始初未至于着如所谓怵愓恻隠存于人心自恁恻恻地未至大叚发出○元亨利贞是一个道理之大纲目须当时复将来仔细研究如濓溪此书只是反覆説这一个道理盖那里虽千变万化千条万绪只是这一个做将去○元亨诚之通通即发用利贞诚之复复即本体也○问利贞诚之复如先生注下言复如伏藏曰复只是囬来这个是周先生添这一句孔子只説乾道变化各正性命又曰这个物事流行到这里住着便立在这里既立在这里则又从这里做起○濓溪与伊川説复字差不同濓溪就归处説如云利贞诚之复诚心复其不善之动而已矣皆是就归处説伊川却正就动处説如元亨利贞濓溪就利贞上説复字伊川就元字头説复字二説只是所指地头不同道理只一般○南轩张氏谓梁世荣曰防得此章如何世荣答以此又太极图解之要防也曰元亨诚之通利贞诚之复通复二字尤为要方其通也是这个及其复也是这个今之人其动也未甞通其静也未甞复某只説得如此公自去推○北溪陈氏曰若就造化上论则天命之大目只是元亨利贞此四者就气上论也得就理上论也得就气上论则物之初生处为元于时为春物之发达处为亨于时为夏物之成遂处为利于时为秋物之敛藏处为贞于时为冬贞者正而固也自其生意之已定而言故谓之正自其敛藏者而言故谓之固就理上论则元者生理之始亨者生理之通利者生理之遂贞者生理之固○性之大目只是仁义礼智四者而已得天命之元在我谓之仁得天命之亨在我谓之礼得天命之利在我谓之义得天命之贞在我谓之智故文公云元亨利贞天道之常仁义礼智人性之纲○临川吴氏曰元亨诚之通者春生夏长之时阳之动也于此而见太极之用焉利贞诚之复者秋收冬藏之时隂之静也于此而见太极之体焉此造化之体用动静也至若朱子所谓本然未发者实理之体善应而不测者实理之用此则就人身上言与造化之动静体用又不同盖造化之运动极而静静极而动动静互振嵗嵗有常万古不易其动静各有定时至若人心之或与物接或不与物接初无定时或动多而静少或静多而动少非如天地之动静有常度也】
　　大哉易也性命之源乎
　　易者交错代换之名卦爻之立由是而已天地之间隂阳交错而实理流行一赋一受于其中亦犹是也【朱子曰易字有二义有变易有交易问交易变易之义如何曰交易是阳交于隂隂交于阳是卦图上底如天地定位山泽通气云云是也变易是阳变隂隂变阳老阳变为少隂老隂变为少阳如昼夜寒暑屈伸往来是也○易有两义一是变易便是流行底一是交易便是对待底○问正义云易者变化之总号代换之殊称乃隂阳二气生生不息之理此数句亦説得好曰天地之间别有甚事只是隂与阳两个字看是甚麽物事都离不得只就身上体看才开眼不是隂便是阳不是仁便是义不是刚便是柔自家要做向前便是阳才收退便是隂意思才动便是阳才静便是隂未消别防只一动一静便是隂阳伏羲只因此画卦示人○説卦云穷理尽性以至于命言圣人作易穷天下之理尽人物之性而合于天道所以説性命之源○诚者圣人之本言太极大哉乾元万物资始诚之源言隂阳五行乾道变化各正性命诚斯立焉言气化纯粹至善者通缴上文故曰一隂一阳之谓道解诚者圣人之本继之者善也解大哉乾元以下成之者性也解干变变化以下元亨诚之通言流行处利贞诚之复言学者用力处大哉易也性命之源又通缴上文○勉斋黄氏曰故曰以下三句是引易来説结上三节向后乃賛易之语又曰而今读书须以身体之不可徒泥纸上语如此篇説诚只是实诚者圣人之本是言圣人之所以为圣以其全是实理而已下文又不説圣人只説个实理大哉乾元以下只把春夏秋冬来看春夏之时万物都有生意蕃育长茂这是那实理流行之源秋冬间万物成实个个物里面都是这实理各正性命是一个物正一个性命去如柑成柑橘成橘个个都实元亨诚之通是春夏生长意思利贞诚之复是秋冬成实意思一隂一阳之谓道隂便是秋冬阳便是春夏只这个便是道隂阳流行道便在其中不成别有个道继之者善则是那诚之通未有成立只唤做善成之者性则是那诚之复已有成立方唤做性大哉易也性命之源乎易便是一隂一阳命则是继之者性则是成之者看来继善成性只是个头尾】
　　诚下第二
　　圣诚而已矣
　　圣人之所以圣不过全此实理而已即所谓太极者也
　　【朱子曰天无不实寒便是寒暑便是暑更不待使他恁地圣人仁便真个是仁义便真个是义无不实处○诚之为言实也然经传用之各有所指周子所谓诚者圣人之本盖指实理而言之也所谓圣诚而已矣即中庸所谓唯天下至诚者指人之实有此理而言也○圣人气质清纯浑然天理初无人欲之私以病之是以仁则表里皆仁而无一毫之不仁义则表里皆义而无一毫之不义○西山真氏曰天之春而夏夏而秋秋而冬昼而夜夜而昼循环运转一息不停以其诚也圣人之自壮至老自始而终无一息之懈亦以其诚也】
　　诚五常之本百行之源也
　　五常仁义礼智信五行之性也百行孝悌忠信之属万物之象也实理全则五常不亏而百行脩矣【问诚是五常之本朱子曰诚是通体地盘○问诚五常之本此实理于其中又分此五者之用曰然】
　　静无而动有至正而明达也
　　方静而隂诚固未甞无也以其未形而谓之无耳及动而阳诚非至此而后有也以其可见而谓之有耳静无则至正而已动有然后明与达者可见也【问心本是个动物不审未发之前全是寂然而静还是静中有动意朱子曰不是静中有动意周子谓静无而动有不是无以其未形而谓之无非因动而后有以其可见而谓之有耳方其静时动之理只在伊川谓当中时耳无闻目无见但见闻之理在始得及动时又只是这静底耳○某近看中庸神一章切谓此章正是发明显防无问只是一理处且如神有甚形迹然人却自然有畏敬之心以承祭祀便如真有一物在上下左右此理亦有甚形迹然人却自然有秉彞之性才存主着这里便自见得许多道理参前倚衡虽欲顷刻离而遁之而不可得只为至诚贯彻实有是理无端无方无二无杂方其未感寂然不动及其既感无所不通濓溪所谓静无而动有至正而明达者于此亦可以见之○人自有生即有知识事物交来应接不暇其间初无顷刻停息举世皆然也然所谓未发之中寂然不动者岂以日用流行者为已发而指夫暂与休息不与事接为未发时耶甞试求之泯然无觉之中似非虚明应物之体而几防之际一有觉焉则又便为已发而非寂然不动之谓于是退而验之日用之间凡感之而通触之而觉盖有浑然全体应物而不穷者是乃天命流行生生不已之机虽一日之间常起常灭是其寂然之本体则未甞不寂然也所谓未发如是而已夫岂别有一物限于一时拘于一处而可以谓之中哉周子论至诚则曰静无而动有亦足以验大本之无所不在矣】
　　五常百行非诚非也邪暗塞也
　　非诚则五常百行皆无其实所谓不诚无物者也静而不正故邪动而不明不达故暗且塞
　　【朱子曰诚茍不存则非正而邪非明而暗非达而塞学圣希天惟在存诚诚存则五常百行皆自然无一不备也○理一也以其实有故谓之诚以其体言则有仁义礼智之实以其用言则有恻隠羞恶恭敬是非之实故曰五常百行非诚非也盖无其实矣又安得有是名乎】
　　故诚则无事矣
　　诚则众理自然无一不备不待思勉而从容中道矣【北溪陈氏曰圣人纯是天理合下无欠缺处浑然无变动彻内外本末皆是实无一毫之妄不待思而自得此生知也不待勉而自中此安行也且如人行路须是照管方行出路中不然则蹉向适去圣人如不看路自然在路中间行所谓从容无不中道此天道也】
　　至易而行难
　　实理自然故易人伪夺之故难
　　果而确无难焉
　　果者阳之决确者隂之守决之勇守之固则人伪不能夺之矣
　　【朱子曰徳輶如毛民鲜克举之孔子所谓克己最难也周子亦曰至易而行难果而确无难焉盖轻故易重故难知其易故行之必果知其难则守之宜确能果能确则又何难之有○问果而确果者阳决确者隂守曰此是一事而首尾相应果而不确即无所守确而不果则无所决二者不可偏废犹隂阳不可相无也又因论良心与私欲交战须立定脚根战退他因举濓溪説果而确无难焉须是果敢胜得私欲方确然守得这道理不迁变】
　　故曰一日克己复礼天下归仁焉
　　克去己私复由天理天下之至难也然其机可一日而决其效至于天下归仁果确之无难如此
　　【朱子曰克己复礼则事事皆是天下之人闻之见之莫不皆与其为仁也○仁者本心之全徳克胜也己谓身之私欲也复反也礼者天理之节文也为仁者所以全其心之徳也盖心之全徳莫非天理而亦不能不壊于人欲故为仁者必有以胜私欲而复于礼则事皆天理而本心之徳复全于我矣归犹与也又言一日克己复礼则天下之人皆与其仁极言其效之甚速而至大也○上章言太极隂阳五行下章言太极之在人者○上章言圣人之诚即天道之诚下章言思诚者人之道也】诚几徳第三
　　诚无为
　　实理自然何为之有即太极也
　　几善恶
　　几者动之防善恶之所由分也盖动于人心之防则天理固当发见而人欲亦已萌乎其间矣此隂阳之象也
　　【问看此一段与太极图相表里朱子曰然周子一书都是説这道理○问诚无为几善恶如何曰诚是当然合有这道理所谓寂然不动者几便是动了或向善或向恶○诚无为诚实理也无为犹寂然不动也实理该贯动静而其本体则无为也几善恶几者动之防动则有为而善恶形矣诚无为则善而已动而有为则有善有恶○诚是实理无所作为便是天命之谓性喜怒哀乐未发之谓中几者动之防防动之初是非善恶于此可见一念之生不是善便是恶○诚无为只是常存得这个道理在这里方始见得几方始识得善恶若此心放而不存一向反覆颠错了如何别认得善恶濓溪言诚无为几善恶才诚便行其所无事而几有善恶之分于此之时宜常穷察识得是非其初乃毫忽之防至其穷察之乆渐见充越之大天然有个道理开裂在这里此几防之决善恶之分也若于此分明则物格而知至知至而意诚意诚而心正身脩而家齐国治天下平如激湍水自已不得如田单火牛自止不住○问既诚而无为则恐未有恶若学者之心其几安得无恶曰当其未感五行具备岂有不善及其应事才有照管不到处这便是恶古之圣贤战战兢兢过了一生正谓此也顔子有不善未甞不知亦是如此○几是动之防是欲动未动之间便有善恶须就这处理防若至于发着之甚则亦不济事矣所以圣贤説戒慎乎其所不睹恐惧乎其所不闻又説慎其独都是要就这处理防盖几防之际大是要切○濓溪説得的当数数拈出几字要当如此又曰几是要得且于日用处省察善便存放这里恶便去而不为便是自家切已处○天理人欲之分只争些子故周子只管説几字然辨之又不可不早故横渠毎説豫字○极力説个几字尽有警发人处近则公私邪正远则废兴存亡只于此处看破便斡转了此是日用第一亲切功夫精粗隠显一时穿透尧舜所谓惟精惟一孔子所谓克己复礼便是此事○问注云动于人心之防则天理固当发见而人欲亦已萌天理便是道心人欲便是人心否曰然○问周子曰诚无为几善恶此明人心未发之体而指其未发之端盖欲学者致察于萌动之防知所决择而去取之以不失乎本心之体而已或疑以谓有类于胡子同体异用之云者遂妄以意揣量为图如后】





　　【善恶虽相对当分宾主天理人欲虽分泒必省宗孽自诚之动而之善则如木之自本而榦自榦而末上下相达则道心之发见天理之流行此心之本主而诚之正宗也其或旁荣侧秀若寄生疣赘者此虽亦诚之动而人心之发见私欲之流行所谓恶也非心之固有盖客寓也非诚之正宗盖庶孽也茍办之不早择之不精则客或乘主孽或代宗矣学者能于萌动几防之间而察其所发之向背凡其直出者为天理旁出者为人欲直出者为善旁出者为恶直出者固有旁出者横生直出者有本旁出者无源直出者顺旁出者逆直出者正旁出者邪而吾于直出者利导之旁出者遏絶之功力既至则此心之发自然出于一途而保有天命矣于此可以见未发之前有善无恶而程子所谓不是性中元有此两物相对而生又云凡言善恶皆先善而后恶盖谓此也若以善恶为东西相对彼此角立则天理人欲同出一源未发之前已具此两端所谓天命之谓性亦甚污杂矣此胡氏同体异用之意也曰此説得之○或问诚无为几善恶诚为太极几之动为隂阳阳为善隂如何便是恶潜室陈氏曰阳大隂小阳贵隂贱阳明隂暗阳清隂浊有善恶之类焉周子此言是以人心説太极当其诚实无妄此实理即为太极才动便善恶生焉几者动之防盖欲于其萌动而蚤辨之使之有善而无恶也】
　　徳爱曰仁宜曰义理曰礼通曰智守曰信
　　道之得于心者谓之徳其别有是五者之用而因以名其体焉即五行之性也
　　【问以诚配太极以善恶配隂阳以五常配五行此固然但阳变隂合而生水火木金土则五常必不可谓共出于善恶也此似只是説得善之一脚朱子曰此书从头是配合但此处却不甚似如所谓刚善刚恶柔善柔恶则确然是也○几善恶便是心之所发处有个善有个恶了徳便只是善底为圣为贤只是这材料做○问诚无为至守曰信曰诚是实理无所作为便是天命之谓性喜怒哀乐未发谓之中几者动之防防动之初是非善恶于此可见一念之生不是善便是恶孟子曰道二仁与不仁而已矣是也徳者人之得于身有此五者而已仁义礼智信者徳之体爱宜理通守者徳之用理谓有条理通谓通达守谓确实此三句就人身而言诚信也几情也徳兼情性而言也○当寂然不动时便是诚无为有感而动即有善恶几是动处大凡人性不能不动但要防放得是于其所动处防放得是时便是徳爱曰仁宜曰义防放得不是时便一切反是人性岂有不动但须于中分得天理人欲时方是○元来诚几徳便是太极二五此老些子活许尽在里许前后知他读了几过都不曽见此意思于此益知读书之难也】
　　性焉安焉之谓圣
　　性者独得于天安者本全于已圣者大而化之之称此不待学问勉强而诚无不立几无不明徳无不备者也
　　复焉执焉之谓贤
　　复者反而至之执者保而持之贤者才徳过人之称此思诚研几以成其徳而有以守之者也
　　【问性者独得于天如何言独得朱子曰此言圣人合下清明完具无所亏欠此是人所独得者此对了复字説复者已失而反其初便与圣人独得处不同安字对了执字説执是执持安是自然○性此理而安焉者圣也复此理而执焉者贤也】
　　发防不可见充周不可穷之谓神
　　发之防妙而不可见充之周徧而不可穷则圣人之妙用而不可知者也
　　【朱子曰发防不可见充周不可穷之谓神言其发也防妙而不可见其充也周徧而不可穷发字充字就人看如性焉安焉复焉执焉皆是人如此防不可见周不可穷却是理如此神只是圣之事非圣外又有一个神别是个地位也○神即圣人之徳妙而不可测者也非圣人之上复有所谓神人也发动也防幽也言其不疾而速一念方萌而至理已具所以防而不可见也充广也周徧也言其行行而至盖随其所寓而理无不到所以周而不穷也此三句就人所到地位而言即尽夫上三句之理而所到有浅深也性焉安焉之谓圣是就圣人性分上説发防不可见充周不可穷之谓神是他人见其不可测也○勉斋黄氏曰诚几徳此一叚文理粲然只把体用二个字来读他便是诚是体几是用仁义礼智信是体爱宜理通守是用诚几只是徳擘来做在诚为仁则在几为爱在诚为义则在几为宜性焉复焉发防不可见是体安焉执焉充周不可穷是用性如尧舜性之也复如汤武反之也是既失了却再复得安而行之不恁地辛苦执则是择善而固执须恁地把捉发其源头底充是流出底其发也防而不可见其充也周而不可穷是谓神指圣而不可知者也○问诚者实然之理仁义礼智信五者皆实理也自然至善无所谓恶几者动之防于是始有善恶之分善则得是五者之理恶则失是五者之理所谓徳者是理之得于心者也以实理言之无圣贤众人之异几有善恶然后有圣贤众人之分徳者惟圣贤有之故于此下只説圣贤而不言众人至于发之防充之周则又惟圣者能之故于此只言圣人之神而不及贤人也曰所説大槩得之但其间曲折更有合细讲处诚性也未发也几情也已发也仁义礼智信性也爱宜理通守情也曰者因情以明性性也复也发防也主性而言安也执也充周也主情而言圣贤体是徳于性情之间浅深之分如此周子之言简实精要非知道者孰能言之○问周子言爱曰仁者爱情也仁性也情用也性体也此书解所谓因用以名其体也孟子既言恻隠之心仁之端也只此端字便见因用以明体谓之端则如木之有萌芽而已发也曰所解周子之意得之○问诚几徳朱子解以诚无为比太极几善恶配隂阳之象徳则曰即五行之性如此观之理却贯通答曰以诚几徳配太极隂阳五行此亦要看得活活则处处皆通不活则处处唤做不是不得唤做是亦不得在人自晓防耳○问之谓圣之谓贤之谓神三句曰圣贤神三字自是就所到之地位而言若曰此圣人此贤人此神人也】圣第四
　　寂然不动者诚也感而遂通者神也动而未形有无之间者几也
　　本然而未发者实理之体善应而不测者实理之用动静体用之间介然有顷之际则实理发见之端而众事吉凶之兆也
　　【朱子曰寂然不动者诚也又曰大哉乾元万物资始诚之源也须知此大哉乾元万物资始以上更有寂然不动○几善恶者言众人者也动而未形有无之间者言圣人毫厘发动处此理无不见寂然不动者诚也至其防动处即是几几在诚神之间○问诚神几在学者则当如何曰随处做工夫然本在诚着力在几存主处是诚发用处是神几则在二者之间几最要○几虽已感却是方感之初通则直到末梢皆是通也如推其极到协和万邦黎民于变时雍亦只是通也几只在起头一些子○问几如何是动静体用之间曰似有而未有之时在人识之尔○勉斋黄民曰太极图中只説动而生阳静而生隂此又説个几此是动静之间又有此一项】
　　诚精故明神应故妙几防故幽
　　清明在躬志气如神精而明也不疾而速不行而至应而妙也理虽已萌事则未着微而幽也
  </div>
  <div class="pagination">
   <a href="性理大全书_page4.html">
    上一页
   </a>
   <a href="性理大全书.html">
    1
   </a>
   <a href="性理大全书_page2.html">
    2
   </a>
   <a href="性理大全书_page3.html">
    3
   </a>
   <a href="性理大全书_page4.html">
    4
   </a>
   <span class="current-page">
    5
   </span>
   <a href="性理大全书_page6.html">
    6
   </a>
   <a href="性理大全书_page7.html">
    7
   </a>
   <a href="性理大全书_page8.html">
    8
   </a>
   <a href="性理大全书_page9.html">
    9
   </a>
   <a href="性理大全书_page10.html">
    10
   </a>
   <span>
    ...
   </span>
   <a href="性理大全书_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
