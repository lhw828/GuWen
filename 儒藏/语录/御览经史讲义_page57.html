<!DOCTYPE html>
<html>
<head>
    <meta charset="UTF-8">
    <title>御览经史讲义 - 第 57 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御览经史讲义 - 第 57 页/共 109 页</h1>
    <div class="content">





　　书经
　　帝庸作歌曰勅天之命惟时惟几乃歌曰股肱喜哉元首起哉百工熙哉臯陶拜手稽首飏言曰念哉率作兴事慎乃宪钦哉屡省乃成钦哉乃赓载歌曰元首明哉股肱良哉庶事康哉又歌曰元首业脞哉股肱惰哉万事堕哉帝拜曰俞往钦哉
　　检讨【臣】伊兴阿
　　【臣】谨按朝乾夕惕帝王时深无己之思保泰持盈国家当有未然之虑晏安不可以自恃君每责成于臣臣亦责成于君逸乐非所以图功已安更求其安已治更求其治粤稽往圣先后同揆其殷殷咨儆之辞载在简编者不谋而合此所以熙庶绩而亮天工迈千古而独盛也有虞之世上有圣君下有良佐都俞吁咈师济盈廷至命防典乐之后功成治定礼备乐和可以挥琴而理矣况其时鳯凰来仪百兽率舞太和翔洽休嘉叠应君若臣何所用其咨儆为乃喜起赓歌炳炳琅琅垂耀万世帝舜之意以为天道难谌可戒而不可恃也顷刻畏惧之不存则怠荒之所自起几防敬谨之不至则玩忽之所由生臯陶之意以为君为元首宜先而不宜烦也法度之己定者慎守之斯无纷更之患事功之已成者数省之斯无欺蔽之虞当极盛之时而忧勤惕厉至形诸诗歌上下交勉此有虞之治所以为不可及也欤三代而降首推贞观令徳善政相望于册其所以致此者盖有道焉太宗甞谓侍臣曰朕日慎一日惟惧不终故欲数闻卿辈諌争也魏徴对曰内外治安臣不以为喜惟喜陛下居安思危耳其君臣告戒之言宛然虞廷咨儆之意故史称其致治之美庶几成康由汉以来未之有也夫帝之歌归重于臣所以策股肱之效臯陶之歌归重于君所以尽责难之方后克艰厥后臣克艰厥臣二者固不可偏废也究之人君一日二日万几诸臣不过分翼为明听之任若宥宻之际无一时而不致其纠防无一事而不深其谨凛黙黙自喻有非臣工所可共晓者且君以知人为明臣以任职为良要必君能得人而后臣始得以行其所学则臣之艰又无非君之艰也为君者既克处其难为臣者皆敬体此意于以修人事而勅天命自有以致明良喜起之休矣









　　书经
　　帝庸作歌曰勅天之命惟时惟几乃歌曰股肱喜哉元首起哉百工熙哉臯陶拜手稽首飏言曰念哉率作兴事慎乃宪钦哉屡省乃成钦哉乃赓载歌曰元首明哉股肱良哉庶事康哉
　　监察御史【臣】欧堪善
　　【臣】谨按自古郅隆之世必君明臣良上下交泰而后克底乎制治保邦之上理也顾君臣一体或宴飨以聨其情或诗歌以纪其盛稽之往古史不絶书求其因闾里之丰登鸣堂亷之豫顺笙簧酒醴悉形其体国经野君咨臣儆之深心者每罕觏焉缅想虞廷上有濬哲文明之主下有翼为明听之臣其时礼明乐备府修事和集二十二人以时亮天工固非徒以赓歌拜飏侈一堂之景运而敬天勤民之隠念未甞不恊诸磬管播之咏歌以志其交相劝勉之忱迄今读帝舜之歌曰勅天之命惟时惟几盖勅时几则股肱以喜元首以起而百工以熙也维时臯陶覩时雍之盛美导赓拜之休风飏言曰念哉率作兴事夫兴事易于纷更则守宪以遵其度兴事或至怠逸则屡省以集其成一则曰钦哉再则曰钦哉者见君臣忧勤惕厉总此敬之一念相为始终臯陶于是续帝歌以成其义所以开千古泰交之隆而肇万世明良之盛也厥后商之咸有一徳对扬休命周之歌蓼萧赓天保游鱼乐其在藻鸣鹿美其食苹推诸庆丰年而烝髦士美哉其有赓拜之遗风乎至于柏梁联韵甘露陈筵引簮笏于瀛洲歌秋风于汾水芙蓉仙蕚赏御苑之飞花碧水澄潭听钧天之雅奏大抵铺张扬厉之意多而非念切生民深有关于旰食宵衣之至计也惟夫泰阶启运
　　圣主垂裳无逸久陈于松轩豳风更绘于紫殿念丰年稌黍载以诗篇偕百尔冠裳锡之酺宴君歌臣答无非明良喜起之休鼓瑟吹笙不忘都俞吁咈之意凛天命而切民依勅时几而康庶事固将迈汉唐轶商周嫓美于虞廷之盛也岂不懿哉













　　书经
　　帝庸作歌曰勅天之命惟时惟防
　　编修【臣】朱桓
　　蔡沈曰勅戒勅也防事之微也惟时者无时而不戒勅也惟防者无事而不戒勅也盖天命无常理乱安危相爲倚伏今虽治定功成礼备乐和然顷刻谨畏之不存则怠荒之所自起毫发几防之不察则祸患之所自生不可不戒也
　　【臣】谨按圣人之学莫大于敬而敬莫大于事天所谓戒勅者敬心常存耳帝王受天位享天禄代天职无时而不与天命相流通即无事不与天心相感应敬天者非徒袭钦若之文也更不待有怒渝之象始为谨凛也夙夜宥宻中无在非翼翼之小心故虽运际中天道洽政治而孜孜保治之意犹劼毖而不敢忘大舜所以将欲作歌而掲其要曰勅天之命也当舜之时天地平成矣府事修和矣太和翔洽至于鳯凰来仪百兽率舞可不谓盛治欤乃益之戒舜也则曰儆戒无虞禹则曰无若丹朱傲臯陶则曰无教逸欲有邦夫以大舜之圣岂犹有傲与逸欲之患哉然顷刻不慎而怠荒以开防微不谨而祸患以伏盖天下治日常少幸而治矣则永保为难故一堂之上都俞吁咈动色相规君臣同一兢兢耳是必存心养性不愧屋漏以端夫勅命之原由是谨几慎动时存不敢荒寜之意以之修己则所其无逸庄敬日强也以之事神则温恭朝夕执事有恪也以之临民则凛乎朽驭顾畏民碞也以之治事则虽逸勿逸虽休勿休也至于出入起居罔有不钦发号施令罔有不臧则真无时无事之不敬而保泰持盈之道在是矣易曰安而不忘危又曰惧以终始其要无咎故商书曰皇天无亲克敬惟亲周书曰严恭寅畏天命自度盖诚见敬为基命之本而自古圣帝明王所以致治保邦与天无极者总不外此戒勅之一心昔唐太宗谓侍臣曰朕有二喜一惧比年丰稔斗粟三钱一喜也北方久服边鄙无虞二喜也治安则骄侈易生骄侈则危亡立至此一惧也太宗亦惟有见于勅命时防之防故贞观政绩纪美史书而为三代以后之贤主且夫为人君者莫不欲以尧舜自期为人臣者亦莫不乐生尧舜之世以观徳化之成幸当天心之眷顾方慇宇宙之升平有象庶几中天之治可以复覩惟常以大舜戒勅之心为心则永保天命而万世无疆之休兆于此矣






　　书经
　　勅天之命惟时惟几乃歌曰股肱喜哉元首起哉百工熙哉
　　监察御史【臣】徐以升
　　蔡沈曰勅戒勅也惟时者无时而不戒勅也惟几者无事而不戒勅也盖天命无常理乱安危相为倚伏今虽治定功成礼备乐和然顷刻敬畏之不存则怠荒之所自起毫发防防之不察则祸患之所自生不可不戒也此舜欲作歌而先述其所以歌之意股肱臣也元首君也人臣乐于趋事赴功则人君之治为之兴起而百官之功皆广也【臣】谨按虞帝此歌见勤民为敬天之实而责人臣以辅治之勤也是时平成奏绩府事修和师济盈廷嘉祥毕至正中天景运极泰之时也然极泰之时亟宜思保泰之道所以然者皇天无亲惟徳是辅一念之敬肆天命去留分焉使谓太平已致可以坐享其盛君或生逸豫之心臣或起废弛之习虽治具灿然毕张而精神血脉之间已有贯输不到之处敬则为道心肆则为人心即天命去留之介惟圣人至诚无息与天行同其健直无一刻间断在在与天命呼吸相通曰明曰旦出王游衍何处非天则安敢有一时一事之不敬乎虞帝此二语实万古人主保泰之要道厥后禹之不自满假汤之顾諟天命文之不敢康武之敬胜怠皆此惟时惟几之防也然人君敬天以实不以文故勤民乃敬天之实人君一身不能独为理必分其任于羣臣君曰元首臣曰股肱可见君之与臣一体相闗人臣狃于目前而忽于逺虑乐于粉饰而惮于忧勤则于朝廷政事必有因循废弛之渐大臣玩愒小臣亦相与观望效尤而偷安惰窳之习相率成风矣所以虞舜作歌而首责股肱以喜喜非好事邀功之谓乃其一防忠君爱国之心发为奋庸明作之气懽欣鼓舞趋事赴功而恐后股肱如此自然朝廷清明纪纲整饬而下之官师庶尹亦能恪恭震动以效其绩吏治则民安然后天命可以永保而勿坠矣此舜以保泰之责属望其臣而谆谆于居翼为明听之任者也舜非舎己而委责于臣言此者所以深着君道之立系于臣职之修君臣一体皆有祈天永命之理当交勉勿怠也时时以天命自凛自无怠荒之得乘舜言勅天之命不外敬之一字君臣上下胥主于敬敬者凝命之本人君固当惟敬作所而尤宜警戒臣工共体此意以永佐太平之业哉





　　书经
　　勅天之命惟时惟几
　　左中允【臣】于敏中
　　蔡沈集传曰勅戒勅也几事之微也惟时者无时而不戒勅也惟防者无事而不戒勅也盖天命无常理乱安危相为倚伏今虽治定功成礼备乐和然顷刻谨畏之不存则怠荒之所自起毫发几防之不察则祸患之所自生不可不戒也此舜将欲作歌而先述其所以歌之意也
　　【臣】谨按有虞之世君明臣良百工熙庶事康猗欤伟欤治化之隆何施而臻此然而舜当其时抚已成之治弥深保治之思以一心黙契夫于穆之原而即以一心潜运乎天下之上观其载歌喜起时推本于天命时防者何惓惓也今夫惟天聪明惟圣时宪天命之系于君心惟圣人知之亦惟圣人勅之勅也者饬也警饬而不敢废慢也其义又为诚为正为固诚则纯其心而无间正则平其心而无欹固则坚守其心而无出入故勅之云者有静存动察之心有逺观近取之心有谨小慎微之心有渉氷驭朽之心若治物然备而无虞若治器然整而勿坏夫是之谓勅也盖天命至防惟勅之而有以叅乎其防天命至钜惟勅之而有以肩乎其钜勅之时义大矣哉而即申之以惟时惟几时者难得而易失者也几者动之防吉凶之先见者也明其难得而易失则必有先时之防有及时之虑有后时之思明其吉凶之先见则必始事而审其萌临事而致其惧终事而杜其流且时不在久也湏臾不谨而往者莫续来者难乗几不在大也纎悉不严而一节偶疎万端皆累干之九三曰君子终日干干夕惕若厉无咎其惟时之谓乎系辞曰君子知微知彰知柔知刚其惟几之谓乎善夫陈氏经之言曰保治在勅天勅天之要在时几盖天不可知时即天命之盈虚知时则知天矣天不可见防即天命之消长见防则见天矣惟能知天而时时以凛之大人之所以弗违奉若也惟能见天而事事以敬之王者之所以财成辅相也人求天于天圣人求天于己此天命之所以常集欤【臣】因思夫典谟所载大抵皆臣朂君之辞而此独君朂其臣作书者以是篇系虞书之终有以知当日地平天成六府修三事治明刑弼教礼隆乐备皆大舜勅天之心基之旣乆而措之裕如者也故将作歌志盛而言之深切着明若此乃臯陶一闻帝歌飏言拜手一则曰钦哉再则曰钦哉又即取帝之朂臣者进以朂帝可见有虞君臣元首股肱交相劝勉总一勅天时几之义与为终始也夫



　　书经
　　勅天之命惟时惟几
　　监察御史【臣】张湄
　　蔡沈曰天命无常理乱安危相为倚伏今虽治定功成礼备乐和然顷刻谨畏之不存则怠荒之所自起毫发几防之不察则祸患之所自生不可不戒也
　　【臣】谨按从来善言天者必有騐于人虞书之言天者屡矣而皆不离乎人事曰天工人其代之是即以人工为天之工也曰满招损谦受益时乃天道是即以人道为天之道也曰天叙有典天秩有礼是即以人之典礼为天之叙秩也古圣之言天深切着明类如此不亦大异乎后世之求诸幽怳忽测诸防纬术数者欤而兹所谓天之命者亦非天谆谆然命之也天聪明自我民聪明天明畏自我民明威民之所在莫非命之所在然则勅天命要不外顾民碞而已矣天不遗艰大于燕安之朝而每责忧危于盛明之世故庸主恒逸圣主恒劳然天之儆圣君或苐在黎民阻饥下民昏垫之始而圣君之勅天更严于庶绩咸熙四方风动之余故治愈求治安愈求安人以为天日监在兹也而圣人并不言日而言时时之云者一息难寛夙夜旦明刻刻皆临质之与时偕行者固宜惟日不足也人以为天体事咸在也而圣人并不言事而言几几之云者睹闻未接屋漏隠防念念皆感应之端知防其神者不徒临事而惧也不然日出肃冕暮则弛之火在修容闇则灭之谓之勅天可乎郊坛饬典尔室斁之牲璧告防衾影负之谓之勅天可乎自来人君不畏于天者有几哉茍修其文而不修其意则虽祈谷于元辰瞻星于五夜皆非时也遇灾而减膳撤悬闻警而责躬罪己皆非几也盖时者无定者也见为有定而勅之则其勅已浮几者未发者也待其既发而勅之则其勅已缓是故善承天者处无虞常若有恐居幽独不异大廷一动必书一言必记慎于出王游衍铭诸户牖盘盂存其心养其性全无忝所生之本视无形听无声竭孝子事父之诚雨旸燠寒之徴感召自我向背顺逆之效取象惟人凡夫衣袽驭朽履虎渉氷之怵然为戒者其端至繁其功最宻而总不越以敬作所以止为安昔禹之赞舜有曰惟几惟康非即时几之义乎又曰惟动丕应徯志天其申命用休则敬天之必以勤民为要也讵不信乎






　　书经
　　臯陶拜手稽首飏言曰念哉率作兴事慎乃宪钦哉屡省乃成钦哉
　　编修【臣】秦勇均
　　蔡沈曰臯陶言人君当总率羣臣以起事功又必谨其所守之法度盖乐于兴事者易至于纷更故深戒之也兴事而数考其成则有课功覈实之效而无诞慢欺蔽之失两言钦哉者兴事考成二者皆所当深敬而不可忽者也
　　【臣】谨案臯陶所言欲虞帝以一身为百官之倡而自始至终无一息之不谨也盖人君代天理物于是乎有事一人不能独理其事乃分任之内外臣工则人事莫非天事也今夫春之发生即天事之兴也冬之归藏即天事之成也其中阴阳迭运五行顺布秩然有条而不紊即天事之宪也虞帝言勅天而臯陶即指勅天之实以动帝念曰兴事曰慎宪曰省成无事而非勅天即无时而非勅天也夫事不兴则无以奉天之时而才不敛于法又恐矜躁之患生事不成则无以亮天之功而实不称其名又恐虚诬之弊起惟以厉精圗治之意贯彻于率由旧章之中因即以月要嵗防之思维持于建立新猷之内则道有相济而功实相因也而所以握其枢机立之凖的者惟在率作之大君盖有递为率作者则九牧之事倡于六卿百官之职统于冡宰是也有独为率作者则四海之业肇于一人大廷之治本于深宫是也此非可恃意气为鼔舞非可恃法令为纠绳惟恃此心之兢兢业业以开天下之先持天下之后而已臯陶拜稽以致其敬飏言以达其诚一则曰钦哉再则曰钦哉古大臣责难于君者如此而【臣】窃于此得用人之道焉盖人臣不能兴事而因循以便其私者其人必委靡也不能慎宪而纷更以行其智者其人必烦扰也不能省成而粉饰以掩其短者其人必浮伪也人君果能率作于上而凡内外臣工之克殚其诚克奋其才者自劝勉于不衰其不能急公不能胜任者即澄清其流品此即考绩黜陟之方进退人才之准也夫必率作得其道而后可用天下之人理天下之事则庶绩之张弛百职之勤惰皆视君心之所向也可不敬哉









　　书经
　　元首明哉股肱良哉庶事康哉
　　右中允【臣】于振
　　蔡沈曰臯陶言君明则臣良而众事皆安所以劝之也
　　【臣】谨按自古帝王未有不君臣相戒而能相与有成者也唐虞之世中天之盛而上之戒其下者则曰予违汝弼汝无面从退有后言下之告其上者则曰儆戒无虞罔失法度罔游于逸罔滛于乐又曰毋教逸欲有邦无旷庶官此数言者后世明哲之主皆知勉焉而禹臯诸臣顾动色相戒于无事之日者诚以元首股肱相为一体安危之理判于几防不可不审也且即以赓歌一节言之当是时地平矣天成矣礼明矣乐备矣可以挥弦而理无为而治矣然而帝歌曰股肱喜哉元首起哉百工熙哉其先股肱于元首者盖以臣邻之谊望臯也臯之赓歌也曰元首明哉股肱良哉庶事康哉而即继之丛脞惰堕之戒诚所谓忠不忘规爱君之至也自古交泰之风莫盛于唐虞之时而咨儆之风亦莫盛于中天之世【臣】甞就其辞而绎之盖所谓明也者非苛察之谓也清明在躬志气如神如镜之在悬万物不能遁如日月之照临容光无不被惟精惟一以用中于民故四海虽逺若坐照焉惟时惟几以敬天之命故万几虽广若数计焉黈纩塞耳而不失其聪冕旒蔽目而不失其明用此道也良也者亦非寡过取容之谓也一徳一心勿欺勿二职所当为则必为此小臣耳有功不居而朝夕左右思所以辅成君徳焉事有当言而尽言此具官耳不动声色而维持调防思所以致主太平焉公尔忘私国尔忘家非不爱其身家也所忧者一念之自利即害于公一事之沽名即害于国上不负君下不负学非自矜其学术也所惧者爱其身而旅进旅退负君也即所以负学挟其术而邀灵固宠负学也即所以负君轩冕悬于前而纷华勿慕雷霆震于上而精白勿移用此道也康也者亦非近功小喜之谓也朝廷清明四海无事而万几在御凛乎若朽索之驭六马焉金革寝息耕凿不惊而万物一体惄然恐一夫之失所焉正朝廷以正百官持盈保泰慎始敬终而事之弗恊于道者寡矣正百官以正万民表正则影直大法则小亷而民之不被其泽者寡矣垂裳恭己而非即于宴安一堂赓拜而不忘夫咨儆用是道也若夫三代以下泰交之盛则莫如汉唐矣窃计两朝之中明良之防又莫盛于文帝太宗矣自昔论人臣纳忠于君者在汉则首称贾谊刘向在唐则首称魏徴陆贽然【臣】以为为刘向陆贽易为贾谊魏徴难何则刘向当国势下移之日慷慨救正不避艰险陆贽当国事抢攘之际危言正论恺切敷陈此固事势所当然忠愤之所激发者也凡有至性者皆能为之若贾谊之所事者文帝魏徴之所事者太宗也文帝之时可谓已安已治矣太宗之为君可称无怠无荒矣而此两臣者陈善闭邪防微杜渐一则痛哭流涕烛事于防先汲汲焉累牍连篇常若祸机之不可测一则反覆批鳞惧衰于末路皇皇焉提撕警觉惟恐盛事之弗克终而两君者如木之从绳如海之善受忠言逆耳而不以为忤刍荛过计而不以为迂用能身致太平刑措而不用美哉元首明股肱良而万事康者此之谓也虽然文帝躬致太平而于礼乐之事谦让未遑身衣澣濯惜露台千金之费可谓恭俭之令主矣而爱黄老之术儒风不振论者惜焉太宗孜孜纳谏出后宫女子至三千人尤人所难者魏徴既没而侈心遂萌穷兵黩武为盛徳累则甚矣明良遇合之难而丛脞惰堕之易也是故郅隆之主缉熙宥宻夙夜劼毖而不敢康辅弼之臣启心沃心朝夕纳忠而勿敢怠此物此志也夫





</div>
    <div class="pagination">
<a href="御览经史讲义_page56.html">上一页</a><span>...</span><a href="御览经史讲义_page52.html">52</a><a href="御览经史讲义_page53.html">53</a><a href="御览经史讲义_page54.html">54</a><a href="御览经史讲义_page55.html">55</a><a href="御览经史讲义_page56.html">56</a><span class="current-page">57</span><a href="御览经史讲义_page58.html">58</a><a href="御览经史讲义_page59.html">59</a><a href="御览经史讲义_page60.html">60</a><a href="御览经史讲义_page61.html">61</a><a href="御览经史讲义_page62.html">62</a><span>...</span><a href="御览经史讲义_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
