<!DOCTYPE html>
<html>
<head>
    <meta charset="UTF-8">
    <title>御览经史讲义 - 第 48 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御览经史讲义 - 第 48 页/共 109 页</h1>
    <div class="content">







　　周易
　　咸速也恒久也
　　编修【臣】王际华
　　蔡渊曰有感则应故速常故能久
　　【臣】谨按天下之至神者心也故有感而即通天下之至常者道也故歴久而不变夫民之蚩蚩本天下之至愚而动之若甚易治之又若甚难自昔圣王不以动之易也而輙喜不以治之难也而终倦是以立之斯立道之斯行绥之斯来动之斯和世以为圣人过化存神之妙若是其不可测也而圣人直行所无事焉渐民以仁摩民以义浃于肌肤沦于骨髓世以为圣人百年必世之效若是其不易几也而圣人自纯一不巳焉葢诚者圣人之本也存诸心体诸身施之于事物彰之于政令上以诚感下自以诚应至诚而不动者未之有也传所谓上老老而民兴孝上长长而民兴悌上恤孤而民不倍孚及豚鱼防于影响圣人之感于人心亦若是而已矣然而至诚无息悠久无疆凡制礼法修教化正纲常叙九畴与一切用人理财诸政必不狃于小成必不昧于近利必不以王道为难成而生畏阻之心必不以太平为既致而萌逸豫之想朝乾夕惕兢兢业业终始惟一时乃日新圣人之久于其道者惟其诚也夫速之与久义似相暌而咸之与恒理本一贯彖传于二卦皆言天地万物之情感而即通者情也久而不渝者亦情也即情之无不通而慎所以感之者即情之不可渝而慎所以持之者其道岂有他哉亦曰诚而已矣本诚以动物虽匹夫匹妇之愚咸黙喻乎庙堂之志于以致四方之风动不难也积诚以布化虽昆虫草木之微咸煦育于太和之治于以垂万世之丕烈皆此也宋儒周敦颐有云治天下有本身之谓也本必端端本诚心而已矣朱子亦曰天下之事千变万化其端无穷而无一不本于人主之心然则咸以感之恒以守之欲图可大可久之业者其必勉勉于诚心以端其本与












　　御览经史讲义卷八
<子部,儒家类,御览经史讲义>
　　钦定四库全书
　　御览经史讲义卷九
　　书经
　　钦明文思安安
　　监察御史【臣】熊学鹏
　　蔡沈曰钦恭敬也明通明也敬体而明用也文文章也思意思也文着见而思深逺也安安无所勉强也言其徳性之美皆出于自然而非勉强所谓性之者也
　　【臣】谨按千古之治法必本乎千古之心法以为基千古之心法必本乎一念之兢业以为主钦者即兢业之谓也尧之徳性纯粹自然无一不臻于至善而史臣欲状其心体必首之以钦而后由明而文而思而至于安安可见圣贤之实学其造诣足以臻神化之境而持于宥密者皆此曰明曰旦之精诚帝王之治功其聪明足以当宪天之重而凛诸神明者皆此亦临亦保之意念盖人之心敬则定定则灵灵则足以烛万防之变虽当纷纭扰攘之会而是非曲直立辨于当前而不惑其所以能明者由其钦之所积而成者也迨心体明矣而钦之功仍不懈而后有经有纬章美内含足以经纶天下之大经而灿然成文者皆由其钦之所久而著者也夫钦之功旣贯于文之内而文之中仍载其钦之心于是凡有所思自足以通微而作睿盖宥密之理万物皆备无往不通而敬以直内所以思虑之所及周乎上下贯乎始终可以范围天地而不过曲成万物而不遗其思之深者钦之能深思之远者钦之能远也蔡沈谓敬体而明用【臣】愚以为敬之体旣立则明与文思皆其用也惟是四者之德俱人之所当有俱人之所当安而钦之功有未至则四者之德有未纯尧则天理之流行与此心之不息者浑合而无间无往非钦而若不见其钦之劳无往非明而若不见其明之迹无往非文而若不见其文之烦无往非思而若不见其思之苦尧之安安而无所勉强者即孔子所谓从心所欲不逾矩也抑【臣】更有进焉安安之义非仅指心体而言也凡人之身敬则安怠则危记称君子荘敬日强盖言戒慎恐惧初犹勉强矜持久之而天君泰然百体从令无往而不形其安适非若纷华靡丽之境声色货利之途止图取快于一时而其实身与心皆不胜其纷扰也故为人君者诚能以钦为主干干夕惕无往非顾天命畏民碞之心不使宫室服饰之得以役其精神不使宦官宫妾之得以移其志虑操存熟而疵累捐履中蹈和内以之建极外以之绥猷将见天地位万物育天下万世共仰有道之长矣又安见致治之隆不足嫓美于唐虞之际也哉

　　书经
　　克明俊德以亲九族九族旣睦平章百姓百姓昭明协和万邦黎民于变时雍
　　监察御史【臣】彭肇洙
　　【臣】谨按帝王之业以天下为量帝王之学以一心为基心之所具者理可喻诸天下而渐积渐推渐推渐满至于无所不被无所不极而要非于夲然之量有所加尧典克明俊德数言夲末源流至该至备其言君道也夐乎尚矣何也人君与天下相接者身而尧典不言身而言德明乎人心之不言而同然者理从其初而人情之不行而自至者功归于独也盖德之原于生初者无所不具近而家邦远而天下皆性分之不容辞而功之积于幽独者无微不彰亲亲而仁民仁民而爱物皆功力之所必至有其不容辞者而德乃可以言俊有其必可至者而明之功乃可以言克也荀况有言仪正而景正盘圆而水圆盂方而水方此其感应之机防于影响而其实在功夫则此书篇首钦明之两言尽之蔡西山曰敬体而明用言心主一而无适则精神团聚絶乎物之所以缘心常惺而不寐则志气警严觉乎私之所由伏推斯防也谨好恶愼言动精取舍公是非可以使贤者服敎愚者畏威迩者式型远者向化故其言九族也近而寡妻兄弟仆御之徒统是其言百姓也上而臣僚统是其言万邦也极之凡有血气者统是要之其言明德也所谓格物致知诚意正心修身无不统是也洵乎德无不明乃俊明亦无定以克明为定也且夫修德有功而养德尤在防其弊逸则隳德周公曰君子所其无逸矜则隳德易曰君子以虚受人肆则隳德礼曰君子庄敬日强安肆日偷不学则隳德説命曰惟学逊志务时敏厥修乃来允懐于兹道积于厥躬循此数端而体之以不贰持之以不息则上与唐尧并称无难焉又何三代以后之足云乎哉














　　书经
　　帝曰咨汝羲曁和朞三百有六旬有六日以闰月定四时成岁允厘百工庶绩咸熙
　　监察御史【臣】陈大玠
　　【臣】谨按岁无定日闰有定法朞者一岁之足日也岁者一岁之省日也闰者补三岁之省日凑为三岁之足日也又按毎岁所余六日为气盈所少六日为朔虚气盈而不置闰则朔晦望差朔虚而不置闰则春夏秋冬差闰所以消其盈而息其虚也然一岁只有三百五十四日而经云朞三百有六旬有六日何也此一岁大率之数也盖今年立春到明年立春二十四气全数有三百六十五日零二十五刻以二十五刻当一日举全数而言故曰三百有六旬有六日也二气为一月合二十四气该三百六十五日零二十五刻此气盈之溢数也十二月有六小月此朔虚之亏数也二者参合而置闰此不易之定法也若夫天与日月之行气朔之盈虚而不置闰则时且不定岁且不成何以示信于民使之及时而趋事乎闰之有关于天时人事如此左传曰闰以正时时以作事事以厚生生民之道于是乎在故春秋于文公闰月不告月则书之明非礼也胡传曰占天时则以星授民事则以节候寒暑之至则以气百官修其政于朝庶民服其事于野则主乎是焉耳矣周礼闰月王居门中盖告朔之礼天子居宗庙闰月居门中文公以闰月为附月之余而不行告朔之礼故春秋书之可见居门之典废如奉天授事何书称尧钦若昊天敬授人时凡为君者以钦若为心以敬授为事如尧典所云作讹成易以之信治百官则旣定之时顺时令以趋事旣成之岁顺岁功以告成自然众功毕举而咸熙矣尝读豳风七月之篇自一之日二之日以至九月肃霜十月涤塲其间流火授衣于耜举趾计一岁四时十二月无非为小民衣食计而预防其万全也又以见其长幼夫妇老少上下皆有皇皇服事一息不敢自安之意焉至于月虽有闰而时则不易惟依四时之令序举月令之事宜如行庆施惠聘士礼贤劳农劝民赏事恤孤及与公鄕大夫共饬国典时令以待来岁之宜不论闰在何月皆有毎月之政可举而行之也玉藻载听朔于南门之外闰月则阖左扉立于其中盖月闰于春夏则阖青阳明堂之左扉月闰于秋冬则阖总章元堂之左扉而必于南门者继明照于四方凡以勤民也是以上无日不勤防其下下无日不勤服其事将豳风可载咏矣若夫臣隣以时交儆喜起以时赓飏其于钦若敬授之防庶防先后有同揆也欤


　　书经
　　以闰月定四时成岁
　　监察御史【臣】欧堪善
　　【臣】谨按自古帝王未有不敬授人时以厘百工而熙庶绩也盖大挠初定而葭管飞灰以十二律定十二月之候寒暑往来不愆其序作讹成易各循其期此岁功所由成万化因是而彰也粤稽帝尧命羲和以置闰之法有曰以闰月定四时成岁夫每岁三百六十日者一岁之常数也顾天行至健一日绕地一周视日为过一度日之行亦绕地一周而比天退一度积三百六十五日有竒天与日复相会于初起之度则天运一周而为一朞朞之数较之一岁之常数多五日有竒是为气盈若夫月与日会每月之际不足三十日止二十九日半以一岁三百六十日常数较之又少五日有零是为朔虚合气盈朔虚计之每岁多十日余至三岁多三十余日使不置闰以归其余则岁之日不尽乎朞之日朞之余日又积为岁之余月何以定四时而成岁功乎故必以余日置为闰月三岁一闰五岁再闰十有九岁七闰使盈虚消息气朔分齐然后春夏秋冬四时之节候不差而岁功以成此古今置闰之法而厘定四时之大要也若乃圣天子当阳乗干体坤出震继离春则布徳和令夏则劳农劝民秋则选士厉兵冬则饮蜡报赛顺月令之经布四时之政阳不愆而阴不伏暑无怨而寒无咨圣人则因时制宜所谓仁为春温义为秋肃者此也雨旸或至愆期旱涝不无致警圣人则因时补救所谓裁成其有余辅相其不足者此也由是绘无逸于松轩图豳风于紫殿朝乾夕惕时凛钦若昊天之心旰食宵衣不忘抚辰凝绩之意天道顺于上则四序以正八风以平分至启闭铢黍不爽适符乎一闰再闰之期人事周于下则体元在君心调元敷万化刚柔喜怒张弛咸宜不爽乎二气五行之度如此则太和翔洽民康物阜时雍风动之休举积诸此矣岂惟是冯相之所司保章之所掌而已哉












　　书经
　　辑五瑞既月乃日觐四岳羣牧班瑞于羣后
　　修撰【臣】金甡
　　集传曰周礼天子报冒以朝诸侯郑注云名玉以冒以徳覆冒天下也诸侯始受命天子锡以圭圭头斜鋭其冒下斜刻小大长短广狭如之诸侯来朝天子以刻处冒其圭头有不同者则辨其伪也辑五瑞征五等之诸侯也既见之后审知非伪则又颁还其瑞也
　　【臣】谨按集传引周礼注自是后世制度于唐虞时事不合请先列执冒诸说参错之处因推唐虞不应有此制度之理然后断以本书前后可自相印证之文周礼大宗伯作六瑞王执镇圭典瑞王晋大圭执镇圭小行人成六瑞王用瑱圭并无执冒之文唯考工记玉人乃云天子执冒四寸以朝诸侯盖即周书上宗奉同瑁之瑁周制有之其始自唐虞未可知也玉人疏曰瑁方四寸邪刻之浚仪王氏曰以一瑁冒天下之圭则公侯伯之圭濶狭等也此瑁唯冒圭不冒璧夫圭之长短具见于大行人与玉人若其广狭之度则礼记杂记曰圭公九寸侯伯七寸子男五寸博三寸厚半寸剡上左右各寸半盖长短异而广狭同故王氏谓以一瑁冒之至子男亦云执圭似亦可同用一瑁顾他书并云子男执璧不云执圭当以执璧为是璧与圭异制圭长而璧圜欲为之冒势不得以斜刻者合之然斜刻之外无他说今书传图瑁下作偃月形似可冒璧反不可以冒圭与斜刻之说不合王氏知郑注所云不可以冒璧故谓此瑁惟冒圭不冒璧至于冒璧之制略无考证是圭有冒而璧无冒也岂执圭者必湏按騐执璧者无待稽覈耶集传于上宗奉同瑁乃直云邪刻之以冒诸侯之圭璧此说尤欠分晓盖瑁之出于周制者至汉已不得其详解经者乃等而上之以证唐虞之事其说固未可据也且夫尧舜之世亦安有设此制度者哉当时风气其善恶着见者非大神圣即大凶顽其余类皆敦厐纯朴未尝有机巧诈伪若后世私刻符篆之为者如谓受命于天子而忽焉毁失其守器聊作用之固无此理如谓争夺窃据事不上闻其人不负固而入朝乃以伪作之圭璧取败此尤事之所必无也即后世巧诈百出亦祗假符篆以暂售其奸宁有久假不归俨然莅官治事甚至敢于朝谒以图徼幸者乎圣人立法以防患于诸事固宜有节信以相稽考至诸侯朝见亦必騐圭璧以辨真伪则不特事有所不必而于理更有所不可夫诸侯之恭顺与否职事之修举与否应蚤在天子洞鉴中若待其来朝而始辨其真伪非所以示诸侯明也诸侯来朝正宜推诚礼接乃疑所不当有之事始朝则必騐之屡朝则必屡騐之非所以示诸侯信也彼不借此以作奸我先逆诈以相待实用之固不足以禁制名存之亦徒显其猜防非所以为天下后世法也此于周制亦未为尽善而谓尧舜之世必出于此乎然则书之本意如何曰此五瑞即下文五玉辑五瑞者即下文以五玉为贽也班瑞于羣后者礼受币不受玉故聘义曰已聘而还圭璋盖来朝则敛之朝毕则还之此固礼节出入之常其辑也非为呈騐而进之其班也非为騐毕而给之也下文言朝方岳而用圭璧此言朝京师而用圭璧文异而礼无异即下文柴望秩于山川亦与上节类于上帝望于山川同也防绎本文其义自显集传乃引执冒之制疏辨伪之义殊非圣人心事尤与唐虞时事不类是不可以不辨然则周固有冒其义如何曰刻其下端而虚其中是即冒之义也但应如郑注覆冒天下之説不必谓专以冒圭圭鋭上以仰承瑁诎下以俯纳主臣之义已具于此又何必取其脗合以为用哉














　　书经
　　敷奏以言明试以功车服以庸
　　编修【臣】何其睿
　　蔡沈曰敷陈奏进也周礼曰民功曰庸
　　程子本义曰使人各陈其为治之説言之善者则从而明考其功有功则赐车服以旌异之其言不善则亦有以告饬之也
　　【臣】谨按古者帝王治天下将举天下而使之皆安政无不兴而民无不乂则必任贤者而与之共之于是制百司之官定大小之职而又为之异其车服以荣之视其功能以畀之驭吏之权备防厉之方至矣盖天下至大天子不能自为也内而左右卿士之是资外而方州羣后之是借左右卿士所以佐王者宣职而布业方州羣后所以代人主理物而奏平于是欲得其人而用之尽当其才而无有所失此诚未易言者而要其所操之术有三曰有所以取之有所以任之有所以鼓舞激劝之使有所大服而共奋而已矣所谓取之之道者何也凡人之贤不肖其初未能辨也虽聪明神圣之主亦安能无所据而知之惟观其言而后能否有可审矣更为察其言之果善与否而后短长益以定矣吾即其言以取其贤且能者而去其不能者则贤能者将无所遗而不能者殆无自而进此取之之法之必严也且夫既已取之则诚将为可信而遂以用之虽然信之太鋭而委之遽专事不期于责成而效无所实覈则虽言取之而人皆将饰言以相欺更以官予之而安保其治官之无騐古者圣人知其弊之必至乎此而患之不可不防故于其所以取之者常寛而所以用之者尤至慎示其职事以命之又为之丁宁以告戒之又为之限年以课之立法度以考之虽予之官而诚未欲遽处之也试之以所守以观其亷试之于所利以观其正试之于所难以观其通试之于所不乐以观其久试之民以观其仁试之绩以观其备然后知其诚能矣诚贤矣则举之不嫌过骤而任之可以终身帝王所操以待天下使天下之贤者鼓舞而不倦其不肖者甘自引伏而不敢萌徼幸冐进之思者无他惟取舍当功咎昭与赏罚正而已夫圣王之世万无简贤弃能之事而但使爵命之重章服之荣贤不肖混淆而无以自别则天下方将不以为贵而后无所劝惟取其贤且能者授之官而尤必考而核之使有其实者乃得居其位而章其物与器然则何功之勿兴何治之勿致此唐虞之法之所以至善而不可易也
</div>
    <div class="pagination">
<a href="御览经史讲义_page47.html">上一页</a><span>...</span><a href="御览经史讲义_page43.html">43</a><a href="御览经史讲义_page44.html">44</a><a href="御览经史讲义_page45.html">45</a><a href="御览经史讲义_page46.html">46</a><a href="御览经史讲义_page47.html">47</a><span class="current-page">48</span><a href="御览经史讲义_page49.html">49</a><a href="御览经史讲义_page50.html">50</a><a href="御览经史讲义_page51.html">51</a><a href="御览经史讲义_page52.html">52</a><a href="御览经史讲义_page53.html">53</a><span>...</span><a href="御览经史讲义_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
