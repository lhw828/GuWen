<!DOCTYPE html>
<html>
<head>
    <meta charset="UTF-8">
    <title>御览经史讲义 - 第 102 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御览经史讲义 - 第 102 页/共 109 页</h1>
    <div class="content">　　春三月赐胶东相王成爵关内侯
　　监察御史【臣】孙灏
　　诏曰胶东相王成劳来不怠流民自占八万余口治有异等之效其赐成爵关内侯秩中二千石后诏问郡国上计长史守丞以政令得失或对言前胶东相成伪自増加以防显赏是后俗吏多为虚名云
　　【臣】谨按王成以劳来流民赐爵而史复云伪増汉书所载纲目仍之由前之言则为循吏之异等由后之言则为俗吏之虚名是二説者将安所折衷耶夫孝宣中兴令主垂情治理有名实不相应者必知其所以然何至以巧伪之风加殊异之擢或谓帝褒王成是执一实以御百虚夫上以实求而下以虚应者人心风俗之大忧且未有明料其虚而犹以实之美归之者也以宣帝之励精岂肯出此抑考班固书循吏自文翁以下才六人而余皆不得与焉其严若是今成既以伪増见讥则何不遂削之而犹载之也即载之又何不以次他传而必与循吏诸人大书而特书也又按文翁诸传叙事特详而成治效无所见见之诏书而已诏书止劳来流民一事而事涉于伪则乌有循吏而可以伪言者乎然固总序谓所居民冨所去民思庶几德让君子之遗风者成与黄霸朱邑等无异辞焉则又何也尝试思之知人则哲自古为难明足以逺照矣而照或遗于用明之中法足以防欺矣而欺转生于立法之外以为任人勿疑而不知偏信亦能滋弊以为公听则广而不知附和亦有同情夫汉宣之于王成所以劝循良风有位也而反为俗吏导其先声岂始愿所及哉【臣】故备论之以明观人之不可不详者然则班掾何以循吏书也考成传云治甚有声宣帝最先褒之意当时任事之勇成独称首百姓歌思于下玺书褒美于前防纪録之旧文固载笔者之所不敢删也且成位止胶东相不克大竟其施而招徕流散惠莫厚焉心莫勤焉其曰八万余口者纵谓其加少以为多要必非饰无以为有况伪増之嫌其事隠劳来之绩其美彰春秋之法善善欲长成之治效即不至八万余口而其去八万余口之功度亦甚伟矣史安得而削之乎抑尤有说焉名者物之所忌功者谤之所归宣帝以英敏御羣臣而成独収异等之效或者流俗猜妬之人因其事之已往声之太隆羞其治之不彼若而巧诋而阴伤之又事之未可知者也读本传或对言前胶东相成云云或之者疑之也疑以传疑则亦史家之法也【臣】又并论之以明听言之不可不察者


　　史
　　孔子曰道之以政齐之以刑民免而无耻道之以德齐之以礼有耻且格信哉是言也法令者治之具而非制治清浊之源也昔天下之网尝宻矣然奸伪萌起其极也上下相遁至于不振当是之时吏治若救火扬沸非武健严酷恶能胜其任而愉快乎言道德者溺其职矣汉兴破觚而为圜斵雕而为朴网漏于吞舟之鱼而吏治蒸蒸不至于奸黎民艾安由是观之在彼不在此
　　右赞善【臣】李文鋭
　　【臣】谨按司马迁传酷吏郅都成周阳由赵禹张汤义纵王温舒尹齐杨仆减宣杜周共十一人其武健严酷如出一辙上损国家之元气下朘百姓之脂膏以之牧民欲吏治之良不可得也【臣】伏思其习为酷吏之由及懐诈饰智以济其酷者传中错综合叙可为吏治之戒者有四【臣】谨胪列陈之一曰酷吏以吏起家传中所载赵禹为佐史张汤为长安吏尹齐以刀笔迁官杨朴以千夫为吏减宣以佐史给事河东守府杜周为廷尉史至义纵攻剽为盗王温舒椎埋为奸皆盗贼也惟郅都成周阳由文景时已任为郎盖汉承秦制崇尚法律以吏为师为郎者半从吏始夫吏胥者深文巧诋其居心也舞文黩货其长技也茍为大僚操下如束湿薪必喜苛虐之吏凡忠信之长慈惠之师皆目为迂濶不任事茍为守令其治如狼牧羊安可治民汉初刀笔郎吏往往积劳为九卿多不学无术深刻峻急董仲舒久知其弊故其对防谓郎吏未必贤使列侯郡守各择其吏民之贤者嵗贡各二人是后不专任刑名之吏由博士文学掌故补郎中左右内史郡太守等官公卿大夫始斌斌多文学之士守令亦多循良一改酷吏之习故仲舒曰毋以日月为功实试贤良为上仲舒之意盖不欲专用刀笔积劳之郎吏而别开贡士之途以求贤能非欲于郎吏同官之中后来居上也自后论铨法者不循资格好言保举每借口仲舒之言恐失仲舒之意矣
　　一曰酷吏互相援引传中所载汉武帝即位吏治尚循谨周阳由最为暴酷骄恣自后吏治类多由等郅都与成结驩张汤为成掾成言于大府调茂陵尉汤与赵禹交驩而兄事禹若王温舒尹齐杜周皆张汤之吏汤所荐者也王温舒以廷史事张汤迁为御史尹齐事张汤数称为防武迁为关内都尉杜周先为义纵爪牙举为廷尉史事张汤数言以为御史其治与减宣相放杨朴则治放尹齐一酷吏用而百酷吏进援引植党之习也然小人同而不和始合终离故成义纵张汤赵禹减宣互相倾轧各抵于罪【臣】按赵禹先为丞相周亚夫史府中皆称为亷平周亚夫弗任曰禹文深不可以居大府周亚夫可谓有相臣知人之识矣一曰酷吏假公以济私传中所载酷吏必摧抑尊贵强项示公而纵刁民以飬奸如郅都行法不避贵戚成为中尉豪杰皆人人惴恐周阳由所居郡必夷其豪张汤以深文痛诋诸侯义纵以鹰击毛挚为治王温舒好杀伐行威尹齐之木彊杨朴之严酷赵禹之贼深酷急减宣之重法绳官杜周之内深次骨皆是也而其摘发购告之权无不任用豪恶吏以为爪牙猾民佐治投銗言奸其吏多以权冨【臣】愚以为善牧民者爱其身勿骄其志寛其力勿纵其欲良民当恤莠民宜治故行政以均平为主听讼以曲直为断惟官惟货惟来固为五过之三贱妨贵小加大亦是六逆之二使天下之民嚣然无复上下尊卑之节相率而出于刁顽告宻风俗頺敝皆酷吏为害也又况其鍜链周内者尽出于私张汤多诈舞智定罪擅为轻重杜周专以意指为狱不循三尺法至于周阳由所爱者挠法活之所憎者曲法诛灭之王温舒至酷也而善讇有势家虽有奸如山弗犯无势者贵戚必侵辱国家之律令适为酷吏上下其手耳至传末云杜周初为廷史一马且不全及身久任事家赀累数巨万酷以济贪司马迁有慨乎其言之矣是以奸吏侵渔百姓骚动益轻犯法盗贼滋多虽绣衣持节督捕散而复聚吏治之害莫甚于此
　　一曰酷吏滥刑而不仁夫刑以弼敎不得已而用之钦哉钦哉惟刑之恤唐虞用刑之心与其杀不辜宁失不经唐虞用刑之律盖以捶楚之下何求不得故哀矜折狱也【臣】观传中所载或一郡族三百余家或一日诛四百余人或穷治党与连坐千余家或株连相告逮系千万人多兴大狱以博能名何其痛楚而不德也郅都甚以倍亲为奉职则无仁心矣夫求忠臣于孝子之门未有不孝而能忠者也究之天道好还郅都成周阳由张汤义纵王温舒减宣俱不保其身司马迁详书于传足为酷吏者鉴惟杜周幸免少子延年班固称其行寛厚论史者每疑为有后然【臣】考唐书杜氏世系表杜周三子延夀延考即司马迁所谓两子夹河为守其治暴酷与王温舒等者后田仁刺三河皆下吏案诛褚少孙补载于史记天之报施自不爽也
　　【臣】谨按司马迁之后班固传酷吏郅都等之外益以田广明田延年严延年尹赏四人诸史如后汉北魏齐隋北史新旧唐书金史俱立酷吏传武健严酷又加甚焉均为吏治之害也




　　史
　　卓茂为宻令视民如子举善而教吏民亲爱不忍欺之数年敎化大行道不拾遗迁京郡丞宻人老少皆涕泣随送及王莽居摄以病免归上即位先访求茂时年七十余诏曰夫名冠天下当受天下重赏今以茂为太傅封褒德侯
　　编修【臣】杭世骏
　　司马温公曰光武即位之初羣雄竞逐摧锋防敌之人权畧诡辩之士方见重于世而独能取忠厚之臣旌循良之吏防自草野之中寘诸羣公之首宜其光复旧物享祚久长盖由知所先务而得其本原故也
　　【臣】谨按郡守县令民之师帅所使承流而宣化也治天下莫大于安民安民莫先于吏治吏治两汉称善而吏有不同精明强干发奸摘伏民畏之如神明者谓之能吏寛和慈恕兴行劝善民爱之如父母者谓之循吏能吏之治理狱讼督财赋盗贼鲜少四郊无警赵广汉张敞之徒是也循吏之治课农桑建学校风俗移易比屋有礼让和恒之化韩延夀卓茂之徒是也然而守令民之师帅宣主德而流防泽惟力行敎化乃可臻于善治盖师者敎民使之知礼义之谓也帅者率民使之趋事功之谓也其道维何欲蕃民之生则保息而户口増也欲制民之产则兴利而田宅立也欲重民之事则劝相而耕敛时也欲恤民之患则发粟而振贷周也欲修五礼以节民性则有冠婚丧祭乡饮相见之仪欲明七敎以兴民德则有父子兄弟夫妇君臣长幼朋友賔客之叙欲齐八政以防民淫则有饮食衣服事为异别度量数制之等凡此皆古先哲王固邦本同民俗之先务而守令于民最为亲近奉上德意措施便易无难遍及殆如父母之乳哺赤子有动于中性之本然而风行草偃于不自知者【臣】观卓茂令宻吏民不忍欺道不拾遗则平日之教民知礼义率民趋事功者真有得于师帅之道史概以视民如子举善而教两言而其教化大行之实事已彰彰矣光武中兴首加旌擢岂非知所先务而得其本原者乎厥后鲁恭之令中牟秦彭之守山阳仇览之长遂亭吴祐之相胶东崇好儒雅政尚仁简大都闻卓茂之风而兴起者然则以苛为察以刻为明以轻为德以重为威类皆俗吏之所为矣且夫茂当王莽居摄以病免归是葢龚胜薛方郭钦蒋诩之流秉礼度义抱忠守节臣也光武是封不独崇吏治固兼励臣道哉





　　史
　　律设大法礼顺人情
　　编修【臣】吴嗣富
　　【臣】谨按史称卓茂为密令视民如子寛仁慈爱举善而敎口无恶言其为政一意与民休息而其大指则专在于顺人情盖以王道本乎人情人情者圣王之田也所谓修礼以耕之者非烦苦斯人之具不过因人之情縁物之理而为之节文而犹有不率者于是乎有法以齐之法者所以维礼之穷也古之圣人不任法以拂人之情亦不狥情以废吾之法使情与法两尽而天下遂相忘于法以各适其情三代以来民心之所以固结于千百年之久而无一旦土崩瓦觧之忧者以有此具也三代而下言治者必曰汉文帝唐太宗【臣】窃考文帝之世禁濶疏务崇寛大耻言人过化行天下告讦之风易民情笃厚囹圄空虚太宗却封德之説进用魏徴力行仁义天下大稔嵗终断死刑才二十九人外户不闭行李不赍粮是皆敎化之渐仁让之流而非一切整齐于法也然则法可废欤曰不可夫民犹水也法犹隄岸也修其隄岸使水不至于泛滥横逸斯已耳搏而跃之激而行之是岂水之性哉以法制民何以异是是故欲求治莫大于厚风俗欲厚风俗莫大于崇礼敎欲崇礼敎莫大于顺人情比闾族党先王所以使民相保受以各卫其生者也人之生也入有父子兄弟之亲出有君臣朋友之谊长幼耆老之施于是有酬酢往来之节吉凶期会飬生送死春秋燕射升降揖逊之仪而犹虑百姓之不亲也于是有无以相通患难以相防嵗时伏腊以相问遗此人道之大经古今之通义自一乡一邑推而至于天下莫不皆然然后知斯民之聨属鼓舞皆发于其不容已而动于所不自知故曰吾观于乡而知王道之易易也后世法令日繁禁制日宻禁密则情防情防则势涣势涣则人人但知自为而不顾其他于是乎比闾族党泛然一无所值而天性之谊衰洽比之恩薄亲逊之风逺浇漓之习成耰鉏德色箕帚谇语非一朝一夕之故积渐之势然也夫课名而不责实吏必縁饰以取名造伪挟诈趋利无耻法所及防而法行法所不及防而法废矣若夫三代之所以得民者得其心也得其心者顺人情之谓也【臣】愚以为得心之道有二一在于大学之言絜矩一在于孟子之言推恩民之所好好之民之所恶恶之絜矩之道也老吾老以及人之老幼吾幼以及人之幼此推恩之道也彼卓茂之言虽见不及此然其意则有与古圣贤相发明者光武即位之初即召茂以为太傅厥后天下少事文书简寡仅存十一张堪刘昆诸循吏后先接踵其亦洞悉民情而知治本者欤
<子部,儒家类,御览经史讲义>
　　钦定四库全书
　　御览经史讲义卷二十八
　　史
　　唐髙祖武德九年置宏文馆
　　少詹事【臣】沈徳潜
　　尹起莘曰太宗初政如日方升纤翳不作其清明气象至今可想纲目书置宏文馆初无美词而分注备载其君臣论治之实后之欲考太宗之治者当于是焉观之则得其要领矣
　　【臣】谨按髙祖武徳四年秦王开馆以延文学之士杜如晦以下十八人为文学馆学士时人既谓之登瀛洲矣至是复置宏文馆选天下文学之士更日宿直聼朝之隙讲论前言往行商确政事此初政之善也尝思太宗弱龄起兵辅髙祖定天下纯乎武功疑于文教有所未暇及观有天下以后于礼乐刑政之属甚详且备由左右翼赞之士所以薫陶其耳目厌饫其心思者皆用人聼言仁厚节俭之方也纲目书置宏文馆分注详悉如魏徴之箴以虚已孔頴达之诲以受言杜正伦之记言无隠裴矩之不为面从一一备载而太宗之以诚待人不尚权诈正本止盗不用重法至比刻民于割肉充腹例纵欲于剖身藏珠君臣诫勉谆谆恳恳宜行之二十年风俗更易民安富教驯至回心而向道也则文治之功顾可少耶且其时诸学士中仕于隋者居多加裴矩隋之佞人也乃佞于隋而忠于唐臣之品量固视君徳为转移者耶抑君求士士益求君则夫羣才踊跃而元首端拱者固在明良之合徳者耶迨中宗景龙二年置修文馆学士选李峤等善为文者为之而不讲求政治宜天下争以华辞相尚而儒学忠谠之日逺也则以太宗所尚者因文求道而中宗所尚者秪在乎文也此治术之所以相悬也与后元宗开元三年置侍读官太常卿马懐素散骑常侍禇无量更日侍读而经术疑义得以质问十年置丽正书院延礼文儒发挥典籍十三年更集仙殿为集贤殿轻神仙之慿虚重贤者之助理纲目并书以美之于时开元之治有贞观遗风岂非太宗贻谋之善为之后者得以观感而兴起也哉夫太宗君臣之相朂者足以兴道致治而不惟文辞之彪炳如此可云有髙世主之烈矣然当日之交修者惟求度越秦汉以下而未闻力求尧舜所以治天下之道犹非责难陈善之极则也诚使为君者本有尧舜之聪明尧舜之盛徳矣而为之臣者于讲求文学之余复能事事引君当道借古以鉴今因得以防失钦哉四邻朝夕纳诲如鸟之有翼如木之植土如鱼之得水渐焉渍焉久而化焉治道之纯不自知其入于尧舜之域也此岂太宗君臣所可等量而齐轨也夫
　　史
　　唐太宗贞观元年以戴胄为大理少卿上以选人多诈冐资防敕令自首不首者死未防有诈冒事觉者上欲杀之胄奏据法应流上怒曰卿欲守法而使朕失信乎对曰敕者出于一时之喜怒法者国家所以布大信于天下也陛下忿选人之多诈故欲杀之既而知其不可复防之以法此乃忍小忿而存大信也上曰卿能执法朕复何忧胄前后犯顔执法言如涌泉上皆从之天下无寃狱将军长孙顺徳受人餽绢事觉上于殿庭赐绢数十匹大理少卿胡演以为不可上曰彼有人性得绢之辱甚于受刑如不知愧一禽兽耳杀之何益
　　监察御史【臣】孙灏
　　【臣】谨按戴胄之事法中之平也长孙顺徳之事法外之变也昔者汉文帝盖尝行此矣释之犯跸之议卒从廷尉此与戴胄之执法同张武受赂事觉愧以金钱此与长孙之得绢同唐太宗其有慕于汉文之遗风欤然而兹二事者其一得之而微有失其一则失之实甚而不可以示天下何则选人诈冒据法应流胄于是乎能守法矣太宗不以敕令既行夺人臣之守太宗于是乎能平法矣其用戴胄之言无异汉文听释之之请此从谏如流之盛徳所以为得也其微有失者在不审于降敕之初耳若夫胄之犯顔执法天下无寃亦庶防释之之为廷尉矣独其言曰敕者出于一时之喜怒法者国家所以布大信于天下夫法于成宪而敕秉于时王敕之不可轻犹法之不可易也书曰令出惟行弗惟反今以大号之涣巽命之申吐徳音下明诏而曰是出于一时之喜怒然者岂端本之论乎释之之告文帝曰方其时上使使诛之则已宋儒杨时以为是开人主妄杀之端胄説之未安亦略相似故曰得之而亦微有失也至于长孙顺徳以黩货之愆蒙赐绢之恵事不伦矣乃谓得绢之辱甚于受刑如不知愧杀之何益夫不辱之以罚而辱之以赏不愧之以迹而愧之以心或亦帝王振励末俗之微权偶一行之而已然而偶一行之者即其事之不可以行者也人心所系莫大于是非国宪所昭莫切于惩劝韩昭侯以敝袴之细留待有功虽风似啬陋而君子犹有取焉今也受绢而蒙赐将何以处夫却绢者以受绢之一人而赐之数十匹又何以处夫受绢之軰之踵相接者赐均则禁不行赐偏则令不一且此赐也诚予之乎伪予之乎则必曰伪予之矣乌有人主之尊而示人以伪者哉其用恩为不测不测非所以为教也其命意为过深过深非所以为法也汉文用柔道以治天下张武金钱吴王几杖盖同出于寛厚长者之意太宗追慕前古亦遂踵而行之故今日为赐绢他日为纵囚是皆所以沛殊泽播休声而不知以彰一时之权则可以垂万世之式则不可也故曰其失实甚也要而论之治贵得中而已罚必当罪法但如是而必从而甚之者非也故其从戴胄者为持法之公也赏必有功法不应如是而故从而矫之者又非也故其赐长孙顺徳者非用法之正也虽然由前之説是谓过义由后之説是谓过仁仁可过也义不可过也与为过义毋宁过仁太宗亦仁主也哉








　　史
　　上谓太子少师萧瑀曰朕少好弓矢得良弓数十自谓无以加近以示弓工乃曰皆非良材朕问其故曰木心不直则脉理皆邪弓虽劲而发矢不直朕始悟向者辨之未精也朕以弓矢定天下识之犹未能尽况天下之务其能徧知乎乃命京官五品以上更宿中书内省数延见问以民间疾苦及政治得失
　　编修【臣】钱本诚
　　【臣】谨按致治之要莫大乎穷天下之理达天下之情夫人主聪明天纵学问髙深万非臣民所能及然而庶物之理以专而精生民之情以熟而悉故以至圣而询于至愚合众人之见闻以成一人之濬哲者明之至公之极也唐太宗以英武定天下乃因弓工一言知物理无穷而智不足恃于是清问羣臣博求谠议借以温言得从容自便使事无遗理民无隠情此贞观之治所以比隆三代欤然此非独君道宜尔也即为臣者亦然盖臣能从善然后能善君汉诸葛亮曰凡有忠虑于国者但勤攻我之阙则事可成唐太宗谓羣臣曰朕欲公等谏公等亦宜受人谏不可以已之所欲恶人违之夫朝廷重臣总领天下封疆大吏统辖数千里其间民风土俗因时异宜茍非开诚布公集思广益岂能事事允恊而乃体统尊严耳目壅蔽属员进见唯诺惟谨茍出一令虽有不便务相承奉稍或直言忤意非明斥即暗弃之如是而欲求政理得宜民情悦畅无是理矣此风既长虽以守令亲民之官而不能亲民讲约聼讼而外不复与士民相见惟借吏胥以为耳目奸民地棍得以簧鼔其説而良士结舌而不敢伸愚民含寃而无所告矣【臣】以为小臣宜虚公以采士民之舆论大臣亦宜虚公以受属吏之直言凡事必详悉讲明得其利害之实而后入告于天子天子折于至当而施行之所谓用中于民此听言之法也至于进言者受朝廷之延访尤当竭忠尽虑据实秉公宋司马光云居言职者当志其大舍其细先其急后其缓専利国家而不为身谋又云任事者当置身利害之外言事者当置身利害之中盖古名臣之用心如此若乃任意见之偏拾琐屑之务夸其利而隠其害举其得而讳其失言之则恺切而可聼行之则纷扰而无益甚或明知其不可行而姑言之以塞其责既见其不可行而坚持之以遂其过何其忍于欺罔而不忠之甚也夫人臣读圣贤之书当盛明之世言朝得于上则四海之内夕被其泽其亦何所瞻顾而不以忠言至计直陈君父之前哉总之上以诚求下以实应君臣同徳通天下为一身三代以上致治之要实在于此非特贞观而已也


　　史
　　上谓太子少师萧瑀曰朕少好弓矢得良弓数十自谓无以加近以示弓工乃曰皆非良材朕问其故曰木心不直则脉理皆邪弓虽劲而发矢不直朕始悟向者辨之未精也朕以弓矢定天下识之犹未能尽况天下之务其能徧知乎乃命京官五品以上更宿中书内省数延见问以民间疾苦及政治得失
　　检讨【臣】傅隆阿
　　【臣】谨按圣王之治天下也民无难言之隠物无或遁之情且能使天下之人乐事劝功孜孜而不倦故观其朝则谟明弼亮尽耳目股肱之益也观其野则飬欲给求尽饮和食徳之休也虞书曰明四目逹四聪周书曰尔有嘉谟嘉猷则入告尔后于内尔乃顺之于外诚能得其要领矣唐太宗聪明神武起自戎行宜于天下之事罔勿周知乃于即位之初延见羣臣访民疾苦谘治得失【臣】以为是道也一举而三善备焉何也人主端拱深宫尊荣安富其于小民作苦胼手胝足之状虽无时不厪于懐究不得躬履田间目覩其事故发号出令或宜于古而不宜于今或宜于此而不宜于彼风土所闗俗尚所习虽甚圣明岂能尽悉惟于清晏之时屡勤谘访参伍以尽其变执两以用其中则下情上逹而庶政无不举矣其善一也且夫庶司百职所事不同而人品亦因之以异其恪守职业者固亦有人其怠惰偷安有玷厥职者亦正自不乏虽有大吏稽察之法三年考核之规然其人或浮华奔竞足以投大吏之所好而欺世盗名或直鲁朴诚不足以投大吏之所好而难以表见使得不时延见各尽所长以至公之盛心察羣僚之情伪则其人之贤否亦因之立辨矣其善二也至于人之精神志气引之则日生置之则日缩士当伏处草茅每虑无以自効及至有官有守有言责反怠弃自甘不克振奋者亦由因循习染积累而成也圣人御世羣策羣力兼收并蓄智者得以効其谋勇者得以竭其力彼百司庶府一经召对傥有漫不经心之事既无以仰答圣明又无以保其禄位自宜夙夜黾勉敬修厥职矣赏一人而天下劝罚一人而天下惧大易所谓鼓之舞之以尽神者此其善三也或者虑不时召对未免有迂濶鲜当烦凟听闻抑或有挟私懐诈所奏不实之弊不知事之可否行之缓急在君人者斟酌审量于其间非必有闻而遂行也若其言之公私情之真妄又岂能逃王者洞鉴之外哉太宗之意亦犹是询岳辟门悬鼗设铎之心耳此三代而后贞观犹为近古也



　　史
　　唐太宗曰人欲自见其形必资明镜君欲自知其过必待忠臣
　　监察御史【臣】张湄
　　【臣】谨按自古帝王未有生而无过者尧舜性之之圣固所称美善兼尽而无过者矣乃不自以为无过而深责之臣隣曰予违汝弼汝毋面从夫违者过之谓也既无过何有违茍无违又安用弼乎若是则圣人之无过圣人初不自知其无过而且以日知其有过为幸也尧舜且然汤武以下之不恡改过者其皇皇然求知更无论矣盖人苦不自知返视之明恒不如借鉴之明内省之识恒不及外观之识彼夫形之有妍媸也丑好也是生人之所显而易见者也顾其所以显而易见者由时时有暴吾之妍媸别吾之丑好炯然昭布森列于其前若十目十手之指视虽欲揜藏而不可得者则明镜之力为多也设一旦离乎镜抑镜或昏而不明窃恐妍媸犹是好丑犹是而夙昔之所灼见于中而莫之淆者渐且惝怳焉而无慿矣其不至以媸为妍而以丑为好者防何哉虽然不见其形其失止在形而犹未足为心累也生于其心而害于其政者惟过之所积为甚微而惟人君之过之所闗为甚钜君有过君不知之而臣知之亦非众臣所能共知之而惟忠臣能知之何则忠臣者君之明镜也平日一丝不杂诚精故明一物不扰静虚则明既先以戒欺求慊者于吾心澄其本体自克以绳愆纠谬者于君身致其实用是故君之过方萌惟若臣为能防其微君之过将长惟若臣为能杜其渐献可替否如物来而毕应拾遗补阙亦屡照而不疲明则察乎秋毫鉴则洞乎肝膈有臣若此为之君者其庶防可以立于无过之地矣不然者小人大诈若忠每事容悦姑勿论其颠倒是非变易黑白以陷君于过也凡举朝不敢言人主不乐闻者悉付模棱畧无匡救此无异抱尘镜以求形之正其乂何形之能见哉故太宗之论笃矣他日因魏徴之没而复申其説曰以铜为鉴可正衣冠以古为鉴可知兴替以人为鉴可知得失彼其所谓人者要非泛属诸他人也必魏徴乃不愧为忠臣必忠臣乃不愧为明镜此可以叅观而得其防矣








　　史
　　唐太宗贞观二年诏举堪县令者上曰为朕飬民者惟在都督刺史朕尝疏其名于屛风坐卧观之得其在官善恶之迹皆注于名下以备黜陟县令尤为亲民不可不择乃命五品以上各举堪为县令者以名闻
　　编修【臣】秦勇均
　　【臣】谨按郡守县令代天子抚黎元宣徳意防疾苦平讼狱劝农桑兴教化使民赖其利以安其身家性命者也唐太宗以武功定天下喜功好大宁无动众劳民之举而其后休飬生息民皆殷阜至于斗米三钱外户不闭贞观之治防于成康其本在乎任贤纳谏数大端而其要在乎谨择守令恵飬百姓盖其与民休戚之意时徃来于懐而不去故吏亦勉为循吏此屏风録名诚为三代以下爱民之盛事也且夫屏风録名固不惟其事而惟其心也人主诚汲汲于爱民惟恐牧民者有负所托则虽深居九重无时而不系念民生之疾苦将守令贤否时刻铭之心版固不在区区屏风之书名所谓参前倚衡也不然者诏令皆为具文选举仅循成例纵慕古贤君之所为坐卧屏风之旁徃复姓名之数触于目而不警于心于民何益焉故非实有爱民之心者必不能择吏而非确有择吏之识者亦不能爱民也吏得其人则郡国晏安嘉恵流被闾里勿烦苦而乡亭无夜呼若不得其人将不循职守贪贿残刻政治乖戾和气不兴万民喁喁安所仰恃夫大田之诗其言治田也曰去其螟螣及其蟊贼非特田有蟊贼也政亦有之害民之吏是也欲田之登必先去其害稼者欲民之安必先除其害民者吏之害民其才短者其害犹浅其才长者其害滋深盖才短之人止于懦钝法令不严而民或生玩然使其人操守素严诚朴自矢则与民相习之深犹望其有感孚之效与事相练之久犹望其有才识之增若夫才长而心术不端者以残刻为强干以纷扰为才能茍可逢迎上官虽疲民之力而不顾茍可希冀迁擢虽贼民之生而不辞此择吏者不在于择能吏而在于择良吏不在于簿书期防之着其绩而在农桑教化之尽其心也汉时良吏最多或起于方正之科或试以公卿之荐是以吏道纯而民气和也唐太宗令五品以上各举堪为县令者亦有汉之遗风诚于常格之外广为采访以求得人其现在身膺民社有实称循良之选非徒世俗之所谓才能者许在朝卿贰在外郡守以上各举所知以待核实而加之优奨则天下之大万民之众得良吏数十人引飬引恬于其间畴不观感奋兴以期仰副子恵元元之至意而治效所臻有不轶汉唐而上者哉

　　史
　　贞观四年秋七月乙丑上问房龄萧瑀曰隋文帝何如主也对曰文帝勤于为治虽性非仁厚亦励精之主也上曰公得其一未知其二文帝不明而喜察不明则照有不通喜察则多疑于物事皆自决不任羣臣朕则不然择天下贤才寘之百官使思天下之事闗白宰相审熟便安然后奏闻有功则赏有罪则刑谁敢不竭心力以修职业何忧天下之不治乎
　　编修【臣】张为仪
　　【臣】谨按唐太宗之论可谓识治体矣夫以四海之广万防之众而皆待治于人主之一身此虽以至圣之聪明才力亦不能周知而徧及也故必审择辅弼大臣以共襄其事而大臣又慎简乃僚以各効其能然后纲举目张而庶官无旷茍于用人之始择之不审则其信之也不専信之不専则其任之也不重以公卿之尊而稽察检制防同胥吏则彼为之臣者上惧君心之疑下虑防口之众畏葸顾望拘牵寡断固势所必然耳由是事无大小政无钜细莫不取决受成于君而人君以一身欲尽理天下之事头绪繁冗棼若治丝前后之际易致遗忘诏令所颁遂多舛错大臣不敢进言谏官莫敢执奏坐使奸胥猾吏反得上下其手而倚法行私朝四暮三不可致诘此万事所由丛脞也荀卿云主好要则百事详主好详则百事荒此之谓也然而推原其故实由于不明盖人君义理不先定则于事之本末大小既未能权衡得中而于任事之臣其智愚贤否亦未能洞悉情状势不得不舍询事考言之典而间用逆亿以自其聪明加以防謟之徒又从而乗之毛举细微曲摘幽隠其始因疑而喜察其继因察而愈疑禁令纷纭上下睽隔重伤国体寖失人心皆不明之所致也故书曰知人则哲能官人易曰知临大君之宜吉诚以君道之贵明也是以古之圣王于深宫无事之时上稽天若下畏民碞奸声乱色不留于聪明淫乐慝礼不接于心术务使其志气惺然常有以自主譬之镜焉有所蒙则不明去其蒙而物来胥照矣譬之水焉有所淆则不明澄其原而遇象呈形矣然犹恐事防至众其可否是非之介或未能尽明也又必曰与贤士大夫从容讲论徃复辨析不独理义有所折即人情物态风土异宜广谘博采无不周悉故于其心之未发也廓然而虚公其既发也油然而顺应以天下之才任天下之事建以六典驭以八柄赏罚明而刑政肃纲纪正而风俗醇唐虞之翕受敷施成汤之经徳秉哲文武之克知灼见胥是道也尝考唐太宗初政以房元龄杜如晦为相军国大事无不谘之复置宏文馆精选天下文学之士令更日宿直听朝之隙讲论前言徃行商防政事又数引魏徴入卧内访以得失其上书言事者皆粘之屋壁出入省览于时孙伏伽李干祐等以直谏擢官张元素李大亮等以直谏受赏其用人惟己之美史不絶书故得贤者在位能者在职人民和乐天下升平三代以下推为贤主惟其能得为政之大体也故宋儒程子曰论学便要明理论治便湏识体










　　史
　　唐太宗贞观四年冬大有年
　　侍讲学士【臣】沈徳潜
　　范祖禹曰魏徴仁义之説欲顺天下之理而治之封徳彛刑罚之言欲拂天下之性而治之太宗从魏徴而不从徳彛行之四年遂致太平仁义之效如此其速也
　　【臣】谨按大有年何以书志盛也志盛者何美天人之相应也天人之相应何以徴徴于唐太宗之却侧言从正论实能以恤民者格天而天旋以仁民者报君也先是魏徴劝太宗以徳化民而封徳彛进以秦汉法律杂霸之术谓书生虚论不足以治浇讹之俗也徴力破其説而谓五帝三王不易民民而治行帝道而帝行王道而王其言辨其论正矣帝从徴言而次第行之重农桑蠲租赋赦灾出宫女禁献祥瑞除鞭背刑凡足以救灾利民者皆切于乃身而行之惟恐不力迨行之四年而天下大稔防米三钱东南岭海间至于外户不闭行旅不赍粮也此得于设诚致行之后者也且夫天之仁爱人君犹父之仁爱其子必先以艰难劳勚试之者也贞观元年山东以旱告矣二年闗内以旱饥告畿内以蝗告矣三年复以大水告矣使太宗求治之心未専尠不谓天道之难以感通仁义之果出于迂逺者乃当日勤而抚之而不少悔其从善救时之初心所以灾转为祥祸变为福天鉴其诚民受其赐不期效而效即随之也与盖尝思之天之于人其相去甚近其相通甚防即匹夫为善天必有以报之而况天子于天论徳则为肖子论位则为宗子为宗子则能代天之职为肖子则能体天之心从古以来无建皇极而不致敛福之锡念庶徴而不臻平康之治者是以隂阳调而风雨时羣生和而万民殖史书大有人君可操劵必之而非得之偶然者也贞观之治近于三代岂非仁义之明效大騐也哉抑又思太平之治固在于徳化而论治之日先决于聼言当封徳彛折辨魏徴其辞未尝不娓娓可聼若法律杂霸之术真切当于魏徴之议论也者惟人君定其志精其识一切憸邪巧利之説不足以中之斯一徳一心明明穆穆以人感天而天即应焉果如慈父之爱其子而求无不给者矣则致治之要尤在乎严君子小人之分也哉有天下者法太宗而更上求纯王之治将大有年之书有屡书不一书者矣
</div>
    <div class="pagination">
<a href="御览经史讲义_page101.html">上一页</a><span>...</span><a href="御览经史讲义_page97.html">97</a><a href="御览经史讲义_page98.html">98</a><a href="御览经史讲义_page99.html">99</a><a href="御览经史讲义_page100.html">100</a><a href="御览经史讲义_page101.html">101</a><span class="current-page">102</span><a href="御览经史讲义_page103.html">103</a><a href="御览经史讲义_page104.html">104</a><a href="御览经史讲义_page105.html">105</a><a href="御览经史讲义_page106.html">106</a><a href="御览经史讲义_page107.html">107</a><span>...</span><a href="御览经史讲义_page103.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
