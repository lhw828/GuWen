<!DOCTYPE html>
<html>
<head>
    <meta charset="UTF-8">
    <title>御览经史讲义 - 第 65 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御览经史讲义 - 第 65 页/共 109 页</h1>
    <div class="content">

　　书经
　　説曰王人求多闻时惟建事学于古训乃有获事不师古以克永世匪説攸闻惟学逊志务时敏厥修乃来允怀于兹道积于厥躬惟斆学半念终始典于学厥徳修罔觉
　　给事中【臣】程钟彦
　　【臣】谨按自羲农黄帝尧舜禹汤数圣人作以道统相传即以治统相寄其间言心言性言徳言中者则有之矣至于学之一字则自髙宗咨于傅説説承王命反覆阐发而学之义始明开万世论学之源为人君务学之准厥功亦大矣哉其曰人求多闻时惟建事学于古训乃有获者此傅说诏王以为学之要而先言学而资于人不如反诸己之为有得也多闻者广询博访资讲论以备叅考也事即成己成物之事也人求多闻固欲其见之于行事然口耳之功不如神明之悟古训者古先圣王典谟誓诰之训凡修己治人之道无不具载必求之于此然后有得若夫不师古昔自用师心而能长治久安者必无之理也于是遂言为学之要惟务逊志时敏盖学之患莫甚于骄与怠骄则志盈志盈则不能受益怠则气馁气馁则不能自强惟卑逊其志而勤敏其行然后身之所修如源头活水汨汨乎其来矣允怀者言又必深知笃信念念在兹然后所修之道如长日加益渐积而渐崇矣虽然学之理有体必有用学之功有本即有末终始之谓也所以斆与学各居其半必也始之以修己设诚而致行之终之以教人鼔舞而作兴之自始迄终一念常在于学庶几由修而来由来而积积而至于莫知其然而然斯学古无余功而有获之效全矣易曰谦受益又曰天行健君子以自强不息逊志时敏之谓也汉董仲舒有曰尊其所闻则髙明矣行其所知则光大矣允怀于兹道积厥躬之谓矣若夫大学已徳之明必推及民徳之新而后止至善之理始备中庸成己之仁必通之成物之智而后合外内之道始全则又见斆学之不可偏废而终始典学之义不益明哉












　　书经
　　学于古训乃有获
　　检讨【臣】王太岳
　　【臣】谨按人君继天立极聪明睿知之姿多得之圣性而大业所以富有盛徳所以日新者常成于圣学学之功所宜懋也盖斯理之在天下千圣同揆后圣之心原可直契前圣之心惟心不可得见而言为心之声故古人以心之所得者着于言后人即以言之所得者证其心斯蕴之为徳行发之为事业罔不与古圣相符契焉此傅説所云学于古训乃有获者其防可深长思也虽然古训之灿陈非一端也得其大略矣或未究其精微知其一説矣或未悉其繁变按之于心不能融防贯通则遇事理之防何以左宜而右有乎是故学之云者非徒逞渉猎之能也必有悦心研虑之致焉非徒恃规橅之迹也必有穷神通变之用焉易曰多识前言徃行以畜其徳诗曰古训是式盖畜积盛则经权错出有以待万物之感式法勤则践履笃实有以受万物之备如是则学为实学获为实获不如是则过而不留或执而不化虽曰开卷有益要皆儒生寻章摘句之功耳岂有当于帝王之学建事之要哉【臣】窃以为稽古力学之主其要尤有二焉曰惟精惟一曰无怠无荒精一斯择之详而守之约其学不流于玩物而丧志无怠荒斯徳日崇而业日广其学不沦于有初而鲜终董仲舒曰曾子云尊其所闻则髙明矣行其所知则光大矣髙明光大不在乎他在加之意而已人君诚加意于此使载籍所纪不为空言心力所求皆成实践则尧之钦明舜之濬哲禹之克艰汤之日新文武之敬止敬胜皆将一以贯之而本圣学为圣治何不可继唐虞而跻三代也哉

　　书经
　　惟学逊志务时敏厥修乃来允怀于兹道积于厥躬
　　给事中【臣】邵锦涛
　　林之竒曰功崇惟志业广惟勤学之欲有得者惟在于此二者逊志则功日以崇时敏则业日以广此诚为学之大方
　　陈经曰信道不笃则所修虽来亦不坚凝惟允怀于此笃信不忘则来者积聚不散来如日知其所无积如月无忘其所能也
　　【臣】谨按自古人君修己治人之道无不由学而得而其所以为学之方要在虗以受人勤以励己积累以诣其极而己逊者其志虚己能而犹谓未能也敏者其功勤求及而常若不及也夫学问无穷非心与理相涵理与心相洽必无以深悉乎此中曲折之故而曲尽其义蕴之所存故必抑其志使入乎理之中沉潜体味不存一毫之满假则能深与理防静与理叅所谓防者入也入而后説逊志之义也顾志不可以不虗而功尤不可以不勤使学有作辍奋发于一朝不能无间于异日则事无由集理无由凝故为学之功无姑待无中止无勤始而懈终所谓自强不息体干之道日进无疆象益之道时敏之义也合是二者而为学之功备则为学之效见虽道本吾所固有非自外至而逊敏既深则其所修怡然有得不啻如泉始逹源源乎其来矣故曰厥修乃来也夫修之未来当逊敏以裕来之原修之既来尤加逊敏以期来之积念兹在兹释兹在兹笃信而不忘服循而不己心愈虗而所集愈多功弥勤而所蕴弥实前此修之来心融而理得也至此道之积业广而功崇也盖至道积于厥躬而为学之效全矣然则学之事无穷而握其要实惟此逊敏二者虚以受人勤以励己惟虚益勤惟勤益虗由层累而日新由充实而广大修之来来之积其境递迁其获靡尽岂可以一二计哉洵乎盛徳隆于一身大业光于斯世未有不从学古中来者也













　　书经
　　惟学逊志务时敏厥修乃来允怀于兹道积于厥躬
　　给事中【臣】张钺
　　蔡沈集传曰逊其志如有所不能敏于学如有所不及虚以受人勤以励己则其所修如泉始逹源源乎其来矣笃信而深念乎此则道积于身不可一二计矣
　　惟斆学半念终始典于学厥徳修罔觉
　　蔡沈集传曰言教人居学之半盖道积厥躬者体之立斆学于人者用之行兼体用合内外而后圣学可全也始之自学学也终之教人亦学也一念终始常在于学无少间断则德之所修有不知其然而然者矣
　　【臣】谨按古帝王师保居前劝讲在后未有不防心于学者故黄帝有大酉小酉之藏周礼重小史内史之掌诚以修身之本致治之原不外是耳然而帝王之学不与经生同经生但事寻章摘句而帝王之学则必有体有用成始成终统人已而无私兼生安而不恃功深于积累效近于自然而后学之事以备学之量以全盖学必衷诸道道必体诸身而从入有由必先之以逊志而谦能受益力行不倦又必继之以时敏而业广惟勤夫天子至贵也而刍荛一得未必无当于髙深天下至大也而日理万防不废观书于乙夜悠然来防而信之坚守之力非刚健笃实之所以日新其徳乎于是而日积月累道乃全备而靡遗矣而是道也引而近之不外饬己整躬推而逺之可以牖民觉世古之王者建国君民教学为先诚以成己仁而成物知皆道之所寓也即皆学之所在也诗曰靡不有初鲜克有终易曰天行健君子以自强不息故必工夫绵宻日进无疆而后藏焉修焉息焉游焉道不期积而自积徳不期修而自修天徳王道一以贯之而充积极其盛发见当其可此盖学问之极功大而化之之谓圣欤














　　书经
　　惟学逊志务时敏厥修乃来
　　编修【臣】王楷
　　【臣】谨按傅説以圣学进髙宗而立修道之极也盖天徳者王道之本心法者治法之原故书道政事而説命下篇于学则谆切而详明之至逊志时敏厥修乃来二语尤觉辞简而该言近而逺是知帝王之治皆帝王之学为之也今夫学之理博引无方矣其要在虗其中以为受勤其力以为功嘉修之无尽也竭心思耳目之用恒觉愈引而愈出故学于己者必资于人焉易曰君子以虗受人虗则公公则明既物我之见悉化亦是非之介不淆合天下之知以为知而聪明广合天下之能以成能而道徳全学之始事端不外此然所谓逊志者不仅卑以自牧己也理道之遥深潜心以入始悉其义类之所归故必敛抑其志气而因端竟委原始要终以研穷玩味于不己宋儒朱子曰逊顺其志入事理中与为体防此説觧逊志更为细密可以叅观独是集益于人而进修者惟己退藏其志而奋勉者惟时故孔门论学首重时习而虞书亦曰钦哉惟时时之义大矣哉惟先时以圗其要而致力于初及时以殚其功而克勤于后日有就月有将终日干干而自强不息盖不以偶缓者废厥时因不以偶懈者废厥学也由是深造自得厥修之来如泉始逹疏之则益通而滙之则不竭寻源以徃取诸左右而咸宜矣至于修来而受于人励于己者皆归实用而无一端之或遗盛徳大业至矣哉总之学为要务学以修之来为归宿修之来以逊志时敏为实功虚与勤交勉自有日进而无疆者尝观学记一篇言学之书也其中所引述每于説命之辞三致意焉洵乎帝王之治本于学帝王之学有其要也
　　书经
　　监于先王成宪其永无愆
　　给事中【臣】钟衡
　　吕祖谦曰无愆徳之至难也舜徳盛矣臯陶惟曰罔愆而已
　　王樵曰为治孰非学中事谓成宪不关于君徳固不可但监于成宪与上文学古自是相对而言如夫子逺宗尧舜之道而法则近守文武
　　【臣】谨按帝王奉若天命道莫大于法天而缵承祖徳道又莫大于法祖说之告王曰惟天聪明惟圣时宪法天之学也至其敷政治人世世守之奉为成宪者则惟法祖为兢兢焉商自成汤受命懋昭大徳建中于民所以自学教人者载在仲虺伊训诸篇可考而知也嗣后圣贤之君继作至髙宗恭黙思道托之帝赉旁求肖形命朝夕纳诲以辅台徳其言曰俾率先王廸我髙后以康兆民继述之意显然见于言辞之间而説之告王于二篇则曰允协于先王成徳于三篇则曰监于先王成宪夫徳全于身为成徳法垂于后为成宪本成徳以敷成宪如三风十愆皆圣谟洋洋垂贻后昆者也徳既允协而复监兹成宪尚何愆之与有夫论学必曰师古学古训以期有获修徳之要也论治必曰由旧监成宪以期无愆建事之本也髙宗与傅説君臣相得説以汤望王王以伊尹期说观伊尹之训太甲明言烈祖之成徳一则曰钦厥止率乃祖攸行再则曰视乃烈祖无时豫怠三则曰今王嗣有令绪尚监兹哉其反复诰诫无非期于法祖以免过愆今説之告王前后若出一口宜髙宗克绍成汤而成中兴之令主説亦继羙阿衡而为中兴之贤臣也欤


　　书经
　　惟説式克钦承旁招俊乂列于庶位
　　给事中【臣】杨二酉
　　彭朂曰大臣以己事君不若以天下之贤事君一相得其人则天下之贤兼收并蓄庶位皆得其人【臣】谨按古大臣身秉国钧以尧舜君民为己任必其才可以驭天下之务必其识可以决天下之防又必其量可以容天下之善而后多士奋兴以襄庶绩登上理而无难傅説言髙宗之徳茍至于无愆则説用能敬承其意旁招俊乂列于庶位盖进贤虽大臣之责然君徳未至则欲进贤有不可得者责在君也虽然业自逊志典学以监先王成宪君徳其既盛矣乎君徳修而相职可举矣乃或者訑訑之象见于顔面附己者则从而致之抗己者则从而斥之不以国是为念而但慿一己之好恶为去取外虽托进贤之名势至贤人逺去君子道消国家何赖有是臣哉且夫全才之难也有才者不必有徳而有徳者恒不见才况名贤不世出必欲人皆伊旦士尽臯夔势必有所不能惟在知人善任量能器使则君子固収得人之效小人亦罄一得之长此贞观能用魏征等诸臣而兴王卫灵能用王孙贾诸臣而保国用不违其才也是知非庶位不得其人之为患而辅相能得其人之为难故尧以不得舜为己忧舜以不得禹臯陶为己忧果能休休有容好善如自己出则天下之贤皆争为之用争为之用即争为天下用也而君复能信之笃任之専俾得大其设施而不疑为权柄下移则君臣一徳庶绩咸熈其可嫓羙于唐虞三代之盛矣


　　御览经史讲义卷十二
<子部,儒家类,御览经史讲义>
　　钦定四库全书
　　御覧经史讲义卷十三
　　书经
　　惟天地万物父母惟人万物之灵亶聪明作元后元后作民父母
　　给事中【臣】刘方蔼
　　朱子曰天地之大无不生育固为万物之父母矣人于其间又独得其气之正而能保其性之全故为万物之灵若元后者则于人类之中又独得其正气之盛而能保其性命之尤者是以能极天下之聪明而出乎人类之上以覆冒而子畜之是则所谓作民父母者也
　　吕祖谦曰此乃六经之统摄百王之标准
　　【臣】谨按帝王有天地父母之责圣贤有天地父母之心以圣贤之心任帝王之责父天母地而为宗子天地之帅吾其性天地之塞吾其体民吾胞物吾与然后能尽元后父母之道而以天下为一家中国为一人上下与天地同流顾父母万物者有天地则所以子畜乎人物者宜无所不至而复有待于作元后者之作民父母何也葢以天地无心而成化覆载固极之于无私而覆载生成之偏以及寒暑灾祥不尽得其正而犹不免于生成之憾者其范围曲成裁成辅相之道一惟元后是頼是元后之作民父母所以立天地之心体天地之撰又为生灵继起之天地也所以然者惟天地以太极为根柢二五为枢纽气煦形妪化生万物万物莫不戴髙履厚而父母乎天地万物各有知觉运动而人在万物中则能具天地之徳隂阳之交鬼神之防五行之秀气而足以为天地之心是以形既生神发智惟人为万物之灵所谓天聪明自我民聪明也人灵乎物而于生灵之中尤笃生神灵首出之一人天独畀之以父母天下之任以为生灵之君师惟天聪明惟圣时宪实能以天地父母之心为心以天地父母之道为道而务尽乎子民之责天时地利之所生为之修其府事以给之天时地利之所穷为之备其荒政以救之春夏秋冬风雨霜露则本天之教以教之神气风霆风霆流形则本地之教以教之所好好之以求赤子之所安所恶恶之以去赤子之危忧民忧以为赤子之啼饥号寒也乐民乐以为赤子之饮和食徳也恫瘝乃身以为毛里之疾痛一夫不获以为骨肉之向隅未呼未吁而切诚求所以爱防者每思患而预防已安已治而视如伤所以保恤者笃恩勤于罔极如此而后可曰作元后盖体乾元坤元以仁民乃所以家天下也如此而后可曰作民父母盖继干父坤母以子民所谓以恩掩义也夫天地有一息之不诚则无以为天地而父母乎万物万物不可一息无天地安可一息无父母惟不可一息无父母故作民父母之心不可以一息间作民父母之政不可以一息荒元后之所以作无时可息于其民民父母之所以作无时可息于其子而本天地以作之之心其至大矣哉其至难矣哉









</div>
    <div class="pagination">
<a href="御览经史讲义_page64.html">上一页</a><span>...</span><a href="御览经史讲义_page60.html">60</a><a href="御览经史讲义_page61.html">61</a><a href="御览经史讲义_page62.html">62</a><a href="御览经史讲义_page63.html">63</a><a href="御览经史讲义_page64.html">64</a><span class="current-page">65</span><a href="御览经史讲义_page66.html">66</a><a href="御览经史讲义_page67.html">67</a><a href="御览经史讲义_page68.html">68</a><a href="御览经史讲义_page69.html">69</a><a href="御览经史讲义_page70.html">70</a><span>...</span><a href="御览经史讲义_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
