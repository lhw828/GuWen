<!DOCTYPE html>
<html>
<head>
    <meta charset="UTF-8">
    <title>御览经史讲义 - 第 77 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御览经史讲义 - 第 77 页/共 109 页</h1>
    <div class="content">





　　诗经
　　鹤鸣于九臯声闻于野鱼潜在渊或在于渚
　　监察御史【臣】髙景蕃
　　朱子集传言诚之不可揜也理之无定在也【臣】谨按君子之学不外诚身明善而已诚身则一眞无妄而有以立万事万物之原明善则炳烛几先而有以尽无方无体之用自夫人以缘饰之心处之将伸节昭昭而惰行而不知微显有必至之符也抑以胶固之见乗之将守其方隅而遗其变化而不知随在皆一理之贯也鹤鸣之诗所以善为喻也夫是诗为纳诲而作将必上稽诸天命下察诸人心中参之庶事于以騐从违之不爽晰至理之微茫庶几返观内照而不忽于诚中形外之几度务揆时而不拘于畛域偏私之见此纳诲之常也而诗不正言其所以然也罕譬而喻使夫深思而自得之故不言诚之不可揜也而曰鹤鸣于九臯声闻于野不言理之无定在也而曰鱼潜在渊或在于渚盖鹤微物也托足九臯若至幽遐矣而引吭长鸣则声闻于野焉是其嘹喨之音虽欲揜之而必不可揜也已如此抑鱼亦一物耳渊泉自得若有方所矣而水岐之渚又未尝不在焉是其游泳之致欲执一定以求之而不得也又如此由是推之暗室屋漏之地不啻九臯之邃密也发迩见远之征不啻四野之声闻也事虽防于广远道不下带而存不啻在渊之鱼而又或在渚之鱼也故夫天地非大吾身非小千古非遥一念非近几之所着莫能掩也事有精粗理无精粗事有大小理无大小于彼于此无可执也使其自欺于幽独之中而谓可矫饰于大廷之际以一已有尽之见而欲求尽乎千变万化之无穷也此必不可得之数矣是以君子务戒惧慎独以诚其身格物穷理以明乎善推之而刀劒有铭盘盂有儆不敢以纎悉自弛其诚也昌言必拜迩言必察不敢以满假自隘其明也诚至故参乎天地动乎神而无不之也明至故妙乎百为达乎万事而无不当也知行并进明诚两立修己治人一以贯之矣此诗人纳诲之意也欤











　　诗经
　　莫高匪山莫浚匪泉君子无易由言耳属于垣
　　监察御史【臣】陈仁
　　朱子曰山极髙矣而或陟其巓泉极深矣而或入其底故君子不可易于其言恐耳属于垣者有所观望左右而生谗谮也
　　【臣】谨按诗之言当矣切矣盖以人君施为举动皆当谨之于几微之先不可轻露其意使他人得以窥测之茍或一露其几不惟听吾言者有所观望而生谗谮亦且伺吾意之所向而有所假窃然此姑不具论请即谗谮之一端而究言之夫木之高也风必撼焉石之峻也水必激焉贤人者庸人之所深不乐也是故积贤生美积美生誉积誉生忌积忌生谗夫谗人者必小人也谗于人者必君子也君子之谗于人亦可悲哉忠臣不得卒宠于君孝子不得终爱于父贞女不得暴志于夫良士不得全交于友古今来罹此患者盖不少也楚之屈平可谓忠矣汨罗之沉至今悲之呉之子胥其功显矣鸱夷之浮惨何极焉非独此也西伯大圣人也而羑里之囚不免申生致胙父子至亲也而待烹之殃奚为而至诗曰萋兮斐兮成是贝锦述谗之奸也谗人罔极交乱四国着谗之害也投畀豺虎豺虎不食恶谗之严也久矣谗之为患不可不辨也夫泰山之溜可以穿石洪炉之火可以烁金深壑之雾可以障天层山之云可以蔽日贤人之行不坚于金石而巧言之毒甚于水火吾心之明不皎于天日而壅蔽之患多于云雾则谗之难辨曷可胜言乎是故知吾有所善也则伺其隙以疑之知吾有所恶也则多其过以重之如是者不可以不察也未识吾之心也则微词以尝之未必吾之从也则他事以探之如是者不可以不察也或势所不达则因其嬖以致之语所不在则迂其説以及之如是者不可以不察也短其事而阳为不知其人述其语而故为不解其意如是者不可以不察也虞其核也则托于所闻恐其怒也则触其所忌如是者不可以不察也反辞以多誉之而实以暴其短假事以深恶之而因以发其私如是者不可以不察也托为误泄而卒讳之俟急叩之而后言因所概论而泛及之若缓语之而不切如是者不可以不察也何也无故而然其中必有故也大抵谗人之为谗必先窥伺上意上意所向谗人亦向之上意所背谗人亦背之方谗之始君容之而不拒则乱生及谗之进又信之而不辨则乱成必也闻谗而察知谗而去好恶明白决断不疑则乱为之止矣故人君杜絶谗邪之道一曰明二曰断明则视听不惑断则除屏必力且夫大奸似忠大佞似信听言者非心如明镜物无遁情媚之而不喜激之而不怒者未有不堕其术中也昔成王嗣位之初周公以叔父至亲居冡宰之任而管蔡流言成王几至猜阻頼天动威而后悔夫以成王慈祥乐易之主一闻谗言尚不能无疑于周公况其他乎故曰恺悌君子无信谗言使为人主者心正意诚私邪不能蔽公听并观信任无所倚则魑魅詟于震霆雨雪消于见睍虽有善为谗者且不敢为矣即进而为之亦莫之听矣此又人主守约之方也【臣】因朱注谗谮二字而申言谗之为害与谗之难辨如此







　　诗经
　　靖共尔位正直是与
　　监察御史【臣】张湄
　　【臣】谨按天之道动直地之道直方人受天地之正气以生而刚徳具焉故直为人之生理不直则无以为人观赤子之啼笑其端无间于中和匹夫之是非其论不谬于贤圣则直本根乎天性之自然而因以合乎人心之同然孔子曰斯民也三代之所以直道而行也又曰举直错诸枉则民服举枉错诸直则民不服夫蚩蚩之民无所私曲且如此矧臣工之在位者忍以不直事其君哉是故靖共之道不一端而引君于当道务以直为之主书所谓安汝止其弼直者此也顾直必兼言正者正则无不直直者未必正三代而下人臣招其君之过以沽名此挟私妄上至无礼之所为君子尝深恶之而目之曰讪曰讦曰绞则不正甚矣乌得为直乎正直者无一念之稍渉于伪无一事之或顾其私易称敬以直内书称直哉惟清盖直焉而能敬且清斯可谓正直之至者矣且夫正直必刚刚者阳之象也不正直必柔柔者隂之象也阳刚之象不易觏而于廷诤之时偶见之隂柔之象不可逢而于面谀之际数见之然而不易觏者每为人主之所不乐觏不可逢者偏为人主之所最欲逢此正直之臣不世出而非神圣之朝则其途甚危其类亦甚杂也何则上有纳谏之君斯下有敢谏之臣从来君骄则臣谄主圣则臣直人苐见引裾折槛者偘偘自将謇谔不屈以为古人臣何风采可畏爱若是而不知实由圣君之寛容大度为能相与以有成故曰正直是与也窃尝综览前史而叹臣之正直者无逾汉之汲黯唐之魏征然武帝知黯之贤而不能用太宗知征之贤而几欲杀之是则好谀恶直虽哲后亦复不免乎要之非独其君之过也正士在朝羣邪所忌盖未有既犯众人之所忌而犹得防一人之独知者故诗人以靖共责同僚一则曰正直是与再则曰好是正直明乎邪佞之臣其势聚聚者必有比匪之伤正直之臣其志孤孤者贵有相助之理善事君者于此而维持之辅翼之此兆民之公心万世之常道而两间之正气也









　　诗经
　　信彼南山维禹甸之畇畇原隰曾孙田之我疆我理南东其亩
　　给事中【臣】卫廷璞
　　【臣】谨按周家以农事肇基制地之法宜莫善于周乃此诗首章不归美于本朝而遥遡神禹盖因观南东之亩而静念所从也书称文王卑服即康功田功今考诸司马法制度殆极精详然实则踵夏后之遗事何以见之周礼遂人之法大概同于匠人先儒于遂人治地谓是成周之制于匠人为沟洫谓是前代之制其所谓前代者虽未确指为禹而以虞书濬畎浍川之言观之则有明文夫利之在生民者前圣为之而有端则其事可继后圣循之而有绪则其功易成惟后圣有可见之功则前圣愈有难忘之徳矣其所称南山者传云即终南山也尝考禹功所在尤莫详于西北今西北一带平原多而川泽少似乎禹甸难施不知西方属金固水所由生也北为亥子之方又水之本位也观于西北夏秋之交泉随地涌此正沟遂所宜用而蓄泄有兼资也自水道通而地利尽髙者不旱下者不涝而畇畇原隰曾孙得以田之矣所谓我疆我里南东其亩者地势西北髙而东南下自髙趋下亩之所向沟遂从之或南或东大致然也夫有沟遂之类则有径畛之属由径而畛以达于川上之路其为不田之土多矣圣人非不知惜也资为道路实借以隄防故田不污莱而耕余三九且自郊而野田庐在内沟洫在外地势髙下参错有以限戎马之足在易地中有水伏至险于大顺取象于师而昔人所云以水佐耕者丰以水佐守者固亦此意也又周礼有曰凡行停水磬折以参伍郑注谓坎为弓轮水行欲纡曲也南东其亩则或遂纵而沟横或洫纵而遂横有以杀乎水之势而又有以生乎水之情此又圣人制度之妙也春秋传国侨伍田畴前后汉书召信臣杜诗辈开陂泽其功何敢望于圣人而其民犹歌且颂之则此诗因美曾孙而上追神禹岂能已哉












　　诗经
　　我疆我理南东其亩
　　编修【臣】汤大绅
　　朱子曰疆者为之大界也理者定其沟涂也亩垄也其遂东入于沟则其亩南矣其遂南入于沟则其亩东矣
　　【臣】谨按信南山诗意而知农田与水利相乘未可缺一而不备矣盖帝王之治以贵粟重农为本而亩之制以分田树谷为先田何以分必沟洫浍川之正其界而农夫无越畔之虞谷何以树必燥湿髙下之别其宜而土膏收长亩之利故欲力田必先计亩欲计亩必先明其疆理伊古以来圣君贤相留心民瘼未有不于田功亟讲者也夫后代之天下犹古之天下后代之地利犹古之地利户口日益繁人力宜日益广矣然一遇歉歳民或不聊生者得非地有余利民有余力生谷之土未尽垦山泽之产未尽出欤尝考禹贡所载冀州土惟白壤田惟中中扬州土惟涂泥田惟下下此其土宜地脉相去悬殊不待智者而后知也乃江淮之间歳收秔稻足供东南之食而北方所植不过髙粱小米又收获无几不得不待给于呉楚之区无他疆理之法久湮而目前耕作皆有类于缦田也然则疆理之法其可不为之加意哉俗儒之论輙谓井田为必可复其説诚迂濶而难行然井田之制虽不可复而代田之法犹足相参汉书食货志有云武帝以赵过为搜粟都尉过能为代田一亩三甽歳代处故曰代田古法也又云一歳之收常过缦田畮一斛以上善者倍之是则代田所获之粟数倍于缦田所获之粟矣由一亩而推之一顷由一顷而推之一乡由一乡而推之一县一府以至通省其田日益辟其粟日益冨也平原之土其有类于分畦筑垄之方盖如此若夫濵水之地尤资隄障之功周礼不曰稻人掌稼下地以潴蓄水以防止水以沟荡水以遂均水以列舍水以浍防水乎诚使水利既兴而复详求于疆理之术俾经界有定播种以时将时和年丰家给人足出作入息含哺鼓腹之象何难再见于今日哉











　　诗经
　　我疆我理南东其亩
　　给事中【臣】汪榯
　　【臣】谨按则壤首详于禹贡地制大备于周官自古力农者必先治田而治田者必明水利疆理既定亩制复详使土効其官水归其壑润下之性克顺作甘之气乃升其所以为农田计者至周且密矣诗所云我疆我理者因地势以定井则分合不可以不辨所云南东其亩者因水势以治田则利害不可以不明疆以别乎其大也提封百井规模贵整肃矣本匠人之制起而疆之径外有畛畛外有涂涂外有道复有路虽一成之地不啻画域而分疆矣理以析乎其细也甫田九万节目易纷纭矣修遂人之法起而理之川中有浍浍中有洫洫中有沟复有遂虽千里之内无不有条而有理矣疆理定矣土不可以无水五行有相资之用水更不可以无土二者有互济之权于是更详其亩之制有如遂之水自西而东注于沟也不峻其亩于南则水不入沟而入田惟南其亩而遂之水不溢于田者田亦可时资其水于沟也举一南而凡纵横之尽变者准此矣有如遂之水自北而南注于沟也不障其亩于东则水在田而不在沟惟东其亩而遂之水归于沟者沟亦可时引其水于田也举一东而凡经纬之尽善者视此矣要之疆理者顺地势之所宜南东其亩者顺水势之所宜而沟洫不淆经界益正在昔大禹之濬九川距四海必濬畎浍距川小水治而大水并治是不惟河渠水利本相通而治水明农实一体也三代而下不必尽井其田而耕之诚能通沟洫之制因其髙下随地制宜使蓄泄有方旱潦有备则原隰垦辟黍稷翼与地无或遗之利歳皆大有之书疆理南东洵力田之要务欤
　　诗经
　　我疆我理南东其亩
　　监察御史【臣】马燝
　　朱子集传疆者为之大界也理者定其沟涂也其遂东入于沟则其畆南矣其遂南入于沟则其畆东矣
　　【臣】谨按帝王疆理天下物土之宜而布其利所以详为区画者盖以经界沟涂乃治地之良规实万世所永頼故其时不特耕者灌溉有资咸勤稼穑即公卿大夫亦莫不以农事为先务此信南山之诗所以追维禹甸而详言疆理也疆以治外为错壤之经千夫有浍浍上有道万夫有川川上有路此大势之宜正者也理以治内为平畴之纬一夫有遂遂上有径十夫有沟沟上有畛此节目之宜详者也由是而遂之自西而东入于沟者则南其亩遂之自北而南入于沟者则东其亩旱则受其输及涝而泄之亦无泛溢之忧矣考之周官营沟行水之制则职之匠人止水蓄水之令则职之稻人浚导之功潴积之事虽有旱涝犹可以人力补天时之所不及法至善也后世断不能遵循古制兴复井田而其讲求于平日以庶几水旱无虞者自可通古人之意而治之盖大川巨浸方略则寄之重臣疏濬亦自有专职至于田间水道缕析条分为灌输所恃者实牧令之责是以汉之循吏无不以此报最而唐宋以来经济之臣纪绩尤多诚使司民社者时留意于沟洫甽浍相其源流观其通塞督之以疏凿之方敎之以啓闭之节自不至一遇雨水愆期即听其荒芜而莫之救也且夫田非不广袤而水泉自有余也所患者听其自然积歳不为整治塞者任其塞通者不复通得雨则相庆逢旱斯束手耳夫民劳则思思则善心生若农时使之力穑而暇时又敎之勤治沟渠则习其劳而可以广生养之途者并可以杜游惰之渐也观于诗而疆理有经斯屡丰有庆故即继之曰益之以霡霂既优既渥又继之曰疆场翼翼黍稷彧彧此所以受天之祜而报以介福也朱子曰赈济无竒策不如讲水利是在良有司矣











　　诗经
　　倬彼甫田歳取十千我取其陈食我农人自古有年今适南亩或耘或耔黍稷薿薿攸介攸止烝我髦士
</div>
    <div class="pagination">
<a href="御览经史讲义_page76.html">上一页</a><span>...</span><a href="御览经史讲义_page72.html">72</a><a href="御览经史讲义_page73.html">73</a><a href="御览经史讲义_page74.html">74</a><a href="御览经史讲义_page75.html">75</a><a href="御览经史讲义_page76.html">76</a><span class="current-page">77</span><a href="御览经史讲义_page78.html">78</a><a href="御览经史讲义_page79.html">79</a><a href="御览经史讲义_page80.html">80</a><a href="御览经史讲义_page81.html">81</a><a href="御览经史讲义_page82.html">82</a><span>...</span><a href="御览经史讲义_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
