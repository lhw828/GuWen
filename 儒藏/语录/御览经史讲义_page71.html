<!DOCTYPE html>
<html>
<head>
    <meta charset="UTF-8">
    <title>御览经史讲义 - 第 71 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御览经史讲义 - 第 71 页/共 109 页</h1>
    <div class="content">
　　书经
　　方行天下至于海表罔有不服以觐文王之耿光以扬武王之大烈
　　编修【臣】裘曰修
　　陈雅言曰治平无事之时乃祸患所自起茍安于逸乐惮于自强岂所以继志述事而承祖宗之托乎公推广勿误庶狱之旨而并及此固非后世导君以穷兵好大者比也
　　【臣】谨按周公告王以克诘戎兵陟禹之迹而因及德威之盛至于无远弗届归之于觐光扬烈若曰如是方可以对文武而无惭耳【臣】闻帝王以治天下为孝而一事一节不足以当之一代之兴类皆积累数百年披荆棘沐风雨身阅险阻备极艰难而后嗣或不能深知此意一切悠悠焉听之优柔委靡酝于有象未形之际治具弛而不张王心怠而不振日甚一日而祖德宗功有隐然欲隳者矣此固谋国者之深忧也盖尝论之一人之精神愈用则愈出而愈强衰季之主生于深宫之中不离阿保之手偷安肆志不知汗马为何状而百司庶执事恶劳而好逸止于饰文具而已上恬下嬉将骄卒惰一旦有事呼之而不应则束手已耳不然当成周之时列爵惟五分土惟三人有定分矣垂拱而天下治民有宁居矣旅獒西来白雉南贡祥符聿臻矣永清大定而周公犹兢兢以克诘戎兵为告何哉于此见老成虑事之忠望王之切且有似乎预知数百年后必有积弱之患而早为之防也夫文王之耿光武王之大烈至大且远矣耿光也而稍弗显焉不可谓之觐大烈也而稍弗举焉不可谓之扬其曰以者以之也以此克诘之戎兵也夫岂穷兵黩武之谓哉要必使主德常尊国威常重诸侯有不敢上僭之势四夷有不敢内窥之心而后周官周礼可以行八百年之祚可以永夫周公大圣岂无所见而忽于放牛归马之后为此喜功好大之谈哉此一觐一扬也则谓成王即文武焉可也则谓见成王者即如见文王武王焉可也而在文王为有孙在武王为有子矣人主之孝又孰大于此乎三代以还汉之七国唐之藩鎭宋之南北分而明季乃几于无兵大率皆玩视于无事之日而欲奋励于有事之时其势常不能相及也夫足不出戸庭目不窥方域养尊处优而欲坐安遗业难矣故必念及我祖我宗得之之不易而后知守之之难亦惟念及我祖我宗得之之不易而后守之亦遂无难也此帝王之孝也





　　书经
　　若昔大猷制治于未乱保邦于未危
　　检讨【臣】齐召南
　　孔颖逹曰标此二句于前以示立官之意
　　【臣】谨按操舟楫以济川不可以无风而操敝漏之舟楫乘轮辕以致远不可以坦道而乘朽折之轮辕自古帝王守成致治无他异能奇术也惟此治不忘乱安不忘危之深心自足登斯世于久安长治故常于极盛之日朝野无事坐享升平而君臣相戒动色仰畏天命俯騐人心前念祖宗创业艰难后思子孙黎民承亲贤乐利于奕防惟恐德有未洽化有未孚民隐有未闻俊乂有未举深谋远虑又常以为祸患每起于细微而变或乘于所忽必先清心寡欲以端治源屛声色省游观远邪人亲正士左右匡弼守道之臣日侍于侧忠言谠论日闻于耳往古史书兴亡得失可法可戒之事日接于目而怵于心察吏安民维风整俗积储备荒以及恤刑讲武一切当行之务日筹诸心而见为实事至盈也持以谦抑至泰也保以忧勤易曰其亡其亡系于苞桑诗曰迨天之未隂雨彻彼桑土绸缪牖户此之谓也夫天下最难得而易失者时也待其既乱且危而后为之所其势每苦于欲为而不能当其未乱未危又常苦于能为而不欲何哉君人者固未有不恶危乱欲治安也蔽于既治且安而不思其后也见既治遂谓可以长治见既安遂谓可以久安便辟阿谀之臣始用逸乐之说从容投隙以进君人者中其计而不察于是心日以骄政日以怠法度日以弛佥壬日以多忠良卷舌威福暗移忌讳滋繁虚文相应上下防蔽方晏然谓固于磐石泰山而积薪厝火之势已成矣天下犹身也治天下犹养身也不慎起居于康强无疾之日而曰恃有药石庸为计之得乎周至成王天下治安极矣而访落愼始小毖谨微大雅述先王豳风陈民事皆凛凛乎有冰渊之惧有宵旰不遑暇逸之思尚书所载周召二公于治乱安危敷陈剀切危言笃论往往过于丁宁彼讵不知成王为贤主而天下之治安已久乎哉惟不恃其治安所以能久安长治也成王知其然也故万邦既已抚兆民既已绥六服羣辟既已承德而董正治官首述古人立官之意曰制治于未乱保邦于未危大哉言乎其与舜言勅命禹言克艰益言无怠无荒臯陶言天工人代盖百世而同揆也成王又自言只勤于德其兢兢业业日愼一日于制治保邦之道得矣此颂所以美其基命宥密缉熙单心为能光大文武之谟烈而开八百年之统绪也欤



　　书经
　　曰唐虞稽古建官惟百内有百揆四岳外有州牧侯伯庶政惟和万国咸宁夏商官倍亦克用乂明王立政不惟其官惟其人
　　侍讲【臣】介福
　　王氏樵曰官者治乱安危之所出人则制之保之者也惟其人是一篇之要
　　推贤让能庶官乃和不和政庬举能其官惟尔之能称匪其人惟尔不任
　　陈氏经曰人能推让乐善故也不能推让忌嫉故也九官相让众贤和于朝范宣子让其下皆让安有不和者我忌嫉人人必忌嫉我交相忌嫉何有于和
　　【臣】谨按事无论繁简在得其人以治之舜命九官至商列为八政至周合为六典大纲皆出于一所増特其属也明王立政诚得其人则简固乂繁亦乂后世官制愈繁而天之生材常不足赴乎其任故总理之者为尤重惟因材器使俾大贤受大职小贤受小职斯智名功勇各擅其长而事无不举矣然择人固圣主之事而推贤尤大臣之心有虞之朝禹逊稷契臯陶垂逊殳斨伯与益逊朱虎熊罴伯夷逊防龙盖君以其人为贤能而用之而其人不自贤不自能而推之贤让之能且贤不必其出于已而惟贤是推能不必其出于已而惟能是让此至公无私之心大臣之义也凡为庶官者观感其推让之心而师师济济同寅协恭共成郅隆之盛岂不美欤故曰大臣以人事君又曰众贤和于朝万物和于野推贤让能庶官所以无旷庶绩所以咸熙也抑又有难者浅中弱植之徒往往延颈企踵謟亲戚以邀誉因賔客以借交易滋党援狥私之弊是在为大臣者秉公持正拒絶献誉结纳之阶惟知进贤为国不以市恩而人主委任大臣又必因荐举而明试考核其果否称职即以征举之得失保任之公私以为赏罚则庶司无不竭力尽能立功于国而大臣亦无敢比党营私矣三代而上风淳治懋岂复有狥私害公之大臣而成王必深戒之曰举能其官惟尔之能称匪其人惟尔不任盖诚有见于知人则哲古帝犹难而公私义利之间关人材之用舍即关政事之举废此周官一书所以为制治保邦之要务也欤








　　书经
　　冢宰掌邦治统百官均四海司徒掌邦教敷五典扰兆民宗伯掌邦礼治神人和上下司马掌邦政统六师平邦国司寇掌邦禁诘奸慝刑暴乱司空掌邦土居四民时地利
　　侍讲【臣】介福
　　陈氏雅言曰此六官之长纲在网中也冢宰与六卿虽分掌一职而其官则尊于众卿故以冢言六卿之事虽各列一职而冢宰得以兼之故以宰言此董正其官也统百官者即亮采之谓均四海者即惠畴之谓百官异职而能统之则有伦有要有纲有纪咸得其序矣四海异宜而能均之则或远防近或多或寡咸得其正矣此训廸其职也陈氏大猷曰为治莫先于教化故冢宰之后司徒次之敎化莫先于礼乐故宗伯次之敎之和之而犹有不率者则大者加以甲兵小者加以刑罚不得已也故司马司寇次之暴乱去而后民得安居故以司空之居民终焉
　　【臣】谨案为治之道在于得人而所为得人者非仅庶司百执事之得其人而已必有操其要者焉周官六卿分职所以为制治保邦计者不出于此使六卿得其人则率属倡牧于以阜成兆民也何有一曰冢宰振裘者必挈其领冢宰之职举而天下之规模定焉矣规模既定而敎化以兴节文以着五惇五庸莫非天之秩叙也故司徒宗伯次之敎立礼行而犹有干纪乱常者焉则天讨之所必及也故四曰司马大罪陈于原野降此则有司之法在故五曰司寇民迁善远罪而后可以永奠其居故以司空终焉其在周礼则谓之六典六典分掌于六卿而以冢宰统之皆本天之事以为事故冢宰为天官言象天所立之官也而周官冢宰之职曰统百官均四海则亦非五卿之所得而同者矣盖尝论之六卿之设分配天地四时丝牵绳联至微至密即舜典所命九官百揆则冢宰也稷契则司徒也伯夷则宗伯也臯陶则司马司寇兼之若埀若益则司空也虽或分或合因时制宜而其职事要未有出于六卿之外者然则六卿诚得其人尚何唐虞三代之不可及哉周官之戒六卿也惟以功崇业广为务而终之以推贤让能其所以望之者重矣使居六卿之职苐奉行故事苟合取容则其为朝廷羞也甚矣安在其能率属倡牧也盖六卿者庶司百执事之标凖也为六卿者果能去一已之私絶党援之弊彼为其属者自必是则而是效焉所谓大臣法则小臣廉其效自有不期而至者又况今日之庶司百职事即异日之六卿其出而为方伯连帅者即入而为卿士师尹六卿诚贤则转相效法惟惴惴焉以不能对扬天子之休命为惧其所裨益于国计民生者岂其微哉书经
　　六卿分职各率其属以倡九牧阜成兆民
　　右赞善【臣】宋楠
　　蔡沈曰六卿分职各率其属官以倡九州之牧自内达之于外政治明教化洽兆民之众莫不阜厚而化成也
　　【臣】谨按民为邦本本固邦宁圣人知阜成之责不可以独任也于是乎设为六官以典邦治邦敎邦礼邦政邦禁邦土内以正朝廷之纪纲外以立羣牧之表率天下之政胥统于此此六卿分职之由也各率其属者六官之属共三百六十以倡九牧者为九州州牧之倡此即唐虞州牧统于侯伯之遗意阜成兆民即所谓庶政惟和万国咸宁也尝考成周之时周召分陜异公保厘东土君陈出尹东郊召虎旬宣江汉是内诸卿出膺司牧之权也郑桓公武公相继为周司徒祭伯以畿内诸侯为王卿士是外诸侯入行六卿之事也盖其于民生休戚闾阎疾苦皆熟闻习见而确知其所以然是以出则为良牧入则为名卿虽职有区分而政无同异要皆不懈于位而为民所归是六卿九牧皆以佐天子康兆民非可畸轻而畸重也然天下事必有倡而后有因朝廷者四方之倡也而六卿又九牧之倡也自朝廷达之于邦国又达之于四海其地愈远则政之所及者愈遥然能使天下之大如身之使臂臂之使指莫不制从而成运掌之治者纪纲立于朝而庶绩熙于外也是故形端则影正源洁则流清六卿有崇功广业之心则九牧凛愒日玩时之戒矣六卿有怠忽荒政之渐则九牧高坐啸画诺之风矣朝廷意指所存或崇寛大或尚励精不必明见诸诰诫定以章程而一二事之张弛遂黙成天下之风气转移之故防于影响管仲所谓下令如流水之源也至于阜成者鞠人谋人之事也释名土山曰阜阜者厚也敦厐淳固之积蒸而为协气酝而为太和然后隂阳以正风雨以时品彚以亨民生以遂宋儒张载有云不如野马絪缊不足谓之太和太和者厚之至也老子曰治大国如烹小鲜扰之则乱唐太宗曰治天下如建殿屋营搆既成勿数改易茍易一榱正一瓦践履揺动劳扰实多是知民间日用饮食之事当听之百姓之与知与能长人者特因而利导之不生事不懈事寛平正直以协民之中无作好恶以遵王之路则居敬而行简执要以御繁阜民成俗之道莫逾于此非简弃一切姑托于清净无为之说以便其私也圣人在上知安民之本在于得人而得人之本视乎主极是故袛勤于德夙夜不怠兢兢业业一日二日万几者既有以倡庶明之励翼由是凡百有位亦克用乂不侵官不旷官钦乃攸司愼乃出令是分职之实也简厥修进厥良推贤让能举能其官是率属之要也成王既董正之乂训廸之内而六卿外而九牧孰有瘝官旷职以弃厥典常者哉此所以六服羣辟罔不承德以成万方无斁之休也












　　书经
　　钦乃攸司愼乃出令令出惟行弗惟反以公灭私民其允怀
　　侍读学士【臣】汪由敦
　　宋蔡沈曰敬汝所主之职谨汝所出之令令出欲其行不欲其壅逆而不行也以天下之公理灭一已之私情则令行而民莫不敬信怀服矣
　　【臣】谨按钦乃攸司者谨其所守之职愼乃出令者审其兴作之几也国家宪章明备纲举目张虽前人之成法可循而修明之始不至于废弛振作之始不至于怠惰当损当益者必变而通之与时宜之始适乎轻重之中所司之职不可不举则出令不可不愼易曰重巽以申命又曰涣汗其大号出令之谓也子产曰政如农功日夜思之思其始而成其终不思其始终必不成出令者事之始也而政之醇疵民之休戚国之兴衰系焉一令之善为四海之福一令之不善贻无穷之患故圣王莫不愼之于其始始谋不臧至害于政事而后从而易之即使能救其弊而民已不胜其扰矣况其思之不深虑之不远因弊立法而弊随法生创制防奸而奸由制起庙堂之上焦心劳思以筹救时之务朝进一说曰如是则弊可清暮进一说曰如是则奸可絶而闾阎市井之间奸弊如故也或且因而甚焉于是令日益繁而有眊而不行者矣有忽行而忽反者矣有名为奉行而虚文从事者矣揆所由来惟其出之不愼也圣王之出令也先民是程大猷是经不泥古而咈百姓之欲不苟且而图目前之安坚如金石信如四时非有商鞅韩非之峻刑法以驱之而民自敬信服行是何也见其必可行而后着为令于其致反之由熟计审处而预为之防则不待尝试而天下举信其行之无弊管仲曰下令如流水之原此物此志也且夫天下之大计非可以一已之私意与焉也刚愎者不即乎天理之安偏执者务伸其坚僻之说优柔者惮兴事以因循畏葸为守经好大者乐纷更以鋭意有为为尽职趋避为藏身之固迎合为干进之阶始于售其私而讫至偾事而召怨惟廓然大公当行者行之必力不当行者絶之必严訏谟定命远犹辰告庻顽谗说无所容于其间夫如是则有弗令令出而天下安之后世守之较若画一民有定志驯致于从欲以治不难矣董仲舒曰谋事必就圣发政必择语人君图久安长治之道必自愼乃出令始





　　书经
　　学古入官议事以制政乃不迷其尔典常作之师无以利口乱厥官蓄疑败谋怠忽荒政不学墙面莅事惟烦
　　编修【臣】储晋观
　　蔡沈曰学古学前代之法也典常当代之法也【臣】谨按成王董正治官而独揭学之一言以为修职谨令之本反覆告诫其义备矣盖国家法度典章其有定守者也机宜事变其无定形者也是故监前代之成宪而量度处中遵本朝之旧章而聪明不作发言息盈廷之咎居位无旷官之讥此皆政事臧否之所关朝廷治忽之所系而为人臣者之常训也然苟不学则安能兼有是数善而无弊哉今夫人臣不学之害有别昧先圣之术闇当世之务临事周章奉职废弛此则智不足以效一官能不足以效一邑固人君之所必斥者至于拘泥古制坚僻自庸乖谬事情纷更约束则有如王安石之侈言经术经世务而以祖宗之法为不足用矣辨文小慧析言破律粗渉经传縁饰文采以佐其逢迎固宠之私而适足为喋喋利口之戒则有如张汤之决狱傅古义许敬宗之多闻善占对矣然则不学之害小而学术不正之害大三代以后之史册尤炳然可覩也虽然官人之道本以德器为先才猷为后而阘冗无能者或外类于朴诚庸暗寡识者或貌依于谨厚唯诺成习浮沉取容知小而谋大力小而任重平世罕建白可纪之绩有事非缓急倚仗之人不学之害夫岂浅欤又其甚者则若朱子所指本出下流不知礼义而稍通文墨服儒衣冠叨窃科第而全无行检之徒虽其人服官莅政幸无谬误而立身根本之学已失其余不足观也尝攷三代人才毕升于太学司马辨论官材任官然后爵位定然后禄其时之登仕版者固无不学之人而其所学皆修己治人之要道也自朝廷以科目取人士子以举业为学所学非所用所用非所学其来久矣夫欲实学效于当官必其谙练之有素者也且人之智能各有所长而其为学亦必专精于所习汉世诏举吏民能治河者先后得王延世王景二人卒显功效又如郭躬陈宠父子家世明习法律相继为理官皆专务所学之明验宋臣司马光尝议以十科取士分别任使盖欲人才之竞相濯磨讲求于平日也抑成王所告诫者内自公孤六卿而外及四方之岳牧皆百僚之长各率其属者也是知墙面之警为大臣者尤宜加意焉




　　书经
　　功崇惟志业广惟勤惟克果断乃罔后艰
　　少詹事【臣】徐以烜
　　蔡沈曰崇其功者存乎志广其业者存乎勤虽有二者当几而不能果断则志与勤虚用而终蹈后艰矣
　　【臣】谨按国家设官分职所以代天工也为臣者膺朝廷之爵禄则思树立以自见然器识不远者非成功之士也苟安玩愒者非立业之基也优游寡断者非决机之识也是以周王之戒卿士曰功崇惟志业广惟勤者诚以生平之建立总属于一念非常之勋绩每隳于便安天下有志不立而狃于卑者矣志立而狃于卑者无有也天下有勤不懋而堕于隘者矣勤懋而堕于隘者无有也故剏之局不待其崇隆而后知之也惟曰视其注存者而已矣积累之途不必其盛大而始决之也惟曰视其加务者而已矣虽然功业之为势至烜且赫而其为效亦至繁且重乃或志之终身曾不如志之一日勤之卒岁曾不如勤之片晷者岂难易有殊量哉果断不果断之别也事机之至也不测事会之逝也亦无定惟猛焉剖决而不疑洞识于是非可否而仓猝无以撼其神惟奋焉独立而无惧立制于动静吉凶而非常无以震其魄如是则功可崇业可广而又何后艰之有哉夫可以致功而不之致者谓之懦可以建业而不之建者谓之怠功不崇业不广当几而迟回不决者谓之愚懦可起怠可策而愚不可破故果断尤贵克焉周王之戒卿士曰志曰勤而又必曰果断者良有以也




　　书经
　　推贤让能庶官乃和不和政厖举能其官惟尔之能称匪其人惟尔不任
　　监察御史【臣】程盛修
　　【臣】谨按国家所重者人才人才进退系乎政治得失此其权操于君而实倚于二三大臣大臣以人事君者也使才识能甄防善良奬许士类而又如鉴之空如衡之平一切门户恩怨夤缘声气之弊皆不足以动之则其难其愼之心无非忘私忘家之义而天下人才亦知吾道之可以有为也莫不乘时利见踊跃奋兴俊乂在官百僚师师所谓推贤让能庶官乃和也不然者以名为招以利为媒官及私昵爵及恶德德薄而位尊矣知小而谋大矣力小而任重矣其不胜任者居华膴列显要而胜任者反投闲置散寂寞下僚视气节为不足尚经术为不足用呈身识面为不足耻以致人才日坏纪纲日隳餐之素也餗之覆也遑恤国家也然【臣】终不敢谓倚之二三臣而君之责遂可寛者盖君不能周知庶寮而二三臣之贤否忠佞则其所烛照而数计也惟扰成宪则察之紊是非则察之树私人比朋党则察之察之极其精而处之极其当举能其官有上赏焉称匪其人有显罚焉如是则君子道长小人道消学古入官议事以制同寅协恭和衷哉保无有政庬之患重烦黼扆者已








　　书经
　　举能其官惟尔之能称非其人惟尔不任
　　监察御史【臣】朱续晫
　　蔡沈曰所举之人能修其官是亦尔之所能举非其人是亦尔不胜任古者大臣以人事君其责如此
　　董鼎曰因所称举之贤否益足以见我之贤否为人臣者以是观之必无蔽贤妬能之事贤者有所劝而不肖者亦可以自警矣
　　【臣】谨按致治之要在于得人人之众圣主不能徧知必资荐举若荐举不得其实则巧僞并进官职耗费故必设连坐之法以治之此不易之道也又人之才性各有所能或优于守而短于才或长于此而绌于彼不可求备故不妨广其途以取之但使所举皆实则随才器使各得其用昔司马光尝言爱憎毁誉情僞万端与其采访虚言不若使之结罪保举因奏请设十科以举士令每岁各于十科中举三二人拟结状云臣窃见某人有何行能臣今保举堪充某科倘后不如所举及犯正入已赃臣甘同坐不辞状到付中书省记簿仍别置合举官臣寮簿岁终不举按劾施行如举后不如所举量轻重行罚必行勿赦所贵人人愼重官皆得人光之言似过严而难行然细思之实亦有不得已者盖保举之责甚重知人既难而深怀荐贤为国之诚肯时时留心于此其事亦复不易故朝廷每下明诏或则观望而不举否则又将狥私而滥举矣二者之弊均未易除虽云事本非易然揆之以人事君之义为臣者固亦无所逃其责光之言盖深合于周官董正之法其意犹可师也
</div>
    <div class="pagination">
<a href="御览经史讲义_page70.html">上一页</a><span>...</span><a href="御览经史讲义_page66.html">66</a><a href="御览经史讲义_page67.html">67</a><a href="御览经史讲义_page68.html">68</a><a href="御览经史讲义_page69.html">69</a><a href="御览经史讲义_page70.html">70</a><span class="current-page">71</span><a href="御览经史讲义_page72.html">72</a><a href="御览经史讲义_page73.html">73</a><a href="御览经史讲义_page74.html">74</a><a href="御览经史讲义_page75.html">75</a><a href="御览经史讲义_page76.html">76</a><span>...</span><a href="御览经史讲义_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
