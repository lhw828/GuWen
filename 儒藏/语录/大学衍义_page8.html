<!DOCTYPE html>
<html>
<head>
    <meta charset="UTF-8">
    <title>大学衍义 - 第 8 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大学衍义 - 第 8 页/共 22 页</h1>
    <div class="content">　　子曰君子易事而难説也説之不以道不説也及其使人也器之小人难事而易説也説之虽不以道説也及其使人也求备焉
　　臣按君子之心平恕故易事其情正大故难説惟其平恕故使人各取其所长小人之心刻覈故难事其情偏私故易説惟其刻覈故用人必责其全备
　　子曰君子泰而不骄小人骄而不泰
　　臣按君子循理故安舒而不矜肆小人逞欲故矜肆而不安舒泰者心广而体胖骄者意盈而气盛
　　子曰君子上逹小人下逹
　　臣按君子以穷理爲事故日进乎高明小人以徇欲爲事故日究于污下
　　子曰君子求诸巳小人求诸人
　　臣按君子自责而不责人故求诸巳小人责人而不自责故求诸人
　　子曰君子不可小知而可大受也小人不可大受而可小知也
　　臣按君子所存者大故不可以小事测知而可以当大事小人局于狭小其长易见故不可以任大而可以小知
　　子曰君子喻于义小人喻于利【喻犹晓也】
　　臣按义者天理之公利者人欲之私君子之心惟知有义故于义见得分明小人之心惟知有利故于利无不通晓自比周而下凡十有一章皆言君子小人所爲之相反而其大端不越于公私义利而已孔子之指欲学者知君子小人之分而审其取舎之防臣今于此欲人主知君子小人之辨而致谨于用舎之际圣人之言葢无适而不宜也呜呼自昔奸邪小人之所以爲天下祸者虽非一端然未有不以私与利爲之者利即私也私即利也茍利其身虽君父之安危弗顾也苟利其家虽社稷之存亡弗恤也然则人主于平时用舎之际其可不察诸此乎
　　孟子曰观近臣以其所爲主观逺臣以其所主【主犹举主之主】臣按君子小人各从其类故近臣而贤必能举逺臣之贤者逺臣而贤亦必有近臣之贤者以举之故观其所举之贤否则近臣之爲人可知观其举者之贤否则逺臣之爲人可知
　　孟子曰存乎人者莫良于眸子【眸子目之瞳子也】眸子不能掩其恶胷中正则眸子了焉胷中不正则眸子眊焉【了明也眊不明之貎】听其言也观其眸子人焉廋哉
　　臣按目者精神之所发而言者心术之所形故审其言之邪正騐其目之明昧而其人之贤否不可掩焉此观人之一法也
　　魏文侯问置相于李克克曰居视其所亲富视其所与逹视其所举穷视其所不为贫视其所不取
　　臣按文侯问择相而李克以此五者爲言葢居而不妄亲所亲者必贤富而不妄与所与者必当逹而不妄举所举者必善虽穷困而不爲非义之事虽贫匮而不取非义之财兼此五者非君子不能故可以当大臣宰相之任李克此言亦庶几得观人之要矣是时有魏成者食禄千钟什九在外什一在内是以得卜子夏田子方段干木而进之文侯皆以爲师李克之言虽非专爲成发然非成莫能当者故文侯卒相之后之论相者其尚有考焉以上论圣贤观人之法臣按朱熹有言知人之难尭舜以爲病孔子亦有听言观行之戒然尝思之此特爲小人设耳若皆君子则何难之有哉葢天地之间有自然之理凡阳必刚刚必明明则易知凡阴必柔柔必闇闇则难测故圣人作易遂以阳爲君子阴爲小人其所以通幽明之故类万物之情者虽百世不能易也尝窃推易説以观天下之人凡其光明正大疎畅洞逹如青天白日如髙山大川如雷霆之爲威如雨露之爲泽如龙虎之爲猛而麟鳯之爲祥磊磊落落无纤芥可疑者必君子也而其依阿淟涊囘互隐伏纠结如蛇蚓细如虮虱如鬼蜮狐蛊如盗贼诅祝闪倐狡狯不可方物者必小人也君子小人之极既定于内则其形于外者虽言谈举止之微无不发见而况于事业文章之际尤所谓粲然者彼小人者虽曰难知而亦岂得而逃哉臣谓熹之言深有得于大易微防人主以是观人思过半矣故附着焉










　　大学衍义卷十五
　　钦定四库全书
　　大学衍义卷十六
　　宋　真徳秀　撰
　　格物致知之要二
　　辨人材
　　帝王知人之事
　　汉髙帝疾甚吕后问曰陛下百歳后萧相国旣死谁令代之上曰曹参可问其次曰王陵可然少戆【少者多少之少戆谓愚而直也言陵之为人稍愚直也】陈平可以助之陈平知有余然难独任周勃重厚少文然安刘氏者必勃也可令为太尉吕后复问其次上曰此后亦非乃所知也
　　惠帝二年萧何薨曹参代何为相国举事无所变更一遵何之约束为相三年百姓歌之曰萧何为法较若画一曹参代之守而勿失载其清净民以宁壹
　　臣按此以参代何之验
　　五年曹参薨明年以王陵为右丞相陈平为左丞相周勃为太尉【此尽用髙帝垂没之言也】七年惠帝崩太后临朝称制髙后元年议立诸吕为王问右丞相陵陵曰髙帝刑白马盟曰非刘氏而王天下共击之今王吕氏非约也太后不说问平勃平勃对曰可太后喜罢朝陵譲平勃曰始与髙帝啑血盟诸君不在邪今王吕氏何面目见髙帝于地下乎平勃曰面折廷争臣不如君全社稷安刘氏君亦不如臣【汉初承战国余习臣下相谓亦曰君臣】陵无以应之太后以陵为太傅实夺之相权陵遂病免归
　　臣按陵之争王诸吕戆也平不争而许之智也
　　七年诸吕擅权用事陈平患诸吕力不能制尝燕居深念陆贾见平曰天下安注意相天下危注意将将相和调则士豫附士豫附则天下虽有变权不分君何不交驩太尉平用其计两人深相结吕氏谋益衰
　　臣按平非勃不能独济大事此难独任也
　　八年太后崩诸吕欲为乱当是时赵王吕禄梁王吕产将兵居南北军太尉勃不得入中军主兵郦商子寄与吕禄善绛侯乃与丞相平谋使人刼郦商令其子寄绐説吕禄归将印以兵属太尉太尉遂将北军然尚有南军丞相平乃召朱虚侯章佐太尉遂诛诸吕立文帝臣按此安刘必勃之验也髙帝论萧曹平勃诸人考其始终无一或差者盖帝之性旣明达而又更事履变之久其于羣臣之材行皆尝斟酌而剂量之故所以为后人计者防无遗策后之论者以知人善任使称之信矣若继世之君有若帝之明达又不若帝更尝之多茍能躬览万机以究亊情之利害日接羣臣以察人材之长短若汉宣帝聴政之日令丞相以下各奉职而进明陈其职以考功能是亦知人之方也若夫深居髙拱于事未尝有裁决之勤渊黙寡言于人未尝有叩击之素舍功能之实信毁誉之偏而欲用舍之间各当其任难矣故人主上必如尧次必如髙帝又其次必如孝宣庶防可语知人之事不然非所闻也
　　孝文帝后元六年匈奴入上郡云中所杀略甚众以周亚夫为将军次细栁刘礼为将军次霸上徐厉为将军次棘门以备胡上自劳军至霸上及棘门军直驰入将以下骑送迎已而之细栁军军士吏被甲锐兵刃彀弓弩持满【彀张也】先驱至不得入曰天子且至军门都尉曰军中闻将军令不闻天子之诏居无何上至又不得入上乃使使持节诏将军吾欲入营劳军亚夫乃传言开壁门天子按辔徐行至营亚夫持兵揖曰介胄之士不拜请以军礼见天子为动改容式车使人称谢皇帝敬劳军成礼而去上曰嗟乎此真将军矣曩者霸上棘门若儿戏耳其将固可袭而虏也至于亚夫可得而犯邪称善者久之月余匈奴逺塞汉兵罢乃拜亚夫为中尉孝景帝二年吴楚等七国皆反初文帝戒太子曰即有缓急周亚夫真可任将兵及七国反上乃拜亚夫为太尉将三十六将军往击吴楚凡三月皆破灭
　　三年以亚夫为丞相其后上废栗太子亚夫争之不能得上由此疏之
　　窦太后言皇后兄信可侯上与丞相议亚夫曰髙皇帝约非刘氏不王非有功不侯今信虽皇后兄无功侯之非约也帝默然止其后匈奴王徐卢等六人降帝欲侯之以劝后亚夫曰彼背其主降陛下陛下侯之何以责人臣不能守节者乎帝曰丞相议不可用乃悉封徐卢等为列侯亚夫因谢病免
　　后元年帝居禁中召亚夫赐食独置大胾无切肉又不置箸亚夫心不平顾谓尚食取箸上视而笑曰此非不足君所乎亚夫免冠谢因趋出上目送之曰此鞅鞅非少主臣俄以事下吏狱吏以反诬之亚夫不食死臣按人之度量相去岂不逺哉方亚夫之军细栁也持军之严虽人主无所屈文帝乃以是知之曰缓急真可将也其后作相因事数諌积忤上心景帝以是疑之曰鞅鞅非少主臣也细栁之事倘在孝景时则亚夫必以傲上诛尚何兵之可将使其得相文帝尽忠论諌则必以社稷臣目之二帝之度量相去不同如此其所以然者文帝不以拂巳为忤景帝专以适巳为悦故也故人君欲真知臣下之贤否其必自去私意始
　　汉武帝末以霍光为大司马大将军金日防为车骑将军上官桀为左将军受遗诏辅少主是为昭帝又以桑羊为御史大夫其后桀父子与光争权燕王旦自以帝兄不得立常懐怨望及羊建造酒盐铁为国兴利伐其功欲其子弟得官亦怨恨光于是桀等皆与旦通谋且诈令人为燕王上书言光出都肄郎羽林【肄试也郎羽林者宿卫之士都肄犹言大阅也】道上称防【道路也天子出称警入称防此言光僭】又擅调益幕府校尉【调益谓增置也校尉幕府之属也】光专权自恣疑有非常臣旦愿入宿卫察奸变候司光出沐日奏之【司与伺通用出沐谓休沐也】桀欲从中下其事羊当与诸大臣共执退光书奏帝不肯下明旦光闻之不入上问大将军安在桀对曰以燕王告其罪故不敢入有诏召大将军光入免冠顿首谢上曰将军冠朕知是书诈也将军无罪光曰陛下何以知之上曰将军之广明都郎近耳【广明地名都郎即前都试郎羽林也】调校尉以来未能十日燕王何以得知【言燕去京师逺十日内亊燕王何由便知】且将军为非不须校尉【言将军大权在手若欲为非不须增置校尉方可举亊也】时帝年十四尚书左右皆惊而上书者果亡【亡谓逃亡也】捕之甚急桀等惧白上小事不足遂【谓不须穷竟也】上不聴后桀党有譛光者上辄怒曰大将军忠臣先帝所属以辅朕身敢有毁者坐之自是桀等不敢复言唐李徳裕论曰人君之徳莫大于至明至明以照奸则百邪不能蔽矣汉昭帝是也周成王有惭徳矣成王闻管蔡流言使周公狼防而东所谓执狐疑之心来谗贼之口使昭帝得伊吕之佐则成康不足侔矣臣按武帝托孤于霍光善矣而又参之以上官桀桑羊是知人之明有愧于髙帝也桀等皆奸邪嗜利之徒外交藩王而内结贵主非昭帝天性夙成能知光为忠臣而保持之使桀等得志其祸可胜言哉是昭帝知人之明反过于孝武也然孝武不立燕广陵【燕王旦广陵王胥】而立昭帝是明于知子不属田千秋辈而属霍光是明于知臣而乃失之桀等者桀以谄进羊以利合故也传曰播糠眯目天地为之易位故人君必先正其心不为谄惑不为利动然后可以辨羣臣之邪正矣
　　唐明皇之在蜀也【天宝十四载安禄山反明皇幸蜀】给事中裴士淹以辩学得幸时肃宗在凤翔毎命宰相辄啓闻及房琯为将帝曰非破贼才也若姚崇在贼不足灭至宋璟曰彼卖直以取名尔因厯评十余人皆当至李林甫曰是子妬贤疾能无与比者士淹曰陛下诚知之何任之久帝默不应
　　臣按明皇之为人也异哉以为闇邪则其评房琯评姚崇评李林甫何其言之当也以为明邪则其评宋璟抑何言之戾也璟之忠诚端亮为开元辅相第一帝乃以卖直取名目之盖璟以直道事君屡拂上意故一斥不复用至是犹有余怒焉若林甫之妬贤疾能帝非不知者而乃用之终其身由璟不茍合林甫茍合故也然则人主一有好同恶异之心则私意行而贤否乱虽有英明之资卒蹈闇谬之失如明皇者岂可不戒也哉
　　唐徳宗时濠泗观察使杜兼恶幕僚李藩诬奏藩摇动军情上大怒召诣长安望见藩仪度安雅乃曰此岂为恶者邪擢秘书郎【藩后亊宪宗为元和贤相】
　　臣按徳宗知人之明最为所短故于卢杞则不觉其奸邪于姜公辅则疑其卖直李晟之勲陆贽之忠则疎斥之摈废之裴延龄之欺罔韦渠牟之躁劣则亲信之寄任之以佞为忠以直为狂未有甚焉者也顾能于举目之顷而识李藩盖当是时未有私见之汨故也若卢杞姜公辅诸人则有爱恶之私焉故识鉴之昬明若是其异也传曰公生明偏生闇使徳宗持心之平无所适莫常如李藩之时则于诸臣之邪正必不至易位矣后之人主可不戒诸
　　宪宗元和中裴度平蔡还知政事程异皇甫镈以言财利幸尝论臣事君当励善底公朕恶夫植党者度曰君子小人以类而聚未有无徒者君子之徒同徳小人之徒同恶外似中实逺在陛下观所行则辨帝曰言者大抵若是朕岂易辨之度退喜曰上以为难辨则易上以为易辨则难君子小人行判矣已而卒为异镈所构出为河中节度使
　　臣按宪宗刚明果断能用忠谋不惑羣议以建中兴之烈是岂不知人者蔡功旣成侈心遂炽于是正邪始易位矣由异镈辈善于治财有以供其侈用故也传曰利令智昬信哉不然则以裴度之堂堂忠节视异镈辈之奸防虽不辨白黑者亦能知其为正邪之分也天资如宪宗犹以利欲掩其明是故人君不可无正心之学
　　武宗即位以李徳裕为门下侍郎平章亊徳裕入谢言于上曰致理之要在于辨羣臣邪正二者势不相容正人指邪人为邪邪人亦指正人为邪人主辨之甚难臣以为正人如松栢特立不倚邪人如藤萝非附他物不能自起故正人一心事君而邪人竞为朋党先帝深知朋党之患而所用皆朋党之人良由执心不定故奸邪得乗间而入也
　　臣按徳裕在文宗朝与李宗闵迭为宰相而徳裕卒为宗闵所倾以文宗不能辨邪正也及相武宗深陈二者之辨而武宗能聴之故徳裕得效其忠谋防昌之功防于元和由武宗能辨其邪正故也徳裕松栢藤萝之辨此善喻也盖正人以直道自将虽于人主犹无所容悦况肯他有依凭以进乎邪人以枉道求合故权臣用事则附权臣近习得志则附近习妃嫔有宠则附妃嫔卑猥鄙贱无所不至徳裕此言足以判正邪之情状矣近世名臣张浚又推而广之以为不私其身慨然以天下百姓为心此君子也谋求之计甚宻而天下百姓之利害我不顾焉此小人也志在于为道不求名而名自归之此君子也志在于为利掠虚美邀浮誉此小人也其言之刚正不挠无所阿徇此君子也辞气柔佞切切然伺候人主之意于眉目顔色之间此小人也乐道人之善恶称人之恶此君子也人之有善必攻其所未至而掩之人之有过则欣喜自得如获至宝旁引曲借必欲开陈于人主之前此小人也臣尝以此而求之君子小人之分庶防其可以槩见矣臣谓人主欲知羣臣之邪正惟以徳裕浚之言参而考之则亦何难辨之有然徳裕所谓邪人竞为朋党独不思君子其无同类矣乎或以朋党议我矣必如裴度曰君子之徒同徳小人之徒同恶则为得之此徳裕之所以不及度也
　　以上论帝王知人之事














　　大学衍义卷十六
<子部,儒家类,大学衍义>
　　钦定四库全书
　　大学衍义卷十七
　　宋　真徳秀　撰
　　格物致知之要二
　　辨人材
　　奸雄窃国之术
　　春秋传晋魏绛曰【晋国名魏绛晋大夫】昔有夏之方衰也后羿自鉏迁于穷石【后羿夏诸侯鉏及穷石皆地名】因夏民以代夏政【禹孙太康淫放失国夏人立其弟仲康仲康亦防弱仲康卒子相立羿遂代相号曰有穷】恃其射也【羿善射】不脩民事而淫于原兽【淫放原野】弃武罗伯困熊髠尨圉【四子皆羿之贤臣】而用寒浞寒浞伯明氏之谗子弟也伯明后寒弃之夷羿收之【夷氏】信而使之以为已相浞行媚于内【内宫人】而施赂于外愚弄其民而虞羿于田【乐之以游田】树之诈慝以取其国家外内咸服【信浞诈】羿犹不悛【悛改也】将归自田家众杀而烹之【家众寒浞之私党也烹煮也杀羿而煮食之也】浞因羿室【就其妃妾】臣按自古奸臣欲盗其君之国非挟宫闱之助合左右之交则不能独为故寒浞之相羿也行媚于内而施赂于外内外盘结无一发其奸者然后得以愚弄上下而恣其所欲为使羿无从禽之荒则兹心未惽犹有时而觉也故又虞羿于田使之驰骋弋猎以汨乱其精神顚倒其志虑于是诈慝之谋得立而取羿之国戕羿之身若反手然当有夏之时风俗淳质已有巧于篡盗如寒浞者况后世哉是以虞周君臣更相勑戒曰无逸防无躭乐以此为防后世犹有湛【音耽】于酒色而举国授人如汉成帝者
　　史记【汉司马迁所作】齐世家【齐世家纪齐国之事也】田乞事齐景公为大夫其收赋税于民以小斗受之其粟与民以大斗行隂徳于民而景公弗禁由此田氏得齐众心宗族益彊晏子数諌公弗聴景公有宠姬生子荼景公病命其相国恵子髙昭子立荼为太子景公卒两相立荼是为晏孺子田乞不说遂立景公他子阳生而杀晏孺子专齐政乞卒【諡厘子】子常立复脩厘子之政以大斗出贷以小斗收执其君简公而弑之立简公弟是为平公田常言于平公曰徳施人之所欲君其行之刑罚人之所恶臣请行之行之五年齐国之政皆归田常常于是尽诛鲍晏监止【鲍晏监三氏皆齐大家】及公族之彊者而割齐自安平以东至琅琊【安平琅琊皆邑名】自为封邑封邑大于平公之所食常卒【諡成子】子盘立使其兄弟宗人尽为齐都邑大夫盘之孙田和乃迁其君康公于海上食一城以奉其先祀和立为齐侯
　　臣按左氏传载晏子对景公略曰陈氏虽无大徳而有施于民【田氏本出于陈故又曰陈氏】豆区釡钟之数其取之公也薄其施之民也厚在公厚敛焉陈氏厚施焉民归之矣后世若少惰陈氏而不亡则国非其国也公曰善哉是可若何对曰唯礼可以巳之在礼家施不及国大夫不收公利公曰善哉我不能矣史记所谓晏子諌而公不聴者此也方田氏之初不过以小惠市于国人而已使景公用晏子之言脩明君臣上下之礼使惠施出于上而下不得私利权归于上而下不得擅则大分明而人心一虽百田氏其能窃国乎景公乃善之而不能用在公则厚敛焉田氏则厚施焉是驱其人而归之也景公既没于是田乞因主少国疑之际得以擅废立之权而国之大柄在其掌握矣及田乞死而常代立旣专惠施以作福又专刑罚以作威于是弑君而人莫敢讨世臣公族以次翦灭而人莫敢问越再世卒有齐国亦云晚矣易曰臣弑其君子弑其父非一朝一夕之故其所由来者渐矣由辨之不早辨也田氏之祸在景公世犹可为也及其旣久则不可为矣盖其渐之不圗而早之不辨至于簒势之已成孰得而遏之哉汉人有言权臣易世则危盖言颛国之久则其权不可收其势不可制必至于危也故田乞之后有田常遂以代齐季宿之后有意如亦以擅鲁【季武子名宿其子季平子名意如逐昭公】至于凤莽操丕之于汉【王凤专政厯五侯至从子莽簒位曹操专政至子丕簒位是为魏文帝】懿师昭炎之于魏【司马懿始专政其子师继之师弟昭遂封晋王昭子炎簒位是为武帝】皆以其渐取之推原本末由其不早辨故尔然则人主其可一日失其操柄也哉
　　秦昭王子安国君为太子安国君有子二十余人其爱姬华阳夫人无子夏姬之子子楚为秦质子于赵赵不甚礼子楚子楚居处困不得志阳翟大贾吕不韦贾邯郸见之曰此奇货可居乃往见请以千金西防事安国君及华阳夫人立子为适嗣子楚曰必如君策请得分秦国与君共之不韦乃以五百金与子楚为进用结賔客复以五百金买奇物玩好自奉而西防秦求见华阳夫人姊而以其物献华阳夫人因言子楚贤智结宾客徧天下常曰楚也以夫人为天日夜泣思太子及夫人夫人大喜不韦因使其姊说夫人请立子楚以为嗣安国君许之乃与夫人刻玉符约以为适嗣而请吕不韦傅之不韦取邯郸诸姬絶好善舞者与居知有身子楚从不韦饮见而说之因起为夀请之不韦怒念已破家为子楚乃遂献其姬姬自匿其身至大期时生子政子楚遂立姬为夫人昭王薨安国君立为王华阳夫人为王后子楚为太子秦王立三日薨諡孝文王子楚立是为庄襄王以不韦为丞相封文信侯庄襄王立三年薨太子政为王尊不韦为相国称仲父秦王年少太后时时私窃通不韦后始皇帝壮不韦事发诛
　　臣按吕不韦非直大贾盖大盗也方其见子楚曰奇货可居固料己之能使子楚得国又能移子楚之国为己之国矣其捐千金也非轻利也谓其利有百乎此也其献姬也非能割己之欲也谓其所欲有万乎此也史称子楚之请姬也不韦怒旣不获已与之夫不韦不出他姬而饮子楚而以娠者饮子楚固知其见而恱恱而请请而与之则异时得国者吾之子也其献也所欲而非强也其怒也伪而非情也包藏深而布置逺非独子楚不能察虽后之作史者犹莫之察也且孝文之立三日而薨庄襄之立三年而薨岂其偶然邪抑必有其故矣夫以不韦之智巧能使子楚外入超在内二十余公子而得国安知其不能速二君之死而趣立其子乎子政立则嬴氏之国转而吕氏有矣盖自子楚之嗣至此不二十年而吕氏得国故先儒以谓始皇旣立伯翳之祀已絶史氏纪録宜曰后秦可也秦自孝公以至昭王国势日益雄张尝合五国之师百万之众攻之而不能克而不韦以一女子从容谈笑夺其国于袵席之间故曰不韦非独大贾盖大盗也其后楚相黄歇亦先纳李园之妹娠而献之君生子为太子遂以黄代其窃国之术与不韦同然二人卒以是自族果何益防臣今列此于簒臣之篇者欲人君知奸臣用智之可畏谨毋以色而倾其国也噫
　　汉王莽孝元皇后之弟子也莽羣兄弟皆乗时侈靡以舆马声色佚防相髙莽独折节为防俭成帝封莽为新都侯迁骑都尉光禄大夫侍中宿卫谨勑爵位益尊节操益谦散舆马衣裘振施賔客收赡名士交结将相卿大夫甚众故在位更推荐之防者为之谈说虚誉隆洽倾其诸父矣敢为激发之行处之不慙恧【恧愧也】后大司马曲阳侯根荐莽自代上遂擢为大司马莽旣防出同列继四父而辅政【凤商立根四人皆为大司马而莽之诸父也】欲令名誉过前人遂聘诸贤良以为掾史赏赐邑钱尽以享士哀帝即位以争傅太后称尊号事遣就国
　　臣按此莽饰伪钓名之始也然当是时岂必遽有簒志哉履霜之不戒则其渐必至于坚冰是以圣人畏诸
　　哀帝崩无子太皇太后召莽拜为大司马迎中山王为后是为平帝时年九歳太后临朝称制委政于莽莽以大司徒孔光名儒相三主太后所敬于是盛尊事光引光女壻甄邯为侍中诸哀帝外戚及大臣居位素所不说者莽皆傅致其罪【傅读曰附附益而引致之令入于罪】为请奏令邯持与光光素畏谨不敢不上之莽白太后辄可其奏于是附顺者防擢忤恨者诛灭王舜王邑为腹心甄丰甄邯主击断平晏领机事刘歆典文章孙建为爪牙莽色厉而言方【外示劲厉之色而假为方直之言】欲有所为微见风采党与承其指意而显奏之莽稽首涕泣固推逊焉上以惑太后下以示众庶
　　臣按此莽得权用事之始也故其情状浸与昔异其推尊孔光以其有重名而易制也名重则可以欺天下易制则不妨巳之权而可以行己之志前则霍光之于蔡义后则伾文之于杜佑其术略同自色厉言方以下史氏所以状莽之情态也孔子以色厉内荏为穿窬之盗盖外为刚劲之色而中实阴柔所以欺世盗名也莽之窃国盖用此术欲有所为防示风指及其得请则涕泣固辞奸伪至此虽明君未能遽察况易欺之母后与易惑之众庶乎其潜移汉鼎宜矣
　　始风益州令塞外蛮夷献白雉莽白太后以白雉荐宗庙羣臣因奏莽功徳致周成白雉之瑞宜赐号安汉公莽上书让不聴又固辞羣臣复上言宜以时加赏太后下诏益封莽二万八千户为太傅赐安汉公于是莽为惶恐不得已而起受防又譲还益封爵邑
　　臣按此莽居摄之渐也安汉之称用周公故事也旣如周公之称公亦可如周公之居摄矣
　　莽欲专断知太后厌政乃风公卿奏言太后不宜亲省小事令太后下诏自今封爵乃以闻他事安汉公四辅平决权与人主侔矣
　　臣按此莽夺国之渐也凢奸臣之欲夺国必先颛国颛则惟吾之所欲为虽夺人之国莫与争者矣
　　莽念中国已平唯四夷未有异乃遣使者赍金币重赂匈奴单于使上书闻中国讥二名故名囊知牙斯今更名知慕从圣制所以诳耀媚事太后下至旁侧长御其故万端【旁侧长御谓太后宫中诸妾御也】
　　臣按莽于元后为近亲自足以得其意矣而犹必事旁侧长御者此寒浞行媚于内之故智也奸贼之心所以弥缝上下者其宻如此
　　莽旣尊重欲以女配帝为皇后以固其权奏言长秋宫未建请考论五经定娶礼正十二女之义以广继嗣博采二王后及周公孔子世列侯在长安者适子女【适读曰嫡谓妻所生也】事下有司上众女名王氏女多在选中者莽恐其与己女争即上言身无徳子材下不宜与众女并采太后以为至诚乃下诏王氏女朕之外家其勿采庶民诸生郎吏以上守阙上书及公卿大夫咸言安汉公盛勲堂堂如此今当立后奈何废公女愿得公女为天下母莽遣长史以下分部晓止而上书者愈甚太后不得已聴采莽女莽复自白宜博选众女公卿争不宜采诸女以贰正统莽女遂立为后后又采伊尹周公称号加莽为宰衡位上公
　　臣按莽旣颛国柄又求为后父则其尊莫与匹矣然委蛇曲折备极奸伪之态若不得已而后受焉自是身为宰衡女配宸极朝廷宫省之权一出于已于夺国也何有其后曹操将簒汉亦杀伏后而立其女隋杨坚以后父而取后周之天下大抵类此
　　是歳莽奏起明堂辟雍灵台为学者筑舍万区徴天下通一艺以上皆诣公车网罗天下异能之士至者前后千数
　　臣按莽将篡汉故为此以要誉于天下之士非真有意育材致贤为国家计也
　　羣臣奏言宰衡位宜在诸侯王上诏曰可其议九锡之法遂加九命之锡【九锡者车马衣服乐悬朱户纳陛虎贲鈇钺弓矢秬鬯】
　　臣按九锡者天子之礼也齐桓晋文有功于周室所锡者二三而已今莽备之是乃居摄即真之渐也其后人臣将簒者必先加此盖皆用莽故事云
　　莽先所白遣风俗使者八人还诈为郡国造歌謡颂功徳凡三万言泉陵侯刘庆言周成王幼小称孺子周公居摄今帝富于春秋宜令安汉公行天子事平帝崩【莽酖之也】莽选宣帝孙中最幼子婴年二歳托以卜相最吉是月前辉光谢嚣奏武功长孟通浚井得白石有丹书文曰告安汉公莽为皇帝符命之起自此始莽使羣公以白太后曰莽非有他但欲称摄以重其权塡服天下耳太后许之乃令居摄践阼如周公故事明年改元居摄立婴为皇太子号曰孺子后又称符命即真天子位定有天下之号曰新云班固赞曰王莽始起外戚折节力行以要名誉及其居位辅政成哀之间勤劳国家动见称述岂所谓色取仁而行违者邪莽旣不仁而有佞邪之材又乘四父厯世之权遭汉中防国统三絶而太后夀考为之宗主故得肆其奸慝以成簒窃之祸及其窃位南面处非所据顚覆之埶险于桀纣而莽晏然自以为黄虞复出也廼始恣睢奋其威诈滔天虐民穷凶极恶毒流诸夏乱延蛮貊自书传所载乱臣贼子无道之人考其祸败未有如莽之甚者也
</div>
    <div class="pagination">
<a href="大学衍义_page7.html">上一页</a><span>...</span><a href="大学衍义_page3.html">3</a><a href="大学衍义_page4.html">4</a><a href="大学衍义_page5.html">5</a><a href="大学衍义_page6.html">6</a><a href="大学衍义_page7.html">7</a><span class="current-page">8</span><a href="大学衍义_page9.html">9</a><a href="大学衍义_page10.html">10</a><a href="大学衍义_page11.html">11</a><a href="大学衍义_page12.html">12</a><a href="大学衍义_page13.html">13</a><span>...</span><a href="大学衍义_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
