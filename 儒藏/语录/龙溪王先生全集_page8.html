<!DOCTYPE html>
<html>
<head>
    <meta charset="UTF-8">
    <title>龙溪王先生全集 - 第 8 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>龙溪王先生全集 - 第 8 页/共 44 页</h1>
    <div class="content">

　　慨惟离索之久，思求助于四方，乃者千里远涉，历钓台，登齐云，涉紫阳，止于斗山之精庐，得与新安诸同志为数日之会，其意固不在于山水之间也。诸君各以用力之疏密、受病之浅深，次第质言，以求归于一是之地，予不肖，何足以知之？

　　夫学一而已矣，而莫先于立志。惟其立志不真，故用功未免间断。用功不密，故所受之病未免于牵缠。是未可以他求也。诸君果欲此志之真，亦未可以虚见袭之及以胜心求之。须从本原上彻底理会，将无始以来种种嗜好、种种贪着、种种奇特技能、种种凡心习态全体斩断，令乾乾净净从混沌中立根基，自此生天生地生大业，方为本来生生真命脉耳。此志既真，然后工夫方有商量处。譬之真阳受胎而收摄保任之力自不容缓也，真种投地而培灌芟锄之功自不容废也。昔颜子之好学，惟在于不迁怒、不贰过，此与后世守书册、资见闻全无交涉，惟其此志常定，故能不迁，此志常一，故能不二。是从混沌中直下承当，先师所谓有未发之中始能者是也。颜子之学既明，则曾子、子思之说可类推而得矣。

　　夫颜子殁而圣学亡，诸君欲学颜子，须知颜子所学者何事。若舍身心性情而以胜心虚见求之，甚至以技能嗜好滑之，未见其善也。昔者秦越人，医之神者也，值药童子服勤既久，颇能传其方，间以语诸人，人服颇有效，而此童子者则固未之能也。予不肖，何以异于是？诸君深信其方，务加修服，以去其病，人不以重不肖未能之疑，吾道幸矣！


水西会约题词


　　嘉靖己酉夏，予既赴水西之会，浃旬，相告归，复量诸友地理远近，月订小会，图有终也。乞予一言，以识心期。

　　夫道有本原，学有要领，而功有次第。真假毫厘之机，不可以不辨也。予与诸君旬日相会，此等处言之亦已详矣。未审诸君果能信得及否。水渐木升，积累之次第固非一蹴所能至，然由萌蘖之生以达于千寻，由源泉混混以放于四海，其本末源委、长养流行之机，实非有二物也。

　　今日良知之说，人孰不闻，然能实致其知者有几？此中无玄妙可说，无奇特可尚，须将种种向外精神打并归一，从一念独知处朴实理会，自省自讼，时时见得有过可改，彻底扫荡，以收廓清之效，方是入微工夫。若从气魄上支持、知解上凑泊、格套上依傍，傲然以为道在于是，虽与世之营营役役、纷华势利者稍有不同，其为未得本原、无补于性命，则一而已。

　　所望诸君，不以予之去来为聚散，每会如所订期，必须破冗一来，相摩相荡、相劝相规，为性命之心重一分，为世情之心自然轻一分。譬如鱼之于水，相濡以沫，相呴以吻，终不若相忘于江湖之为愈也。且今日之会，非有法制可以防闲，惟藉区区道义以为之联属。二三百人之内，岂能人人尽发真志、尽有信心？亦藉中间十数诸友旧有所闻者虚心乐取、招徕翕聚以为之倡耳。一人倡之，十人从而和之，已而和之者益众，虽欲此会之不兴，不可得也。苟为性命之心不切，不能包荒隐恶、涵育成就以全吾同体之爱，徒欲以胜心相高，甚至忿争讦戾、动气奋颜，而犹以为知学，圯族败群，莫此为甚。虽欲会之不废，不可得也。

　　吾人立身行己自有法度，既为此学，一切凡情俗态良知有未安处，便须破除斩截，不可假借通融、放令出路。石翁有云：名节者，卫道之藩篱，藩篱不固，其中鲜有存者。语若分析。自今视之，未必非对症之药，亦图终之一助也。诸君念之戒之！


道山亭会语


　　嘉靖辛亥秋，太平周子顺之访予山中，因偕之西游，将历观东南诸胜，遇同志之区，则随缘结会，以尽切劘之益。过苏，值近沙方大夫开府吴中，闻予与顺之至，集同志数十辈，会于道山亭下，延余二人往莅之。夫吴中多豪杰，声华礼乐之盛，甲于东南。况双江、绪山、沃洲、及斋诸公，有事兹土，贞教阐化，后先相闻，流风有存者。登坛说法，则予岂敢当？若曰群处质言，相与订旧学而觅新功，以就正有道，则固不肖之本心也。

　　既如会，诸生惧其既别而或离也，乃图为月会之约，而属予言以导其所志。

　　夫古今之言志者大略有三，曰：富贵、功名、道德。是虽老生之恒谈，然约古今人品高下而论之，要无出于此者，不可不辨也。

　　古之所谓道德者，若孔颜思孟是也。所谓功名者，若侨向奚蠡是也。所谓富贵者，若仪秦衍泽之徒是也。三者所志不同，而其所趋亦远矣。道德者，至诚经纶而无所倚，达乎天矣。功名则务为建立，以其实心取必于期会，而爵禄无以入其中。富贵则察知利害之形，役使天下之诸侯，有徒步而陟相位者。意气赫然，震掉一世，方且以大丈夫目之，要皆非苟然者也。

　　世降学绝，士鲜克以豪杰自命，圣贤不世出，道德之风盖亦邈矣。下此而功名、而富贵，果能实心建立而忘爵禄否乎？果能明于利害而赫然震掉否乎？是未可知也。所趋既卑，故所见益陋，依傍假借，大抵名高而实下。今之所谓道德者，古之功名也。今之所谓功名者，古之富贵也。今之所谓富贵而已者，庸鄙攘窃，自比于乞墦穿窬之类，有仪秦所不屑为者而甘为之，所趋益下矣。

　　若此者，其来有由。功利之毒，沦浃人之心髓。本原潜伏，循习流注，以密制其命，虽豪杰有所不免，非一朝一夕之故矣！以此时而倡为道德之说，何异奏雅乐于郑卫之墟？亦见其难也已。所幸灵知之在人心，亘千百年而未尝亡。故利欲沸腾之中，而炯然不容昧者，未尝不存乎其间。譬诸宝鼎之沦于重渊，赤日之蔽于层云，而京华光耀初未尝有所损污也。

　　孟氏有曰：所欲有甚于生，所恶有甚于死。死生亦重矣，而所欲所恶有甚焉者，宁舍彼而取此，信乎灵知之果未尝亡也。死生且然，况身外之功名富贵而轻于死生者乎？然而世之以燕安失之者亦多矣！善学者明于内外之故，察于轻重之机，识取夫炯然不容昧者而固守之，以进于道德之归。譬诸探重渊而列鼎象，披层云而睹日光，而功利之神奸魑魅，自无所遁其形。此端本澄源之功。君子之辨志，辨诸此而已矣。此志苟立，自能相应，自乐于亲师取友。所以博习而论学者自专且久，而无有异物之迁。是犹争名者之乐趋于朝，争利者之乐趋于市，势使然也。不然，则日讲时习，适以增其假窃之资，亦口耳而已矣，于身心竟奚益哉？

　　孔子曰：先进于礼乐，野人也；后进于礼乐，君子也。如用之，则吾从先进。说者谓周末文胜，孔子欲损文以还于质，故林放之问致辨于奢俭易戚之间，皆从先进之志也。夫吴声华礼乐之盛似矣！苟概以从先进之说，得无在所损乎否耶？千叶之花无实，九层之台易圯，此无他，崇饰太高而发荣太繁故也。予闻之：淡薄所以明志。纷丽技巧易失其本心，世未有浮华不黜而能完养其精实者也。

　　昔者馁夫偶食谷而甘，即欲与众尝之，以共免于饥困之患，而其腹尚枵然未尝饱也。今者则何以异此？吾人不以其偶食而遂忽其欲共尝之心，不以其未尝饱而并疑谷之不足以饱，则知所以养生矣。夫谷之味，冲腴而淡，异于肥甘，窃恐吾人厌饫之余，溺于所养，而于此有所不察耳。


滁阳会语


　　予赴南谯，取道滁阳，拜瞻先师新祠于紫微泉上。太仆巾石吕子以滁为先师讲学名区，相期同志与其隽士数十人，大会祠下，诸君谬不予鄙，谓晚有所闻，各以所得相质，以求印正。余德不类，何足以辱诸君之教？而先师平生所学之次第，则尝闻之矣！请为诸君诵之，而自取正焉。

　　先师之学，凡三变而始入于悟，再变，而所得始化而纯。

　　其少禀英毅凌迈，超侠不羁，于学无所不窥。尝泛滥于词章，驰骋于孙吴，其志在经世，亦才有所纵也。及为晦翁格物穷理之学，几至于殒。时苦其烦且难，自叹以为若于圣学无缘，乃始究心于老佛之学。筑洞天精庐，日夕勤修炼习伏藏，洞悉机要。其于彼家所谓见性抱一之旨，非惟通其义，盖已得其髓矣。自谓尝于静中内照形躯如水晶宫，忘己忘物，忘天忘地，与空虚同体。光耀神气，恍惚变化，似欲言而忘其所以言，乃真境象也。

　　及至居夷处困，动忍之余，恍然神悟，不离伦物感应而是是非自见。徵诸四子六经，殊言而同旨。始叹圣人之学坦如大路，而后之儒者妄开迳窦，紆曲外驰，反出二氏之下，宜乎高明之士厌此而趋彼也。自此以后，尽去枝叶，一意本原，以默坐澄心为学地，亦复以此立教。于《传习录》中所谓“如鸡覆卵，如龙养珠，如女子怀胎，精神意思，凝聚融结，不复知有其他”、“颜子不迁怒、贰过，有未发之中，始能有发而中节之和”、“道德言动，大率以收敛为主，发散是不得已”种种论说，皆其统体耳。一时学者闻之翕然，多有所兴起。然卑者或苦于未悟，高明者乐其顿便而忘积累，渐有喜静厌动、玩弄疏脱之弊。先师亦稍觉其教之有偏，故自滁留以后，乃为动静合一、工夫本体之说以救之。而入者为主，未免加减回护，亦时使然也。

　　自江右以后，则专提致良知三字，默不假坐，心不待澄，不习不虑，盎然出之，自有天则，乃是孔门易简直截根原。盖良知即是未发之中，此知之前，更无未发；良知即是中节之和，此知之后，更无已发。此知自能收敛，不须更主于收敛；此知自能发散，不须更期于发散。收敛者，感之体，静而动也；发散者，寂之用，动而静也。知之真切笃实处即是行，真切是本体，笃实是工夫，知之外更无行；行之明觉精察处即是知，明觉是本体，精察是工夫，行之外更无知。故曰：“致知存乎心悟”、“致知焉尽矣”。

　　逮居越以后，所操益熟，所得益化，信而从者益众。时时知是知非，时时无是无非，开口即得本心，更无假借凑泊，如赤日丽空而万象毕照，如元气运于四时而万化自行，亦莫知其所以然也。盖后儒之学泥于外，二氏之学泥于内。既悟之后则内外一矣，万感万应，皆从一生，兢业保任，不离于一。晚年造履益就融释，即一为万，即万为一，无一无万，而一亦忘矣。

　　先师平生经世事业震耀天地，世以为不可及。要之，学成而才自广，机忘而用自神，亦非两事也。

　　先师自谓：良知二字，自吾从万死一生中体悟出来，多少积累在。但恐学者见太容易，不肯实致其良知，反把黄金作顽铁用耳。

　　先师在留都时，曾有人传谤书，见之不觉心动，移时始忘，因谓：终是名根消煞未尽，譬之浊水澄清，终有浊在。

　　余尝请问平藩事，先师云：在当时只合如此做。觉来尚有微动于气所在，使今日处之，更自不同。

　　夫良知之学先师所自悟，而其煎销习气、积累保任工夫又如此其密，吾党今日未免傍人门户，从言说知解承接过来，而其煎销积累保任工夫又复如此其疏，徒欲以区区虚见影响缘饰，以望此学之明，譬如不务覆卵而望其时夜，不务养珠而即忘其飞跃，不务煦育胎元而即望其脱胎神化，益见其难也已。

　　慨自哲人既远、大义渐乖而微言日湮，吾人得于所见所闻，未免各以性之所近为学，又无先师许大炉冶陶铸销熔以归于一，虽于良知宗旨不敢有违，而拟议卜度、搀和补凑，不免纷成异说。

　　有谓良知落空，必须闻见以助发之，良知必用天理则非空知。此沿袭之说也。

　　有谓良知不学而知，不须更用致知；良知当下圆成无病，不须更用消欲工夫。此凌躐之论也。

　　有谓良知主于虚寂，而以明觉为缘境。是自窒其用也。

　　有谓良知主于明觉，而以虚寂为沈空。是自汩其体也。

　　盖良知原是无中生有，无知而无不知；致良知工夫原为未悟者设，为有欲者设；虚寂原是之体，明觉原是良知之用，体用一原，原无先后之分。学者不循其本，不探其原，而惟意见言说之腾，只益其纷纷耳。而其最近似者不知良知本来易简，徒泥其所诲之迹而未究其所悟之真，哄然指以为禅。同异毫厘之间自有真血脉路，明者当自得之，非可以口舌争也。

　　诸君今日所悟之虚实与所得之浅深，质诸先师终身经历次第，其合与否？所谓如人饮水，冷暖自知，以此求之，沛然有余师矣！


水西同志会籍


　　宁国水西之有会，闻于四方久矣。嘉靖丁巳岁，值予赴会之期，思畏、国贤、时一、允升、纯甫辈迓琴溪道中，遂同游仙洞，薄暮乘风。抵水西，则汪子周潭、周子顺之辈以候余浃旬矣。先后至者百余人，晨夕聚处，显论微言，随所证悟，充然各自以为有得。予藉诸友相与意肯神专，亦惕然不容以自已。信乎，此会之不为虚矣！会自四月朔至十三日而解，诸友虑其迹远而志暌也，复徵予言以申警策。

　　予惟君子之学，莫先于辨志，莫要于求端。志者，心之所之也，之燕而燕，之越而越，跬步毫厘，南北千里，不可不慎也。

　　夫志有二，有道谊之志，有功利之志。道谊者，纯乎天则，无所为而为；功利则杂以世情，有所为而为也。盖自圣学不传，道谊之风日衰，功利之毒渐入于人后心髓，千百年于兹。世之豪杰，慨然自命，以为有志于道谊，而终未免于功利之杂者，无他，酝习既久，则祓除为难，淆淄既深，则澄滤不易，势使然也。君子欲为正本清源之学，求诸其端而已。

　　端者，人心之知，志之所由以辨也。夫志有二，知亦有二，有德性之知，有闻见之知。德性之知求诸己，所谓良知也；闻见之知缘于外，所谓知识也。毫厘千里，辨诸此而已。在昔孔门，固已有二者之辨矣。孔子曰：“盖有不知而作之者，我无是也。”言良知无所不知也。若多闻多见上择识，未免从闻见而入，非其本来之知，知之次也。以多闻多见为知之次，知之上者，非良知而何？其称颜子曰“有不善未尝不知，知之未尝复行”，以为庶几矣。夫庶几者，几于道也。颜子心如止水，才动即觉，才觉即化，不待远而后复，纯乎道谊，一毫功利之私无所撄于其中，所谓知之上也。子贡、子张之徒，虽同学于圣人，然不能自信其心，未免从多闻多学而入。观其货殖干禄，已不免于功利之萌，所谓知之次也。

　　颜子没而圣学亡，子贡子张之学，相沿相习，沦浃于人之心髓，亦千百年于兹矣。吾人生于千百年之后，欲一洗千百年之陷习，以上窥绝学之传，亦见其难也已。夫道谊功利，非为绝热二物。为道谊者未尝无功，未尝无利，但由良知而发，则无所为而为。本源既殊，支流自别。道谊功利所由以判，君子于其有所为无所为之义辨之，学斯过半矣！

　　吾人今日之所讲，固自以为道谊，若犹未免于功利之私，是馁夫说食、凡民拟圣。水西之会闻于四方，将反为贻笑之资，可惧也已！虽然，良知之与知识，其端甚微，其辨甚精，非夫豪杰之士，超然于二见之外，能转识为知者，何足以与此？是在不肖与诸君终始共图之可也。

</div>
    <div class="pagination">
<a href="龙溪王先生全集_page7.html">上一页</a><span>...</span><a href="龙溪王先生全集_page3.html">3</a><a href="龙溪王先生全集_page4.html">4</a><a href="龙溪王先生全集_page5.html">5</a><a href="龙溪王先生全集_page6.html">6</a><a href="龙溪王先生全集_page7.html">7</a><span class="current-page">8</span><a href="龙溪王先生全集_page9.html">9</a><a href="龙溪王先生全集_page10.html">10</a><a href="龙溪王先生全集_page11.html">11</a><a href="龙溪王先生全集_page12.html">12</a><a href="龙溪王先生全集_page13.html">13</a><span>...</span><a href="龙溪王先生全集_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
