<!DOCTYPE html>
<html>
<head>
    <meta charset="UTF-8">
    <title>张子全书 - 第 22 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张子全书 - 第 22 页/共 27 页</h1>
    <div class="content">　　木为弧剡木为矢弧矢之利以威天下盖取诸暌养道虽至禁网尚疎但惩其乖乱而已
　　上古穴居而野处后世圣人易之以宫室上栋下宇以待风雨盖取诸大壮
　　刚以承上柔以覆下上其栋下其宇之象
　　栋屋脊檩也宇椽也若指第二檩为栋则其间已有宇不得上栋也若指袱为栋又益远矣宇而下故言下宇
　　上古结绳而治后世圣人易之以书契百官以治万民以察盖取诸夬
　　礼成教备养道足而后刑可行政可明明而不疑易说制作之意盖取诸某卦止是取义与象契非必见卦而后始有为也然则是言夫子之言耳【备一作脩】
　　阳一君而二民君子之道也隂二君而一民小人之道也
　　一其归者君子之道多以御者小人之理【御一作御】阳遍
　　体众隂众隂共事一阳理也是故二君共一民一民事二君上与下皆小人之道也一君而体二民二民而宗一君上与下皆君子之道也
　　易曰憧憧往来朋从尔思子曰天下何思何虑天下同归而殊涂一致而百虑天下何思何虑日往则月来月往则日来日月相推而明生焉寒往则暑来暑往则寒来寒暑相推而岁成焉往者屈也来者信也屈信相感而利生焉尺蠖之屈以求信也龙蛇之蛰以存身也精义入神以致用也利用安身以崇德也
　　正惟存神尔不能利用使不思不勉执多以御故憧憧之心劳而德防矣将陈恬智交养故序日月寒暑屈伸相感之义也
　　君子行义以达其道精一于义使不思而得不勉而中如介于石故能见几而作天下何思何虑明屈伸之变斯尽之矣日月相推而明生焉寒暑相推而岁成焉神易无方体一隂一阳不测皆所谓通乎昼夜之道也
　　屈伸相感而利生感以诚也情伪相感而利害生杂之伪也精义入神事豫吾内求利吾外也利用安身素利吾外致养吾内也穷神知化乃养成自然非思勉之能强故崇德而外君子未或致知也精义入神养之至也
　　义以反经为本经正则精仁以敦化为深化行则显义入神动一静也仁敦化静一动也仁敦化则无体义入神则无方
　　何思何虑行其所无事而已下文皆是一意行其所无事惟务崇德但妄意有意即非行其所无事行其所无事则是意必固我已絶今天下无穷动静情伪止一屈伸而已在我先行其所无事则复何事之有日月寒暑之往来尺蠖之屈龙蛇之蛰莫非行其所无事是以恶其凿也百虑而一致先得此一致之理则何用百虑虑虽百卒归乎理而已此章憧憧往来要其有心至于德之盛也率本此意咸之九四有应在初思其朋是咸其心也不言心而言心之事不能虚以受人乃憧憧而致其思咸道失矣憧憧往来心之往来也不能虚以接物而有所系着非行其所无事也精义入神豫而已学者求圣人之学以备所行之事今日先撰次来日所行必要作事如此若事在一月前则自一月前裁培挨排则至是时有备言前
　　定事前定皆在于此积累乃能有功天下九经自是行之者一惟豫而已譔次豫备乃择义之精若是则何患乎物至事来精义入神须从此去豫则事无备备则用利用利则身安凡人应物无节则往往自失故要在利用安身益以养德也若夫穷神知化则是德之盛故云未之或知盖大则犹可勉而至大而化则必熟化即达也精义入神以致用谓贯穿天下义理有以待之故可推用穷神是穷尽其神也入神是仅能入于神也言入如自外而入义固有浅深精义入神要得尽思虑临事无疑
　　精义入神固不待接物然君子何尝不接物人则见君子闲坐独处不知君子接物在其中睡虽不与物接然睡犹是成熟者
　　知几其神精义入神皆豫之至也豫者见事于未萌豫即神也精义入神利用安身此大人之事大人之事则在思勉力行可以扩而至之未之或知以上事是圣人德盛自致非思勉可得犹大而化之大则人为可勉也化则待利用安身以崇德然后德盛仁熟自然而致也故曰穷神知化德之盛也自是别隔为一节义有精麤穷理则至于精义若精义尽性则是入神盖为一故神通天下为一物在已惟是要精义入神所存能静而不能动者此则存博学则利用用利则身安身安所以崇其德也所应皆善应过则所存者复神
　　穷神知化德之盛也
　　德盛者神化可以穷尽故君子崇之【一作穷理尽性】
　　化事之变也
　　大而化也大而化不可为也在熟而已易谓穷神知化乃德盛仁熟之致非智力能强也
　　形而上者得辞几得象矣神为不测故缓词不足以尽神化为难知故急词不足以体化
　　易所以明道穷神则无易矣
　　见几则义明动而不括则用利屈伸顺理则身安而德滋穷神知化与天为一岂有我所能勉哉乃能炤物须放心寛快公平以求之乃可见道况德性自广大易曰穷神知化德之盛也岂浅心可得
　　易曰困于石据于蒺蔾入于其宫不见其妻凶子曰非所困而困焉名必辱非所据而据焉身必危既辱且危死期将至妻其可得见邪
　　此明不能利其用者寡助之至亲戚畔之
　　易曰公用射隼于高墉之上获之无不利子曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而后动者也
　　此明能精义以致用者
　　子曰小人不耻不仁不畏不义不见利不劝不威不惩小惩而大诫此小人之福也
　　暗于事变者
　　子曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也
　　明君子之见几
　　子曰德薄而位尊知小而谋大力小而任重鲜不及矣不知利用以安身者
　　子曰知几其神乎君子上交不谄下交不渎其知几乎人道之用尽于接人而已谄渎召祸理势必然故君子俯仰之际直而好义知几莫大焉
　　知几者为能以屈为伸
　　几者动之微吉之先见者也
　　几知象见而未形也形则渉乎明不待神而后知也吉之先见云者顺性命则所先皆吉也
　　君子见几而作不俟终日易曰介于石不终日贞吉介如石焉宁用终日断可识矣
　　知几其神由经正以贯之则宁用终日而断可识矣君子见其几则随有所处不可过也岂俟终日几者动之微吉之先见者也夫几则吉凶皆见特言吉者不作则已作则求乎向吉
　　不终日贞吉言速正则吉也六二以隂居隂独无累于四故其介如石虽体柔顺以其在中而静何俟终日必知几而正矣常易故知险常简故知阻君子见常不动故能得动之微君子见几而作不俟终日茍见其几则时处置不欲过何俟终日几动之微吉之先见特言吉者事则直须求向吉也
　　豫之六二常不动故能得动之微
　　君子知微知彰知柔知刚万夫之望
　　未尝不得其中故动止为众人之表【一无止字】
　　知崇礼卑叩其两端而竭也崇既效天卑必法地易曰原始要终故知死生之说死生止是人之终始也学必知几造微知微之显知风之自知远之近可以入德由微则遂能知其显由末即至于本皆知微知彰知柔知刚之道也
　　子曰颜氏之子其殆庶几乎有不善未尝不知知之未尝复行也
　　知不善未尝复行不贰过也
　　盛德之士然后知化如颜子庶乎知化也有不善未尝不知己得善者辨善与不善也易有不善未尝不知颜子所谓有不善者必只是以常意有迹处便为不善而知之此知几也于圣人则无之矣
　　知德为至当而不忘至之可见吉于微也盖欲善不舍则善虽微必知之不诚于善者恶能为有为无虽终身由之不知其道乌足与几乎颜子心不违仁故不善未尝不知其致一也
　　孔子称颜子不善未尝不知知之未尝复行其知不善非独知己凡天下不善皆知之不善则固未尝复行也又曰吾未见能见其过而内自讼亦是非独自见其过乃见人之过而自讼其殆庶几言庶几于知几
　　天地絪缊万物化醇男女构精万物化生
　　始陈上下交以尽接人之道卒具男女致一之戒而人道毕矣气坱然太虚升降飞扬未尝止息易所谓絪缊庄生所谓生物以息相吹野马者欤此虚实动静之机隂阳刚柔之始浮而上者阳之清降而下者隂之浊其感遇聚散为风雨为霜雪万品之流形山川之融结糟粕煨炉无非教也心所以万殊者感外物而不一也天大无外其为感者絪缊二端而已万物之所以相感者利用出入莫知其乡一万物之妙者欤
　　子曰君子安其身而后动易其心而后语定其交而后求君子脩此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或击之立心勿恒凶
　　此又终以昧于致用之戒
　　子曰乾坤其易之门邪干阳物也坤隂物也隂阳合德而刚柔有体
　　推而行之存乎通所谓合德隤然确然所谓有体干于天为阳于地为刚于人为仁坤于天则隂于地则柔于人则义先立乾坤以为易之门户既定刚柔之体极其变动以尽其时至于六十四此易之所以教人也
　　其称名也杂而不越
　　其文词错综而条理不杂
　　于稽其类其衰世之意邪
　　世衰则天人交胜其道不一易之情也【人一作理】
　　夫易彰往而察来而微显阐幽
　　如坤初六验履霜于己然察坚冰于将至之类一云数往知来其义一也
　　其事肆而隐
　　显者则微之使求其原幽者则阐之使见其用故曰其事肆而隐
　　因贰以济民行
　　无有远近幽深遂知来物非天下之至精孰能与于此此言易之为书也至精者谓圣人穷理以至于极尽精微处也天下之理既已思尽思易之三百八十四爻变动以寓之人事告人以当如何时如何事若其应也如何则吉如何则凶宜动宜静丁宁以为告戒此因贰以济民行也
　　易之兴也其于中古乎作易者其有忧患乎
　　谙识情伪吉凶之变故能体尽性命
　　巽德之制也
　　量宜接物故曰制也
　　履和而至
　　和必以礼节之注意极佳
　　益长裕而不设
　　益必实为有益如天之生物长必裕之非虚设也益物必诚如天之生物日息必诚如川之方至施之妄学之不勤欲自益且不足益人难哉易曰益长裕而不设信夫益长裕而不设益以实也妄加以不诚之益非益也
　　巽称而隐
　　顺以达志故事举而意隐
　　井以辩义
　　称物平施随所求小大与之此辩义也
　　巽以行权
　　不巽则失其宜也
　　易之为书也不可远为道也屡迁
　　心不存之是远也不观其书亦是远也盖其为道屡迁
　　易之为书也原始要终以为质也六爻相杂唯其时物也
　　于一卦之义原始要终究两端以求其中六爻则各指所之非卦之质也故吉凶各类其情指其所之
　　其初难知其上易知本末也初辞拟之卒成之终若夫杂物撰德辩是与非则非其中爻不备噫亦要存亡吉凶则居可知矣知者观其彖辞则思过半矣
　　初上终始三四非贵要之用非内外之主中爻以要存亡吉凶如困卦正大人吉无咎盖以刚中也小过小事吉大事凶以柔得中之类
　　柔之为道不利远者
　　柔之用近也
　　道有变动故曰爻爻有等故曰物物相杂故曰文爻者交杂之义
　　易之兴也其当殷之末世周之盛德邪当文王与纣之事邪
　　刚柔错杂美恶浑淆文王与纣当之矣
　　是故其辞危危者使平易者使倾其道甚大百物不废惧以终始其要无咎此之谓易之道也
　　不斋戒其心则杂而着也
　　百物不废巨细无不察也
　　夫干天下之至健也德行恒易以知险夫坤天下之至顺也德行恒简以知阻能悦诸心能研诸侯之虑拟议云为非乾坤简易以立本则易不可得而见也简易故能悦诸心知险阻故能研诸虑
　　简易然后能知险阻简易理得然后一以贯天下之道系辞言能研诸虑止是剩侯之二字说者就而解诸侯有为之主若是者即是随文耳太虚之气隂阳一物也然而有两健顺而己又不可谓天无意阳之至健不尔何以发散
　　隂之性常顺然而地体重浊不能随则不能顺则有变矣有则有象如干健坤顺有此气则有此象可得而言若旡则直无而已谓之何而可是无可得名故形而上者得词斯得象但于不形中得以措词者已是得象可状也今雷风有动之象须谓天为健虽未尝见然而成象故以天道言及其发则是效也着则是成形成形则是道也若以耳目所及求理则安得尽如言寂然湛然亦须有此象有气方有象虽未形不害象在其中
　　定天下之吉凶成天下之亹亹者是故变化云为吉事有祥象事知器占事知来天地设位圣人成能人谋鬼谋百姓与能
　　言易于人事终始悉备行善事者易有祥应之理萌兆之事而易具着见之器疑虑而占则易示将来之验有以见天地之间成能者圣人而己能畏信于易者虽百姓之愚能尽人鬼幽明之助
　　天能为性人谋为能大人尽性不以天能为能而以人谋为能故曰天地设位圣人成能
</div>
    <div class="pagination">
<a href="张子全书_page21.html">上一页</a><span>...</span><a href="张子全书_page17.html">17</a><a href="张子全书_page18.html">18</a><a href="张子全书_page19.html">19</a><a href="张子全书_page20.html">20</a><a href="张子全书_page21.html">21</a><span class="current-page">22</span><a href="张子全书_page23.html">23</a><a href="张子全书_page24.html">24</a><a href="张子全书_page25.html">25</a><a href="张子全书_page26.html">26</a><a href="张子全书_page27.html">27</a><a href="张子全书_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
