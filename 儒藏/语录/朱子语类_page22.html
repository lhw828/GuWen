<!DOCTYPE html>
<html>
<head>
    <meta charset="UTF-8">
    <title>朱子语类 - 第 22 页/共 338 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>朱子语类 - 第 22 页/共 338 页</h1>
    <div class="content">　　大抵义理，须是且虚心随他本文正意看。

　　读书遇难处，且须虚心搜讨意思。有时有思绎底事，却去无思量处得。

　　问：「如先生所言，推求经义，将来到底还别有见处否？」曰：「若说如释氏之言有他心通，则无也。但只见得合如此尔。」再问：「所说『寻求义理，仍须虚心观之』，不知如何是虚心？」曰：「须退一步思量。」次日，又问退一步思量之旨。曰：「从来不曾如此做工夫，后亦是难说。今人观书，先自立了意后方观，尽率古人语言入做自家意思中来。如此，只是推广得自家意思，如何见得古人意思！须得退步者，不要自作意思，只虚此心将古人语言放前面，看他意思倒杀向何处去。如此玩心，方可得古人意，有长进处。且如孟子说诗，要『以意逆志，是为得之』。逆者，等待之谓也。如前途等待一人，未来时且须耐心等待，将来自有来时候。他未来，其心急切，又要进前寻求，却不是『以意逆志』，是以意捉志也。如此，只是牵率古人言语，入做自家意中来，终无进益。」

　　某尝见人云：「大凡心不公底人，读书不得。」今看来，是如此。如解说圣经，一向都不有自家身己，全然虚心，只把他道理自看其是非。恁地看文字，犹更自有牵于旧习，失点检处。全然把一己私意去看圣贤之书，如何看得出！

　　或问：「看文字为众说杂乱，如何？」曰：「且要虚心，逐一说看去，看得一说，却又看一说。看来看去，是非长短，皆自分明。譬如人欲知一个人是好人，是恶人，且随他去看。随来随去，见他言语动作，便自知他好恶。」又曰：「只要虚心。」又云：「濯去旧闻，以来新见。」

　　观书，当平心以观之。大抵看书不可穿凿，看从分明处，不可寻从隐僻处去。圣贤之言，多是与人说话。若是峣崎，却教当时人如何晓。

　　观书，须静着心，宽着意思，沈潜反复，将久自会晓得去。儒用。

　　放宽心，以他说看他说。以物观物，无以己观物。

　　以书观书，以物观物，不可先立己见。

　　读书，须要切己体验。不可只作文字看，又不可助长。

　　学者当以圣贤之言反求诸身，一一体察。须是晓然无疑，积日既久，当自有见。但恐用意不精，或贪多务广，或得少为足，则无由明耳。

　　读书，不可只专就纸上求理义，须反来就自家身上以手自指。推究。秦汉以后无人说到此，亦只是一向去书册上求，不就自家身上理会。自家见未到，圣人先说在那里。自家只借他言语来就身上推究，始得。

　　今人读书，多不就切己上体察，但于纸上看，文义上说得去便了。如此，济得甚事！「何必读书，然后为学？」子曰：「是故恶夫佞者！」古人亦须读书始得。但古人读书，将以求道。不然，读作何用？今人不去这上理会道理，皆以涉猎该博为能，所以有道学、俗学之别。因提案上药囊起，曰：「如合药，便要治病，终不成合在此看。如此，于病何补！文字浩瀚，难看，亦难记。将已晓得底体在身上，却是自家易晓易做底事。解经已是不得已，若只就注解上说，将来何济！如画那人一般，画底却识那人。别人不识，须因这画去求那人，始得。今便以画唤做那人，不得。」

　　或问读书工夫。曰：「这事如今似难说。如世上一等人说道不须就书册上理会，此固是不得。然一向只就书册上理会，不曾体认着自家身己，也不济事。如说仁义礼智，曾认得自家如何是仁？自家如何是义？如何是礼？如何是智？须是着身己体认得。如读『学而时习之』，自家曾如何学？自家曾如何习？『不亦说乎』！曾见得如何是说？须恁地认，始得。若只逐段解过去，解得了便休，也不济事。如世上一等说话，谓不消得读书，不消理会，别自有个觉处，有个悟处，这个是不得。若只恁地读书，只恁地理会，又何益！」

　　学须做自家底看，便见切己。今人读书，只要科举用；已及第，则为杂文用；其高者，则为古文用，皆做外面看。

　　读书之法，有大本大原处，有大纲大目处，又有逐事上理会处，又其次则解释文义。

　　玩索、穷究，不可一废。

　　或问读书未知统要。曰：「统要如何便会知得？近来学者，有一种则舍去册子，却欲于一言半句上便要见道理；又有一种，则一向泛滥不知归着处，此皆非知学者。须要熟看熟思，久久之间，自然见个道理四停八当，而所谓统要者自在其中矣。」履孙。

　　凡看文字，专看细密处，而遗却缓急之间者，固不可；专看缓急之间，而遗却细密者，亦不可。今日之看，所以为他日之用。须思量所以看者何为。非只是空就言语上理会得多而已也。譬如拭桌子，只拭中心，亦不可；但拭四弦，亦不可。须是切己用功，使将来自得之于心，则视言语诚如糟粕。然今不可便视为糟粕也，但当自期向到彼田地尔。

　　学者有所闻，须便行，始得。若得一书，须便读便思便行，岂可又安排停待而后下手！且如得一片纸，便来一片纸上道理行之，可也。履孙。

　　读书便是做事。凡做事，有是有非，有得有失。善处事者，不过称量其轻重耳。读书而讲究其义理，判别其是非，临事即此理。

　　真理会得底，便道真理会得；真理会不得底，便道真理会不得。真理会得底固不可忘，真理会不得底，须看那处有碍。须记那紧要处，常勿忘。所谓「智者利仁」，方其求时，心固在此；不求时，心亦在此。

　　学得此事了，不可自以为了，恐怠意生。如读得此书，须终身记之。寿昌。

　　读书推类反求，固不害为切己，但却又添了一重事。不若且依文看，逐处各自见个道理。久之自然贯通，不须如此费力也。

　　学者理会文义，只是要先理会难底，遂至于易者亦不能晓。学记曰：「善问者如攻坚木，先其易者，后其节目。」所谓「攻瑕，则坚者瑕；攻坚，则瑕者坚」，不知道理好处又却多在平易处。

　　只看自家底。不是自家底，枉了思量。

　　凡读书，且须从一条正路直去。四面虽有可观，不妨一看，然非是紧要。

　　看书不由直路，只管枝蔓，便于本意不亲切。

　　看文字不可相妨，须各自逐一着地头看他指意。若牵窒着，则件件相碍矣。

　　看文字，且逐条看。各是一事，不相牵合。

　　读书要周遍平正。

　　看文字不可落于偏僻，须是周匝。看得四通八达，无些窒碍，方有进益。又云：「某解语孟，训诂皆存。学者观书，不可只看紧要处，闲慢处要都周匝。今说『求放心』，未问其它，只此便是『博学而笃志，切问而近思，仁在其中矣』。『博学而笃志，切问而近思』，方是读书，却说『仁在其中』，盖此便是『求放心』也。」

　　看文字，且依本句，不要添字。那里元有缝罅，如合子相似。自家只去抉开，不是浑沦底物，硬去凿；亦不可先立说，牵古人意来凑。且如「逆诈、亿不信」与「先觉」之辨：逆诈，是那人不曾诈我，先去揣摩道，那人必是诈我；亿不信，是那人未有不信底意，便道那人必是不信；先觉，则分明见得那人已诈我，不信我。如高祖知人善任使，亦是分明见其才耳。

　　读书若有所见，未必便是，不可便执着。且放在一边，益更读书，以来新见。若执着一见，则此心便被此见遮蔽了。譬如一片净洁田地，若上面纔安一物，便须有遮蔽了处。圣人七通八达，事事说到极致处。学者须是多读书，使互相发明，事事穷到极致处。所谓「本诸身，征诸庶民，考诸三王而不缪，建诸天地而不悖，质诸鬼神而无疑，百世以俟圣人而不惑」。直到这个田地，方是。语云：「执德不弘。」易云：「宽以居之。」圣人多说个广大宽洪之意，学者要须体之。

　　看书，不可将自己见硬参入去。须是除了自己所见，看他册子上古人意思如何。如程先生解「直方大」，乃引孟子。虽是程先生言，毕竟迫切。

　　看文字先有意见，恐只是私意。谓如粗厉者观书，必以勇果强毅为主；柔善者观书，必以慈祥宽厚为主，书中何所不有！

　　凡读书。先须晓得他底言词了，然后看其说于理当否。当于理则是，背于理则非。今人多是心下先有一个意思了，却将他人说话来说自家底意思；其有不合者，则硬穿凿之使合。

　　学者不可用己意迁就圣贤之言。

　　读书，如问人事一般。欲知彼事，须问彼人。今却不问其人，只以己意料度，谓必是如此。

　　看人文字，不可随声迁就。我见得是处，方可信。须沉潜玩绎，方有见处。不然，人说沙可做饭，我也说沙可做饭，如何可吃！谦。

　　大凡读书，不要般涉。但温寻旧底不妨，不可将新底来搀。

　　文字不可硬说，但当习熟，渐渐分明。

　　凡看圣贤言语，不要迫得太紧。

　　大凡看文字要急迫不得。有疑处，且渐渐思量。若一下便要理会得，也无此理。

　　看文字，须是退步看，方可见得。若一向近前迫看，反为所遮蔽，转不见矣。

　　学者观书，病在只要向前，不肯退步看。愈向前，愈看得不分晓。不若退步，却看得审。大概病在执着，不肯放下。正如听讼：心先有主张乙底意思，便只寻甲底不是；先有主张甲底意思，便只见乙底不是。不若姑置甲乙之说，徐徐观之，方能辨其曲直。横渠云：「濯去旧见，以来新意。」此说甚当。若不濯去旧见，何处得新意来。今学者有二种病，一是主私意，一是旧有先入之说，虽欲摆脱，亦被他自来相寻。

　　学者不可只管守从前所见，须除了，方见新意。如去了浊水，然后清者出焉。

　　到理会不得处，便当「濯去旧见，以来新意」，仍且只就本文看之。

　　某向时与朋友说读书，也教他去思索，求所疑。近方见得，读书只是且恁地虚心就上面熟读，久之自有所得，亦自有疑处。盖熟读后，自有窒碍，不通处是自然有疑，方好较量。今若先去寻个疑，便不得。又曰：「这般也有时候。旧日看论语，合下便有疑。盖自有一样事，被诸先生说成数样，所以便着疑。今却有集注了，且可傍本看教心熟。少间或有说不通处，自见得疑，只是今未可先去疑着。」

　　看文字，且自用工夫，先已切至，方可举所疑，与朋友讲论。假无朋友，久之自能自见得。盖蓄积多者忽然爆开，便自然通，此所谓「何天之衢亨」也。盖蓄极则通，须是蓄之极，则通。人杰录云：「读书须是先看一件了，然后再看一件。若是蓄积处多，忽然爆开来时，自然所得者大，易所谓『何天之衢亨』，是也。」

</div>
    <div class="pagination">
<a href="朱子语类_page21.html">上一页</a><span>...</span><a href="朱子语类_page17.html">17</a><a href="朱子语类_page18.html">18</a><a href="朱子语类_page19.html">19</a><a href="朱子语类_page20.html">20</a><a href="朱子语类_page21.html">21</a><span class="current-page">22</span><a href="朱子语类_page23.html">23</a><a href="朱子语类_page24.html">24</a><a href="朱子语类_page25.html">25</a><a href="朱子语类_page26.html">26</a><a href="朱子语类_page27.html">27</a><span>...</span><a href="朱子语类_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
