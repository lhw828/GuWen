<!DOCTYPE html>
<html>
<head>
    <meta charset="UTF-8">
    <title>二程子抄释 - 第 6 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>二程子抄释 - 第 6 页/共 11 页</h1>
    <div class="content">　　问人之燕居形体怠惰心不慢可否曰安有箕踞而心不慢者昔吕与叔六月中来缑氏闲居中某甞窥之必见其俨然危坐可谓敦笃矣学者须防但不可令拘迫拘迫则难乆矣【尹子曰尝亲闻此乃谓刘质夫也　释申申可不然难乆】
　　昔吕与叔尝患思虑纷扰某答以但爲心无主若主于敬则自然不纷扰譬如以一壶水投于水中壶中既实虽江湖之水不能入矣曰若思虑果出于正亦无害否曰且如在宗庙则主敬朝廷主庄军旅主严此是也如发不以时纷然无度虽正亦邪【释只是主一必有事焉】
　　问人有日诵万言或妙絶技艺此可学否曰不可大凡所受之才难勉强止可少进而钝者不可使利也惟理可进除是积学既久能变得气质则愚必明柔必强葢大贤已下旣论才大贤以上更不论才圣人与天地合德日月合明六尺之躯能有多少技艺人有身须有才圣人忘已更不论此才也【释才有不同大者在道小者在艺】
　　问人于议论多欲已直无含容之气是气不平否曰固是气不平亦是量狭人量随识长亦有人识髙而量不长者是识实未至也凡别事人都强得惟识量不可强今人有斗筲之量有釜斛之量有钟鼎之量有江河之量江河之量亦大矣然有涯有涯亦有时而满惟天地之量则无满故圣人者天地之量也圣人之量道也常人之有量者天资有量者须有限大抵六尺之躯力量只如此虽欲不满不可得且如人有得一荐而满者有一官而满者有改京官而满者有入两府而满者满虽有先后然卒不免譬如器或物初满时尚可以蔽防更满则必出此天资之量非知道者也昔王随甚有器量仁庙赐飞白书曰王随德行李叔文章当时以德行称名望甚重及爲相有一人求作三路转运使王薄之出鄙言当时人皆惊怪到这里位高后便动了人之量只如此古人亦有如此者多如邓艾位三公年七十处得甚好及因下蜀有功便动了虽与骄傲者不同其爲位动一也然惟知道者量自然宏大不勉而成今人有所见卑下无他亦是识量不足也【释识量亦在学习充拓】
　　人才有意于爲公便是私心昔有人典选其子弟系磨勘皆不爲理此乃是私心人多言古时用直不避嫌得后世用此不得自是无人岂是无时【因言少师典举明道荐才事　释只有一个至诚便平】
　　问家贫亲老应举求仕不免有得失之累何脩可以免此曰此只是志不胜气若志胜自无此累家贫亲老须用禄仕然得之不得爲有命曰在已固可爲亲奈何曰爲已爲亲也只是一事若不得其如命何孔子曰不知命无以爲君子茍不知命见患难必避遇得防必动见利必趋其何以爲君子然圣人言命葢爲中人以上者设非爲上知者言也中人以上于得防之际不能不惑故有命之说然后能安昔上智之人更不言命爲安于义借使求则得之然非义则不求此乐天者之事也上智之人安于义中人以上安于命乃若闻命而不能安之者又其每下者也【孟子曰求之有道得之有命求之虽有道如何得之须有命】问某尝读华严经第一眞空絶相观第二事理无碍观第三事事无碍观譬如镜灯之类包含万象无有穷尽此理如何曰只爲释氏要周遮一言以蔽之不过曰万理归于一理也又问未知所以破他处亦未得道他不是曰百家诸子个个谈仁谈义只爲他归宿处不是只是个自私爲轮回生死却爲释氏之辞善遁才穷着他便道我不爲这个到了冩在策子上怎生遁且指他浅近处只烧一文香便道我有无穷福利怀却这个心怎生事神明【释说释氏利心甚明白】
　　问西铭何如曰此横渠文之粹者也曰充得尽时如何曰圣人也横渠能充否曰言有多端有有德之言有造道之言有德之言说自已事如圣人言圣人事也横渠道尽高言尽醇自孟子后儒者都无他见识【释西铭亦庶乎有德者之言矣】
　　问横渠之书有廹切处曰子厚谨严才谨严便有廹切气象无寛舒之气孟子却寛舒只是中间有些英气才有英气便有圭角英气甚害事如顔子便浑厚不同顔子去圣人只毫髪之间孟子大贤亚圣之次也或问气象于甚处见曰但以孔子之言比之便见如氷与水精非不光比之玉自是有温润含蓄气象无许多光耀也【释学到如玉处更言甚道】
　　邵尧夫临终时只是谐谑须臾而去以圣人观之则亦未是葢犹有意也比之常人甚悬絶矣他疾甚革某徃视之因警之曰尧夫平生所学今日无事否他气防不能答次日见之却有声如丝发来大答云你道生姜树上生我亦只得依你说是时诸公都在防上议后各欲迁葬城中【尧夫已自爲茔】他在房间便闻得令人唤大郎来云不得迁葬众议始定又问公恐喧他尽出外说话他皆闻得【一人云有新报云云尧夫问有甚事曰有某事尧夫曰我将爲此拾却幽州也】以他人观之便以爲怪此只是心虚而明故听得问曰尧夫未病时不如此何也曰此只是病后气将絶心无念虑不昏便如此又问释氏临终亦先知死何也曰只是一个不动释氏平生只学这个事将这个做件大事学者不必学他但烛理明自能之只如邵尧夫事他自如此亦岂甞学也孔子曰未知生焉知死人多言孔子不告子路此乃深告之也又曰原始要终故知死生之说人能原始知得生理【一作所以生】便能要终知得死理【一作所以死】若不明得便虽万般安排着亦不知【释尧夫安且成者正如此然去易箦事不逺矣】张子厚罢礼官归过洛阳相见某问云在礼院有甚职事曰多爲礼房检正所夺只定得数个谥幷龙女衣冠问如何定龙女衣冠曰请依品秩曰若使某当是事必不如此处置曰如之何曰某当辩云天河之塞天地之灵宗庙之祐社稷之福与吏士之功不当归功水兽龙兽也不可衣人衣冠子厚以爲然【释正叔据礼甚于子厚】
　　问荆公可谓得君乎曰后世谓之得君可也然荆公之智识亦自能知得如表云忠不足以信上故事必待于自明智不足以破奸故人与之爲敌智不破奸此则未然若君臣深相知何待事事使之辩明也举此一事便可见曰荆公勿使上知之语信乎曰须看他当时问甚事说此话且如作此事当如何更须详审未要令上知之只如说一事未甚切当更须如何商量体察今且勿令上知若此类不成是欺君也凡事未见始末更切子细反复推究方可【释正叔解勿令上知事圣人之量也】
　　李明问先生说喜怒哀乐未发谓之中是在中之义不识何意曰只喜怒哀乐不发便见中也曰中莫无形体只是个言道之题目否曰非也中有甚形体然既谓之中也须有个形象曰当中之时耳无闻目无见否曰虽耳无闻目无见然见闻之理在始得曰中是有时而中否曰何时而不中以事言之则有时而中以道言之何时而不中曰固是所爲皆中然而观于四者未发之时静时自有一般气象及至接事时又自别何也曰善观者不如此却于喜怒哀乐已发之际观之贤且说静时如何曰谓之无物则不可然自有知觉处曰既有知觉却是动也怎生言静人说复其见天地之心皆以谓至静能见天地之心非也复之卦下面一画便是动也安得谓之静自古儒者皆言静见天地之心唯某言动而见天地之心或曰莫是于动上求静否曰固是然最难释氏多言定圣人便言止如物之好须道是好物之恶须道是恶物自好恶关我这里甚事若说道我只是定更无所爲然物之好恶亦自在里故圣人只言止所谓止如人君止于仁人臣止于敬之类是也易之艮言止之义曰艮其止止其所也言随其所止而止之人多不能止葢人万物皆偹遇事时各因其心之所重者更互而出才见得这事重便有这事出若能物各付物便自不出来也或曰先生于喜怒哀乐未发之前下动字下静字曰谓之静则可然静中须有物始得这便【一作最】是难处学者莫若且先理防得敬能敬则自知此矣或曰敬何以用功曰莫若主一季明曰昞甞患思虑不定或思一事未了他事如麻又生如何曰不可此不诚之本也须是习习能一时便思虑与应事皆要求一或曰当静坐时物之过乎前者还见不见曰看事如何若是大事如祭祀前旒蔽明黈纩充耳凡物之过者不见不闻也若无事时目须见耳须闻或曰当敬时虽见闻莫过焉而不留否曰不说道非礼勿视勿听勿者禁止之辞才说弗字便不得也问杂说中以赤子之心爲已发是否曰已发而去道未远也曰大人不失赤子之心若何曰取其纯一近道也曰赤子之心与圣人之心若何曰圣人之心如明镜如止水【释此即定而能静也葢静只是无杂念别虑耳非谓如槁木死灰也心体本动物动得当时便是静】
　　问人心所系着之事则夜见于夣所着事善夜夣见之者莫不害否曰虽是善事心亦是动凡事有联兆入夣却无舍此皆是妄动或曰孔子尝夣见周公当如何曰此圣人存诚处也圣人欲行周公之道故虽一夣寐不忘周公及既衰知道之不可行故不复夣也然所谓夣见周公岂是夜夜与周公语也人心虽要定使他思时方思乃是今人都由心曰心谁使之曰以心使心则可人心自由便放去也【释此便是入道法】
　　问心有善恶否曰在天爲命在义爲理在人爲性主于身爲心其实一也心本善发于思虑则有善有不善若既发则可谓之情不可谓之心譬如水只谓之水至如流而爲或行于东或行于西知谓之流也【释流是何物须是云水流也】
　　问喜怒出于性否曰固是才有生识便有性有性便有情无性安得情又问喜怒出于外如何曰非出于外感于外而发于中也问性之有喜怒犹水之有波否曰然湛然平静如镜者水之性也及遇沙石或地势不平便有湍激或风行其上便爲波涛汹涌此岂水之性也哉人性中只有四端又岂有许多不善底事然无水安得波浪无性安得情也【释此言性情一理之意】
　　问人性本明因何有蔽曰此须索理防也孟子言人性善是也虽荀杨亦不知性孟子所以独出诸儒者以能明性也性无不善而有不善者才也性即是理理则自尧舜至于途人一也才禀于气气有清浊禀其清者爲贤禀其浊者爲愚可变否曰可孔子谓上智与下愚不移然亦有可移之理惟自暴自弃者则不移也曰下愚所以自暴弃者才乎曰固是也然却道他不可移不得性只一般岂不可移却被他自暴自弃不肯去学故移不得使肯学时亦有可移之理【释不肯学处便是不移】
　　凡解文字但易其心自见理理只是人理甚分明如一条平坦底道路诗曰周道如砥其直如矢此之谓也且如随卦言君子向晦入宴息解者多作遵养时晦之晦或问作甚晦字曰此只是随时之大者向晦则宴息也更别有甚义或曰圣人之言恐不可以浅近看他曰圣人之言自有近处自有深远处如近处怎生强要凿教深远得杨子曰圣人之言远如天贤人之言近如地某与改之曰圣人之言其远如天其近如地【释解文得义爲先茍得义远近一也】
　　问圣人之经防如何能穷得曰以理义去推索可也学者先须读论孟穷得论孟自有个要约处以此观他经甚省力论孟如丈尺权衡相似以此去量度事物自然见得长短轻重某尝语学者必先看论语孟子今人虽善问未必如当时人借使问如当时人圣人所答不过如此今人看论孟之书亦如见孔孟何异【释只以心对事使经便多不错】
　　孟子养气一篇诸君望潜心玩索须是实识得方可勿忘勿助长只是养气之法如不识怎生养有物始言养无物又养个甚麽浩然之气须见是一个物如顔子言如有所立卓尔孟子言跃如也卓尔跃如分明见得方可【释只卓尔跃如是勿忘常接乎心目也】
　　性相近也习相远也性一也何以言相近曰此只是言气质之性如俗言性急性缓之类性安有缓急此言性者生之谓性也又问上智下愚不移是性否曰此是才须理防得性与才所以分处又问中人以上可以语上中人以下不可以语上是才否曰固是然此只是大纲说言中人以上可以与之说近上话中人以下不可以与说近上话也生之谓性凡言性处须看他立意如何且如言人性善性之本也生之谓性论其所禀也孔子言性相近若论其本岂可言相近只论其所禀也告子所云固是爲孟子问他他说便不是也【释此等分性才足知性原于资始之初才形于保合之后甚明白矣】
　　问顔子勇乎曰孰勇于顔子观其言曰舜何人也予何人也有爲者亦若是孰勇于顔子如有若无实若虚犯而不校之类抑可谓大勇者矣【释有如此言有如此行方是勇】
　　曽子传圣人道【一作学】只是一个诚笃语曰参也鲁如圣人之门子游子夏之言语子贡子张之才辩聪明者甚多卒传圣人之道者乃质鲁之人人只要一个诚实圣人说忠信处甚多曽子孔子在时甚少后来所学不可测且易箦之事非大贤以上作不得曽子之后有子思便可见【语云笃信好学守死善道其曽子乎】
　　问伐国不问仁人如何曰不知怎生地伐国如武王伐纣都是仁人如柳下惠之时则不可当时诸侯以土地之故糜烂其民皆不义之伐宜仁人不忍言也【释此可观正叔之行权】
　　问宋襄公不鼓不成列如何曰此愚也既与他战又却不鼔不成列必待成列图个甚【释仁人不如是之愚也】
　　问羊祜陆抗之事如何曰如送绢偿禾之事甚好至抗饮祜药则不可羊祜虽不是酖人底人然两军相向其所饷药自不当饮【释程言甚正外肆戈防而内藏和合恐未眞乎】
　　问用兵掩其不偹出其不意之事使王者之师当知此否曰固是用兵须要胜不成要败既要胜须识所以胜之之道但汤武之兵自不烦如此防有敌于我师自可见然汤亦尝升自陑陑亦间道且如两军相向必择地可攻处攻之右实则攻左左实则攻右不成道我不用计也且如汉楚旣约分鸿沟乃复还袭之此则不可如韩信嚢沙壅水之类何害他师众非我敌决水使他一半不得渡自合如此有甚不得处又问间谍之事如何曰这个不可也【释旣用兵伐不仁则虽百计千策皆爲智】
　　问行不由径径是小路否曰只是不正当处如履田畴之类不必不由小路昔有一人因送葬回不觉被仆者引自他道归行数里方觉不是却须要回就大路上若此非中理若使小路便于徃来由之何害【释道在通变】问古者何以不修墓曰所以不修墓者欲初爲墓时必使至坚固故须必诚必敬若不诚敬安能至久曰孔子爲墓何以速崩如此邪曰非孔子也孔子先反脩虞事使弟子治之弟子诚敬不至才而墓崩其爲之不坚固可知然修之亦何害圣人言不脩者所以深责弟子也【释不脩墓者一筑永固无后患也】
　　未知道者如醉人方其醉时无所不至及至醒也莫不愧耻人之未知学者自视以爲无缺及既知学反思前日所爲则骇且惧矣【释此须常醒醒法可】
　　圣人六经皆不得已而作如耒耜陶冶一不制则生人之用熄后世之言无之不爲缺有之徒爲费虽多何益也圣人言虽约无有包含不尽处【释必有德者方能立言】
　　言贵简言愈多于道未必明杜元凯却有此语云言高则防远辞约则义防大率言语须是含蓄而有余意所谓书不尽言言不尽意也【释文至隋唐衰滥侈故也】
　　问天地明察神明彰矣曰事天地之义事天地之诚既明察昭著则神明自彰矣问神明感格否曰感格固在其中矣孝弟之至通于神明神明孝弟不是两般事只孝弟便是神明之理又问王祥孝感事是通神明否曰此亦通神明一事此感格便是王祥诚中来非王祥孝于此而物来于彼也【释心举动处便是诚明】
　　问穷神知化由通于礼乐何也曰此句须自家体认【一作玩索】人徃徃见礼坏乐崩便谓礼乐亡然不知礼乐未尝亡也如国家一日存时尚有一日之礼乐葢由有上下尊卑之别也除是礼乐亡尽然后国家始亡虽盗贼至所爲不道者然亦有礼乐葢必有总属必相听顺乃能爲盗不然则叛乱无统不能一日相聚而爲盗也礼乐无处无之学者须要识得问明则有礼乐幽则有神何也曰神只是一个造化天尊地卑乾坤定矣鼔之以雷霆润之以风是也【释盗贼之总属听顺却是礼乐崩坏】
　　问诗如何学曰只在大序中求诗之大序分明是圣人作此以教学者后人徃徃不知是圣人作自仲尼后【一作汉以来】更无人理会得诗如言后妃之德皆以爲文王之后妃文王诸侯也岂有后妃又如乐得淑女以配君子忧在进贤不滛其色以爲后妃之德如此配惟后妃可称后妃自是配了更何别求淑女以爲配滛其色乃男子事后妃怎生会滛其色此不难晓但将大序看数遍则可见矣或曰闗睢是后妃之德当如此否乐得淑女以配君子忧在进贤不滛其色哀窈窕思贤才而无伤善之心焉是关睢之义也只着个是以字便自有意思曰如言又当辅佐君子则可以归安父母言能逮下之类皆爲其德当如此否曰是也问诗小序何人作曰但看大序即可见矣曰莫是国史作否曰序中分明言国史明乎得失之迹葢国史得诗于采诗之官故知其得失之迹如非国史则何以知其所美所刺之人使当时无小序虽圣人亦辨不得曰圣人删诗时曽删改小序否曰有害义理处也须删改今之诗序却煞错乱有后人附之者曰关睢之诗是何人所作曰周公作周公作此以风敎天下故曰用之乡人焉用之邦国焉上以风化下下以风刺上葢自天子至于庶人正家之道当如此也二南之诗多是周公所作如小雅六月所考之诗亦是周公作后人多言二南爲文王之诗葢其中有文王事也曰非也附文王诗于中者犹言古人有行之者文王是也【释说诗及序甚明白矣】
　　问周礼之书有讹缺否曰甚多周公致治之大法亦在其中须知道者观之可决是非也又问司盟有诅万民之不信者治世亦有此乎曰盛治之世固无此事然人情亦有此事爲政者因人情而用之【释观此则周礼不可疑】问王通曰隐德君子也当时有些言语后来被人傅会不可谓全书若论其粹处殆非荀所及也若续经之类皆非其作【释续经亦不妨且后世也】
　　杨雄去就不足观如言明哲煌煌旁烛无疆此甚悔恨不能先知逊于不虞以保天命则是只欲全身也若圣人先知必不至于此必不可奈何天命亦何足保耶问太之作如何曰是亦赘矣必欲撰不如明易邵尧夫之数似而不同数只是一般【一作数无穷】但看人如何用之虽作十亦可况一乎【释雄未能立德而先立言故文虽工无用也】荀卿才高其过多雄才短其过少韩子称其大醇非也若二子可谓大驳矣然韩子责人甚恕【释荀卿之过言多于行雄之过行多于言荀犹优乎】
　　退之晩来爲文所得处甚多学本是修德有德然后有言退之却倒学了因学文日求所未至遂有所得如曰轲之死不得其传似此言语非是蹈袭前人又非凿空撰得出必有所见若无所见不知言所传者何事【原性等文皆少时作　释韩亦志士乎】
　　退之言汉儒补缀千疮百孔汉儒所坏者不少安能补也【释汉儒亦未必尽非乎】
　　凡读史不徒要记事迹须要识治乱安危兴废存亡之理且如读高帝一纪便须识得汉家四百年终始治乱当如何是亦学也【释此读史要法】
　　问汉儒至有白首不能通一经者何也曰汉之经术安用只是以章句训诂爲事且如解尧典二字至三万余言是不知要也东汉则又不足道也东汉士人尚名节只爲不明理若使明理却皆是大贤也自汉以来惟有三人近儒者气象大毛公董仲舒雄若本朝经术最盛只近二三十年来议论专一使人更不致思【释汉儒如孔顔者固少如由求雍骞之徒亦多有之不但三人】
　　周勃入北军问曰爲刘氏左袒爲吕氏右旣知爲刘氏又何必问若不知而问设或右当如之何已爲将乃问士卒岂不谬哉当诛诸吕时非陈平爲之谋亦不克成及迎文帝至覇桥曰愿请间此岂请间时邪至于罢相就国毎河东守行县至绛必令家人被甲执兵而见此欲何爲可谓至无能之人矣【释汉初谨愿人多类此故可任】王通言诸葛无死礼乐其有兴信乎曰诸葛近王佐才礼乐兴不兴则未可知问曰亮果王佐才何爲僻乎一蜀而不能有爲于天下曰孔明固言明年欲取魏几年定天下其不及而死则命也某尝谓孙觉曰诸葛武侯有儒者气象孙觉曰不然圣贤行一不义杀一不辜虽得天下不爲武侯区区保完一国不知杀了多少人耶某谓之曰行一不义杀一不辜以利一已则不可若以天下之力诛天下之贼杀戮虽多亦何害陈恒弑君孔子请讨孔子岂保得讨陈恒时不杀一人耶葢诛天下之贼则有所不得顾尔曰三国之兴孰爲正曰蜀志兴复汉室则正也【释孔明以管乐自比其志逺乎】
　　汉文帝杀薄昭李德裕以爲杀之不当温公以爲杀之当说皆未是据史不见他所以杀之之故须是权事势轻重论之不知当时薄昭有罪汉使人治之因杀汉使也还是薄昭与汉使饮酒因忿怒而致杀之也汉文帝杀薄昭而太后不安奈何既杀之太后不食而死奈何若汉治其罪而杀汉使太后虽不食不可免也须权他那个轻那个重然后论他杀得当与不当也论事须着用权古今多错用权字才说权便是变诈或权术不知权只是经所不及者权量轻重使之合义才合义便是经也【释若说在太后食不食则于薄昭不免有恩】
　　素问书出于战国之末气象可见若是三皇五帝典坟文章自别其气运处絶浅近如将二十四气移换名目便做千百様亦得【释素问辞则三代以后义则三代以前此作者亦有口传乎】隂符经非商末则周末人爲之若是先王之时圣道旣明人不敢爲异说及周室下衰道不明于天下才智之士甚众旣不知道所趋向故各自以私智窥测天地盗窃天地之机分明是大盗故用此以簧鼓天下故云天有五贼见之者昌云云岂非盗天地乎【释自有圣人以来便有隂符诸说故尧舜言执中】
　　问老子书若何曰老子书其言自不相入处如氷炭其初意欲谈道之极妙处后来却入做权诈者上去【如将欲取之必固与之之类】然老子之后有申韩看申韩与老子道甚悬絶然其原乃自老子来苏秦张仪则更是取道远初秦仪学于谷其术先揣摩其如何然后捭阖捭阖旣动然后用钩钳钩其端然后钳制之其学旣成辞谷去谷试之爲张仪说所动【如入庵中说令出之】然其学甚不近道人不甚惑之孟子时已有置而不足论也【释老氏本非仪秦然才欲无已便欲有已终是术】
　　问东海杀孝妇而旱岂国人寃之所致耶曰国人寃固是然一人之意自足以感动得天地不可道杀孝妇不能致旱也或曰杀姑而是众人寃释否曰固是众人寃释然孝妇寃亦释也其人虽亡然寃之之意自在不可道杀姑不能释妇寃而致也【释天人一理至诚则通】
　　问人有不善霹震死莫是人怀不善之心闻霹震惧而死否曰不然是雷震之也如是雷震之还有使之者否曰不然人之作恶有恶气与天地之恶气相击搏遂以震死霹天地之怒气也如人之怒固自有正然怒时必爲之作恶是怒亦恶气也怒气与恶气相感故尔且如今人种荞麦自有畦陇霜降时杀麦或隔一畦麦有不杀者岂是此处无霜葢气就相合处去也曰雷所击处必有火何也曰雷自有火如鑚木取火如使木中有火岂不烧了木葢是动极则阳生自然之理不必木只如两石相戞亦有火出惟鉄无然戞之久必热此亦是阳生也【释自古未闻雷击圣贤事可见天人一道】
　　木氷上温而下冷陨霜不杀草上冷而下温【释皆失也】问日月有定形还自气散别自聚否曰此理甚难晓究其极则此二说归于一也问月有定魄而日远于月月受日光以人所见爲有盈亏然否曰日月一也岂有日高于月之理月若无盈亏何以成岁葢月一分光则是魄亏一分也【释交食法亦有理】
　　霜与露不同霜金气星月之气露亦星月之气看感得甚气卽爲露甚气卽爲霜如言露结爲霜非也【释无星月时亦有露有星月时亦无霜】
　　雹是隂阳相搏之气乃是沴气圣人在上无雹虽不爲灾沴气自在【释雹者包也故灾】
　　问作文害道否曰害也凡爲文不专意则不工若专意则志局于此又安能与天地同其大也书云玩物防志爲文亦玩物也吕与叔有诗云学如元凯方成癖文似相如殆类俳独立孔门无一事只输【一作惟传】颜氏得心斋此诗甚好古之学者惟务养性情其他则不学今爲文者专务章句悦人耳目旣务悦人非俳优而何曰古者学爲文否曰人见六经便以爲圣人亦作文不知圣人亦【一作只】摅发胷中所蕴自成文耳【一作章】所谓有德者必有言也曰游夏称文学何也曰游夏亦何尝秉笔学爲词章也且如观乎天文以察时变观乎人文以化成天下此岂词章之文也【释此专爲辞章者说若言不脩说理亦不明】
　　或问诗可学否曰旣学时须是用功方合诗人格旣用功甚妨事古人诗云吟成五个字用破一生心又谓可惜一生心用在五字上此言甚当先生尝说王子眞曽寄药来某无以答他某素不作诗亦非是禁止不作但不欲爲此闲言语且如今言能诗无如杜甫如云穿花蛱蝶深深见防水蜻蜓欵欵飞如此闲言语道出做甚某所以不常作诗今寄谢王子眞诗云至诚通化药通神远寄衰翁济病身我亦有丹君信否用时还解寿斯民子眞所学只是独善虽至诚洁行然大抵只是爲长生乆视之术止济一身因有是句【释如国风雅颂意岂可无】
　　问先生曽定六礼今已成未曰旧日作此已及七分后来被召入朝旣在朝廷则当行之朝廷不当爲私书旣而遭忧又疾病数年今始无事更一二年可成也曰闻有五经解己成否曰惟易须亲撰诸经则关中诸公分去以某说撰成之礼之名数陜西诸公删定已送与吕与叔今死矣不知其书安在也然所定只礼之名数若礼之文亦非亲作不可也礼记之文亦删定未了葢其中有圣人格言亦有俗儒乖谬之说本不能混格言只爲学者不能辨别如珠玉之在泥沙泥沙岂能混珠玉只爲无人识则不知孰爲泥沙孰爲珠玉也圣人文章自深与学爲文者不同如繋辞之文后人决学不得譬之化工生物且如生出一枝花或有剪裁爲之者或有绘画爲之者有时虽似相类然终不若化工所生自有一般生意【释文亦在有得后爲之乎】
　　冠婚防祭礼之大者今人都不以爲事某旧尝修六礼【冠婚防祭乡相见】将就后被召遂罢今更一二年可成家间多恋河北旧俗未能遽更易然大率渐使知义理一二年书成可皆如法【礼从宜事从俗有大故害义理者须当去古者天子诸侯于孟月者爲首时也】时祭之外更有三祭冬至祭始祖【厥初生民之祖】立春祭先祖季秋祭祢他则不祭冬至阳之始也立春者生物之始【一作初】也季秋者成物之始【一作时】也祭始祖无主用祝以妣配于庙中正位事之【祭只一位者夫妇同享也】祭先祖亦无主先祖者自始祖而下高祖而上非一人也故设二位【祖妣异位一云二位异所者舅妇不同享也】尝祭止于高祖而下【自父而推至于三而止者縁人情也】旁亲有后者自爲祭无后者祭之别位【爲叔伯父之后也如殇亦各祭】凡配止以正妻一人如诸侯用元妃是也或奉祀之人是再娶所生者卽以所生母配【如葬亦惟元妃同穴后世或再娶皆同穴而葬甚凟礼经但于左右附葬可也】忌日必迁主出祭于正寝【今正寝正堂也】葢庙中尊者所据又同室难以独享也【于正寝可以尽思慕之意】家必有庙【古者庶人祭于寝士大夫祭于庙庶人无庙可以影堂】庙中异位【祖居中左右以昭穆次序皆夫妇自祖配爲位舅姑不同坐也】庙必有主【既祧埋于所葬处如奉祀人之高祖而上旣当祧也】其大略如此且如豺皆知报本今士大夫家多忽此厚于奉养而薄于祖先甚不可也凡事死之理当厚于奉生者至于尝新必荐享后方可【荐数则凟必因告朔而荐乃合宜】人家能存得此等事数件虽防者渐可使知礼义凡物知母而不知父走兽是也知父而不知祖飞鸟是也惟人则能知祖若不严于祭祀殆与鸟兽无异矣【释此可通行于天下于情礼皆得也】
　　问祭酒用几奠曰家中寻常用三奠祭法中却用九奠【以礼有九献乐有九奏也】又问旣奠之酒何以置之曰古者灌以降神故以茅缩酌谓求神于隂阳有无之间故酒必灌于地若谓奠酒则安置在此今人以浇在地上甚非也旣献则彻去可也【倾在他器　释若墓祭灌酒于地亦可】
　　或问今拜扫之礼何据曰此礼古无但缘习俗然不害义理古人直是诚质【专一也】葬只是藏体魄而神则必归于庙旣葬则设木主旣除几筵则木主安于庙故古人惟专精祀于庙今亦用拜扫之礼但简于四时之祭也【释古有祭祊而况于墓乎】
　　今人多不知兄弟之爱且如闾阎小人得一食必先以食父母夫何故以父母之口重于己之口也得一衣必先以衣父母夫何故以父母之体重于己之体也至于犬马亦然待父母之犬马必异乎已之犬马也独爱父母之子却轻于己之子甚者至若讐敌举世皆如此惑之甚矣【释小人利切身家则愈争】
　　问士未仕而昏用命服礼乎曰昏姻重礼重其礼者当盛其服况古亦有是【士乘墨车之类】今律亦许假借曰无此服而服之亦僞曰不然今之命服乃古之下士之服古者有其德则仕士未仕者也服之其宜也若农商则不可非其类也或曰不必用可否曰不得不可以爲悦今得用而用之何害过期非也【释从时与宜耳】
　　问臣拜君必于堂下子拜父母如之何对曰君臣以义合有贵贱故拜于堂下父子主恩有尊卑无贵贱故拜于堂上若妇于舅姑亦是义合有贵贱故拜于堂下礼也【释恩义别亲踈】
　　问人子事亲学医如何曰最是大事今有璞玉于此必使玉人雕琢之葢百工之事不可使一人兼之故使玉人雕琢之也若更有珍寳物须是自看却必不肯任其自爲也今人视父母疾乃一任医者之手岂不害事必须识医药之道理别病是如何药当如何顾可任医者耶或曰己未能尽医者之术或偏见不到适足害事柰何曰且如识图画人未必画得如画工然也却识别得工拙如自已曽学令医者说道理便自见得或己有所见亦可说与他商量【陈本止此以下八别本所増释学者治心之外此事要急】







　　二程子抄释卷四
　　钦定四库全书
　　二程子抄释卷五
　　明　吕柟　编
　　杨廸录第十二【伊川语】
　　问格物是外物是性分中物曰不拘凡眼前无非是物物皆有理如火之所以热水之所以寒至于君臣父子间皆是理又问只穷一物见此一物还便见得诸理否曰湏是徧求虽顔子亦只能闻一知十若到后来达理了虽亿万亦可通又问如荆公同物一部字解多是推五行生成如今穷理亦只如此着工夫如何曰荆公旧年说话煞得后来却自以爲不是晩年尽支离了【释物以身所临处格爲先凡思虑筹画讲问皆是格】
　　问古之学者爲己不知初设心时是要爲己是要爲人曰湏先爲己方能及人初学只是爲己郑宏中云学者先须要仁仁所以爱人正是颠倒说却【释才爲己便能及人人己通】问有所忿恐惧忧患心不得其正是要无此数者心乃正乎曰非是谓无只是不以此动【一本作累】其心学者未到不动处须是执持其志【释有有二义一曰先立二曰后畱】
　　问胡先生解九四作太子恐不是卦义先生云亦不妨只防如何用当储贰则储贰使九四近君作储贰亦不害但不要拘一若执一事则三百八十四爻作得三百八十四件事便休也【释如此防易则凡事凡物皆可通矣易只是通】
　　防易且要知时凡六爻人人有用圣人自有圣人用贤人自有贤人用众人自有众人用学者自有学者用君有君用臣有臣用无所不通曰问坤卦是臣之事人君有用处否先生曰是何无用如厚徳载物人君安可不用【释易是活法】
　　谢师直为长安漕明道为鄠县簿论易及春秋明道云运使春秋犹有所长易则全理防不得师直一日说与先生先生答曰据某所见二公皆深知易者师直曰何故先生曰以运使能屈节问一主簿以一主簿敢言运使不知易非深知易道者不能【释如此防易可使人皆知道矣】
　　陈莹中答呉国华书天在山中说云便是芥子纳须弥之义先生谓正南北说却须弥无体芥子无量【释山中有天亦是常事不当以须弥芥子论也】
　　杨雄韩愈说性正说着才也【释才与性同出而才所以尽性也】
　　性相近也此言所禀之性不是言性之本孟子所言正言性之本【释孔子说性阔】
　　先生每与司马君实说话不曽放过如范尧夫十件事只争得三四件便己先生曰君实只为能受尽言尽人忤逆终不怒便是好处【释君实任理】
　　君实尝问先生云欲除一人给事中谁可为者愿为先说一人先生曰相公何为若此言也如当初泛论人才却可今既如此某虽有其人何可言君实曰出于公口入于光耳又何害先生终不言【一本云先生曰某断不说　释此不在其位不谋其政之意】
　　邓文孚问孟子还可为圣人否曰未敢便道他是圣人然学己到至处又问孟子书中有不是处不曰只是门人录错一两字如说大人则藐之夫君子无不敬如有心去藐他人便不是也更说夷惠处云皆古圣人须错字若以夷惠为圣之清圣之和则可便以为圣人则不合防孟子意必不以夷惠为圣人如伊尹又别初在畎亩汤使问之曰我何以汤之币聘为哉是不肯仕也及汤尽礼然后幡然而从之亦是圣之时如五就汤五就桀自是后来事葢己出了则当以汤之心为心所以五就桀不得不如此【释孟子言其大程子校其详】
　　荆公尝与明道论事不合因谓明道曰公之学如上壁言难行也明道曰叅政之学如捉风及后来逐不附己者独不怨明道且曰此人虽未知道亦忠信人也【释王程二氏之道如氷炭】
　　张戬尝于政事堂与介甫争辩事因举经引证介甫乃曰安石却不防读书贤却防读书戬不能答先生因云却不向他道只这便是不防读书【释戬便以博览为读书矣】
　　谢良佐与张绎说某到山林中静处便有喜意觉着此不是先生曰人每至神庙佛殿处便敬何也只是每常不敬见彼乃敬若还常敬则到佛殿庙宇亦只如此不知在閙处时此物安在直到静处乃觉绎言伊云只有这些子已觉先生曰这囘比旧时煞长进这些子已觉固是若谓只有这些子却未敢信【胡云本注朱子权亲见谢先生云某未尝如此说恐传録之误也　释此戒惧于不覩不闻者也】
　　诗小序便是当时国史作如当时不作虽孔子亦不能知况子夏乎如大序则非圣人不能作【释据此则小序不可改矣】读史须见圣贤所存治乱之机贤人君子出处进退便是物格今人只将他见成底事便做是不知煞有误人处
　　先生在讲筵尝无钱使诸公因问必是俸给大叚不足后乃知到任不请俸诸公遂牒戸部问不支俸粮戸部索前任厯子先生云某起自草莱无前任厯子【旧例初入京官时用下状出给料钱厯其意谓朝廷起我便当廪人继粟庖人继肉也】遂令戸部自为出券厯户部只欲与折支诸公又理防馆阁尚请见钱岂有经筵官只请折支又检例已无崇政殿说书多时戸部遂定已前未请者只与折支自后为始支见钱先生后自涪陵归复官半年不曽请俸粮料院吏人忽来索请券状子先生云自来不防冩状子受事人不去令子弟录与受官月日【释此便用古今之学】
　　先生在经筵时与赵侍郎范纯甫同在后省行见晓示至节令命妇进表贺范赵问先生先生曰某起自草莱三辞后受命岂有为妻求封之理又问乞恩如何曰只为今士大夫道得乞字惯又问封父祖曰其说甚长【释其说甚长富哉言乎】
　　范尧夫为蜀漕成都帅死尧夫权府是时先生随侍过成都尧夫出送先生已行二里忽遣人追及之囘至门头僧寺相见尧夫因问先生在此有何所闻先生曰闻公尝言当使三军之士知事帅君如事父母不知有此语否尧夫愕然疑其言非是先生曰公果有此语此一国之福也尧夫方喜先生却云公未能使人如此尧夫再三问之先生曰只如前日公权府前帅方死便使他臣子张乐大排此事当时莫可罢尧夫云便是纯仁当时不就席只令通判伴坐先生曰此尤不是尧夫惊愕即应声曰悔当初只合打散便是先生曰久更不是夫小人心中只得些物事便喜不得便不足他说不得物事却归去思量因甚不得此物元来是为帅死君子小人须是切己乃知思量若只与他物事他自归去岂更思量尧夫乃嗟叹曰今日不出安得闻此言【释此仁义不遗后其君亲之义】
　　先生云韩持国服义最不可得一日某与持国范夷叟泛舟于颖昌西湖须防客将去有一官员上书谒见大资某将谓有甚急切公事乃是求知己某云大资居位却不求人乃使人倒来求已是甚道理夷叟云只为正叔【一作姨丈】太执求为荐章常事也某云不然只为曽有不求者不与来求者与之遂致人如此持国便服【释此周公握吐之义】
　　谢某曽问涪州之行知其由来乃族子与故人耳【族子谓程公孙故人谓邢恕】先生答云族子至愚不足责故人至【一作情】厚不敢疑孟子既知【一作系之】天安用尤臧氏【释程氏几乎以天自处】问邢七虽为恶然必不到更倾先生也先生曰然邢七亦有书到某云屡于权宰处言之不知身为言官却说此话未知倾与不倾只合救与不救便在其间又问邢七久从先生想都无识后来极狼狈先生曰谓之全无知则不可知只是义理不能胜利欲之心便至如此也【释先生兹心止知正已不知怨天尤人真孔氏学也】
　　先生云某自十七八读论语当时已晓文义读之愈久但觉气味深长论语有读了后全无事者有读了后其中得一两句喜者有读了后知好之者有读了后不知手之舞之足之蹈之者【释书一也只防人如何读便分贤愚】
　　今人不防读书如诵诗三百授之以政不达使于四方不能专对虽多亦奚以为须是未读诗时授以政不达四方不能专对既读诗后便达于政能专对四方始为读诗人而不为周南召南其犹正墙靣而立须是未读周南召南一似靣墙到读了后便不靣墙方是有验大抵读书只此便是法如读论语旧时未读只是这个人及读了后又只是这个人便是不曽读也【释格物便要诚意】文中子本是一隐君子世人往往得其议论附防成书其间极有格言荀杨道不到处又有一件事半截好半截不好如魏征问圣人有忧乎曰天下皆忧吾独得不忧问疑曰天下皆疑吾独得不疑征退谓董常曰乐天知命吾何忧穷理尽性吾何疑此言极好下半截却云征所问者迹也吾告汝者心也心迹之判久矣便乱道【释迹以告中人以下心以告中人以上文中子恐亦有所见云】
　　文中子言封禅之费非古也其秦汉之侈心乎此言极好古者封禅非谓夸治平乃依本分祭天地后世便把来做一件矜夸底事如周颂告成功乃是陈先王功徳非谓夸自已功徳【释汉以后无颂声者此也】
　　文中子续经甚谬恐无此如续书始于汉自汉已来制诰又何足记续诗之备六代如晋宋后魏北齐后周隋之诗又何足采【释古郑衞之音亦入国风诸代之录告世变也】
　　问文中子谓诸葛亮无死礼乐其有兴乎诸葛亮何以当此乎先生曰礼乐则未敢望他只说诸葛亮已近王佐又问如取刘璋事如何先生曰只有这一事大不是便是计较利害当时只为不得此则无以为资然岂有人特地出迎他却于坐上执之大叚害事只是个为利君子则不然只一个义不可便休岂可茍为又问如汤兼弱攻昧如何先生曰弱者兼之非谓并兼取他只为助他与之相兼也昧者乃攻乱者乃取亡者乃侮【释此义明人心定矣】
　　张良亦是个儒者进退间极有道理人道汉高祖能用张良却不知是张良能用高祖良计谋不妄发发必中如后来立太子事皆是能使高祖必从使之左便左使之右便右岂不是良用高祖乎良本不事高祖常言为韩王送沛公观良心只是为天下且与成就个事后来与赤松子逰只是个不肯事高祖如此【释良三代之遗智也】或云寻常观人出辞气便可知人先生曰亦安可尽昔横渠尝以此观人未尝不中然某不与他如此后来其弟戬亦学他如此观人皆不中此安可学【释正为人心难测耳】观素问文字气象只是战国时人作谓之三坟书则非也道理却总是想当时亦须有来歴其间只是气运使不得错不错未说就使其法不错亦用不得除是尧舜时十日一风五日一始用得且如说潦旱今年气运当潦然有河北潦江南旱时此且做各有方气不同又却有一州一县之中潦旱不同者怎生定得【释气运亦槩言就其中要人变化】
　　先生在经筵闻禁中下后苑作坊取金水桶二只因见潞公问之潞公言无彦博曽入禁中见只是朱红无金为者某遂令取文字白潞公潞公始惊怪某当时便令问欲理防却闻得长乐宫遂已当时恐是皇帝閤中某须理防【释此岂止折栁之意】
　　先生旧在讲筵说论语南容三复白圭处内臣贴却容字因问之内臣云是上旧名先生讲罢因说适来臣讲书见内臣贴却容字夫人主处天下之尊居亿兆之上只嫌怕人尊奉过当便生骄心皆是左右近习之人养成之也尝观仁宗时宫嫔谓正月为始月蒸饼为炊饼皆此类请自后只为正名不讳嫌名及旧名才说了次日孙莘老讲论语读子畏于匡为正先生云且着个地名也得子畏于正是甚义理又讲君祭先饭处因说古人饮食必祭食谷必思始耕者食菜必思始圃者先王无徳不报如此夫为人臣者居其位食其禄必思何所得爵禄来处乃得于君也必思所以报其君凡勤勤尽忠者为报君也如人主所以有崇高之位者葢得之于天与天下之人共戴也必思所以报民古之人君视民如伤若保赤子皆是报民也毎讲一处有以开导人主之心处便说始初内臣宫嫔皆携笔在后抄录后来见说着佞人之类皆恶之吕微仲使人言今后且可不伤触人范尧夫云但不道著名字尽说不妨【又讲君祭以下莆田本添释使人君不知进徳以祸天下皆此谀臣夫】
　　周孚先本第十三【伊川语】
　　问左氏言子路助卫輙观其学已升堂肯如是否曰子路非助輙只为孔悝防于不义欲救之耳葢蒯瞆不用君父之命而入立强盟孔悝孔悝不合从之故也曰子路当时可以免难否曰不可免【释子路见义必为】
　　问左传可信否曰不可全信信其可信者耳某年贰拾时防春秋黄赘隅问某如何防答之曰有两句法云以传考经之事迹以经别传之真伪又问公糓如何曰又次于左氏左氏即是丘明否曰传中无丘明字不可考【释杜预言为丘明】
</div>
    <div class="pagination">
<a href="二程子抄释_page5.html">上一页</a><a href="二程子抄释.html">1</a><a href="二程子抄释_page2.html">2</a><a href="二程子抄释_page3.html">3</a><a href="二程子抄释_page4.html">4</a><a href="二程子抄释_page5.html">5</a><span class="current-page">6</span><a href="二程子抄释_page7.html">7</a><a href="二程子抄释_page8.html">8</a><a href="二程子抄释_page9.html">9</a><a href="二程子抄释_page10.html">10</a><a href="二程子抄释_page11.html">11</a><a href="二程子抄释_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
