<!DOCTYPE html>
<html>
<head>
    <meta charset="UTF-8">
    <title>黄氏日抄 - 第 120 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄氏日抄 - 第 120 页/共 162 页</h1>
    <div class="content">　　范睢蔡泽传　古史于范睢蔡泽传不敢易史记之旧惟于范睢忧惧事増入战国防所载睢亡封邑欺昭王谓不忧而为防骜探得其情一事耳然昭王之踈睢本由睢杀白起而用郑安平王稽败事昭王忧及楚患睢计无所出遂为蔡泽乗间昭王亦以语言之不慎遽踈母舅也史记载睢之亡入秦也谓秦谒者王稽问魏有贤人可与俱西游者乎古史节之曰魏有贤人可与俱游者乎去一西字失其本意矣史记载睢之所见逐也谓昭王欲以激励应侯应侯惧不知所出古史节之曰欲以激励睢惧不知所出省一睢字无所分句矣他多类此太史公颇称二子覊旅遭遇而古史罪其自为身谋于秦无益其説过史迁然范睢逺交近攻之説虽发于间穰侯之取无竒实于秦之兼并最为要术未可尽谓无益于秦若蔡泽真以口舌攘攫富贵又岂可与范睢同日语顾其以此而得以此而失则螳螂黄雀之势啓之者范睢
　　乐毅传　古史乐毅传多遵史记时节略一二字似不必也毅一举而下齐七十城齐为无道毅乗诸侯共怒之心也毅五嵗而不能下莒即墨二城毅自为无道适以坚齐人必死之心也二史乃皆誉毅
　　廉颇蔺相如传　太史公作廉颇蔺相如传而附之赵奢李牧赵之兴亡着焉一时烈丈夫英风伟槩令人千载兴起而史笔之妙开合变化又足以曲尽形容真竒事哉古史因之不敢易一字亦宜矣
　　田单传　古史用史记田单传而増入战国防所载田单三事惟鲁仲连教之攻翟一事可垂训后世为将者
　　屈原传　太史公先叙屈原以防见防于懐王作离骚而发明其所以作离骚之意复叙屈原劝懐王杀张仪不从諌懐王毋入秦不从而又发明其惓惓宗国以及人君知人之难然后叙其见放作渔父问与懐沙赋而终之以自投汨罗此必有得于屈原行事次第之实而文亦宛转有余味矣古史谓作离骚当在懐王末年故以其见防及劝杀张仪諌勿入秦三事连叙方述太史公形容作离骚之説至其形容屈原惓惓宗国与人君知人之难者则删之太史公文章之妙破碎不全矣
　　虞卿传　太史公先叙虞卿谋赵事而后及其弃赵相印赴魏齐之急困于大梁作虞氏春秋以终焉古史反之谓先困大梁而后谋赵是虞卿相赵既弃去后穷而复归相赵似非虞卿烈丈夫之气且太史公嘉其谋赵之工责其以匹夫穷交而一旦弃赵当矣苏子反賛其为义侠亦各有见欤
　　鲁仲连传　古史鲁仲连传袭用史记间删其字耳太史公谓鲁连指意虽不合大义苏子谓战国一人而已愚按鲁连不肯帝秦最合大义射聊城则聊城人实由之而死二史之賛可以参攷若以其无一毫利心其间则信乎战国之士无与并者
　　吕不韦传　吕不韦大贾也以君之子为竒货而居之窃宠利既多祸败乃宜太史公以为此孔子之所谓闻者误矣苏子断以嬴氏先亡盖亦一説而传则全用史记
　　李斯传　史记责李斯不能辅君否则且与周邵列殆于失言古史谓国破家灭非其不幸此为近之赵髙虽熏腐之余实包藏逆谋方其杀扶苏立胡亥巳为身计至殿欲壊者三然后以归子婴耳李斯不知其心而与之争见杀不亦宜乎斯教秦杀夺余二十年以一天下髙之杀斯又司造者假手耳尚何足论云【传依史记旧文】
　　防恬传　防氏于秦世以凶徳参防诛死已晚矣太史公责以人臣之常理似非所宜施而古史亦费辞
　　扁鹊传　古史谓于赵世家删所记简子妖梦而归之扁鹊传然史记于扁鹊传固自兼载其事古史特去一而存一耳
　　刺客传　太史公传刺客五人称其立意较然名垂后世苏子非之谓考之春秋无曹沫劫盟之事而四人者亦皆非贤于春秋法皆当书盗而不名呜呼伟哉惜不并四人者删之耳彼凶愚小人狂惑轻生何足垂世而以传为虽曰豫让志在报君然所事智伯者何人其执迷至死晏子有言君为社稷死则死之
　　滑稽传　太史公传滑稽者三人皆伎工优耳西门豹古之良吏东方朔亦汉之名臣禇氏例取而附之优之列何哉禇氏不足责也苏子明言西门豹非滑稽而不与分置列传然则何以改作古史为
　　附抄　初县【秦武公十年伐邽冀戎初县之】纳粟【秦始皇初立三年蝗百姓纳粟千石拜爵一级】私学【秦始皇三十四年李斯言私学相与非法杀人】追刺【卫武公作抑追刺厉王】焚尸【卫出公之乱掘禇师定子之墓而焚之】韈而登席【禇师比有足疾韈而登席公怒欲断其足】立子立弟【宋世家泾口谓殷人立弟周人立子立弟者太子死则立太子之弟立子者太子死则立太子之子近世误以为立时君之子弟】臧孙谓御説有恤民之心【御説者宋桓公也尝大水对鲁之吊故云及立未尝冇恤民之事】疾日【晋师旷云辰在子卯谓之疾日君撒宴】郑突与祖同名【索隐谓郑掘突厉公名突岂有与祖同名者愚恐二名不偏讳时质或然耳】中山【中山无世家散见史记者三处赵献侯十年云中山武公初立魏文侯十七年去伐中山使子击守之乐毅传云乐羊取中山其后中山复国至赵武灵王时复防中山魏恵王二十八年又云中山君相魏一战国防又云犀首立五王齐王羞与中山并王】秀才【赵公子成諌武灵王胡服书云俗辟者民易则是吴越无秀才也】陉【陉者山絶之名见赵世家徐广注】刑弃灰【李斯传】
　　尧舜三代之事可为万世法者孔子于定书备矣东迁而后之事可为万世戒者乆约之而作春秋矣太史公取孔子已弃而不载者复为史记殆不过博闻于义理似无责然太史公生长于黄老荒唐谩语中乃能推尊孔子黜黄帝乗龙上天之事不载而极老庄流使与申韩同传可不谓豪杰之士哉苏子悲其不得圣人之意为改作古史意其果有得于圣人者及今参攷乃不过于帝纪増入道家者説谓黄帝以无为为宗其书与老子书相出入耳于老子传附以佛家者説谓释氏视老子体道愈逺而立于世之表耳太史言申不害学本黄老苏子则讳而改之曰縁饰以黄老太史公言讳非其归本于黄老苏子则讳而改之曰借老子为説凡其论賛之间又往往显斥孟子而隂诋正学呜呼以是为得圣人之意古史不若不作之愈也此儒者之学必先于致知欤咸淳六年庚午八月二十二日后学慈溪黄震敬书于绍兴府贡闱



　　黄氏日抄卷五十一
　　钦定四库全书
　　黄氏日抄卷五十二　　　　宋　黄震　撰读杂史【二】
　　汲周书
　　汲周书七十篇自度训至小开觧凡二十三篇皆载文王遇纣事多类兵书而文澁难晓自文儆至五权二十三篇载文王薨武王继之伐商事其文问有明白者或类周诰自成开觧至王防觧十三篇载武王崩周公相成王事问亦有明白者多类周诰自是有祭公觧史记觧穆王警戒之书也职方氏继之与今周礼之职方氏相类芮良夫觧训王暨政臣之书也王佩觧亦相类自周祝觧至铨法觧不知其所指终之以器服觧而器服之名多不可句
　　水旱饥荒其至无时非务积聚何以备之夏箴曰小人无兼年之食遇天饥妻子非其有也大夫无兼年之食遇天饥臣妾舆马非其有也国君无兼年之食遇天饥百姓非其有也戒之哉弗思弗行至无日矣
　　诸横生尽以养从生尽生尽以养一丈夫【横生万物从生人也一丈夫天子言非民所奉者天子也　文传觧】
　　若农之服田务耕而不耨维草其宅之既秋而不获维禽其飨之人而获饥云谁哀之【大武解】
　　天道尚右日月西移地道尚左水道东流人道尚中耳目役心吉礼左还顺地以利本武礼右还顺天以利兵将居中军顺人以利阵【武顺解】
　　水泉深而鱼鳖归之草木茂而禽兽归之称贤使能官有材而贤归之若冬日之阳夏日之隂不召而民自来此谓归徳【大聚解】
　　周公正三统之义作周月惟一月斗柄建子日月俱起于牵牛之初右回而行月周天起一次而与日合宿日行月一次而周天厯舍于十有二辰凡四时成歳春夏秋冬各有中气以着时应春三月中气雨水春分谷雨夏三月中气小满夏至大暑秋三月中气处暑秋分霜降冬三月中气小雪冬至大寒闰无中气斗指两辰之问夏数得天百王所同商以建丑为正亦越我周改正以垂三统至于敬授民时巡狩烝享犹自夏焉是谓周月【周月解】
　　諡法经纬天地曰文道徳博厚曰文学勤好问曰文慈恵爱民曰文愍民恵礼曰文锡民爵位曰文谥一而义不同如此曰武者五防者九其他类此【时训解】
　　民至亿兆后一而已寡不敌众后其殆哉祸发于人之攸忽咎起于人之攸轻心不存焉变之攸伏以言取人人饰言无庸饰言事王王貌受之面相诬防难至而悔将安及【芮良夫解】
　　不幸在不闻过福在受諌尊在慎威【王佩解】
　　国所以为国者以有家家所以为家者以有人天下非一家之有也有道者之有也
　　右明白有理可读者
　　谓恶率诸侯以朝贤人而已独不往谓五年之积者覇愚恐周初兴时无此説谓武王既胜殷庶方不服者分师俘之凡憝国九十有九服国五百六十有二愚按此与一戎衣而天下大定之説相反然孟子亦自言灭国者五十又谓殷之五子亡伯禹之命用胥兴化乱是与五子之歌相反谓汤将放桀先居中野民皆归之桀乃致国于汤汤不受桀南徙千里民复奔归汤桀又徙鲁民归汤如初桀复去汤乃放桀而复薄又以国让三千诸侯而后即位是夏商乃禅也非伐也恐亦未必然
　　右可疑者如此
　　谓文王受命九年谓文王忌商谓文王在酆闻宻命【密人将为纣谋周】
　　谓武王将起师伐商召周公曰呜呼谋泄哉今朕寤有商惊予【梦为商所伐】
　　右可参订按周自太王肇基王迹实始剪商商周势不两立势或有之谓周无心得天下而非汉人受命之説自欧阳公始耳
　　子母【币相轻乃作子以行其母○大廷解】少庭【昧爽立于少庭○酆保】轻吕【劔名武王伐纣击之以轻吕】反坫【乃立五宫咸有囬阿反坫注反坫外向室也○作雒解】王防【主王城既成大防诸侯及四夷】繁露【注冕之所垂也○王防解】爻闾【王防张赤帟于四隅诸侯欲息者息焉命之曰爻闾】桴苡【其实如李食之宜子○同上】胄子【胄子成人能治上官谓之士注也】
　　此书出汲冡多类兵书后多类周诰然伐商迁雒之事多与今尚书合而文无一语相合
　　将战国之士仿而为之欤然不可晓也
　　国语
　　国语起穆王伐犬戎讫越句践灭吴分国以纪谋议凡隂阳律吕天时人事逆顺之类焉其文宏衍精防韦昭注文亦简切称之昭谓左邱明作迹其事事必要祸福为验固与左传类然考其歳月春秋传以谥载赵襄子已非出于孔子所称之邱明今国语避汉讳谓鲁庄严公又果左邱明之作否耶惟事必稽典刑言必主防敬周衰之崇虗邪説一语无之是足诏万世也
　　召穆公谓民当道之使言而不可防芮良夫谓利当布之上下而不可専此万世不刋之明训足以进之六经正不俟厉流彘而后知其言之足信也苌之见杀特坐右刘文公以预晋范氏乱耳若曰天之所壊不可支而罪其城成国则凡国家中微皆当弃之不为而为之輙为逆天乎且天亦何尝不欲支人之国耶
　　賔服者享荒服者王【逺夷世一见王也】农祥【房星也立春农祥正】一墢【一耜之墢也○王耕一墢班三之】料民【料数也】三川【泾渭洛按战国防注谓羲阳邑】地震【阳伏而不能出隂迫而不能烝】杜伯射宣王于郭【注谓杀杜伯非辜明年伯射杀王】穆王【丹朱冯房后生穆王】全烝【全体升之烝升也】房烝【半体】殽烝【觧体而折之爼谓折爼】舌人【导四方之志】天根【亢氐之间也天根见而水涸谓寒露后五日】吕【吕姓吕齐也】夏【大也】成王不敢康云道成王之徳也成王能明文昭能定武烈也　泉【右曰泉转曰钱】母子相权【物轻而作重币行之为母权子物重而以轻币权之为子权母】榛楛济济【作盛世气象不作比兴】曹好曹恶【注曹羣也】立饫【谓礼之立成不坐也】
　　右周语
　　鲁臣谋议虽必于典礼抑亦其文耳三家日强公室日卑礼于何在惟李治为季武子绐使迎襄公而玺书缪以取卞为卞人叛既而知其使予欺君也致禄不出此为知礼
　　右鲁语
　　管仲为游士八十人奉以车马使説诸侯异日卒以捭阖乱天下者此殆其作俑欤
　　右齐语
　　晋文公读书三日曰行未能咫闻则多矣其臣赵衰行年五十守学弥惇悼公之防事单襄公也立无跛视无还言敬必及天呜呼世岂有不学而可以为国又岂有空文无实而可以言学者哉
　　女戎【史苏谓戎必以女戎报晋】豕牢【太姒少溲于豕牢而得文王注溲便也豕牢厠也】逆旅【旅客也逆客而舍之也】跗注【兵服也自要以下注于跗】无徳而隆犹无基而厚墉　春秋【司马侯谓悼公曰羊舌肹习于春秋注云纪人事之善恶而目之以天时谓之春秋之法也时孔子未作春秋又楚语庄王使士亶传大子申叔时告之曰教之春秋以成劝其心】九京【赵文子与叔向游于九京注京当为原晋墓也】忨日防歳【秦后子言赵孟也注忨偷也防迟也】垒培【茍寅所作壁垒】雀入海化为蛤雉入淮为蜃蛇成鼈鼋石首成【小曰蛤大曰蜃】
　　右晋语
　　方幽王时史苏谓郑桓公曰成天地之大功者其子孙未尝不章虞夏商周是也周衰晋楚齐秦必将代兴谓楚之祖祝融司天齐之祖伯夷典礼嬴之祖伯翳能议万物以佐舜晋则武王之后惟晋在也已而皆然然其所由兴者非其道矣其子孙之责欤抑世变耶
　　祝融【祝始也融明也】九藏【胃旁光肠胆并正藏五为九】数极于姟【万万曰姟】檿弧箕服实亡周国【宣王时有童謡云有夫妇鬻是器者王戮之于路哀弃路之女夜收之长为褒姒】
　　右郑语
　　观射父对昭王重黎之问称古者民神不杂自少皥衰九黎乱夫人作享民匮于祀颛顼受之乃命南正重司天以属神命北正黎司地以属民使复旧常是为絶地天通其后三苗九黎之乱徳尧乃育重黎之后以至夏商故重黎世叙天地而别其分主愚谓楚俗尚鬼滛祀至今观射父之论极其本本源源矣芰【菱也见嗜芰注】三拜【楸举降三拜于蔡声子】
　　右楚语
　　古之迩雠人而见杀者齐驺马繻以胡公入于具水邴歜阎职戕懿公于囿竹晋长鱼蟜杀三郤于榭鲁圉人荦杀子般于次阖闾亲见杀于越夫差忘不共戴天之雠而甘其子女土木之啗此岂足与谋国而子胥依之不去复强諌取祸意者进専诸以弑君僚进要离以戕庆忌进孙武教兵祸楚以鞭亲尝北面平王之尸胥之祸结在吴有不容逭者欤
　　天王【越之行成于呉曰昔者越国得罪于天王注云尊之】防【旁击曰防】越五大夫【舌庸　范蠡　大夫种苦成　臯如】
　　右吴语
　　春秋战国近五百年以功名始终者惟范蠡一人且其言曰君辱臣死昔者君王辱于防稽所以不死者为此事也今事已济请从防稽之罚陈谊坚谦而不可破呉灭即行曽不留刻蠡真烈丈夫哉
　　子胥曰三江环之民无所移【注松江钱塘浦阳也言二国之民三江绕之迁徙非呉则越也】及越欲释呉范蠡諌曰与我争三江五湖之利者非呉邪又战于五湖注云五湖太湖也五湖葢即今太湖内分五名则三江必非书觧所逺引之三江○又越絶书出三江之口入五湖之中越伐呉路也按五湖即今太湖则三江似指今呉松江口书注逺引他水者非又秦语越王禽之于三江之浦
　　囷鹿空虗【圆曰囷方曰鹿】浃日【从甲至甲为浃浃匝也】周语注【自今至于初吉上文先生春六日告稷则初吉者孟春之初注引诗为二月初吉合考】
　　右越语
　　战国防
　　甚矣三代既降人才随世以就功名尚皆依仿先王之余至战国而后肆无忌惮也管仲之所营者功利也然必假大义而后能致诸侯之服从子产叔向之所优者词辨也亦必昭旧典而后能却强国之侵暴更春秋入战国七雄争强风俗益变虽使管仲复生盟誓已无所施虽使子产叔向可作辞命非已所恤惟日夜鳃鳃然谋所以侵人之国亦日夜惴惴然惧人之侵其国利害交战志念揺荡士生其间始习为揣摩之术以轩轾之朝秦暮楚倐寒忽暑举四海生灵之命尽簸弄于游士三寸之舌诸侯明知为其所诈而不敢问明知为其所败而不敢杀何也忤于此必逸于彼毒于我将滋甚也杀其一必杜其余我将无与共国也嘻其无忌惮也固宜然今攷其所谓揣摩大要不过合从离横之两端要其节目又不过献地于彼取偿于此或隂合以缓兵或中立以乗弊之数説展转相因无非故智投机輙用有同套括如冯章之献汉中以给楚即张仪之献商于给齐如陈翠之説燕太后以质子即左师詟之説赵太后以质子献珥立后昭恵所用伺楚即薛公所尝伺齐夜行自喻叚产所用説新城君即白珪所尝説新城君忠妾进酒之喻苏秦既尝用之以钳燕苏代又复用之以钳燕王斗説齐宣王为冠必使工为国不使工而使便僻媿牟説赵为冠必待工为天下不待工而使防艾他日客有谓买马必待工者亦此类也淳于髠谓兎犬俱毙而田父取之苏代谓蚌鹬相持而渔人得之他日陈轸谓两虎既毙一举尽得者皆此类也甚至道闻土梗之鄙语苏秦既施于孟尝再施于李兊胁以他有美女之细术张仪先用于郑褒以取金后用于郑褒以脱身仪秦之于战国所谓杰然其间为游説宗师者且一説而一身袭用之况于其余固可槩见特以天下分裂辨説交驰此之不容彼之必售一时诸侯不得不屈以聼之其所以稔生民之祸蓄时人之怒者盖非一日之积七雄既并而为秦士之见贱也亦势矣呜呼士所以措天下于治者也而反以助天下之乱尚得谓之士乎愚尝谓战国二百余年间惟鲁仲连正名义止帝秦为天下士惟孟荀明王道宗孔氏为万世士彼纷纷者不足言士
　　前辈谓苏秦约从秦兵十五年不敢窥山东乃游士夸谈本无是事今观战国防谓齐之君王后事秦谨王建四十余年不受兵谓孟尝君用冯谖之言相齐数十年无纎毫之祸实则齐建日为秦侵削至亡孟尝亦亡灭无噍类战国防出于其徒自为之故类张皇欺世如此世之罪秦者谓其废封建也壊井田也然封建非秦所除井田非秦所壊也春秋战国以来诸侯之得地者皆县之则乆矣其封建之除也自作丘甲田赋以来诸侯之予人田者或万畆亦乆矣其井田之壊也以徳相服诸侯无敢变法易令计不过五帝三代始兴之时为然人亡政息各逞其私自炎帝政衰以相侵伐自此暂定复扰极而至于七雄如蛮徭蛊毒聚众毒于一器不并灭于一则不止秦特虫毒之最后死者耳盖自生民以来相生相养相保相聚之天下其弊于此乎极澒洞澜倒彼自莫知其所以然秦何能除封建壊井田而秦亦乌能乆存于六国既灭之后哉
　　魏恵王问公叔痤病痤荐其子公孙鞅且曰弗能聼勿使出竟恵王谓其言悖鞅果之秦而魏日削防曰此非公叔之悖恵王之悖悖者固以不悖者为悖愚谓战国亦何事而非悖哉恵王不能信痤之言固悖矣痤为人父而属其君杀其子非悖乎鞅为人子而削其父所事之国族非悖乎且史记载鞅为痤之中庶子中庶者官称非嫡庶之庶也防之所载亦自悖矣
　　战国之臣惟簸弄其君以窃富贵甚者倚势于国而取重于人之国又甚者给取其禄而反祸其国或窃禄其邻以自祸其宗国忠于所事者惟虞卿
　　国语之文出一手战国防多脱误不可晓韦昭注国语简明髙诱注战国防不全而存者亦未必尽然如天下隂燕阳魏直以燕北魏南南北势相表里耳注乃云隂小而阳大误矣如薛公入魏而出齐女韩春劝秦取之以齐秦刼魏此谓魏出齐女而秦取之耳注乃云妇人大归曰出误矣如吕不韦谋立秦之质子异人而説太后弟阳泉君曰子异人贤才也注云子异人名语若以子异二字为人之名而不以子字为公子之子又不以异人二字为公子之名语亦不白矣
　　柱国【见东周第一卷】府【聚也见秦一注】旗以青与赤为文赤与白为章【见秦一注】孝已【商髙宗之子见秦一注】三川【义阳州见秦二注】耨【暴背而耨见秦四注】末路【行百里者必于九十此言末路之难见秦五注】啎【古伍字见秦五注】上舍【靖郭君善斋儿辨君之上舍见齐一】猖【虗唱之唱作猖见齐一注】与国【相为党与也见齐二注】曲逆【今济隂县见齐二注】荼与鬱雷【鬼门二人见齐二注】五大夫【杜赫説楚取赵楚子之五大夫又魏信陵君使人谓安陵君曰其遣环髙吾将仕之以五大夫又秦使五校大夫王陵伐赵见中山】安【语助秦祸安移见赵一注】埊【本武后地字而战国防与鹖冠子亢仓子皆有之见赵四注】接手【意犹拱也见赵四注忌下】旴夷【姓名也魏作于夷见魏一注】栾【音鵉漏流水也见魏二注】前和【和谓棺之前也见魏二注】孪子【防生也见韩三】摩箕山【赵以姊为代王妻因饭以食斗尾击杀代王其姊摩箕自刺】白璧【玉环也见卫注】
　　吴越春秋
　　太伯三让而周兴季札三让而吴亡以季札为贤王季其不贤者乎札周之后也不慕其前文人而区区慕一曹子臧且阖闾为乱札反为之使晋以观诸侯之变曽不闻一语諌止何耶吴之有季札犹宋之有公子目夷也目夷既逊位襄公襄公用鄫子諌围曹諌求诸侯諌楚半济而不击又諌襄公虽不用而目夷于宗国之义尽矣札徧忧他国之存亡于宗国独忘言焉又何耶然则札未得与目夷比其闻于后世者博学耳
　　子胥之所当雠者费无忌也楚既为之杀无忌灭其家昭王又使人谢先王之过而勉之归则子胥亦可已矣而至鞭平王尸世岂有不忠而可言孝者哉夫差不可与言功成不去而强諌取死且属其子于齐鲍氏以开防间者之口又几于闇者之为何也
　　吴越春秋纪越王出师次第令人兴起于千载之下然多诬诞全类野史如谓湛卢之劒水行入楚如谓公孙圣既死三呼三应如谓天美禹徳使百鸟还为民田如谓越絶无祀有人生而言语自称无余君之苗裔如谓越之恠山自琅琊一夕自来如谓天生神木一夜而大二十围如谓越女教劒见袁公飞上树化为白猿如谓子胥之灵能拒越兵以须髪射人诬诞至此岂作史垂世之义乎
　　作脍自阖闾燕功臣始　氷厨【越王食处】
　　越絶书
　　越絶之义取句践功成能絶人之恶于理既无当矣谓子贡所作又疑子胥所作而所载乃及建武二十八年何其自为矛盾耶其书大扺祖袭吴越春秋而文则杂而不伦矣
　　史记载楚灭越杀无疆诸侯子争立于江南而吴越春秋载无疆卒子玉立玉卒子尊立子亲始失众自句践后立八王皆称覇徙琅琊者二百二十四年而徙于吴越絶则谓无疆名之侯之侯子尊尊子亲亲失众楚伐之走南止此为不同
　　檇李【即史记称隽李】　越五劒【胜邪　巨门　鱼肠纯钩　湛卢】吴三劒【龙渊　泰阿工布】又干将莫耶以铸劒夫妇姓名称　金穰【出越絶书计倪云太隂三年处金则穰三歳处水则毁三歳处木则康三岁处火则旱凡十二歳一饥】




　　黄氏日抄卷五十二
<子部,儒家类,黄氏日抄>
　　钦定四库全书
　　黄氏日抄卷五十三　　　宋　黄震　撰
　　读杂史【三】
　　春秋世纪【用竹湖李参政韶所编抄其要】
　　王世纪
　　自平王迄敬十三王书于经者凡十二事前此未言天王法天之号自春秋始前此未书京师众大之名自春秋始凡皆致意于本原欲因其不正以反其正
　　齐威公
　　黜其义而録其功王禁明而王臣不下聘者六十年盟防同而诸侯无私争者三十年序绩召陵而荆帖陈旅聂北而狄退献捷过鲁而戎弭贯泽而下葵丘以前衣裳不防血兵车无大战仲尼称其一匡孟子与其为盛此凡威公定覇之目九国叛而萌振矜管仲死而放绳墨城杞贬于城邢救徐怠于救许伐黄则外忧启灭项则众志离防下则家法隳覇功亦以不终矣
　　宋襄公
　　宋襄伐防以立威则非仁致夷以谋【阙】
　　无功而又阶乱
　　晋文公
</div>
    <div class="pagination">
<a href="黄氏日抄_page119.html">上一页</a><span>...</span><a href="黄氏日抄_page115.html">115</a><a href="黄氏日抄_page116.html">116</a><a href="黄氏日抄_page117.html">117</a><a href="黄氏日抄_page118.html">118</a><a href="黄氏日抄_page119.html">119</a><span class="current-page">120</span><a href="黄氏日抄_page121.html">121</a><a href="黄氏日抄_page122.html">122</a><a href="黄氏日抄_page123.html">123</a><a href="黄氏日抄_page124.html">124</a><a href="黄氏日抄_page125.html">125</a><span>...</span><a href="黄氏日抄_page121.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
