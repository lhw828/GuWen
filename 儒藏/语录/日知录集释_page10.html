<!DOCTYPE html>
<html>
<head>
    <meta charset="UTF-8">
    <title>日知录集释 - 第 10 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日知录集释 - 第 10 页/共 44 页</h1>
    <div class="content">　　季路问事鬼神
　　未能事人，焉能事鬼？左右就养无方，故其祭也，洋洋乎如在其上，如在其左右。未知生，焉知死？人之生也直，故其死也，无求生以害仁，有杀身以成仁。
　　天地有正气，杂然赋流形。下则为河岳，上则为日星。【原注】文信公正气歌。可以谓之知生矣。孔曰成仁，孟曰取义，而今而后，庶几无愧。【原注】衣带赞。可以谓之知死矣。
　　不践迹
　　服尧之服，诵尧之言，行尧之行，所谓践迹也。先王之教，若说命所谓学于古训，康诰所谓绍闻衣德言，以至于诗书六艺之文，三百三千之则，有一非践迹者乎？善人者，忠信而未学礼，笃实而未日新，虽其天资之美，亦能暗与道合。而足己不学，无自以入圣人之室矣。治天下者亦然。故曰，周监于二代，郁郁乎文哉。不然，则以汉文之几致刑措，而不能成三代之治矣。
　　异乎三子者之撰
　　夫子如或知尔之言，吾非斯人之徒与而谁与也。曾点浴沂咏归之言，素贫贱行乎贫贱，君子无入而不自得也。故曰，异乎三子者之撰。
　　去兵去食
　　乃积乃仓，乃裹糇粮，于橐于囊。国所以足食，而不待豳土之行也。备乃弓矢，锻乃戈矛，砺乃锋刃，无敢不善。国所以足兵，而不待淮夷之役也。苟其事变之来而有所不及备，则●鉏白梃可以为兵，而不可阙食以修兵矣。糠核草根可以为食，而不可弃信以求食矣。古之人有至于张空弮，罗雀鼠，而民无贰志者，非上之信有以结其心乎？此又权于缓急轻重之间，而为不得已之计也。明此义，则国君死社稷，大夫死宗庙，至于舆台牧圉之贱莫不亲其上，死其长，所谓圣人有金城者，此物此志也。岂非为政之要道乎？孟子言制梃以挞秦楚，亦是可以无待于兵之意。
　　古之言兵，非今日之兵，谓五兵也。故曰，天生五材，谁能去兵。世本，蚩尤以金作兵，一弓二殳三矛四戈五戟。周礼司右五兵注引司马法曰，弓矢围，殳矛守，戈戟助是也。诘尔戎兵诘此兵也，踊跃用兵用此兵也。无以铸兵【原注】左氏僖公十八年传。铸此兵也。秦汉以下，始谓执兵之人为兵。如信陵君得选兵八万人，项羽将诸侯兵三十余万，见于太史公之书，而五经无此语也。
　　以执兵之人为兵，犹之以被甲之士为甲。公羊传，桓公使高子将南阳之甲，立僖公而城鲁。【原注】闵公二年。晋赵鞅取晋阳之甲，以逐荀寅与士吉射。【原注】定公十三年。
　　荡舟
　　竹书纪年，帝相二十七年，浇伐斟鄩，大战于潍，覆其舟，灭之。楚辞天问，覆舟斟鄩，何道取之？正此谓也。汉时竹书未出，故孔安国注为陆地行舟，而后人因之。【原注】王逸注天问谓，灭斟鄩氏，奄若覆舟，亦以不见竹书而强为之说。【赵氏曰】陆氏释文于丹朱傲云，字又作奡。盖古傲奡通用。宋吴斗南因悟即此荡舟之奡，与丹朱为两人也。盖禹之规戒若但作傲慢之傲，则既云无若丹朱傲矣，何又曰傲虐是作乎？以此知丹朱与奡为两人也。曰罔水行舟，正此陆地行舟之明证也。然则南宫适所引正指丹朱所与朋淫之人。而非寒浞之子，断可识矣。
　　古人以左右冲杀为荡陈，【原注】宋书颜师伯传，单骑出荡。孔觊传，每战，以刀盾直荡。其锐卒谓之跳荡，别帅谓之荡主。【原注】陈书高祖纪，荡主戴晃徐宣等。后周书侯莫陈崇传、王勇传有直荡都督，杨绍传有直荡别将。晋书载记，陇上健儿歌曰，丈八蛇矛左右荡，十荡十决无当前。唐书百官志，矢石未交，陷坚突众，敌因而败者曰跳荡。荡舟盖兼此义，与蔡姬之乘舟荡公者不同。【原注】左传僖公三年。
　　管仲不死子纠
　　君臣之分所关者在一身，华裔之防所系者在天下。故夫子之于管仲，略其不死子纠之罪，而取其一匡九合之功，盖权衡于大小之间，而以天下为心也。夫以君臣之分犹不敌华裔之防，而春秋之志可知矣。【杨氏曰】夫子于管仲之罪，只存而不论，并不曾说仲之无罪。
　　有谓管仲之于子纠未成为君臣者，子纠于齐未成君，于仲与忽则成为君臣矣。狐突之子毛及偃从文公在秦，而曰，今臣之子名在重耳，有年数矣。【原注】汉晋以下，太子诸王与其臣皆定君臣之分，盖自古相传如此。若毛偃为重耳之臣，而仲与忽不得为纠之臣，是以成败定君臣也，可乎？又谓桓兄纠弟，此亦强为之说。【杨氏曰】此程子之言，实不然。
　　论至于尊周室，存华夏之大功，则公子与其臣区区一身之名分小矣。虽然，其君臣之分故在也，遂谓之无罪，非也。
　　予一以贯之
　　好古敏求，多见而识。夫子之所自道也，然有进乎是者。六爻之义至赜也，而曰知者观其彖辞，则思过半矣。三百之诗至泛也，而曰一言以蔽之曰思无邪。三千三百之仪至多也，而曰礼与其奢也宁俭。十世之事至远也，而曰殷因于夏礼，周因于殷礼，虽百世可知。百王之治至殊也，而曰道二，仁与不仁而已矣。此所谓予一以贯之者也。其教门人也，必先叩其两端，而使之以三隅反。故颜子则闻一以知十，而子贡切磋之言，子夏礼后之问，则皆善其可与言诗，岂非天下之理殊途而同归，大人之学举本以该末乎。彼章句之士，既不足以观其会通，而高明之君子，又或语德性而遗问学，均失圣人之指矣。
　　君子疾没世而名不称焉
　　疾名之不称，则必求其实矣，君子岂有务名之心哉。是以干初九之传曰，不易乎世，不成乎名。
　　古人求没世之名，今人求当世之名。吾自幼及老，见人所以求当世之名者，无非为利也。名之所在，则利归之，故求之惟恐不及也。苟不求利，亦何慕名？
　　性相近也
　　性之一字，始见于商书。曰，惟皇上帝，降衷于下民，若有恒性。恒即相近之义。相近，近于善也。相远，远于善也。故夫子曰，人之生也直，罔之生也幸而免。【原注】人之生也直，即孟子所谓性善。
　　人亦有生而不善者，如楚子良生子越椒，子文知其必灭若敖氏是也。然此千万中之一耳，故公都子所述之三说，孟子不斥其非，而但曰，乃若其情，则可以为善矣，乃所谓善也。盖凡人之所大同，而不论其变也。若纣为炮烙之刑，盗跖日杀不辜，肝人之肉，此则生面性与人殊，亦如五官百骸人之所同，然亦有生而不具者，岂可以一而概万乎？故终谓之性善也。
　　孟子论性，专以其发见乎情者言之。且如见孺子入井，亦有不怜者。呼蹴之食，有笑而受之者。此人情之变也。若反从而喜之，吾知其无是人也。
　　曲沃卫嵩曰，孔子所谓相近，即以性善而言。若性有善，有不善，其可谓之相近乎？如尧舜，性者也。汤武，反之也。若汤武之性不善，安能反之，以至于尧舜邪？汤武可以反之，即性善之说。汤武之不即为尧舜，而必待于反之，即性相近之说也。孔孟之言一也。
　　虞仲
　　史记太伯之奔荆蛮，自号句吴。荆蛮义之，从而归之千余家，立为吴大伯。大伯卒，无子，弟仲雍立，是为吴仲雍。仲雍卒，子季简立。季简卒，子叔达立。叔达卒，子周章立。是时周武王克殷，求太伯仲雍之后，得周章。周章已君吴，因而封之，乃封周章弟虞仲于周之北故夏墟，是为虞仲，列为诸侯。按此则仲雍为吴仲雍。而虞仲者，仲雍之曾孙也。殷时诸侯有虞国，诗所云虞芮质厥成者。武王时国灭，而封周章之弟于其故墟，乃有虞仲之名耳。论语，逸民虞仲夷逸。左传，太伯虞仲，太王之昭也。即谓仲雍为虞仲，是祖孙同号，且仲雍君吴，不当言虞，古吴虞二字多通用。【原注】史记赵世家，吴广内其女孟姚。索隐曰，古虞吴音相近，故舜后亦姓吴。诗不吴不敖，汉书武帝纪引作不虞不骜，卫尉衡方碑辞引不吴不扬作不虞不扬。释名，吴，虞也。公羊传定公四年，晋士鞅卫孔圉帅师伐鲜虞。虞本或作吴。石鼓文有吴人，注曰，虞人也。水经注，吴山在汧县西，古之汧山也。国语所谓虞矣。杨用修曰，吴，古虞字省文。如虖之省为乎，樝之省为柤也。今昆山有浦名大虞小虞，俗谓之大吴小吴。窃疑二书所称虞仲，并是吴仲之误。又考吴越春秋，太伯曰，其当有封者，吴仲也。则仲雍之称吴仲，固有征矣。
　　汉书地理志，河东郡太阳，吴山在西，上有吴城。【原注】史记秦本纪，昭襄王五十三年，伐魏取吴城。周武王封太伯后于此，【原注】吴祖太伯，故曰太伯后。是为虞公。续汉郡国志，太阳有吴山，上有虞城。【原注】水经注亦作虞城。虞城之书为吴城，犹吴仲之书为虞仲也。杜元凯左氏注亦曰，仲雍支子，别封西吴。
　　听其言也厉
　　君子之言，非有意于厉也，是曰是，非曰非。孔颖达洪范正义曰，言之决断，若金之斩割。
　　居官则告谕可以当鞭朴，行师则誓戒可以当甲兵。此之谓听其言也厉。
　　有始有车者其惟圣人乎
　　圣人之道，未有不始于洒扫应对进退者也。故曰，约之以礼。又曰，知崇礼卑。
　　梁惠王
　　史记魏世家，惠王三十六年，卒，子襄王立。襄王元年，与诸侯会徐州，相王也，追尊父惠王为王。而孟子书其对惠王无不称之为王者，则非追尊之辞明矣。司马子长亦知其不通，而改之曰君。【原注】通鉴改孟子作君何必曰利，亦以此。然孟子之书出于当时，不容误也。杜预左传集解后序言，哀王于史记，襄王之子，惠王之孙也。惠王三十六年卒，而襄王立。立十六年卒，而哀王立。古书纪年篇，惠王三十六年改元，从一年始至十六年，而称惠成王卒，即惠王也。疑史记误分惠成之世以为后三年也。哀王二十三年乃卒，故特不称谥，谓之今王。【原注】作书时未卒，故谓之今王。今按惠王即位三十六年，称王，改元，又十六年卒，而子襄王立，即纪年所谓今王，无哀王也。襄哀字相近，史记分为二人，误耳。【梁氏云】观孟子本书，当是晚始游魏，故魏王尊之为叟，必在惠王改元之十五六年间，以魏襄为哀，犹十二侯表以秦哀公陈哀公为襄公也。
　　秦本纪，秦惠文王十四年，更为元年。此称王改元之证，又与魏惠王同时。
　　魏世家，襄王五年，予秦河西之地。七年，魏尽入上郡于秦。今按孟子书，惠玉自言西丧地于秦七百里，乃悟史记所书襄王之年，即惠王之后五年，后七年也，以孟子证之而自明者也。
　　据纪年，周慎靓王之二年，而魏惠王卒。其明年，为魏襄王之元年。又二年，燕王哙让国于其相子之。又二年，为赧王之元年，齐人伐燕，取之。又二年，燕人畔。与孟子之书先梁后齐，其事皆合。然孟子在二国皆不久，书中齐事特多，又尝为卿于齐，当有四五年。若适梁，乃惠王之末，而襄王立即行，故梁事不多。谓孟子以惠王之三十五年至梁者，误以惠王之后元年为襄王之元年故也。【原注】史记及孟子序说谓梁惠王之三十五年，孟子至梁。其后二十三年，齐人伐燕，而孟子在齐者，非。卫嵩曰，孟子游历先后虽不可考，以本书证之，当是自宋归邹，由邹之任之薛之滕，而后之梁、之齐。
　　孟子为卿于齐，其于梁则客也。故见齐王称臣，见梁王不称臣。
　　未有义而后其君者也
　　不遗亲，不后君，仁之效也。其言义何？义者，礼之所从生也。昔者齐景公，有感于晏子之言，而惧其国之为陈氏也，曰，是可若何？对曰，惟礼可以已之。在礼，家施不及国，民不迁，农不移，工贾不变，士不滥，官不滔，大夫不收公利。又曰，君令、臣共、父慈、子孝、兄爱、第敬、夫和、妻柔、姑慈、妇听，礼也。君令而不违，臣共而不贰，父慈而教，子孝而箴，兄爱而友，弟敬而顺，夫和而义，妻柔而正，姑慈而从，妇听而婉，礼之善物也。晋侯谓女叔齐曰，鲁侯不亦善于礼乎？对曰，礼所以守其国，行其政令，无失其民者也。今政令在家，不能取也。有子家羁，弗能用也。公室四分，民食于他，思莫在公，不图其终，为国君难将及身，不恤其所，礼之本末，将于此乎在。而屑屑焉习仪以亟，言善于礼，不亦远乎！子曰，君子之道，辟则坊与？坊民之所不足者也。大为之坊，民犹逾之。故君子礼以坊德，刑以坊淫，命以坊欲。古之明王所以禁邪于未形，使民日迁善远罪，而不自知者，是必有其道矣。
　　不动心
　　凡人之动心与否，固在其加卿相行道之时也。枉道事人，曲学阿世，皆从此而始矣。我四十不动心者，不动其行一不义，杀一不辜，而得天下，有不为也之心。【钱氏曰】王安石主持新法，至于天变不足畏，人言不足信，可谓加卿相而不动心者矣。较之告子，其祸人家国尤烈，故曰是不难。
　　市朝
　　若挞之于市朝，【阎氏曰】或曰市朝乃连类而及之文，若躬稼本稷，而亦称禹。古文体则有然者。即书所言若挞于市。古者朝无挞人之事，市则有之。周礼司市，市刑，小刑宪罚，中刑徇罚，大刑扑罚。又曰，胥执鞭度而巡其前，掌其坐，作出入之禁令。凡有罪者，挞戮而罚之是也。礼记檀弓，遇诸市朝，不反兵而斗。兵器非可入朝之物。奔丧，哭辟市朝。奔丧亦但过市，无过朝之事也。其谓之市朝者，史记孟尝君传，日莫之后，过市朝者掉臂不顾。索隐曰，言市之行列有如朝位，故曰市朝。古人能以众整如此。【原注】司市，以次叙分地而经市注，叙肆行列也。后代则朝列之参差，有反不如市肆者矣。
　　必有事焉而勿正心
　　倪文节【原注】思。谓当作必有事焉，而勿忘。忽忘，勿助长也。传写之误，以忘字作正心二字。言养浩然之气，必当有事而勿忘,既已勿忘，又当勿助长也。迭二勿忘，作文法也。按书无逸篇曰，自时厥后立王，生则逸，生则逸，不知稼穑之艰难。亦是迭一句，而文愈有致。今人发言亦多有重说一句者。礼记祭义，见间以侠甒。郑氏曰，见间当为覸。史记蔡泽传，吾持梁刺齿肥。索隐曰，刺齿肥，当为啮肥。论语，五十以学易。朱子以为五十当作卒，此皆古书一字误为二字之证。
　　文王以百里
　　汤以七十里，文王以百里。孟子为此言以证王之不待大尔。其实文王之国不止百里，周自王季伐诸戎，疆土日大。文王自歧迁丰，其国已跨三四百里之地，伐崇伐密，自河以西，举属之周。【原注】未克商以前，无灭国者，但臣属而已。至于武王，而西及梁益，【原注】庸蜀羌髳微卢彭濮。东临上党，【原注】戡黎。无非周地。纣之所有，不过河内殷墟，其从之者亦但东方诸国而已。一举而克商，宜其如振槁也。书之言，文王曰，大邦畏其力。文王何尝不藉力哉。
　　廛无夫里之布【沈氏曰】稼堂云，元本中此条，前人已删之，今仍存。
　　有夫布，有里布。周礼地官载师职曰，凡宅不毛者，有里布。凡田不耕者，出屋粟。凡民无职事者，出夫家之征。闾师职曰，凡无职者，出夫布。郑司农云，里布者，布参印书，广二寸，长二尺，以为币，贸易物。诗云抱布贸丝，抱此布也。或曰，布，泉也。春秋传曰，买之百两一布。【原注】昭公二十六年。又廛人职，掌敛市之絘布、总布、质布、罚布、廛布。玄谓宅不毛者，罚以一里二十五家之泉。集注未引闾师文，今人遂以布专属于里。【江氏曰】廛无夫里之布，集注用旧说，皆未安。凡民君区域、关市、邸舍通谓之廛，上文廛而不征，法而不廛之廛是市宅，此廛谓民居，即周礼上地，夫一廛，许行愿受一廛之廛，非市宅也。布者，泉也，亦即钱也，非布帛之布。夫布，见地官闾师，凡无职者出夫布。谓闲民为民佣力者，不能赴公旬三日之役，使之出一夫力役之泉，犹后世之雇役钱也。里谓里居，即孟子收其田里之里，非二十五家也。里布，见地官载师，凡宅不毛者，有里布。谓有宅不种桑麻，或荒其地，或作为台榭游观，则使之出里布。犹后世凡地皆有地税也。此皆民之常赋。战国时，一切取之，非佣力之闲民，已有力役之征，而仍使之别出夫布。宅已种桑麻，有嫔妇布缕之征，而仍使之别出里布。是额外之征，借夫布里布之名而横取者。今皆除之，则居廛者皆受惠也。集注以廛为市宅，以里为二十五家，又舍闾师而引载师凡无职者出夫家之征，以夫家为一夫百亩之税，一家力役之征。当时虽横取民。当不至此。
　　孟子自齐葬于鲁
　　孟子自齐葬于鲁，言葬而不言丧，此改葬也。礼改葬缌，事毕而除，故反于齐，止于嬴，而充虞乃得承间而问。若日奔丧而还，营葬方毕，即出赴齐卿之位，而门人未得发言，可谓三月无君，则皇皇如也。而身且不行三年之丧，何以教滕世子哉！【阎氏曰】刘向列女传，孟子处齐，有忧色，拥楹而叹，孟母见之云。则知母盖同在齐，自齐葬于鲁，则知母既殁于齐也，终三年丧，复至齐而为卿耳。
　　其实皆什一也
　　古来田赋之制，实始于禹，水土既平，咸则三壤，后之王者不过因其成迹而已。故诗曰，信彼南山，维禹甸之。●●原隅，曾孙田之。我疆我理，南东其亩。然则周之疆理犹禹之遗法也。【原注】周礼小司徒注，昔夏少康在虞思，有田一成，有众一旅。一旅之众而田一成，则井牧之法，先古然矣。孔氏信南山正义引此，则曰，丘甸之法，禹之所为。孟子乃曰，夏后氏五十而贡，殷人七十而助，周人百亩而彻。夫井田之制，一井之地画为九区，故苏洵谓万夫之地。盖三十二里有半，而其间为川为路者一，为浍为道者九，为恤为涂者百，为沟为轸者千，为遂为径者万。使夏必五十，殷必七十，周必百，则是一王之兴必将改畛涂变沟恤、移道路以就之，为此烦扰而无益于民之事也，岂其然乎？【原注】周官遂人，凡治野，夫间有遂，遂上有径。十夫有沟，沟上有畛。百夫有洫，洫上有涂。千夫有浍，浍上有道。万夫有川，川上有路，以达于畿。夫子言，禹尽力乎沟洫。而禹之自言亦曰，浚畎浍距川。知其制不始于周矣。盖三代取民之异，在乎贡助彻，而不在乎五十七十百亩。其五十七十百亩，特丈尺之不同，【沈氏曰】通鉴外纪云，夏十寸为尺，商十二寸为尺，周八寸为尺。而田未尝易也。故曰，其实皆什一也。古之王者必改正朔，易服色，异度数。故史记秦始皇本纪于改年十月朔，上黑之下即曰，数以六为纪，符法冠皆六寸，而舆六尺，六尺为步，乘六马。三代之王，其更制改物亦大抵如此。故王制曰，古者以周尺八尺为步，今以周尺六尺四寸为步。而当日因时制宜之法，亦有可言。夏时土旷人稀，故其亩特大。殷周土易人多，故其亩渐小。以夏之一亩为二亩，其名殊而实一矣。国佐之对晋人曰，先王疆理天下，物土之宜而布其利。岂有三代之王而为是纷纷无益于民之事哉！【钱氏曰】郑康成注周礼尝引孟子野九夫而税一，国中什一之文。孔颖达诗正义申其旨云，周制有贡有助。助者，九夫而税一夫之田。贡者，什一而贡一夫之谷。通之二十夫而税二夫，是为什中税一也。九一而助，为九中一。知什一自赋，非什中一者，以言九一，即云而助，明九中一助也。国中言什一，乃云使自赋，是什一之中使自赋之，明非什中一为赋也。孟子又云，方里而并，井九百亩，其中为公田，八家皆私百亩，同养公田，公事毕然后敢治私事，所以别野人也。言别野人者，别野人之法，使与国中不同也。尔雅云，郊外曰野。则野人为郊外也。野人为郊外，则国中为郊内也．郊内谓之国中者，以近国，故系国言之，亦可地在郊内居在国中故也。按郊外国中，人各受田百亩，或九而取一，或什一而取一。通外内之率，则为什而取一，故曰彻，彻之为言通也。康成之义得孔氏而益明。若分公田为庐舍，八家各二亩半，其说始于班固，而何休注公羊，赵歧注孟子，范宁解谷梁，宋均注乐纬皆因之，非郑义也。
　　庄岳
　　引而置之庄岳之间注，庄岳，齐街里名也。庄是街名，岳是里名。左传襄二十八年，得庆氏之木百车于庄注云，六轨之道。【原注】昭十年又败诸庄，哀六年战于庄败注并同。反陈于岳注云，岳，里名。
　　古者不为臣不见
　　观乎孔子之见阳货，而后知逾垣闭门为贤者之过，未合于中道也，然后世之人必有如胡广被中庸之名，冯道托仲尼之迹者矣。其始也屈己以见诸侯，一见诸侯而怀其禄利，于是望尘而拜贵人，希旨以投时好，此其所必至者。曾子、子路之言，所以为末流戒也。故曰，君子上交不谄。又曰，上弗援，下弗推。后世之于士人，许之以自媒，劝之以干禄，而责其有耻，难矣。
　　公行子有子之丧
　　礼，父为长子斩衰三年。故公行子有子之丧，而孟子与右师及齐之诸臣皆往吊。【钱氏曰】公行子当是为父后者，其子盖长子也。大夫之适长，在国谓之国子，入学与世子齿焉者也。在家谓之门子，春秋传大夫门子皆从郑伯是也。故其丧也，父为之服斩衰三年，君使人吊，卿大夫咸往会焉。周礼卿大夫士之丧，职丧以国之丧礼莅其禁令。孟子所称不历位不踰阶之礼，即职丧之禁令也。【汝成案】荀子大略篇云，公行子之之燕。杨倞注引此文，以子之为公行子之先，或疑即燕子之，恐皆非是。
　　为不顺于父母
　　虞书所载，帝曰，予闻如何？岳曰，瞽子，父顽，母嚣，象傲。克谐以孝，烝烝乂，不格奸。是则帝之举舜，在瞽叟底豫之后。今孟子乃谓九男二女，百官牛羊，仓廪备，以事舜于畎亩之中，犹不顺于父母，而如穷人无所归，此非事实。但其推见圣人之心若此，使天下之为人子者处心积虑必出乎此，而后为大孝耳。【原注】与答桃应之问同。后儒以为实，然则二嫂使治朕栖之说亦可信矣。
　　象封有庳
　　舜都蒲阪，而封象于道州鼻亭，【原注】水经注王隐曰，应阳县本泉陵之北部，东五里有鼻墟，象所封也。山下有象庙。后汉书东平王苍传注，有鼻，国名，在今永州营道县北。袁谭传注，今犹谓之鼻亭。在三苗以南荒服之地，诚为可疑。如孟子所论，亲之欲其贵，爱之欲其富，又且欲其源源而来，何以不在中原近畿之处，而置之三千余里之外邪？【阎氏曰】孟子欲常常而见之，故源源而来。兄居蒲坂，弟居零陵，陆阻太行，水绝洞庭，往返万里，亲爱弟者固如是乎？有庳之封必近在帝都，而今不可考尔。零陵之传有是名者，括地志云，鼻亭神在营道县北六十里。故老传言，舜葬九疑，象来至此，后人立祠，名为鼻亭神。此为得之。盖上古诸侯之封万国，其时中原之地必无闲土可以封故也。又考太公之于周，其功亦大矣，而仅封营丘。营丘在今昌乐、潍二县界。史言其地泻卤，人民寡，而孟子言其俭于百里，又莱夷逼处，而与之争国。夫尊为尚父，亲为后父，功为元臣，而封止于此，岂非中原之地无闲土，故至薄姑氏之灭，而后乃封太公邪？【原注】周时，灭一国乃封一国。左传成王灭唐，而封大叔焉是也。竹书纪年，武王十六年秋，王师灭蒲姑。或曰，禹封在阳翟，稷封在武功，何与？二臣者，有安天下之大功，舜固不得以介弟而先之也。故象之封于远，圣人之不得已也。【原注】汉高祖封刘仲为代王，乃是弃其兄于边陲近寇之地，与舜之封象异矣。
　　周室班爵禄
　　为民而立之君，故斑爵之意，天子与公侯伯子男一也，而非绝世之贵。代耕而赋之禄，故班禄之意，君卿大夫士与庶人在官一也，而非无事之食。【原注】黄氏日钞读王制曰，必本于上农夫者，示禄出于农，等而上之，皆以代耕者也。是故知天子一位之义，则不敢肆于民上以自尊。知禄以代耕之义，则不敢厚取于民以自奉。不明乎此，而侮夺人之君，常多于三代之下矣。【雷氏曰】周之班爵禄，有本制，有加礼。孟子于侯国举本制而不言加礼，所以抑七国也。于天子之臣举加礼而不言本制，所以申王朝也。
　　费惠公
　　孟子费惠公注，惠公，费邑之君。按春秋时有两费，其一见左传成公十三年，晋侯使吕相绝秦曰，殄灭我费滑。注，滑国都于费，今河南缑氏县。【原注】庄公十六年滑伯注同。昭公二十六年，王次于滑。注，滑，周地，本郑邑。襄公十八年，楚蒍子冯、公子格率锐师侵费滑，盖本一地，秦灭之而后属晋耳。【原注】女叔侯对平公曰，虞虢焦滑霍杨韩魏，皆姬姓也，晋是以大。其一僖公元年，公赐季友汉阳之田及费。齐乘，费城，在费县西北二十里，鲁季氏邑。【原注】汉梁相费泛碑云，其先季友为鲁大夫，有功，封费，因以为姓。按隐公元年已有费伯，即费●父。在子思时，滑国之费其亡久矣，疑即季氏之后，而僭称公者。鲁连子称陆子谓齐●王曰，鲁费之众臣甲舍于襄贲。而楚人对顷襄王有邹费郯邳，殆所谓泗上十二诸侯者邪？
　　仁山金氏曰，费本鲁季氏之私邑，而孟子称小国之君，曾子书亦有费君、费子之称。盖季氏专鲁，而自春秋以后，计必自据其邑，如附庸之国矣。大夫之为诸侯，不待三晋而始，然其来亦渐矣。
　　季氏之于鲁，但出君而不敢立君，但分国而不敢篡位，愈于晋卫多矣。故曰，鲁犹秉周礼。
　　行吾敬故谓之内也
　　先王治天下之具，五典、五礼、五服、五刑，其出乎身，加乎民者，莫不本之于心以为之裁制。亲亲之杀，尊贤之等，礼所生也。故孟子答公都子言义，而举酌乡人敬尸二事，皆礼之也，而莫非义之所宜。自此道不明，而二氏空虚之教至于槌提仁义，绝灭礼乐，从此起矣。自宋以下，一二贤智之徒，病汉人训诂之学，得其粗迹，务矫之以归于内，而达道达德、九经三重之事置之不论，此真所谓告子未尝知义者也，其不流于异端而害吾道者几希。
　　董子曰，宜在我者而后可以称义，故言义者合我与宜以为一言。以此操之，义之言我也。【原注】义字从我，兼声与意。此与孟子之言相发。
　　以纣为兄之子
　　以纣为弟，且以为君，而有微子启。以纣为兄之子，且以为君，而有王子比干。并言之，则于文有所不便，故举此以该彼，此古人文章之善。且如郊社之礼，所以事上帝也，不言后土。地道无成，而代有终也，不言臣妻。先王居梼杌于四裔，不言浑敦穷奇饕餮。后之读书者不待子贡之明，亦当闻一以知二矣。
　　才
　　人固有为不善之才而非其性也。性者天命之，才者亦天降之。【原注】下章言天之降才。是以禽兽之人，谓之未尝有才。
　　中庸言能尽其性，孟子言不能尽其才能。尽其才则能尽其性矣，在乎扩而充之。
　　求其放心
　　学问之道无他，求其放心而已矣。然则但求放心，可不必于学问乎？与孔子之言吾尝终日不食，终夜不寝，以思无益，不如学也者，何其不同邪？他日又曰，君子以仁存心，以礼存心。是所存者非空虚之心也，夫仁与礼未有不学问而能明者也。孟子之意盖曰能求放心，然后可以学问。使弈秋诲二人弈，其一人专心致志，惟弈秋之为听。一人虽听之，一心以为有鸿鹄将至，思援弓缴而射之。虽与之具学，弗若之矣。此放心而不知求者也。然但知求放心而未尝穷中罫之方，悉雁行之势，【原注】马融围棋赋。亦必不能从事于弈。
　　所去三
　　免死而已矣，则亦不久而去矣，故曰所去三。
　　自视欿然
　　人之为学不可自小，又不可自大。得百里之地而君之。皆足以朝诸侯有天下，不敢自小也。附之以韩魏之家，如其自视欿然。则过人远矣，不敢自大也。予将以斯道觉斯民也，思天下之民，匹夫匹妇有不被尧舜之泽者，若己推而内之沟中，则可谓不自小矣。自耕稼陶渔以至为帝，无非取于人者，则可谓不自大矣。故自小，小也。自大，亦小也。今之学者非自小则自大，吾见其同为小人之归而已。
　　士何事
　　士农工商谓之四民。其说始于管子。【原注】谷梁成公元年传亦云。三代之时，民之秀者乃收之乡序，升之司徒，而谓之士，固千百之中不得一焉。大宰以九职任万民，五曰百工，饬化八材，计亦无多人尔。武王作酒诰之书曰，妹土嗣尔股肱，纯其艺黍稷，奔走事厥考厥长。此谓农也。肇牵车牛，远服贾，用孝养厥父母，此谓商也。又曰，庶士有正，越庶伯君子，其尔典听朕教。则谓之士者。大抵皆有职之人矣，恶有所谓群萃而州处，四民各自为乡之法哉。春秋以后，游士日多。齐语言桓公为游士八十人奉以车马衣裘，多其资币，使周游四方，以号召天下之贤士。而战国之君遂以士为轻重，文者为儒，武者为侠。呜呼！游士兴而先王之法坏矣，彭更之言，王子垫之问，其犹近古之意与？【陈庶子曰】性命与经济之学，合之则一贯，分之若两途。有平居高言性命，临事茫无措手者，彼徒求空虚之理，于当世之事未尝亲历而明试之【又曰】苏子瞻曰，士不以天下之重自任久矣。历山川，但抒吟咏，而不考其形势。阅井疆，但观市肆，而不察其风俗。揽人才，但肆清谈，侈浮华，而不揣其德之所宜，才之所堪。若而人者，掩抑弗彰，无失为善士。倘或司民之牧，秉国之钧，俾之因革，委以调剂，兴创不知孰利，改革不知谁害，荐举不识其贤，废黜不知其不肖，徇陋踵弊，贻毒已滋。忽然倡建，自申论议，非触戾人情，犯时之好，即胶固成迹，滞古之法，为患岂可胜道哉？夫士欲知用舍，必自勤访问始。勤访问，必自无事之日始。
　　饭糗茹草
　　享天下之大福者，必先天下之大劳。宅天下之至贵者，必执天下之至贱。是以殷王小乙使其子武丁旧劳于外，知小人之依。而周之后妃亦必服澣濯之衣，修烦缛之事。及周公道变，陈后稷先公王业之所由者，则皆农夫女工衣食之务也。【原注】干宝晋纪论。古先王之教，能事人而后能使人。其心不敢失于一物之细，而后可以胜天下之大。舜之圣也而饭粮茹草，禹之圣也而手足胼胝，面目黧黑。此其所以道济天下，而为万世帝王之祖也，况乎其不如舜禹者乎！【原注】朱子语类言，舜之耕稼陶渔，夫子之钓弋，子路之负米，子贡之埋马，皆贱者之事，而古人不辟也。有若三踊于鲁大夫之庭，冉有用矛以入齐军，而樊须虽少，能用命，此执干戈以卫社稷，而古人所不辞也。后世骄侈日甚，反以臣子之职为耻。
　　孟子外篇
　　史记伍被对淮南王安引孟子曰，纣贵为天子，死曾不若匹夫。扬子法言修身篇引孟子曰，夫有意而不至者有矣，未有无意而至者也。桓宽盐铁论引孟子曰，吾于河广，知德之至也。又引孟子曰，尧舜之道非远人也，人不思之尔。周礼大行人注引孟子曰，诸侯有王。宋鲍照河清颂引孟子曰，千载一圣，犹旦暮也。颜氏家训引孟子曰，图影失形。梁书处士传序引孟子曰，今人之于爵禄，得之若其生，失之若其死。广韵圭字下注曰，孟子，六十四黍为一圭，十圭为一合。以及集注中程子所引荀子孟子三见齐王，而不言事，门人疑之，孟子曰，我先攻其邪心。今孟子书皆无其文，岂所谓外篇者邪？【原注】史记索隐引皇甫谧曰，孟子称，离生石纽，西夷人也。恐是舜生诸冯之误。汉书艺文志，孟子十一篇。风俗通曰，孟子作书，中外十一篇。诗维天之命传引孟仲子曰，大哉，天命之无极，而美周之礼也。闷宫传引孟仲子曰，是禖宫也。正义引赵歧云，孟仲子，孟子从昆弟，学于孟子者也。谱云，子仲子者，子思弟子。盖与孟轲共事子思，后学于孟轲，著书论诗，毛氏取以为说。则又有孟仲子之书矣。【原注】陆玑诗草木疏云，子夏传鲁人申公，申公传魏人李克，李克传鲁人孟仲子，孟仲子传赵人孙卿，孙卿传鲁人大毛公，大毛公传小毛公。【孙氏曰】近刻孟子外书四篇，曰性善辨，曰文说，曰孝经，曰为正。掇拾子书中所引孟子逸篇以成文，词旨浅陋，即其篇题之谬，可直断为伪也。王充论衡云，孟作性善之篇，以为人性皆善。是篇名性善，非性善辨也。且孟子道性善，性恶当辨，性善又何辨乎？孝经一书，孔子以授曾子，岂有孟子著书亦以孝经名篇之理？盖孟子外书，赵邠卿巳讥其不能闳深，似后人所依托。今因其伪而伪之，则益浅陋矣。
　　孟子引论语
　　孟子书引孔子之言凡二十有九，其载于论语者八。【原注】学不厌而教不倦，里仁为美，君薨听于冢宰，大哉尧之为君，小子鸣鼓而攻之，吾党之士狂简，乡原德之贼，恶似而非者。又多大同而小异，然则夫子之言其不传于后者多矣。故曰，仲尼没而微言绝。
　　孟子字样
　　九经论语皆以汉石经为据，故字体未变，孟子字多近今，【原注】如知多作智，说多作悦，女多作汝，辟多作避，弟多作悌，强多作强之类，与论语异。盖久变于魏晋以下之传录也。然则石经之功亦不细矣。
　　唐书言，邠州故作豳，开元十三年以字类幽，故为邠。今惟孟子书印邠字。
　　容斋四笔言孟子是由恶醉而强酒，见且由不得亟，并作由，今本作犹。是知今之孟子又与宋本小异。
</div>
    <div class="pagination">
<a href="日知录集释_page9.html">上一页</a><span>...</span><a href="日知录集释_page5.html">5</a><a href="日知录集释_page6.html">6</a><a href="日知录集释_page7.html">7</a><a href="日知录集释_page8.html">8</a><a href="日知录集释_page9.html">9</a><span class="current-page">10</span><a href="日知录集释_page11.html">11</a><a href="日知录集释_page12.html">12</a><a href="日知录集释_page13.html">13</a><a href="日知录集释_page14.html">14</a><a href="日知录集释_page15.html">15</a><span>...</span><a href="日知录集释_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
