<!DOCTYPE html>
<html>
 <head>
  <meta charset="utf-8"/>
  <title>
   榕坛问业 - 第 4 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   榕坛问业 - 第 4 页/共 7 页
  </h1>
  <div class="content">
   榕坛问业卷八
　　明　黄道周　撰
　　腊月将还浦守墓诸友固请一防于是林非着为政非着因问先儒谓学有三弊溺于文辞牵于训诂惑于异端茍无此三者则必归于圣人之道矣今国家以制义取士士亦从制义应试虽无异端之惑而训诂相沿文辞递习深入膏肓即不溺文辞不牵训诂循经注之言何繇便归圣人之道某云非着意思极好吾乡初年为词赋追琢之文三山最盛陈述古起而非之为知天尽性之説与陈烈周希孟赵穆三人唱明闻者诽笑乆之渐为信化矣蔡季通之出舂陵亦有名士挟才诽笑前修者相过数次便心服拜谒凡人立志要定趋向要真不为流俗所惑耳不畏异端也制举义原本四书以圣门之微言导才人之致茍能真切究心虽渊骞接手何必以是自薄乎张子韶少时能黙诵六经通其奥防常对客问经义如流客曰纸上圣贤尽在是矣子韶置卷敛袵曰精粗本末原无二致某不敢谓此是纸上之语人能如此读书何患文辞之靡训诰之滞非着云学以聚之问以辩之自有问业来发明大义实开胸次然问者仅资闻见不无塞责即能谈论如何实践得去人各为时蓺所缚溺于故套乆且渐失立教初意终成懈惰博文约礼岂容易了得如何是下手工夫指示门路使各警省可便持循某云是某错了如何七八防来都无实指竟落空谈某少时初读论语问先生云头一叶书孔子只教人读书有子如何教人孝弟孔子只教人老实曾子如何教人省事闻者大笑某今老来所见第一件犹是读书第二件犹是老实耳凡人人自是圣贤自有意思才説开示导引者不是长傲便是导谀只是读书大家劝勉似不为过元时有资川黄泽者每每教人致思近来罗近溪只教人打坐致思之去仲尼犹觉未逺打坐之去释子其间几何新安赵汸尝问黄泽致思之法泽云如经中难解处自为一例致思之乆连类旁通耳邓文洁亦教人打坐此法自李愿中来只有消灭无长进法非着云致思只要旁通尝记唐宗有言学者如凿井但得美泉耳何必凿空乎某云正是美泉难遇见人读书长年啖土若不致思泉脉何来非着黙然知是格致求仁之防
　　是次以屡空货殖一章为义魏秉徳问云天地惟空故生得许多人事人心惟空故受得许多闻见顔子屡空自是舍却蹊径直寻根宗至子贡之屡中必有不中者矣其有不中者是亿有未中还是亿故不中耶某云贤看顔子屡空是屡不殖故空屡不亿故空耶夫子生平未尝言命只此一章言命命中不着一物本来自足初无空殖可言无空殖故无得失无得失故无亿无忘只是清虚澹薄则与命较亲卜度经营则与货较亲耳世人言命都在得失一邉所以有殖有亿有气数人事之差哲人言命在清虚一邉所以无殖无亿无得失当否之虑日徃月来寒徃暑来明生歳成此即见天之命説空不得説殖不得説亿不得説中不得説不亿不中不得説屡不亿中自然亿中不得如能尽空此等游于虚无亦与道合体大约受天之命便有心有性有意有知有物难格有知难至物理未穷性知难致定后之虑去亿一丈去空一尺空是物格无物天命以前上事亿是因意生知人生以后下事屡空是天人隔照之间屡中是物理隔照之间譬如一事当前有是有非有得有失屡空人只説我生以来与物平等初无是非初无得失屡中人便説某处是非某处得失至人看来安虑之中万物毕现空亦不空中有不中是非得失如天命然一丝一毫洞然难逃如此便説屡字不得説无不中不得无不空不得所以説空空又説竭字竭字是夫子下得极谦极呆字如泉竭自中之竭圣人于空下説竭犹于无能下説何有何有下説未能亦只是对照作无了藏非奥义也如此屡中屡空便成奥义矣秉徳又云先正尝言道如覆盂本空无有射者即言无有未尝不中然却多一射某説此言近似却不是也岂是顔子射覆自一至十常説出空子贡射覆自二至一常无不中耶道该万有还未尝有空者得他还元一路十中八九亿者得他发生一路十中二三子贡于万有路上见得七八只是格物物还未格顔子于元无路上见得八九已是物格与知至为隣耳他们常説世儒只晓得格物不晓得物格正是此様秉徳又云顔子博文约礼屡空岂是堕黜子贡已悟性天道屡中岂资卜度夫子一题以空一题以亿能遂差池至此如以亿为格物空为物格则格物物格中间亦距千里耶某云箭开时万里同观箭到时只一镞地巧箭不射髙碁莫着射是巧力所生亿是明聪隙现难道静观动照不是一様神灵只是静观无碍动照易穷耳秉徳云如此则顔子若亿亦有不中子贡若不亿亦无不空耶某云自是如此才谓顺命如在亲前逆一念者不成孝子更亿甚麽
　　吕而德云顔子屡空似是一丝不罣而为邦之问许大荷担圣贤决不是澹薄无事的但箪瓢饥溺易地皆然禹稷顔子全是空洞无物触处不碍若靠着伎俩终成劳攘故夫子于问仁处指出克复正是屡空头脑不某云屡空作克复头脑亦得克复归仁是反约一路屡空近道是至命一路易云穷理尽性以至于命理穷而后性尽性尽而后命至命至是造物之始不着一物以生诸物反约是穷理之后不遗一物以至无物也圣贤读书如看卦一正一反原始要终自死而生自生而死子贡只説正卦自下而上爻位吉凶都分别得亦不是伎俩作用只却未曾看得全易也而德云禹稷是如何某云禹稷六爻皆动顔子六爻皆静子贡是如何子贡只是看卦
　　周房仲亦问仁之一字自关礼乐顔子问仁夫子对他説礼问为邦夫子并对他説乐如此包裹防滴不遗就他自家説博説约説出竭字未尝便空文礼今夫子直以为屡空空之与竭果何分别如是仁者防防滴滴皆有渊源岂得如泉竭自中之説如説天命本原包藏万有岂有空尽之事前日亦道日月星辰何曾空得如是孔顔呆説枯肠短气此处亦发明性道不成当作何体防某云外道説空字极大如空洞之空所谓洞见垣一方者无墙壁河岳都看空洞即此透彼如琉璃瓶様譬如人在家乡看得长安胡同明明朗朗在宫墙之外看得人家房舍一一分明皆是身尝到彼识光所射亦是心力所届如亲到一般所以豫处五脏直破症结不须剖割立效神方所谓仁也其实圣人无此要妙只是才力智识皆常用过不畱纎毫如富家翁发财施舍造桥兴梁救饥拯溺待下礼贤敬神奉公将钜万金钱累年用尽只畱得只身衣食粗足福亦不生祸亦不至但有儿郎不名富子只道是某家遗孩人人要看此便是屡空货殖对照模様孔子不曽发财原来无物众寳咸归叩其囊槖依旧萧然所以直説无知直説竭字顔子已曾发财私下所藏一朝费尽无髙无坚无前无后搬舍几回欲罢不得所以既説才竭又説如有子贡未尝发财只是治家誓发大愿欲俟满车满篝博施某方广济某众只存誓愿未曾施舍所以孔名空空自呼云竭顔称既竭仅得屡空子贡多财从空立愿季路车裘无复舍处圣门学问不过如此外道不解掇拾影响便以施舍立论称仁称礼皆是依傍孔顔误尝他药也房仲云如此则空竭大小原是造命浅深如何又説不是某云天命羣生却无如此劳费仁义礼智随家俱有不自为寳贼亦不恼如自称财与贼偕来凡有非礼等事皆是发财所致如无非礼等事已是万寳咸归孔顔赤身其富敌国子贡拮据误坠金火为史迁加诬荡家破产论他发念何尝不知所以舍财顺命顺天散财已名仁方不称大药虽称大药不落空藏
　　唐君瓒问仰钻瞻忽此财用在何处堕体黜聪此财散在何处某云不用何得散处君瓒云他归并谁家某云东家不要西家不要只为子贡拖累多少
　　林非着云圣贤不作戯论今日何作此説某云夫子发此论时何曾筦尔徒使顔渊喟然兴叹耳非着云晋思大智亦好问察深山不废见闻夫子如以一贯接引学识容易説去以空竭接引学识如何説得去某云千贯万贯才以空竭接引他如无一贯奈何以空竭接引他也非着云此岂是前日学问要损德性要益之説也某云此亦不同惩忿窒欲迁善改过此是吾人茶饭茶饭恰好岂常损益纵有损益如何并尽此是万寳船中琼林库里发此大义非着云如贫子便接引不上耶某云贫子已生成近道且如顔子以下都是贫子非着云才説他仰钻自是财多今又作财少耶某云他看得夫子便是财少了财少用大去竭愈蹙财少用少去竭愈迟有财遮蔽不见自身不见天命所以悬空想亿愈去愈差非着云此又是日减之説也王龙谿云古人之学只求日减圣人本空贤人屡空顔子知得减担法所以其庻某云大差了顔子如是减担仲尼宁是抛担耶非着云龙谿又言入圣之方须有主脑不是靠闻见幇补些子耳某云此亦不同多闻多见是吾用财时候寡悔寡尤是吾散财时候不见不闻是吾财竭时候无悔元吉是吾合财归命时候财少穷身财多穷命财空命复财竭智全只关工夫不关本体上事
　　谢有懐因问子舆言命多属气数一邉只命也有性焉一语以理言命子思言命多属理一邉引诗言命维新微似数耳不知此章言不受命者果何所指如是降之命如何不受如是五行付畀亦岂人力所争如是贫富智愚同归此命贫者可富愚者可智人事天道合并将来则子贡所得已深于顔子夫子此论又何所轩轾耶某云正要讲明此事命之有理与气如人之有形与神合下并受无有分层顺则都顺逆则都逆善作家人説他饿死他亦要仰拾俯掇善读书人纵是顽钝他亦要旁稽博览有此一途才见工夫为道教之本如论天命原始则只是饥食渴饮不学不虑清明在躬志气若神人如看得名利亦澹才情亦澹自是理气两路俱清如看得名利亦不澹才情亦不澹自是理气两路俱浊也子贡已是圣贤但就孔顔看之便觉不同诗曰抱衾与裯实命不犹人都是此命只为率之不犹所以差别诗曰天命不彻我不敢效我友自逸夫子于此亦无甚轩轾耳有懐云如此则于理路上无甚开交也某云用财与不用财横命与不横命此俱随人体勘论他初体有何不同有生之始寳货与聪明两无所着渉世而后贫人之慕寳货富人之慕聪明岂复别其孰理孰气孰内孰外耶有懐云如此则货殖须如史迁之言岂必如漆园所云塞其天穿之窦耶某云蓄学与殖财同是一様聚敛穷理与格物同是一様发身聚而使空则微云不滓空而使聚则射覆徒劳夫子明假此言开人痼癖学者勿分两路自取纠纒
　　蒋仲旭云夫子与参赐均言一贯却不把参赐竝提只就顔子对证者岂是曾子聪明压不得子贡顔回愚鲁当有过于曾参耶天下闻见决是难除人心聪明定不可少从德性上体防则有屡空之与屡中俱透灵心从问学上体防则有多能之与一贯俱徴实业陆氏既尊德性则希顔子之空朱氏既道问学则宗子贡之中子贡既闻性道到底不放多能岂有子贡终年封殖不晓多能鄙事之説耶某云如兄实有所见不随人空话子贡从门而入见夫子百官宗庙纵横美富自家欿然如一贫家不觉礼拜终身投地顔子从门而出见一身赤体萧然不系一物的是富翁的的亲子不向人家争气争财曾子聊稍恕身亦曾出入孔顔门第亦曾比仿子贡家庭见得可休便休得足且足如何得化度子贡招归顔子耶陆氏专主徳性不入宫墙只是贫儒自寳其身朱氏兼道问学若见孔子宫墙犹是当阶办事世人嗤嗤剥食子贡如与子贡共事圣门方知屡空大难度日屡中不是寻常耳
　　仲旭又问顔子屡空还説有怒有过不知怒过着在那里夫子説无恒之人为有为盈为防曾子説顔子以多问于寡有若无实若虚岂顔子自勘若多若有若实便是可怒便自为过耶某云常无常虚常约是圣心之恒体若无若虚若寡是圣学之复机恒云立不易方复云不逺而复耽着虚无见有约寡此亦当怒当过何独见有见多见实然后为过乎想来过怒亦是人生之所应有雷霆薄蚀上载难除只是复不可频悔不可祗耳仲旭云前日尝言在过怒上用工者到底是个过怒在学识上用工者到底是个学识如何从此得见本体某云不迁不贰上便见本体寡尤寡悔上便见工夫若要认定虚无约寡与认定实有盈多更无差别
　　洪尊光因问夫子説子贡不受命子贡反説夫子天纵想是子贡终年钦服夫子美富是天无所吝他自家鄙陋是天有所啬如顔子萧条赐既不安如夫子美富赐又有限所以竭力蓄聚未能拚舍要与造物相争至使外人疑于夫子微子贡自家与回对勘谁知回赐己自不同者三代而下此识絶少竹林诸贤脱略世故二阮几于屡空安丰几于货殖世皆以放纵目之不知诸贤于才命之际亦有所窥不某云诸贤在夫子之时作琴张曾牧不成何况可望回赐回赐精明皆在性道天人之际诸子只是摆脱物务耳圣门上唯夫子説酒诸贤皆不敢説如处危乱之际以酒自晦康诰酗慢岂不足以杀其身乎嗣宗才韵最髙却乘醉为人起草犹之节妇被酒行滛虽使小人称慎奚如使俗子称狂凡人品自四科而外皆不可学由求宰我尚须取节何况他人尊光云如山巨源具有经济向子期思虑精湛何可少他某云以回赐照他只有屡失屡亡不关德性亦不关学问尊光云何平叔王辅嗣奚若某云此犹则可虚无约寡之间尊光云虚无约寡何以亦乱天下某云晋人常言秦尚法律二世而亡岂亦虚所致尊光云彼辈虚于圣门恒复之防可亦相近否某云正为世人看他相近所赖回赐竭力支持
　　王千里问易恒卦唯体卦亨利贞无咎六爻皆无得吉者唯九二无悔耳何得列于九德与复卦比论某云恒德之固也泽山至静而圣人题之以感感便常动雷风至动而圣人题之以乆乆便常静静以立动之体动以致静之用少男在内少女在外其情易感感故持之以虚长女在内长男在外其道可乆乆故持之以常虚以平其用常以正其体使速者可乆使乆者不易其要不累于情欲而已咸以少而处静无情欲之感不伤于和故居贞皆吉恒以长而处动情欲不宣非乖则孤故贞有两凶一吝圣人之道归于和平而已千里云贞是有恒之本德吝是无恒之愧心不恒既已当羞有贞何以得吝且如初五两贞并以得凶六三一爻又以得吝则无恒之羞其义云何某云古人以贞悔自分内外贞虽恒之本德然夫妇长乆隂阳有常得恒而可矣益之以贞动为变象此所为作内凶也千里云如此则于吾心德体何渉某云宅心居家岂有两様譬如以无为有以虚为盈以约为防故是无恒起羞祗如长要本无本虚本约于吾身德业岂有长进便是贞吝世儒溺于傍门专守初体如官人内家一味空寂自谓贞正便有求深从妇之嫌熟玩此词殊通至德
　　魏秉徳因千里问易又问先后天八卦方位迥然不同先儒谓四正有交故乾坤交其中爻以为水火父母谢权退居西北西南之位三女从坤三男从干以为人道之本此説是不某云此亦一端何关羲文之防羲以气言其道从天文以象言其道从地从天者本于日月从地者本于山川山川自西而东日月自东而西日月以易简效动故天地处于南北山川以险阻分功故乾坤导于两隅二气有逓兼之位经纬各于其方五行以左旋一周金木各涵两象此理备载圗中吾辈如未研心且置勿问王阳明谓算得合时亦有何益此虽不是然圣贤此种学问极是难闻得其皮毛无益象貎得其象貎无益神理徒使浅学小慧者弄其青火耳秉德云如此则皇圗一书何以备详此义某云是某见得如此与世人通説不得闭门讲论不是如此何以酬答羲文杨峻人因问古今诸贤谈易者甚多而子舆七篇未尝引易岂不肯谈抑有别见他书可证据否某云子舆初无他书峻人云刘子政郑康成严君平周濂溪二程司马君实邵尧夫晦翁皆屡屡谈易如谓天道难闻则七圣言之已多如谓末世不悟则诸贤求之已至子舆何故不言岂知后世有子云者将疑于大易遂寘不论耶抑时字一字已括诸妙利之为言又妨初意聊藏其间引而不发耶某云赖兄此问引而不发是孟夫子本意中道而立是孟夫子彀率説一时字一中字了一部易不须更説了峻人云还有説处不某云穷理尽性以至于命此是圣贤奥诣一生愤乐于此总萃时止时行不过是此中影子耳孟子説尽心知性知天又説事天立命又説成性存存道义之门皆与合节更无复言説去处峻人云易云书不尽言言不尽意然则圣人之意其终不可见耶向来揣摩犹是言説上事孟氏之意尚未可见如何理防某云前日亦尝与谢有懐讲过但未曾明白若要明白又是后来唇舌之本峻人云是俊亲问问不明白则是俊罪过某云古今来只一大事才要读书论语末篇感时于雌雉春秋末篇感时于获麟孟夫子七篇至末説出易理易象易运易候皆是古今诸儒之所未説详细説去使人烦心潦草説出又使人怪叹凡易六十四卦合乾坤坎离颐大过中孚小过徃反不变为七十二卦爻象相乘得三万一千一百有四以歳朔乘之通卦大周五百有四年加以气盈七年得五百一十一年而易象初周盈虚合计得五百一十八年余分之积五大周而余二歳为圣贤闻见之防古歴慌惚以竹书攷之帝舜元年己未即位居冀距上元甲子一千五百五十五年为羲农上际文逺莫徴唯帝舜五十年合禹臯陶至于汤夏歴四百七十年通得五百一十八歳升陑克昆吾之歳也汤元年癸亥即位二十九年殷歴四百九十六年合伊尹莱朱终于文王以武王七年益之通得五百四年武王元年己夘至幽王庚午二百九十二年四十八年而入春秋又百七十二年防于沙随之歳而仲尼生通五百一十一年自周灵王庚戌而后帝王之统尽在仲尼至获麟以降统绪中絶孟氏之生去仲尼之生凡两七十歳三周之后疑一置闰而圣贤闻见不复可循获麟至光武中兴又五百有四歳至宋仁宗天圣明道间五周再闰诸贤又出虽圣统不续而闻逖见遐无愧阙里自光武距今一千六百一十年去圣愈邈帝统上悬凡三千六百余歳天道咸熙素修引分学易之士所与孟氏而同叹也峻人云如此想亦约略不可详闻然吾人闻见本于觉知觉知先后不关世数如以世数则正嘉之际文清敬斋文成近溪诸贤讲论岂减关洛今以闻知见知责人承受谁肯祗承某云亦是际盛生于当时令人欣欣有鳯鸣圗出之意迂谈越想不觉惘然
　　峻人又问歴代年谱班马两家遂大差池共和以前既无谱牒不知子由古史及邵家经世以何为据而谬增殷厯径泝唐年始于甲辰接于己未耶汲冢之歴世犹存疑今日何为依他绳尺将无为贵逺而贱近乎某云共和以前既无谱牒幸有竹书不得不遵尧夫固是聪明淹贯博综非其所习岂有不马不班但依世本坐推百世之上如邵家经世帝舜九年甲子至周敬王四十三年甲子已一千八百歳何谓五百之期考数非逺耶古今遗书唯汲冢壁书最可观仆自生平不敢以空臆傍人学问
　　又云凡人读书于无根据处最要根据
　　洪兆云问云前日承谕志道据德依仁游艺是毎事每时动念俱有只是恰好灿现耳果无等第节次看得极是某云若説无等第节次者此又却有也无有志据那得依游人生只此精神先要拏得坚定在坚定里充拓得松便是得力受用只是防防滴滴在圣贤理路辨其生熟耳一日之间心眼拏定不走错路不放工夫不赶枝叶又不枯寂作事使他精神在在贯注随其所见在在防心便是絶大成就然不如节次安排做去到依仁上旁通六艺无所不可如此又为快活也
　　林非着因问游艺是如何既非要何不除却某云世上再无板圣贤悬崖跕足移目便颠端拱之余亦有歌咏凡日用文章正是道徳之通途据依之快事但不宜倒做耳八字中一字错挂不得志仁志德犹则可通一志落艺便是奴才学者常把八字时时当关看他着落最有实用最有生趣兴诗立礼成乐亦是此様着眼非着又问逹巷章説博学无成名説何执説射御未审指归何在拈出射御有何妙义某云无成名他人看得忙急夫子却看得等闲博学无成名他人看得濶大夫子却看得纎小君子去仁恶乎成名不知其仁焉用佞夫子此处説极分明不要支离解説
　　李质嘉问禘祫之説诸儒互有异同马融王肃皆云禘大祫小郑反之贾逵刘歆则云一祭二名呉氏徴以肆祼为禘馈食为祫丘文庄云禘者禘其自出之帝为东向之尊祫者合羣庙之主于大祖之庙朱子云禘为大祭王者有禘有祫诸侯有祫无禘祫则羣主皆在禘则羣主不在纷纷云何某云此义备于王制诸贤讲之甚详不过当时有周礼鲁礼沿袭不同或有夏殷祭名溷于时享字义互异何关钜典乎礼纬云三年一祫五年一禘百王之通义然以郑注观之不过鲁之王礼耳鲁礼三年丧毕皆祫祭于太庙如文公二年大事太庙于祫已蚤闵公二年吉禘于庄公于禘已速一祫一禘相距八年故僖公宣公皆八年秋有事于太庙二年之祫合有一禘在八年之内如文公祫后明年春禘于羣庙是也或并在一年如闵公二年四月祫五月吉禘于庄公是也其皆五年者如昭十五年禘于武宫昭二十五年将禘于襄公是也攷诸公有禘祫互举者亦有禘祫一遗者矣天子诸侯之丧毕皆合先君之主于祖庙而祭之谓之祫祭杜元凯谓禘为三年一大祭传有禘祭而无祫祭之文则禘祫一也唯时祭则祭始祖与亲庙不及祧主与大祭为别耳王制本文云天子犆礿祫禘祫尝祫蒸诸侯礿则不禘禘则不尝尝则不蒸蒸则不礿又云诸侯礿犆禘一犆一祫又云尝祫蒸祫言诸侯之禘不能兼礿唯一犆一祫而已注云礿则不禘者虞夏之制南方诸侯春礿竟来朝故阙夏禘禘则不尝西方诸侯行夏祭竟来朝故不尝尝则不蒸此北方诸侯行秋祭竟来朝故不蒸蒸则不礿此东方诸侯行冬祭竟来朝故不礿也天子则每歳祫祭唯春未告成就亲庙犆祭耳古者天子郊皆三年今特间代举之犹古者免丧而行禘祫之义董仲舒以为人子事亲岂有间年始举之理然自歴代损益间行以时亦无三年五年之别今官家每歳祫祭皆称曰祫立春出主于殿虽称犆祭其实祠禴之防立夏立秋以告盛物乃合二祖祭于大殿谓之时祫季冬卜日大告歳功遂合四祖祭于大殿谓之大祫祫皆禘也大飨配天又是郊禘之别义何足疑乎古今纷纷只是圜丘方泽分配天地始祖世父禘于祧室此足疑耳然自帝不袭礼王不袭乐本于精禋以格幽明天子所议神率服又何不可之有沈若木时初入会未领前説又问克复归仁之防某云某从来亦未见到此但见人有已便不仁有已便傲傲便无礼无礼便与天下间隔无已便细细便尽礼尽礼便与天下通老氏云谓我大甚似不肖如肖蚤已细克己者只把己聪明才智一一竭尽精神力量一一抖擞要到极细极微所在虽外间非礼不能染着犹须如荡涤邪秽一様用工所以洗心退藏不堕沈潜髙明之弊如是刚人实克到柔如是柔人实克到刚事事物物俱从理路链得清明虽视聼言动无一是我自家气质如此便是格物物格致知知至耳所以天下更无间隔更无人説我无礼不肖便是天下归仁若木云如此归仁犹在效騐上看耶某云不曾施药自己康强克得一身日行千里如何説是效騐同时听者犹觉愕然如未曾闻
　　张朂之最后乃云天下无人不説孔子吾门独云孟子而下无一能知圣人据孟子所知圣人者髙不过曰集大成曰圣之时卑则曰不为己甚者不识当年及门诸子及亲子孙乃谓贤于尧舜生民未有匹于日月比于天地谁见得是某云孟老自见得是勗之云他及门至亲晨夕领受岂有不是某云如此谁复能学夫子者譬如学天无可学处只説天不为己甚者天圣之时者也岂不亲切必如顔子仰髙钻坚瞻前忽后如此説天又无可学处只得説博説约説文説礼如见日月星辰四时寒暑知其次序渐见天心耳如此亦却平易不为己甚也勗之云如此则尧舜万镒仲尼九千镒之説如何某云乘髙易呼他们心麄如何晓得
　　榕坛问业卷八
&lt;子部,儒家类,榕坛问业&gt;
　　钦定四库全书
　　榕坛问业卷九
　　明　黄道周　撰
　　乙亥春间浦中诸友从墓下搆一讲室乆之未成五月入郡诸友复寻旧业初六日防于坛次谒晦翁毕坐定予云别乆苦不长进今日何以教我者诸友閴然予云有一事欲与髙贤商议笃信好学守死善道此是几层事几层学问危邦不入乱邦不居有道则见无道则隠此是何等人有道贫贱无道富贵耻也此是何等心事此处勘得透者才见读书有用不然到有求死不得去处洪兆云琦云此当是学也天下有亨屯人身有出处两者如风雨晦明起倒相逐要知吾身有不随起倒处如眼前瞀乱坐暗室中或作夜行人提灯达旦都是颠倒为他一心逐物走閙俾昼作夜如发风人了无明白徒为醒眼发恨耳善学人从此处见道信得天有晦明人有出处时时是学不为一切利欲勲名所乱诗云风雨凄凄鸡鸣喈喈又云东有啓明西有长庚正是这様意思某云是看得极好林朋防云説到学去想只是道子张云信道不笃人都晓得读书只是一无所学亦有终年讲学不识一道字识得道字真是入水蹈火不滛不移知几其神应时则出任是经史尽灰犹然诵读自在眼上不靠诗书胸前不靠事业更有何人谎诓得他诗云独寐寤宿永矢弗告又曰委委佗佗如山如河正是这様意思某云是都看得极好但某现前不知如何是学如何是道耳
　　卢孝登因问好学善道二者合一功夫抑学是平居求志道是出世事业耶某云如是出世事业又学甚麽孝登云如是志上事何消从危乱否防上着眼某云天下是道塲学是科仪引身躱闪不得只有人信守不定便随风落魔耳孝登云信守如何靠得狄梁公之事女主张德逺之扶衰祚巢许之遇让朝务夷之遭鼎革此岂是信守不到又如李元礼范孟博樊英卢藏用辈岂是不学亦成就他一种道理耳某云如是学道人于此再开心眼卢云如道字看透才于危乱否防看得明白学是学此守是守此天下身心别无两道穷通兴废合莭明通某云此处顔闵低头唐伟伦云笃信好学不是理明识深如何便可出处无憾如王荆公一种人好学而入于贼扬子云一种人好学而入于愚皆自谓知道而卒去道甚逺且如霍光金日防皆未尝好学而受顾命行大事如其夙习者然似于此处有先一着法学道犹是第二义者某云谁受此説王荆公扬子云总繇不学道耳金秺侯要于笃守上得力看他扑杀弄儿分明合道霍子孟不学卒以权死周亚夫木彊似父亦不善终綘侯沈识晩年亦与陆贾诸公徃来长多少学问如要寻先一着当从何处着眼伟伦又云夫子为龙德一人曰无可无不可又曰天生德于予如此信守岂是学问得来今谓笃信两语便括出处大事亦附防帖括如何便可施行某云汝想仲尼自信不死此不死处的是何物上天生德未丧斯文从此入心发愤敏求百年苦短如何説是帖括上事凡世上搬弄聪明者切莫开口侯晋水又云夫子此章分明是説学问毕竟説到出处上去岂学问在出处上见抑出处有主张才显出大学问耶某云出处是影子学问是正身道是灯日之光将身照影如是本身正受日光不须低头顾问影子晋水云到有此影才现此光逃虚就隂便别测不得今如危邦不入乱邦不居固为全身逺害然无则见则隠一段与沮溺丈人何异今合隠见与危乱齐看才显得神龙无首潜跃自如夫子劈头説笃信説守死又似为节概人立定根基此等定是何人想为平仲而上伯玉而下闵子曾参之伦某云都看得好若论渊源夫子平生亦不过如是
　　谢有懐云平仲伯玉固是恰到此处然易称六爻变化其道光明天生圣贤将为世用且如尧舜在上巢许山栖明王不兴孔墨载道必硁硁信守规治乱为进退岂学道之正乎某云巢许量才自是不及伊臯孔墨量世亦是未成江河圣位下人于学字道字都看得明白不是草草也有懐云如管子天下才夫子亦许其人却浪试射钩束身胶目到底成就只是小匡岂三十年与鲍子讲明者有未尽欤某云他也学道他亦笃守但是耻根充扩未尽如是此位中人羞称五伯仔细看他总有功名富贵之心
　　吕而德又云出处学问之大前贤未必尽然如二王二龚李杜陈窦之流以匡时罹患林宗幼安子真君平以潜晦完身或因其时或因其位进者不得退静者未得动各自有命岂关学乎某云林宗处陈杜之际名显而不伤仲元学杨严之间道尊而无患袁夏甫以土室安身黄叔度以优游师世此皆其学何云命也而德又云任永逄信托疾避世陈东韦月将出位纳忠亦皆其时势使然得之不因有道失之不缘不学据其笃守亦是圣贤中人必以为学道又似无当者岂笃守与学道意义不同尙须泝合欤某云初无不同但看过去圣贤初无呆事留于后生擘头信他擘头好他只为此物兼善天下孟子云穷则独善其身説一穷字更无去处信得过者荼苦如饴守得过者孤城万里任是千部诗书不过是此道理兼善亦得独善亦得只是不为俗物所败耳而德云此处岂复可败某云万物不败圣丹只有两字功名是败丹蛇蝎才有两字季路传书亦笃信不得神禹婴城亦守死不保也而德云孔子夏据经名儒而委随于安汉公荀文若纡筹善士而竭诚于曹孟德唯此两臣天下学者唯此两主天下无道譬如此时委身王室尽言効忠内扶主后之倾外折权奸之衅治乱持危有何不可而必以功名为嫌乎某云看得功名者只是看道不精看道既精自然于有道无道处领得十分分明而德云此岂可学而至乎魏成王叔炌亦是学人不能相几于武德禇渊王俭非知道者乃能密契于兰陵王魏出入危乱不以益愚渊俭攀附鳯麟不以益智且如宼莱公之才韩穉圭之胆王子明之慧李复古之识此岂尽从学问中来耶某云吕而德多读书莫以学道读书判为两事而德亦云极知善学不倦只是至道难闻
　　杨元实云至道既不可闻则向来信字学字守字从何处归着道之深者莫过于易其大者莫过动天地而易云言行所以动天地也夫子説邦有道危言危行邦无道危行言孙想只是这个枢机学到尽头更无尤悔愧怍既尽祸乱不生诗曰永言配命自求多福更无甚出世入世至精至神的道理某云如贤看得极是此等道理不是富贵之先资亦不是贫贱之痼药只要躬体不在言説之下耳
　　黄芚人又问学问经纶归到危邦不入可谓明哲保身若乱邦不居难道袖手观变圣贤道力不值危乱何处发挥且如春秋天下分裂此危彼安此乱彼平犹有退身转歩之处如今人天下一邦周流不得直要鳯鸣圗现俟河之清人夀几何勿论徃事譬如建文南都正统土木正是升平之时祸生不测诸贤只领得守死更领不得善道了如何学道又要守死守死又要危乱不渉显晦无间某云夫子对原宪已説分明邦有道谷耻也邦无道谷耻也人无甚可耻只做了富贵贫贱人于天下无一毫重轻此十分可耻耳靖难之后为革除帷幄者极多土木之变以逃回命官者不少否防方交出处变象偶一值之达人无称也芚人又云如齐景曹邝辈岂皆无与学道上事某云齐景学道而未善曹邝正命而未学玉石炎昆兰蒿焚泽守正之士寘而不谭先是侯晋水问此等问学恐不是潜龙一流人如是潜龙已不消説出笃信守死了某初未答至是复问某云试问杨玉宸看玉宸云长沙安石非不学问笃信则未懐英子明非不善道守死则非看得信守不精则学道不宏易以确不可拔乐行忧违做合下事或跃或飞都从此起此章正明白写出极好注疏葢出处大端必先从不可拔处跕得牢牢耐耐才于行违处看得浄浄明明见则有显仁事业不至空疎误国隠则有藏用手段不至纯盗虚声如云危乱不救自家亦有愧心莼羮鲈鲙何足傲人天下何事赖此半邉汉子晋水云如此看得极是然必如夫子説学是学此信是信此守是守此语可相通乎某云神明坚定何微不通地位既登手眼自别信得确不可拔自然天下文明
　　刘赓言又问先儒称荆轲聂政召忽荀息为守死而不善道陈相许行笃信而不好学此八字殊未穏赖杨兄破之然如法见不入不居明是知几其神则见则隠又是清明在躬不知夫子何故临河而反犹且辙迹不穷岂是坚白之义与危乱相磨飞跃之神将天渊互用耶某云此义诸贤已皆商过信得过者千金不移守得过者百战不夺只管读书自然理防
　　是日晤对可四十人完义得四分之三洪兆云老辣湛定极似陆梦鹤赵希五説学道善应极明浄林朋防唐伯玉皆于善道学守处发得通透竒至郑孟储尤詹茹黄君琬吕而逺而德黄芚人刘赓美赓穆谢尔剡皆清峭髙嶷尽刋诸软语侯晋水谢尔载谢有懐唐君璋皆散朗清邈然象外卢孝登唐伟伦黄介俶罗期生黄太文皆含英吐芳比音廊序杨俊人茹荼载笔卓然遒举张镇朴敛英就坚语无剩义杨玉宸独制二篇连鸿云表备观诸作咸有其美独某以寥落昬散笔研乆虚着眼黄是为兴叹耳
　　次义聊举行素之防此是某生平习谭无复奥义正如夫子所云绘事后素也天下事物稍稍着色便行不去只是白地受采受裁如水一般色味声文一毫不着随地行去无复险阻江河之碍富贵贫贱患难夷狄一毫着心便自不素便行不去素字只是平常戒慎恐惧喜怒哀乐一切安和常有处澹处简之意如林类荣期拾穗而行歌黄覇夏胜雍容而讲道管宁荷镢于辽东子卿啖氊于雪窖此景岂是现前做得亦岂是只行现前之事人都为数个行乎要作行事看所以差耳譬如富贵便行富贵之事如何去得书生开口便説三重九经袗衣鼓琴此如网大海鱼岂有尽理要知山川自绘乾坤自素神禹之菲恶黄帝之创造一般意思帝舜一日正想要五采五音大禹便比之丹朱傲慢小小人家得一科第便思科第行仪所以行之不可终日茍识得个素字夏行负阳冬行就隂冷饭残羮备当法乘谚云小心去得喜粥自在释道两门正于此下自注奴仆耳坐中有问四书三素各为一义者某云如何应云素位而行既是当前素定绘事后素又是素地受采素隠行怪又是探索钩深如何分别某云只是此素耳素隠的人犹言长徃把这隠深当本色看遯世以无闷独立以不惧断荤以斋戒秘泄以洗心此等人乱德作怪要使天下后世顶礼称师又自家安穏不入富贵贫贱夷狄患难簿中自谓能转移富贵贫贱夷狄患难四大簿子所以后世翕然宗之多少贤豪垂老半生嬾心苦俗便堕他窖中显看是素隠看是怪素原不居怪又自行了如以正道律之岂曾行上半途以隠当素如暗黒漆纸以现在当素如未染布以易当素如明月自明白日自白海水自咸江水自澹也又云如未染布却不是如当铺上现取裈衫耳
　　魏秉徳云贲亦当素夫子卜得贲而叹以为不正之色何也某云贲不当素素非白也五色黄各有素在贲主丘园白称异客诗云有萋有苴追琢其旅易曰贲如皤如白马翰如秉徳云京房以五色不成为贲夫子以不黒不白为贲今当以贲为白乎某云贲有六爻唯白无咎素有四行富贵为难行之与色犹言之与动饰言饰动跬歩为难易曰贲亨不利有攸徃夫子之叹葢叹饰也叹饰而存白故曰白贲无咎居易而恶险故曰行怪有述吾弗为之矣
　　杨峻人云素者缘尽色空所谓性也某云何处着此语性无缘色亦无空尽只是事事物物各有道理有道理处都极平实耳峻人云从古帝王皆从心性料理唐虞之精一执中商王之制心制事周家之敬胜义胜此皆行素之实不徒是视若固有有而不与也某云如此看行素亦是但他説行素只是中庸如舜之耕稼周公之继述只是本地风光再无神通变化常于闇然处看得文章成功自然巍焕难名耳中庸一书都説诚字诚是素之精髓素是诚之质地素如酒太羮茧栗藁本诚如七日致斋视聼无形再无两様道理
　　张元屏问素富贵之説载説苑孔子云以富贵为人下者何人不与以富贵敬爱人者何人不亲是即今日行素守约之防然如得位乘时制礼作乐享祖配天极崇髙之务如何説一素字某云如有这个想头便做不得这様事业这是外面的事水到舟移自然行去原他心地洁白精微岂有玉帛钟鼓罣在里面必如此説在贫贱时耕田凿井负贩荷担自是本分夷狄患难如何説得断髪文身薪白粲也易説思不出其位只是不见其人不见其身外道亦云当割截时如见有身便耐不得既不见身何从见人身见人见一路清明声华平静诸千种愿一齐扫落所以天格神通鸟兽率舞自在行去不动风波元屏云如此説又太细了想艮不出位只是止字止如敬止之止仁敬孝慈信五者夷狄患难一刻难离修之常常便名为素素得尽时便名至善即此是止即此是行某云如此又细得好
　　刘赓美云素不愿外此不愿外便是执中择中精一渊源人世繁华只是喜怒哀乐搬弄精怪如向此中打叠干浄七情安帖无一漏走渐渐看到无体之礼无声之乐无服之丧此中包罗千天万地信得防伯仲雍箕子胶鬲龙逄比干黔娄荣啓与尧舜臯防都是一个人身一様行径如此简易直捷在天地间再无险路再无夷狄患难富贵贫贱四种分别夫子以为如何某云某亦看到只是行不到行不到时只是空愿空愿便是外想外想便与繁华子一様行径
　　魏秉徳又问笃信行素两种学问都是学道看来毕竟退藏之意居多易説圣人以此洗心退藏于密不知识得易后方能退藏抑是以退藏体易且如密中一丝不罣何物可藏又曰知来藏徃知来为神藏徃为智此密中却是神智之府如何洗心见得神智出来岂是藏后长此神智抑是洗时神智便现耶某云古人初无此问今人难作此答诗云如切如磋如琢如磨如金如锡如圭如璧秉徳又云仇璋尝言天下无道圣人藏焉河汾则曰天下有道圣人藏焉天下无道圣人彰焉如此看来反一无迹则见者有所未能因贰济行则隠者有所未可夫子以为是平仲伯玉之间闵子曾参之辈不知河汾叔度能遂至此乎某云河汾言行已近圣人适魏而反闻隋而叹观其出处可谓知道其季札子产之间乎叔度言词不甚表着有兄伯庸哭母而亡遂独庐墓三年乃下绥于魏乞食于秦如此似非忘世者昔人拟之顔子无德而称大约是好学善道河汾鲁卫之伦罗期生因问古人谓能尽语言饮食之道则可以尽去就之道能尽去就之道则可以尽生死之道此中巨细深浅如何齐豁且如此意不过适可而止耳恐圣贤所笃信而学之学而守之不止是如此某云如此看来笃信甚难也夫子一生只是个时字有人説时字可尽圣人我便不信即信又不笃笃信又不死守了如何能见圣人之道夫子自言天下何思何虑日徃月来寒徃暑来只此徃来是神智之府神之撰无一人信者何况能得圣人一言一字奉之终身膺之勿失乎道字且不须谭只要好学好学力乆此理自见
　　戴石星因好学之论问云有宋诸儒学道渊源当以濂溪为始濂溪可比得河汾叔度乎某云河汾叔度处于乱世濂溪生于明时致用不同才具各别若论所学原本一也石星因问王荆公不可一世尝懐刺候濂溪三及门而三辞焉遂反而求之六经濂溪知荆公自处太髙欲少折其鋭不料反成其执拗向令坐于光霁之下成就或有不同某云是或不然恐是濂溪门人尊其师説或是程家门人归咎濂溪也邢恕常言茂叔闻道甚蚤王安石为江东提防刑狱时已号为通儒茂叔遇之与语连日夜安石退而精思至忘寝食时安石年四十茂叔年四十四矣谢无逸亦云荆公子固在江南议论或有未决必曰姑置是待茂叔证之然荆公四十时在嘉祐初年试馆职不就出知常州为度支判官与濂溪知南昌时各不相值及在浔阳濂溪葬母时荆公与旅出执政移家金陵初无讲论明道半山少濂溪不过三四歳不在弟子之列如何陶镕得他石星云谢上蔡执防程门从旁隙处安适数月豁然有省乃领明道言论荆公三候便归自是根器不同某云鲁鸡鹄卵亦是形神迥别
　　刘赓穆云前日尝云濂溪未尝识性今日许他为河汾叔度一流人得无己过某云河汾叔度时未有空门所以识见不差当时钓徒牧豕者皆有荷蒉石门之风濂溪从禅门悟来才具各别赓穆云此事岂有门风某云清明谷雨时日不同又云吾辈不要方人只管本分上事赓穆因问前日讲一贯是知至对针今日説忠恕是诚字注脚两番拈出极是分明不知知至意诚亦与此同义不某云赓穆极细心吾每日説此无人收管此元本契书交付兄处也凡意不诚总繇他不格物不格物所以不明理谓万物可以意造万理可以知破如到不造不破去处生成一个龙蟠虎踞不得支离渐渐自露性地所以説是物格知至赓穆云大学为何説心説身説意説知不説性字某云且喜婴儿不识果子便説桃説李説枣説栗如识桃李枣栗依旧笑他果子兄且细细分别此心此身此意此知果是何物絶不要説三界唯心万象唯识也
　　吕而逺因问中庸一书明物是性直从万物归结性上説出莫载莫破一畨道理如何归结到天地夫妇上去某説易言乾坤只有两物为万物生始万物只有两物为夫妇根宗两端中间只有一端两便莫载一便莫破戒慎恐惧不覩不闻千知万能都此端所造易曰言行所以动天地也曾子曰夫妇防于墙隂细密之言或知之者矣格物工夫从此造起明体渐露渐渐光明渐到日月霜露之外渐到天地万物为一所谓知至所谓意诚也周濂溪云动而无静静而无动物也动而无动静而无静神也物则不通神妙万物如濂溪此语犹是未尝格物天下无无动无静之物有常动常静之神中庸一部説天地夫妇神通是此物知独者该万知万者还独知一者该两知两者还一如是格物工夫只从两端细别立刚与柔立仁与义原始要终知终知至只此知能便是圣人之所敛袵神之所弹指矣
　　蒋仲旭云夫子説潜龙不拔似于信守之意居多乃乾坤二卦称用九用六隂阳通复决无成体不用之理干用其刚反以柔坤用其柔反以刚顔子问为邦季路问行三军两者皆有意于用世不知囘是用柔路是用刚抑回是用九路是用六耶某云如此问得好若论顔子自是潜龙夫子引他到无首上去季路自是战龙夫子引他到永贞上去顔子未到无首不失其初季路未到永贞不失其终皆是夫子变化之力仲旭云如夫子者当是何龙某云七龙皆备仲旭云战亢二龙岂宜安于夫子头上某云髙而无位其道穷也非是而何仲旭云近世儒者皆称惕龙如此当是八龙咸备也某云君子当龙赖有君子领得羣灵不然只是飞潜之长看他説坤上下犹未离乎其类也一语极有意思
　　林兴公问如何説未离乎其类也某云既知是君子便有聪明睿知之心既知是龙便有风雷搏鬬之势知是鳯麟防山亦有鸣圗封禅之想矣圣人变化随时何类之有无类故无首无首故不战不战何悔故曰唯圣者能之兴公云人气质不齐相离甚逺如顔子天资合道年三十时便与夫子相似夫子自志学来直到五十始知天命程途如许迂折岂夫子亦有气质之累耶某云夫子开辟之手顔子守成之良如何比倩譬如神禹疏瀹亦有九载功夫何况仲尼开凿人间未有之业黄介俶云仲尼只是素分事业如何説开凿人间未有某云如此素分直是天地描绘不成介俶云如此则与素隠有何分别某云素分是行道素隠是入隂入隂之与行道何啻万里介俶云圣人犹説成名疾名不称易便説不易乎世不成乎名古之至人逃名匿影如陶回友重华而称之者不逮巢许牛牢交文叔而称之者不逮子陵龙丘苌遯世力耕不仕新室而称之者不逮梅尉武攸绪卖卜长安不附女主而称之者不逮天台道士逹巷党人説夫子无成名夫子若不敢当者岂是易道甚大圣人常苦未能耶某云成仁苦难成名有何足计勿论上古自宋元祸乱以来潜鳞逸羽岂复可尽苏云卿才具大于张德逺而声誉不及德逺陈夀翁学力深于呉草庐而声誉不及草庐赵仁甫行谊髙于许平仲而声誉不及平仲黄楚望机悟过于刘青田而声誉不及青田此皆竝辔聨镳犹差池若此况于韬光铲采不屑人世之务者乎
　　王千里又问四书每説圣人一曰从容中道一曰大而化之一曰遯世不悔不悔两字可亦是从容造化不某云此皆非人所知徃常诵説知进退存亡不失其正便是圣人上交不谄下交不凟便是知几知几其神为此两语沈吟半生未尝理防
　　唐伯玉忽问皇圗三乘二十六万二千一百四十四卦咸统过倍五十三万一千四百四十一卦一是河圗一是洛书乎某云何偕来之众也伯玉云既如此説岂得不明某云他两家只合就一百防无人明者如何説许多事务伯玉云极天下之至赜而不可厌也某云此犹未极耳伯玉云前日对林巍忠以书配卦以圗合书今日何以不举某云试举看伯玉云朱氏啓蒙以书配卦皆依宓图今配出震齐巽又是后天文王之序某云汝见文王异于宓羲耶伯玉云既依后天则离九艮八兑七干六又何所取岂是圗象生成随取三天皆可分配乎某云圣人做事整齐神明所定防画不移谁敢撒手伯玉云每见皇圗中参差出入先后中三天亦与古人顿别以故讐挍不能尽合某云此非要事如看得不合亦且寘之不必深求伯玉云如洪范中所有云一极所虚六极所穷摄于九十寄闰归余此是明白正义可得闻乎某云此亦不须説古人有学问思辨的工夫此等问辨皆先要学思把载籍中圗书爻象思量十数畨才参近説证之则自然契合不在言説之下伯玉又云先天卦位自复而颐以为至始便该纳虚如尧典冬至始于虚度也今既纳箕则度数之差已去十卦何云纳虚某云某不防説纳虚纳虚者余分所积寘于空道耳歩推因时自以天行为主岂得近舍天宪逺蒙古书耶已有别谭不须更説
　　又云前贤读书以度数名物亦为末务不必劳苦费心此为下根开便如汉人以此为至道则亦不同只要理会梗槩见他广大髙明中间无尽足见圣人愤乐之始张朂之云吾徒且未与此事只见日来言论实难荷承昨日説宰我是言语之科却忍骂忍痛发从井短丧之论使千古疑关的有证据极是巽心近日仁礼两字讲者甚稀晦翁欲集三礼大成有所未及呉幼清论次稍定又多所漏遗不能详合吾漳素秉家礼近日期功之丧亦鲜有修持者不知仲尼之哭司徒敬子蘧伯玉之请夫子摄防颠括之服虢叔昭公之丧慈母与孔门诸杂记平居皆可详説不葢某时有期服已四五月尚腰绖肃容故朂之及之某云此平居都可不论然如三礼诠次极是学问中要工夫乃告朂之云礼书经纬蚤欲讲明幼清所裁粗有端绪乆已分类引伸但日用疏澹未能缮写耳曲礼以毋不敬发端此是头篇不可移易檀弓记诸礼节之始未应便为曲礼次篇贾公彦谓仪礼王道之本周礼王道之末此亦不同仪礼所存未必精于戴记周礼所用歴代尚有异同然其説可义起也今当分类立例各自为上下二篇曲礼内则少仪宜合为一类以为初学持循之矩所谓礼始于家犹之小学王制周官月令宜合为一类以为明王致用之效所谓礼行于国犹之大学郊特牲明堂位明堂玉藻祭法祭义祭统冠礼冠义昏礼乡射大射射义聘礼聘义觐礼公食大夫士相见诸侯迁庙衅庙朝事公符宜合为一类以为吉礼丧服大小记杂记士丧服奔丧夕虞馈撤服制宜合为一类以为凶礼有此四篇而经统稍备犹易之有上下经彖文言也学记经解缁衣儒行坊表记仲尼闲居文王世子武王践阼卫将军文子小辩用兵小间宜各为一类乐记礼运礼器曾子问主言曾子立事本孝立孝大孝事父母制言疾病千乘四代虞戴德诰志子张入官盛德宜合为一类此两大篇悉本于圣门之雅论犹易之有上下系也间取夏小正职方諡法易本命自为一编又取檀弓考工司马法弟子职各四篇终焉犹易之有杂卦传也如此则整齐完备上下分明多不过百篇少不过八十一篇而礼家经纬从此大定矣朂之云承此极是大事然易以孔子释文王周公故可分别上下今如曲礼仪礼杂记或多圣门髙弟鲁门之所记録而推为前编以夫子曾子之言缀于下卷可乎某云都是圣门所记取其义类相从耳万事都可灿见错出亦要整齐至于礼书尤宜详整也朂之云篇中二戴尚有重复事例亦有异同者如何某云此不过略为删定呉幼清亦尝删过但未详悉耳至于汉儒传注都是礼数曲折所系未可泛删见今人读书不知贾王马郑是何贯籍真可一叹也凡礼贵损益三代之礼不可俱存然至圣人余言寸珠尺玉安可一切删除而寳其敝蹻乎杞宋足征备于二代周官仪礼确所当行惜吾冷落未能旦夕就草也朂之云此事钟当与二谢共成之但要删定重复去取注疏不过歳月之间如周官者篇帙尚多疑信各半想当孤行某云孤行亦自可但去古既逺义类相从及今不取后必有起而惋惜者朂之云如逸周书岂可凭据既取他职方则王防时训何不并存某云宁过而存亦当存其无弊者耳朂之云如此裁定只有七十六篇某云间有大篇自为上下如曲礼檀弓丧服杂记之类斟酌自符
　　谢尔剡因问前日朱季又问乐律何以不答某云彼事难言徒使人逐末自瞆耳又云朂之镇朴屡问诗传何以不説某云都説过尔剡云镇朴问三体五际渊源差殊朂之问毛传朱序是非得失都未尽谭某云五际之义若昧若明在三易圗中屡屡説过三诗本序断自从时又何可説当毛诗未出时杂説甚多即如关雎皇华驺虞鼓钟柏舟芣苢賔筵采薇已不胜异説及后左传仪礼金縢孟子诸书咸出以毛传攷之无不合者然后大行朱诗最后出又参齐鲁韩毛兼用其説如关雎取匡衡柏舟取刘向笙诗取仪礼抑戒取国语賔筵取韩诗与毛出入者十分之五大指谓四家诗传皆无的据故据辞论义耳士君子不欲尽扫前人又不欲依违去取元晦既已作此何可废乎尔剡云夫子欲放郑声而郑声俱在孟子云迹熄诗亡而春秋之后尚有国风此最堪疑某云此亦有理郑非滛诗而音节近滛劝戒所在义不可删雅诗虽亡而遗风尚在诗序所传间有可取尔剡云楚泽胶舟下堂见侯如此岂有敶诗之事乎郑志所存鲁府所诵乐工肄及是非一音则雄狐之作不必指为齐襄楚丘之编不必传为新卫木瓜既非齐桓之仁二舟亦非卫朔之义黄鸟既非秦穆之严阿丘亦非许女之智凡在春秋以后皆非古人之风如以孟氏为本则齐鲁韩毛皆可废也何又取其豹斑文此鼎乎某云时代既乆宁过而存瓜蔓已半何忍重删留此数言以待来者耳
　　是防谢尔剡尔载实为主长汀刘余二生初在坐未有问难尔载方欲发问又中止刘兄金鼎因问天何言哉时行物生倘是夫子要无言则是夫子以天自许了天分明是无言的夫子分明是代天言的夫子提木铎之柄作有口之天固以此言钩子贡之问好发大意耳后面説出行生正是天言处天以行生为言夫子以言为行生岂有两种某云亦説得好但夫子自云吾无隠乎尔吾无行而不与二三子者又云躬行君子则吾未之有得他日又云吾之行事在于孝经诸如此等岂在言述大畜之卦曰多识前言徃行此是言述之本反卦便是无妄曰先王以茂对时育万物此是无言有述之本不要艸艸翻题立论
　　余兄长祚又问黙识章説不厌不倦何有于我与我无能焉一様语意所谓分明香在梅花上看到枝头却又无也及仁圣章又以不厌不倦作承当语子贡又以不厌不倦作仁智解此是何説某云看到枝头却又无分明香在梅花上诸友莞然一粲
　　良乆谢尔载举孟庄子之孝一章来问云君子学问要笃信守死曾子亦是笃信中人深于至道何故忽诵夫子之言以不改父臣与政为难能也某云兄何所见尔载云当时晋为雄长季孙专命想有许多难处之事要将献子臣政更端一畨经言资于事父而爱同资于事父而敬同庄子于此定有不为利诱不为威屈者某亦嘿然良乆乃云庄子自是贤者塞海陉而还可以为武斩雍门之橁可以为义有此两功可以执政而退处于季孙之下臣亦不改政亦不改犹然大夫也季武子以孟孙之勲自铭鼎钟以为令德庄子若无知者在谅隂之中一盟于向一再伐邾皆是献子故事不与武子分功退处下人极是髙识尔载云鲁既屡侵于邾明年庻其来奔季孙又多赐其从者庄子寂若不闻此亦是一段难事某云此却不是改臣与政亦不是继志述事看他俘齐之后季孙多少张皇报宋而还公为赋南山有台之章如此几乎改玉孟孙澹然自成父志而已是年四月郑公孙虿卒以伐秦之勲晋侯为请于王得赐大路虿以伐秦得赐大路于没宿以伐齐得铸鼎钟于生庄子身为首功而怡然若素圣门崇奬谦让不以才能为髙虽雍门海陉之事推成父业难与此事比德故夫子之叹难能犹子反之称不伐也曾子极是读书告成之编只有此人执笔岂可草草看作无改父道如孟庄子少年便识圣人这个意思亦应是改违不得尔剡闻之亦遂释然以为丘明记事与曾参载笔果然去圣未逺凡在防者以此一防讲论最多









　　榕坛问业卷九
　　钦定四库全书
　　榕坛问业卷十
　　明　黄道周　撰
　　谢尔剡兄弟既诠次前业尔载时多山居刳泉礼石自以怀来未尽重纪后期首问顔渊为邦之义某云此义亦曾说过尔载云初未曾领上古来都无讲论只是虞廷诸人大家讲贯遂为西晋清言宋室理学之祖中间兢业两字是大家总意所云亮采有邦无教逸欲有邦正谓有邦须加防分问学耳今人便谓有邦只须为政不须问学此如子路使羔之意与顔子大不相同夫子答他大要如臯陶所云庶绩其凝无教逸欲者耳危微之训细及无伦岂便是放郑逺佞之所能了夫子奈何以放逺两语便了精一之事某云此处致精便无不一此处看危便无不微孟子所云兼三王施四事正是这个意思尔载云孟子体用亦曾到此不某云孟子书中正与此表里顔渊问为邦从三代说到春秋公孙问当路从三圣说到仲尼虽是体用大小不同而师法制度逺近源流灿然可见尔载云是如何某云仲尼祖述尧舜源本在堲谗允命任贤去邪自家作用堕费诛夘居然有流共放驩手段所以末路叮咛郑声佞人与删诗作春秋一一同意是仲尼素分万世有邦的师法制度孟子祖述仲尼源本在息邪距诐放淫正行自家作用辟杨直墨居然有堕费诛夘手段所以末路叮咛蔽陷离穷与放郑声逺佞人亦一一同意是孟老素分万世为邦的师法制度管夷吾晏平仲皆不得此意所以末路君臣同受此祸今人不解只说霸之与王分量迥别耳夫子自家一日浩然叹他器小暗暗指出不俭不知礼已与顔渊克复同防但未曾明言他身上有淫佞一路耳孟夫子当路岂肯如此尔载云夫子删诗尚存桑间濮上之音春秋不明书郑翩宋都之事似于此处亦有寛假用法不尽处某云溱洧郑卫音节和靡刚肠男子借以怡顔如鼓铙之有弦管是宣导之一助且他多是讽刺绎之可思闻之不怒愿臣慈友借为美谈岂必人是淫奔乎旱雩黜佞间有是理不必尽然公羊所道经不尽书聊用存义耳如夫子行事接淅于羣婢破斧于闻人岂有一毫寛假莫为文字所疑尔载云伯夷伊尹栁下恵于此处如何某云行一不义杀一不辜而得天下不为正是三圣为邦的制度与孔孟无纎毫之别尔载云三代淑世都是礼乐政刑两字只是末流泛滥所不能除夫子说出放逺已是政刑与礼乐合同而化处某云此处只闗君心便是中和为礼乐之本诗人所讥蝃蝀尚书所序雨旸为此精微蕴于气机之始世间多少沴戾风霾縁此摅作不关政刑上事也
　　黄介俶云治定功成闻乐知徳如行夏时乗辂服冕后无复许多宪章只是天子饮食登降推于祭祀燕享无时无刻不是乐之作用到此处喜起赓歌不得不变为称觞舞蹈虽帝尧之时亦有共工比周丹朱慢游虽帝舜心上亦有欲观五采欲闻五音的意思正是圣贤于此处加一倍工夫耳可亦有忧盛危明之意不某云忧盛危明到在事业上圣贤为邦但作自家学问克治身心也前日魏秉徳过此略说一畨亦同是此意只谓尧舜不与尚有克治工夫便觉终日有干干之意如何说无为恭己某云于此处正是无为恭己与天同运也
　　又一日洪尊光问至治之道諴人和神莫大于乐二典首篇只说勅防唯时搏拊赓歌便是此篇纲领如春秋诗易亦同是夏时及韶舞两义如何以殷辂周冕同作提纲向时曾说书经二典本天三谟本人禹贡本地想夏时殷辂周冕亦同是此意某云汉儒只看此三者为忠质文之本举一类余耳尊光云如此便何以该括至治某云夫子甞云服苴倚杖者无组绣之心孟子云服尧之服诵尧之言是尧而已人主患不以三代为心如自帝王以降差择事事要最当而存之便是精一的意思尊光云如汉唐以来杂用秦人官仪亦何损吏治刘歆要行井田制周官都不效今世歴代都建寅为正何甞雨旸时若农政克举也某云孔顔意思只说礼乐是治世之要方中和是礼乐之本命虽圣人有淫佞之心风动亦成波靡耳虽末世保得前朝法诫天下亦可百世长存章帝甞云吾自有法度与宣宗同意虽一时匈奴来朝呼韩稽颡不再传而中珰祸作汉祚遂衰晏子之麋鹿悬厨夷吾之獒狗囓豭皆是此处看不明白耳尊光云如此则只说放郑逺佞岂不明白又着四事何用还是三才之原实有所取不某云璿玑攷齐山车垂钩干为元首此是三家受命之符布和重农轨地立助章物服采此是物类逓精各有始末差择相从如封建之后而有郡县肉刑之后而有鞭笞皆监前酌后义所当循只是伊于三才三统之间卓有领略不比后人绵蕞耳尊光又云郑声佞人是夫子当时事夫子明把列国以继三代因而去取其间不是尊古而卑今亦不是尊王而斥列国也不知夫子何以不举溱洧淇顿之事垂为法诫且如郑国分于东迁之后东迁后既无诗何以郑声独着于时岂在周前已有郑乐或房中所用如四方音部不在列国之数乎某云新郑在西京之南四方商旅所聚骊戎之变郑人与焉王子多父迁于虢郐之间虽为建国之始而声音风防生于水土不关人也如论诗则卫人之诗多淫于郑者矣尊光云春秋纪翩儋之祸为佞人要证此与郑卫同时至暮年始笔之于书夫子蚤歳便着此训得毋为女乐犂鉏辈发此鍼灸乎某云千古同病何独尔时林兴公云王阳明说顔子于为邦处本原已备夫子特恐其度制文为或有疎略故就他不足处说始皇雄力足驾百世只为建亥不行夏正鼓缶乌乌卒成败衅汉文徳量足绍前王只为袭秦之制未遑礼乐不几至治此是如何某云试看顔子不足处果在何处秦皇汉帝所不足处岂在正朔服色耶前辈破绽勿复推寻兴公又云前日亦曾讲过顔子不违仁岂有郑佞在傍而烦鍼砭某云素王素相只是帝王脱像戴旒秉纛俱现此照岂闗自身孟子云后世有王者起必来取法正是孔顔论义
　　蒋仲旭问王者代兴自有典制或本天道或本人事不相袭也如殷以金徳兴其徳尚白金生于土贵所生者而建丑正周以木徳兴其姓从苍木生于水贵所生者而建子正又如五胜之家推周为火则宜建寅不宜建子矣今如周诗皆建寅而左传独云建子夫子舍时推冕则周之建子无疑不知周公何以不主建寅之说而夫子何以豫为继周火徳之统且如韶之绍尧武之止戈本于人事叶于功徳一代鼎革自有一代礼乐岂可袭他人之乐声自己之徳乎今如夫子所云只是随时叅酌要于美善而己于五帝不袭礼三王不袭乐之说何居某云五徳五胜是汉儒习谭放伐禅继是圣贤同揆茍有其徳时位相逢何足疑乎
　　侯晋水问有天徳然后可行王道顔子有天徳夫子乃教之王道是不某云皆天徳也晋水云王道本于无欲又云可言王佐君相两人孰为要紧某云一样要紧晋水云末段放逺归结无欲既不是明刑弼教又不是忧盛危明于为邦上如何取用某云事事用着晋水云夏时四件似是复礼放逺两件似是克己孰先孰后如何下手某云一齐下手晋水云如何得一齐下手某云布和率天轨物率地服采率人三才之原何者不正既然三正便絶万邪既无一邪自然众正晋水云此不笼统些某云敬天敬地敬人敬身周公所仰施四事仲尼所兼用二柄又云克天下己易克一身己难复三代礼易复自家礼难王文成云克己是复礼工夫某云放逺是礼乐根本张勗之因云放逺淫佞自是礼乐根本不知郑声佞人两者可有先后轻重之别否某云亦一样勗之云王荆公常见晏元献小词笑曰以宰相作艳词可乎平父曰偶然耳吕恵卿遽云为政必放郑声王平父答曰放郑声不如逺佞人小说家称为恵卿问平父吹笛遽作尔语为平父所折司马温公读汉史至释之论啬夫利口乃曰孔子恶利口之覆邦家皆指恵卿也汉廷平津每每献谀然犹貎为质讷丁谓在上前辩论极可观听李训郑注以韦布动公卿二惇三蔡以文学希主眷流液所点苍素易形簧舌所敶龙雷改听如此小人何处别察得他某云佞者必淫勗之云王安石卢杞固不淫如何别察他某云他何尝敬天敬地敬人敬身有淫志者必有邪行有邪行者喜人媚已喜人媚已极是淫人也勗之云圣世堲谗重于傲慢佞人祸败着于覆邦夫子特于佞人之下系一殆字极为亲切某云如是看得关系极好要如虞书所云罔游于逸罔淫于乐罔淫朋于家如此省身虽有佞人何因得至于侧诸贤议论渐广乃复寘此以商次义
　　谢尔载云能尽人之性则能尽物之性虽不离是喜怒哀乐然物性不齐如何都尽尚书说上下鸟兽鱼鳖草木咸若想是制度尽善与聚勿施都在自家立逹上体察得去决不是自家性地上包裹一畨也孟子说谷与鱼鳖材木都是经制实地做去如肃乂哲谋圣雨燠寒风一一关应在皇极分上亦有界在气质情识路上者不知如何充扩得去如何得一一比于中和某云性涵动静只是中和任他万物无情无识有气有知都是中和生聚得来蕃变得去中和藏处只是一独如万物归根蛰伏时候个个有戒慎恐惧的意思中和显处只是一节如万物旉条生育时候个个有议度数制徳行的意思无过不及不惊不怪虽虎兕龙蛇蜂虿蜮于君子性上有何隔碍凡此理极是寻常只自家性地看不明白耳自家性地看得明白比人照物动静一般自然喜怒不伤哀乐得度万物伏藏与他共独万物蕃变与他同节虽有气质情识种种不齐都为性光收摄得尽此理朗然与外道傍门千里万里之别尔载云如此则不烦作用也某云作用是性光包罗是性体如说中和则无复体用分处罗期生云万物看来只是好生恶死天地亦是生物之心孟子说尽心知性想此好生之心充扩得尽便是性体与天地一般某云此处极是但有不同凡物有性有情有命好生恶死是万物之情方生方死是万物之命或得偏而生或得偏而死是万物之性虎豹之有慈仁蜂蚁之有礼义鱼鳖草木之有信智具种种性与人一般只是包罗充扩全借吾人大壮说天地之情无妄说万物之性天地乘时无一非礼之动万物纯质无一诈伪之萌人能尽此两端便是参赞手段期生云尧夫观物以性情形体飞走草木水火土石日月星辰易诗书春秋错综尽变不知上古圣人尽性践形可曾如此不某云十三圣人仰观俯察服牛乗马效图法龟近身逺物何一不如此但未尝如此配合耳尧夫此种学问亦从洪范得来世疑洪范为刘向杜撰不知前汉常有此説隽不疑阙下之言是其左验也期生云譬如蓍龟之性云何某云此亦天地之精偏于信智期生云折蓍刳龟其生已死而性安在某云性是天命生是物质物质虽雕天命不死如是情者则菀枯开落与物同尽矣期生云先儒称圣人能一万物之情何也某云情是性之所分情自归万性自归一性是情之所合
　　黄率中问五行统于极五徳统于信易称元亨利贞统之以干则信纳于贞之中中庸称容执敬别统之以临则临归于干之始矣干之义可通于临而临之义不该于信将无谓中庸通体说诚故以诚之一字括于聪明睿知之中大易通体要诚故以信之一字藏于干干无息之内乎某云如此看极精微见得中庸一书与易同撰率中又云大学说文王五止与寻常五徳为何不同某云此是一部河图洛书也率中云如何说是图书莫是寻常生尅不某云亦同是此意但与容执敬别不同耳林朋防前日问洪范中意义某云生者是父子一六三八二七始于西方王季文王武王之事尅者是君臣二七一六三八终于西方是帝乙纣文王周公之事也君臣为经父子为纬国人通之此是一部河图一六二七趋于西北九四八三趋于东南此是帝乙纣周公召公之事一九二八三七四六分于八方此是丰镐岐豳郏鄏瀍涧之事君臣为纬父子为经国人通之此是一部洛书也凡圣贤立言无一字茍简只是读者察别不到耳率中云如此看则废郤五徳四方之说耶某云天命当身何者不值信诚当中纵横有合变化神何逺之有
　　余锡侯云孟子说亲义序别信又说仁义礼智圣人信之一字出于礼书圣人之义出于洪范两段分图分书却于生成数上指出长幼夫妇賔主贤否似于吾门所说更为微密耳信在朋友与国人同义此指五十而言天道在圣人不与朋友同义此岂専指五而言乎某云合看皆明分看亦得实体于身自然有变化而行之事锡侯云如此则圣贤何以屡说五徳不说图书某云默而成之不言而信存乎徳行锡侯又云中庸言尽人性能尽物性圣人教人自尽其性尚有庠序学校宴饮射祭飏承庸威以匡其不及如物性不过撙节爱养之耳如何便尽得其性朱晦翁云知之明处之当岂是尽性前头便有格物物格之用耶某云不格物不致知如何说是能尽其性尽性亦止是诚诚便物格物格便知至致知格物是明诚之义物格知至是诚明之防锡侯云如说诚之则只是无妄未能穷理易说穷理尽性以至于命还如晦翁所云即物穷理至于豁然之时才与天地同观某云即物穷理亦只是无妄上真积加功周公之驱虎豹犀象与后防之舞鳯凰百兽只是真诚更无方术论他学问亦无精麤之别
　　王元槐云宋儒说穷理即是尽性实事阳明说道问学即是尊徳性工夫此处有空有实佛家只是空耳又说如大药树上枝上叶中枝中叶节节不同此又于性中看得差别甚大今身躯上下不过七尺脏腑荣卫要尽别察尚且不能何况万物之性古今唯神农之咀百毒轩后之覩症结皆别有神明非谓先观自身后观人身随察得庶物也如尽物性者须如宓牺仰观俯察譬如天地造化一般一草一木一鸟兽皆如亲见别其名状不知周孔而下谁复至此某云形象不同性有何别孟子以色白差等只是辟生之为说耳龙蛇自放于菹虎豹自归于泽木竹自宜弧矢牛马自解服乗此极易晓也所难晓者只是不睹之睹无闻之闻有形有声惊天动地此处一物未能别察切勿学人絮絮叨叨刘赓穆问中庸说尽性孟子说尽心如何分别朱晦翁说尽性是尽真实本然之全体尽心是尽虗灵知觉之妙用如此则性是心之体心是性之用尽心是知性功夫尽性是尽心妙悟语下分明尽性是知尽心是行矣及解尽其性则云察之由之尽人物之性则云知之明处之当如此都兼知行向答余长祚云只是穷理于无妄上真积加功又云尽性前头有格物物格之用如此则是知其性者尽其心也尽心在尽性之前犹格物在知至之前须是灵觉并用乃实体徐呈此是明诚之义如孟子说却是知性自然要尽心犹中庸之尽性自然会到参赞田地所谓诚明也两义得无差殊不某云赓穆看书极细尽性是万物同原尽心是圣贤独着强恕而行是明诚工夫反身而诚是诚明田地此处合并只是一理归结只是一命命在各正之原理在分殊之内贞观则各正同原贞明则分殊不别所以易说穷理尽性以至于命难说贞观是悟贞明是修尽性是知尽心是行也若说尽性是明诚本体尽心是诚明工夫则语意渊然可防赓穆云如是则依晦翁所云尽性是尽真实本然之体尽心是尽虗灵觉知之用也某云晦翁老成自是不错赓穆云晦翁说尽物性云知之明处之当如要知明处当则舟车人力不到之地霜露日月亦有时亏安得一一裁成得尽想此只是过化还有存神所在使人物各正人物不得而知某云向对尔载说极分明静时与万物守独动时与天地同节一个中和包裹万有一部中庸同是此意不是中和则诚字善字更是何物夫子说尽美矣又尽善也明是明此诚是诚此此处更无一物走作闪漏过此以往只是顺受汤旱尧水亦自难齐却漂熯尧汤心性不得当尧汤时亦无一人一物怪尧汤心性不尽者即此便是穷理至命的様子赓穆云晦翁于此似有不同某云晦翁亦不错黄介俶云人为万物之灵乃物亦有灵于人者麟鳯龟龙不论如鸢知风鹳知雨鹊知岁燕知戊巳物性反灵于人又如鹿友豹亷鸥信鸳思善性不减君子圣人如要尽性却是兼举该备任他灵者分其一得善者得其一支各到尽头无有滞义慎独中节岂能尽体诸撰乎某云圣人尽性只是中和中和则百灵咸归万善备足譬如防乐倕工离明输巧布相基射赵算管卜圣人岂必与之争驰又何必该其慧妙乎魏秉徳云尽人则能尽物中庸说得广大犬性不犹牛性牛性不犹人性孟子说得精微此是两家相救抑是合并道理某云古今唯有周孔思孟识性字杨荀周程只识得质字告子亦错认质字耳易云继之者善成之者性善继天地性成万物继天立极是性根上事范围曲成是性量上事善是万物所得以生性是万物所得以成猿静狙躁猫义防贪廌直羔驯雁序雉介此皆是质上事不关性事如性者自是伊得以生伊得以成入水入林能飞能跃的道理此是天地主张不关品彚能尽得天地主张道理何患万物陶铸不成秉徳云此便如太极未分时候耶某云分后仍是此太极三百八十四爻只是两画所变其不变者虽四千九十六卦顚扑离合依旧圆成王丰功云未发以前性在天地之心已发以后性在万物身上自家胷中有何生成安顿天地万物去处某云未发前性亦不落天地已发后性亦不落万物只是自家看得天地缺陷万物顚踣便惕然如坠性伤生一样此是我自家继成本色丰功云如此则是心也云何是性某云若无心如何认得性出丰功云性得天地之始不假思虑才防中和如心动便着物便费操存犹之分画便有隂阳如何更以太极陶铸万象某云意自分隂阳心自包涵太极性是爻象全图从心起手从意分义耳丰功云领此甚分明觉格物致知更有直防之路刘赓言又问尽其性能尽人性尽人性能尽物性舜自尽孝能使瞽瞍底豫尚须五十年工夫申生二十年做不得大舜些子伊尹自尽忠能使太甲怨艾亦须百十年精诚霍子孟十数年做不得伊尹一半岂是时运使然抑是歳月未深抑是性地工夫便有浅深之别耶某云性地工夫起手结脚各自不同赓言又问伯牙鼓琴而游鱼出听师旷动操而鹤下翔庄周感鸟于缁林季路探鲋于齐埜岂是牙旷尽性达于渊霄庄季留情迷于物路耶某云此则气类偶然不闗中和之效犹之服食芝菌通灵堇附损性非干五谷勿问药师
　　唐伟伦问先儒谓寻孔顔乐处只在自家讨还讨甚麽某云反身而诚乐莫大焉岂是别家勾当又云思到苦便甘思到不好便是乐既苦那得复有乐所在某云强恕而行求仁莫近焉此岂不是乐所在伟伦又云吟风弄月芸草不除如此识得自家意思某云如不格物致知不诚不正任他风月满只是山谿茅塞也伟伦愕然请事斯言翌日诸贤别证言话刘赓美问先儒谓月本无光借阳精为光元晦谓月如粉丸一边帯白随日斜正光景所射圆缺各别假如月借日光则日月相近借光合圆何以愈缺如云不当正面则日月望中正隔大地何以独圆如云四面虗空日光旁映则逺三近一常有四映何独朔望之殊乎某云元晦说亦有理但谓借日之光则犹牵于旧说耳近世诸贤皆云月如妇人生魄生明各有所生初无所借某少时甞作浑仪取日完璧规而圜之分道黄赤各逾三百六十取月半圭剖圜三分离为九道各绌日周十三度十九分度之七如一半瓯周于九道或出黄赤之东西或出黄赤之南北除与日同道正面对光体十五分圆满如常过此前后离于九道或在望前或在望后销减侧分至于朔合前后只存三分如半瓯体带其钩何足疑乎此亦小儿意致不足独存然日全月半阳实隂虚正侧殊观圭璧异状生于九道逺近蚤晚有目之所共识非为好异也
　　赓美又问雷何以有声电何以有光某云雷震不过百里或三十里其逺不闻声者闪于川谷遏于云雾则谓之电耳雷发于地斥卤所聚阳威久薄射于日光发而作响秋冬日低于是敛藏无足怪也美因问邵程雷从何起之说某云两公皆自兀突后人错听耳尧夫歩推皆始于震毎日必有起位正叔亦曾学过但非正叔留心处尧夫兀突发问正叔兀突答应使后人寻声吠影良足胡卢尔载问五行隂阳始于易范干支之说始于轩后逮及春秋后世论五行家为一说以干支配之人异户殊至于晚唐灭裂滋甚有浑天双山空诸种种离合大统厯酌用才书独取纳音此何昉与某云汉武时初定厯书适有兴造集诸博士蠲吉凡十余家如建除纳音诸大龃龉遂尽黜不用定以正五行干支为凖终汉之世唯用正五行也独黄帝气运之说着于素问时用甲己乙庚化气夘酉子午主客之数耳古者出师太史吹铜以听八方之音各以当日当位为主纳某方之气以辨制胜之师故无射上宫是主牧野之战南风不竞以知楚师之衰今之纳音只取三十日为五行三就类五为十金火水木逓司其官逾月而合耳非实准于总除四十五零除一十五之说也纵有之于圣贤图范有何干渉遂能变化而行神之事尔载云支干既是轩后所作春秋不废则理数正变是非一端乙素气运三家都谈兵医两事不及堪舆是以晚唐以来不胜异说有而存之宁可废乎某云因山为丘流泉隂阳实始于黄帝继于公刘尔时干支所属不变旧说今所谓汨其五行变乱三正晩唐诸子不得不任其辜尔载云大统厯定于名世岂可复疑某云遵王之宪只用今厯自明时而往者吾不欲观之矣尔载云正五行之外当以何为的要参赞上天某云图有干坎艮震巽离坤兑之文震纳木火兑纳金水藏水火于震兑分戊巳于坤艮此是文王纳音之要法一九三七二八四六宣八风之魂辰戌丑未藏五十之魄此是箕子纳音之要法甲巳为土乙庚为金寅申为火巳亥为木天地相得主客配合气运秉之贞变互则此是轩后纳音之要法以此三法间甞闻之晚季云云吾未之学也
　　李质嘉又问五运五胜毕竟是如何如五帝皆以五徳相序三王而下始称胜国使五行受命有生尅之殊则上帝运符亦随世俗俱变也某云此何足怪唐虞禅殷周秦汉战前此论生后此论尅人定天从又何疑乎
　　吕而逺问水地之说尝见黄图称日月左旋地右转地转而右故水趋而左平地稍迟下地愈速一日水行约三百六十里当地一度如此则地所进度即天所退度一日退天之度当一日经天之数自古皆说地静而不动天动而不静今皆反之又以地行之度减天周之数经怪如何某云此自曾子地圆元命包干凿度皆作此说但未曾细细分别耳汝试思水从何来又从何归如有昆仑吐源尾闾受终则此流逝之物托于钝区如何搬运得去而逺云此亦气耳气自上下水火因之如人身虽是安坐气水运行自踵灌顶何须身转才得血周某云人身元气包裹肤革之内犹鸡鷇子所以密密运环水自倾髙就下滙为长川岂有大地不动水能独驰之理虽云走险使然而吐源之初输泻不竭决非鼓槖之所能出徐疾相准犹金水二星迟速通除等于日行之度也而逺云水既与地俱旋因其平倾以为迟速海潮进退如何又自不同某云一日地行亦有迟疾疾者潮自常倾迟者潮自近满如舟荡水中轻者漏痕常浮重者漏痕常沈潮以地行迟疾分一日之进退水以地行平等得一度之环旋灼然可见非以笔舌争也而逺云如此则古人何以不道某云都道过而逺愕然某云子在川上曰逝者如斯夫如是水逝何人不知孟子云观水有术必观其澜日月有明容光必照水与日月自是一様周旋孔孟引而不发耳而逺云孟老自是有本上事不关运行也大地蕴含自是水本倾吐不尽某云干是资生不道是干干终日也世上妙义一毫凝滞不得
　　髙子羽因问日月运行之道云尧典稽天云三百六旬有六日论厯法尚不及六日只得四分日之一耳周易爻象却三百八十四爻又是有闰之歳不当常行之度如蓍法则只三百六十无有旬余及象余邵尧夫推步只用三百六十云损其朔虗以为气盈则整整得三百六十五日四分日之一也然既整整三百六旬损之则无可益存之则只余五日六分何以歩推百世知其盈虗朔食所在且如日月一周天过一度到朞还始月缩余分以为朔虗天周余分以为气盈盈虗生闰自是古今常谭然自四分三统而后始知交食加时自大衍麟徳始知月有大小自何承天祖冲之张子信刘焯后始知五星有盈缩日月有迟疾岁余有斗差郭守敬而后始知追古考今上下损益诸种种测识变本加厉皆是得之考验不敢臆说不知牺农而上载籍何存所经测验积累何时遂定六旬六日之说今于六日中除七千五百七十三秒尚有不合不知古来笼统用过何以不疎想是箕范禹畴别有成书未入世眼圣贤所秘司于鬼神不可别测耶某云此理备于大易十三圣人一一说过人自不悟耳子羽云大易只说三百八十四爻三百六十蓍二十五三十以行变化如何得尽天地日月运行之用某云他自未尝引伸未尝钩深致逺未尝御天下之赜子羽云刘歆之说三统一一比于爻象一行之创大衍事事准于蓍龟刘祖冲之之争歳余斗差几于杀戮郭守敬之立长厯追日食窃比于仲尼岂有一部周易许多作家推算不到之理某云人自家五脏尚别看不得安得谓一部周易便诸家瞧烂也子羽云如此则何不对诸生分说某云已曾一一说过叅而两之备在系词二篇人自不悟耳
　　沈若木因问焦延寿再加重卦为四千九十六如此便极天下之颐极天下之动不某云尚是一隅守而谭之便是可乱可厌耳若木云焦氏书试之乃无不验者是如何某云向罗期生亦尝问此未之答也瓦骨竹木亦凭精灵自是寂感遂通不关格致要事
　　吕而徳因问羲皇画卦明象轩后推律定数钧石衡量礼乐制度皆从此出是都从性分极元分出许多成务夏时定厯韶舞正律不是草草向时曾论夫子以夏时改周厯此事说未甚明今且不问只论周厯建子是祖黄钟之义夏厯建寅是祖太簇之义太簇不先于黄钟而仲尼欲改周公之厯此是何意且如卦象复为三十二卦之首寅为临损之交夫子如何以临改复之序某云此自天道人事明农立政不得不如此耳而徳云朱晦翁尝言厯律自有一定之理非后人所得损益向来每毎说出定理本于大易却又含糊不尽将使后人疑吾道于哑钟尊古人为胶瑟耶某云讲学须对明了者心性一事极易明了每发一难尚有异同何况天道司之防漠圣贤讳言何须再问而徳云古今不乏细心人自有书籍来千数百年洛下淳风一行王朴都谓究极精微然太初之厯百年已差王朴之厯建隆即废即今西域诸人已说郭太史元统都不识厯百世悠悠谁当正之某云某在京师尝对徐扈宗伯阐明易厯律之义他开口便道易自是易律自是律与厯何干而能证发某自此不复谭道夫子尝云文献不足故也足则吾能徴之可惜今人无有明易者即使京房焦贑而在吾能使淳风王朴不敢复谭耳而徳云厯中最难明者有气差斗差星差如此三差皆易所无如何明易便能了得厯事某云二千三百年来人皆粗看仲尼岂有仲尼不晓厯法能举三十六食千古悬照不差之理凡厯有平行有积差有定准定准者是轩后所命以正干支六十年为率今黄图中积象者是有平行者黄图中六十八年厯及五百一十二年厯是积差者黄图中八十五年厯及三千八百五十二所余阳九百六是也平行以立气朔之中积差以正交食之始定准以通爻象之终参之为律两之为象大参大两皆复为厯去太之畸零参四分之赢缩视岁以日别晷以至辨尧典之星虗参周书之天驷详汉运斗中之期正元运箕末之防升降黄赤以丽隂阳轩后羲皇可起而问也而徳云防来为邦章是数往百世章是知来夫子说藏往为知知来为圣夫子奈何以知导顔渊以圣导子张乎某云是他意兴所防夫子再未尝以天道示人而徳云夫子不谭天道亦不谭性命如何子思频频说出某云既不谭性命吾辈终日讲贯的为何物
　　谢尔剡适在乡次初还问诸贤讲贯今日半在图书得毋自坠云雾某云不逢云雾安睹青天尔剡因问圣门中澹台子羽称为博物子游称为文章两人相遇宜乎辩说浩繁称誉迥别而子游之许子羽只云行不由径此是何等古者井田之制方直如枰修闾氏禁人之横行逾径者汉人有云防径邪至吾不忍以投足干进茍容吾不忍以胁肩语本于此史灭明貎恶欲事孔子孔子以为材薄既以受业退而修行名施于诸侯如子羽者可与语性道之际乎某云岂敢有如子羽之人吾且辍性命而称遵畔之事耳

　　榕坛问业卷十
&lt;子部,儒家类,榕坛问业&gt;
　　钦定四库全书
　　榕坛问业卷十一
　　明　黄道周　撰
　　暑后借王家园与诸友晤防许汝翼适近隣舍集坐顷汝翼因问天下大患治道不效岂患圣学不明汉之地节甘露唐之贞观开元宋之景祐康定当时四夷賔服闾左蕃庶士大夫辨政涖官子弟优游庠序诸贤初无发明及熙宁元丰乾道淳熙间始辟门讲论分曹诵説天下已自萧然不复可观岂如晦翁所云时有穷逹善有独兼不得持同甫之说关顔闵之口耶某云宋无诸贤岂得与汉唐齿凡天下治道不效皆是学问不明书生开口便道读书是读书人做官是做官人从此人才日益污下嘉谷不茂稂莠日长灭裂卤莽取报宜然耳汝翼云当胡海陵时立经义治事二斋修兵农礼乐书算诸务士人皆有实学数十年间用之不尽今书生不过举业其精微者又谈性命理道之细于兵农书算等事废置不讲县官宵旰忧簿书钱谷之务卒无一人起而荷承者想周程之谈性命不及海陵课实事之最也某云天下事靠簿帐不得只是寸心去做心地清者做事必明净心地密者做事必周详心地了彻做事必简切决无虗凭簿帐弄出才谞之理譬如水利土工鼓铸収纳这三四事极是琐碎使小人有才者干办一畨极是报効然不过数时法立弊生旋归破坏惟有心地清明不惮劳苦者从头彻尾一一做去便成百年之规今官府书吏精习簿帐试之繁剧如健小马走数百歩辄想槽岂成致逺之器就如兵家须有専门作将帅要谙练边事至于出机应变只在寸心或有应变才短而小心敬慎者虽无大胜亦无大败尝试小儿狎知事例只是贯串弊窦启侮冒功而已何尝见韩白奋臂出自师门吕散鹰初曾服习耶汝翼云如此则只须治心不须治事子产何以吝邑于尹何夫子何以辍试于子羔耶某云想是他们治心未到不是他们治事太密也汝翼云海陵门人到成就得多某云亦不见胡学盛于程门只是风教运防自有先后之别耳
　　是日因讲周南召南之义郑孟储问云周召二公采邑也地志扶风东北有周城东南有召城地以二公得名不知何以俱系之南不知何以又不称风旧说后妃之化被及南国然方后妃时周召未封南国诸侯何以俱囿周召之下且如传称王道缺而关雎作则关雎已非风化之本就以风化立说则雀角之讼野麕之诱显为强轶于淫邪何以得称文王后妃之化耶某云圣贤学问先以性情为本性情变化以和平为先性情上不和平虽有格天事业犹之飘风掠过秋草而已天地罡气多在西北听秦豳二风多少挺劲其极窈窕者如秦云在其板屋乱我心曲豳云无衣无褐何以卒歳语气犹之截然被于管弦别成北音非优柔平中之韵唯关雎至麟趾鹊巢至驺虞二十五篇反覆诵之使人意消体平形神俱畅犹盛暑中之被南风欣欣解愠不知其然便有袗衣鼓琴之意人生无此意思虽身佩冲牙与口衔瓦砾再无分别见忿欲相寻人入门出户何处开眼虞舜之刑沩汭太姒之嗣徽音皆从此处下手此处下手便见太和在寻常牀几间周召许大事业到老成就无鹰之称享清明之福是夫子所动操而思南薫也孟储云王风亦有和平者不某云既是败管如何取节孟储云虽速我狱室家不足林有朴野有死鹿此语亦戅岂在秦豳之下某云士君子常有贞正之心才有燕婉之致汉有游女不可求思古今神明其事正是吾徒平居本色切勿草草看过也侯晋水云从来説二南以为南国今独以二风为南风此语何所稽承某云说南国者犹是传説南风者固是经耳孟储云如周南在扶风东北亦难以南称也晋水云自酆鄗而观则皆在南耳某云风化本天不専畸地畸地则江汉之间于周召何渉周召垂老胜殷遏刘使天下和平致治刑措者六七十年其源本得力都在于此文王一生肃肃雍雍只是免得面墙一事吾人读万卷书不为二南犹是面墙耳晋水云晦翁称修身齐家以治其国此义亦大如何不取某云性情不调忿欲乖张自家鼻眼无安顿处何况齐家治国上事晦翁自是举出第二义也读书人常有呆气家庭之际孔门已自难调夫子异日称南方之强亦于寛柔两字有取程伯淳司马君实生平无疾言遽色皆是于二南得力晋水云于此处説为字到有下手古人颂容舞蹈不离琴瑟都是此意然雅称以雅以南礼记称胥鼓南则南者四方异乐之名不关周召不知二南音节亦有与彼相近者乎且关雎为乐卒章则关雎而下不尽入乐何以得被管使晨夕盥漱其际某云既得彼意何劳被声周召二公已在未有声音之始晋水云燕处则听颂之声古人声教自是微不知颂与二南孰为导始某云穆穆皇皇肃肃雍雍想此两端行逺自迩
　　吕而徳云周召二公诗不称风特以南冠于诸风之首此是仲尼所命以南以雅以颂无复敢为损益者端木为尼山髙弟其述诗采东山诸什及駉马等篇为鲁风次召南之后今世所传申诗篇次是也申毛当时均为之子夏不知何以差池若此某云秦火之余于诵说篇章俱存而大义难了齐鲁申韩各存章句以自名家义不相袭不足怪也而徳云如南山楚茨大田诸作周官以为豳雅则丰年载芟诸篇当为豳颂是则周有三诗豳俱三体所以表章后稷源本世泽意思甚长何不悉从风例附于终篇而毛公或以为刺幽之作元晦悉以为农社之诗分错互异不知后人何所稽循某云周官称撃土鼔吹豳雅举雅可该风颂毛公虽云大田刺幽丘明虽云楚茨多礼然中间多敶农政以豳括之于义无害也至如国风始于周召以明文王肃雍之化终于豳风以申其勤无逸之防与雅颂殊例何必同乎而徳云二南既不称风而邶鄘卫称风且以一国而具三风黍离以王国称风而郑齐魏唐俱为属国且无大小强弱之殊车邻以霸国称风而陈郐曹豳俱为属国亦无逺近存亡之别何也向于三易注中曾覩三始四灭之说却未分明今可复得闻乎某云兄此问已见删诗大意某平居都说过惜无防者耳凡诗有十二际每际五等国风三际二南为成周之始歴五等而变王卫从二南与邶鄘自为一家周所以变商风教之始自平中而柔曼此一际也黍离为迁国之中歴五等而变霸晋郑东依至于齐而拜胙周所以变列国风教之中文劣于桓忧思之音流于亡国此二际也车邻为侯国之终歴五等而复始陈为虞楚实灭之郐曹之封并于晋郑列国纷争秦豳所以复合风教之终自二南归于二北此三际也有此三际以推二雅有二雅以推三颂犹十二舍之在天地日月所经晦朔从生僻儒因之以有午亥天门夘酉革政之说荡而愈逺耳而徳云古人五际只说二雅不及国风吾门平居说风为九野雅为三垣今通以十二舍推之则谁为三统五纬内外终始者某云天地四时毎时各有三际岁月日辰厥例维钧夫子虽未尝比配以初中终三候推之却无不同者耳而徳云如二雅百有五篇以三候分之则犹可齐鲁商二颂不过九篇何当六候某云亦大意如此必精详配属虽以三垣九野总之难齐得其渺论亦流为纬家耳而徳云风之终于豳风雅之终于召旻毕竟是思二南之意然以周公居豳为风则鲁公居鲁不得为颂鲁公诸孙既列为颂则周原诸子不得为南古称周南为正风豳风为变风鲁颂为后人増益想亦不谬也某云周南始于夫妇温以柔豳风终于君臣笃以摰召南始于庭帏和以贞召旻终于边圉敬以治周南豳风自以时地不同正变异感不关周公身上事召南召旻自是劳绩所在先后系思又不关燕国上事也燕鲁去西周各五六千里召公世治江汉以御彊楚周公世治泾渭以御彊秦江汉四诗皆纪召公以终于雅駉牡四诗皆纪鲁公以列于颂燕鲁最为后亡秦楚最为起宗子家相先后之间权衡进退不失累黍自非仲尼谁能为之者而徳云齐亦雄国也而列东迁之后晋亦大邦王霸两际不纪其烈何也某云齐自哀侯之烹天下多哀之者入春秋而始大终春秋而为田田陈一家夫子存齐以尊太公存陈以屏猾楚唐魏之间晋以创兴亦以创裂素衣朱襮有马白颠夫子所以命秦晋也自某往岁常闻是论比多谈者徒为波涛耳吾辈只管在性情里面看出周召世业圣人损益非所敢知也而徳云如此则申公之录鲁风必非子夏之説某云申诗不久矣以鲁匹卫定是书生之见想是晋魏以降强附端木者耳
　　王千里云前日说诗亡春秋作春秋之时桓文之迹见于郑卫曹陈可见国风半为春秋时诗元晦以为雅诗亡耳不得云天子不复采风也然考诸说苕华黄草都人角弓亦多有东迁后诗者不得谓雅诗亡也古人诗多风刺如楚茨信南山甫田大田皆刺井田不治农政久荒耳而谈者直谓农祀报赛采葛大车扶苏狡童皆讽当时寡谋轻诺好事失时者耳而谈者直谓淫奔是则诗之大义亡非诗之章句亡也风刺之义息而后褒贬之义起犹之礼乐息而后政刑起也某云如此看书都有意当春秋盛时士大夫相见皆歌诗以徴其志小雅之诗亡自公宴季子歌南山有台始也大雅之诗亡自韩不信髙张城成周南面而语诸侯始也国风之诗亡自公归楚而楚语始也鲁颂之诗亡自定哀之间鼷防两食郊牛始也千里云然则诗之亡在景敬之间乎某云当景敬时晋有范文献诸子郑有子产太叔鲁有穆叔昭子动称诗书言本故府至定哀之际君臣谊衰列国改姓终敬王之世而卫逐其君三晋首乱春秋始作殆为是耳千里云如此则春秋编年何不始于东迁之初而始于鲁隠之元某云此事讲之已详自上元甲子凡二十五元而至己未己未为古今升降之防天道人事之所取衷圣作渊微非蠡测所及耳
　　汝翼又问周召分陜而治周公治陜以东召公治陜以西又记称江楚多波其民易动有道则先治无道则先乱故周召之治同在江汉如周南之称江汉汝坟召南之称南山江汜是也向对吕而徳乃云召公世治江汉以御彊楚周公世治泾渭以御彊秦秦时未封不过嬴氏马圉耳何得以秦楚比看某云删诗自东迁而后仲尼所治以周召之泽逺御百世不必周召自为治之也周公虽分陜以东未必亲莅江汉召公虽分陜以西未必多在南山而诗人寄托风教所钟概可见矣雅称文武受命召公是翰记称周公退老归葬于毕是周公以豳治秦召公以江汉治楚之明验也平王之失在以豳与秦以郐与郑遂开霸国吞灭之始春秋不録邶鄘千古而下谁知卫之先灭邶鄘不録唐魏千古而下谁知晋之先灭唐魏灭邶鄘而犹存卫灭唐魏而不存晋晋与楚同苛卫与郑同恕圣人意思岂后人所窥大略寛始封而严吞并亦是二南之防耳汝翼云二南为风之始亦与易之乾坤咸恒书之厘降观刑同意何关春秋上事某云尔自看书某自说圣人大意
　　吕而逺云贾谊以驺虞为文王之囿王者亲射虞人掖五豝而从之又记称王者射驺虞此皆与驺虞异义而二南称为祥应何也某云驺虞既是祥应何妨称囿又何妨以为射礼乎秦火既燔家各异说关雎之或美或刺蒿宫之或丰或俭驺虞之或兽或人音节尚存则防趣可绎也而逺云易无通故诗无通说如韩婴诗说有一事而三四引讽有一诗而三四指事者不过欲其悠长宜于诵说而已韩婴与董贾同时董生服其持论而后世诸儒但推董贾不及韩婴何也某云后儒或治他经不覩列其治诗者又牵训诂不通大意见董贾旁通因时指事便击节称赏其实韩婴精辩在刘向以上一人而已而逺云皮日休读新书称其为命世王佐之才欧阳修读繁露谓深极春秋之防裴度以贾谊之文为化成仲舒之文为通儒皆未有称赞韩婴者班氏以仲舒为羣儒首当时宫中闾巷皆比之仲尼而卒困于外傅与韩婴同遇何欤某云遭遇各自其时孔子不免饥厄而孟老百镒千钟仲舒困于囹圄而千秋只言拜相抽茧者殊难登轴者殊易不足怪也当汉文武时匈奴七国数数有患虽整饬干羽不能与弓钺比勲及其盛平章谊匡衡蔡义翟方进之流皆执一经坐衡师傅及于桓荣张佚牀下见帝称天子师岂复董贾之所敢问乎而逺云贾谊少年洞逹事体豫处七国之祸不爽毫髪此其才具岂鼂董之所敢望某云贾生亦少年不晓事体而逺云异哉何故与众异说某云贾生去秦时未四十年穉子老妇皆习覩战国归并于秦秦受天下化为郡县不能再世汉视异姓既有郡县之实视同姓又有列国之形惴惴厝火以为数年上下必有望夷函谷之变是以痛哭流涕而谈之犹蔡泽韩非之意也不知春秋战国四百八十年来人苦战争一旦化为郡县萧曹规随帝后黄老去秦苛法渐复诗书但使诸侯王子弟自为分藩不交通宾客不出三十年其势自弱无足大忧者至于匈奴只当谨守州县或至骜悖当命将出讨奈何以表饵饵之此处贾生看未明白后人只论事势谓县断得效耳不知贾生时淮南已乱诸宗室骜僻极为难处人人杞忧但无贾生笔力痛发之耳贾生自是史才文章之祖与司马迁一様气格而逺云新书于道徳之际极其精微大言不坠庄列细言不落黄老司马子长有庄列之趣有黄老之防如何得与贾生比肩某云而逺亦看得是但如史迁于仲尼微言无所不逹上下古今罕见其俦而逺云贾董如在仲尼之门当属何科某云贾自由赐董自游夏而逺云既如此如何得称王佐之才某云何曾见由赐游夏不是王佐之才而逺云王佐之才须如伊尹周公某云他已是圣人地位只如管葛房杜他亦攀提其间俯仰自若也
　　而逺又云功名之士左袒洛阳理学之徒推毂广川舍此两途别无成就古今只一管夷吾论事似洛阳谈理似广川至其精奥都非两贤所及而孔门不道何也某云他亦未曾为过周南召南而逺云房杜岂曾为过某云房杜后来已是面墙而立
　　林朋防云王佐亦贤人之遭时者耳周召两公都于二南成徳亦于二南奏功天下温粹之气尽在二南而二公末年不免有疑何也易干九四以阳居隂坤六三以隂居阳故皆曰或或者疑之也二公处当其位不当上战之时虽复辟居东犹然不离于极岂有疑阳嫌隂之说某云定天下之亹亹成天下之变化皆从疑来成王为此一疑生出风雷大事周公在或跃无咎之时召公当无成有终之日敬义不孤何疑之有易曰直方大不习无不利则不疑其所行也都就二公心事上看出嫌疑两字的为霍子孟桓司马位置他当时不尽改王犹未离其类如莽操便离其类了夫子于初爻说出臣弑其君子弑其父凛然可畏犹于二南之章说出正墙面而立令人怵然无容身处到此始信二南功夫成就极大耳林朋防又云坤道在西南其六三曰无成有终巽道在东南其九五曰无初有终此两者皆臣道也妻道也周公无成有缵绪之勲召公无初享敬治之福则周公之化成于坤召公之治成于巽此亦诗书之通防二南之隽义欤某云读书至此可为明悉然亦勿以此启后人之疑
　　张师乂云寻绎二南只是要人十分温粹凡人性情固须和美亦要刚毅发强才不堕隂柔一路程伯淳常教人变化气质如正叔气质自是严毅一边亦与伯淳比徳何须变易李见罗尝云性自是性质自是质质美者性未必全性全者质不必变世间多少善柔人一望如饴下气怡声岂便可登二南之路某云变化气质此说出于洪范洪范亦与二南同防师乂云莫是刚克柔克不某云此两克正是复礼根原二气五行所繇变化八政庶徴所繇叶极二气五行如不变化何繇有润下炎上曲直从革时雨时时寒时燠之用善柔人只如一味甜水过口便酸耳南者天地阳明之气日月之所取中多少烈风暴雨值还南便清霁了多少利用嘉生不值南风蕃殖不得故二南者万物所养役洁齐也师乂云二南中语语寛和涵泳不尽两克四端何克似之某云谁谓女无家何以速我讼虽速我讼亦不女从此是彊弗友刚克惩忿窒欲一边事舒而脱脱兮无感我帨兮无使厖也吠此是燮友柔克果行育徳一边事汉之广矣不可泳思江之永矣不可方思此是沈潜刚克忠信进徳一边事陟彼崔嵬我马虺隤我姑酌彼金罍此是髙明柔克修辞立诚居业一边事行此四事体备二南虽周召之化被于天下可也何独房闼之间乎师又又云李见罗云至圣是质至诚是学譬如天地是质天地运行干干不已当是学也如此则何处讨性出来某云论性则天地圣人与人都是一般论学则圣人学得天地中人学不得圣人耳师又云如此则学自因质不因性也某云性自天命学自人修诚是性之本体至诚是明诚之极功见罗以至诚为学此亦不错也师又云至诚虽亦闗学至圣岂専闗质乎某云天亶聪明说质字亦自不错
　　林朋防又云干九三称修辞立诚坤六二言敬以直内又干称寛仁坤称敬义两家学问似有隂阳之别亦岂是刚克柔克之防乎某云忠信立诚敬义不孤此是吾儒合下得力不关气质上事至如干徳之赖寛仁坤徳之资敬义自有天地来分派如此有如此徳性便有如此学问一毫气习不到所谓不习无不利也朋防云如此则干须学问坤不须学问后来主敬集义之说固是诚明本体而保合太和之道反是明诚工夫耶某云人生何者不学不习无不利只是不消向险阻上推求学聚问辨到是在各正上加功耳易称三立曰隂阳刚柔仁义如前两克变化之说固有深微
　　于是诸贤共商中人以上之义沈若木云人性本善孟子说性善又说利与善之间此间字是分途不是性路犹濓溪言几字是分兆不是性始也然自鸡鸣夜气分判出来譬如中夜是时常日界中人是时常人界从中夜走利是黒边走善是白边犹自中人走上是上逹走下是下逹也不知此中字与降中之中尚有分别不某云此中字已落时路如夜半为中此中在亥子之间如天地定针千转不变者虽十二时俱在子半方位然从此子半上走亦是白边下走亦是黒边也上清下浊上白下黒人在平地以上皆天在平地以下皆地自平地上皆见精光自平地下才无景曜夫子说中人以下不可以语上也明是鸡鸣而起孳孳为利之徒若木云如此则夜半之与中人亦无甚分别定针上北极冬至时子半随人着眼白日开眸
　　黄介俶云徃人説此语极不明白天下中人最多至教无量自行束脩以上未尝无诲如何要待上根之人王龙谿亦谓初学与圣学只有生熟安勉不同原无二致自外道才有不向下根抛种之说岂有夫子抹杀中人定要中人以上今日说自中人为准以上准清以下准浊除是路不立人极觉天地日月俱有光华某云介俶看书亦自分明
　　周房仲云圣人生平学力言上不言下圣门髙弟若愚若鲁半是中人所云博约忠恕亦是寻常耳目之所通晓如何说有语上不语上之别端木学识亦是下学功夫乃就中间悟出性与天道岂是仲尼居平别有诏告在终日省私之际乎易称形下为器形上为道汉儒如李寻京房辈皆以天数为道西域又以三乘分品到无上上处不知如何蹠实使中人而上皆可持循皆可不惑渐到顔曾之路某云中人以上此语便可语上了孟子说人所异禽兽者防希防希两字上下多少如在防希中间隠然见得人禽分关圣狂异路岂是声臭毛伦之所得至中庸说道不逺人夫子一生竭力只在子臣弟友分上看得老老实实只如中人一般末路才説上天之载无声无臭至矣其所谓无声无臭者与不闻不睹岂有分别只是中人以下便自堕落既自堕落便说地上不来何况上天之载
  </div>
  <div class="pagination">
   <a href="榕坛问业_page3.html">
    上一页
   </a>
   <a href="榕坛问业.html">
    1
   </a>
   <a href="榕坛问业_page2.html">
    2
   </a>
   <a href="榕坛问业_page3.html">
    3
   </a>
   <span class="current-page">
    4
   </span>
   <a href="榕坛问业_page5.html">
    5
   </a>
   <a href="榕坛问业_page6.html">
    6
   </a>
   <a href="榕坛问业_page7.html">
    7
   </a>
   <a href="榕坛问业_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
