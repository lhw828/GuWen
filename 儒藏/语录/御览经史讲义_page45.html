<!DOCTYPE html>
<html>
<head>
    <meta charset="UTF-8">
    <title>御览经史讲义 - 第 45 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御览经史讲义 - 第 45 页/共 109 页</h1>
    <div class="content">







　　周易
　　干知大始坤作成物干以易知坤以简能
　　监察御史【臣】严源焘
　　【臣】谨按乾元为万物资始坤元为万物资生而知两间化育之功为万物之所仰赖者至无穷也夫万物皆仰赖于乾坤而非有握其至要以为之根柢者何以能运大化于不劳则系辞上传所言干知大始坤作成物干以易知坤以简能可得明其説焉夫乾道成男男为父道物莫不本于父即莫不本于乾坤道成女女为母道物莫不长于母即莫不长于坤故于干之成男而得所以大始焉基万有以开先而羣生托命于坤之成女而得所以成物焉合无疆以布化而品物咸亨顾大始则曰知而成物则曰作者何也葢上天之载无声无臭尚未彰夫迹象自不见其经营故但言知者干主始物物之始无形而干之知亦无为也至坤以成物而气于是感质于是凝已当生机欲达之时遂着地道代终之用故特言作者以见含万物而化光厥功至显也惟干知始惟坤作成一髙明而主施一博厚而主受分之为覆帱持载合之则下济上行其理固有不易者夫万彚百昌物之类如此其繁也长养收藏物之如此其变也物始而干实知之其纲维于为物之先者似有所甚难物成而坤实作之其蕃生于为物之后者似不无或扰乃乾道以其清虚者运于上而于穆不已终古此干亦终古此始物之干卒不闻有所难而息其知也且以易知也坤道以其安贞者承乎下而得主有常终古此坤亦终古此成物之坤卒不闻有所扰而纷其能也且以简能也惟其易简故分隂分阳自有定位一动一静自为互根物始而非经创造物成而何用矫揉一物各有始各有成而絶无烦于分给物物共此始共此成而更无俟于兼营盖诚有握其至要以为之根柢者而后能运大化于不劳也至推易简之故则朱子有云干行健所以易坤之简只是顺从葢天下惟至刚者于事皆无所难干健则其体至刚以至刚之体主宰乎物自能溥其利于不言而安有艰难之迹天下惟至柔者于事一无所滋坤顺则其体至柔以至柔之体顺应乎天要惟安其道于无成而何有烦杂之端此天地之所以无心而成化也夫








　　周易
　　干以易知坤以简能
　　编修【臣】万承苍
　　【臣】谨按干天道也君道也万物皆统乎天万事皆统乎君其所以主宰而摄持之者宜其难矣而系辞传顾以一言括之曰易何哉天下事物之蕃变不可胜穷而莫不有自然之理因其自然者而施之则无往不易矣今夫天日月星辰着其象春夏秋冬騐其时一隂一阳瞬息递变而亘古常新莫非自然之用人君体天之心法天之运存乎中者廓然而大公见乎外者物来而顺应凡所为礼乐政刑亦惟顺其自然之理举而措之岂不甚易尧之安安舜之无为皆得乎易之理者也然使有心以求易则其易不出于自然必且流为因循废弛而不足以成务系辞传不又云乎夫干天下之至健也徳行恒易以知险夫坤天下之至顺也徳行恒简以知阻干惟健故其资始也不劳坤惟顺乎干之健故其资生也不已为人君者必本朝乾夕惕之心充闲邪存诚之力精神裕乎内而后可以周万化之全志气定于先而后可以赴百为之会若举大器然柔靡者苦其难强有力者则能胜之矣是故非健不可以言易非易亦不足以见其健之至也易简之説不见于彖辞爻辞然观其命名曰易则文王周公必有是意夫子特从而阐明之耳古者庖牺氏始作八卦而书契以兴后世圣人所以通天下之志定天下之业断天下之疑者胥必由此夏正建寅为人统人道主乎艮故其书首艮而名曰连山取艮为山之义也商正建丑为地统地道主乎坤故其书首坤而名曰归藏取坤以藏之之义也周正建子为天统天道主乎干故其书首干而名曰周易取干以易知之义也夫子言隂阳之义配日月盖以上日下月着易之文易简之善配至徳盖以干易坤简着易之义郑康成作易论以为其义有三易简一也变易一也不易一也孔頴达云今之所用同郑康成等音为难易之音义为易简之义若周简子读易若亦则孔氏斥之以为用其文而背其义以此见唐时无有读为入声者今北方之音犹与易简之易相近而南方则概从入声且専以变易为训夫变易交易之义固六十四卦中所自有然易为五经之首经者常也天下之理有常然后有变如易専以变易为説是不得为经常之道矣此亦理之可疑者也夫子自言假年学易七十子之徒宜无不尽心焉夫子尝以不逺复称顔子而史独言商瞿得其传迨宋以后子夏易传复出而商瞿之学无闻焉意者十翼即商瞿之所传者耶宋儒邵雍称老子得易之体孟子得易之用夫体用不可相离得其体而未能施于用者有之矣未有得其用而不备其体者也伊川程子谓孟子深于易此诚确论孟子之学得之子思子思之学得之曾子曾子言君子思不出其位盖申明艮卦象传之防以此为学必以此为教臣窃谓善言易者莫如子思中庸一书皆以阐易所谓中者即二五之中所谓庸者即乾卦文言庸言庸行之义首章言天命性道推之以至于天地位万物育无非乾卦之微防戒惧慎独之君子即终日干干夕惕若之君子也而其显而易见者尤在素其位一章素位即易之素履系辞传言列贵贱者存乎位出入内外上下天人皆六爻分见之位也而总而论之曰君子居易以俟命小人行险以儌幸居易行险对举为文非取易以知险之义而何由是思之居易之易即干以易知之易而易经之命名其必为难易之音亦可于是而有证矣

　　周易
　　干以易知坤以简能
　　编修【臣】潘安礼
　　朱子曰干健而动即其所知便能始物而无所难故为以易而知大始坤顺而静凡其所能皆从乎阳而不自作故为以简而能成物
　　【臣】谨按天地之大无穷尽无方体而圣人举而归之易简者葢探造化生成之妙而示人以学易之要也今夫天地之生生而不已也建日月风雨以和之经隂阳寒暑以成之防合煦妪覆育万物草木茂勾萌达羽翼奋角觡生举凡昭苏妪伏者莫不中含浮沉升降动静相感之性而干端坤倪因之轩豁呈露于其间此鼓物无忧之大用也顾尽天下之物而皆始于干尽天下之物而皆成于坤髙下洪纤不可名状使其逐物以肖之而旁魄纷涌一一须于区画吾恐造物穷于所造而化工并难于言工矣盖天地之常以其心普万物而无心而其専壹直遂翕聚发散也一至易至简者运旋之而遂以极乎行乎不得不行止乎不得不止之势确然者干也健以驭气动以达机布之濩之胚胎众有而无所见其运量经营之迹干以易知者如此隤然者坤也顺以承天静以育物扶之植之元功不宰而自裕其孚尹旁达之机坤以简能者如此盖干君道也父道也坤臣道也母道也一主于施故本易以宰制役使而不言所利一主于受故本简以防和驯致而无成有终所为元神黙运而布施于上入伏于下者直统乎乗震乗离乗兑乗坎之司生物不穷而产以阳徳产以隂徳者悉括乎执规执矩执权执衡之用也是造化生成之妙机倪要于易简而已矣其在人心亦皆有之董仲舒曰王者欲有所为宜求其端于天魏相云天子之义必纯取法天地岂非以人主之心固与天地流通而往来相应者哉故以性分而言廓然大公者易也物来顺应者简也以治术而言道不逺人者易也行所无事者简也始于易知易从渐至可大可久而乾坤之易简且与吾心呼吸相关而毫厘不隔矣然则圣人探乎造化生成之妙而示人以学易之要也有如是夫










　　周易
　　易则易知简则易从易知则有亲易从则有功有亲则可久有功则可大可久则贤人之徳可大则贤人之业
　　监察御史【臣】吴文焕
　　【臣】谨按易之为书广矣大矣所言皆造化之功机缄之妙所谓显诸仁藏诸用鼔万物而不与圣人同忧盛徳大业何其至矣哉然易之道不外于乾坤乾坤之徳不外于易简而兼体之则存乎人今夫后世之所以智取而术驭者其心以为如是可以同天下之俗而用天下之人矣而孰知其规为隘小不可终日也惟能法干之易以居心纯乎天理而无艰深险阻之蔽则其心明坦尽人皆得见其中藏而易知法坤之简以处事顺乎此理而无私智烦扰之累则其事要约尽人皆可循其成法而易从易知则吾心此理人心亦此理其心之无勿同处皆吾亲也易从则吾以是成能人亦以是成能其能之无勿同处皆吾功也有亲则信从者众而吾心益自信而不惑岂不可久有功则鼔舞者多而吾事自兼善而无外岂不可大久者圣人之徳至诚无息纯亦不巳未至于久而可久亦为贤人之徳矣大者圣人之业征则悠逺博厚髙明未至于大而可大亦为贤人之业矣若夫圣人者易简而涵作易之本具有造化生心之妙者也故又曰干天下之至健也徳行恒易以知险坤天下之至顺也徳行恒简以知阻兼圆神方知之精密洗心退藏之用无事则其心寂然人莫能窥有事则神智之用随感而应日新之谓盛徳富有之谓大业其不可以与天地参乎



　　周易
　　易简而天下之理得矣天下之理得而成位乎其中矣
　　谕徳【臣】觉罗苏岱
　　孔頴达曰此则赞明圣人能行天地易简之化则天下万事之理并得其宜矣成位言圣人极易简之善则能通天下之理故能成立卦象于天地之中言并天地也
　　【臣】谨按易简在天地为造化在人为性情孔子系辞所以示人法乾坤也自易知易从至于可久可大乃贤人之徳业然不推至圣人无以立人极焉圣人本穷理尽性之功以体乾坤之易简立心纯乎一易而浑于无心渊衷之存莫非代天之意处事纯乎一简而成于无事感通之迹莫非代天之工是天下之理虽散于万殊以易可以该括而无遗圣人得干之易而天下之理即不能外圣人一心之中天下之事虽各具一理以简可以贯通而无失圣人得坤之简而天下之理即不能外圣人一身之内天下之理得矣天下之理得则其徳不徒可久而无不久天地之化育皆赖之以范围其业不徒可大而无不大万物之性命皆借之以曲成至于此则徳为圣人之盛徳业为圣人之大业建诸天地冠诸羣伦覆载之间所以握化元而为纲常之主者也天以易成位乎上地以简成位乎下圣人以易上配于天以简下配于地成位乎天地之中者矣此易简者乃造化之原人心之徳而圣人体易之极功也





　　周易
　　易简而天下之理得矣
　　编修【臣】潘安礼
　　孔頴达曰圣人能行天地易简之化则天下万事之理并得其宜矣
　　【臣】谨按天地无心而成化圣人有心而无为易简所以尽乎万事之理而三才并建也盖天下之理皆根乎一一者变化所由生故极世宙之殊名异状分类应之尚多不给而试操本暨末沿波讨源极之参伍错综而始事未尝不合何者理司其契也审此而知易简固操乎天下之不得遁矣且天下之治岂一端而已自班朝莅官以及体国经野与夫礼乐政刑接时而遝至者一日二日万几顾欲以一心歴天下之无穷宜乎扞格不入矣而圣人之兼综条贯也事大不苑细行不失深而能通茂而有间且斟酌众万而有余者岂其意之也哉盖无为守正实筦乎宰制万物役使羣动之本举而措之与时宜之即泛应而不出吾宗信乎易简者天下之权舆也圣人体干之易以为知法坤之简以成能何思何虑无一毫私意之艰深因物付物无一毫私欲之胶扰则凡政事之发迩见逺者莫非人心所同然分谊所应得而天下乂岂有遁于易简之外者乎盖以事几之迭出于无方也派别支分要必有其源流之合吾已动应其本理折其衷则由是之焉任天下之蕃变错呈而无往不备故言乎逺则不御言乎迩则不遗言乎天地之间则皆备者莫非易简之所该而存也扩之而横乎四海置之而塞乎天地施诸后世而无朝夕者莫非易简之所放而凖也所云天下之理根乎一者非耶抑尝证诸帝王之已事矣尧舜之精一成汤之建中文武之宅心敬胜是皆兼体易简者也而其时授时察象封山濬川与夫应天顺人显庸创制之事神明黙运而条理秩然天下不见其张皇补苴之迹者此物此志也若夫汉文之希踪黄老自诩无为其实不过神化之糟粕晋室之崇尚清虚髙言简净适成其为异学之支离均未有当于易简之云也等而下之以至刑名法家者言枝节愈多而披张益甚欲以经营天下而扶树道教也岂有幸哉总之天地之间有理而后有象有象而后有数象数之陈递推焉而未有纪极理则未始有二也是故易本于造化造化归于易简天地之盛徳大业圣人之崇徳广业一以贯之矣故夫子于系辞之传首发明之





　　周易
　　与天地相似故不违知周乎万物而道济天下故不过旁行而不流乐天知命故不忧安土敦乎仁故能爱
　　监察御史【臣】柴潮生
　　本义曰此圣人尽性之事也天地之道知仁而已知周万物者天也道济天下者地也知且仁则知而不过矣旁行者行权之知也不流者守正之仁也既乐天理而又知天命故能无忧而其知益深随处皆安而无一息之不仁故能不忘其济物之心而仁益笃盖仁者爱之理爱者仁之用故其相为表里如此
　　【臣】谨按天地之性人为贵人受天地之中以生即各具天地之性惟圣人为能践形复性而与天地自然之本体浑合而无间天地之运隂阳是也隂阳之道知仁是也天之知不可见而含宏光大品物咸亨无非知也所为周乎万物也地之仁不可见而坤厚载物徳合无疆无非仁也所谓道济天下也圣人义合乎仁所知者皆济天下之道而不过仁合乎义所行者皆合中正之则而不流仁义合徳则所知益深乐天知命而无忧矣所行益笃安土敦仁而能爱矣乐天之志忧世之诚并行不悖内外同流故曰与天地相似也韩伯曰徳合天地故曰相似但相似云者并非空空説一相似巳也相似以作配言不违以赞化言盖天地之大以知仁为道者也圣人体道之全而具知仁之徳实有与天地合同而化之理焉至于乐玩天理而顺受其所命之正则无适而非知所以无忧也而知之迹已冺安于所遇而不忘其生物之心则无适而非仁所以能爱也而仁之心愈着此益见与天地相似而不违之实境所谓尽其性以及人物之性而参天赞化一以贯之者也且圣人亦非崇效卑法兢兢焉有意求似乎天地也但尽乎知之性而知之发见即是天清明之体则知似乎天但尽乎仁之性而仁之流露即是地浑厚之体则仁似乎地尽吾本然之性而仁之至知之尽则天地之性自然位乎吾性中矣俞琰曰与天地相似者易似天地天地似易彼此相似其説最为推勘入细也









　　周易
　　继之者善也成之者性也
　　检讨【臣】达麟图
　　【臣】谨按周易系传言性而本之于善善属继性属成继之云者命于天而受于人也成之云者具于人而得于天也盖自生物之始以及受中以生天人相与之际合而言之而知性固无不善者尔伏思理必究其原而后名斯生学必归于是而后惑斯解习其名称而胶于疑惑此言性者之所为棼棼也或言性伪或言性恶或言性善恶混或言性之品有三皆即人言性而未尝合于天也天道流行发育万物一物与一无妄无妄者天性也而性何伪乎人之生也孩提则知爱其亲少长则知敬其兄知爱知敬皆良知也亦良能也而性何恶乎人生而静原无所谓恶也即云善亦尚可言而未可见耳形既生神既发感于外动于中或顺其固有或縁于后起而善恶乃分焉是谓人之善恶分可也而谓性之善恶混则不可人分善恶气质使然也三品之説其有见于人之清浊厚薄而云然乎然气有清浊而理无清浊质有厚薄而理无厚薄是谓气有三品可也谓质有三品可也而谓性有三品则不可盖性也者其赋予在天而体备在人言天而不言人固未究乎其实言人而不言天亦未探乎其本孔子发其一贯之蕴着其分见之端而因事以制名此固万世言性之宗也善何言乎继万物各具一理而万理同出一原一原即所谓善也天若有所与于人人若有所取于天取与之间纯粹以精之理自觉其流而不息莫见其合同而化拟诸父子之继体继志而无以异是者故曰继也性何言乎成善居天人之交浑然一理而已而人得之以为性诗曰维天之命于穆不已特自其未载于形者言之若形之既载则皆备之物各足之理乃与生俱生若人有以自成而天不居其功焉故曰成也夫性犹水也善犹泉也泉者水之本源水者泉之分流固不可以水为泉亦不得谓水非泉也性之大原出于善何以异此善为性之本即万物之所以资始性为善之实即万物之所以各正分之有先后合之无异同人无有不善水无有不下孟子所为取譬也昔孔子系易有见于性之本善乃天与人相继而成故善言继性言成于以发明乎道体即以昭示夫性量厥后子思孟子相为极本穷源而论説愈着彼言性者之棼棼而不息其亦未尝取周易系传而读之也





　　周易
　　继之者善也成之者性也
　　检讨【臣】周长发
　　朱子本义道具于隂而行乎阳继言其发也善谓化育之功阳之事也成言其具也性谓物之所受言物生则有性而各具是道也隂之事也
　　【臣】谨按盈天地间莫非气也然气形而下理形而上无理则气无所统摄而无气则理亦不能运行是理与气二者固不相离也故无极之始确然隤然不可得而名言之至分隂分阳而理实宰气而出气亦载理以行此即所谓道也顾道也者统名也自乾坤定位以来日月之推迁河岳之流峙人物之蕃变与夫目遇之而成色耳得之而成声靡不禀受造化之精以处乎髙厚之内道固无乎不察也而自其道之本然者言之则诚有微之又微者焉盖其静极而动也发育流行无少间断如丝纶然有继之者是气方运而犹未及乎物纯然不杂即粹然至善也迨至妙合而凝也形生神发咸具秉彛如裁制然有成之者是气既具而无不赋乎物受气成形即受理成性也然则天地之道亦可见矣且夫天下之物伪则间间则杂杂则不能因物付物而使之各得其所止自然之势也向使天地非有此一隂一阳之道运乎其间则发于始者未必续于其终赋乎彼者未必能周乎此而天地亦几于息矣不知天地一隂阳也隂阳一天地之道也为动静为阖辟其循环不息者皆太极之真所发抒也而孰得而杂之为絪缊为化醇其物与无妄者皆不已之命所散给也而孰得而外之是则所谓善与性也善原乎易简而元亨利贞有以鼔万物之出入而流衍于无穷造化之所以大生而广生者此也性本乎健顺而仁义礼智有以植万理之根柢而周流于无间降衷之所以有物而有则者此也且其所谓继之者岂铢铢而积之乎所谓成之者岂物物而为之乎是道也推之于前不见其迹引之于后莫测其端既无一物之不肖亦无一物之或肖斯则天地之所以为大而道之所以不测也濂溪周子云大哉乾元万物资始诚之源也乾道变化各正性命诚之立也其继善成性之谓乎夫从其发者而论则曰善从其具者而论则曰性而究之善属乎阳性属乎隂隂阳气也所以然者理也理以气行气由理运二而一者也故曰一隂一阳之谓道也独是人物皆受生于天地而不能尽尽其性以克全夫天道本然之善是必有首出庶物之圣人斯能尽己性以尽人物之性于以葆其元善而立人之极也夫



　　周易
　　富有之谓大业日新之谓盛徳
</div>
    <div class="pagination">
<a href="御览经史讲义_page44.html">上一页</a><span>...</span><a href="御览经史讲义_page40.html">40</a><a href="御览经史讲义_page41.html">41</a><a href="御览经史讲义_page42.html">42</a><a href="御览经史讲义_page43.html">43</a><a href="御览经史讲义_page44.html">44</a><span class="current-page">45</span><a href="御览经史讲义_page46.html">46</a><a href="御览经史讲义_page47.html">47</a><a href="御览经史讲义_page48.html">48</a><a href="御览经史讲义_page49.html">49</a><a href="御览经史讲义_page50.html">50</a><span>...</span><a href="御览经史讲义_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
