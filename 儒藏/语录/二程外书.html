<!DOCTYPE html>
<html>
<head>
    <meta charset="UTF-8">
    <title>二程外书 - 第 1 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>二程外书 - 第 1 页/共 9 页</h1>
    <div class="content">　　钦定四库全书　　　　　子部一
　　二程外书　　　　　　　儒家类
　　提要
　　【臣】等谨案二程外书十二卷亦二程子门人所记而朱子编次之成于乾道癸巳六月在遗书之后五年后序称遗书二十五篇皆诸门人当时记録之全书足以正俗本纷更之谬而于二先生之语则不能无所遗于是取诸人集録参伍相除得此十二篇以为外书凡采朱光庭陈渊李参冯忠恕罗从彦王苹时紫芝七家所録又胡安国游酢家本及建阳大全集印本三家又传闻杂记自王氏麈史至孔文仲疏凡一百五十二条均采附焉其语皆遗书所未録故每卷悉以拾遗标目其称外书者则朱子自题所谓取之之杂或不能审所自来其视前书学者尤当精择审取者是也中间传闻异辞颇不免于丛错如程氏学拾遗卷内以望道未见为望治道太平一条黄震日抄谓恐于本文有増又时氏本拾遗卷内以老子天地不仁万物刍狗之说为是一条震亦谓其说殊有可疑盖皆记録既防自不免或失其本旨要其生平精语亦多散见于其中故但分别存之而不能尽废如吕氏童训记伊川言僧家读一卷经要一卷经道理受用儒者读书都无用处一条又明道至禅寺见趋进揖逊之盛叹曰三代威仪尽在是一条朱子语録尝谓其记録未精语意不圆而终以其言足以警切学者故并収入传闻杂记中无所刋削其编録之
　　意亦大畧可见矣乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀
　　钦定四库全书
　　二程外书目录
　　卷一
　　朱公掞録拾遗【朱光庭字公掞从二先生学元祐中为给谏此篇本与师训入闗等篇相杂疑朱公自记所闻又抄诸人所记以附其后今不可考特拾其遗如此云】
　　卷二
　　朱公掞问学拾遗【本别为一篇而多与前篇重复今已删去】
　　卷三
　　陈氏本拾遗【延平陈渊字几叟杨文靖公门人】
　　卷四
　　程氏学拾遗【李参录参端伯之弟学于伊川先生此书十卷其五卷乃刘质夫春秋解其五卷杂有端伯质夫入闗诸篇】
　　卷五
　　冯氏本拾遗【汝州冯理字圣先学于伊川先生自号东臯子其子忠恕字贯道学于尹氏编此杂有入闗等篇】
　　卷六
　　罗氏本拾遗【延平罗从彦字仲素杨文靖公门人】
　　卷七
　　胡氏本拾遗【胡文定公家本又有别本文其言而每章冠以子曰字者今亦取其不见于诸篇者附于此】
　　卷八
　　游氏本拾遗【游定夫察院家本】
　　卷九
　　春秋录拾遗【呉人王苹信伯学于伊川先生集录诸言春秋者为此篇】
　　卷十
　　大全集拾遗【建阳印本】
　　卷十一
　　时氏本拾遗【时紫芝所集号程子防言凡二十五卷多改易本语者】
　　卷十二
　　传闻杂记　　【王氏麈史　吕氏家塾记发明义理　酬酢事变范公日记　朱公手帖　邵氏见闻录上蔡语录　山语录　庭闻藁录候子雅言　涪陵记善　和靖语录震泽语录　晁景迂集　晁氏客语】
　　【吕氏童防训　　杂志汪端明记　孔文仲疏】















　　右程氏外书十二篇熹所序次可缮写始熹序次程氏遗书二十五篇皆诸门人当时记录之全书足以正俗本纷更之缪而于二先生之语则不能无所遗也于是取诸集录参伍相除得此十有二篇以为外书夫先生之言非有精粗之异而两书皆非一手所记其浅深工拙又未可以一槩论其曰外书云者特以取之之杂或不能审其所自来其视前书学者尤当精择而审取之耳乾道癸巳六月乙亥新安朱熹谨书








　　钦定四库全书
　　二程外书卷一
　　宋　朱子　编
　　朱公掞录拾遗
　　性静者可以为学【淳】
　　学在知其所有又养其所有【淳】
　　实是实非能辨则循实是天下之事归于一是是乃理也循此理乃可进学至形而上者也【正】
　　学如不及犹恐失之不得放过也【正】
　　忠信为基本所以进徳也辞修诚意立所以居业也此乃乾道由此二句可至圣人也【淳】
　　得意则可以忘言然无言又不见其意【正】
　　心得之然后可以为已物【淳】
　　君子敬以直内义以方外为学本
　　黙而识之吾不得而见之矣得见善问者斯可矣治其器必求其用学道者当如何尔
　　学始于不欺闇室
　　学者多蔽于解释注疏不须用功深
　　大率把捉不定皆是不仁
　　去不仁则仁存
　　仁载此四事由行而宜之谓义履此之谓礼知此之谓智诚此之谓信
　　神也者妙万物而为言若上竿防瓶至于斲轮诚至则不可得而知上竿初习数尺而后至于百尺习化其髙矧圣人诚至之事岂可得而知【淳】
　　人必以忠信为本无友不如巳者无忠信者也子以四教文行忠信忠信礼之本人无忠信则不可以为学
　　士大夫必建家庙庙必东向其位取地洁不喧处设席坐位皆如事生以太祖面东左昭右穆而已男女异位葢舅妇生无共坐也姑妇之位亦同太祖之设其主皆刻木牌取生前行第或衔位而已妇各从夫每月告朔茶酒四时春以寒食夏以端午秋以重阳冬以长至此时祭也每祭讫则藏主于北壁夹室拜坟则十月一日拜之感霜露也寒食则又从常礼祭之饮食则称家有无祭器坐席皆不可杂用庙门非祭则严扃之童孩奴妾皆不可使防而近也
　　仁者在巳何忧之有凡不在巳逐物在外皆忧也乐天知命故不忧此之谓也若颜子箪瓢在他人则忧而颜子独乐者仁而已
　　作诗者未必皆圣贤当时所取者取其意思止于礼义而已其言未必尽善如比君以硕鼠狡童之类
　　诗有取其意思可取者如无衣之诗亦有时而迫切取兴有一事含数件事者如瞻彼日月悠悠我思
　　诐辞偏蔽淫辞陷溺深邪辞信其説至于耽惑遁辞生于不正穷着便遁如墨者夷之之辞此四者杨墨兼有
　　不以文害辞文文字之文举一字则是文成句是辞诗为解一字不行却迁就他説如有周不显自是作文当如此
　　子见南子子路不説以孔子本自见卫君行道反以非礼见迫孔子叹予所否者天厌之天丧予之意否否泰之否天厌吾道也
　　性与天道此子贡初时未达此后能达之故发此叹辞非谓孔子不言其意渊奥如此人岂易到
　　曰山梁雌雉时哉时哉色斯举矣翔而后集子路闻之竦然共立后三嗅而作文如此顺恐后人编简脱错嗅字又不知古作甚字又近呗字【薄卖反】
　　日知其所亡月无忘其所能今人不为也
　　信之不笃执徳无由
　　立则见其参于前也在舆则见其倚于衡也然后可以祈益
　　无衣若以王道出军行师我则修我戈矛与子同仇七月豳风大意忧思深逺有终久底意不惟豳国当如此又成王中变自然发起周公言终久意思一之日二之日语辞如此今人尚道甚时如何又如何不可谓变月言日女心伤悲采蘩女功之时悲则思虑意当女功事思虑一家之所须君子之奉殆及君子同享此不须执辞此是终久底意思
　　鸱鸮恶鸟谓之既取我子无毁我室言惜巢之甚在鸟如此在人则是不坏王室不必以子为管蔡鸱鸮是管蔡此一篇阙文难解
　　出车喓喓草虫意是南征西夷怨薄伐西戎时如此采薇彼尔戍役戍役维何维常之华言与将帅相承副如常棣之华路路车也君子将帅也君子所依小人所腓喻君子之凭依士众小人则腓也易咸其腓腓脚肚动貌作止柔止喻时
　　皇华送之以礼乐君不能自行故遣使以谕诚意于四方若无忠信安得诚意言此诗是如此不必诗中求
　　九罭遵渚不宜刺朝廷言公之不归于女信安乎得无以我公归乎
　　诗若还以乐天知命处之则一时都无事其中也有君子情意不到处
　　诗可以怨讥刺总是
　　小弁与舜之怨别舜是自怨小弁直怨我罪伊何大要则止乎礼义其情则是国人之情
　　考槃观其名早已可见君子之心处之已安知天下决然不可复为虽然如此退处至于其心寤寐间永思念不得复告于君畎亩不忘君之意
　　候人言不称其君臣相遇荟兮蔚兮草木藂茂貌山有荟蔚之草木便朝跻而采之室有婉娈之少女人便斯饥而思之荟蔚言其材斯饥言其徳
</div>
    <div class="pagination">
<span class="current-page">1</span><a href="二程外书_page2.html">2</a><a href="二程外书_page3.html">3</a><a href="二程外书_page4.html">4</a><a href="二程外书_page5.html">5</a><a href="二程外书_page6.html">6</a><a href="二程外书_page7.html">7</a><a href="二程外书_page8.html">8</a><a href="二程外书_page9.html">9</a><a href="二程外书_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
