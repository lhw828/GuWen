<!DOCTYPE html>
<html>
<head>
    <meta charset="UTF-8">
    <title>御定孝经衍义 - 第 40 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定孝经衍义 - 第 40 页/共 73 页</h1>
    <div class="content">　　御定孝经衍义卷五十九
　　钦定四库全书
　　御定孝经衍义卷六十
　　天子之孝
　　教宫闱
　　【臣】按经言以飬父母日严而易家人卦谓父母为严君葢女正位乎内男正位乎外斯为严矣正则琴瑟钟鼓适所以为严也不正则终风曀霾之威虐祗为谑浪笑傲而已孝子之事亲也生致其飬则夫妇共之祭致其严则夫妇亲之此肃肃悚悚之本教也闺门燕私之际无有师保如临父母斯无不敬者矣家道正而四国不顺者未之有也述教宫闱
　　易坤彖曰至哉坤元万物资生乃顺承天
　　【臣】按乾坤天地之道阴阳之本故为上篇之首咸恒夫妇之道生育之本故为下篇之首中庸言君子之道造端乎夫妇及其至也察乎天地干称父
　　坤称母始乎夫妇而终乎父母也天地之德相共而大生焉广生焉夫妇之德相成而正乎外正乎内夫子叹美乾元则曰大坤元则曰至于乾元则曰统天于坤元则曰承天然而其为元也则一而已元之德于人为仁故乾道之仁圣人所以首出庶物也坤道之仁皇后所以母仪天下也仁与孝又一理也以临羣臣百姓则为父母以事天地祖宗则宗子冢妇也而奉先事亲乃所为宜民宜人者也故元也者以言乎大固无所不统以言乎至亦无所不承然则仁孝之道备于乾元坤元矣
　　家人彖曰家人女正位乎内男正位乎外男女正天地之大义也
　　【臣】按经止言女正而孔子推明一家之人皆利于正而一家之人则以二五为主疏言必须女主于内男主于外然后家道乃立今此卦六二柔而得位是女正位乎内九五刚而得位是男正位乎外也正位所以有严君有严君所以父子兄弟夫妇无不正然而正家之本在正其身正身之道一言一动不可易也身脩则家治矣文王但曰女贞乃关雎麟趾之意夫子推原其致此者则曰由君子之慎言慎行也又明言其故于其上爻曰反身之谓也然则身脩而后家齐乃可谓有家不然而家非其有也王者以天下为家王假有家即天下大顺诸爻之义大率以诚信严威为治家之道夫子独于五爻申之曰交相爱也当依古注兼一家之人父子兄弟夫妇相和顺为説盖刑家内助虽非情欲之爱而少过其则则为燕眤之私而非严君之象必也身敬于人而人亦敬于己斯相爱在其中矣杨万里有言以文王为君以太姒为妃以王季为父以大任为母以武王为子以邑姜为妇其不交相爱乎诗人歌之曰刑于寡妻至于兄弟以御于家邦此之谓矣
　　书尧典观厥刑于二女厘降二女于妫汭嫔于虞帝曰钦哉
　　蔡沈曰庄子所谓二女事之以观其内是也盖夫妇之间隐微之际正始之道所系尤重故观人者于此为尤切
　　【臣】按周惇颐曰家难而天下易家亲而天下疏也家人离必起于妇人故睽次家人以二女同居而志不同行也尧所以厘降二女于妫汭舜可禅乎吾兹试矣是治天下观乎家治家观乎身而已家人合巽离二女而成卦正合厘降嫔虞之事盖妃匹之际正始为难且以帝女下降而使执妇道二女同居使不至于睽乖而所事之舅姑为舜之父母以此试可而治国平天下易易矣尧观舜则曰观厥刑而诗人于文王亦曰刑于寡妻则皆有义胜恩而非寡恩威克爱而交相爱之意此帝王治家之法也
　　诗周南关雎【篇名】其一章曰关关【雌雄相应之和声】雎鸠【水鸟挚而有别】在河之洲【水中可居之地】窈窕【幽深闲静】淑女君子好逑【匹也】
　　毛苌曰后妃説乐君子之德无不和谐又不淫其色慎固幽深若关雎之有别焉然后可以风化天下夫妇有别则父子亲父子亲则君臣敬君臣敬则朝廷正朝廷正则王化成
　　匡衡曰妃匹之际生民之始万福之原婚姻之礼正然后品物遂而天命全孔子论诗以关雎为始言大上【天子】者民之父母后夫人之行不侔乎天地则无以奉神灵之统而理万物之宜自上世以来三代兴废未有不由此者也
　　朱熹曰读关雎诗便使人有齐庄中正意思与记言毋不敬书言钦明文思皆同
　　【臣】按关雎一诗只性情之正四字可尽其义德如雎鸠挚而有别是后妃性情之正乐而不淫哀而不伤是诗人性情之正而所云寤寐反侧琴瑟钟鼓极其哀乐而皆不过乎则者所以形容性情之正也作诗者不过妾媵之流而能言其所以然者如此则文王大姒德化之深可知矣古者以关雎为房中之乐而乡射燕饮亦皆用之所以使夫上自朝廷下至委巷人人听其和平之声而皆有以中其哀乐之节而闺房衽席之际其尤易至于悲伤淫佚者日闻此诗而起发其齐庄中正之思则亦可以无大过矣曾巩之序刘向列女曰先王之政必自内始故其闺门之治所以施之家人者必为之师傅保姆之助诗书图史之戒珩璜琚瑀之节威仪动作之度其教之者有此具然古之君子未尝不以身化也故家人之义归于反身二南之业本于文王岂自外至哉世知文王之所以兴能得内助而不知其所以然者盖本于文王之躬化故内则后妃有关雎之行外则羣臣有二南之美与之相成其推而及逺则商辛之昏俗江汉之小国兎置之野人莫不好善而不自知此所谓身脩故家国天下治者也由巩之説而绎之则小序之云后妃之德者其立説之偏不待辩而自明矣
　　小雅白华【篇名】
　　小序曰白华周人刺幽王也幽王取申女以为后又得褒姒而黜申后下国化之以妾为妻以孽代宗而王弗能治周人为之作是诗也
　　其一章曰白华菅兮白茅束兮之子之逺俾我独兮孔頴达疏曰言人刈白华已沤为菅又取白茅纒束之是二者以洁白相束而成用兴妇人有德己纳为妻又用礼道申束之是二者以恩礼相与而成今幽王逺外我不复答耦欲使我独老而无子是不以洁白恩礼相申束使己茅菅之不若也
　　【臣】按前汉外戚曰自古受命帝王非独德茂亦有外戚之助焉夏之兴也以涂山而桀之放也用妹喜殷之兴也以有娀而纣之灭也嬖妲己周之兴也以大任大姒而幽王之禽也淫褒姒故易基乾坤诗首关雎书美厘降夫妇之际人道之大伦也可不慎欤盖自古未有宠嬖并后庶孽乱宗而无亡国败家之祸者赫赫宗周离离禾黍诗人于幽王褒姒之事言之每痛心焉而白华之诗所谓天歩艰难者则已逆知其祸之必至于此也
　　礼记昏义古者天子后立六宫三夫人九嫔二十七世妇八十一御妻以听天下之内治以明章妇顺故天下内和而家理天子立六官三公九卿二十七大夫八十一元士以听天下之外治以明章天下之男教故外和而国治故曰天子听男教后听女顺天子理阳道后治阴德天子听外治后听内职教顺成俗外内和顺国家理治此之谓盛德
　　吕大临曰此章因讲明昏礼之义推而上之至于天子后听天下之外治内治则男女之义尽矣
　　【臣】按天子六官王后六宫各立其官掌内外之事法阴阳之所为但以周官三百与夫人以下百二十人之数不相应故记礼者取夏官百二十为对也阴统于阳阳得兼阴宜先言六官而后六宫且六宫阴礼又皆冢宰之所掌内宰阍寺内竖之属皆职宫寝之事九嫔世妇女御亦属于天官固未得言内外敌应也记者因婚姻之礼而推致其极以为欲治其国先齐其家故必先妇顺后男教亦犹家人彖先言女正位乎内后言男正位乎外也真德秀曰易言其理礼述其法盖相表里云
　　周礼天官冢宰内宰【治妇人之事对大宰治百官】以阴礼教六宫郑康成注曰六宫谓后也妇人称寝曰宫言后象王立六宫而居之亦正寝一燕寝五教者不敢斥言之谓之六宫若今称皇后为中宫也
　　以阴礼教九嫔
　　郑康成注曰教以妇人之礼不敢教夫人世妇者举中省文
　　以妇职之法教九御使各有属【自夫人以下至九御三三为属】以作二事正其服禁其竒衺展其功绪
　　郑康成注曰妇职谓织纴组紃缝线之事九御女御也二事丝枲之事正其服止逾侈竒衺若今媚道展犹录也绪业也
　　大祭祀后祼献则赞瑶爵亦如之
　　郑康成注曰谓祭宗庙王既祼而出迎牲后乃从后祼也献谓王荐腥荐熟后亦从后献也瑶爵谓尸卒食王既酳尸后亚献之其爵以瑶为饰【此三事内宰皆佐后】
　　正后之服位而诏其礼乐之仪【礼当与乐相应】
　　贾公彦释曰服谓若内司服袆衣以下六服皆正之使服当其用位后助祭之位按九嫔职云赞后荐彻豆笾天子之礼荐时歌清庙及彻歌雍皆有乐节
　　赞九嫔之礼事
　　郑康成注曰助九嫔赞后之事九嫔赞后荐玉齍荐彻豆笾
　　致后之賔客之礼
　　贾公彦释曰畿内同姓诸侯夫人有防见王后之法故亦致礼焉
　　凡防事佐后使治外内命妇正其服位
　　贾公彦释曰凡有防事内宰皆佐后使其属官治内外之命妇正其服之精麤位之前后也
　　凡建国佐后立市设其次置其叙正其肆陈其货贿出其度量淳【读为凖布帛之广】制【布帛之长】祭之以阴礼
　　郑康成注曰市朝者君所以建国也建国者必面朝后市王立朝而后立市阴阳相承之义
　　贾公彦释曰凡建国内宰佐后立市设其次谓司市所居置其叙谓胥师贾师等所居正其肆谓诸行列肆之等陈其货贿谓有诸物皆陈列之也出其度量谓内宰佐后出度之丈尺量之斗斛及出淳之幅广狭并制之丈八尺【天子廵狩礼云制币丈八尺】又于市中祭之以阴礼【祭市中之社】谓妇人之祭礼也
　　中春诏后帅外内命妇始蚕于北郊以为祭服歳终则防内人【女御】之稍食稽其功事
　　贾公彦释曰防计女御之稍食又当计丝枲二者之功事以知多少
　　佐后而受献功者比其小大与其麤良而赏罸之贾公彦释曰内宰佐助后而受女御等献丝枲之功布帛等缕小者则细良缕大者则麤恶良则赏之麤则罸之以示惩劝也
　　防内宫之财用【计夫人以下所用财】
　　正歳均其稍食施其功事宪禁令于王之北宫而纠其守
　　郑康成注曰均犹调度也施犹赋也北宫后之六宫谓之北宫者系于王言之明用王之禁令令之守宿卫者
　　上春诏王后帅六宫之人而生穜稑【先种后熟谓之穜后种先熟谓之稑】之种而献之于王
　　郑康成注曰六宫之人夫人以下分居后之六宫者古者使后宫藏种以其有类蕃孳之祥必生而献之示能育之使不伤败且以佐王耕事共禘郊也
　　内小臣【阉人之贤者为之】掌王后之命正其服位后出入则前驱
　　贾公彦释曰此小臣是阉人与后导道是其常也
　　若有祭祀賔客防纪则摈诏后之礼事相九嫔之礼事正内人之礼事彻后之爼
　　郑康成注曰摈为后传辞有所求为诏相正者异尊卑也爼谓后受尸之爵饮于房中之爼
　　后有好事【恩好之事以物而问遗者】于四方则使往有好令【恩好之令以言而吊慰之者】于卿大夫则亦如之
　　郑康成注曰后于其族亲所善者使往问遗之
　　内竖【未冠者之官名亦阉人也】掌内外之通令凡小事
　　贾公彦释曰凡通小事复白也明大事待朝自复不使内竖
　　九嫔掌妇学【古有妇学】之法以教九御妇德妇言妇容妇功各帅其属而以时御叙于王所
　　郑康成注曰妇德谓贞顺妇言谓辞令妇容谓婉娩妇功谓丝枲
　　女史【职与王之大史同】掌王后之礼职掌内治之贰以诏后治内政
　　郑康成注曰内治之法本在内宰书而贰之
　　逆内宫
　　贾公彦释曰逆谓逆而钩考之六宫所有费用财物及斗粟皆当钩考之也
　　书内令
　　贾公彦释曰内令后之令谓书而宣布于六宫之中也
　　凡后之事以礼从
　　贾公彦释曰女史执礼书以从后
　　【臣】按大宰之职重矣哉自后世言之宫闱之事宜非外庭之所得而预也如周礼所载则不特阉寺女官于大宰之属也即中宫亦秉其教而况夫人以下乎三夫人犹三公也故不列于官而嫔妇女御则内官也在三百六十之属矣自祭礼賔客防纪以至于衣服禄廪之细自亲蚕献种以至于丝枲布帛之功外之则中门之出入禁令内之则燕寝之尊卑次序防不诏相联比几察钩考而又有女史记事禁中而内宰则为中官之长而太宰总之则其用意之深虑事之详为法之备立制之严以之闲有家而定天下者岂后世之所得而及也哉夫宫闱之事固非阉寺女官之流不足以通复语言给任奔走也而阉寺女官之流若非以外庭之官为之长属则桀黠恣肆必至于干预朝政矣然后知先王之世虽阉寺女官亦统之以治官以是故也
　　御定孝经衍义卷六十
<子部,儒家类,御定孝经衍义>
　　钦定四库全书
　　御定孝经衍义巻六十一
　　天子之孝
　　教宫闱
　　汉成帝时许皇后与班偼伃【音接予妇官也】皆有宠上尝游后庭欲与偼伃同辇载偼伃辞曰观古图画贤圣之君皆有名臣在侧三代末主乃有嬖妾今欲同辇得无近似之乎上善其言而止太后闻之喜曰古有樊姬【楚共王夫人王好猎姬数谏不听乃不食禽兽肉二年王感之而勤政事】今有班偼伃偼伃进侍者李平得幸亦为偼伃赐姓曰卫其后上防行过阳阿主家悦歌舞者赵飞燕召入宫大幸有女弟复召入姿性尤醲粹左右见之皆啧啧【音责齿作声】嗟赏有宣帝时披香【殿名】博士淖方成【姓淖音泥淖之淖方成其名】在帝后唾曰此祸水也灭火【汉以火徳王故云】必矣姊弟俱为偼伃贵倾后宫许皇后班偼伃皆失宠于是赵飞燕谮告许皇后班偼伃挟媚道祝诅后宫詈及主上许后废处昭台宫考问班偼伃
　　偼伃对曰妾闻死生有命富贵在天修正尚未防福为邪欲以何望使鬼神有知不受不臣之愬如其无知愬之何益故不为也上善其对赦之赐黄金百斤赵姊弟骄妬偼伃恐久见危乃求共【居用反】养【弋向反】太后于长信宫上许焉
　　【臣】按汉髙溷于祍席女祸及宗以是始终西京亾于元后而成帝后宫尤甚班姬失宠则有秋风纨扇之词焉可以怨者矣辞辇之事从容有礼说者犹自以为建始河平之际许班之贵倾动朝廷而况于赵家姊弟乎西汉之家法盖不足观也已
　　光武帝建武二年立贵人郭氏为皇后子疆为皇太子十七年废皇后郭氏立贵人隂氏为皇后郅恽言于帝曰臣闻夫妇之好父不能得之于子况臣能得之于君乎是臣所不敢言虽然愿陛下念其可否勿乱大伦使天下有议社稷者
　　十九年六月废皇太子疆为东海王
　　【臣】按世祖中兴大业宜思正己正人家齐国治之义父父子子夫夫妇妇作则垂宪以贻后人今也废置皇后太子如奕棋然春秋之义固如是乎夫以隂氏之始敦克譲而明帝之终笃友于知其未必有媒孽之心谗慝之口色衰宠弛母爱子抱帝实为之谓之何哉
　　周髙祖诏后宫唯置妃二人世妇三人御妻三人此外皆减之周主性节俭常服布袍寝布被后宫不过十余人
　　周天元将立五皇后以问小宗伯狄道辛彦之对曰皇后与天子敌体不宜有五太学博士西城何妥曰昔帝喾四妃虞舜二妃先代之数何常之有帝大悦免彦之官诏曰坤仪比德土数惟五四太皇后外可増置天中太皇后一人于是以陈氏为天中太皇后尉迟妃为天左太皇后又造下帐五使五皇后各居其一
　　【臣】按人君立后体法乾坤象显日月故后一而已其余则为夫人嫔妇女御未有与后并者也刘聪甞立三后寻致败亾髙纬尝立左右皇后亦就沦灭周主邕破齐之后颇知满盈之戒毁其宫室之壮丽者省后宫妃嫔之数司马光以为周髙祖可谓善处胜矣它人胜则益奢髙祖胜则益俭然则节俭之道宜子孙之所率由矣太子赟素多失德及即位即逞欲传位太子骄侈弥甚自称天元皇帝滛戏无常沉湎滛佚遂殒其身其立五后也虽百彦之亦必不能止虽防妥固将必遂者夫刘聪则稍逺耳髙纬者固其父之所取其国而灭其族者也不法其父之后宫不过十余人之家法而为三后二后之续乎髙祖既能以节俭处胜不滛于色而不知其子之弗克负荷于严君之义有愧乎尔也
　　唐太宗即位放宫女三千余人
　　尹起莘曰天子立后固有六宫三夫人九嫔二十七世妇八十一御妻矣然未闻千百其数也昔晋武平呉之后掖庭殆将万人遂殒其躬而亾其国今太宗嗣位首放宫女三千余人可谓盛德之事
　　立妃长孙氏为皇后后少好读书造次必循礼法上为秦王后奉事髙祖承顺妃嫔甚有内助及为后务崇节俭服御取给而已上深重之尝与之议赏罚后辞曰牝鸡之晨惟家之索妾妇人安敢预闻政事固问之终不对
　　元年三月皇后帅内外命妇亲蚕
　　二年秋九月天少雨中书舍人李百药言徃年虽出宫人无用者尚多隂气郁积亦足致旱上命简出之前后三千余人
　　六年三月以长乐公主【太宗之女】嫁长孙冲将出降敕有司资送倍于永嘉长公主【髙祖之女】魏徴谏曰昔汉明帝欲封皇子曰我子岂得与先帝子比皆令半楚淮阳今奈何资送公主反倍于长主乎上入告皇后后叹曰妾数闻陛下称重魏徴不知其故今观其引礼义以抑人主之私情乃知真社稷之臣也因请遣中使厚赐徴且语之曰闻公正直乃今见之愿公常秉此心勿转移也一日上朝罢怒曰防须杀此田舍翁后问为谁上曰魏徴每廷辱我后退具朝服曰妾闻主明臣直今魏徴直由陛下之明故也妾敢不贺上乃悦
　　八年冬十月聘郑氏为充华旣而罢之帝聘郑仁基女为充华册使将发魏徴闻其尝许嫁士人陆爽遽上表谏帝大惊自责命停册使
　　十年六月皇后长孙氏崩后性仁孝俭素好读书常与上从容商略古事因而献替禆益多抚视庶孽逾于所生妃嫔已下无不爱戴训诸子常以谦俭为先太子乳母以东宫器用少请奏益之后不许曰太子患徳不立名不患无器用耶后得疾太子请奏赦罪人度人入道后曰死生有命非智力所移赦者国之大事不可数下道释异端之教蠧国病民上素所不为奈何以吾一妇人使上为所不为乎及病笃与上诀时房元龄以谴归第后曰元龄侍陛下久小心愼宻茍无大故不可弃也妾之本宗因缘葭莩以致禄位既非德举易致颠危欲保全之愼勿处之权要妾生无益于人愿勿以丘垄劳费天下但因山为坟器用瓦木可也更愿陛下亲君子逺小人纳忠谏屏谗慝省作役止游畋则妾死不恨矣后尝采自古妇人得失事为女则三十卷又尝著论讥汉明帝明德马后不能退抑亲戚之权而徒戒其车如流水马如游龙【马后不聼封爵诸舅诏中语】是开其祸败之原而禁其末流也至是宫司奏之上览之悲恸以示近臣曰皇后此书足以垂范百世朕非不知天命而为无益之悲但入宫不复闻规谏之言失一良佐故不能防懐耳乃召元龄使复其位冬十一月葬文德皇后帝为文刻石称皇后节俭遗言薄葬不藏金玉常使子孙奉以为法帝念后不已于苑中作层观以望昭陵常引魏徴同登使视之徴熟视之曰臣昬眊不能见上指示之徴曰臣以为陛下望献陵若昭陵则臣固见之矣上泣为毁观
　　十一年三月以南平公主嫁王敬直敬直珪之子也先是公主下嫁皆不以妇礼事舅姑珪曰主上钦明动循礼法吾受公主谒见岂为身荣所以成国家之美耳乃与其妻就席坐令公主执笲行盥馈之礼是后公主始行妇礼
　　十三年二月诏内职有阙选良家有才行者充尚书奏近臣掖庭之选或微贱之族礼训蔑闻或刑戮之家忧怨所积请自今后宫及东宫内职有阙皆选良家有才行者以礼聘其没官口贱人不得补用上从之
　　【臣】按帝王家法如易诗礼春秋所载记由之则得不由之则失自三代以后之君莫盛于汉孝文帝唐太宗文帝窦皇后虽不如文德皇后之以贤特闻然其好黄老之言盖亦有得于无为自化清净自正之意非有侧媚之私嫉妬之心也司马迁本纪上常衣绨衣所幸愼夫人衣不得曵地帏帐不得文绣以示敦朴为天下先则其不茍于色而宫闱皆化之矣以唐太宗之贤而正位乎外以文德后之贤而正位乎内歴览前史几于不可再得也君子以反身之义推本言之有文王而后有以见后妃之圣有太宗而后有以见文德后之贤太宗即位之初即有放宫女之诏二年秋以乆旱复减省如前此岂非远鉴晋武之祸近盖厥考之愆耶将聘充华而知其己字则立罢之依尚书奏不以没官口贱人补用内职资送长乐主初敕有司倍于永嘉闻魏徴之谏而入告于后后称徴引礼义以抑人主之私情因而厚赐之其后南平公主出降王珪之子敬直执礼于珪夫妇珪曰吾所以受公主谒见者以主上钦明动循礼法故也凡太宗宫帏之事其书于册者大略如此而文德之贤为开基圣母旣葬昭陵太宗犹悲悼不已为层观苑中时登望之一闻魏徴献陵之讽即为毁观此又有发乎情止乎礼义之善焉夫后世言家法之不正以为莫盛于唐要之子孙之罪文德自贤后尔如太宗皇帝文德皇后合于家人之二五于夫妇之间宫闱之际度德比义则远过乎汉孝文窦皇后矣
　　宋仁宗明道二年废皇后郭氏时尚美人杨美人俱得幸数与皇后忿争一日尚氏于帝前有侵后语后不胜忿批其颊帝自起救之误批帝颈帝大怒内侍阎文应因与帝谋废后且劝以爪痕示执政帝以示吕夷简告之故夷简有憾于后遂主废黜之议帝犹疑之夷简曰光武汉之明主也郭后止以怨怼坐废况伤陛下颈乎帝意遂决夷简先勅有司毋得受台谏章奏乃诏称皇后愿入道封净妃玉京冲妙仙师居长宁宫台谏章奏果不得入于是中丞孔道辅率谏官范仲淹孙祖德宋庠刘涣御史蒋堂郭劝杨偕马绛叚少连十人诣垂拱殿伏奏皇后天下之母不当轻废愿赐对尽所言殿门阖不为通道辅扣镮大呼曰皇后被废奈何不聼台臣言寻有诏令夷简谕以皇后当废状道辅等至中书语夷简曰大臣之于帝后犹子事父母也父母不和可以谏止奈何顺父出母乎夷简曰废后有汉唐故事道辅曰人臣当道君尧舜岂得引汉唐失德为法邪夷简不能答即奏言伏阁请对非太平美事遂黜道辅知泰州仲淹知睦州祖德等罚金仍诏台谏自今毋相率请对【臣】按有宋世有贤后论者咸以杜太后治家严而有法太祖太宗事之甚孝谨以此故宫闱世无失德夹辅幼主中外肃然臣以为母仪则善矣而刑于之义尚似阙如是以不得而不论也夫宋之诸帝固莫有贤于仁宗者矣惜乎郭后之废吕夷简成之孔道辅范仲淹等争之而不能得也其后哲宗之废孟后贤妃刘氏搆之章惇成之孟氏废而刘氏立则虽欲如仁宗废后而并斥美人不可得也然而正家之义概乎未有闻也幸而世有贤后耳不幸而有嫉妬骄恣如光宗之李后者则妇顺不章两宫睽隔以万乗之尊而受制一女子自宰辅百官下至韦布之士以过宫为请者至于叩头引裾号泣而谏者相继而不能得之于父子天性之亲此固家道之乖人伦之变为光宗者非无翻然开悟之时而卒不胜其溺惑之私也善乎朱熹之言曰三代之盛圣贤之君能修其政莫不本于齐家盖男正位乎外女正位乎内而夫妇之别严者家之齐也妻齐体于上妾承接于下而嫡庶之分定者家之齐也采有德戒声色近严敬远技能者家之齐也内言不出外言不入苞苴不达请谒不行者家之齐也然闺门之内恩常掩义是以英雄之才尚有困于酒色溺于情爱而不能自克者茍非正心修身动由礼义使之有以服吾之德而畏吾之威则亦何以正其宫壸杜其请托稔其姻戚而防祸乱之萌哉书曰牝鸡之晨惟家之索传曰福之兴莫不本乎室家道之衰莫不始乎阃内此熹之言匪直为一时而发凡有国有家者所当奉为金鉴也
　　以上教宫闱

</div>
    <div class="pagination">
<a href="御定孝经衍义_page39.html">上一页</a><span>...</span><a href="御定孝经衍义_page35.html">35</a><a href="御定孝经衍义_page36.html">36</a><a href="御定孝经衍义_page37.html">37</a><a href="御定孝经衍义_page38.html">38</a><a href="御定孝经衍义_page39.html">39</a><span class="current-page">40</span><a href="御定孝经衍义_page41.html">41</a><a href="御定孝经衍义_page42.html">42</a><a href="御定孝经衍义_page43.html">43</a><a href="御定孝经衍义_page44.html">44</a><a href="御定孝经衍义_page45.html">45</a><span>...</span><a href="御定孝经衍义_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
