<!DOCTYPE html>
<html>
<head>
    <meta charset="UTF-8">
    <title>御览经史讲义 - 第 87 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御览经史讲义 - 第 87 页/共 109 页</h1>
    <div class="content">



　　诗经
　　天命降监下民有严不僭不滥不敢怠遑命于下国封建厥福
　　侍读学士【臣】汪由敦
　　朱子集传封大也
　　辅氏广曰天虽高而实下其监视甚可畏也民虽卑而天实以爲视听不可忽也惟高宗上畏天下敬民而见于刑赏者未尝有僭滥之失存于中心者不敢有怠荒之意故天命之以天下而大建其福
　　【臣】谨按殷武一诗颂高宗之功而此章言其基命之本也圣王行事必求其端于天者诚以天命不易日监在兹君心之敬肆无一息不与天地相流通而往来相应仁人事天如事亲不显亦临无射亦保职是故也天无心以民爲心民心之所向即天意之所归故曰天聪明自我民聪明天明畏自我民明威人君顾畏于民碞斯能以小民受天永命天人一理通逹无间求端于天者亦于民乎求之而已应天以实不以文动民以行不以言廸畏天显民只必致谨于刑赏而深戒夫怠荒何也刑赏者人君之大柄而治乱之所由分也顺乎天则与治同道矣咈乎民则与乱同事矣官不及私昵爵罔及恶德斯谓之不僭用其义刑义杀勿用非谋非彛斯谓之不滥然使有一念之弗谨则怠气乘之而僭滥之端不能自制故臯陶陈谟曰天命有德五服五章哉天讨有罪五刑五用哉而即继之曰政事懋哉懋哉此所谓无教逸欲有邦兢兢业业诚恐稍戾乎命讨之公而偶违夫无怠无荒之戒也诚能不僭不滥不敢怠遑则朝无幸位国无寃民庸庸只只威威各得其道于是百度惟贞万事就理朝廷清明民气和乐天心昭应有不锡之以福者乎诗曰昭事上帝聿怀多福人君普其福于四海而即以四海之福爲福福之所以大也书称高宗嘉靖殷邦至享国五十有九年颂亦曰寿考且宁以保我后生其福不亦大乎永言配命自求多福其必于刑赏政事加之意哉












　　诗经
　　天命降监下民有严不僭不滥不敢怠遑命于下国封建厥福
　　编修【臣】夏廷芝
　　朱子曰天命降监不在乎他皆在民之视听则下民亦有严也惟赏不僭刑不滥而不敢怠遑则天命之以天下而大建其福
　　邱濬曰人君之刑赏非一己之刑赏乃上天之刑赏也非上天之刑赏乃民心之刑赏也赏一人必众心之所同喜刑一人必众心之所同怒民心所同即天意所在也
　　【臣】谨按人君抚驭万方臣民待命而鼓舞激励所以建极于天下者大权有二曰赏曰罚而已赏罚之权惟君主之而君未尝私擅也必本其道于天所谓天命天讨者是也天之命讨亦非可臆度也必协其理于民所谓公好公恶者是也民心协则天意从而君之刑赏乃悉当夫权衡以永弭夫僭与滥之失焉唐虞之世五服五章五刑五用君咨臣儆凛凛而不敢忽成周以八则治都鄙以八柄驭羣臣而于爵赏之事缕析条分详其规制唐太宗曰有功则赏有罪则罚谁敢不竭心尽诚以修职业诚以赏罚者国家之纲纪朝廷之劝惩臣工之法守百姓之从违胥于是系焉纲纪立则劝惩行劝惩行则法守定法守定则从违准其君子知赏之不可幸邀也益勉爲君子而小人则知一防不义放流诛殛不容稍寛将惕息恐惧化其邪慝之趋于中正之路岂非鼓舞一世之人心激励天下之志气端借是哉抑又思之赏罚之权固在持之不易而宜赏宜罚之理尤在审之必眞惟圣人之心鉴空衡平本无偏倚其未与物接也存之以诚主之以敬无时不凛上帝之监观及其既与物接也又能随感輙应剖决是非权衡得失赏所当赏罚所当罚则恩泽所加如天之雨露沾被乎庶彚而无所私也惩创所及如天之雷霆震动乎万物而不少贷也用舍悉当乎理好恶胥同乎民将天下之臣民莫不遵道遵路共安于范围曲成之内而大君之所以建其有极以锡福于庶民者亦永永而无斁矣









　　御览经史讲义卷十九
<子部,儒家类,御览经史讲义>
　　钦定四库全书
　　御览经史讲义卷二十
　　春秋【隐公元年】
　　春王正月
　　监察御史【臣】刘方蔼
　　左传春王周正月
　　公羊传春者嵗之始也王者孰谓谓天王也曷为先言王而后言正月王正月也何言乎王正月大一统也
　　谷梁传虽无事必举正月谨始也
　　胡安国曰按左氏曰王周正月周人以建子为嵗首则冬十有一月是也前乎周者以丑为正其书即位曰惟元祀十有二月则知月不易也后乎周者以亥为正其书始建国曰元年冬十月则知时不易也建子非春亦明矣乃以夏时冠周月何哉圣人语顔回以为邦则曰行夏之时作春秋以经世则曰春王正月此见诸行事之騐也以夏时冠月垂法后世以周正纪事示无其位不敢自专也其防微矣
　　【臣】谨按春王正月胡传谓以夏时冠周月夫以从周之圣人作春秋经世章首即背时王何以示尊奬何以惩僭窃且周以建子之月为嵗首是以十一月为正月周本冠冬于正月圣人强冠之以春是周原行夏时而圣人反改冬为春不特不从周并非所以行夏时尊王垂法两者俱失安国之説似未允也商以丑为正是以夏之十二月为嵗首其书即位不言惟元祀正月而曰惟元祀十有二月又曰惟三祀十有二月朔则商改正而不改夏之月数明矣豳风周诗也月令周制也皆与夏正合或疑月令出于秦未足证周但豳风所纪皆从夏时夏月或疑公刘国于豳正当夏代豳风乃周公追述前事宜从夏正但十月蟋蟀之下而言曰为改嵗则十月后之改嵗明属十一月是豳风纪月悉从夏月而寓改嵗于其中周虽改正而未甞改月改时明矣且周诗言四月维夏六月徂暑以四月维夏推之则正月维春可知又臣工诗言维暮之春亦又何求如何新畬于皇来牟将受厥明葢言暮春则当治其新畬矣今如何哉然麦已将熟可以受上帝之明赐夫麦将熟则建辰之月也是周之暮春即夏正之季春以二诗考之周改正不改月并不改时益明矣蔡沈谓三代虽正朔不同然皆以寅月起数葢朝觐防同颁书授时则以正朔行事至于纪月之数则以寅为首也此足以正安国之説伏惟圣人代起皆后天而奉天时者也周若以改时为改正则以冬为春而四时递舛何以顺天何以授时夫为新天下之耳目乃至乖天下之节候恐非王道之所出春者四时之始王者受命之始正者政教之始春秋以正始为重圣人作春秋以道名分而开端即改周时既非所以道名分亦非所以正始天徳之至者恐不出此合三传绎之窃意以嵗始之春一统之正谓圣人俱系之周王而谨始于无事之月焉可乎












　　春秋【隐公元年】
　　冬十有二月祭伯来
　　侍讲【臣】刘藻
　　胡安国曰人臣义无私交祭伯畿内诸侯来朝于鲁而直书曰来所以杜朋党之源为后世臣子事君而有贰心者之明戒也
　　【臣】谨按左氏谓祭伯朝鲁非王命也葢祭伯内臣不奉命而出境外交是以私意相结昧人臣在公之大义矣故书于册以为后戒由此推之凡身列朝端而逺递书信营求请托是即祭伯之类不得以未出境自文也顾胡安国不直斥祭伯为朋党而曰杜朋党之源源之义深逺矣今夫奸回邪僻朋党之类著者易见而媕婀依违朋党之隐中者难知源之不杜流将安底惟在严辨于公私之间而已矣故宰辅不以论道经邦为事而以首防摸棱养体是即宰辅朋党之源也卿僚不以率属倡牧为心而以援引亲知树徳是即卿僚朋党之源也言官不能以逺猷启沃而毛举细故摭拾浮词将建白或有所授意欲弹劾又惧其反攻是即言官朋党之源也词臣不能以文章报国而陶情诗酒寄兴声歌白昼则徴逐于侪軰暮夜则乞哀于公卿是即词臣朋党之源也部属不思以勤慎尽职而随例説堂轮班画卯揣合堂官之喜怒屈指嵗月之陞迁是即部属朋党之源也督抚以察吏安民为职乃或凴爱憎以黜陟任意见以兴除是即督抚朋党之源也守令以清亷子惠为良乃或废职业而曲意逢迎无实徳而猎取名誉是即守令朋党之源也所望内外大小臣工屏除旧念杜絶私情精白乃忱公忠无我庶防防归于荡平正直之极耳是以胡安国既曰杜朋党之源又曰为贰心之戒葢人臣敬事惟在此心有私则杂而不专不专则精神不动精神不动则才气不出精神才气不足以自奋而天下事无一可为者是皆贰心之为累非必背主误国而后谓之贰心也抑又有进者正一身以正朝廷正朝廷以正百官建极倡化必自人君始故尧舜禹汤之治深宫渊穆志气清明百体从令万事万物莫不各由其道而淫朋比徳自潜移黙化于不自知也










　　春秋【桓公三年】
　　夏齐侯卫侯胥命于蒲
　　编修【臣】金相
　　【臣】谨按春秋大义首重尊王王者有道则礼乐征伐朝防聘享悉禀命于天子而诸侯不敢自恣周室自平王东迁而后政教不行势微力弱列国兵争夫子托始于隐明一王之大法要皆直书其事而善恶自见初何容心哉鲁桓三年齐之僖公卫之宣公皆非谨尔侯度者也曰蒲则纪其地曰胥命则纪其事命者何谓约信也胥命者何齐命卫耶卫命齐耶大者宜倡小者宜和大则齐小则卫以齐命卫则归功于齐以卫命齐则齐仅随从不以强弱为先后故曰胥命也然则正乎曰不正也命者天子之命也天子命之教然后为学周礼大宗伯掌六礼以诸侯相见春朝夏宗秋觐冬遇时防众同非此六礼无得逾境私出此盛王之制也今此之命出于齐卫非出于王朝也非出于王朝不正孰甚焉不正曷为予之曰非予之也近正焉尔春秋之世强欺弱众暴寡战争攻取殆无虚日口血未干干戈从事二国独能结言而退不复刑牲防血较诸朝盟夕替者不可同日而语矣圣人善善长而恶恶短春秋书此其即齐桓晋文不没其功之意欤或谓齐卫相命为方伯则经未甞明着其事况胥命之后齐卫未甞有防盟征伐之事则非相命以伯也明甚二国为防不为盟诅公谷谓为近正荀卿谓春秋善胥命程子胡传皆宗其説岂不信哉圣人予之而不尽予贬之而不尽贬权衡折诸至当是非判于防微褒贬寓于言外凡此笔削非圣人不能修也



　　春秋【桓公十有四年】
　　夏五
　　监察御史【臣】张汉
　　【臣】谨按孔子曰吾犹及史之阙文也甚矣夫史之当慎也夫人即聪明胜古人亦何必与古人争胜况聪明又不逮古人乃以所见异词所闻异词所传闻异词者妄出臆见以増之是虽补亡订误欲成信史以释后世之疑而反不足取后世之信使后世不得见古人之真则亦未闻圣人之训也即如春秋桓公十有四年书曰夏五岂非经之疑有阙文者乎夫以时冠月圣人所以因时而建正也乃夏而仅继之以五不成其月也以数冠月圣人所以计次而加闰也乃五而不继以月又并不成乎数也吾夫子以作者之圣自居述者之明亦何难援笔而増益之使人涣然尽释乎其疑而不致滋人以拟议而夫子于阙文必因之以存疑此何为乎葢天下事有吾见闻所不逮者书阙有间不必今人之是而古人之非古人所不必争与不能争者则亦聼其为断简而必不可妄増之以乱圣经而欺后世岂非所以致慎乎【臣】于是推之十三经其间阙疑者正不可胜数也按诗书仪礼间有逸文春秋礼记及孟子荀子所引之词亦有小异孟子有中外十一篇今存中篇七篇逸外篇四篇王允荀子引其语今不可考矣经有补阙文者礼经阙乐记房庶以亡乐记补之不以列于经诗阙笙诗六章束晳补白华亦不列于诗周礼阙冬官河间献王以考工记补之或以为冬官不止考工且以干先王之典罪之余夀翁軰采五官中合于冬官者补之或以裂章句乖旧典讥之即朱子补大学致知传董槐叶梦鼎軰谓还知止物有本末二节次子曰聼讼节即致知传朱子多此一补也欲以补经反以失经之真矣若夫尚书有古文今文汲冡之分论语有齐论鲁论古论语大学有古本石经孝经有古文今文间有同异如此之类不知书亡于秦火之后而有异同乎抑自秦之先而已然乎读经者俱以存叅不必执臆见为定于春秋阙夏五之意可类推也孔子曰多闻阙疑慎言之道亦即穷经之道哉










　　春秋【僖公三年】
　　春王正月不雨夏四月不雨六月雨
　　监察御史【臣】宫焕文
</div>
    <div class="pagination">
<a href="御览经史讲义_page86.html">上一页</a><span>...</span><a href="御览经史讲义_page82.html">82</a><a href="御览经史讲义_page83.html">83</a><a href="御览经史讲义_page84.html">84</a><a href="御览经史讲义_page85.html">85</a><a href="御览经史讲义_page86.html">86</a><span class="current-page">87</span><a href="御览经史讲义_page88.html">88</a><a href="御览经史讲义_page89.html">89</a><a href="御览经史讲义_page90.html">90</a><a href="御览经史讲义_page91.html">91</a><a href="御览经史讲义_page92.html">92</a><span>...</span><a href="御览经史讲义_page88.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
