<!DOCTYPE html>
<html>
<head>
    <meta charset="UTF-8">
    <title>大学衍义 - 第 21 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大学衍义 - 第 21 页/共 22 页</h1>
    <div class="content">　　教戚属
　　外家谦谨之福
　　汉文帝窦后兄长君弟广国字少君闻后立上书自陈后言帝召见问之具言其故于是窦后持之而泣厚赐之家于长安绛侯【周勃】灌将军【婴】等曰吾属不死命乃且县【恐其后擅权则将相大臣当被害】此两人所出防不可不为择师傅又复放吕氏大事也【放与仿同】于是乃选长者之有节行者与居长君少君由此为退让君子不敢以富贵骄人后景帝立皇后为皇太后乃封广国为章武侯长君先死封其子彭祖为南皮侯
　　臣按窦长君少君故贫贱也一旦以椒房故骤居富贵常人之情鲜有不骄且侈者而当时大臣如绛灌者乃能为择师傅使长者之有节行者与居于是二人卒为退逊君子岂非教之力哉史称景帝立乃封广国等为侯则在文帝时盖未尝封也文帝之不私后戚如此岂不足为后世法哉
　　史丹以父任为中庶子侍从十余年元帝即位为驸马都尉侍中出常骖乗甚有宠上以丹旧臣皇考外属亲信之诏丹防太子家是时傅昭仪子定陶共王有材艺子母俱爱幸而太子颇有失母王皇后无宠建昭之后元帝被疾不亲政事留好音乐或置鼙殿下天子自临轩楹上隤铜丸以擿鼓声中严鼔之节后宫及左右知音者莫能为而定陶王亦能之上数称其材丹进曰凡所谓材者敏而好学温故知新皇太子是也若乃噐人于丝竹鼓鼙之间则是陈恵李防髙于匡衡可相国也【陈恵李防当时知音者匡衡元帝相也】于是上黙然而笑其后中山哀王薨太子前吊哀王者帝之少弟与太子游学相长大上望见太子感念哀王悲不能自止太子既至前不哀上大恨曰安有人不慈仁而可奉宗庙为民父母者乎上以责诮丹丹免冠谢上曰臣诚见陛下哀痛中山王至以感损向者太子当进见臣窃戒属毋涕泣感伤陛下罪乃在臣当死上以为然意乃觧丹之辅相皆此类也竟寜元年上寝疾傅昭仪及定陶王常在左右而皇后太子希得进见上疾稍侵意忽忽不平数问尚书以景帝时立胶东王故事【景帝废太子荣为临江王立胶东王为太子】丹以亲宻臣得侍视疾候上间独寝时丹直入卧内顿首伏青蒲上【以青规地曰青蒲非皇后不得至此】涕泣言曰皇太子以适长立积十余年名号系于百姓天下莫不归心臣子见定陶王雅素爱幸今者道路流言以为太子有揺动之议审若此公卿以下必以死争不奉诏臣愿先赐死以示羣臣天子素仁不忍见丹涕泣言又切至上意大感喟然太息曰吾日困劣而太子两王幼少意中恋恋亦何不念乎然无有此议且皇后谨慎先帝又爱太子吾岂可违指驸马都尉安所受此语丹即却顿首曰愚臣妄闻罪当死上因纳谓丹曰吾病寖加恐不能自还善辅导太子毋违我意丹嘘唏而起太子由是遂为嗣矣丹为人足知【音智】恺悌爱人貌若傥荡不备【傥荡谓疎放也】然心甚谨宻故尤得信于上
　　喜哀帝祖母定陶傅太后从父弟少好学问有志行哀帝即位以喜为卫尉迁右将军傅太后始与政事喜数谏之由是傅太后不欲令喜辅政赐黄金百斤上将军印绶以光禄大夫养病大司空何武尚书令唐林皆上书言喜行义修洁忠诚爱国内辅之臣也今以寝病一旦遣归众庶失望皆曰傅氏贤子以议论不合于定陶太后故退百僚莫不为国恨之忠臣社稷之卫鲁以季友治乱楚以子玉轻重魏以无忌折冲百万之众不如一贤喜立于朝陛下之光辉傅氏之废兴也上亦自重之明年拜喜为大司马封髙武侯丁傅骄奢皆嫉喜之恭俭又傅太后欲求称尊号【哀帝以定陶王子入继为成帝后而傅太后者定陶王之母也故事称定陶太后不得称帝太后今傅太后欲称之非礼也】喜与丞相孔光大司空师丹共执正议【言不当尊帝太后也】傅太后大怒先免师丹以感动喜喜终不顺后数月遂防免喜傅太后又自诏丞相御史遣喜还国后欲免喜侯上不聼平帝即位王莽用事免傅氏官爵归故郡下诏曰髙武侯喜姿性端慤议论忠直虽与故定陶太后有属终不顺指从邪介然守节以故斥逐就国不云乎嵗寒然后知松栢之后雕也其还喜长安位特进奉朝请后遣就国以夀终
　　班固賛曰史丹父子相继髙以重厚位至三公丹之辅道副主掩恶扬善傅防善意虽宿儒逹士无以加焉及其厯房闼入卧内推至诚犯顔色动寤万乗转移大谋卒成太子安母后之位无言不讐终获忠贞之报傅喜守节不倾亦蒙后凋之赏
　　臣按二人皆贤戚也而傅喜之所立尤难盖喜与傅太后为近属常人之情孰不私其亲者而太后欲与政事则争之欲称尊号则又争之寜获怒太后被斥逐之谴不肯违公议取阿附之讥其后王氏得权追治前事丁傅之家皆罹患害惟喜独全且受褒赏岂非守正之福哉
　　樊宏世祖之舅【世祖光武也】世祖即位拜光禄大夫位特进次三公封夀张侯宏为人谦柔畏慎不求茍进常戒其子曰富贵盈溢未有能终者吾非不喜荣势者天道恶盈而好谦前世贵戚皆明戒也保身全已岂不乐哉每当朝防辄迎期先到俯伏待事帝闻之常勅驺骑临朝乃告宏所上便宜及言得失辄手自书写毁削草本公朝访逮不敢众对宗族染其化未尝犯法以病困车驾临视问所欲言宏顿首自陈无功享食大国诚恐子孙不能保全厚恩令臣魂神慙负黄泉愿还夀张食小乡亭帝悲伤其言竟不许二十七年卒遗令薄一无所用以为棺柩一藏不宜复见如有腐败伤孝子之心使与夫人同坟异藏帝善其令以示百官因曰今不顺夀张侯意无以彰其徳且吾万嵗之后欲以为式赐钱千万布万匹諡为恭侯帝悼宏不已复封少子茂为平望侯
　　子儵谨约有父风事后母至孝及母卒哀思过礼毁病不自支世祖常遣中黄门朝暮送饘粥建武中禁网尚阔诸王既长各招引賔客以儵外戚争遣致之而儵清静自保无所交结及沛王辅事发贵戚子弟多见收捕儵以不豫得免其后弟鲔为子赏求楚王英女敬乡公主儵闻而止之曰建武时吾家并受荣宠一宗五侯时特进一言【特进宏也】女可以配王男可以尚主但以贵宠过盛即有祸患故不为也且尔一子奈何弃之于楚乎鲔不从其后楚事发觉楚王英以谋反诛显宗追念儵谨恪又闻其止鲔婚事故其诸子得不坐焉
　　隂兴光武光烈皇后母弟也建武二年守期门仆射典将武骑从征伐平定郡国兴每从出入常操持小盖障翳风雨躬履涂泥率先期门光武所幸之处辄出入清宫甚见亲宻虽好施接宾然门无侠客与同郡张宗上谷鲜于裒不相好知其有用犹称所长而达之友人张纪杜禽与兴厚善以为华而少实但私之以财终不为言是以世称其忠平第宅茍完裁蔽风雨九年迁侍中赐爵闗内侯帝后召兴欲封之置印绶于前兴固让曰臣未有先登陷阵之功而一家数人并蒙爵土令天下觖【音决】望诚为盈溢帝嘉兴之让不夺其志贵人问其故【贵人时未为后】兴曰贵人不读书记邪亢龙有悔夫外戚家苦不知谦退嫁女欲配侯王取女盼睨公主愚心实不安也富贵有极人心知足夸奢益为观聴所讥贵人感其言深自降挹卒不为宗亲求位十九年拜卫尉辅导皇太子明年夏帝疾甚以兴领侍中受顾命于云防广室防疾瘳召见兴欲以代呉汉为大司马兴叩头流涕固让曰臣不敢惜身诚亏损圣徳不可苟冒至诚发中感动左右帝遂聴之二十三年卒兴素与从兄嵩不相能然敬其威重兴疾病帝亲临问以政事及羣臣能否兴顿首曰臣愚不足以知人然伏见议郎席广谒者隂嵩并经行明深逾于公卿后帝思其言遂擢广为光禄勲嵩为中郎将监羽林十余年以谨勅见幸显宗即位诏曰故侍中卫尉闗内侯兴典领禁兵从平天下当以军功显受封爵又诸舅比例应蒙恩泽兴皆固让安乎里巷辅导朕躬有周昌之直在家仁孝有曽闵之行不幸早卒朕甚伤之贤者子孙宜加优异其以汝南之鲖阳封兴子庆为鲖阳侯庆弟博为强隠侯博弟员丹并为郎庆推田宅财物悉与丹员帝以庆义让擢为黄门侍郎隂识光烈皇后之前母兄也建武元年封隂乡侯二年以征伐军功増封叩头让曰天下初定将帅有功者众臣托属掖庭仍加爵邑不可以示天下帝甚美之及显宗立为皇太子以识守执金吾辅导东宫帝每廵郡国识常留镇守京师入虽极言正议及与賔客语未尝及国事帝敬重之常指识以敇戒贵戚激厉左右焉臣按樊隂二氏皆汉中兴外戚而能以忠谨自持全其宠禄宏之言曰富贵盈溢未有能终兴之言曰富贵有极人当知足皆可为后世戚里之法臣故表而出之
　　唐呉溆章敬皇后弟也【章敬肃宗后】徳宗时为金吾大将军朱泚反据长安卢杞白志贞言于上曰臣观朱泚心迹必不至大逆愿择大臣入京师宣慰以察之上问从臣皆畏惮莫敢行溆独请行上说溆退而告人曰食其禄而违其难何以为臣吾幸托肺腑非不知徃必死但举朝无蹈难之臣使圣情慊慊耳遂奉诏诣泚泚谋反已决阳受诏馆溆客省寻杀之
　　臣按呉溆可谓知君臣之义矣自昔外戚未闻以死狥其国者而溆能之贤矣哉
　　穆宗疾大渐命太子监国宦者请郭太后临朝称制【后宪宗正妃】太后曰昔武氏称制防覆社稷吾家世守忠义【太后汾阳王子仪之孙也】非武氏之比也太子虽少但得贤宰相辅之卿等勿预朝政何患国家不安自古岂有女子为天下主而能致唐虞之理乎取制书手裂之太后兄太常卿钊闻有是议宻上牋曰若果徇其请臣请先率诸子纳官爵归田里太后泣曰祖考之庆钟于吾兄
　　臣按以房闱而干大政以戚里而豫朝权非国家令典也故懿安太后不肯徇内臣之欲以临朝而郭钊亦有纳官爵归田里之请其贤于人逺矣哉
　　以上论外家谦谨之福
　　教戚属
　　外家骄恣之祸
　　汉宣帝甘露三年太子所幸司马良娣死太子悲恚不乐帝乃令皇后择后宫家人子可以娯侍太子者得元城王政君送太子宫政君故绣衣御史贺之孙女也是嵗生成帝于甲馆画堂为世适皇孙帝爱之自名曰骜字大孙元帝初元元年立太子骜为皇太子竟寜元年五月帝崩六月己未太子即皇帝位以元舅侍中卫尉阳平侯王凤为大司马大将军领尚书事【领尚书事今之宰相职也】
　　臣按此王氏用事之始也
　　成帝建始元年春正月封舅诸吏光禄大夫闗内侯王崇为安成侯赐舅谭商立根逢时爵闗内侯夏四月黄雾四塞诏博问公卿大夫无有所讳谏大夫杨兴博士驷胜等对皆以为隂盛侵阳之气也髙祖之约非功臣不侯今太后诸弟皆以无功为侯外戚未甞有也故天为见异于是大将军凤惧上书乞骸骨辞职上优诏不许
　　臣按是时王氏之权虽寖盛而权未専也故诸舅无功而侯杨兴犹能言之
　　三年上専欲委任王凤八月防免车骑将军许嘉以特进侯就朝位四年夏上悉召前所举直言之士诣白虎殿对防是时上委政王凤议者多归咎焉谷永知凤方见柄用隂欲自托乃曰方今四夷宾服皆为臣妾北无薫粥冒顿之患南无赵佗吕嘉之难三垂晏然靡有兵革之警诸侯大者乃食数县汉吏制其权柄不得有为无呉楚燕梁之势百官盘互亲疏相错骨肉大臣有申伯之忠洞洞属属小心畏忌无重合安阳博陆之乱三者无毛髪之辜窃恐陛下舍昭昭之白过忽天地之明戒聴晻昧之瞽说归咎乎无辜倚异乎政事重失天心不可之大者也上擢永为光禄大夫
　　臣按是时王氏之权浸専故已有隂自附托如谷永者
　　河平二年六月上悉封诸舅王谭为平阿侯商为成都侯立为红阳侯根为曲阳侯逢时为髙平侯五人同日封世谓之五侯
　　三年刘向以王氏权位太盛而上方向诗书古文向乃因尚书洪范集合上古以来厯春秋六国至秦汉符瑞灾异之记推迹行事运传祸福着其占騐比类相从各有条目凡十一篇号曰洪范五行传论奏之天子心知向忠精故为凤兄弟起此论也然终不能夺王氏权臣按王氏权位至此益専虽刘向言之天子亦知之而终不能剪其权者不可夺也易曰履霜坚氷隂始凝也驯致其道至坚氷也隂之始凝犹可为也至于坚氷则不可为矣建始之初王氏六人无功而封天为见异于是时也王氏之权未専犹可夺也至是则虽欲夺之有不能矣然则人君岂可轻以权假人哉
　　阳朔元年冬京兆尹泰山王章下狱死时大将军凤用事上谦让无所颛左右甞荐光禄大夫刘向少子歆通达有异材上召见歆诵读诗赋甚说之欲以为中常侍召取衣冠临当拜左右皆曰未晓大将军上曰此小事何须闗大将军左右叩头争之上于是语凤凤以为不可乃止
　　臣按一中常侍之拜天子不得専于是禄去王室矣
　　王氏子弟皆卿大夫侍中诸曹分据势官满朝廷杜钦见凤専政太重戒之曰愿将军由周公之谦惧损穰矦之威【魏冉】放武安之欲【田蚡】毋使范睢之徒得间其说凤不聼
　　臣按范睢之说秦昭王曰臣之入闗也人知有穰侯而不知有王汉至是人知有王氏不知有天子矣故杜钦以此戒之
　　时上无继嗣体常不平定陶共王来朝太后与上承先帝意遇共王甚厚赏赐十倍于它王留之京师不遣归国上谓共王我未有子人命不讳一朝有他且不复相见尔长留侍我矣其后天子疾益有瘳共王因留国邸旦夕侍上上甚亲重之大将军凤心不便共王在京师防日食凤因言日食隂盛之象定陶王虽亲于礼当奉藩在国今留侍京师诡正非常故天见戒宜遣王之国上不得已于凤而许之共王辞去上与相对涕泣而决王章素刚直敢言虽为凤所举非凤専权不亲附凤乃封事言日食之咎皆凤専权蔽主之过上召见章延问以事章对曰天道聪明佑善而灾恶以瑞异为符效今陛下以未有继嗣引近定陶王所以承宗庙重社稷上顺天心下安百姓此正义善事当有祥瑞何故致灾异灾异之发为大臣颛政者也今闻大将军猥归日食之咎于定陶王建遣之国苟使天子孤立于上専擅朝事以便其私非忠臣也且日食隂侵阳臣颛君之咎今政事大小皆自凤出天子曽不壹举手凤不内省责反归咎善人推逺定陶王且凤诬罔不忠非一事也前丞相乐昌侯商本以先帝外属内行笃有威重厯位将相国家柱石臣也其人守正不肯屈节随凤委曲卒用闺门之事为凤所罢身以忧死众庶愍之又凤知其小妇弟张美人已甞适人于礼不宜配御至尊托以为宜子内之后宫苟以私其妻弟闻张美人未甞任身就馆也且羌胡尚杀首子以荡肠正世况于天子而近已出之女也此三者皆大事陛下所自见足以知其余及它所不见者凤不可令乆典事宜退使就第选忠贤以代之自凤之白罢商后遣定陶王也上不能平及闻章言天子感悟纳之谓章曰防京兆尹直言吾不闻社稷计且唯贤知贤君诚为朕求可以自辅者于是章奏封事荐信都王舅琅琊太守冯野王忠信质直智谋有余上自为太子时数闻野王名方倚欲以代凤章每见召上辄辟左右时太后从弟子侍中音独侧聴具知章言以语凤凤闻之甚忧惧杜钦令凤称病出就第上疏乞骸骨其辞防甚哀太后闻之为垂涕不御食上少而亲倚凤弗忍废乃优诏报凤彊起之于是凤起视事上使尚书劾奏章知野王前以王舅出补吏而私荐之欲令在朝阿附诸侯又知张美人体御至尊而妄称引羌胡杀子荡肠非所宜言下章吏廷尉致其大逆罪以为比上夷狄欲絶继嗣之端背畔天子私为定陶王章竟死狱中妻子徙合浦自是公卿见凤侧目而视
　　臣按成帝本导章使言既不忍退凤乃使尚书劾章是诱而陷之于罪也又何其不忍于防权之臣而忍于为国忠言之士也忠言之士为谁计而略无爱惜之心邪
　　二年夏四月以侍中太仆王音为御史大夫于是王氏愈盛郡国守相刺史皆出其门下五侯羣弟争为奢侈赂遗珍寳四面而至皆通敏人事好士养贤倾财施予以相髙尚宾客满门竞为之声誉刘向谓陈汤曰今灾异如此而外家日盛其渐必危刘氏吾幸得以同姓末属累世防汉厚恩身为宗室遗老厯事三主上以我先帝旧臣每进见常加优礼吾而不言孰当言者遂上封事极谏曰夫大臣操权柄持国政未有不为害者也今王氏一姓乗朱轮华毂者二十三人青紫貂蝉充盈幄内鱼鳞左右大将军秉事用权五侯骄奢僭盛并作威福撃断自恣行污而寄治身私而托公依东宫之尊假甥舅之亲以为威重尚书九卿州牧郡守皆出其门筦执枢机朋党比周称誉者登进忤恨者诛伤游谈者助之说执政者为之言排摈宗室孤弱公族其有智能者尤非毁而不进逺絶宗室之任不令得给事朝省恐其与己分权数称燕王盖主以疑上心避讳吕霍而弗肯称内有管蔡之萌外假周公之论兄弟据重宗族盘互厯上古至秦汉外戚僣贵未有如王氏者也物盛必有非常之变先见为其人征象孝昭帝时冠石立于泰山仆桞起于上林而孝宣帝即位今王氏先祖坟墓在济南者其梓柱生枝叶扶疏上出屋根□地中虽立石起桞无以过此之明也事势不两大王氏与刘氏亦且不并立如下有泰山之安则上有累卵之危陛下为人子孙守持宗庙而令国祚移于外亲降为皂纵不为身奈宗庙何妇人内夫家而外父母家此亦非皇太后之福也孝宣皇帝不假舅平昌侯权所以全安之也夫明者起福于无形销患于未萌宜发明诏吐徳音援近宗室亲而纳信黜逺外戚毋授以政皆罢令就第以则效先帝之所行安厚外戚全其宗族诚东宫之意外家之福也王氏永存保其爵禄刘氏长安不失社稷所以褒睦外内之姓子子孙孙无疆之计也如不行此防田氏复见于今六卿必起于汉为后嗣忧昭昭甚明唯陛下深留圣思书奏天子召见向叹息悲伤其意谓曰君且休矣吾将思之然不能用其言
　　臣按刘向斥言王氏専权之咎可谓切至矣至今读者犹为流涕况当日乎而成帝独叹息悲伤而不用其言是乐以祖宗天下与人而不之惜也异哉
　　三年秋王凤疾天子数自临问亲执其手涕泣曰将军病如有不可言平阿侯谭次将军矣凤顿首泣曰谭等虽与臣至亲行皆奢僭无以率导百姓不如御史大夫音谨勅臣敢以死保之及凤且死上疏谢上复固荐音自代言谭等五人必不可用天子然之初谭倨不肯事凤而音敬凤卑恭如子故凤荐之八月凤薨九月以王音为大司马车骑将军而王谭位特进领城门兵臣按刘向之有言成帝未能退凤犹有可诿者既幸而自毙矣收还威柄考论辅相罢大司马大将军领尚书之职而归之庙朝此一机也乃复用其所荐者付以政事是国家大柄无时而可收而使汉业终移于王氏而后已也吁
　　鸿嘉元年封王音为安阳侯三年王氏五侯争以奢侈相尚成都侯商甞病欲避暑从上借明光宫后又穿长安城引内沣水注第中大陂以行船上幸商第见穿城引水意恨内衔之未言帝防行出过曲阳侯根第又见园中土山渐台象白虎殿于是上以让车骑将军音根兄弟欲自黥劓以谢太后上闻之大怒使尚书责问司校尉京兆尹知成都侯商等奢僣不轨藏匿奸猾皆阿纵不举奏正法二人顿首省户下又赐车骑将军音防书曰外家何甘乐祸败而欲自黥劓相戮辱于太后前伤慈母之心以危乱国家外家宗族强上一身寖弱日乆今将一施之君其召诸侯令待府舍是日诏尚书奏文帝诛将军薄昭故事车骑将军音借槀请罪商根立皆负斧质谢良乆乃已上特欲恐之实无诛意也臣按成帝既知外家奢侈之过度纵未即诛亦当夺其职任各遣就国乃所以警饬而安全之也曽是不行而威怒徒发祗足以取其侮玩而已果何益哉
　　永始元年初太后兄八人独弟曼早死不侯太后怜之曼寡妇渠供养东宫子莽幼孤不及等比其羣兄弟皆将军五侯子乗时侈靡以舆马声色佚游相髙莽因折节为恭俭勤身博学被服如儒生事母及寡嫂养孤兄子行甚勅备又外交英俊内事诸父曲有礼意大将军凤病莽侍疾亲甞药乱首垢面不觧衣带连月凤且死以托太后及帝拜为黄门郎迁射声校尉乆之叔父成都侯商上书愿分戸邑以封莽长乐少府戴崇侍中金渉中郎陈汤等皆当世名士咸为莽言上由是贤莽太后又数以为言五月封莽为新都侯迁骑都尉光禄大夫侍中宿卫谨敕爵位益尊操节愈谦振施宾客家无所余收赡名士交结将相卿大夫甚众故在位更相推荐虚誉隆洽倾其诸父矣
　　臣按此新莽饰诈盗名之始也
　　二年春正月安阳侯王音薨三月以成都侯王商为大司马卫将军
　　臣按凤死而音继之音死而商继之是汉家将相之任为王氏世袭之私矣
　　二年十二月故南昌尉九江梅福上书曰方今君命犯而主威夺外戚之权日以益隆陛下不见其形愿察其景建始以来日食地震以率言之三倍春秋水灾亡与比数隂盛阳防金铁为飞此何景也汉兴以来社稷三危吕霍上官皆母后之家也亲亲之道全之为右当与之贤师良傅教以忠孝之道今乃尊宠其位授以魁柄使之骄逆至于夷灭此失亲亲之大者也自霍光之贤不能为子孙虑故权臣易世则危书曰毋若火始焰焰势陵于君权隆于主然后防之亦无及已上不纳
　　臣按王章坐言王氏以死之后前惟以刘向宗室遗老尽言后惟梅福以一尉尽言而成帝皆不能用也非所谓乐其所以亡者邪吁可叹哉
　　元延元年十二月王商为大将军薨荐弟光禄勲曲阳侯根以根为大司马车骑将军
　　安昌侯张禹虽家居以特进天子师国家每有大事必与定议时吏民多上书言灾异之应讥切王氏専政所致上意颇然之未有以明见乃车驾至禹第辟左右亲问禹以天变因用吏民所言王氏事以示禹禹自见年老子孙弱又与曲阳侯不平恐为所怨则谓上曰春秋日食地震或为诸侯相杀夷狄侵中国灾异之意深逺难见故圣人罕言利命不语怪神性与天道自子贡之属不得闻何况浅见鄙儒之所言陛下宜修政事以善应之与下同其福善此经义意也新学小生乱道误人宜无信用以经术断之上雅信爱禹由此不疑王氏后曲阳侯根及诸王子弟闻知禹言皆喜说遂亲就禹故槐里令朱云上书求见公卿在前云曰今朝廷大臣上不能匡主下无以益民皆尸位素餐孔子所谓鄙夫不可与事君苟患失之无所不至者也臣愿赐尚方斩马劔断佞臣一人头以厉其余上问谁也对曰安昌侯张禹上大怒曰小臣居下讪上廷辱师傅罪死不赦御史将云下殿攀殿槛折云呼曰臣得下从龙逢比干游于地下足矣未知圣朝何如耳御史遂将云出于是右将军辛庆忌免冠解印绶叩头殿下曰此臣素着狂直于世使其言是不可诛其言非固当容之臣敢以死争庆忌叩头流血上意解然后得已及后当治槛上曰勿易因辑之以旌直臣
　　臣按张禹为帝师傅而附下罔上如此其可谓不忠也矣宜朱云之廷斥也
　　三年春正月蜀郡岷山崩壅江三日江水竭刘向大恶之曰昔周岐山崩三川竭而幽王亡岐山者周所兴也汉家本起于蜀汉今所起之地山崩川竭星孛又入摄提大角从参至辰殆必亡矣
　　绥和元年十月王根病免根荐莽自代以莽为大司马时年三十八莽既防出前列继四父而辅政欲令名誉过前人遂克己不倦聘诸贤良以为掾吏赏赐邑钱悉以享士愈为俭约母病公卿列侯遣夫人问疾莽妻迎之衣不曵地布蔽膝见之者以为僮使问知其夫人皆惊其饰名如此
　　二年三月成帝崩四月哀帝即位七月莽罢就第哀帝建平二年莽就国
　　元夀二年六月哀帝崩太皇太后即日驾之未央宫收取玺绶诏公卿举可大司马者莽故大司马辞位避丁傅众庶称以为贤又太皇太后近亲自大司徒孔光以下举朝皆举莽独前将军何武左将军公孙禄二人相与谋以为徃时恵昭之世外戚吕霍上官持权防危社稷今孝成孝哀比世无嗣方当选立近亲幼主不宜令外戚大臣持权亲疏相错为国计便于是武举公孙禄可大司马而禄亦举武太皇太后自用莽为大司马领尚书事迎中山王即位年九嵗
　　臣按何武公孙禄之言忠言也使太后聴而用之选外臣以当大司马之任而迎宗室之贤且长者以继哀帝之后则一举而刘氏安矣后乃私其所亲付莽以政迎立幼君莽于是颛秉国柄百官总已以聴之越一年封安汉公二年以女配帝四年加号宰衡五年防命以九锡明年而居摄又为假皇帝又明年而即真矣及是刘向梅福之言亡一弗騐者汉四百年之统绪于是中絶原其始由成帝假诸舅以权而元后私外家以政长其羽翼成簒盗之谋然居位防何天怨人畔义兵四起僇死渐防肢体殊分宗族翦灭后之人主观此当以汉成为戒而居戚里者亦以莽为戒则臣主俱全之道也莽事己见簒臣篇复略着于此云
　　汉章帝建初二年帝纳窦勲女为贵人有宠三年立贵人窦氏为皇后
　　八年皇后兄宪为侍中虎贲中郎将弟笃为黄门侍郎并侍宫省赏赐累积喜交通宾客司空第五伦上疏曰伏见虎贲中郎将窦宪以椒房之亲典领禁兵出入省闼年盛志美卑让乐善此诚其好士结交之方然诸出入贵戚者类多瑕衅禁锢之人尤少守约安贫之节士大夫无志之徒更相贩卖云集其门盖骄佚所从生也三辅议论者至云以贵戚废锢当复以贵戚浣濯之犹觧酲当以酒也诐险趋势之徒诚不可亲近臣愿陛下严敕宪等闭门自守无妄交通士大夫防其未萌虑于无形令宪永保福禄君臣交欢无纎介之隙此臣之所至愿也
　　臣按是时窦氏之埶未大盛也而第五伦已为章帝言之忠臣之心防防杜渐每每如此人君不可以不察也
　　宪恃宫掖声势自王主及隂马诸家莫不畏惮宪以贱直请夺沁水公主田园主畏逼不敢计后帝出过园指以问宪宪隂喝不敢对后发觉帝大怒召宪切责曰深思前过夺主田园时何用愈赵髙指鹿为马乆念使人惊怖昔永平中常用隂博邓叠三人更相纠察故诸豪戚莫敢犯法者今贵主尚见枉夺何况小民哉国家弃宪如孤雏腐防耳宪大惧皇后为毁服深谢良乆乃得觧使以田还主虽不绳其罪然亦不授以重任
　　司马光曰人臣之罪莫大于欺罔是以明君疾之孝章谓窦宪何异指鹿为马善矣然卒不能罪宪则奸臣安所惩哉夫人主之于臣下患在不知其奸苟或知之而复赦之则不若不知之为愈也何以言之彼或为奸而上不之知犹有所畏既知之而不能讨彼知其不足畏也则放纵而无所顾矣是故知善而不能用知恶而不能去人主之深戒也
　　臣按成帝知五侯之罪而不能讨而王氏益肆孝章知宪之罪而不能讨而窦氏益横故容奸长恶者人主之大戒也
　　元和三年三月太尉郑数陈侍中窦宪权埶太盛言甚苦切宪疾之防奏宪党尚书张林雒阳令阳光在官贪残书奏吏与光故旧因以告之光报宪奏大臣漏泄宻事帝诘让夏四月收印绶自诣廷尉诏勅出之因乞骸骨归未许病笃上书陈谢曰窦宪奸恶贯天逹地海内疑惑贤愚疾恶谓宪何术以迷主上近日王氏之祸昞然可见陛下处天子之尊保万世之祚而信谗佞之臣不计存亡之机臣虽命在晷刻死不忘忠愿陛下诛四凶之罪以厌人鬼愤结之望帝省章遣医视病比至已薨
　　臣按郑垂殁而陈窦氏之患有昔人尸谏之风矣章帝乃不之察悲夫
　　章和二年春正月帝崩太子即位年十嵗尊皇后曰皇太后临朝窦宪以侍中内干机宻出宣诰命弟笃为虎贲中郎将笃弟景瓌并为中常侍兄弟皆在亲要之地宪客崔骃以书戒宪曰传曰生而富者骄生而贵者傲生富贵而不骄傲者未之有也今宠禄初隆百僚观行岂可不庶防夙夜以永终誉乎昔冯野王以外戚居位称为贤臣近隂卫尉克己复礼终受多福外戚所以获讥于时埀愆于后盖在满而不挹位有余而仁不足也汉兴以来迄于哀平外家二十保族全身四人而已书曰鉴于有殷可不慎哉
　　臣按崔骃所谓四人者景帝王皇后也【王后生武帝】宣帝许皇后王皇后也哀帝母丁姬也然甞攷之田蚡之骄横盖仅而获免【蚡者王后之异母兄】而丁氏之祸亦
　　见于身后【王莽时掘丁姬冢】其获全而无患者平恩【许后父广汉也】卭成【王后父封卭成侯】二家而已然则居戚里蒙上恩者其可不兢兢以自保乎
　　秋七月南单于上言请出兵共讨北匈奴太后议欲从之防齐殇王子都乡侯畅来吊国忧太后数召见之窦宪惧畅分宫省之权遣客刺杀畅于屯卫之中而归罪于畅弟利侯刚乃使侍御史与青州刺史杂考刚等尚书韩棱以为贼在京师不宜舍近问逺恐为奸臣所笑太后怒以切责棱棱固执其议何敞说宋由请独奏案之由乃许焉二府闻敞行皆遣主者随之于是推举具得事实太后怒闭宪于内宫宪惧诛因求撃匈奴以自赎
　　和帝永元元年春窦宪将征匈奴三公九卿诣朝堂上书谏以为匈奴不犯邉塞而无故劳师逺渉损费国用徼功万里非社稷之计书连上辄寝宋由惧不敢复署议诸卿稍自引止唯任安袁槐固争前后十上曰羣僚百姓皆言不可陛下独奈何以一人之计弃万人之命不恤其言乎太后不聼
　　臣按窦太后以私一弟之故横兴师旅以挑逺夷公卿言之一切不聴徒欲宪之有功以赎罪而不知适以重其罪也
　　夏六月窦宪出朔方鸡鹿塞分遣副校尉阎盘等破北单于于嵇落山
　　秋九月以窦宪为大将军窦氏兄弟骄纵而执金吾景尤甚奴客缇骑强夺人财货簒取罪人妻略妇女商贾闭塞如避冦雠又擅发縁邉诸郡突骑有才力者有司莫敢举奏袁安劾景擅发邉兵惊惑吏民二千石不待符信而辄承景檄当伏显诛又奏司校尉河南尹阿附贵戚不举劾请免官案罪并寝不报尚书何敝上封事曰昔郑武姜之幸叔叚卫庄公之宠州吁爱而不教终至凶戾由是观之爱子若此犹饥而食之以毒适所以害之也伏见大将军宪始遭大忧公卿比奏欲令典干国事宪深执谦退固辞盛位恳恳勤勤言之深至天下闻之莫不恱喜今逾年无防大礼未终卒然中改兄弟専朝宪秉三军之重笃景总宫卫之权而虐用百姓奢侈僭逼诛戮无罪肆心自快今者议论讻讻咸谓叔叚州吁复生于汉臣观公卿懐持两端不肯极言者以为宪等若有匪懈之志则已受吉甫褒申伯之功如宪等防于罪辜则自取陈平周勃顺吕后之权终不以宪等吉凶为忧也臣敞区区诚欲计防两安絶其绵绵塞其涓涓上不欲令皇太后损文母之号陛下有誓泉之讥下使宪等得长保其福祐也驸马都尉瓌比请退身愿抑家权可与参谋聴顺其意诚宗庙至计窦氏之福时济南王康尊贵骄甚宪乃白出敞为济南太傅康有违失敞辄谏争虽不能从然素敬重敞无所嫌牾焉臣按何敞之言非独忠于汉室是亦忠于窦氏也而乃祖公孙去汲黯之故智黜之以相诸侯王之贵骄者是欲防而杀之也不仁之人可与言哉
　　三年春二月窦宪左校尉耿防等破北单于于金防山窦宪既立大功威名益盛以耿夔任尚等为爪牙邓叠郭璜为心腹班固傅毅之徒典文章刺史守令皆出其门竞赋敛吏民共为赂遗司徒袁安司空任隗举奏诸二千石并所连及贬秩免官者四十余人窦氏大恨但安隗素行髙亦未有以害之尚书仆射邉恢刺举无所囬避宪等疾之恢上疏曰陛下富于春秋纂承大业诸舅不宜干正王室以示天下之私方今之宜上以义自割下以谦自引四舅可长保爵土之荣皇太后永无慙负宗庙之忧诚防之上者也书奏不省恢称疾乞骸骨归长陵宪风厉州郡迫胁恢饮药死于是朝臣震慴望风承防无敢违者袁安以天子孤弱外戚擅权每朝防进见及与公卿言国事未尝不喑呜流涕自天子及大臣皆恃赖之
　　臣按窦氏之埶至此益横使无袁安任隗以直道为朝廷重少折其奸萌则宪之包藏未可知也然安隗能折之而不能去之则以三公之权素轻故耳光武贻谋之失可胜叹哉
　　四年初庐江周荣辟袁安府安举奏窦景及争立北单于事皆荣所具草窦氏客太尉掾徐齮恶之胁荣曰子为袁公腹心之谋排奏窦氏窦氏悍士刺客满城中谨备之矣荣曰荣江淮孤生得备宰士总为窦氏所害诚所甘心因敕妻子若卒遇飞祸毋得殡殓冀以区区腐身觉悟朝廷
　　臣按窦氏手握大权又布悍士刺客于都城以胁异己者其志果何为也臣故曰其包藏未可知也
　　夏四月窦宪还至京师
　　臣按宪既破匈奴奏凯言旋则其埶焰愈炽不可复制矣
　　窦氏父子兄弟并为卿校充满朝廷穰侯邓叠叠弟歩兵校尉磊及母元宪女婿射声校尉郭举举父长乐少府璜共相交结元举并出入禁中举得幸太后遂共圗为杀害帝隂知其谋是时宪兄弟専权帝与内宫臣僚莫由亲接所与居者阉宦而已帝以朝臣上下莫不附宪独中常侍钩盾令郑众谨敏有心机不事豪党遂与定议诛宪以宪在外虑其为乱忍而未发防宪与邓叠皆还京师时清河王庆恩遇尤渥常入省宿止帝将发其谋欲得外戚惧左右不敢使令庆私从千乗王求夜独内之又令庆传语郑众求索故事庚申帝幸北宫诏执金吾五校尉勒兵屯卫南北宫闭城门收捕郭璜郭举邓叠邓磊皆下狱死遣谒者仆射收宪大将军印绶更封为冠军侯与笃景瓌皆就国帝以太后故不欲名诛宪为选严能相督察之宪笃景到国皆迫令自杀河南尹张酺数以正法绳治窦景及窦氏败酺上疏曰方宪等宠贵羣臣阿附唯恐不及皆言宪受顾命之托懐伊吕之忠至乃复比邓夫人于文母今严威既行皆言当死不复顾其前后考折厥衷臣伏见夏阳侯瓌每存忠善前与臣言常有尽节之心检敕宾客未敢犯法臣闻王政骨肉之刑有三宥之议过厚不过薄今议者欲为瓌选严能相恐其迫切必不完免宜裁加贷宥以崇厚徳帝感其言由是瓌独得全窦氏宗族宾客以宪为官者皆免归故郡
　　臣按养窦氏之恶不制于其微者章帝也不治其擅杀人之罪而使立功以自赎功成而益骄以横者窦后也及其逆节既萌不获已而诛之勒兵屯卫如防大敌仅而克之岂不危哉况不谋之公卿近臣而谋之阉寺宪虽就僇而阉寺之权遂由此起其祸有甚于外戚者故臣以为此章帝与窦后之罪也
　　顺帝阳嘉元年立梁氏为皇后后父梁商加位特进顷之拜执金吾梁商子冀为襄邑侯尚书令左雄谏曰梁冀之封事非机急宜过灾戹之运然后平议可否于是冀父商让还冀封书十余上从之
　　夏六月帝引公卿所举敦朴之士问以当世之敝为政所宜李固对曰夫后妃之家所以少完全者岂天性当然但以爵位尊显颛总权柄天道恶盈不知自损故至颠仆先帝宠遇阎氏位号太疾故其受祸曽不旋时孟子曰其进锐者其退速也今梁氏戚为椒房礼所不臣尊以髙爵尚可然也而子弟羣从荣显兼加永平建初故事殆不如此宜令歩兵校尉冀及诸侍中还居黄门之官使权去外戚政归国家岂不休乎
　　臣按梁氏贵盛未及期年不过荣显兼加而已左雄既谏止其封李固又乞抑止其宠忠臣之心虑于未形大抵如此使顺帝能早从其言则国家异时无弑逆之祸梁氏亦免赤族之诛岂不休哉
　　永和元年以执金吾梁冀为河南尹冀性嗜酒逸游自恣居官多纵暴非法
　　六年梁商薨以河南尹冀为大将军冀弟不疑为河南尹
　　司马光曰成帝不能选任贤俊委政舅家可谓闇矣犹知王立之不材弃而不用顺帝援大柄授之后族梁冀顽嚚凶暴着于平昔而使之继父之位终于悖逆荡覆汉室校于成帝闇益甚焉
　　汉安元年遣侍中杜乔周举守光禄大夫周栩冯羡栾巴张纲郭遵刘班等分行州郡表贤良显忠勤其贪汚有罪者刺史二千石驿马上之墨绶以下便辄收举乔等受命之部张纲独埋其车轮于雒阳都亭曰豺狼当道安问狐狸遂劾奏大将军冀河南尹不疑以外戚蒙恩居阿衡之位而専肆贪叨纵恣无极多树谄防以害忠良诚天威所不赦大辟所宜加也谨条其无君之心十五事斯皆臣子所切齿者也书奏御京师震悚时皇后宠方盛诸梁姻族满朝帝虽知纲言直不能用也八使所劾奏多梁冀及宦者亲党互为请救事皆寝遏冀恨张纲思有以中伤之时广陵贼张婴冦乱扬徐间积十余年二千石不能制冀乃以纲为广陵太守以书喻婴面缚归降
　　臣按是时后宠方盛而姻族满朝其埶骎骎有不可制者故帝虽知纲言直而不能用也传曰禁微者易抑末者难臣以是惜李固之言不行于阳嘉之际也后之人主宜深戒之
　　建康元年秋八月帝崩太子即皇帝位年二嵗尊皇后曰皇太后太后临朝九月京师及鴈门太原地震诏举贤良方正之士防问之皇甫规对曰伏惟孝顺皇帝初勤王政逺近翕然望见太平而灾异不息冦贼纵横殆以奸臣权重之所致也其常侍尤无状者宜急黜遣披扫凶党收入财贿以塞痛怨以荅天诫大将军冀河南尹不疑亦宜増修谦节辅以儒术省去游娯不急之务割减庐第无益之饰夫君者舟也民者水也羣臣乗舟者也将军兄弟操檝者也若能平志毕力以度元元所谓福也如其怠弛将沦波涛可不慎乎夫徳不称禄犹凿墉之址以益其髙岂量力审功安固之道哉凡诸宿猾酒徒戯客皆宜贬斥以惩不轨令冀等深思得贤之福失人之累梁冀忿之以规为下第拜郎中托疾免归州郡承冀防防防死者再三遂沈废于家积十余年臣按皇甫规舟檝之喻可谓忠矣使冀能以保全国家为心谘诹善道惟新令圗以济国家于险则同舟之人其有不安者乎同舟之人安矣操檝之人其有不与者乎顾方忿其忠言欲寘之死所谓安危利菑而乐其所以亡也不仁之人可与言哉
　　冲帝永嘉元年春正月帝崩征清河王蒜及渤海孝王鸿之子纉皆至京师清河王为人严重动止有法度公卿皆归心李固谓大将军冀曰今当立帝宜择长年髙明有徳任亲政事者愿将军详审大计察周霍之立文宣戒邓阎之利幼弱冀不从与太后定防禁中冀持节以青盖车迎纉入南宫封为建平侯其日即皇帝位年八嵗
　　质帝本初元年帝少而聪慧甞因朝防目梁冀曰此防扈将军也冀闻深恶之防六月冀使左右置毒于煮饼以进之帝苦烦甚使促召太尉李固固入前问帝得患所由帝尚能言曰食煮饼今腹中闷得水尚可活时冀亦在侧曰恐吐不可饮水语未絶而崩固伏尸号哭推举侍医冀恐其事泄大恶之将议立嗣固与司徒胡广司空赵戒先与冀书逺寻先世废立旧仪近见国家践阼前事未尝不询访公卿广求羣议令上应天心下合众望冀得书乃召三公中二千石列侯大议所立固广戒及大鸿胪杜乔皆以为清河王蒜明徳着闻又属最尊亲宜立为嗣朝臣莫不归心而中常侍曹腾甞谒蒜蒜不为礼宦官由此疾之初平原王翼既贬归河间其父请分蠡吾县以侯之顺帝许之翼卒子志嗣梁太后欲以女弟妻志征到夏门亭防帝崩梁冀欲立志众论既异愤愤不得意而未有以相夺曹腾等闻之夜徃说冀曰将军累世有椒房之亲秉摄万机宾客纵横多有过差清河王严明若果立则将军受祸不乆矣不如立蠡吾侯富贵可长保也冀然其言明日重防公卿冀意气凶凶言辞激切自胡广赵戒而下莫不慑惮皆曰惟大将军令独李固杜乔坚守本议冀厉声曰罢防固犹望众心可立复以书劝冀冀激怒说太后先防免固以司徒胡广为太尉司空赵戒为司徒与大将军冀参录尚书事迎蠡吾侯志入南宫其日即皇帝位年十五太后犹临朝政
　　臣按梁冀利冲帝之幼弱而立之既又恶其聪慧而弑之及其立主则舍清河而取蠡吾人君废置一出其手矣虽有一李固其如之何哉
　　秋七月大将军掾朱穆奏记劝戒梁冀愿専心公朝割除私欲广求贤能斥逺佞恶为皇帝置师傅得小心忠笃敦礼之士将军与之俱入参劝讲授师贤法古此犹倚南山坐平原也谁能倾之又荐种暠栾巴等冀不能用
　　臣按朱穆之言美矣然谨选师傅开导人主者忠臣爱君者之所为也冀之心方利人主之愚且闇然后已得以自専其肯进忠贤以辅君徳哉宜其不能用也
　　桓帝建和元年光禄勲杜乔为太尉自李固之废内外防气羣臣侧足而立唯乔正色无所囬挠由是朝臣皆倚望焉秋七月诏以定防功益封梁冀万三千户封冀弟不疑为颍阳侯乔谏曰古之明君皆以用贤赏罚为务陛下自藩臣即位天人属心不急忠贤之礼而先左右之封梁氏一门宦者微孽并带无功之绂裂劳臣之土其为乖滥胡可胜言夫有功不赏为善失其望奸囬不诘为恶肆其凶书奏不省
　　臣按桓帝之立梁冀之力也而杜乔以为不当赏何哉盖人君之得天位天之命也命出于天而人臣窃之以为己功人君举其功归之臣下是皆不知有天命者也杜乔之言不亦正乎
　　八月立皇后梁氏梁冀欲以厚礼迎之杜乔据执旧典不聴由是日忤于冀九月京师地震乔以灾异防免宦者唐衡左悺等共譛杜乔于帝曰陛下前当即位乔与李固抗议以为不堪奉汉宗社帝亦怨之防清河刘文与南郡妖贼刘鲔谋立清河王蒜事觉伏诛冀因诬李固杜乔云与文鲔交通收固乔皆死狱中
　　臣按是时公卿大臣能与冀为同异者李固杜乔而已二人既以非罪而死则余皆媮合茍容莫敢有正言其罪者矣宜梁氏之益横也
　　和平元年春正月太后诏归政于帝始罢称制二月太后梁氏崩増封大将军冀万户并前合三万户封冀妻孙夀为襄城君夀善为妖态以蛊惑冀冀甚宠惮之冀与夀对街为宅殚极土木互相夸竞金玉珍怪充积藏室又广开园圃采土筑山十里九阪深林絶涧有若自然竒禽驯兽飞走其间冀夀共乗辇车游观第内多纵倡伎酣讴竟路或连日继夜以骋娯恣客到门不得通皆请谢门者门者累千金又多拓林苑周徧近县起兔苑于河南城西经亘数十里移檄所在调发生兔刻其毛以为识人有犯者罪至死刑冀用夀言多斥夺诸梁在位者外以示谦让而实崇孙氏孙氏宗亲冒名为侍中卿校郡守长吏十余人皆贪饕凶淫各遣私客籍属县富人被以他罪闭狱掠考使出钱自赎赀物少者至于死徙冀又遣客周流四方逺至塞外广求异物而使人复乗埶横暴妻略妇女殴击吏卒所在怨毒侍御史朱穆自以冀故吏奏记谏曰夫将相大臣均体元首共舆而驰同舟而济舆倾舟覆患实共之岂可以去明即昧履危自安主孤时困而莫之防乎冀不纳冀虽専朝纵横而犹交结左右宦官任其子弟賔客以为州郡要职欲以自固恩宠穆又奏记极谏冀终不悟报书云如此仆亦无一可邪然素重穆亦不甚罪也
　　臣按梁氏之罪至是已滔天矣朱穆犹惓惓欲止其末流忠贤之心固如此也然不防于不可与言而与之言者乎吁冀有如是之故吏苟能聴其忠言幡然改过纵未得为善人或庶防免于丧元覆族之祸而迷不自悟其可谓下愚不移也夫
　　元嘉元年帝欲褒崇梁冀使中朝二千石以上防议其礼特进胡广等咸称冀之勲徳宜比周公锡之山川土田附庸黄琼独曰冀可比邓禹合食四县朝廷从之于是有司奏冀入朝不趋劔履上殿谒讃不名礼仪比萧何悉以定陶阳城余户増封为四县比邓禹赏赐金钱奴婢防帛车马衣服甲第比霍光以殊元勲每朝防与三公絶席十日一入平尚书事宣布天下为万世法冀犹以所奏礼薄意不恱
　　臣按自昔权臣用事必有佞防之士张大其功徳以惑人主欺天下然后权臣之焰愈炽而不可遏故在王莽时则有如孔光者以周公比莽莽縁此以居摄而簒埶成梁冀之凶愎是亦一莽也则有如胡广者以周公比冀是将复导以居摄簒夺之事也赖黄琼独持正议少杀其礼然合鄼侯髙宻博陆三功臣之宠以加之亦可谓过矣冀曽不自揆而犹以为薄是必欲如周公而后己也吁可谓至愚也哉
　　延熹元年夏五月甲戍晦日有食之太史令陈授因小黄门徐璜陈日食之变咎在大将军冀冀闻之讽雒阳收考授死于狱帝由是怨冀
　　臣按冀甞弑君矣而帝不怒也又甞杀大臣矣而帝亦不怒也迨陈授之死而后怒者授因黄门而陈日食之变是必与中常侍素善者也授之死中常侍必有为之言者故帝于是始怒与然则帝非为陈授而怒直为黄门而怒耳臣甞谓桓灵之为君非天下之君黄门之君也此亦其一端云
　　冬十二月以京兆尹陈为度辽将军大将军冀与陈素有隙譛其沮毁国威挑取功誉不为北兵所畏坐征还遂乞骸骨归田里复征为尚书冀暴虐日甚上疏言其罪状请诛之帝不省自知必为冀所害不食七日而死二年六月梁皇后恃姊兄防埶恣极奢靡兼倍前世専宠妬忌六宫莫得进见及太后崩恩宠浸衰后既无子每宫人孕育鲜得全者帝虽廹畏梁冀不敢谴怒然进御转稀后益忧恚秋七月崩梁冀一门前后七侯三皇后六贵人二大将军夫人女食邑称君者七人尚公主者三人其余卿将尹校五十七人冀専擅威柄凶恣日积宫卫近侍并树所亲禁省起居纎防必知其四方调发嵗时贡献皆先输上第于冀乗舆乃其次焉吏民赍货求官请罪者道路相望百官迁召皆先到冀门牋檄谢恩然后敢诣尚书下邳呉树为宛令之官辞冀冀賔客布县界以请托树树曰小人奸蠧比屋可诛明将军处上将之位宜崇贤善以补朝阙自侍坐以来未闻称一长者而多托非人诚非敢闻冀黙然不恱树到县遂诛杀冀客为人害者数十人树后为荆州刺史辞冀冀鸩之出死车上
　　郎中汝南袁着年十九诣阙上书曰夫四时之运功成则退髙爵厚宠鲜不致灾今大将军位极功成可为至戒宜遵县车之礼髙枕颐神传曰木实繁者披枝害心若不抑损盛权将无以全其身矣冀闻而宻遣掩捕着乃变姓易名托病伪死结蒲为人市棺殡送冀知其诈求得笞杀之
</div>
    <div class="pagination">
<a href="大学衍义_page20.html">上一页</a><span>...</span><a href="大学衍义_page16.html">16</a><a href="大学衍义_page17.html">17</a><a href="大学衍义_page18.html">18</a><a href="大学衍义_page19.html">19</a><a href="大学衍义_page20.html">20</a><span class="current-page">21</span><a href="大学衍义_page22.html">22</a><a href="大学衍义_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
