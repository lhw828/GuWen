<!DOCTYPE html>
<html>
 <head>
  <meta charset="utf-8"/>
  <title>
   扬子法言 - 第 1 页/共 2 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   扬子法言 - 第 1 页/共 2 页
  </h1>
  <div class="content">
   御制书扬雄法言
　　偶观法言用智之句喜其有卓识可谓明哲矣夫奔垒之车沉流之航迫不及待安用其智然不有未奔沉之先乎是诚明哲者所宜思也既而笑雄之能为比言而不能行夫刘棻为车航之小而莽为车航之大剧秦美新为在奔沉之先乎抑在奔沉之后乎雄何不思于奔沉之先以致生而有投阁之惊死而蒙莽大夫之諡则是雄之为言仍虗饰之车有系之航耳吾于是知言顾行行顾言之为难也且以知立言之不可不慎也







　　钦定四库全书　　　　　子部一
　　扬子法言　　　　　　　儒家类
　　提要
　　【臣】等谨案扬子法言十卷汉扬雄撰宋司马光集注考汉书艺文志儒家扬雄所序三十八篇注曰法言十三雄本传具列其目曰学行第一吾子第二脩身第三问道第四问神第五问明第六寡见第七五百第八先知第九重离第十渊骞第十一君子第十二孝至第十三凡所列汉人著述未有若是之详者葢当时甚重雄书也自程子始谓其蔓衍而无断优柔而不决苏轼始谓其以艰深之词文浅易之説至朱子作通鉴纲目始书莽大夫扬雄死雄之人品著作遂皆为儒者所轻若北宋之前则大抵以为孟荀之亚故光作潜虚以拟太元而又采诸儒之説以注此书考自汉以来有侯芭注六卷宋衷注十三卷李轨解一卷辛徳源注二十三卷又有栁宗元注宋咸广注呉秘注至光之时惟李轨栁宗元宋咸呉秘之注存故光裒合四家増以已意原序称各以其姓别之然今本独李轨注不著名余则以宗元曰咸曰秘曰光曰为辨葢传刻者所改题也旧本十三篇之序列于书后葢自书序诗序以来体例如是宋咸不知书序为伪孔传所移诗序为毛公所移乃谓子云亲防反列卷末甚非圣贤之防今升之章首取合经义其説殊谬然光本因而不改今亦仍之焉乾隆四十五年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　宋咸重广注扬子法言原序
　　太仪之体浑沦无穷者也非夫周服诸家之论则度舎之纪兹或罔焉欲明纬象不可得也羣经之文支离寡要者也非夫孔传众氏之解则章趣之防无乃隠焉欲辨纲常不可得也故先儒于圣人之书所以亹亹而为已任者盖此尔惟西京博士毛苌传诗颇号太略郑康成大惧夫泯之弗行思觉于后故増之笺言而三百廓如也自凤徳云衰诸子继作亚圣之譔独扬孟而已七篇有赵台卿为之题颇详真经有范叔明为之解甚悉惟法言者盖时有请问子云用圣人之法以应荅之也凡有十三篇东晋李轨虽为之注然愈略于毛公之为唐栁宗元删定虽释二三而不能尽补其亡误故中有义易决者反疏之【如五声十二律面友战悸之类甚显而反释之】理尚秘者则虚焉【如猗顿之孝书与经同雉噫秦缢狐螾不膢腊褐博没齿之类甚秘而反阙之】阙文者弗能正【如众人所不能逾脱不字之类】譌字者乃无辩【如圣人不干作不手之类】至于言不诂【如殪伤剬之类】而事不属【如迁善隔防参辰之类】议失防【如风不再实録多爱周人行秦人□行有病曼之类】而举失类【如击劒北贼莽篡拟防之类】已什其手是使扬氏之意尚有所晦学子不能无冗豫也故康成之志咸敢窃而取焉凡禆其阙纠其失五百余条且署咸曰以别旧贯观夫诗书小序并冠诸篇之前盖所以见作者之意也法言毎篇之序皆子云亲防反列于卷末甚非圣贤之法今升之于章首取合经义第次之由随篇具析其有艰字音切来理尽谱于后仍条其旧以为十卷虽不能广翼贤业庶充巾笥为诒谋之具云景祐三年二月日著作佐郎知尤溪县事宋咸序







　　宋咸进重广注扬子法言原表
　　臣咸言臣闻鲁堂诸子皆宗圣以宣猷汉室羣儒多注书而显氏矧遘防昌之旦敢忘释诂之勤愿尘典学之明庶补传疑之阙臣诚惶诚恐顿首顿首臣窃以前圣既没微言即沦并行者非先王之流横议者皆处士之辈儒纲尽弛民极都棼惟邹国孟轲兰陵荀况下及刘世复生扬雄咸能著书更相树道辟王基于絶代振天爵于羣伦若赵岐之释孟篇如杨倞之笺荀防大决宧奥靡留洞疑惟彼法言凖夫论语文髙而絶义秘而渊虽李郁亭解之于前栁宗元裁之于后然多疏略犹或误遗凡坦然易别之条则五行俱下而诠释洎卓尔难明之意则一辞不措而阙亡遂使十三篇之防趣未融数百年之驾说犹昧唐陆徳明云注既释经经由注显若读注不晓则经义难明诚此之谓也臣爰自効官未尝废学因念子云之业盖绍仲尼之纲比縁从政之余輙恣讨论之究増加剖理庶所详明然圣人之门诚难言而是戒况愚夫之虑或有得而可收恭惟景祐体天法道钦文聪武圣神孝徳皇帝陛下道冠先天业恢长世若唐虞之稽古监商周而右文虽秘藏之多俾加于采正在小説之异罔忽于弃遗臣是敢前冐邦刑仰干天听终篇称善傥垂衡石之观以文化成愿广鸿都之教臣所重广注扬子法言一十卷谨缮冩成三防随表昧死诣东上閤门投进以闻臣黩犯宸严无任屛营激切之至臣诚惶诚恐顿首顿首谨言景祐四年十月十六日给事郎守秘书著作佐郎宋咸表







　　司马光注扬子法言序
　　韩文公称荀子以为在轲雄之间又曰孟子醇乎醇者也荀与扬大醇而小疵三子皆大贤祖六艺而师孔子孟子好诗书荀子好礼扬子好易古今之人共所宗仰如光之愚固不敢议其等差然扬子之生最后监于二子而折衷于圣人潜心以求道之极致至于白首然后著书故其所得为多后之立言者莫能加也虽未能无小疵然其所潜最深矣恐文公所云亦未可以为定论也孟子之文直而显苟子之文富而丽掦子之文简而奥唯其简而奥也故难知学者多以为诸子而忽之晋祠部郎中李轨始为之注唐栁州刺史栁宗元颇补其阙景祐四年诏国子监校扬子法言嘉祐二年七月始校毕上之又诏直秘阁吕夏卿校定治平元年上之又诏内外制防详二年上之然后命国子监镂版印行故著作佐郎宋咸司封贠外郎吴秘皆尝注法言光少好此书研精竭虑歴年已多今老矣计智识所及无以复进窃不自揆輙采诸家所长附以已意名曰集注凡观书者当先正其文辨其音然后可以求其义故相宋公【庠】家有李祠部注本及音义最为精详音义多引天复本未知天复何谓也诸公校法言者皆据以为正宋著作吴司封亦据李本而其文多异同音义皆非之以为俗本今独以国子监所行者为李本宋著作吴司封本各以其姓别之或参以汉书从其通者以为定本先审其音乃解其义然此特愚心所安未必皆是兾来者择焉元丰四年十一月己丑涑水司马光序







　　钦定四库全书
　　扬子法言卷一
　　晋李轨　唐栁宗元　　注
　　宋　宋咸呉秘司马光　重添注
　　雄见诸子各以其知舛驰【顔师古曰舛相背】大氐诋訾圣人即为怪迂析辩诡辞以挠世事【顔曰大氐大归也诋訾毁也迂逺也析分也诡异也言诸子之书大归皆非毁周孔之敎为巧辩异辞以搅乱时政也訾音紫迂音于挠火髙反其字从手○光曰光谓氐下脱不字】虽小辩终破大道而或众使溺于所闻而不自知其非也及太史公记六国歴楚汉讫麟止不与圣人同是非颇谬于经故人时有问雄者常用法应之譔以为十三卷【顔曰譔与撰同】象论语号曰法言
　　学行篇【咸曰自诚而明圣人而已明诚以降何尝不由乎学故此所以首众篇○光曰行读如字凡书中好恶长少难易相将使令说乐焉邪之类两音易辩者惟于始见音之后可以意求不复再出或可疑则更音之】
　　天降生民倥侗颛【倥侗无知也颛防顽愚也○秘曰倥侗未有所成颛固而防昧也○尤曰倥音空侗音同又音通颛与专同】恣于情性【触意用事】聪明不开【闇塞之谓○秘曰不能性其情则聪明有所蔽】训诸理【训导○咸曰理犹道也言天民蠢闇故敎诸道以开明之也○秘曰于是圣人贵学乃训以仁义礼智信之正理】譔学行【秘曰譔撰述也古或通用夫人自有聪明天命非学则不能啓发故谋道常以学为先】
　　学行之上也【秘曰夫学者所以为道者也率性行道表则后世学之上也】言之次也【秘曰能辩醇疵发成谟训学之次也○先曰言者徒能言而不行】敎人又其次也【咸曰行性而言訰可以为师矣故又居其次○秘曰欲广其业以觉后觉学之又其次也○光曰古之学者为已今之学者为人为人故又为其次】咸无焉为众人【此三者敎之大伦也皆无此三者民斯为下矣○秘曰三者无一斯众人矣】或曰人羡久生将以学也可谓好学已乎【光曰好呼报切下可以意求者皆不音仿此】曰未之好也学不羡【仲尼志道朝闻夕死扬子好学不羡久生○秘曰学如不及岂俟羡久生然后为学哉○光曰死生有命富贵在天好学者修己之道无羡于彼有羡者皆非好学者也】天之道不在仲尼乎【不在在也○秘曰天生五行其性仁义礼智信】仲尼驾説者也不在兹儒乎【驾也○秘曰仲尼乘行而賛述之驾説者也其道岂不在兹大儒也】如将复驾其所説则莫若使诸儒金口而木舌【金寳其口木质其舌传言如此则是仲尼常在矣○宗元曰金口木舌铎也使诸儒驾孔子之説如木铎也○秘曰金口木舌铎也后世如将复驾仲尼之説则莫如使诸儒比木铎而宣扬之也语曰天将以夫子为木铎书曰每嵗孟春遒人以木铎徇于路孔安国曰木铎金铃木舌所以振文教○光曰复扶又切】或曰学无益也如质何【咸曰质犹性也言性有能否不由于学故为无益○秘曰孝经説曰性者生之质或言学无益也其如人之质禀受已定何】曰未之思矣夫有刀者礲诸有玉者错诸不礲不错焉攸用【礲错石名也咸曰扬子善诱于人以为未之思尔苟思矣何无益焉犹夫刀玉非磨而琢之则安能成割圭璋之用○光曰礲卢红切焉于防切虽有良金以为刀不礲则不能防割虽有羙玉不错则不能成器如是则何所用矣】礲而错诸质在其中矣【咸曰性虽否学则得之既得之则诚性亦在其中矣故曰或生而知之或学而知之及其知之一也此之谓矣○秘曰学而至道质性愈全○光曰金玉二物苟礲而错之随其质之羙恶皆有所用譬之于人贤者学以成徳愚者学以寡过岂得谓之无益也】否则辍【否不也辍止也此章各尽其性分而已○咸曰扬子既诱之矣如其不从则任其止焉不欲以能彊人也○秘曰止焉则止也○光曰不学则尽其天质而止矣不能复进益光大也家语子路曰南山有竹不揉自直斩而用之逹于犀革以此言之何学之有孔子曰栝而羽之镞而砺之其入之不亦深乎】螟之子殪而逢蜾蠃祝之曰类我类我久则肖之矣速哉七十子之肖仲尼也【肖类也蜾蠃遇螟而受化久乃变成蜂尔七十子之类仲尼又速于是○咸曰螟桑虫也蜾蠃蒲芦也桑虫子始生而蒲芦取之于木空中七日祝而化之以变为己子殪者谓其始生未有形性殪然如死故始可以祝而变之○秘曰诗草木疏云螟桑上青虫蜾蠃细腰蜂言螟与蜾蠃异类殪而祝之以成其子矧仲尼之圣七十子之贤教而诲之岂不速哉○光曰螟音冥音零蜾音果蠃郎果切祝之又切】学以治之【秘曰治其性】思以精之【秘曰精于道】朋友以磨之【切磋琢磨○秘曰过则勿惮改】名誉以崇之【秘曰立身扬名】不倦以终之【秘曰自彊不息】可谓好学也已矣【上士闻此五者勤而行之不可谓不好也】孔子习周公者也顔渊习孔子者也羿逄防分其弓良舍其防般投其斧而习诸孰曰非也【咸曰言孔不习周顔不习孔亦犹夫羿弃弓良去防般掷斧而习之也谁曰非乎言实非也○秘曰羿与逢业射者也王良业御者也公输般业巧者也圣人有教无类使射御工巧各舍其业而时习之谁其非之○光曰音义曰逢薄红切般音班按它书逢防或作蠭防宜读如字三子皆以其术名于世则其才必有过人者乡使舍其术而习圣人之道乌有不可也】或曰此名也【咸曰周孔顔之名】彼名也【咸曰羿逢良般之名】处一焉而已矣【咸曰或人见扬子并论周孔良般疑其名等如一故扬荅以下文○秘曰或人谓有道之名有蓺之名有名无二】曰川有渎山有岳髙而且大者众人所不能逾也【言诸贤之有妙蓺犹百川之有四渎众山之有五岳而川可度岳可登髙而且大者惟圣人之道如天不可升也○咸曰观正文之意当云髙而且大者众人所不能逾也脱其不字矣何以名之或人问般羿周孔之名如一扬以川冇渎山有岳而对之是谓般羿之徒犹川山周孔之道犹岳渎自然小大不同髙低有异矣故下篇亦云仲尼之道犹四渎也由是详之扬之防皆以岳渎比圣人明矣注不能辨但依误文以为之解反谓圣人之道如天不可升且正文安有如天之説哉傥谓扬此文以岳渎为易逾不足方圣人则下文以仲尼比四渎为非矣扬岂首尾自相反如是邪○秘曰周孔顔子之道如山川之有岳渎岂曰处一而已羿逢防良般之蓺如山川髙而且大者甚众人所能逾也○光曰呉宋本作众人所能逾音义曰俗本脱不字诸本皆有今从之】或问世言铸金金可铸欤【方术之士言能销五石化为黄金故有此问○秘曰或人谓三品之金皆可铸为黄金欤】曰吾闻觌君子者问铸人不问铸金【秘曰扬子以或者非问之问故荅以铸人○光曰觌见也】或曰人可铸欤曰孔子铸顔渊矣【铸之令殆庶防○光曰借问顔渊不学亦常人耳遇孔子而敎之乃庶防于圣人化他物为黄金何以异此】或人踧尔曰防哉问铸金得铸人【踧尔惊貌防美也喜于问铸金而得铸人富莫大焉利莫重焉○秘曰或人悮防问妖妄之铸金得具体之铸人○光曰踧子六切】学者所以脩性也【秘曰性仁义礼智信也】视听言貌思性所有也学则正否则邪【秘曰其性礼者其事视其性智者其事听其性义者其事言其性仁者其事貌其性信者其事思学焉则本性正不学则逐物移而天理灭○光曰五事人皆有之不学则随物而迁不得其正】师哉师哉桐子之命也【桐洞也桐子洞然未有所知之时制命于师也再言之者叹为人师制人善恶之命不可不明慎也○咸曰桐当为侗字之误也雄自序学行云空侗颛防此曰侗子者取是义也不当作桐木之桐注依误文训为洞无所据焉○秘曰此章言学为王者之事须师道之训以正防主之命也叹而言之重其事也桐子太甲也太甲太丁之子既立不用伊尹之训伊尹放之桐三年悔过处仁迁义以听其训已归亳复政百姓以宁书曰既往背师保之训是也伊尹指师哉太甲言桐子者盖当王莽辅孺子婴之世其辞文其防逺也孝至篇曰勤劳则过于阿衡皆其类欤○光曰桐当为侗音同又音通侗未成器之人也】务学不如务求师【求师者就有道而正焉○秘曰务学之先莫如得其人而师之】师者人之模范也模不模范不范为不少矣【伤夫欲为而不得其道者多矣○秘曰有似是而非而学者不悟从而为道者多矣○光曰师者先正已而后能正人】一閧之市不胜异意焉【卖者欲贵买者欲贱非异如何○咸曰閧闘也孟子云邹与鲁閧言市声如闘而閧然○光曰閧下降切胜音升】一卷之书不胜异説焉一哄之市必立之平一卷之书必立之师【市无平必失贵贱之正书无师必谬典谟之防○秘曰一閧犹言一巷也一巷市之小人意各殊必立质人以平之一卷书之少人説各异必立师氏以正之周礼质人中士二人郑云质平也主平定物价者师氏中大夫一人郑云师敎人以道者之称也○光曰平皮命切】习乎习【叹所玩习○光曰叹习贯之移人也】以习非之胜是也【咸曰非谓异端之术○光曰南方之俗以雕题为美戎之俗以焚尸为荣安于所习不知其非习小道者亦类于此】况习是之胜非乎【咸曰是谓正经之术○光曰圣人之道明则异端自息矣】于戏【光曰宋吴本作乌呼音义曰上音乌下音乎又许宜切】学者审其是而已矣【秘曰习乎习诫慎其习也以习诸子之胜于五经也况习五经以胜于诸子乎学者详审而已矣桓谭曰昔老聃着虚无之言两篇薄仁义非礼学然后好之者尚以过于五经】或曰焉知是而习之【秘曰道家亦非儒】曰视日月而知众星之蔑也【光曰蔑微也】仰圣人而知众説之小也【大小之相形髙下之相倾○秘曰众説之小所见者小也○光曰人苟尽心于圣人之道则众説之不足学易知矣】学之为王者事其已久矣尧舜禹汤文武汲汲仲尼皇皇其已久矣【秘曰儒学者本圣人之道圣人之道乃王者之事故二帝三王孔子汲汲皇皇焉其来乆矣荀子曰尧学于君畴舜学于务成昭禹学于西王国新序子夏对哀公曰尧学于君夀舜学于务成昭禹学于西王国汤学于成子伯文王学于时子思武王学于郭叔曽子问曰吾闻诸老聃学礼也昭公十七年传曰仲尼闻之见于郯子而学之学纪官也乐记曰唯丘之闻诸苌学乐也君畴君夀史或作尹夀一也○光曰仲尼虽不王乃所学则王道也】或问进【秘曰进于道】曰水或曰为其不舎昼夜欤【光曰为于伪切】曰有是哉满而后渐者其水乎【水满坎而后进人学博而后仕○秘曰盈科则渐进也○光曰子路有闻未之能行唯恐有闻君子之学不务博而务精不务知而务行】或问鸿渐曰非其往不往非其居不居渐犹水乎【鸿之不失寒暑亦犹水之因地制行○秘曰鸿渐于陵水流就下其渐一也○光曰鸿避寒而就温学者去非而从是然鸿之飞也不决起直上必以渐而至髙学者亦自近小而至逺大犹水之满而后进也】请问大渐【○秘曰易曰山上有木渐】曰止于下而渐于上者其木也哉亦犹水而已矣【止于下者根本也渐于上者枝条也士人据道义为根本业贵无进礼学如枝条徳贵日新○秘曰巽木上长木渐于上水流就下其渐亦一也○光曰本根不动而枝叶进长学者正心修身而家齐国治然十仭之木非朝夕而成圣人之徳非造次而立亦犹水之满而后进也】吾未见好斧藻其徳若斧藻其楶者欤【斧藻犹刻桷丹楹之饰楶栌也○秘曰栭谓之楶○光曰楶音节斧斵削也藻文饰也】鸟兽触其情者也【秘曰无别也】众人则异乎【秘曰众人有礼义之别所以异乎触情○光曰人为万物之灵】贤人则异众人矣【奉宣训诲○咸曰贤人岂特但能奉宣教诲而已盖言其有明诚之性而异众人○秘曰贤者述之异于众人○光曰能循礼义】圣人则异贤人矣【制立礼教○咸曰圣人岂特但止制立礼教而已盖言其生而知之乂异贤人○秘曰圣人作之异于贤人○光曰极深研几】礼义之作有以矣夫【言训物者其岂徒哉○咸曰圣贤以鸟兽雌雄无常触情则动故作礼义使众人自别诚有防焉○秘曰圣人制作礼义使人自别于鸟兽岂强为之教哉】人而不学虽无忧如禽何【是以圣人作经礼以教人使人以有礼知自别于禽○秘曰人而不学礼义之经虽夷旷而无忧柰如禽何○光曰不学则不知礼义】学者所以求为君子也【光曰言非独习其文而已】求而不得者有矣夫未有不求而得之者也【有其志而犹或不能成其事无其志安能立其业○秘曰求而不得盖有所未至】睎之马亦之乘也睎顔之人亦顔之徒也【秘曰睎睎慕也光曰乗防证切】或曰顔徒易乎睎之则是【秘曰顔子庶防疑其难至○光曰易以豉切】曰昔顔常睎夫子矣正考甫常睎尹吉甫矣【秘曰正考甫宋宣公之上卿尹吉甫周宣王之卿士尹吉甫深于诗教作大雅崧髙烝民之诗以美宣王正考甫慕之亦能得商颂十二篇以颂汤之盛徳昭公七年传曰及正考父佐戴武宣】公子奚斯常睎正考甫矣【奚斯鲁僖公之臣慕正考甫作鲁颂○秘曰正考甫商颂盖美禘祀之事而鲁大夫公子奚斯能作僖公之庙亦睎诗之教也而鲁颂美之曰松桷有舄路寝孔硕新庙奕奕奚斯所作○光曰扬子以谓正考甫作商颂奚斯作閟宫之诗故云然】如不欲睎则已矣如欲睎孰御焉或曰书与经同【咸曰书谓诸传记之书犹论语孝经尔雅荀孟之类经谓五经也言此等书宗道与经所同也】而世不尚【咸曰汉文帝以论语孝经孟子尔雅皆置博士后罢传记博士独立五经博士列学科而已论语尔雅荀孟之类末也故云世不尚】治之可乎曰可【咸曰扬以为皆本诸道虽世不尚亦可治而学之○秘曰凡诸书与五经同而时世不尚未列于学官者治之可乎书谓若左氏传古文尚书毛诗乐记之类】或人哑尔笑曰须以发策决科【射以决科经以防试今徒治同经之书而不见防用故笑之○秘曰汉之明经必为难问疑义书之于防量其大小着为甲乙之科列而置之不使彰显有欲射者随其所取得而释之故曰须以发防决科而同经无所施焉是以笑之其当时五经列于学科者易则施孟梁邱京氏书则欧阳大小夏侯氏诗则齐鲁韩礼则大小戴庆氏春秋则公糓王莽置周官博士余不在焉○光曰哑于革切】曰大人之学为道也小人之学为利也子为道乎为利乎【咸曰或人谓可以决科之经则治之是为利而非为道也故扬以君子小人正之】或曰耕不获猎不飨耕猎乎【秘曰或人以书不得禄利而治之譬犹耕猎不得获飨亦耕猎乎】曰耕道而得道猎徳而得徳是获飨也【耕猎如此利莫大焉○秘曰必须治者以道徳资焉】吾不覩参辰之相比也是以君子贵迁善【咸曰参辰二星名晋史董因曰公子重耳以辰出而参入言重耳以骊姬之难出晋当辰于外十九年入晋当参也以参辰出没不相比列而重耳象之终免其祸得出处之正故君子不器乃迁善之法也礼曰安安而能迁郑康成曰舅犯与姜氏醉重耳而行近之是多其可迁则迁为迁善之义也】迁善也者圣人之徒欤【秘曰参辰二星不并见犹善恶二途不同迹是以君子贵舍恶而迁善者圣人徒也书曰推狂克念作圣○光曰比皮志切参辰所以不相近者以定居其所不能相就也君子则不然能去恶而迁善去恶迁善而不息则为圣人之徒矣】百川学海而至于海【行之不息归之不已】丘陵学山而不至于山是故恶夫画也【画止○秘曰语曰今女画画止也○光曰恶乌路切百川亦海之类而小故曰学海百川动而不息故至于海丘陵止而不进故不至于山学者亦犹是矣】频频之党甚于斯亦贼夫粮食而已矣【斯羣行啄谷喻人党比游晏贼害粮食有损无益也○秘曰斯鹎鶋小而多羣言频频党比之人甚于鹎鶋之羣徒好贼稻粱而已矣○光曰羊茹切人而不学饱食终日无所用心徒耗粮食何以异于野鸟】朋而不心靣朋也友而不心靣友也【匿怨仲尼之所耻靣朋扬子之所讥○光曰言朋友当以诚心相与切磋琢磨不可心知其非而不告但外貌相媚悦羣居游戏相从饮食而已】或谓子之治产不如丹圭之富【秘曰白圭周人也名丹字圭亦曰丹圭趋时若猛兽鸷鸟之发天下言治生者祖白圭言扬子一防一区不如丹圭之富】曰吾闻先生相与言则以仁与义【咸曰先生有道之称犹先觉先知之士】市井相与言则以财与利如其富【秘曰彼利我义言当以义○光曰宋吴本作如其富如其义音义曰俗本下句作如其义非今从之】或曰先生生无以养死无以葬如之何曰以其所以养养之至也以其所以葬葬之至也【养不必丰葬不必厚各顺其宜惟义所在○秘曰生事之以礼不必丰也死葬之以礼不必厚也孔子曰啜菽饮水尽其欢斯之谓孝敛手足形还葬而无椁称其财斯之谓礼○光曰养皆余亮切】或曰猗顿之富以为孝不亦至乎顔其馁矣【秘曰猗顿用监盐起鲁之富者言旑顿之富是谓能养顔子箪瓢是为馁矣○光曰猗于离切或人以为顔氏之亲恐不免于馁也】曰彼以其粗【秘曰施以饮馔】顔以其精【秘曰奉以承顺】彼以其回顔以其贞【回邪也页正也】顔其劣乎顔其劣乎【至足者外物不能累其内○秘曰彼以犬马之养回而不正顔以承顺顔色正而不回顔岂劣防○光曰粗干胡切养体为粗养志为精骄乱争疾为邪屡空不改其乐为正】或曰使我纡朱懐金其乐不可量也【秘曰纡朱之美服懐金之重寳以为乐○光曰乐音洛下可以意求朱衣金印贵者之服下章言富不足慕此章言贵不足乐皆不如学也】曰纡朱懐金之乐不如顔氏子之乐顔氏子之乐也内【至乐内足不待于外】纡朱懐金之乐也外【内乐不足是故假于金珠外物尔乃説乐也○秘曰顔子乐道故曰内或人乐物故曰外】或曰请问屡空之内【欲以此义嘲扬子也○咸曰或人以扬言顔子乐内而非纡朱怀金故以顔之屡空为难非以嘲扬子之意也○秘曰顔子屡空何为乐内○光曰言顔子贫贱家资屡空其内何乐之有】曰顔不孔虽得天下不足以为乐【秘曰顔得孔子而臻于道所以乐也非此虽得天下岂顔子之乐哉】然亦有苦乎【光曰顔虽乐孔子之道岂能不以贫贱为苦乎】曰顔苦孔之卓也【咸曰言顔之所苦无他焉惟苦孔子之道卓然耳故曰仰之弥髙鑚之弥坚○秘曰顔子曰如有所立卓尔虽欲从之末由也已○光曰李本作顔苦孔之卓之至也今从宋吴本】或人瞿然【咸曰瞿然犹骇也】曰兹苦也祗其所以为乐也欤【秘曰瞿疾视貌或本作惧祗当为祗祗适也或人瞿然曰兹苦孔之卓也何适之所以为乐哉杂记曰见似目瞿闻名心瞿○光曰瞿音句只音支孔子之道至髙顔子悦而慕之所以为乐也】曰有敎立道无心仲尼有学术业无心顔渊【秘曰言有敎立道此外无心者仲尼是也有学术业此外无心者顔渊是也○光曰音义曰天复本心作止今从李宋吴本言教立道者当以仲尼为心学术业者当以顔渊为心】或曰立道仲尼不可为思矣术业顔渊不可为力矣【咸曰或人疑孔顔之道不可以思力学之故对以下文为可学也○秘曰据孔子所立卓尔顔渊闻一知十】曰未之思也孰御焉【孔子习周公顔回习孔子无止之者○秘曰习孔者孔之徒睎顔者顔之徒谁止焉】


　　扬子法言卷一
　　钦定四库全书
　　扬子法言卷二
　　晋李轨　唐桞宗元　　注
　　宋　宋咸吴秘司马光　重添注
　　吾子篇【咸曰人既裕乎学也则吾道有归焉故次之学行】
　　降周迄孔成于王道【礼乐备也○光曰宋本迄作讫今从李吴本迄许讫切顔曰周周公也迄至也】然后诞章【诸子应时而作诡世之言矣○秘曰迄至也一本作讫诞大也章明也周孔之后礼乐大明○光曰汉书及李本然作终今从宋吴本】乖离【咸曰然后诞章乖离当为一句言自仲尼之后诡诞之章作而乖离于道今注于诞章文下释之隔乖离二字于下句甚失其义】诸子【秘曰异端起乃乖离于诸子矣】图徽【贵此圣人坦荡之夷路贱彼百家杂秽之邪径○咸曰徽善也诸子谓吾道之诸子也言诡诞之章乖离于道诸子当图其善而学之戒夫习者也○秘曰图谋也徽美也辨其异端而谋其徽美○光曰汉书作图徽今从诸家】譔吾子【秘曰绮靡荒唐雕刻诡诞俱谓之文人各矜尚而不知其正者正之光曰贵道徳抑浮辞】或问吾子少而好赋【咸曰初子云好辞赋尝拟相如以为式○秘曰顾尝好辞赋作四赋○光曰少诗照切下可以意求】曰然童子雕虫篆刻【少年之事】俄而曰壮夫不为也【悔作之也○咸曰汉儒之赋古诗之流尚曰雕虫刻壮夫不为矧乎今之赋也犹倡言优戏之具尔作之者作宜愧焉○秘曰其文雕刻非法度所存贤人君子诗赋之正也于是辍不复为】或曰赋可以讽乎【骇叹之声也○秘曰言赋将以讽之廼归于正○光曰谓若上林頽墙填堑之类】曰讽则己不己吾恐不免于劝也【相如作大人赋武帝览之飘飘然有凌云之志○咸曰此正文正宜有曰字诸本并无盖脱之也○秘曰讽之必推类而言极靡丽之辞然后讽之有正如其不已廼复成劝言不正也○光曰宋吴本无曰字今从李本】或曰雾縠之组丽【言可好也○秘曰组织纎丽○光曰时人以为赋如女工之有绮縠可以恱目】曰女工之蠧矣【雾縠虽丽蠧害女工辞赋虽巧惑乱圣典○秘曰犹丽靡之害正也】劒客论曰劒可以爱身【言击劒可以卫防安身辞赋可以讽谕劝人也○秘曰劒客击劒之客谓劒之利器可以防爱其身】曰狴犴使人多礼乎【言击劒使人狴犴多礼辞赋使人放荡惑乱○咸曰狴当作狴字之误也狴犴牢狱也劒客之论谓劒可以卫身扬以君子之卫身当由夫道故对之以为若使击锅可卫身则囹圄之牢有三木之威囚者多恭岂使人多礼乎言不能也盖特沮其劒术尔今注文与好赋相聨叚解之复以狴犴为击劒之形貌又以作狴犴矣○秘曰狴犴牢狱也言劒之威乆莫敢犯岂牢狱之威使人多礼乎狴或作古今字尔○光曰狴边兮切或作狴又匹迷切犴音岸人在牢狱之中不得动揺因谓之多礼不知其已陷危辱之地不若不入牢狱之为善也劒虽可以卫身不若以道自防不至于用劒之为善也】或问景差唐勒宋玉枚乗之赋也益乎【秘曰景差唐勒宋玉楚大夫枚乗汉都尉善赋者也○光曰乗防证切言亦有益于事乎】曰必也滛【言无益于正也○秘曰丽以滛○光曰皆夸诞过实之辞】滛则奈何曰诗人之赋丽以则【陈威仪正法则○咸曰诗人之赋犹二雅之作○秘曰一曰风二曰赋雅有典则】辞人之赋丽以淫【奢侈相胜靡丽相越不归于正也○咸曰辞人之赋犹景唐之流○秘曰览者已过矣○光曰其文皆主于靡丽而诗人以之立法则辞人徒夸诞过实不可为法】如孔氏之门用赋也则贾谊升堂相如入室矣如其不用何【秘曰升堂入室必以圣人之道艺文志贾谊赋七篇相如赋二十九篇○光曰言其无益】或问苍蝇红紫【苍蝇间乎白黑红紫似朱而非紫乱朱之义也红即朱也盖正色焉紫间色焉故语曰恶紫之乱朱○秘曰使白为黑恶紫乱朱】曰明视问郑卫之似【秘曰似雅乐】曰聦听【光曰苍蝇变白黑红紫乱正色郑卫似雅音皆人所难辨唯聦明者辨之不惑也】或曰朱旷不世如之何【秘曰离朱善视师旷善听今不世有如之何视听哉】曰亦精之而已矣【秘曰不必朱旷亦精专而已矣○光曰言精心以求之则眞僞易辨不必朱旷之视听也】或问交五声十二律也或雅或郑何也【交犹和也五声宫商角徴羽也十二律者十二月之律也○秘曰凡乐交用五声十二律分雅分郑何也○光曰交俱也言俱用声律而有雅有郑俱谈道徳而有是有非何也】曰中正则雅多哇则郑【中正者宫商温雅也多哇者淫声繁越也○咸曰其音中而正者大雅之章也多而哇者淫郑之声也谓之宫商温雅失之矣○秘曰哇淫声也五声声也声成文谓之音正声感人而顺气应之顺气成象而和乐生焉雅也奸声感人而逆气应之逆气成象而淫乐生焉郑也○光曰哇乌切哇以喻竒僻之论】请问本曰黄钟以生之中正以平之确乎郑卫不能入也【声平和则郑卫不能入也学业正则杂说不能倾也事得本则邪佞不能谬也○秘曰黄钟为音律之本以生之中正之声以平和之举是郑卫流僻之音不能入也防扬防大举也○光曰宋吴本确作防今从李本确坚貌黄钟为律本圣人为道本诸子犹郑卫也学道者稽诸圣人概以中正确然坚固奇僻之论何从而入哉】或曰女有色书亦有色乎曰有女恶华丹之乱窈窕也书恶滛辞之淈法度也【咸曰淈乱也○秘曰淈浊也滛辞之淈乱正法屈原曰淈其泥而扬其波○光曰淈古忽切乱也诸子以浮靡之辞逞其巧辩汩乱道真人多恱而惑之以陷于非僻】或问屈原智乎【光曰屈九勿切】曰如玉如莹爰变丹青如其智如其智【夫智者达天命审行废如玉之莹磨而不磷今屈方逐感激爰变虽有文彩丹青之伦尔○咸曰非也言原事楚王入则图议国事出则接遇賔客方正尽忠义有瑕污如玉之莹矣然为上官大夫子兰之谗卒以放逐是为丹青所变矣复不能计穷达之命自沈而死是智不足矣丹青喻谗○秘曰原负明正之资本为椘之忠臣如玉如莹也被上官大夫子兰之毁不能舍之则蔵遂着文华流于后世廼为楚之辞臣爰变丹青也遇不遇命也何必湛身如何其智如何其智非智也○光曰音义曰莹音营又音荣又乌定切石次玉者玉莹喻清洁丹青喻有文彩言屈原虽有行能如此之美而不能乐天知命悲忧愤懑至于自沉不足言其智也】或曰君子尚辞乎曰君子事之为尚【贵事实贱虚辞○秘曰尚事实】事胜辞则伉【咸曰事有余而辞不足则质矣○秘曰质胜文则伉直抗当作伉古或通用史记曰子路志伉直○光曰伉口浪切伉谓伉直伉直者质之谓也音义曰伉健也一音苦杏切】辞胜事则赋【咸曰扬子前云辞人之赋丽以滛此谓事不足而辞有余是伤之滛华如辞人赋尔下注谓赋颂者虚过非也○秘曰据当时赋之赋】事辞称则经【夫事功多而辞美少则听声者伉直也事功省而辞美多则赋颂者虚过也事辞相称乃合经典○秘曰文质彬彬○光曰称尺证切】足言足容徳之藻矣【足言夸毗之辞足容戚施之靣言皆藻饰之为非笃实之真○咸曰足当为足恭之足法言凖论语故有足言足容也若以充足呼之则未可为夸毗戚施之义也○秘曰言满天下无口过足言也容止可观足容也言也容也为有徳之文藻矣○光曰足子预切如字足言善辞令足容盛威仪有徳则为文章无徳则为浇伪】或问公孙龙诡辞数万以为法法欤【秘曰公孙龙赵人为坚白之辩者其书十四篇以为法是法欤庄子曰公孙龙辩者之徒】曰断木为棊梡革为鞠亦皆有法焉【咸曰言棊鞠虽鄙技亦法也公孙龙之法类此○秘曰梡当为捖捖刮摩也棊鞠戏具器用之末者尚有制度诡辞无法而为法哉○光曰断音短梡旧本作捖音缓又音欵○宋曰梡当作捖胡官切从木误也捖刮摩也言刮摩皮革以为鞠○光曰梡当作楦楦呼愿切所以塞履也以毛楦革而为鞠言围棊蹋鞠亦皆有法以取胜】不合乎先王之法者君子不法也【大匠之诲人也必以防矩君子之训物也必以仁义○秘曰言书不合乎禹汤文武之法者君子不以为法也】观书者譬诸观山及水升东岳而知众山之峛崺也况介丘乎【咸曰逦迤犹卑眇也介小也○光曰宋吴本峛崺作逦迤今从李本峛力纸切崺侈迩切】浮沧海而知江河之恶沱也况枯泽乎【咸曰恶沱犹浅末也○秘曰介大也恶读如川泽纳污之污言升东岳而观则知众山之连延已卑矣况大丘乎浮沧海而观则知江河之浊小矣况竭泽乎犹习五经而观则诸子已小矣况诡辞以为法乎尔雅谓河所渠并千七百一川色黄郭云潜流地中汩漱沙壤所受渠多众水溷淆宜其黄浊诗云江有沱谕江水大沱水小郭云此故止水别出耳○光曰恶音乌下同沱徒河切】舍舟航而济乎渎者末矣舍五经而济乎道者末矣【末无】弃常珍而嗜乎异馔者恶覩其识味也【秘曰恶安也】委大圣而好乎诸子者恶覩其识道也【秘曰诸子若恵施公孙龙庄老申商之类】山之蹊不可胜由矣向墙之尸不可胜入矣【谷也○秘曰宜读如陉陉山中絶也蹊径也言山中絶之径不可胜由矣靣墙之戸不可胜入矣犹诸子之言不可胜好矣○光曰戸经切又口耕切如诸子之言不可以入于道也】曰恶由入曰孔氏孔氏者戸也【秘曰正门也】曰子户乎曰戸哉戸哉吾独有不户者矣【恶夫不由圣人之道○秘曰或曰子亦由孔氏戸乎曰戸哉戸哉言斯戸也岂它也哉吾独有不由诸子之尸哉○光曰阙】或欲学苍颉史篇【多知竒难之字故欲学之○秘曰苍颉一篇史籕十五篇皆字学】曰史乎史乎愈于妄阙也【再言史乎者善之也言胜于不知而妄名不名而阙○秘曰苍颉亦史类故曰史乎史乎犹胜于学诸子之妄不学之阙也】或曰有人焉自姓孔而字仲尼入其门升其堂伏其几袭其裳则可谓仲尼乎曰其文是也其质非也敢问质曰羊质而虎皮见草而说见豺而战【战悸○秘曰战兢】忘其皮之虎也【羊假虎皮见豺则战人假伪名考实则穷○光曰音义曰天复本草作扬今从诸家本说音恱君子小人必临利害然后见其真】圣人虎别其文炳也【如虎之别百兽炳然异○光曰别彼列切下同】君子豹别其文蔚也【蔚有文章而次虎者○秘曰别辨别也圣人文之大者其文炳焕也君子次之其文蔚盛也】辩人貍别其文萃也【萃然有文采异于貒貉○秘曰辞辩之人又次之其文丛萃也】貍变则豹【秘曰辩人睎君子则君子矣】豹变则虎【咸曰貍变豹豹变虎岂然也亦循循然善诱人也○秘曰君子睎圣人亦圣人之徒○光曰言三者皆有文章顾其质不同耳若能变更其质去彼取此孰御焉】好书而不要诸仲尼书肆也【卖书市肆不能释义○秘曰若市书之肆○光曰要于霄切】好说而不见诸仲尼说铃也【铃以喻小声犹小说不合大雅○秘曰见则诸儒之木铎也不见则说铃也】君子言也无择【非法不言何所择乎】听也无滛【非正不听何所滛乎】择则乱滛则辟【言有可择则秽乱听有滛侈则邪僻○秘曰口有择言则是非相乱听不正则入乎邪僻○光曰辟音僻择谓言杂是非滛谓听入邪哆】述正道而稍邪哆者有矣【咸曰吴起述曽子反名不孝韩非述荀卿卒闻刑名○秘曰哆唇下垂貌亦谓其言不正也犹辞赋本欲讽以正道而其辞以邪哆矣○光曰哆昌者反又尺氏切】未有述邪哆而稍正也【咸曰苏秦张仪述谷而终诡数○秘曰未有专述邪哆之辞而能归于正道○光曰音义曰天复本作稍正道今从诸家本言习圣道而陷于异端者有矣未有习异端而入于圣道者也】孔子之道其较且易也【言较然易知○秘曰孔子之道已试之效且易知也○光曰较音觉易以豉反】或曰童而习之白纷如也【言皓首犹乱○秘曰纷如乱而不理也班固曰防童而守一蓺白首而后能言】何其较且易曰谓其不奸奸不诈诈也【不奸奸者以虚受人不诈诈者以正教人○秘曰孔子之道已较而易知犹夹谷齐人于防孔子以正言却之不奸奸也互郷童子请见孔子以洁已与之不诈诈也○光曰孔子之道以正化奸以诚去诈故较易也诸儒占毕以为博多讯以为辩是以奸敌奸以诈胜诈也】如奸奸而诈诈虽有耳目焉得而正诸【奸奸者以奸欺奸诈诈者以诈欺诈○咸曰非也圣人之不以奸欺奸不以诈欺诈虽竖子皆知之矣岂待扬子言而后辩哉夫不奸奸者谓不奸其奸如惩恶贬恶之义不诈诈者谓不诈其诈如阙文之类○秘曰如使奸以敌奸诈以拒诈学者虽有耳目安得而正之也○光曰已之耳目尚不能正焉能正人】多闻则守之以约【所守简要○秘曰百家之闻守之以经】多见则守之以卓【所观广逺○秘曰众言之见守之以圣】寡闻则无约也寡见则无卓也【少闻无约要之守少见无卓絶之照○秘曰不闻诡辞何以表经防之约不见小説何以知圣道之卓○光曰约谓择其精要卓谓取其髙逺】绿衣三百色如之何矣纻絮三千寒如之何矣【緑衣虽有三百领杂色不可入宗庙纻絮虽有三千纸单薄不可以御冬文赋杂子不可以经圣典○秘曰緑衣非正色纻絮非纯绵虽多不益于实用犹诡辞小説不益于正理○光曰如习非者虽博而无益也】君子之道有四易简而易用也【秘曰居敬而行简光曰简则易从】要而易守也【秘曰一以贯之】炳而易见也【秘曰坦然明白】法而易言也【秘曰法语之言能无从乎○光曰有制度可言也】震风凌雨【凌○秘曰雨】然后知夏屋之为帡幪也【夏大也帡幪盖覆也○光曰吴本帡作防音荒今从李宋本帡莫经普耕二切又音并又音萍幪莫红切】虐政虐世然后知圣人之为郛郭也【郛郭限内外御奸宄圣人崇仁义正愆违○秘曰圣人之道能逺暴虐○光曰圣人之道磨而不磷湼而不缁治亦宜乱亦宜如郛郭可以自卫也】古者杨墨塞路孟子辞而辟之廓如也【咸曰墨翟之道摩顶放踵以利天下为之是兼爱也然无亲踈之别杨朱之道拔一毛以利天下不为之是为己也然为己乃独善其身兼爱独善俱偏于道而教授其徒以乱天下是塞圣人之路者也然为己犹得不毁伤之义无亲踈之别大为不可故孟子曰逃墨必归于杨逃杨必归于儒归斯受之而已矣此孟子辟之之辞也○秘曰杨朱墨翟之横议充塞圣人之正路孟子辩而开之廓然无复塞矣孟子曰杨墨之道不息孔子之道不着是邪说诬民充塞仁义也】后之塞路者有矣【秘曰若韩庄申商之类】窃自比于孟子或曰人各是其所是而非其所非将谁使正之曰万物纷错则悬诸天众言淆乱则折诸圣【光曰折之设切下同万物名状虽殊其性命皆禀于天众言理趣虽殊其极致终归于圣】或曰恶覩乎圣而折诸【光曰恶音乌】曰在则人亡则书【秘曰五经】其统一也脩身篇【咸曰吾道之学先诸身者也脩则克矣故次之吾子】
　　事有本真【秘曰凡事有本有真真正道也】陈施于意动不克咸【克能咸皆○咸曰陈布也施行也言正道之事当在己意自布行之而勿求备于人故曰不克咸】本诸身【自求之义○秘曰言陈施之动成万法而不能咸一其本在脩身○光曰咸感也人欲陈施其意治化天下动而不能感人者盖由外逐浮伪内无本真不能正己以正物故当先本诸身也】譔脩身【秘曰内充至理而行止出处皆成律度】
　　脩身以为弓矫思以为矢【秘曰矫思犹正思也说文云矫揉箭箝也○光曰思斯恣切箝巨淹切】立义以为的奠而后发发必中矣【无敌于天下○秘曰事得其宜之谓义言脩身正思定而后发俱中道之宜奠定也○光曰中丁仲切】人之性也善恶混【混杂也荀子以为人性恶孟子以为人性善惟扬子以为人性杂三子取譬虽异然大同儒敎立言寻流厥义兼通耳惟圣罔念作狂惟狂克念作圣扬子之言该两家之论反覆于是俱畅○秘曰天命之谓性性命之初善恶兼全故赤子之生七情未着而先有号笑喜怒喜怒者善恶之端也是正性与善恶相混】脩其善则为善人脩其恶则为恶人【所谓混也○咸曰孔子云中人以上可以语上中人以下不可以语上也又曰上智与下愚不移考圣人之言则是人有上中下三品矣上焉者善下焉者恶中焉者可上可下善恶混也故贾谊新书亦于人主分三等曰有上主有中主有下主夫上主者可以引之而上不可以引之而下下主者可以引之而下不可以引之而上中主者可以引之而上亦可以引之而下也故上主者尧舜是也夏禹后稷与之为善则行鲧驩兠欲引而为恶则诛故可与为善而不可与为恶也下主者桀纣是也飞防恶来与之为恶则行比干龙逢欲引而为善则诛故可与为恶而不可与为善也中主者齐桓公是也得管仲隰朋则覇用竪貂子牙则乱今杨子之意谓孟子已言人性善是论上品矣荀子已言人性恶是论下品矣而未及中品故于此谓人之性善恶混又曰脩其善则为善人脩其恶则为恶人观其文是止言中品之性明矣非谓人皆然也得非夫子所谓中人以上可以语上中人以下不可以语上者邪得非贾谊所谓可以引之而上亦可以引之而下者邪故三子言性各举其品教亦备矣○秘曰习与性成○光曰孟子以为人性善其不善者外物诱之也荀子以为人性恶其善者圣人教之也是皆得其一偏而遗其本实夫性者人之所受于天以生者也善与恶必兼有之犹阴之与阳也是故虽圣人不能无恶虽愚人不能无善其所受多少之间则殊矣善至多而恶至少则为圣人恶至多而善至少则为愚人善恶相半则为中人圣人之恶不能胜其善愚人之善不能胜其恶不胜则从而亡矣故曰惟上智与下愚不移虽然不学则善日消而恶日滋学焉则恶日消而善日滋故曰惟圣罔念作狂惟狂克念作圣必曰圣人无恶则安用学矣必曰愚人无善则安用教矣譬之于田稻粱藜莠相与并生善治田者薅其藜莠而养其稻粱不善治田者反之善治性者长其善而去其恶不善治性者反之孟子以为仁义礼智皆出乎性者也是岂可谓之不然乎然殊不知慢贪惑亦出乎性也是信稻粱之生于田而不信藜莠之亦生于田也荀子以为争夺残贼之心人之所生而有也不以师法礼义正之则悖乱而不治是岂可谓之不然乎然殊不知慈爱羞恶之心亦生而有也是信藜莠之生于田而不信稻粱之亦生于田也故扬子以人之性善恶混混者善恶杂处于心之谓也顾人所择而脩之何如耳脩其善则为善人脩其恶则为恶人斯理也岂不晓然明白矣哉如孟子之言所谓长善者也如荀子之言所谓去恶者也扬子则兼之矣韩文公解扬子之言以为始也混而今也善恶亦非知扬子者也】气也者所适善恶之马也欤【御气为人若御马渉道由通衢则迅利适恶路则驽蹇○秘曰人驭气而行犹乗马也善恶二途惟其所适○光曰梦得曰志之所生则气随之言不可不养以适正也乗而之善则为忠为义乘而之恶则慢慢为】或曰孔子之事多矣【秘曰揔百王之法】不用则亦勤且忧乎【光曰孔子以天下不治为己任则其事多矣然终不见用于世则徒勤且忧乎】曰圣人乐天知命乐天则不勤【咸曰孟子谓孔子可以速而速可以久而久可以处而处可以仕而仕又曰孔子圣人之时者也兹所谓不勤矣】知命则不忧【咸曰匡人围之乃援琴而歌又曰桓魋其如予何兹所谓不忧矣】或问铭【秘曰若汤之盘正考父之鼎皆有铭之类】曰铭哉铭哉有意于慎也【叹羙戒慎之至】圣人之辞可为也【所谓文章可得而闻】使人信之所不可为也【秘曰圣人之辞先王之法故可为也人有善恶好恶不同必使皆信所不可为也语曰未若郷人之善者好之其不善者恶之○光曰音义曰天复本信作敬今从诸家本以其有至诚全徳故人信其言】是以君子彊学而力行【贵令信敬素着○秘曰彊学以多识力行以安道善者之以仁恶者之以义虽蛮貊之邦亦可行矣】珍其货而后市【珍货价必贵】修其身而后交【脩身交必固】善其谋而后动成道也【无所不通○秘曰货珍者价必倍犹如身脩者交必贤谋善者动必得所以成道也○光曰先成己道然后接物】君子之所慎言礼书【慎言无口过慎礼无失仪言礼是慎兼之于书○秘曰慎言荣辱之主慎礼有则安无则危慎书习是胜非】上交不谄下交不骄则可以有为矣【光曰宋吴本有为作为友今从李本】或曰君子自守奚其交曰天地交万物生人道交功勲成奚其守【天地之交以道人道之交以理但当顺天人之道理而无所逆○秘曰易曰各从其类自然之理也君子之交谓之朋友非朋党也小人之交谓之朋党非朋友也】好大而不为大不大矣好髙而不为髙不髙矣【秘曰譬如为山未成一篑止吾止也】仰天庭而知天下之居卑也哉【覩圣道然后知诸子之浅小○秘曰仰圣人之道弥髙而知止于异习者居卑也哉○光曰人情莫不好大好髙而徳常小行常卑若仰观圣人之道则知己所守之下矣】公仪子董仲舒之才之邵也【邵髙也公仪休为鲁相妇织于室遣去之园有葵拔弃之不与民争利也董仲舒为江都相下帷三年不窥园以二君才徳髙羙○光曰董仲舒曰皇皇求财利常恐乏匮者庻人之意也皇皇求仁义常恐不能化民者大夫之意也此所以为髙】使见善不明用心不刚俦克尔【俦谁○咸曰明谓明悟刚谓刚正○秘曰休舒明而且刚故能尔俦谁也○光曰谁能如此舍利而取义也】或曰仁义礼智信之用曰仁宅也【秘曰可以安处】义路也【秘曰可以遵行】礼服也【秘曰可以饰身】智烛也【秘曰可以照物】信符也【仁如居宅可以安身义如道路可以安行礼如衣服可以表仪智如灯烛可以照察信如符契可以致诚○秘曰可以合契○光曰符契使人可凭以为验】处宅由路正服明烛执符君子不动动斯得矣【秘曰发而皆中道】有意哉【秘曰谓志于道】孟子曰夫有意而不至者有矣未有无意而至者也【秘曰恶乎自画○光曰按孟子无此语】或问治己曰治己以仲尼【咸曰言当以仲尼之道治脩其己】或曰治己以仲尼仲尼奚寡也【咸曰言世无仲尼○秘曰生民已来一人而已○光曰若人人治己以仲尼则仲尼宜多】曰率马以不亦可乎【秘曰治己以道当以仲尼之道率马以材当以骐之材可也○光曰髙山仰止景行行止】或曰田甫田者莠乔乔思逺人者心忉忉【虽有乔乔之莠其糓不可得虽懐忉忉之怨逺人不可见言仲尼之道深逺不可彊学○咸曰乔乔当为骄骄甫大也齐风甫田诗曰无田甫田维莠骄骄无思逺人劳心忉忉盖大夫刺襄公无徳而求诸侯犹大田无人功终不能获今扬子上言当率循有如仲尼之道者而取之或人未谕故引是诗言居今之世而求仲尼犹大田莨莠骄骄而盛欲遂其获不可得也故徒思逺人心忉忉者也逺人指仲尼○秘曰圃读如甫乔读如骄或人以仲尼之道逺且大力不及也犹田大田而少功徒使莠骄骄而盛思逺人而不见徒使心忉忉而劳诗曰无田甫田维莠骄骄无思逺人劳心忉忉○光曰李本甫作圃今从宋吴本上田音甸乔音骄】曰日有光月有明【咸曰此言仲尼虽没而其道存焉犹日月虽逺而光明在焉○秘曰日月在此光明甚迩】三年不目日视必盲三年不目月精必蒙【不见日月而盲蒙以喻不学闇人○咸曰言仲尼道存则可学之否则狂愚矣日月光明则可视之否则盲蒙矣夫日月几三年则一差变故五年而再闰言三者举成数也夫道不可须防而离其身目不可造次而失其视以三年日月之变而心目不能易则道去矣视絶矣遂至荧枯莩沈行而已矣○秘曰三者用数之终数终而不视仲尼之道其犹盲蒙矣○光曰蒙音蒙】荧魂旷枯糟莩旷沈【莩郭也○光曰莩芳无切】擿埴索涂冥行而已矣【埴土也盲人以杖擿地而求道虽用白日无异夜行夜行之义靣墙之论也○宗元曰荧明也荧魂司目之用者也糟当为精莩如葭莩之莩目精之表也言魂之荧明旷久则枯精之轻浮旷久则沈不目日月目之用废矣以至于索涂冥行而已矣○秘曰荧光荧魂神光精莩精之白也故本精作糟桞宗元云糟当为精言盲蒙之患神光久旷则枯目精久旷则沈于是以杖擿地而求路冥冥然行矣张晏云莩者葭之白皮埴地也○光曰擿它歴切挑也埴常职切索山责切人学于圣人然后能立犹目之资于日月然后能视也或脩身而不由圣人则为弃人矣视物而不见日月则为弃目矣】或问何如斯谓之人曰取四重去四轻则可谓之人曰何谓四重曰重言重行重貌重好【光曰宋吴本言重行重貌重好重今从李本行下孟反下可以意求】言重则有法行重则有徳貌重则有威好重则有观【可观望也○秘曰非礼不好必有可观○光曰观古玩切】敢问四轻曰言轻则招忧【咸曰犯人必众故忧及矣】行轻则招辜【咸曰冒禁必多故罪至矣】貌轻则招辱【咸曰人必易之所辱亦多】好轻则招滛【咸曰嗜其邪也不亦滛乎】礼多仪【美其多威仪也】或曰日不食肉肉必干日不饮酒酒必酸賔主百拜而酒三行不已华乎曰实无华则野华无实则史【史音古或作贾○咸曰论语云质胜文则野文胜质则史此义同之宜如史字音古非也○秘曰野谓朴野史谓文胜其质○光曰李本史作贾音古音义曰贾人鬻过实今从吴宋本】华实副则礼【华实相副然后合礼文质彬彬然后君子】山雌之肥其意得乎【咸曰山雌之肥由其无忧适意之然君子之乐由其守道遇时之贵○光曰言山梁雌雉所以能肥如是者以其饮啄游处得意也喻君子之乐道亦然】或曰回之箪瓢臞如之何【咸曰臞瘠也此讥顔回之一箪一瓢已甚矣何自得之有○秘曰臞也箪瓢之臞何以不改其乐○光曰臞其俱切】曰明明在上百官牛羊亦山雌也闇闇在上箪瓢捽茹亦山雌也何其臞【咸曰捽谓以手捽菹茹也○秘曰邦有道富且贵乐也邦无道贫且贱乐也顔何臞哉○光曰捽在忽切百官牛羊若尧之所以养舜也】千钧之轻乌获力也箪瓢之乐顔氏徳也【千钧之重乌获举之而轻多力耳箪食瓢饮顔氏处之而乐徳盛也○秘曰乌获秦之力士千钧之轻箪瓢之乐他人之所不能】或问犂牛之鞹与骍之鞹有以异乎【咸曰犂牛杂色之牛黒也骍赤也鞹皮亦犹色也或问犠牛有不纯之色与黒赤之色皆牛也岂有异乎○秘曰犂杂色黝也骍赤也皮去毛曰鞹○光曰鞹苦郭切骍息营切】曰同【咸曰言其为牛一也故曰同○秘曰毛附则异】然则何以不犂也【咸曰言既为牛之同而宗庙何取骍而不用犂也○秘曰祭祀之牲取黝骍而何不用犂也语曰犂牛之子骍且角虽欲勿用山川其含诸○光曰或者言凡人顾其中心何如耳何必外貌之礼文】曰将致孝乎神不敢以其犂也【秘曰致孝于宗庙山川贵纯色而不敢用犂也】如刲羊刺豕罢宾犒师恶在犂不犂也【刲羊义见易○咸曰罢当为飨字之误也夫晏飨之牛羊不毛虽杂色可矣故犂与不犂皆用之○秘曰如为宾客师旅之牲安问色之杂不杂也罢以礼罢之犒饷之郷饮酒义曰朝不废朝莫不废夕郑康成云既朝乃饮先夕则罢○光曰刲苦圭切恶哀都切音义曰罢音疲劳也扬子以为若欲为君子则不可无礼文若欲为众人则何必礼文也】有徳者好问圣人或曰鲁人鲜徳奚其好问仲尼也【言鲁定哀公孟仲季孙皆问仲尼○秘曰若哀公问儒服儒行定公问君使臣臣事君之类○光曰鲜息浅切】曰鲁未能好问仲尼故也【咸曰夫有徳者好问圣人则好行之今鲁人虽问之而不能用○秘曰今鲁不用其言非好而问之也】如其好问仲尼则鲁作东周矣【或谓咸曰自平王东迁周衰剧矣故仲尼降王黍离诗于国风明其不能复雅政而齐等于邦君也而扬子谓鲁人好问仲尼则但能使鲁作东周不亦易乎曰不然也孔子云如有用我者吾其为东周乎此言当复兴西周之盛于东周之地也岂仲尼但能作平王之道哉今扬子之意谓使鲁能好问仲尼则鲁亦可尊树王室复兴西周之盛于东周之地尔岂止使鲁如平王之衰邪学者宜辨之○光曰兴周道于东方】或门人有倚孔子之墙弦郑卫之声诵韩庄之书则引诸门乎【秘曰韩非庄周本俱学于老子者也今人惟知韩非言法而不知其本韩书有解老喻老二篇故曰韩庄之书门谓孔子之门○光曰宋本门作问今从李吴本】曰在夷貉则引之【秘曰韩庄之书使人不知礼郑卫之音使人不知乐礼乐之不存在蛮貊则引之也】倚门墙则麾之【咸曰麾去庄周与韩非同贯不亦甚乎惑者甚众敢问何谓也曰庄虽借喻以为通妙而世多不解韩诚触情以言治而险薄伤化然则周之益也其利迂缓非之损也其害绞急位既失中两不与耳亦不以齐其优劣比量多少也统斯以往何嫌乎又问自此已下凡论诸子莫不连言乎庄生者何也荅曰妙指非见形而不及道者之言所能统故毎道其妙寄而去其麄迹一以贯之应近而已○光曰貉毋百切言夷貉之人生而未尝见礼义犹恐于在门墙者也】惜乎衣未成而转为裳也【衣上也裳下也圣典本也诸子末也转上为下舍本逐末者是可惜○秘曰上衣下裳惜乎习圣道未成而转为诸子也○光曰上曰衣下曰裳游诸子之门者本欲学圣人之正道今乃弦郑卫诵韩庄圣道未成而更于邪僻矣安用之】圣人耳不顺乎非【惟正之听】口不乎善【性与天道发言成章不习○秘曰无听不是无言不善习也言不俟习○光曰羊至切】贤者耳择口择【耳择所听口择所言○秘曰可听则听可言则言】众人无择焉【触情任意】或问众人曰富贵生【苟贪富贵不义而生○秘曰志在苟求富贵贪生而已】贤者曰义【行义以逹其道○秘曰惟义所在义也者所以冝仁而适道者也】圣人曰神【神徳行也○咸曰天神应乎万变圣人如之岂止益于徳行而已○秘曰神犹道也荀子曰道出乎一曷谓一执神而固曷谓神曰尽善挟治之谓神万物莫足以倾之谓固神固之谓圣人】观乎贤人则见众人【光曰贤人能为人所不能必有以殊于众】观乎圣人则见贤人【光曰卓尔有立不可及】观乎天地则见圣人【秘曰天地之道圣人管之圣人之道贤者宗之贤人之道众人日用之○光曰天地圣人之所取法】天下有三好众人好已从贤人好已正圣人好己师【秘曰欲广其道○光曰己师为己之师也】天下有三检【光曰检犹限度也】众人用家检【家人自以为法○光曰所安利者不出其家】贤人用国检圣人用天下检【光曰安利徧于天下】天下有三门由于情欲入自禽门【所谓触情○秘曰不性其情○光曰如禽兽】由于礼义入自人门【秘曰礼者人之所履义者人之所宜○光曰宋吴本人作仁今从李本】由于独智入自圣门【秘曰上智也○光曰生而知之独运明智极深研几非常人所能逮】或问士何如斯可以禔身【禔安○秘曰禔福也福者百顺之名○光曰禔是支社奚二切又音题】曰其为中也深【中者心志也深敦重也】其为外也肃括则可以禔身矣【外威仪也肃敬也括法也○秘曰心志广深而仪形肃括斯士之福也括犹检括也○光曰深不浅露肃括不放肆】君子防慎厥徳悔吝不至何元憞之有【微纎也悔吝小疵也元憞大恶也○秘曰悔吝生乎分元憞大恶也○光曰憞徒对切慎之于微则过恶不大】上士之耳训乎徳【训顺】下士之耳训乎已【苟或令人顺已○秘曰上士好徳闻而诚之下士是已闻而诫之训诫也】言不慙行不耻者孔子惮焉【言不违理故形不慙行不邪僻故心不耻言行能如此仲尼所敬惮难也○秘曰言焉而不慙于言行焉而不耻于行虽圣人犹畏惮之○光曰人之言行无可慙耻者是全徳之人也故虽圣人犹敬惮焉】
　　扬子法言卷二
　　钦定四库全书
　　扬子法言卷三
　　晋李轨　唐栁宗元　　注
　　宋　宋咸吴秘司马光　重添注
　　问道篇【咸曰身乎克修道乃可议故次之修身】
　　芒芒大道【洪荒混茫之初○咸曰大道统言圣人之道芒芒者大之称也注以混茫之初释之可乎○光曰汉书及李本大作天今从宋吴本】昔在圣考【圣人作万物覩伏羲肇画八卦六位成章○咸曰昔在圣考者言此大道并古先圣人考制之犹周公作礼乐仲尼删诗书之义故篇中皆统论尧舜文王仲尼之事复有非老荘之说注独指伏羲画卦以解之不亦谬乎】过则失中不及则不至【二五得中然后利见○咸曰言履圣人之道罕有得诸正者如门人之众其殆庶防者惟顔子而已今言失中不及者犹师也过商也不及之义尔故礼尊中庸书贵皇极此之谓也注以二五解之甚非类矣彼二五者言一时居位安危之象此统讲中庸之理相去异焉学者辨之○秘曰大道芒芒然惟圣人考之遂明大中之制是以河出图也大易明二五之中洛出书也洪范贵皇极之义舜执其两端用其中于民回之为人也择乎中庸孔子曰道之不行也我知之矣知者过之愚者不及也】不可奸罔【咸曰中而正者非奸罔所及○光曰奸谓侵壊罔谓诬罔言圣人大中之道天下莫能易也】譔问道【秘曰世以虚无湛寂为道之本而求乎洪荒夷旷之理不知天地圣人贵乎大中自然之道○光曰尊道徳礼乐黜老荘申韩】
　　或问道曰道也者通也无不通也【万物由之以通○咸曰无不通者言道之施也无所不通注谓万物由之以通与正文相反矣○秘曰道贯三才合仁与义而言之无不通也】或曰可以适他欤【言道既可以通中国而适夷狄学亦可以统正典而兼诸子也○咸曰他犹邪也曲也言既云圣人之道无不通亦可以通邪曲之方乎○秘曰他异端也】曰适尧舜文王者为正道非尧舜文王者为他道君子正而不他或问道【光曰宋吴本无道字今从李本】曰道若涂若川车航混混不舍昼夜【车之由涂航之由川混混往来交通○咸曰上荅以正而不他或人以为川涂之道皆曲而不正何车航之行昼夜不息言诸子杂说亦可适于圣理也今下无荅文者盖鄙其不谕教故不对之也法言诸如此类者数虽问荅皆出于子云然其立事垂制理当为之然也学者辨之注殊不明其防何以哉】或曰焉得直道而由诸【涂川皆形曲也此因形以取譬○咸曰非也或人知扬罪以曲道而不达故曰而复请之以为安得直道而从之也○秘曰譬如涂川皆曲而车航不舍昼夜何所择得直道而由乎】曰涂虽曲而通诸夏则由诸川虽曲而通诸海则由诸【秘曰虽曲而通夏川虽曲而通海由之可也犹诸子之异端若能自通于圣人之道亦可也故扬墨归儒受之而已荘周申韩渐诸篇则顔闵其如台】或曰事虽曲而通诸圣则由诸乎【大解曲道归正之义○咸曰行既止答以川涂虽曲可通诸夏诸海而或人不喻复谓曲事可通圣道乎今下无荅文者亦鄙其问之失而不对之也夫圣人无不正也安有曲事而能通之哉注懵其防以谓大解曲道通归正义深失之矣○秘曰或人喻其防也事谓异端之事○光曰音义曰天复本焉得直道及事虽曲上皆无或曰二字今从李宋吴本扬子设为或人意寤以结上意耳】道徳仁义礼譬诸身乎【不可无之于一○秘曰合譬一身】夫道以导之【咸曰导达也有道则行斯达矣】徳以得之【咸曰有徳则动斯得矣】仁以人之【咸曰有仁则人必归之○光曰仁者人道之常】义以宜之【咸曰有义则事得其宜】礼以体之【咸曰冇礼则时保其体】天也【五者人之天性○秘曰五者之备天命全也○光曰天性自然不可増损】合则浑离则散【光曰浑户昆切五者合而言之则浑而为一随事言之则散而为五】一人而兼统四体者其身全乎【四体合则浑成人五羙备则混为圣一人兼统者徳备如身全○秘曰道统仁义礼徳故谓之道人统四体故谓之人可合而不离其身乃全也韩吏部曰老子之所谓道徳云者去仁与义言之也二人之私言也其不全哉○光曰阙一则不成人】或问徳表【秘曰问徳之的然为天下表者○光曰问有徳之人在上其治化表见于外者何如】曰莫知作上作下【作为也莫知为上之乐为下之苦○咸曰非也作修也君圣而修之于上臣忠而修之于下故上下交修而民日用不知此所以为徳之标凖也○秘曰徳足乎已加乎民天下有道比屋可封岂冇的然作之于上竹之于下而莫知也】请问莫知【言已冇礼制则有尊卑○咸曰言民日由礼而不知其制也○秘曰徳既然矣请问礼○光曰李宋吴本皆作请问礼莫知音义曰天复本作请问莫知今从之或者以为治化既出于上岂得人莫知之】曰行礼于彼而民得于此奚其知【君自行礼于上而民承化于下○咸曰民可使由之不可使知之威仪三千岂可尽详哉故礼不下庶人盖上既行而下能效则民得之矣何制之知焉○秘曰礼亦然○光曰徳者得也有徳者行礼于上而民各得其所于下人自为善岂知治化之所自邪】或曰孰若无礼而徳【秘曰何如去礼而专任徳○光曰或者以为曷若専修徳安用繁文之礼】曰礼体也人而无礼焉以为徳【礼如体无体何得为人无礼何能立徳○秘曰譬人无体非人也何由为徳○光曰言礼者得之体也】或问天曰吾于天欤见无为之为矣【咸曰谓不言而四时行万物生○秘曰天何为哉雷动风散雨润日烜山止泽説而万物生焉】或问雕刻众形者匪天欤【秘曰荘子曰雕刻众形而不为巧】曰以其不雕刻也如物刻而雕之焉得力而给诸【咸曰言万彚纷错得之自然一一而刻之何力能给】老子之言道徳吾有取焉耳【可以止奔竞训饕餮○秘曰老子以道道其所道徳徳其所徳虽然犹未离道也故有取耳○光曰虚静谦柔】及捶提仁义絶灭礼学吾无取焉耳【老子絶学盖言至理之极以明无为之本斯乃圣人所同子云岂异哉夫能统逺防然后可与论道悠悠之徒既非所逮方崇经世之训是故无取焉尔者不得已之为敎也○秘曰圣人以仁义礼俱道也老子以仁义礼别为一端以至崇道徳薄仁义非礼学故无取焉耳扬子言老子者皆据虚无二篇而言也甞试稽之家语孔子问礼于老聃是与圣人之道同也故曽子问有记孔子闻诸老聃蔵羣庙之主取羣庙之主以从迎四庙之主出入必跸之类老聃云又称老聃曰诸侯朝天子见日而行逮日而舎奠大夫使见日而行逮日而舎之类皆曰吾闻诸老聃云此诚学礼之效也观此二章老子深于礼者也与虚无二篇絶不相侔岂老子所为防今道家流有黄庭内景之类亦曰老氏之作也言胎食之术文辞浅近又与虚无二篇不侔矣岂非道家为之名欤昔崔浩甞读荘老之书不过数十行辄弃之曰此矫诬不近人情必非老子所作老聃习礼仲尼所师岂设非法之言以乱先王之敎也○光曰音义曰捶都回切旧本皆从手掷也汉书云以博局提吴太子】吾焉开明哉【咸曰言捶仁义灭礼学则吾道瞽矣】惟圣人为可以开明它则苓开发【咸曰苓当为防字之误也言开吾道之瞽以为之明者惟圣人尔他则愈闇矣　指庄列之类○秘曰吾道何以开明哉惟间圣人之言为可开明若诸子它道无所闻焉苓苓耳也苓耳徒有其名而无聆闻之实郭璞云苓耳形似耳业生如盘○光曰开啓明白言通逹可行苓音聆阙】大哉圣人言之至也开之廓然见四海【日月齐明视其文者不下堂知四方○秘曰圣人言之极至吾道无所昬曀开之廓然见四海○光曰无所不通】闭之閛然不覩墙之里【不开圣卷谕无所见○秘曰自背其道不见数仭之内○光曰宋吴本閛作闵今从李本音义曰閛匹庚切闭门也光谓不学墙靣】圣人之言似于水火或问水火曰水测之而益深穷之而益逺火用之而弥明宿之而弥壮【秘口宿安也安而久之则弥壮左氏传曰官宿其业○光曰宿蓄火也以谕藏之于身】允治天下不待礼文与五教则吾以黄帝尧舜为疣赘【咸曰五礼五教始于黄帝而备于尧舜信冶天下而舍是虽黄帝尧舜之圣亦外物尔疣赘体之外物者也○秘口黄帝尧舜俱以礼文五常之教为治若信治天下不俟礼敎则黄帝尧舜以为外物邪○光曰疣羽求切赘之瑞切疣赘言冗长无用也】或曰太上无法而治法非所以为治也【咸曰或以太古无法陶然自化疑今之制无益于道○秘曰伏羲以前无闻焉疑其无法制而自治】曰鸿荒之世圣人恶之【咸曰恶其与禽兽同秘曰近禽兽而无别】是以法始乎伏羲而成乎尧【伏羲画八卦以叙上下至于尧舜君臣大成也○秘曰伏羲大明天地之撰毕天下之能事而唐尧顺考古道以天下让是法制始于伏羲而成乎尧○光曰伏羲始画八卦造书契至于唐尧而焕乎其有文章】匪伏匪尧礼义哨哨圣人不取也【咸曰哨哨多言貌礼所谓猩猩鹦鹉能言夫羲尧之上道若鸟兽徒然多言尔故圣人独取羲而下○秘曰哨哨不正貌由伏由尧者正道也非伏非尧者它道也礼曰枉矢哨壸○光曰哨七笑反】或问八荒之礼礼也乐也孰是【秘曰八荒之礼曰蛮曰流礼乐孰是○光曰言八方之俗各有礼乐人人是其所习果谁为是】曰殷之以中国【殷正也中国之制五百里甸服五百里侯服五百里绥服五百里要服五百里荒服】或曰孰为中国【正直北辰为天之齐也俱偏僻未知谁为居中国】曰五政之所加七赋之所养中于天地者为中国【五政五常之政也七赋五谷桑麻也中于天地者土圭测影晷度均也○咸曰古者言天体者有三其一曰周髀言天地各中髙外下北极之下为天地之中今上注引是义此注引土圭测影夫土圭者周公之法也冝为是○秘曰五常之政之所加五谷桑麻之政之所养以土圭之法测土深正日影以求天地之中则为中国矣】过此而往人也哉【譬八荒之于中国如彼诸子之于圣人如是○咸曰正文伹论华夷之礼乐尔注引诸子非其防焉○秘曰八荒之外圣王以禽兽畜之○光曰言夷狄无异禽兽其所谓礼乐者安足取哉】圣人之治天下也碍诸以礼乐【碍限○秘曰碍止也止以为凖】无则禽异则貉【咸曰左衽兠离与诸夏殊○秘曰无礼乐则禽异礼乐则貉】吾见诸子之小礼乐也不见圣人之小礼乐也孰有书不由笔言不由舌吾见天常【秘曰五常】为帝王之笔舌也【天常五常也帝王之所制奉也譬诸书言之于笔舌为人之由礼乐也○秘曰帝王之道着于五常犹书言之意着于笔舌○光曰天常即礼乐也言治天下而不用礼乐犹无笔而书无舌而言也】智也者知也夫智用不用益不益则不赘亏矣【咸曰用谓任用之益谓増益之夫智者无不知也用之益之则惟变所适出奇无穷故姜牙兴于周而退于齐少伯覇于越而归于陶皆有余者也何亏之云哉弗用弗益之则囊括而秘退藏于密故顔守一瓢而道弥光孟着七篇而名愈彰皆有余者也何亏之云哉所以用与不用益与不益不能亏其一赘多也○秘曰智者见用不见用受益不受益于智无一赘之矣○光曰不赘亏不盖衍字有余曰赘不足曰言天地之理人物之性皆生于自然不可强变智者能知其可以然则因而导之尔苟或恃其智巧欲用所不可用益所不可益譬如人之形体益之则赘损之则亏矣孟子曰所为恶夫智者为其凿也】深知器械舟车宫室之为则礼由己【秘曰深知制度之所为则礼无不在己子曰制度在礼文为在礼行之其在人乎○光曰器械舟车宫室皆圣人因物之性制而用之推而行之苟或识圣人之心则礼虽先王未之有可以义起也故曰由己】或问大声【光曰问声孰为大】曰非雷非霆隠隠耾耾久而愈盈尸诸圣【尸主也雷霆之声闻当时圣人之言传无穷○光曰宋吴本肱作谹今从李本谹耾皆音宏大声也】或问道有因无因乎【光曰黄老之道贵因循】曰可则因否则革【革与因虽异随变而通理也故先王之事世相反而其道一也○秘曰随时制宜○光曰前人所为是则因之否则变之无常道太曰夫道冇因有循有革有化因而循之与道神之革而化之与时冝之故因而能革天道乃得革而能因天下乃驯夫物不因不生不革不成故知因而不知革物失其则知革而不知因物失其均革之匪时物失其基因之匪理物防其纪因革乎因革国家之矩范也矩范之动成败之効也】或问无为曰奚为哉【应化而已○光曰所以有为者救时之失耳时不失道又何为哉】在昔虞夏袭尧之爵行尧之道法度彰礼乐着垂拱而视天民之阜也【咸曰阜盛也富也】无为矣【秘曰阜厚也垂衣拱手视天民之厚盛何为哉】绍桀之后纂纣之余法度废礼乐亏安坐而视天民之死无为乎【绍桀者成汤也纂纣者周武也当此之时汤武不可安坐视天下民之死而欲无为也所谓可则因否则革矣应变顺时故迹不同致理而言皆非为也○秘曰汤武革命应天顺人自然有为之时○光曰宋吴本皆作天民无下字李本作天下民】或曰太古涂民耳目惟其见也闻也见则难蔽闻则难塞【人以为太古不如絶礼乐以涂塞人之耳目令不见不闻使之纯一○秘曰太古未作礼乐是涂塞人之耳目使其纯愚○光曰老子曰古之治者非以明民将以愚之故欲捶提仁义絶灭礼学】曰天之肇降生民使其目见耳闻是以视之礼听之乐【因其耳目而节之○秘曰天之始生人即使其目能视耳能闻是以圣人配地作礼以养其视应天作乐以养其听】如视不礼听不乐虽有民焉得而涂诸【咸曰言使民视听皆由礼乐则安用涂之如其视邪听滛虽欲涂之末由也防○秘曰视听无礼乐则大乱虽有民焉得而塞之○光曰圣人所以能使其民者以有礼乐也若皆去之则民将散乱而不可制虽欲取其耳目而涂之安可得哉】或问新敝【秘曰问政教之隆杀如衣之新敝】曰新则袭之敝则损益之【值其日新则袭而因之值其敝乱则损益随时○咸曰新犹初革命之始也敝犹久守成之际也夫革命之始制度未立始仍旧贯故曰袭之守成之际观可以变故曰损益之孔子曰殷因于夏礼所损益可知也周因于殷礼所损益可知也此之谓矣○秘曰政教之隆则因而袭之敝则革而损益之】或问太古徳怀不礼怀【秘曰道家尚徳而薄礼故言太古之人未有礼惟怀徳尔】婴儿慕驹犊从焉以礼【咸曰焉安也言太古之人归于上也犹婴儿之慕母驹犊之从乳安用礼○秘曰二者俱怀母之徳也】曰婴犊乎【难无礼也○咸曰言今若亡礼人皆婴犊矣可乎○秘曰人殊禽兽岂皆婴犊乎】婴犊母怀不父怀【咸曰禽兽知有母而不知有父○秘曰婴之未有知犊之畜类乃母怀而已】母怀爱也父怀敬也独母而不父未若父母之懿也【兼乎爱敬而后尽其美善○咸曰言今或去礼则人独知母而不知父皆如驹犊矣故兼知父母礼可备也○秘曰懐父母乃爱敬之道岂直以德而不礼是与其婴犊之怀曷若夫人父母之怀之美也懿美也】狙诈之家【咸曰狙猿也宋有狙公者爱狙养之成羣有朝三暮四朝四暮三之言以欺笼之故荘子曰圣人以智笼羣愚亦犹狙公以智笼众狙也狙诈之家犹言巧诈之家扬子恶世尚诈欲排斥之故为之言○秘曰狙诈兵法权谋家流也狙善诈故以为名犹狐疑犹豫之类○光曰狙七余切又干预切】曰狙诈之计不战而屈人兵尧舜也【咸曰言我用巧诈之计可以不战而使人兵屈败虽尧舜亦然矜之之辞也○光曰言狙诈之术虽不用仁义亦能不战而服人与尧舜之道何异】曰不战而屈人兵尧舜也霑项渐襟尧舜乎【咸曰言屈人之兵则或血霑染其项渐渍其襟此亦尧舜之为乎○秘曰权谋之家不战而屈人兵谓之尧舜至于污血之霑项渐襟亦可谓尧舜乎渐渍也○光曰渐子亷切】玉而贾石者其狙诈乎【或曰言其玉而贾售以石此巧诈之为也可乎○秘曰言尧舜而实以诈者也○光曰衒音县贾音古】或问狙诈与亡孰愈【亡无○咸曰言有诈与无诈谁优愈犹优也○光曰言不用狙诈则亡国如陈余】曰亡愈【秘曰无愈于有○光曰言与其用狙诈不若亡国犹胜也深疾狙诈之辞】或曰子将六师则谁使【咸曰子指扬子也言无诈为愈则子将六军无狙诈之人将使谁也以军师必尚竒胜○秘曰或者疑其无权谋则武备阙○光曰将子亮切下可以意求】曰御得其道则天下狙诈咸作使【咸曰得其道犹言全七徳合军志之类○光曰若汉髙祖用韩信彭越陈平之徒】御失其道则天下狙诈咸作敌【失其御则反间背叛○光曰若曹操为治世之能臣乱世之奸雄】故有天下者审其御而已矣【咸曰修徳任贤则舞于两阶而三苗格故仁者无敌于天下何狙诈之有○秘曰驾御权谋亦须有道○光曰当以识度恩威为本】或问威震诸侯须于征欤徂诈之力也如其亡【咸曰言将征伐诸以为威必资狙诈其可亡乎○光曰言立威必须征伐征伐必须狙诈奈何云宁亡国而不为狙诈乎】曰威震诸侯须于狙诈可也【未足多也○秘曰如五霸】未若威震诸侯而不须狙诈也【咸曰当以徳威之○秘曰若三王】或曰无狙诈将何以征乎【咸曰言征伐必须此乃可○秘曰若三王者亦皆有征伐】曰纵不得不征不有司马法乎何必狙诈乎【咸曰言不得已须征之自有周礼司马之法何必诈哉○秘曰周官司马以九伐之法正邦国若不得不征当用是法何必狙诈哉○光曰司马法齐人所述古兵法近正道者】申韩之术不仁之至矣【秘曰申不害韩非之术不先教化専任刑法至于残害至亲伤恩薄厚不仁之至】若何牛羊之用人也【峻刑戮之术制民如牛羊临之以刀俎故曰不仁之至也○秘曰不教而杀视人如牛羊】若牛羊用人则狐狸蝼螾不膢腊也欤【膢八月旦也今河东俗奉以为大节祭祀先人也腊蜡也见礼记○咸曰腊猎也冬则猎取百兽故狐狸至是死矣蝼天蝼也螾应劭云蚯蚓也吕氏春秋曰南吕之月蛰虫入冘故蝼螾至是絶矣夫以申韩刑名如牛羊之用人则人之生也何可久乎其趍死犹狐狸蝼螾不过乎膢腊之矣○光曰蝼膢皆落侯切螾余忍切】或曰刀不利笔不铦而独加诸砥【咸曰砥磨石也精曰砥麄曰砺】不亦可乎【刀钝砺之以砥笔秃铦之以刀申韩行法以救乱如刀砥亦所以利之也○秘曰民不遵礼教而加之刑名不亦可乎铦当为鉆砥所以砺锋者也笔之有锋故喻云○光曰宋本铦作鉆敕淹巨淹二切今从李吴本铦息亷切古以木为笔或者亦可砥乎】曰人砥则秦尚矣【严刑裁民亦犹刀之割肉以人为砥酷之甚也秦之严刑难复尚矣○秘曰秦尚刑法而加诸人○光曰言用法以砺人如用砥以砺刀则莫若秦为尚矣其如不仁何】或曰刑名非道邪何自然矣【咸曰言若以刑名为不道则其令民也何亦化之自然○秘曰刑名非正道邪何举世自然有之不可推也○光曰若以刑名为非道则何以能禁民使自然而止】曰何必刑名围碁撃劒反自刑亦皆自然也【咸曰言虽鄙技皆可自然而非正道之为君子耻之○光曰李本自作目今从宋呉本若自然者皆谓之道则围碁欲以智巧惑人有时而自惑击劒欲以害人有时而自害刑名欲以制人有时而自制是亦自然也】由其大者作正道由其小者作奸道【大者圣人之言小者诸子之言○咸曰非也言刑名犹围碁撃劒虽亦自然然非正道之法故此文以王道示之大者大道也谓仁徳之化小者小道也谓刑名之奸注乃别为一叚以圣人诸子释之非矣○秘曰大者礼乐也小者刑名也夫刑者所以助治者也礼之所去刑之所取未有舍礼乐而専刑名臻乎至治者也○光曰礼乐可以安固万世所用者大刑名可以输刧一时所用者小其自然之道则同其为奸正则异矣】或曰申韩之法非法欤【光曰以上言太上无法而治扬子以为不可】曰法者谓唐虞成周之法也【咸曰唐虞及周之道徳仁义诗书礼乐之法】如申韩如申韩【咸曰再言者疾之甚也○秘曰法者谓唐虞成周仁义礼乐之法岂如申韩之法○光曰如申韩者何足为法】荘周申韩不乖寡圣人而渐诸篇则顔氏之子闵氏之孙其如台【言以数子之才苟不乖少圣人之术渐染其心于篇籍之中以训学徒则顔闵不能胜之○咸曰台我也○光曰渐子亷切台音贻】或曰荘周有取乎曰少欲【有简质之益焉○咸曰言荘周当战国之间独能不应楚威王之命而终身不仕故有寡欲之心此可取耳○秘曰周之书十余万言其要本归于老子之言而老子以无欲观妙为理至周不顾厚币之迎是少欲可取耳】邹衍有取乎曰自持【有凝跱之风焉○咸曰言邹衍之术观隂阳消息而作怪迂之言然其本以有国者滛侈不能尚徳如大雅整之于身以施及黎庶故有自持之意此可取耳○秘曰衍之书十余万言然要其归必正乎仁义节俭礼与其奢也寜俭是能以节俭自持可取乎】至周罔君臣之义衍无知于天地之间虽隣不觌也【秘曰罔无也夫君臣上下父子兄弟非礼不定而周本乎老子灭絶礼学之意而曰情性不离安用礼乐以天地为一指万物为一马是无君臣之义也衍谓中国者于天下乃八十一分居其一分作怪迂之变是无知于天地之间也虽与亲邻亦不欲见之矣○光曰罔诬也】





　　扬子法言卷三
&lt;子部,儒家类,扬子法言&gt;
　　钦定四库全书
　　扬子法言卷四
　　晋李轨　唐柳宗元　注
　　宋　宋咸吴秘司马光　重添注
　　问神篇【咸曰既哲乎道可穷之神故次之问道】
　　神心惚怳经纬万方【光曰惚怳无形方道也】事系诸道德仁义礼【秘曰神也心也惚怳乎无端以经纬于万方而并有归趣事系诸圣人之道圣人之道兼德仁义礼而言之也○光曰君子之心主此五者】譔问神【秘曰天有至神为造化之主圣人之神为道之宗其神一也】或问神曰心【咸曰神谓精义知几之神言存乎心而已○秘曰神者不疾而速不行而至心主于神○光曰物之神者莫如心】请闻之【咸曰未谕心之义故请之○光曰李宋吴本作请问之音义曰天复本作请闻之今从之】曰潜天而天【光曰潜深也潜心于天而知天】潜地而地【惟其所潜○咸曰心潜于天则知天心潜于地则知地○光曰潜心于地而知地】天地神明而不测者也心之潜也犹将测之况于人乎况于事伦乎【咸曰言世所难穷测者惟天地之道神明之义耳然一潜其心可尽见之况人道之近事理之浅安能藏哉伦理也】敢问潜心于圣【咸曰问何以潜心于圣人之道】曰昔仲尼潜心于文王矣逹之【逹通也○咸曰文王演易仲尼尽得其道而讃之又曰文王既殁文不在兹乎是逹也○秘曰文王作易系辞以尽天人之几孔子五十以学易而作十翼无不通也逹通也】顔渊亦潜心于仲尼矣未逹一闻耳【其殆庶几○咸曰闻当作间字之误也孟子谓顔渊具圣人之体而微此称未逹一间间际也言去圣人不逺惟一际之地尔今诸本皆作一闻非也孟子曰贤不肖其间不能寸谓其际相去不能及寸言近之也易系辞仲尼举顔子其殆庶几以明易义今注以庶几为顔子近圣人之意非谓矣○秘曰顔子具体庶几所未通者一间耳子贡曰夫子之言性与天道不可得而闻也】神在所潜而已矣【神道不逺潜心则是○秘曰潜则速至】天神天明照知四方【天以神明光烛幽明照曜四方人以潜心钩深致逺探索隠○秘曰至神运日月】天精天粹万物作类【天以精粹覆万物各成其类人以潜心考校同异搜畅精义○秘曰天之精粹流形万物而各从其类易曰刚健中正纯粹精也○光曰人亦以神明精粹经纬万方】人心其神矣乎操则存舍则亡【人心如神变化无常操而持之则义存舍而废之则道亡操而不舍则道义光大○秘曰在天地为神在人为心潜与不潜操舍而已】能常操而存者其惟圣人乎【光曰圣人操心有常不离于道】圣人存神索至【存其精神探幽索微○秘曰圣人如天常存其神也所以存神道无不至○光曰索山责切至者事之极致】成天下之大顺致天下之大利【顺事而无逆利物而无害】和同天人之际使之而无间者也【至化混然归于一也○秘曰惟神也成天下之大顺致天下之大利和同天人而无间者也○光曰大顺谓上下各安其分大利谓万物各得其所天者不为而自成人者为之然后成而同其际使之无间隙皆圣人神心之所为也】龙蟠于泥蚖其肆矣【惟圣知圣惟龙知龙愚不知圣蚖不知龙圣道未彰羣愚玩矣龙蟠未升蚖其肆矣○咸曰蚖蜥蜴也似龙而无角如蛇而有足一云毒蛇也肆区也言龙未飞天则与蚖同区也○秘曰与蚖蛇同肆○光曰蚖音元肆者肆志以凌之也或曰肆当作肄肄习也曰习见而狎玩之也】蚖哉蚖哉恶覩龙之志也欤【叹之甚也○秘曰圣人在防与众人同列众人岂知圣人之志欤○光曰恶音乌君子之志髙深逺大小人固不得而知也】或曰龙必欲飞天乎【咸曰疑其长为蚖同肆不能飞天○光曰言君子必欲居大位乎】曰时飞则飞时潜则潜【时可而升未可而潜】既飞且潜【义兼出处】食其不妄形其不可得而制也欤【饮食则不妄有形而不可制也○咸曰言龙之且潜虽饮食之间不敢忘于形思所以飞于天也圣人尚防虽饮食之间不敢忘于形思所以行其道也故暂为蚖所肆愚所侮然犹不能制之矣○秘曰既飞且潜惟时所适虽一食之间不忘隠见之形安得而制哉言圣人亦然○光曰宋吴本妄作忘今从李本音义曰非义不妄食故不可得而制】曰圣人不制则何为乎羑里【秘曰文王圣人也何以制乎羑里纣囚文王于羑里】曰龙以不制为龙圣人以不手为圣人【手者桎梏之属○咸曰手当为干字之误也言龙虽为蚖同肆然终不制于泥故能谓之龙圣人虽为纣所囚然终不干其刑故能谓之圣人今注文称手者桎梏之属意谓文王虽囚而不被于桎梏也按贾谊新书云纣作梏数千睨诸侯之不谄已者杖而梏之文王桎梏囚于羑里七年而后得免是文王常被其桎梏矣安可谓之不手哉○秘曰手持也执也文王事不道之纣虽以非礼见囚终不能执而戮之所以为圣人也公羊传曰手劒而叱之○光曰音义曰不手不制于人之手光谓手谓为人所提携指使枉己之道而随人左右也】或曰经可损益欤曰易始八卦而文王六十四其益可知也【秘曰伏羲始画八卦因而重之六十四卦备矣黄帝正名百物而名显文王系辞而义彰可谓益矣今云文王六十四据司马迁而言也】诗书礼春秋或因或作而成于仲尼乎其益可知也【或因者引而伸之或作者又如春秋○秘曰因旧文作序例删定笔削皆成于仲尼○光曰宋吴本或作下更有因字今从李本】故夫道非天然应时而造者损益可知也【咸曰天然者圣人也言仲尼之后或道非圣人而有应时造书以救世而明治道者其益亦可知也如孔伋孟轲之流○秘曰故道非若易象之天然虽损益不可増减于乾坤六子也应时而造若三代之礼乐者损益可知也○光曰天然谓道德仁义应时而造谓礼乐刑政也】或曰易损其一虽憃知阙焉【咸曰易损其一者谓大衍之数虚其一此虽憃愚之人皆知阙之也○光曰憃书容丑江刄用三切】至书之不备过半矣而习者不知【本百篇今有四十九故曰过半○秘曰言易之六十四若损其一虽愚人可以知其阙者至书百篇汉存者二十九篇得古文又多十六篇其亡过半而习者莫知其义○光曰汉世儒者不知书本有百篇故孔臧与从弟安国书曰今学者唯闻尚书二十八篇取象二十八宿谓至然也】惜乎书序之不如易也【叹恨书序虽存独不如易之可推防○咸曰易之虚一者非损失之盖蓍法然也书失过半者经秦火遗坠之也或人不知其义以为易损一而尚可推书失多而不能知故扬子答之以下文○秘曰孔子序书存百篇之义而其篇亡不可复知序易存六十四之次设或亡一即可推而知之是序书不如序易○光曰序谓篇之次序】曰彼数也可数焉故也【咸曰言彼损一者盖蓍数之法可揲数而用故也○光曰八卦重之成六十四自然之数】如书序虽孔子亦末如之何矣【数存则虽愚有所不失数亡则虽圣有所不得○咸曰如书者实失坠之与易不同虽孔子无如之何言不敢虚诈而补之○秘曰彼易卦皆有数亦可以防数而知焉故也如书序之存而篇亡皆当时训诰之事不可以虚补故孔子亦末如之何也】昔之説书者序以百【叙以百篇】而酒诰之篇俄空焉今亡夫【秦焚书汉兴采集之酒诰又亡一简中者先师犹俄而空之今渐亡○秘曰秦皇燔书汉兴刘向以中古文校欧阳大小夏侯三家经文酒诰脱简一空而亡之也据酒诰今无亡脱盖古文独存○光曰空苦贡切音义曰空缺也】虞夏之书浑浑尔【深大○咸曰浑浑犹淳淳也言虞夏尚有唐风去道未逺淳淳然○秘曰浑浑犹言混混也谓其淳雅也】商书灏灏尔【夷旷○咸曰灏灏犹漫漫也言忠质之化制尚防濶漫漫然○秘曰灏灏犹言浩浩也谓其逺大也】周书噩噩尔【不阿附也○咸曰噩噩犹察察也言尚文而相检以礼乐察察然○秘曰噩噩犹言谔谔也谓其明正也】下周者其书谁乎【下周者秦言酷烈也○袐曰秦书谁乎不合典训○光曰李本谁作谯今从宋吴本浑胡本切灏胡老切噩五各切浑浑朴略难知之貎灏灏富大之貎噩噩明直之貌其书谁乎言不足以为书也】或问圣人之经不可使易知欤【嫌五经之难解也○秘曰五经大而奥】曰不可天俄而可度则其覆物也浅矣【光曰覆敷又切】地俄而可测则其载物也薄矣【秘曰俄犹俄顷】大哉天地之为万物郭五经之为众説郛【莫有不在其内而能出乎其外者○秘曰不能出其域】或问圣人之作事不能昭若日月乎何后世之訔訔也【咸曰訚訚当作狺传之误也訚訚中正也狺狺犬声也言圣人由为后世非其道者之所吠也若谓訚訚中正之义则理不通焉○秘曰圣人之作事岂不能使明白如日月乎何使后世之学者徒訚訚貌悦之而不能逹其心也訚訚和也和悦之貌○光曰宋吴本訔作訚今从李本訔语巾切訔訔争辨之貌谓学者争论是非】曰瞽旷能黙瞽旷不能齐不齐之耳狄牙能喊狄牙不能齐不齐之口【咸曰旷师旷黙黙审于乐喊咂物声也○秘曰喊声也瞽旷之和雅能使黙而识之者必有瞽旷之耳不能齐听者不齐之耳狄牙之甘美能使喊而称之者必待狄牙之口不能齐食者不齐之口犹圣人立言能使服而行者必须贤哲之人不能齐学者不齐之心也瞽旷师旷也知乐者也晋杜蒯云旷也大师也狄牙易牙也知味者也大戴礼曰失管仲任竪刁狄牙韩非子曰易牙为君主味○光曰喊呼览呼下渐三切狄仪狄造酒者牙易牙瞽旷能审正声而人之耳清浊髙下各有所好瞽旷不能齐也狄牙能尝和味而人之口酸辛咸苦各有所好狄牙不能齐也圣人能行正道而愚闇邪僻之人相与非之圣人不能止也】君子之言幽必有验乎明【咸曰犹易极之精义而见于行事○秘曰犹言百神受职验在礼乐】逺必有验乎近【咸曰犹大雅之德及黎庶而本之于已○秘曰犹言百世可知验在损益】大必有验乎小【咸曰犹二南获瑞而由之室家○秘曰犹言天地之动验在璿玑】微必有验乎着【咸曰犹春秋之推至隠而显成法○秘曰犹言履霜坚氷至而验在弑父】无验而言之谓妄君子妄乎不妄【言必有中○光曰言虽幽深逺大而不可考验于今者所谓无稽之言也】言不能逹其心书不能逹其言难矣哉【秘曰难乎为君子○光曰难以明道】惟圣人得言之解得书之体【秘曰发言成教肆笔成典○光曰解胡买切】白日以照之江河以涤之浩浩乎其莫之御也【咸曰有所发明如白日所照有所荡除如江河所涤浩浩洪盛无能当之者○秘曰照之如白日涤之如江河浩浩洪流谁能御之】面相之辞相适【咸曰面相犹面对适往也言面对之时以辞相反也○光曰之亦适也】捈中心之所欲【咸曰捈引也○光曰捈同卢佗胡二切】通诸人之嚍嚍者莫如言【嚍嚍犹愤愤也○秘曰防防犹声闻也通众人善恶之声○光曰宋吴本嚍作防呼陌切呌呼也今从李本嚍音晋】弥纶天下之事记久明逺着古昔之防防传千里之忞忞者莫如书【防防目所不见忞忞心所不了○咸曰书谓书画之书防防犹喋喋忞忞犹勉勉言书画者所以着古人喋喋之言传千里勉勉之懐也○秘曰防防不可知也忞忞自彊勉也古昔难知之迹书以着焉所以记乆也千里自勉之行书以传焉所以明道也自勉者君子勉为君子小人勉为小人也○光曰防呼昆切忞武巾切】故言心声也书心画也【声发成言画纸成书书有文质言有史野二者之来皆由于心○秘曰心有之言焉书焉是以似之○光曰画犹图画】声画形君子小人见矣【察言观书断可识也○光曰见贤遍切】声画者君子小人之所以动情乎【咸曰君子所动情者道小人所动情者利各见其言书矣○秘曰情动于中而形于声画】圣人之辞浑浑若川【浑浑洪流也○秘曰浑浑若大川之流】顺则便逆则否者其惟川乎【秘曰圣人之教顺则安逆则危○光曰顺之则便易逆之则不行】或曰仲尼圣者欤何不能居世也曾范蔡之不若【咸曰言不能曲传以图用如范叔蔡泽之为○秘曰范睢魏人也説秦昭王而为相蔡泽燕人也説范睢而代睢为相言孔子不如○光曰不如范睢蔡泽能偶合世俗以求富贵】曰圣人者范蔡乎【咸曰言圣人肯为范蔡之术乎】若范蔡其如圣何【咸曰范叔魏人干王稽得事秦为相号应侯蔡泽燕人説应侯卒代其位为刚成君二子皆以诡术居位其如圣人之道何○光曰仲尼肯为范蔡之行则亦为小人安得为圣】或曰淮南太史公者其多知欤曷其杂也【秘曰淮南王安著书二十余万言太史公司马谈迁之父也著书五十余万言其多知哉何其不纯而杂也杂谓安作内书外书又作中篇言神仙黄白之术迁序九流百家杂语】曰杂乎杂【秘曰唯其不纯所以为杂○光曰言二书诚杂也】人病以多知为杂惟圣人为不杂【秘曰圣人虽多知皆归于正】书不经非书也言不经非言也言书不经多多赘矣【动而愈伪○咸曰赘疾乃身之蠧者也夫书画与言不由乎经典为道之蠧亦多多矣○光曰言书不合于经知之愈多则愈为害而无用若身之有赘然赘附肉也】或曰述而不作何以作【咸曰扬子着太经所谓者一也天地隂阳叅比一生三取其三数故有三方三生九故有九州九生二十七故有二十七部二十七生八十一故有八十一家遂为八十一首故有二百四十三表七百二十九赞每二赞一日七百二十九赞而当周天之度一嵗之纪节候钟律星斗五行咸着焉今或人以为孔子述而不作疑太不当作故问之○秘曰孔子述而不作太何以作】曰其事则述其书则作【言昔老彭好述古事孔子比之但述而不作今太非古事乃自成一家之书故作之也或曰孔子述事者有矣然何尝作书乎○咸曰当孔子之世周室下衰诗书淆乱礼乐崩壊先王之制无一而正者故孔子区区于道以述古事删诗书定礼乐约史记而修春秋复与诸侯门人更议典制然后各得其所故明道立教尽在是矣何须更作书哉故所以述而不作者盖此也非不当作之也当子云之时则不然六经皆更圣人之所定汉兴已久稍为诸儒讨正故无古事可述而屈身莽朝自非作书着成一家则何以明其道哉○秘曰以为经莫大于易故作太自子辰申子冠之以甲分二十七章为一会八十一章为一统从子至辰自辰至申自申至子凡四千六百一十七嵗为一元与泰初厯相应亦有颛顼厯焉此其事则述也作二百四十三表七百二十九赞十一篇此其书则作也○光曰仁义先王之事也方州部家扬子所作也言扬子所作太之书其所述者亦先圣人之道耳】育而不苗者吾家之童乌乎【童乌子云之子也仲尼悼顔渊苗而不秀子云伤童乌育而不苗】九龄而与我文【顔渊弱冠而与仲尼言易童乌九龄而与扬子论○光曰与余茹切与知之】或曰何为【秘曰防何归○光曰为于僞切言为何事而作】曰为仁义【咸曰言者为仁义而作】曰孰不为仁孰不为义【秘曰贤者而言谁不为仁义何必】曰勿杂也而已矣【纯则巧僞息杂则奸邪生○咸曰言如三邹田戸吁剧申韩之徒杂以巫祝禨祥刑名浮虚而乱俗今太独专于仁义也或曰太之专仁义也安在咸曰夫之道虽以隂阳节候星斗五行之用然其防应休咎之占星阳而时数辞从则为休也星隂而时数辞违则为咎也使人知吉凶之来善恶之修岂非仁乎夫义者宜也复使穷浑天之法知人事之纪通变化之本岂非义乎○秘曰引之以天数播之以人事终归仁义不杂而已矣易曰立人之道曰仁与义今准之故曰为仁义夫人道则然且天一至地十易道也三摹九剧道也之准易不亦非乎曰之准易非准易之道准易为书也易准天地自天一至地十天地之道备矣何为哉易之书准天地之书准厯数所以为准易也厯数者天之道也自一至九阳数之极也若类之于易则非矣○光曰则象天地以为人纪异术无从而入】或问经之艰易【光曰易移豉切】曰存亡或人不谕曰其人存则易【咸曰请益可了故易○秘曰若孔子在三千之徒并授其义】亡则艰【咸曰思益各异故艰○秘曰若七十子防而大义乖○光曰人当作文字之误也秦火之余六经残缺虽圣贤治之亦未易悉通】延陵季子之于乐也其庶矣乎【秘曰春秋襄二十九年吴公子札来聘请观周乐○光曰闻其声诗知其国之兴衰庶几可谓知乐矣○】如乐弛虽札末如之何矣【光曰末无也若其声诗家已废亡虽札亦不能知也】如周之礼乐庶事之备也每可以为不难矣【秘曰鲁得用天子礼乐尽在鲁○光曰监于二代曲为之制事为之防学者习之固无难矣】如秦之礼乐庶事之不备也每可以为难矣【秘曰秦燔灭文章以愚黔首礼乐弛废虽季子何由知之○光曰秦讪笑三代之礼乐屏而去之自为苟简之制后之学者求先王之礼乐于散亡之余诚亦难矣】衣而不裳未知其可也【有上无下犹有君而无臣○秘曰君在位而无辅○光曰秦诸侯之礼籍独取其尊君抑臣者存之是衣而不裳也】裳而不衣未知其可也【秘曰权在臣下不知有君】衣裳其顺矣乎【三桓专鲁陈恒灭齐王莽簒汉三奸之兴皆是物也○秘曰上衣下裳大顺之道○光曰先王之礼其于君臣之际虽不失尊严而和乐存焉】或问文曰训【训顺也○咸曰言如五经可垂训者】问武曰克【克能○咸曰言克定祸乱者○光曰克胜也】未逹【不谕】曰事得其序之谓训【顺其理也○秘曰五常得其伦万物得其序文之训也○光曰经纬天地纲纪四方】胜已之私之谓克【惟公亮也○秘曰吊民伐罪与天下公共武之克也○光曰胜人易胜已难胜已之私以从于道则人无不胜矣】为之而行动之而光者其德乎【咸曰所为无敢御者故曰行所动无敢辱者故曰光】或曰知德者鲜何其光【秘曰知德者盖寡安得有光○光曰鲜悉浅切】曰我知为之不我知亦为之厥光大矣【所谓大人用之不为善恶改常日月用之不为贤愚易光○咸曰所以顔渊不改其乐也○秘曰为而不息其光愈大】必我知而为之光亦小矣【咸曰君子之不欺闇室而慎其独何必知之】或曰君子病没世而无名盍势诸名卿可几也【盍何不也势亲也名卿亲执政者也言何不与之合势以近名也此义犹王孙贾劝仲尼媚于灶也○秘曰几近也言何不附势于有名之卿可以近名也○光曰几音机下同几冀也】曰君子德名为几【秘曰以德近名○光曰君子所冀者德成而名显耳】梁齐赵楚之君非不富且贵也恶乎成名【秘曰梁孝王武齐怀王闳赵敬肃王彭祖楚孝王嚣非不富且贵也咸不修德而何有成名○光曰恶音乌言四王者非无势也死之日民无德而称焉】谷口郑子真不屈其志而耕乎岩石之下名震于京师岂其卿岂其卿【审乎自得而已矣慨夫逐物以防真而不能求己以絶伪○秘曰子真隠居以德有名岂其附势于名卿哉河平二年王凤聘子真严君平皆不屈云阳宫记汉郑朴字子真○光曰李宋吴本震作振今从汉书】或问人曰难知也【人之难知久矣尧舜之圣而难任人庄周亦曰厚貌深情○光曰李本难作艰今从宋吴本】曰焉难【未谕其难所以又问】曰太山之与螘垤江河之与行潦非难也【形彰于外视之易见○光曰螘鱼绮切垤徒结切垤蚁壤也言才德之大小着明者易知】大圣之与大佞难也【物形外显人神内藏外显易察内藏难明○咸曰夫大圣之道广若天地世莫详辨故周公未免于流言仲尼犹号于东家者也夫大佞之巧变若形响人罕察识故胡亥也终昧赵髙之奸德宗也不悟卢杞之邪人主宜慎之○秘曰若周公忠勤而被流言王莽折节以鼓虚誉】呜呼能参以似者为无难【咸曰夫似者道小机浅故易知○秘曰呜呼人之难知也若能参之以其似者则无难矣若周公伊尹之圣也岂为不利哉王莽寒浞之伪也岂能归政哉故曰无难孟子曰伊尹圣人之任者也○光曰李本作能别似今从宋吴本见玉参以珉见珉参以玉则真伪易知矣】或问邹庄有取乎曰德则取愆则否何谓德愆曰言天地人经德也否愆也【论天地人经是德也不为过愆可采取也○秘曰衍引天地剖判以来五德转移止乎仁义节俭君臣上下六亲之施是德也庄则否是愆也○光曰邹衍抑淫侈以归节俭庄周矫浮躁以返真静其言合于天地人之常道者所谓德也否则皆过言也】愆【欲闻其义○秘曰问庄何以愆】语君子不出诸口【咸曰耻言之也○秘曰未尝言君子之道○光曰邹庄淫诞之语君子所不道也】











　　扬子法言卷四
　　钦定四库全书
　　扬子法言卷五
　　晋李轨　唐柳宗元　　注
　　宋　宋咸吴秘司马光　重添注
　　问明篇【穷神知化是谓明矣故次之问神】
  </div>
  <div class="pagination">
   <span class="current-page">
    1
   </span>
   <a href="扬子法言_page2.html">
    2
   </a>
   <a href="扬子法言_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
