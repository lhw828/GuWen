<!DOCTYPE html>
<html>
<head>
    <meta charset="UTF-8">
    <title>朱子语类 - 第 332 页/共 338 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>朱子语类 - 第 332 页/共 338 页</h1>
    <div class="content">　　往年见徐端立待郎云，叶石林尝问某：「或谓司马温公范蜀公议锺律不合，又某与某争某事，盖故为此议，以表见其非朋比之为者。如何？」徐曰：「此事有无不可知。然为此论者，亦可谓不占便宜矣。」石林为之笑，便罢。

　　汪玉山童稚时，喻玉泉令他对七字对云：「马蹄踏破青青草。」玉山应口对云：「龙爪拏开黯黯云。」

　　先生说：「沈持要知衢州日，都下早间事，晚已得报。」闳祖云：「要知得如此急做甚？」先生云：「公说得是。」

　　或言某人轻财好义。先生曰：「以何道理之而义乎？」

　　因李将为郭帅阁俸，曰：「凡是名利之地，自家退以待之，便自安稳。纔要，只管向前，便危险。事势定是如此。如一碗饭在这里，纔去争，也有争得不被人打底，也有争得被人打底，也有争不得空被人打底。」

　　或论及欲图押纲厚赏者。先生曰：「譬如一盘珍馔，五人在坐，我爱吃，那四人亦都爱吃。我伸手去拏，那四人亦伸手去拏，未必果谁得之。能恁地思量，便可备知来物。如古者横议权谋之士，虽千万人所欲得底，他也有计术去必得。」

　　财，犹腻也，近则污人，豪杰之士耻言之。

　　人言仁不可主兵，义不可主财。某谓，惟仁可以主兵，义可以主财。

　　贤者顺理而安行，智者知机而固守。丁未耳听。

　　郑叔友谓：「败不可惩，胜不可狃。」此言殊有味。

　　王宣子说：「甘卞言，士大夫以面折廷争为职，以此而出，人亦高之。宦官以承顺为事，忽犯颜而出，谁将你当事！如此之乖！后汉吕强，后世无不贤之。」

　　咏古诗：「丈夫弃甲冑，长揖别上官！」为杨元礼发也。问：「元礼事如何？」曰：「缘一二监司相知者已去，后人不应副赈济，此事已做不得。若取之百姓又不可，所以乞祠。」问：「当时合如何处置方善？」曰：「只得告监司理会赈济。不从，则力争；又不从，则投劾而去，事方分晓。」语毕，遂讽诵此诗云。

　　沈季文于小学，则有庄敬敦笃而不从事于礼乐射御书数；于大学，则不由格物、致知而遽欲诚意、正心。

　　黎绍先好个人，可谓「听其言也厉」！

　　周显祖不事外饰，天资简朴。

　　诸葛诚之守立过人。

　　刘季高也豪爽，只是也无脑头。

　　林择之曰：「上四州人轻扬，不似下四州人。」先生曰：「下四州人较厚。潮阳士人亦厚，然亦陋。莆人多诈，淳朴无伪者，陈魏公而已。」

　　或传连江镇寇作，烧千余家。时张子直通判云：「此处人烟极盛。」曰：「某尝疑此地如何承载得许多人？」力行退而思之，此所谓知小图大，力小任重之意。

　　前年郑瀛上书得罪，杖八十，下临安赎。临安一吏人悯之，见其无钱，为代出钱赎之。

　　王侍郎普之弟某，经兵火，其乳母抱之走，为一将官所得。乳母自思，为王氏乳母而失其子，其罪大矣！遂潜谋归计，将此将官家兵器皆去其刃，弓则断其弦。自求一好马，抱儿以逃。追兵踵至，匿于麦中，如此者三四。仅全儿，达王家。常见一僧说之，僧今亦忘矣。欲为之传，未果。义刚录云：「常见一老僧云，李伯时家遭寇，伯时尚小，被贼并妳子劫去。贼将遂以妳子为妻。一日上元，其夫出看，妳子以计遣诸婢，皆往看。遂将弓箭刀刃之属，尽投于井，马亦解放，但自乘一马而去。少顷，闻前面有人马声，恐是来赶他，乃下马走入麦中藏。其贼尚以鎗入麦中捞揽，幸而小底不曾啼，遂无事。未几，得闻那贼说：『这贼婢，知他那里去！』渠知无事，遂又走。夜行昼伏，数日方到，寻见他家人。某尝欲记此事。后来被那僧死了，遂无问处，竟休了。」

　　陈光泽二子求字。先生字萃曰「仲亨」，云：「萃便亨，凡物积之厚而施之也广，如水积得科子满，便流。」又字华曰「仲蔚」，云：「『君子豹变，其文蔚也。』变谓变其态。若里面变得是虎，外面便有虎之文；变得是豹，外面便有豹之文。」

　　有言士大夫家文字散失者。先生¤然曰：「魏元履宋子飞两家文籍散乱，皆某不勇决之当时若是聚众与之抄札封锁，则庶几无今日之患！」

　　德粹问：「十年前屡失子，亦曾写书问先生。先生答皆云，子之有无皆命，不必祈祷。后又以弟为子，更有甚碍理处。舍弟之子年乃大于此，则是叔拜侄。」曰：「以弟为子，昭穆不顺。」方伯谟曰：「便是弟之子小亦不可。」曰：「然。」

　　问：「唐诰敕如何都是自写？」曰：「不知如何。想只是自写了，却去计会印。如蔡君谟封赠，亦是自写。看来只是自有字名，故如此。」

　　「张以道向在黄岩见颜鲁公的派孙因事到官。其人持鲁公诰敕五七道来庭下，称有荫。细看其诰敕，皆鲁公亲书其字，而其诰乃是黄纸书之。此义如何？」先生曰：「鲁公以能书名，当时因自书之，而只用印。又亦不足据。本朝蔡君谟封赠其祖诰敕，亦自写之。盖其以字名，人亦乐令其自写也。」鲁公诰，后为刘会之所藏。

　　一日请食荔子，因论：「兴化军陈紫，自蔡端明迄今又二百来年，此种犹在，而甘美绝胜，独无它本。天地间有不可晓处率如此。所谓『及其至也，圣人有所不能知。』要之，它自有个丝脉相通，但人自不知耳。圣人也只知得大纲，到不可知处，亦无可奈何。但此等琐碎，不知亦无害尔。」

　　先生因吃茶罢，曰：「物之甘者，吃过必酸；苦者吃过却甘。茶本苦物，吃过却甘。」问：「此理如何？」曰：「也是一个道理。如始于忧勤，终于逸乐，理而后和。盖礼本天下之至严，行之各得其分，则至和。又如『家人嗃嗃，悔厉吉；妇子嘻嘻，终吝』，都是此理。」

　　建茶如「中庸之为德」，江茶如伯夷叔齐。又曰：「南轩集云：『草茶如草泽高人，腊茶如台阁胜士。』似他之说，则俗了建茶，却不如适间之说两全也。」

　　侍先生过水南，谷中见一种蒿，柔嫩香气，温润可爱，因采一二茎把玩。先生曰：「此即古人所谓兰是也。」又云：「蕙亦非今之蕙，乃零陵香是也。」炎。

　　今福州红糟，即古之所谓醴酒也，用匙挑吃。

　　古升，十六寸二分为升，容一百六十二寸为斗。

　　今之一升，即古之三升；今之一两，即古之三两。

　　古钱有「货泉」字，「货布」字，是王莽钱。于古尺正径一寸。虽久有损，大概亦是。

　　先生见正甫所衣之衫只用白练圆领，领用皂。问：「此衣甚制度？」曰：「是唐衫。」先生不复说，后遂易之。

　　「布一簆四十眼，着八十丝为一升。今兴化人能为之」云云。「十升布已难做。至如三十升，不知古人如何做也。若三升布，则极疏矣。古人不讳白，皮弁乃以白鹿皮为之，但加饰焉。如冠之白，但用疏细为吉凶耳。」

　　或云：「俗语：『夜饭减一口，活得九十九。』」曰：「此出古乐府三叟诗。」

　　墨翟与工输巧争辩云云。论到下梢一着胜一着，没了期。一曰：「吾知其所以拒子矣，吾不言。」一曰：「吾知所以攻子矣，吾不言。」

　　莽何罗本姓马，乃后汉马后之祖，班固为泽而改之。

　　步骘不去，为瓜耳。瓜可无，身不可无。

　　陶隐居注本草，不识那物，后说得差背底多。缘他是个南人，那时南北隔绝，他不识北方物事，他居建康。

　　仙游有蔡溪，见说甚好。里面有一片大石，有一石门，入去沿溪到那石上。有陈理常，居太学。闻此地好，赍少饼，径入去石上坐。饥甚，则吃少许饼。久后吃尽了，饥不奈何。欲出，则当初入门已发了誓，遂且忍饿。遇樵者，见他在坐，亦异之。间得些物事来吃。久后报得外面道人都来，遂起得个庵，自此却好。病翁尝至其庵。时陈居士方死，尚在坐，未曾敛。见面前一石头，似个香山子。子细看，又不是石，恰似乳香滴成样，都通明。身旁一道人云：「是陈先生临死时滴出鼻涕。」又一道人来礼拜，叹息云：「可惜陈先生炼得成后却不成！」

　　崇观间，李定之子某，有文字乞毁通鉴板。建炎间坐此贬窜，后放归复官。词云：「下乔木而入幽谷，朕姑示于宽恩；以鸱鸮而笑凤凰，尔无沉于述识！」

　　

　　朱子语类卷第一百三十九

　　论文上

　　有治世之文，有衰世之文，有乱世之文。六经，治世之文也。如国语委靡繁絮，真衰世之文耳。是时语言议论如此，宜乎周之不能振起也。至于乱世之文，则战国是也。然有英伟气，非衰世国语之文之比也。饶录云：「国语说得絮，只是气衰。又不如战国文字，更有些精彩。」楚汉间文字真是奇伟，岂易及也！又曰：「国语文字极困苦，振作不起。战国文字豪杰，便见事情。非你杀我，则我杀你。」黄云：「观一时气象如此，如何遏捺得住！所以启汉家之治也。」

　　楚词不甚怨君。今被诸家解得都成怨君，不成模样。九歌是托神以为君，言人间隔，不可企及，如己不得亲近于君之意。以此观之，他便不是怨君。至山鬼篇，不可以君为山鬼，又倒说山鬼欲亲人而不可得之意。今人解文字不看大意，只逐句解，意却不贯。楚词。

　　问离骚卜居篇内字。曰：「字义从来晓不得，但以意看可见。如『突梯滑稽』，只是软熟迎逢，随人倒，随人起底意思。如这般文字，更无些小窒碍。想只是信口恁地说，皆自成文。林艾轩尝云：『班固扬雄以下，皆是做文字。已前如司马迁司马相如等，只是恁地说出。』今看来是如此。古人有取于『登高能赋』，这也须是敏，须是会说得通畅。如古者或以言扬，说得也是一件事，后世只就纸上做。如就纸上做，则班扬便不如已前文字。当时如苏秦张仪，都是会说。史记所载，想皆是当时说出。」又云：「汉末以后，只做属对文字，直至后来，只管弱。如苏颋着力要变，变不得。直至韩文公出来，尽扫去了，方做成古文。然亦止做得未属对合偶以前体格，然当时亦无人信他。故其文亦变不尽，纔有一二大儒略相效，以下并只依旧。到得陆宣公奏议，只是双关做去。又如子厚亦自有双关之文，向来道是他初年文字。后将年谱看，乃是晚年文字，盖是他效世间模样做则剧耳。文气衰弱，直至五代，竟无能变。到尹师鲁欧公几人出来，一向变了。其间亦有欲变而不能者，然大概都要变。所以做古文自是古文，四六自是四六，却不滚杂。」

　　楚些，沈存中以「些」为咒语，如今释子念「娑婆诃」三合声，而巫人之祷亦有此声。此却说得好。盖今人只求之于雅，而不求之于俗，故下一半都晓不得。离骚协韵到篇终，前面只发两例。后人不晓，却谓只此两韵如此。

</div>
    <div class="pagination">
<a href="朱子语类_page331.html">上一页</a><span>...</span><a href="朱子语类_page327.html">327</a><a href="朱子语类_page328.html">328</a><a href="朱子语类_page329.html">329</a><a href="朱子语类_page330.html">330</a><a href="朱子语类_page331.html">331</a><span class="current-page">332</span><a href="朱子语类_page333.html">333</a><a href="朱子语类_page334.html">334</a><a href="朱子语类_page335.html">335</a><a href="朱子语类_page336.html">336</a><a href="朱子语类_page337.html">337</a><span>...</span><a href="朱子语类_page333.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
