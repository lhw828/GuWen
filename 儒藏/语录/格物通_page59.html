<!DOCTYPE html>
<html>
<head>
    <meta charset="UTF-8">
    <title>格物通 - 第 59 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>格物通 - 第 59 页/共 59 页</h1>
    <div class="content">　　宪宗元和四年春正月南方旱饥庚寅命左司郎中郑敬徳等为江淮二浙荆湖襄鄂等道宣慰使赈恤之将行上戒之曰朕宫中用帛一匹皆籍其数惟赒救百姓则不计费卿辈宜识此意勿效潘孟阳饮酒游山而已臣若水通曰宪宗每籍数于宫中之用而不计费于赒救之时其爱民之心胜于自奉何其诚切也茍由是心而扩充之继之以不忍人之政则仁覆天下和气应而丰穰至矣尚何水旱之灾饥馑之虑哉
　　周世宗显徳六年二月淮南饥上命以米贷之或曰民贫恐不能偿上曰民吾子也安有子倒悬而父不为之解哉安在责其必偿也
　　臣若水通曰胡寅云称贷所以惠民亦以病之惠者纡其目前之急也病者责其他日之偿也其责偿也或严其期或徴其耗或取其息或予之米而使之归钱或贫无可偿而督之不置或胥吏以诡贷而徴诸编民凡此皆民之所甚病也世宗视民犹子匡救其乏而不责其必偿仁人之心王者之政也臣谓胡寅此言其深知称贷之弊而得世宗之心者矣夫父母之爱根于同体者也认得同体仁爱之心何所不至尚何责其必偿而反病之哉故人君之学莫大于求仁
　　刘向説苑晋文公时翟人有封狐文豹之皮者文公喟然叹曰封狐文豹何罪哉以其皮为罪也大夫栾枝曰地广而不平则聚而不散非狐豹之罪乎文公曰善哉説之栾枝曰地广而不平人将平之财聚而不散人将争之于是裂地以分民散财以赈贫
　　臣若水通曰鹿台之财钜桥之粟乃商纣封狐文豹之皮也大学曰货悖而入亦悖而出民之欲得此皮者久矣倒戈之徒可以见也武王克商散鹿台之财发钜桥之粟大赉四海而万姓悦服岂非散财得民之明效大验哉文公能善栾枝之言遂裂地以分民散财以赈贫此所以成霸业而显于天下也欤
　　唐贞元元年陆防草大赦制有曰闗畿之内连嵗兴戎荐属天灾稼穑不稔谷籴翔贵烝黎困穷仓廪空虚莫之赈赡每一兴念悯然痛心宜令度支江西湖南见运到襄州米十五万石设法般赴上都以救百姓荒馑如山路险阻车乗难通仍募贫人令其般运以米充脚价务于全活流庸庶事优饶副朕勤恤
　　臣若水通曰移粟移民先王荒政之所不废也梁惠王于河内河东之凶以为尽心焉然而孟子不见取而引之以王政者何哉以移粟之济民有限而王政之泽无穷也徳宗移襄州江湖之粟以赈关畿之饥民可谓有仁心矣然其惠止于关畿尔脱有四方旱涝之灾并时荐见则又将何以赈之哉故诸葛孔明曰治世以大徳而不以小惠真王佐之道也
　　宋仁宗皇祐元年夏五月河北京东大水民流就食知青州富弼劝所部民出粟益以官廪得公私庐舍十余万区散处其人以便薪水官吏自前资待缺寄居者皆给其禄使即民所聚选老弱病瘠者廪之仍书其劳约他日为奏请受赏率五日輙遣人持酒肉饭糗慰籍出于至诚人人为尽力山林陂泽之利可资以生者听民擅取死者为大冢之目曰丛冡及麦大熟民各以逺近受粮而归凡活五十余万人募为兵者万计前此救灾者皆聚民城郭中为粥食之蒸为疾疫及相蹈借或待哺数日不得粥而仆名为救之而实杀之自弼立法简便周尽天下传以为式帝闻遣使褒劳加拜礼部侍郎弼曰救灾守臣职也固辞不受
　　臣若水通曰聚民而食之粥蒸鬱为疫待哺不及而死虽欲救之反以杀之此济饥之政也庸夫为之若富弼以公私庐舍散处之而分之以粟使官吏之寓居者主其事且悬赏以劝其尽力山泽之利纵其自取焉可谓赈济之尽善者矣宜乎其全活之众哉虽然弼之法他人亦或及此而收效则异者何耶葢人之为法或同而至诚恻怛之心不能如弼故承行之人不为之尽心竭力故也故曰神而明之存乎其人
　　宋孝宗淳熈八年九月以朱熹提举浙东常平茶盐冬十二月下熹社仓法于诸路帝谓王淮曰朱熹政事却有可观淮言脩举荒政是行其所学民被实惠宜进职以旌之乃进熹直徽猷阁
　　臣若水通曰处荒之政预备为上赈救为下有备则所济万全赈救则缓或不及朱熹社仓之立所以备荒也茍非出于至诚恻怛之心则又焉能规画之详法制之善而可以为天下法如是哉孝宗下其法于诸路则饥民之受惠不特浙东而已也后之有赈荒之志者宜玩焉
　　元成宗元贞元年六月陜西旱饥行省右丞许扆议发廪赈之同列以未经奏请不可扆曰民为邦本今饥馁若此若俟命下无及矣擅发之罪吾当任之遂发粟赈贷命亦防下
　　臣若水通曰关中旱饥许扆发粟以赈而以身当擅发之罪卓乎有汲黯之风矣夫关中逺京师若待命而发则仰哺之民化为野中之饿殍矣成宗乃不之罪而命亦寻下其亦仁矣哉
　　程頥论立赈济法事救饥者使之免死而已非欲其丰肥也当择寛广之处宿戒使晨入至己则阖门不纳午而后与之食申而出之日得一食则不死矣其力自能营一食者皆不来矣此之不择而与当活数倍之多也凡济饥当分両处择羸弱者作稀粥早晩两给勿使至饱俟气稍完然后一给第一先营寛广居处切不得令相枕藉如作粥饭须官员亲尝恐生及入石灰不给浮浪防手无是理也平日当禁游惰至其饥饿则哀矜之一也
　　臣若水通曰救饥者非圣贤意也势也夫圣人立法则三年耕而有一年之积民未病饥也惟后世国用无经取民无制是以或遇灾旱而民岂能聊生乎程頥之説其法详矣善矣然亦不得已也是故圣人在上可使菽粟如水火可使天下无饥民
　　张栻与吴晦叔书有云赈民之事葢有二端赈济也赈粜也赈济须官中捐米以救之赈粜即用上户所认可也官中吝米不肯捐専仰上户之粜可乎今潭城诸仓受纳已有米近八万斛前劝陈帅借此上供米均济农民乏食者或借与亦可却一面具以奏闻待罪比至获罪而十数万生齿已活矣况未必获罪耶未知渠能办否耳若待常平司全永州籴米来济则索我于枯鱼之肆矣
　　臣若水通曰赈饥之事以朝夕为死生者也故其机宜速不宜缓赈饥之用以多寡为财费者也故宜丰不宜吝使徒责赈籴于上户而官粟则吝焉其济果能普乎使必待报于君命而机宜则缓焉其济果可及乎此张栻之论所以有枯鱼之叹上供之借待罪之奏可谓切于救民而周于时变赈济之善者也为人上者不可不深究焉
　　王栢论赈济利害曰赈荒之体先公庾而后私家赈荒之要抑有余而补不足嗟夫田不井授王政堙芜官不养民而民养官矣农夫资巨室之土巨室资农夫之力彼此自相资有无自相恤而官不与也故曰官不养民农夫输于巨室巨室输于州县州县输于朝廷以之禄士以之饷军经费万端其始尽出于农也故曰民养官矣不幸凶年饥嵗在上者不得已散财发粟而赈恤之使之得免于流离沟壑之忧尚有是可以寓其爱民之心耳春省耕而补不足秋省敛而不给此王政之所先也切惟今日义仓创于庆厯初令民上三等每税米一斗输二升以备水旱其后兴废不常今下及小户矣是官无以赈民使民预输以自相赈恤已戾古意臣若水通曰君之与民相资相报者也君施以治民民报以奉君在平时则什一而税任土而贡民之施于上也有灾变则散财发粟春补秋君之报于民也故曰相资相报者也若平时使民以奉上灾变又使民以自赈何施报之有哉宜乎上下离心君民解体祸乱将起而莫之能救矣为人君者可不体施报之义察治乱之几乎
　　国朝洪武初费震为汉中府知府多善政大军平蜀之后陜西旱饥汉中尤甚乡民多聚为盗莫能禁戢是时府仓储粮十余万石震与僚属谋曰民饥如此岂可坐视其毙仓廪粮储尚多吾欲发以贷民赈其饥荒俾秋熟还仓且易陈为新何如众以为然即日发仓令民受粟且以状奏闻自是攘窃之盗与邻境之民多来归者震皆令占宅自为保伍验丁给之頼以活者甚众因籍为民得数千家至秋大熟民悉以粟还仓后以事被逮于京太祖皇帝曰震良吏也释之以为牧民者劝臣若水通曰奉命而后行者人臣之经也先赈而后以闻者济变之权也费震发储粮以济饥秋成而民偿则上不费公家之财而下可活万人之命矣行济世之权而不失其事君之经者也及后以状闻太祖是之他日又以是而释其罪呜呼此固圣祖御世劝贤之道或者亦费震隂徳及民之报也
　　洪武十七年九月丙子河南北平水命驸马都尉李祺欧阳伦王寜李坚梅殷陆贤往赈之敕曰天生烝民所以立命者衣与食也民非衣食何以为生迩来河南河决北平水灾稼穑荡尽时将严寒不早为赈恤民何頼焉今命尔驸马都尉李祺欧阳伦王寜诣河南李坚梅殷陆贤往河北同有司验其户口以赈之汝往钦哉臣若水通曰河之南北水灾稼穑荡尽衣食无頼民将就沟壑矣人君茍念沟中之瘠其能不动心乎我皇祖特命亲臣分赈南北岂非文王惠鲜懐保之仁哉圣子神孙体皇祖之仁心而充养之则重熙累洽而灾害不作矣
　　洪武中尝遇水旱嵗凶孝慈皇后进食必间设麦饭野蔬帝因告以赈恤之事后曰妾闻水旱无时赈防之有方不如蓄积之先备卒不幸有九年之水七年之旱将何法以赈之帝深以为然
　　臣若水通曰古者三年耕而有一年之积九年耕而有三年之积皆所以为水旱备也然不但积备而已又为之检制节俭所以备不虞者至矣孝慈皇后天纵圣善故进食必间麦饭野蔬所以示俭而先天下也又知赈防之有方不如积蓄之先备可谓救荒之上防者矣真得毋天下之道哉臣谨録之以为中宫之法焉
　　国朝仁宗皇帝为皇太子时自南京过山东境内遇民饥即令布政司发粟赈之及入见以闻太宗皇帝曰正是昔范仲淹之子犹能举麦舟济其父之故旧况百姓吾赤子乎
　　臣若水通曰夫视民之饥犹己之饥王者之仁心也我仁宗时为太子不忍山东之民饥饿不及以闻輙命发粟以赈之可谓有仁心先意承志者矣太宗闻而是之其所以养其仁心者何其至欤
　　国朝景泰间山东连嵗灾伤天顺初人犹饥窘已发内帑银三万两赈济有司以为不敷乞増之诏増银四万两
　　臣若水通曰【阙】













　　格物通卷一百
</div>
    <div class="pagination">
<a href="格物通_page58.html">上一页</a><span>...</span><a href="格物通_page54.html">54</a><a href="格物通_page55.html">55</a><a href="格物通_page56.html">56</a><a href="格物通_page57.html">57</a><a href="格物通_page58.html">58</a><span class="current-page">59</span>
    </div>
    <div class="pagination"><a href="index.html">返回目录</a></div>
</body>
</html>
