<!DOCTYPE html>
<html>
<head>
    <meta charset="UTF-8">
    <title>朱子语类 - 第 298 页/共 338 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>朱子语类 - 第 298 页/共 338 页</h1>
    <div class="content">　　「某平生不会懒，虽甚病，然亦一心欲向前做事，自是懒不得。今人所以懒，未必是真个怯弱，自是先有畏事之心。纔见一事，便料其难而不为。缘先有个畏缩之心，所以习成怯弱而不能有所为也。」昌父云：「某平生自觉血气弱，日用工夫多只拣易底事做。或尚论人物，亦只取其与己力量相近者学之，自觉难处进步不得也。」曰：「便当这易处而益求其所谓难，因这近处而益求其所谓远，不可只守这个而不求进步。纵自家力量到那难处不得，然不可不勉慕而求之。今人都是未到那做不得处，便先自懒怯了。虽是怯弱，然岂可不向前求其难者远者！但求之，无有不得。若真个着力求而不得，则无如之何也。」赵曰：「某幸闻诸老先生之绪言，粗知谨守，而不敢失坠尔。」曰：「固是好，但终非活法尔。」

　　昌父辞，请教。曰：「当从实处作工夫。」

　　饶干廷老问：「今之学者不是忘，便是助长。」曰：「这只是见理不明耳。理是自家固有底，从中而出，如何忘得？使他见之之明，如饥而必食，渴而必饮，则何忘之有？如食而至于饱则止，饮而至于满腹则止，又何助长之有？此皆是见理不明之病。」

　　先生谓饶廷老曰：「观公近日都汨没了这个意思。虽县事丛冗，自应如此，更宜做工夫。」

　　二彭寻蠡。初见，问平居做甚工夫。曰：「为科举所累，自时文外不曾为学。」曰：「今之学者多如此。然既读圣人书，当反身而求可也。」二公颇自言其居家实践等事。曰：「躬行固好，亦须讲学。不讲学，遇事便有嵲屼不自安处。讲学明，则坦坦地行将去。此道理无出圣人之言，但当熟读深思。且如人看生文字与熟文字，自是两般。既熟时，他人说底便是我底。读其它书，不如读论语最要，盖其中无所不有。若只躬行而不讲学，只是个鹘突底好人。」又曰：「论语只是个坯璞子，若子细理会，煞有商量处。」

　　语泉州赵公曰：「学固不在乎读书，然不读书，则义理无由明。要之，无事不要理会，无书不要读。若不读这一件书，便阙了这一件道理；不理会这一事，便阙这一事道理。要他底，须着些精彩方得，然泛泛做又不得。故程先生教人以敬为本，然后心定理明。孔子言『出门如见大宾』云云，也是散说要人敬。但敬便是个关聚底道理，非专是闭目静坐，耳无闻，目无见，不接事物，然后为敬。整齐收敛，这身心不敢放纵，便是敬。尝谓『敬』字似甚字？恰似个『畏』字相似。」

　　萧兄问心不能自把捉。曰：「自是如此。盖心便能把捉自家，自家却如何把捉得他！唯有以义理涵养耳。」又问：「『持其志』，如何却又要主张？」曰：「志是心之发，岂可听其自放而不持之？但不可硬守定耳。」

　　问曾光祖曰：「公读书，有甚大疑处？」曰：「觉见持敬不甚安。」曰：「初学如何便得安？除是孔子方始『恭而安』。今人平日恁地放肆，身心一下自是不安。初要持敬。也须有些勉强。但须觉见有些子放去，便须收敛提掇起，教在这里，常常相接，久后自熟。」又曰：「虽然这个也恁地把捉不得，须是先理会得个道理。而今学问，便只要理会一个道理。『天生烝民，有物有则。』有一个物，便有一个道理。所以大学之道，教人去事物上逐一理会得个道理。若理会一件未得，直须反复推究研穷，行也思量，坐也思量；早上思量不得，晚间又把出思量；晚间思量不得，明日又思量。如此，岂有不得底道理！若只略略地思量，思量不得便掉了，如此千年也理会不得，只管责道是自家鲁钝。某常谓，此道理无他，只是要熟。只是今日把来恁地看过，明日又把来恁地看过，看来看去，少间自然看得。或有看不得底，少间遇着别事没巴没鼻，也会自然触发，盖为天下只是一个道理。」

　　光祖说：「大学首尾该贯，此处必有脱字。初间看，便不得如此。要知道理只是这个道理，只缘失了多年，卒急要寻讨不见。待只管理会教熟，却便这个道理，初间略见得些少时也似。」曰：「生恁地，自无安顿去处。到后来理会熟了，便自合当如此。如一件器用掉在所在多年，卒乍要讨，讨不得。待寻来寻去，忽然讨见，即是元初的定底物事。」

　　光祖说：「治国、平天下，皆本于致知、格物，看来只是敬。」又举伊川说「内直则外无不方」。曰：「伊川亦只是大体如此说。看来世上自有一般人，不解恁地内直外便方正；只是了得自身己，遇事应物，都颠颠倒倒没理会。大学须是要人穷理。今来一种学问，正坐此病。只说我自理会得了，其余事皆截断，不必理会，自会做得；更不解商量，更不解讲究，到做出都不合义理。所以圣人说『敬以直内』，又说『义以方外』，是见得世上有这般人。学者须是要穷理，不论小事大事，都识得通透。直得自本至末，自顶至踵，并无些子夹杂处。若说自家资质恁地好，只消恁地做去，更不解理会其它道理，也不消问别人，这倒是夹杂，倒是私意。」

　　光祖告行，云：「蒙教诲读大学，已略知为学之序。平日言语动作，亦自常去点检。又恐有发露而不自觉，乞指示箴戒。」曰：「看公意思迟重，不到有他只是看文字上，更子细加功，更须着些精采。」

　　曾问：「读大学已知纲目次第了，然大要用工夫，恐在『敬』之一字。前见伊川说『敬以直内，义以方外』处。」先生曰：「能『敬以直内』矣，亦须『义以方外』，方能知得是非，始格得物。不以义方外，则是非好恶不能分别，物亦不可格。」曾又问：「恐敬立则义在其中，伊川所谓『弸诸中，彪诸外』，是也。」曰：「虽敬立而义在，也须认得实，方见得。今有人虽胸中知得分明，说出来亦是见得千了百当，及到应物之时，颠倒错谬，全是私意。不知圣人所谓敬义处，全是天理，安得有私意？」因言：「今释老所以能立个门户恁地，亦是他从旁窥得近似。他所谓敬时，亦却是能敬，更有『笠影』之喻。」

　　程次卿自述：「向尝读伊洛书。妄谓人当随事而思，视时便思明，听时便思聪。视听不接时，皆不可有所思，所谓『思不出其位』。若无事而思，则是纷纭妄想。」曰：「若闲时不思量义理，到临事而思，已无及。若只块然守自家个躯壳，直到有事方思，闲时都莫思量，这却甚易，只守此一句足矣。圣贤千千万万，在这里何用？如公所说，则六经语孟之书，皆一齐不消存得。以孔子之圣，也只是好学：『我非生而知之者，好古敏以求之者也。』『文武之道未坠于地，在人：贤者识其大者，不贤者识其小者，莫不有文武之道焉。夫子焉不学？而亦何常师之有！』若说闲时都莫思，则世上大事小事，都莫理会。如此，却都无难者。事事须先理会，知得了，方做得行得。何故中庸却不先说『笃行之』，却先说『博学之，审问之，慎思之，明辨之』？大学何故却不先说『正心诚意』？却先说致知是如何如何？孟子却说道『诐辞知其所蔽，淫辞知其所陷，邪辞知其所离，遁辞知其所穷』？若如公说，闲时都不消思量。」季通问：「程君之意是如何？」曰：「他只要理会自家这心在里面，事至方思，外面事都不要思量理会。」蔡云：「若不理会得世上许多事，自家里面底也怕理会不得。」曰：「只据他所见，自守一个小小偏枯底物事，无缘知得大体。」因顾贺孙曰：「公乡间陈叔向正是如此。如他说格物云：『物是心，须是格住这心。致知如了了的当，常常知觉。』他所见既如彼，便将圣贤说话都入他腔里面；不如此，则他所学无据。这都是不曾平心读圣贤之书，只把自家心下先顿放在这里，却捉圣贤说话压在里面。如说随事而思，无事不消思，圣贤也自有如此说时节，又自就他地头说。只如公说『思不出其位』，也不如公说，这『位』字却不是只守得这躯壳。这『位』字煞大，若见得这意思，天下甚么事不关自家身己！极而至于参天地，赞化育，也只是这个心，都只是自家分内事。」蔡云：「陆子静正是不要理会许多。王道夫乞朝廷以一监书赐象山，此正犯其所忌。」曰：「固是。」蔡云：「若一向是禅时，也终是」曰：「只是许多模样，是甚道理如此？若实见得自家底分明，看彼许多道理，不待辨而明。如今诸公说道这个也好，某敢百口保其自见不曾分明。如云洛底也是，蜀底也是，某定道他元不曾理会得。如熙丰也不是，元佑也不是，某定保他自元不曾理会得。如云佛氏也好，老氏也好，某定道他元不曾理会得。若见得自底分明，是底直是是，非底直是非，那得恁地含含胡胡，怕触着人，这人也要周旋，那人也要周旋！」

　　程又问：「某不是说道闲时全不去思量，意谓临事而思，如读书时只思量这书。」曰：「读书时思量：书，迭了策时，都莫思量去。行动时心下思量书都不得。在这里坐，只思量这里事；移过那边去坐，便不可思量这里事。今日只思量今日事，更不可思量明日事。这不成说话！试自去平心看圣贤书，都自说得尽。」

　　吴伯英初见，问：「书如何读？」曰：「读书无甚巧妙，只是熟读。字字句句，对注解子细辩认语意。解得一遍是一遍工夫，解得两遍是两遍工夫。工夫熟时，义理自然通贯，不用问人。」先生问：「寻常看甚文字？」曰：「曾读大学。」曰：「看得如何？」曰：「不过寻行数墨，解得文义通，自不曾生眼目于言外求意。」曰：「如何是言外意？」曰：「且如臣之忠，子之孝，火之热，水之寒，只知为臣当忠，为子当孝，火性本热，水性本寒；不知臣之所以忠，子之所以孝，火之所以热，水之所以寒。」曰：「格物只是就事物上求个当然之理。若臣之忠，臣自是当忠；子之孝，子自是当孝。为臣试不忠，为子试不孝，看自家心中如何？火热水寒，水火之性如此。凡事只是寻个当然，不必过求，便生鬼怪。」

　　吴伯英问：「某当从致知、持敬，如此用工夫？」曰：「此自吾友身上合做底事，不须商量。」

　　吴伯英问持敬之义。曰：「且放下了持敬，更须向前进一步。」问：「如何是进步处？」曰：「心中若无一事时，便是敬。」

　　吴伯英讲书。先生因曰：「凡人读书，须虚心入里玩味道理，不可只说得皮肤上。譬如一食物，滋味尽在里面，若只舐噬其外，而不得其味，无益也。」

　　问器远所学来历。曰：「自年二十从陈先生。其教人读书，但令事事理会，如读周礼，便理会三百六十官如何安顿；读书，便理会二帝三王所以区处天下之事；读春秋，便理会所以待伯者予夺之义。至论身己上工夫，说道：『「形而上者谓之道，形而下者谓之器。」器便有道，不是两样，须是识礼乐法度皆是道理。』」曰：「礼乐法度，古人不是不理会。只是古人都是见成物事，到合用时便将来使。如告颜渊『行夏之时，乘殷之辂，』只是见成物事。如学字一般，从小儿便自晓得，后来只习教熟。如今礼乐法度都一齐乱散，不可稽考，若着心费力在上面，少间弄得都困了。」

　　器远言：「少时好读伊洛诸书。后来见陈先生，却说只就事上理会，较着实。若只管去理会道理，少间恐流于空虚。」曰：「向见伯恭亦有此意，却以语孟为虚着。语孟开陈许多大本原，多少的实可行，反以为恐流于空虚，却把左传做实，要人看。殊不知少间自都无主张，只见许多神头鬼面，一场没理会，此乃是大不实也！又只管教人看史书，后来诸生都衰了。如潘叔度临死，却去讨佛书看，且是止不得。缘是他那里都无个捉摸，却来寻讨这个。如人乘船，一齐破散了，无柰何，将一片板且守得在这里。」又曰：「孟子曰：『作于其心，害于其事；作于其事，害于其政。』若不就自家身心理会教分明，只道有些病痛不妨，待有事来旋作安排；少间也把捉得一事了，只是有些子罅缝，少间便是一个祸端。这利害非轻，假饶你尽力极巧，百方去做，若此心有些病根，只是会不好。」又曰：「又有说道，身己自着理会，一种应出底事又自着理会，这分明分做两边去。不知古人说修身而天下平，须说做不是始得。大学云『物格而后知至，知至而后意诚』云云，今来却截断一项，只便要理会平天下，如何得！」又曰：「圣门之中，得其传者惟颜子。颜子之问，夫子之答有二项：一则问为仁，一则问为邦。须知得那个是先，那个是后。也须从『克己复礼』上做来，方可及为邦之事，这事最分晓可见。」又曰：「公适来说君举要理会经世之学。今且理会一件要紧事，如国家养许多归明、归正及还军年老者，费粮食供之，州郡困乏，展转二三十年，都缩手坐视其困。器远且道合如何商量？去之则伤恩，养之则益困。若壮资其力，而老弃其人，是大不可，须有个指实。」器远言：「乡间诸先生尝怀见先生之意，却不得面会剖析，使这意思合。」又曰：「某不是要教人步步相循，都来入这圈套。只是要教人分别是非教明白，是底还他是，不是底还他不是，大家各自着力，各自撑柱。君尽其职，臣效其功，各各行到大路头，自有个归一处。是乃不同之同，乃所以为真同也。若乃依阿鹘突，委曲包含，不别是非，要打成一片，定是不可。」

　　器远问：「初学须省事，方做得工夫。」曰：「未能应得事，终是省好。然又怕要去省，却有不省病痛。某尝看有时做事要省些工夫，到得做出却有不好，却不厌人意。且如出路要减些用度令简便，到要用时没讨处，也心烦，依前是不曾省得。若可无事时，且省尽好。若主家事，及父母在上，当代劳役，终不成掉了，去闲所在坐不管。省事固好，然一向不经历，到得事来，却会被他来倒了。」问：「处乡党固当自尽，不要理会别人。若有事与己相关，不可以不说，当如何？」曰：「若合说，便着说，如所谓『若要我头也须说』！若是不当自家说，与其人不可说，则只得不说。然自家虽然是不说，也须示之以不然之意。只有个当说与不当说，若要把他不是处做是说，便决是不可！」

　　曹问：「先生所解『致知格物』处，某即就这上做去。如未能到贯通处，莫也无害否？」曰：「何谓无害？公只是不曾学，岂有不贯通处？学得熟便通。且如要去所在，须是去到，方得。若行得一日，又说恐未必能到，若如此，怎生到得？天下只有一个道理，紧包在那下，撒破便光明，那怕不通！」曹叔远。

　　又问：「如孟子言『勿忘，勿助长』，却简易。而今要从细碎做去，却怕不能贯通。」曰：「『勿忘，勿助长』，自是言养气，试取孟子说处子细看。大凡为学，最切要处在吾心身，其次便是做事，此是的实紧切处。又那里见得如此？须是圣人之言。今之学者，须是把圣人之言来穷究，见得身心要如此，做事要如此。天下自有一个道理若大路然，圣人之言，便是那引路底。」

　　江文卿博识群书，因感先生之教，自咎云：「某五十年前，枉费许多工夫，记许多文字。」曰：「也不妨。如今若理会得这要紧处，那许多都有用。如七年十载积迭得柴了，如今方点火烧。」

　　谓江文卿曰：「『多闻，择其善者而从之；多见，而识之。』公今却无择善一着。圣人择善，便是事不遗乎理。公今知得，便拽转前许多工夫自不妨。要转便转，更无难者。觉公意思尚放许多不下，说几句又渐渐走上来，如车水相似，又滚将去。」又曰：「东坡说话固多不是，就他一套中间又自有精处。如说易，说甚性命，全然恶模样。如说书，却有好处。如说帝王之兴，受命之祥，如河图、洛书、玄鸟、生民之诗，固有是理，然非以是为先。恨学者推之过详，流入谶纬；后人举从而废之，亦过矣。这是他说得好处，公却不记得这般所在，亦是自家本领不明。若理会得原头正，到得看那许多，方有辨别。如程先生与禅子读碑，云：『公所看都是字，某所看都是理。』似公如今所说亦都是字，自家看见都是理。」

　　周兄良问：「某平时所为，把捉这心教定。一念忽生，则这心返被他引去。」曰：「这个亦只是认教熟，熟了便不如此。今日一念纔生，有以制之；明日一念生，又有以制之，久后便无此理。只是这边较少，那边较多，便被他胜了。如一车之火，以少水胜之，水扑处才灭，而火又发矣。又如弱人与强人相牵一般，强人在门外，弱人在门里，弱底不能胜，便被他强底拖去了。要得胜他，亦只是将养教力壮后，自然可以敌得他去。非别有个道理，也只在自家心有以处之耳。孟子所谓舍则亡，操则常存在此。大学所谓忿懥、好乐等事，亦是除了此心，则心自然正，不是把一个心来正一个心。」又曰：「心只是敬。程子所谓『主一无适』，主一只是专一。如在这里读书，又思量做文字，又思量别事去，皆是不专。」又曰：「见得彻处，彻上彻下，只是一个道理，须是见得实方是。见得铁定，如是便为善，不如是便为恶，此方是见得实。」

　　诸生说书毕，先生曰：「诸公看道理，寻得一线子路脉着了。说时也只是恁地，但于持守处更须加工夫。须是着实于行己上做得三两分始得，只恁说过不济事。」周贵卿曰：「非不欲常常持守，但志不能帅气，后临事又变迁了。」曰：「只是乱道！岂是由他自去？正要待他去时拨转来。『为仁由己，而由人乎哉！』『止，吾止也；往，吾往也。』」

　　李周翰请教，屡叹年岁之高，未免时文之累。曰：「这须是自见得，从小儿也须读孝经论语来，中间何故不教人如此？曾读书，也须疑着。某所编小学，公且子细去看，也有古人说话，也有今人说话，且看是如何。古人都自少涵养好了。」后因说「至善」，又问作时文，先生曰：「读书才说要做文字使，此心便错了。若剩看得了，到合说处便说，当不说处不说也得，本来不是要人说得便了。如时文，也只不出圣贤不多说话翻誊出来。且如到说忠信处，他也会说做好，只是与自身全不相干。」因举「在漳州日，词讼讫，有一士人立庭下。待询问，乃是要来从学。居泉州，父母遣学举业，乃厌彼，要从学。某以其非父母命，令且归去，得请再来，始无所碍。然其有所见如此，自别」。

　　吴楶直翁问：「学亦颇知自立，而病痛犹多，柰何？」曰：「未论病痛。人必全体是，而后可以言病痛。譬如纯是白物事了，而中有黑点，始可言病痛。公今全体都未是，何病痛之可言！设虽有善，亦只是黑上出白点，特其义理之不能已与气质之或美耳。大抵人须先要趋向是。若趋向正底人，虽有病痛，也是白地上出黑花。此特其气禀之偏，未能尽胜耳，要之白地多也。趋向不正底人，虽有善，亦只是黑地上出白花，却成差异事。如孔门弟子，亦岂能纯善乎？然终是白地多，可爱也。人须先拽转了自己趋向始得。孔子曰：『苟志于仁矣，无恶也。』既志于义理，自是无恶；虽有未善处，只是过耳，非恶也。以此推之，不志于仁，则无善矣。盖志在于利欲，假有善事，亦偶然耳，盖其心志念念只在利欲上。世之志利欲与志理义之人，自是不干事。志利欲者，便如趋夷狄禽兽之径；志理义者，便是趋正路。乡里如江德功吴公济诸人，多少是激恼人，然其志终在于善。世亦有一种不激恼人底，又见人说道理，他也从而美之；见人非佛老，他亦从而非之。但只是胡乱顺人情说，而心实不然，不肯真个去做，此最不济事。」

　　「某人来说书，大概只是捏合来说，都不详密活熟。此病乃是心上病，盖心不专静纯一，故思虑不精明。要须养得此心令虚明专静，使道理从里面流出，便好。」铢曰：「豫六二『介于石，不终日，贞吉』，正谓此。」曰：「然。」张仁叟问：「何以能如此？莫只在静坐否？」曰：「自去检点。且一日间试看此几个时在内？几个时在外？小说中载赵公以黑白豆记善恶念之起，此是古人做工夫处。如此检点，则自见矣。」又曰：「读书须将心帖在书册上，逐字看得各有着落，方好商量。须是收拾此心，令专静纯一，日用动静间都在，不驰走散乱，方看得文字精审。如此，方是有本领。」

　　先生语陈公直曰：「读书，且逐些子理会，莫要搅动他别底。今人读书，多是从头一向看到尾，都搅浑了。」

　　先生尝谓刘学古曰：「康节诗云：『闲居谨莫说无妨！』盖道无妨，便是有妨。要做好人，则上面煞有等级；做不好人，则立地便至，只在把住放行之间尔。」

　　彦忠问：「居常苦私意纷搅，虽即觉悟而痛抑之，然竟不能得洁静不起。」先生笑曰：「此正子静『有头』之说，却是使得。惟其此心无主宰，故为私意所胜。若常加省察，使良心常在，见破了这私意只是从外面入。纵饶有所发动，只是以主待客，以逸待劳，自家这里亦容他不得。此事须是平日着工夫，若待他起后方省察，殊不济事。」

　　林士谦初见，问仁智自得处。曰：「仁者得其为仁，智者得其为智，岂仁智之外更有自得？公此问不成问。且去将论语从『学而时习』读起，孟子将『梁惠王』读起，大学从『大学之道在明明德』读起，中庸从『天命之谓「性」』读起。某之法是如此，不可只摘中间一两句来理会，意脉不相贯。」

　　苏宜久辞，问归欲观易。曰：「而今若教公读易，只看古注，并近世数家注，又非某之本心。若必欲教公依某之易看，某底又只说得三分，自有六七分晓不得，亦非所以为教。看来易是个难理会底物事，卒急看未得，不若且未要理会。圣人云：『诗、书、执礼，皆雅言也。』看来圣人教人，不过此数者。公既理会诗了，只得且理会书；理会书了，便当理会礼。礼之为书，浩瀚难理会，卒急如何看得许多？且如个仪礼，也是几多头项。某因为思得一策：不若且买一本温公书仪，归去子细看。看得这个，不惟人家冠、昏、丧、祭之礼，便得他用；兼以之看其它礼书，如礼记仪礼周礼之属，少间自然易，不过只是许多路径节目。温公书仪固有是有非，然他那个大概是。」

　　廖晋卿请读何书。曰：「公心放已久，精神收拾未定，无非走作之时。可且收敛精神，方好商量读书。」继谓之曰：「王藻九容处，且去子细体认。待有意思，却好读书。」

　　厚之临别请教，因云：「看文字生。」曰：「日子足，便熟。」

　　陈希周请问读书修学之门。曰：「所谓读书者，只是要理会这个道理。治家有治家道理，居官有居官道理，虽然头面不同，然又只是一个道理。如水相似，遇圆处圆，方处方，小处小，大处大，然亦只是一个水耳。」

　　先生谓郑光弼子直曰：「书虽是古人书，今日读之，所以蓄自家之德。却不是欲这边读得些子，便搬出做那边用。易曰：『君子以多识前言往行，以蓄其德。』公今却是读得一书，便做得许多文字，驰骋跳踯，心都不在里面。如此读书，终不干自家事。」又曰：「义利之辨，正学者所当深知。」

　　子合纯笃，肤仲疏敏。

　　先生谓正甫任忠厚，遂安人。「精神专一」。倪。

　　锺唐杰问「穷理、持敬」。曰：「此事不用商量。若商量持敬，便不成持敬；若商量穷理，便不成穷理。须令实理在题目之后。」

　　闾丘次孟言：「尝读曲礼遗书康节诗，觉得心意快活。」曰：「他本平铺地说在里，公却帖了个飞扬底意思在上面，可知是恁地。康节诗云：『真乐攻心不柰何。』某谓此非真乐也，真乐便不攻心。如颜子之乐，何尝恁地！」曰：「次孟何敢望康节，直涂之人尔。」曰：「涂人却无许多病。公正是肚里有许多见识道理，搅得恁地叫唤来。」又举曲礼成诵。先生曰：「但曲礼无许多叫唤。」曰：「次孟气不足。」曰：「非气不足，乃气有余也。」

　　语元昭：「且要虚心，勿要周遮。」元昭以十诗献，诗各以二字命题，如「实理」之类，节节推之。先生指立命诗两句：「『几度风霜猛摧折，依前春草满池塘。』既说道佛老之非，又却流于佛老，此意如何？」元昭曰：「言其无止息。」曰：「观此诗与贤说话又异。此只是要斗胜。知道，安用许多言！颜子当时不曾如此，此只是要人知，安排饾饤出来，便不是。末篇极致尤不是。如何便到此，直要撞破天门！前日说话如彼，今日又如此，只是说话。」

　　元昭告归。先生曰：「归以何为工夫？」曰：「子细观来，平生只是不实，当于实处用工夫。」曰：「只是粗。除去粗，便是实。」曰：「每尝观书，多只理会大意，元不曾子细讲究。」曰：「大意固合理会，文义亦不可不讲究，最忌流于一偏。明道曰：『与贤说话，却似扶醉汉，救得一边，倒了一边。』今之学者大抵皆然。如今人读史成诵，亦是玩物丧志。学者若不理会得，闻这说话，又一齐弃了。只是停埋摊布，使表里相通方可。然亦须量力。若自家力不及，多读无限书，少间埋没于其间，不惟无益，反为所害。近日学者又有一病，多求于理而不求于事，求于心而不求于身。如说『一日克己复礼，天下归仁』。既能克己，则事事皆仁，天下皆归仁于我，此皆有实迹。而必曰『天下皆归吾仁之中』，只是无形无影。自龟山以来皆如此说。徐承叟亦云，见龟山说如此。」

　　先生问元昭：「近来颇觉得如何？」曰：「自觉此心不实。」曰：「但不要穷高极远，只于言行上点检，便自实。今人论道，只论理，不论事；只说心，不说身。其说至高，而荡然无守，流于空虚异端之说。且如『天下归仁』，只是天下与其仁，程子云『事事皆仁』是也。今人须要说天下皆归吾仁之中，其说非不好，但无形无影，全无下手脚处。夫子对颜子『克己复礼』之目，亦只是就视听言动上理会。凡思虑之类，皆动字上包了，不曾更出非礼勿思一条。盖人能制其外，则可以养其内。固是内是本，外是末；但偏说存于中，不说制于外，则无下手脚处，此心便不实。外面尽有过言、过行更不管，却云吾正其心，有此理否？浙中王苹信伯亲见伊川来，后来设教作怪。舒州有语录之类，专教人以『天下归仁』。才见人，便说『天下归仁』，更不说『克己复礼』！」

　　杨丞问心思扰扰。曰：「程先生云：『严威整肃，则心便一。一则自无非僻之干。』只才整顿起处，便是天理，无别天理。但常常整顿起，思虑自一。」

　　黄达才言思不能精之病。曰：「硬思也不得。只要常常提撕，莫放下，将久自解有得。」

　　立之问：「某常于事物未来，思虑未萌时，觉见有惺惺底意思；故其应变接物，虽动，却有不动之意存。未知是否？」曰：「应变接物，只要得是。如『敬以直内，义以方外』，此可以尽天下之事。若须要不动，则当好作事处，又蹉过了。」

　　李伯诚曰：「打坐时意味也好。」曰：「坐时固是好，但放下脚，放开眼，便不恁地了。须是临事接物时，长如坐时方可。如挽一物样，待他要去时，硬挽将转来，方得。」

</div>
    <div class="pagination">
<a href="朱子语类_page297.html">上一页</a><span>...</span><a href="朱子语类_page293.html">293</a><a href="朱子语类_page294.html">294</a><a href="朱子语类_page295.html">295</a><a href="朱子语类_page296.html">296</a><a href="朱子语类_page297.html">297</a><span class="current-page">298</span><a href="朱子语类_page299.html">299</a><a href="朱子语类_page300.html">300</a><a href="朱子语类_page301.html">301</a><a href="朱子语类_page302.html">302</a><a href="朱子语类_page303.html">303</a><span>...</span><a href="朱子语类_page299.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
