<!DOCTYPE html>
<html>
<head>
    <meta charset="UTF-8">
    <title>性理群书句解 - 第 8 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>性理群书句解 - 第 8 页/共 11 页</h1>
    <div class="content">　　观物篇【言太极动静生隂阳在天以气言故以隂阳太少分四象在地以质言故以刚
　　柔太少分四象】　　　　　　　　　康节先生
　　天生乎动者也【未有天地先有太极天阳也生于太极之动】地生乎静者也【地隂也生于太极之静】一动一静交而天地之道尽之矣【动与静交静与动交天地之道尽在此矣】动之始则阳生焉【动者为阳故动之初则阳生】动之极则隂生焉【然动不能常动动之极则必静静者为隂故隂生】一隂一阳交而天之用尽之矣【隂阳相交而天之用尽在是矣在天为气故以隂阳言】静之始则柔生焉【静者为隂柔亦属隂故静之初则柔生】静之极则刚生焉【然静不能常静静之极则必动动者为刚故则生】一柔一刚交而地之用尽之矣【柔刚相交而地之用尽在是矣在地成形故以柔刚言】动之大者谓之太阳【动之盛则为太阳】动之小者谓之少阳【动之微则为少阳】静之大者谓之太隂【静之盛则为太隂】静之小者谓之少隂【静之微则为少隂】而天之体尽之矣【立天之道曰隂与阳因动静之小大而分隂阳太少天之体尽于此矣】静之大者谓之太柔【静之盛则为太柔】静之小者谓之少柔【静之微则为少柔】动之大者谓之太刚【动之盛则为太刚】动之小者谓之少刚【动之微则为少刚】而地之体尽之矣【立地之道曰柔与刚因动静之小大而分刚柔太少地之体尽于此矣体即道之谓也】
　　观物篇【此篇言人为众物之宗圣为众人之宗故统理羣伦代天行事】
　　人亦物也【人虽与万物不同然亦天地一物也】圣亦人也【圣人虽与人异亦人而已矣】有一物之物【物止一物物之小者】有十物之物【能兼十物过于一物矣】有百物之物【能兼百物过于十物矣】有千物之物【能兼千物过于百物矣】有万物之物【能兼万物过于千物矣】有亿物之物【十万为亿能兼亿物过于万物矣】有兆物之物【十亿为兆能兼兆物过于亿物矣】为兆物之物【茍其能兼乎兆物】岂非人乎【是必人之一身万物皆备于我者也】有一人之人【一人之人人之小者】有十人之人【能兼十人优于一人矣】有百人之人【能兼百人优于十人矣】有千人之人【能兼千人优于百人矣】有万人之人【能兼万人优于千人矣】有亿人之人【能兼亿人过于万人矣】有兆人之人【能兼兆人过于亿人矣】为兆人之人【茍其能兼乎兆人】岂非圣乎【是必圣人一身冠羣伦首出庻物者也】是知人也者【乃知生而为人】物之至者也【灵于万物故为物之至】圣也者【所谓圣人者】人之至者也【异于众人又为人之至】物之至者【必为物之至】始得谓之物之物也【方可言众物之中出乎物者】人之至者【必为人之至】始得谓之人之人也【方可言众人之中优于人者】夫物之物者【夫处众物之中而出乎物】至物之谓也【非常物之可言】人之人者【处众人之中而髙乎人】至人之谓也【非常人之可言】以一至物【以此人也】而当一至人【得此圣也】则非圣人而何【非所谓圣人乎】人谓之不圣【人或曰未圣】则吾不信也【吾不信之矣】何哉【是如何】谓其能以一心观万心【盖其天德清明触处洞照能以一人之心而观万人之心】一身观万身【以一人之身而观万人之身】一物观万物【由一物之微以究万物之理】一世观万世焉【于一世之间洞察万世之事】又谓其能以心代天意【又言其实天生徳代天行化天无声臭可闻圣心所发即天意之所形】口代天言【圣语所宣即天言之下布】手代天工【举措之间隂阳寒暑自其手出盖代天而治天工也】身代天事者焉【宰制之下生杀予夺自其身出盖代天而行天事也】又谓其能以上顺天时【又言其上律天时】下尽地理【下袭水土】中尽物情【中则遂万物之情】通照人事者焉【至于人事无不洞烛】又谓其能以弥纶天地【弥缝经纶天地之化】出入造化【出入造化之神】进退今古【酌今之宜行古之道进退不失其正】表里人物者焉【成已成物合内外之道】噫【嗟叹】圣人吾不得而目见之也【圣人不世出吾不得而见之矣】虽然【转语】吾不得而目见之【吾虽不可得而目见】察其心【察圣人之心】观其迹【观圣人之迹】探其体【探圣人之体】潜其用【藏圣人之用】虽亿万年亦可以理知之也【虽歴年时之乆以理推寻则可知也】
　　观物篇【此篇论上天尽物以春夏秋冬为四府圣人尽民以易书诗春秋为四府】
　　易曰【周易云】穷理尽性以至于命【穷究事物之理则能全尽此心之理能全尽此心之理则至于与天命而无间】所以谓之理者【凡所言理者】物之理也【是以事物之理言也】所以谓之性者【凡所言性者】天之性也【是以上天所赋性言也】所以谓之命者【凡所言命者】处理性者也【区处理性而付于人物也】所以能处理性者【所以能区处理性而付于人物者】非道而何【又只是一隂一阳之谓道流行付与之也】是知道为天地之本【乃知天地以道为本】天地为万物之本【万物以天地为本】以天地观万物【即天地观万物】则万物为万物【万物乃天地之所生只见其为数】以道观天地【若以道视天地】则天地亦为万物【则天地亦在道之中亦为道中之万物】道之道【道之为道】尽之于天矣【天以之化生万物故尽之于天】天之道【天之所谓道】尽之于地矣【地顺天而行故尽之于地】天地之道【合天地之所谓道】尽之于物矣【万物于此资生资始故尽之于物】合天地万物之道【天地万物之道合而为一】尽之于人矣【尽人物之性以全天地之性人之一身兼而有之】人能知其天地万物之道【人能察天地万物之所谓道】所以尽于人者【所以全尽于人之性】然后能尽民也【由是推而阐之使民各尽其性谓之尽民】天之能尽物【天之道能尽之于物】则谓之曰昊天【昊大也则名之为昊天】人之能尽民【人之道能尽之于民】则谓之曰圣人【是为圣人】谓昊天能异乎万物【天之道与万物一谓昊天与万物异】则非所以谓之昊天也【则不得为昊天矣】谓圣人能异乎万民【圣人之道与民一言圣人与万民异】则非所以谓之圣人也【则不得为圣人】万民与万物同【民与物】圣人固不异乎昊天者矣【圣与天一】然则【转语】圣人与昊天为一道【圣人与天同为一道】圣人与昊天为一道【圣人与天旣同一道】则万民与万物【则民与万物】亦可以为一道也【亦不外乎此一道】一世之万民【一世之众民】与一世之万物【及一世众物】亦可以为一道【旣不外乎此一道】则万世之万民【则万世众民】与万世之万物【及万世众物】亦可以为一道也明矣【亦不外乎此一道也晓然矣】夫昊天之尽物【昊天之道尽之于物】圣人之尽民【圣人之道尽之于民】皆有四府焉【府者归藏之地皆有四者焉】昊天之四府【上天所谓四府者】春夏秋冬之谓也【指四时言也】圣人之四府【圣人所谓四府者】易书诗春秋之谓也【指四经言也】春为生物之府【春主生故为万物滋生之府】夏为长物之府【夏主长故为万物长茂之府】秋为收物之府【秋主敛故为万物収敛之府】冬为藏物之府【冬主杀故为万物归藏之府】号物之庶谓之万【言物之众则曰万】虽曰万之【虽曰万殊】又万其庻【又有万其众】能出此昊天之四府者乎【万物生长収藏能外昊天之四府耶】易为生民之府【易三皇事业皇之时如春故为生民之府】书为长民之府【书五帝事业帝之时如夏故为长民之府】诗为收民之府【诗三王事业王之时如秋故为収民之府】春秋为藏民之府【春秋五伯事业伯之时如冬故为藏民之府】号民之庻谓之万【言民之众则曰万】虽曰万之【虽有万不同】又万其庻【又有万其众】能出此圣人之四府者乎【万民之生长収藏能外圣人之四府邪】昊天之四府时也【天之所谓四府者以时】圣人之四府经也【圣人之所谓四府以经】昊天以时授人【天则以时而授乎人】圣人以经法天【圣人则以经法乎天】天人之事【曰天与人之事】当如何哉【其当何如耶】
　　观物篇【此篇论皇化民以道帝教民以德王劝民以功伯率民以力四者不同】
　　三皇同意而异化【三皇伏羲神农黄帝也其治则同其意而异其化】同意而异化者必以道【虽是同意异化然皆不出此道】以道化民者【夫惟以道而化天下之民】民亦以道归之【而天下之民亦以是道之名归之皇】故尚自然【故所尚者自然之化】夫自然者【夫所谓自然者】无为无有之谓也【不待制作无所为无所有之称也】无为者非不为也【无所为者非是不为也】不固为者也【无必为之心也】故能广【故道极其广】无有者非不有也【无所有者非是不求有也】不固有者也【不必然以为有也】故能大【故道极其大】广大悉备【广大之道兼该】而不固为固有者【旣不容心于有为又不必然以为有】其唯三皇乎【其三皇之治乎】是故【转语】能以道化天下者【知以此道化天下之民】天下亦以道归焉【天下之人亦以道之名归于皇】所以圣人有言曰【是以圣人有云】我无事而民自冨【我无所事而民自殷阜】我好静而民自正【我崇清静而民无不正】我无欲而民自朴【我无所欲而民自淳朴】其斯之谓欤【此之谓也】五帝同礼而异教【五帝少昊颛顼髙辛尧舜也同其礼文而其教则异】同礼而异教者必以德【虽是同礼异教然皆不外此徳】以德教民者【夫惟以德而教天下之民】民亦以德归之【而天下之民亦以是徳之名归于帝】故尚逊【故所尚者礼逊】夫逊也者【夫所谓礼逊者】先人后已之谓也【先乎人后乎己也】以天下授人而不为轻【以天下之大传之他人不以为轻】若素无之也【如非己所素有者】受人之天下而不以为重【受天下之大于人不见其重】若素有之也【如己所素有者二者指尧舜言】若素无素有者【授于人则若素无受于己则若素有】谓不已无不己有之也【言若素无则是不以为己有若素有则是不以为己无】若己无己有【一若己之无一若己之有】则举一毛以取与于人【凡举一毛之轻以授受于人】犹有贪鄙之心生焉【与之者犹有吝心得之者犹有贪心】而况天下者乎【况于天下之大授之者无吝心得之者无贪心眞难得也】能知天下之天下【葢亦知夫天下者乃天下之天下】非已之天下【非一己之得私】其唯五帝乎【必五帝方能至是】是故【转语】能以德教天下者【知以德教天下之民】天下亦以德归焉【而天下之民亦以是德之名而归之于帝】所以圣人有言曰【所以圣人有云】垂衣裳而天下治【垂衣垂裳天下自治】葢取诸乾坤【法诸乾坤盖取诸上下之义也】其斯之谓欤【斯之谓也】三王同形而异劝【三王禹汤文武也治象同其形着而异其劝民之方】同形异劝者必以功【虽是同形异劝然皆不出此功】以功劝民者【夫惟以功而劝天下之民】民亦以功归之【而天下之民亦以是功之名归之王】故尚政【故所尚者政】夫政也者【夫所谓政者】正也【正之理也】以正正夫不正之谓也【以吾之正正其不正者也】天下之正【天下之所谓正者】莫如利民焉【无若利天下之民】天下之不正【天下之所谓不正者】莫如害民焉【无若害天下之民】能利民者正【能利其民者则正】则谓之曰王矣【保民而王矣】能害民者不正【害其民则不正】则谓之曰贼矣【残民财贼矣】以利除害【成汤放桀武王伐纣皆是以利民之心而除其害民者】安有去王邪【岂是无王乎】以王去贼【以兴王之师去其害民之贼】安有弑君耶【岂是弑君乎】是故【转语】王者正也【王之为言正也】能以功正天下之不正者【能以征伐大功正天下之不能正者】天下亦以功归焉【天下之人亦以是功之名而归之于王】所以圣人有言曰【所以圣人有云】天地革而四时成【天地变革而四时之序以成】汤武革命【汤革夏命武革商命】顺乎天而应乎人【上顺乎天心下应乎人心】其斯之谓欤【此之谓也】五伯同术而异率【五伯宋襄秦穆楚庄齐桓晋文也同其智而所以率民之道异】同术异率者必以力【虽是同术异率然皆不外乎力】以力率民者【夫惟以力而率天下之民】而民亦以力归之【而天下之民亦以力之名归之伯】故尚争【故所尚者争夺】夫争也者【夫所谓争者】争夫利者也【专以利为争也】取与利不以义【一取一予惟冕利而不见义】然后谓之争【而后方谓之争】小争交以言【争之小者则交形言语】大争交以兵【争之大者则交动兵戈】争夫强弱者也【争强争弱也】犹借夫名焉者【犹且假夫虚名】谓之曲直【谓己为直谓人为曲】夫名也者【所谓名者】命物正事之称也【命于物正其事之称】利也者【所谓利者】养人成务之具也【养乎人成其事之用】名不以仁【名非出于仁】无以守业【何以守己成之业】利不以义【利不出于义】无以居功【何以居已成之功】民所以必争之也【此民鸟得不争夺】五伯者【五伯之人】借虚名以取实利者也【不过欲借帝王之虚名以取天下之实利】帝不足则王【为帝不足则王】王不足则伯【为王不足则伯】伯又不足【为伯又不足】则庸主矣【则不过庸主而已】若然则五伯不谓无功于中国【如此则五伯亦不可谓无功于中国】语其王则未也【但语以王道则未也】过庸主则逺矣【若比之庸主则过之逺矣】周之东迁【周自平王东迁】文武之功德【文王武王之休功美德】于是乎尽矣【至此已竭尽无余】犹能维持二十四君【尚能维持周家】王室不絶犹线【一脉绵绵不絶如缕】四裔不敢屠害中原者【四裔之人不敢侵害中国】五伯借名之力也【皆五伯假王室之名而有功也】是故【转语】能以力率天下者【能以力而率天下之民】天下亦以力归焉【天下之人亦以力之名归之伯】所以圣人有言曰【所以圣人有云】眇能视【眇目之小者而尚能视】跛能履【跛足不正者而尚能履】履虎尾【履其危】不咥人凶【而不至于伤人】武人为于大君【武勇之人能宣力于其君此盖喻伯者虽是率民以力然尚足以维持王室于不坠伯之力居多】其斯之谓欤【此之谓也】
　　观物篇【此篇论皇帝王伯道德功力之异及今古事业皆可以世数论夫子事业不可以世数论】
　　善化天下者【善于化天下之民者】止于尽道而已【不过尽其道而已】善教天下者【善于教天下之民者】止于尽德而已【不过尽其德而已】善劝天下者【善于劝天下之民者】止于尽功而已【不过尽其功而已】善率天下者【善于率天下之民者】止于尽力而已【不过尽其力而已】以道德功力为化者【合是四者而为自然之化】乃谓之皇矣【乃三皇之事也】以道德功力为教者【合是四者而为当然之教】乃谓之帝矣【乃五帝之事也】以道德功力为劝者【合是四者而为使然之劝】乃谓之王矣【乃三王之事也】以道德功力为率者【合是四者而为必然之率】乃谓之伯矣【乃五伯之事也】以化教劝率为道者【以此四者总归于道】乃谓之易矣【易者三皇之事业也】以化教劝率为德者【以此四者总归于德】乃谓之书矣【书者五帝之事业也】以化教劝率为功者【以此四者总归于功】乃谓之诗矣【诗者三王之事业也】以化教劝率为力者【以此四者总归于力】乃谓之春秋矣【春秋者五伯之事业也】天地始则始焉【灭地之始此同其始】天地终则终焉【天地之终此同其终】始终随乎天地者也【或始或终惟随乎天地而已】○夫古今在天地之间【古徃今来于天地之中】犹旦暮也【如旦则必暮暮复为旦】以今观今【由今时以视今】则谓之今矣【则以今言可也】以后观今【由后世而观今】则今亦谓之古矣【则今亦为古矣】以今观古【由今日而观徃古】则谓之古矣【则以古言可也】以古自观【以徃古而自视】则古亦谓之今矣【当古之时亦自谓之今】是知古亦未必为古【是知不特古之时可谓之古】今亦未必为今【不特今之世可谓之今】皆自我而观之也【此皆自我而观而谓之古今也】安知千古之前【又焉知千古之前】万古之后【万古已后】其人不自我观之也【其人独不由我观之耶】○自古当世之君天下者【自古出而为一世之君者】其命有四【其为命者凡四】一曰正命【第一则为正命谓得天命之正皇之事也】二曰受命【第二则为受命谓受传袭之命帝之事也】三曰改命【第三则为改命谓易代而为君王之事也】四曰摄命【第四则为摄命谓已有正君摄行其命令伯之事也】正命者【谓之正命】因而因者也【因天命之属我因以为君也】受命者【谓之受命】因而革者也【因传袭之命革于我者也】改命者【谓之改命】革而因者也【改前代之命因而为君也】摄命者【谓之摄命】革而革者也【则又改而又改者也】因而因者【因其可因】长而长者也【正是阳长之时又长者也长上声下同】因而革者【因之中有所改】长而消者也【则是长而又消之时也】革而因者【改而后有所因】消而长者也【则是旣消而复长之时】革而革者【改而又改】消而消者也【则是旣消之后又消之时也】革而革者【改而又改】一世之事业也【不过一时之事业】革而因者【改而后因】十世之事业【可为十世之事业】因而革者【因之中有所改】百世之事业也【又是百世之事业】因而因者【因其可因】千世之事业也【乃千世之事业】可以因则因【可因则因】可以革则革【可改则改其因革以道不以命】万世之事业【其事业可着于万世】一世之事业【事业仅止于一世】非五伯之道而何【此五伯以力逞者也】十世之事业者【事业可传于十世】非三王而何【此三王以功劝者也】百世之事业者【事业可及于百世】非五帝之道而何【此五帝以德教者也】千世之事业者【事业着于千世】非三皇之道而何【此三皇以道化者也】万世之事业者【至于事业及于万世之逺】非仲尼之道而何【自非夫子天生聪明圣知道统之传绵绵不已盖未易以尽此】是知皇帝王伯者【是知曰皇曰帝曰王曰伯】命世之谓也【随世而得名者也】仲尼者【如夫子者】不世之谓也【不世有者也】○人皆知仲尼之为仲尼【人孰不知夫子之为夫子】不知仲尼之所以为仲尼【夫子之所以为夫子人不知也】不欲知仲尼之所以为仲尼则己【不欲知夫子之所以为夫子则可】如其必欲知仲尼之所以为仲尼【如欲知夫子之所以为夫子】则舍天地将奚之焉【非天地之大不足以名之】人皆知天地之为天地【人孰不知天地之为天地】不知天地之所以为天地【天地之所以为天地人不知也】不欲知天地之所以为天地则已【不欲知天之所以为天地之所以为地则可】如其必欲知天地之所以为天地【如必欲知其所以为天地】则舍动静将奚之焉【则自动静之外不足以观之】夫一动一静者【动为阳静为隂一动一静周流不滞】天地至妙者欤【乃天地之至妙防】一动一静之间【指坤复言也坤隂方静复阳未动于此一动一静之间乃太极也】天地人至妙至妙者欤【天地本此以运化人心本此以复善岂非三才之至妙至妙者乎】是故【转语】知仲尼能尽三才之道者【夫子尽此三才之道则夫子一太极也】谓其行无辙迹也【乃语其道运行无迹也犹太极之周流不滞也】故有言曰【故有云】予欲无言【吾欲无所言】又曰【又云】天何言哉【天本无言】四时行焉【四时自行】百物生焉【百物自生此即太极主静之意】其斯之谓欤【此之谓也】



　　性理羣书句解卷十四
　　钦定四库全书
　　性理羣书句解卷十五
　　宋　熊　节　撰
　　熊刚大　注
　　皇极经世书
　　观物篇【此篇论皇帝王伯之治有穷仲尼之道无穷及汉唐秦楚好生好杀之异】
　　孔子赞易自羲农而下【夫子賛述周易自伏羲神农以降】序书自尧舜而下【序尚书自尧帝舜帝而降】删诗自文武而下【删毛诗自文王武王而降】修春秋自桓文而下【修春秋自齐桓晋文而降】自羲农而下祖三皇也【以皇为祖】自尧舜而下宗五帝也【以帝为宗】自文武而下子三王也【以王为子】自桓文而下孙五伯也【以伯为孙非真有祖宗子孙之别但言其等第耳】祖三皇【以皇为祖】尚贤也【以其能推尚贤者也】宗五帝【以帝为宗】亦尚贤也【亦以其能推尚贤者也】三皇尚贤以道【三皇之尚贤尚其道也】五帝尚贤以德【五帝之尚贤尚其德也】子三王【以王为子】尚亲也【以其能尚其亲也】孙五伯【以伯为孙】亦尚亲也【亦以其能尚乎亲也】三王尚亲以功【三王之尚亲尚其功也】五伯尚亲以力【五伯之尚亲尚其力也】呜呼【嗟叹】时之旣徃【时之已迈】亿万千年【绵绵不穷】时之未来【时之未至】亦亿万千年【绵绵不穷】仲尼中间【夫子于时旣徃未来之中】生而为人【生其时而为人】何祖宗之寡【祖宗之少为羲农尧舜也】而子孙之多也【子孙之多为三王五伯也】此所以重赞尧舜至禹【是以深賛羙二帝以至大禹】曰禹吾无间然矣【间罅隙也无间言吾于禹旡罅隙之可议也间去声】仲尼后禹千五百年【夫子之生后大禹千五百年】今之后仲尼【此康节自言也今我后夫子而生】又千五百余年【又是千五百余年】虽不敢比德仲尼【虽不敢自侪夫子而比其德】上赞尧舜禹【上賛美二帝三王之圣德】岂不敢如孟子上赞仲尼乎【又岂不能学孟轲氏上賛美夫子耶】人谓仲尼【人皆以为夫子素王】惜乎无土【惜其不得君师之位奄有土地以施其教】吾独以为不然【我独以为不如此】匹夫以百畆为土【匹夫以百畆之地为其土】大夫以百里为土【大夫则以百里之地为其土】诸侯以四境为土【诸侯则大于大夫者以四境之地为其土】天子以四海为土【至如天子则以天下为其土】仲尼以万世为土【夫子虽无土地然其道可行于万世则万世皆其土也】若然则孟子言自生民以来【如此则孟轲谓自天地生万民以至于今】未有如夫子也【未有若夫子之道之乆】斯亦不为之过矣【大哉斯言亦未为过】夫人不能自富【富非人之所能也】必待天之与之富然后能富【必须天命之富则富矣】人不能自贵【贵非人之所能也】必待天之与其贵然后贵【必须天命之贵则贵矣】若然则富贵在天也【富与贵皆本于天】非在人也【非人之所能也】有求而得者【固有求而遂其欲者】有求而不得者矣【又有求而不遂其欲者矣】是系乎天者也【皆天之所为也】功德在人也【功与德则在乎人】不在天也【不系乎天】可修而得之【修则有功有徳】不修则不得【不修则安有功德耶】是非系乎天也【此非本诸天者也】系乎人者也【人实为之也】夫人之能求而得富贵者【人有求而可得富贵】求其可得者也【夫可得者固易求】非其可得者【其不可得者】非所以能求之也【虽求之亦未必可得此非有天命者在乎】昧者不知【昏昧者不察】求而得之【见可求而得者】则谓其己之能得也【则曰吾之所能得】故矜之【遂夸其得于人焉】求而不得【见有求而不得】则谓其人之不与也【则曰彼人之吝于己】故怨之【遂咎其不得于人】如知其己之所以能得【若果知我之所可得】人之所以能与【人之所必与】则天下安有不知量之人耶【则亦必有所止矣又安至不量耶量去声】天下至富也【富有天下非至富乎】天子至贵也【贵为天子非至贵乎】岂可妄意求而得也【此非妄思者可以求而得也】虽曰天命【虽是天命所为】亦未始不由积功累行【亦未有不有世积其功世累其行而致行去声】圣主艰难以成之【圣主艰苦以成其业】庸君暴虐以坏之【庸主酷虐以坠其业】是天欤【此是天为之耶】是人欤【抑人为之耶】是知人作之咎【乃知人自作孽】固难逃己【固不可避】天降之灾【天降其殃】禳之奚益【乃欲禳去何益哉】积功累行【积其功累其行】君子常分【此君子之常事分去声】非有求而然者【非有所为而为之也】有求而然者【有所为而为】所以谓利乎仁也者【是知其求可得而为之则为利仁之事利仁者知仁之为善而行之也】君子安有余事于其间哉【君子之人行所当然何所用力于其中哉】然而【转语辞】有幸不幸者【又有不幸而被祸又有幸而得福者】始可以语命也已【此乃可归之于命也】
　　中原之地【中原之土地】方九千里【四方凡九千里】古不加多【古不能増多】而今不加少【今不能少】然而【转语辞】有祚长祚短【前后人主所享国祚有长有短】地大地小者【所得土地有小有大】攻守异故也【所以然者或攻或守其势异也】自三代以降【自夏商周而下】汉唐为盛【至于汉唐为极】秦界于周汉之间矣【秦则界处于周汉之中】秦始于穆公【秦自穆公始伯】中于孝公【继则有孝公】终于始皇【极于始皇】起于西夷【本起自西方之戎】迁于岐山【迁居于岐山之地】徙于咸阳【又徙都于咸阳】兵渎于内【用兵渎乱海宇】血流天下【血流于天下】并吞四海【吞并六合】更革古今【取古今之法制革而新之】虽不能比德三代【虽不可比三代之徳】非晋隋可同年而语也【亦非晋隋代可与并论】其祚之不永【运祚不长止于二世】得非用法太酷【皆因严于任刑】杀人之多乎【杀人犹刈草菅也】所以仲尼序书【是以夫子序书】终于秦誓一事【卒于秦誓盖取其崤函之悔】其防不亦逺乎【其意岂不深且逺哉】
　　夫好生者生之徒也【夫人有好生之心是即生之类夫平声好去声下同】好杀者死之徒也【人有好杀之心即死之类】周之好生以义【纣为炮烙之刑以毒天下武王不忍人之心遂仗义而兵之是好生以义】汉之好生也亦以义【秦视民命如刈草菅汉高帝不忍人之心仗义而诛之是好生亦以义】秦之好杀也以利【秦尚杀戮务境土日广是好杀以利】楚之好杀也亦以利【项羽事诛伐欲覇天下是好杀亦以利】周之好生也以义【周室好生出于义】而汉且不及【汉亦以义但不及周】秦之好杀也以利【秦皇好杀出于利】而楚又过之【楚好杀又甚于秦】天之道【上天之命】人之情【众人之心】又奚择于周秦汉楚哉【何择于周汉则归之秦楚则去之】择乎善恶而已【所择者周汉好生则为善秦楚好杀则为恶也】是知善也者【乃知善之一字】无敌于天下【天下莫与之争】而天下共善之【天下之人共以善名归之】恶也者【恶之一字】亦无敌于天下【天下亦莫与争】而天下亦共恶之【天下之人亦共以恶名归之】天之道【上天之命】人之情【众人之心】又奚择于周秦汉楚哉【何择于周汉之君而恶夫秦楚之君】择乎善恶而已【亦择其孰善孰恶而已耳】
　　观物篇【此篇论帝王受禅兴创之迹君子小人杂处之难人情利害之眞风化操修之实】
　　昔者孔子【思昔夫子】语尧舜则曰垂衣裳而天下治【论尧舜之揖逊为治则云上衣下裳垂拱而天下治】语汤武则曰顺乎天而应乎人【论汤武之征伐革命则云顺天之心应人之心】斯言可以该古今帝王受命之理也【自古及今凡帝王受命之道斯言尽之矣】尧禅舜以德【尧授舜以天下以其有重华之徳】舜禅禹以功【舜授禹以天下以其有平水之功】以德帝也【以德而授帝者之事】以功亦帝也【以功而授亦帝者之事】然而德下一等【下于徳一等】则入于功矣【则归于功矣】汤伐桀以放【汤征夏桀但言放逐】武伐纣以杀【武诛殷纣明言曰杀】以放王也【放逐者虽王者之事】以杀亦王也【杀戮者亦王者之事】然而【转语辞】放下一等【下于放一等】则入于杀矣【则归于杀】是知时有消长【乃知时则有消而有长长去声】事有因革【事则有因而有改】前圣后圣【尧舜禹汤武王】非出于一途哉【岂非共一途辙者耶】
　　天与人相与表里【天道人道二者相因】天有隂阳【天之有隂有阳为阳则正隂则邪】人有邪正【即人之有邪有正也】邪正之由【人之所以邪正者】系乎上之所好也【上君也在于上之人之所好好去声下同】上好德则民用正【上之人好徳则民罔不正】上好佞则民用邪【上之人好佞则民罔不邪】邪正之由有来矣【邪正无不有所自来】虽圣君在上【虽以圣人在位】不能无小人【岂能尽无小人】是难其为小人【但为小人者难肆其志】虽庸君在上【虽以庸主在位】不能无君子【岂能尽无君子】是难其为君子【但为君子者难行其道】自古圣君之盛【自古人君圣哲之极】未有如尧舜之世【未有过于尧舜者】君子何其多耶【君子之人甚多】时非无小人也【一时岂能尽无小人】是难其为小人【但小人则难肆其志】故君子多也【故君子之多】所以虽有四凶【是以虽有共工驩兠三苗伯县四者之凶恶】不能肆其恶【放流窜殛不使之得以逞其为恶之心】自古庸君之盛【自古人君庸暗之甚】未有如商纣之世【未有过于商纣】小人何其多耶【小人之众甚多】时非无君子也【一时岂能尽无君子】是难其为君子【但君子则难行其道】故小人多也【故小人之多】所以虽有三仁【是以虽有箕子比干防子三数仁贤】不能遂其善【遁身剖心不使之得以遂其为善之志】是知君择臣【乃知为君而择乎臣】臣择君者【为臣而择乎君】是系乎人也【此皆在乎人者也】君得臣【为君而得乎臣】臣得君【为臣而得乎君】是非系乎人也【此则非人之所能为】系乎天者也【皆天开遇合之防也】
　　贤愚人之本性【或贤或愚禀性一定】利害人之常情【趋利背害人情皆然】虞舜陶于河滨【陶冶铸也舜陶于河滨】傅说筑于岩下【之所筑版筑也説筑于传岩】天下皆知其贤【之野天下之人皆知其】而百执事不为之举者【有贤德也在朝百官】利害使之然也【皆莫之荐者一利害】吁【之心】利害丛于中【使然耳叹语利害之】而矛防森于外【心荆棘其中矛防皆兵器锋棱之】又安知有虞舜之圣【物锋棱遂见于外】而傅说之贤哉【又岂知舜为】河滨非禅位之所【圣人説为贤人河】岩下非求相之方【滨非祚之地也傅】昔在亿万人之下【岩非产相之所也向】今在亿万人之上【则屈于众人之下今】相去一何逺之甚也【则伸于众人之上其】然而【相去何】必此云者【其逺如此也】贵有名者也【转语辞必如此言者】
　　天下将治【人亦贵其】则人必尚行【有善名也世道将泰则】天下将乱【人人皆崇】则人必尚言也【尚行检行去声世】尚行则笃实之风行焉【道将否则人人崇尚言语】尚言则诡谲之风行焉【崇尚行检则笃厚朴实之】天下将治【俗成崇尚】则人必尚义也【语言则诡遇谲诈之】天下将乱【俗胜世之】则人必尚利也【欲治则人人皆崇尚】尚义则谦逊之风行焉【礼义世之欲乱则人人皆】尚利则攘夺之风行焉【崇尚利欲崇尚礼义则谦】三王尚行者也【三王所尚者行而已】五伯尚言者也【五伯所尚者言而已】尚行者必入于义也【尚行则必归夫义】尚言者必入于利也【尚言则必归夫利】义利之相去【二者相去】一何逺之如是耶【一何其逺哉】
　　言之于口【口以言之】不若行之于身【不如以身行之】行之于身【以身行之】不若尽之于心【不如以心全之】言之于口【口以言之】人得而闻之【有耳者皆可闻也】行之于身【身以行之】人得而见之【有目者皆可见也】尽之于心【全之于心】神得而知之【惟神明得而知也】人之聦明【人性之聪明】犹不可欺【尚不可欺】况神之聦明乎【况于神之聦明者耶】是知无愧于口【乃知言于口者无愧】不若无愧于身【不如行于身者无愧】无愧于身【行于身者无愧】不若无愧于心【不如存于中心者无愧】无口过易【故口无过言为易】无身过难【身无过动为难】无身过易【身无过动为易】无心过难【心无过思为难】心旣无过【心旣无过则人欲净尽天理流行】何难之有【凡皆无所难也】吁【叹语】安得无心过之人【又安得于心无过之人】而与之语心哉【而与之同论心学哉】是知圣人所以能立无过之地者【乃知圣人纯乎天理无有己过】谓其善事乎心者也【不过能从事乎尽心之道耳】
　　观物篇【此篇论帝王伯狄有等第之分死生正与不正之别】
　　仲尼曰【夫子云】韶尽美矣【韶舜乐名旣尽其美】又尽善也【又尽其善】武尽美矣【武武王乐名旣尽其美】未尽善也【未能尽善】又曰【又云】管仲相桓公【管仲相齐桓公相去声】覇诸侯【为诸侯伯】一正天下【一定天下】民到于今受其赐【民至于今皆受管仲之赐】微管仲【若无管仲】吾其被髪左祍矣【民皆被髪衣祍尚左而为夷狄之俗】是知武王虽不逮舜之尽善尽美【乃知武王虽不及舜旣尽羙乂尽善】以其解天下之倒垂【但天下苦于纣之虐而武王拨乱反正犹倒垂之势得其解之】则下于舜一等耳【虽下于舜亦只是一等】桓公虽不逮武之应天顺人【齐桓公虽不及武王之上应乎天下顺乎人】以其覇诸侯【但以其能覇服诸侯】一正天下【一定天下】则髙于狄逺矣【则胜于夷狄亦甚逺矣】以武比舜【以武王与帝舜比】则不能无过【一是揖让而得天下一是征伐而有天下则武不及舜】比桓则不能无功【若比齐桓则功实过之】以桓比狄【以齐桓与狄人比】则不能无功【若非齐桓一正天下则民胥为夷固为有功】比武则不能无过【若比武王应天顺人则其威覇天下桓公不及武】汉氏则宜立乎其武桓之间矣【汉兴则在于武王齐桓之中】是时也【于此之时】非防天下民【非遇天下百姓】厌秦之暴且甚【厌秦室暴乱之极】虽十刘季百子房【虽十汉髙祖之为君百张良之为辅】其如人心之未易何【其奈人心之未去秦何】且古今之时则异也【自古及今之时虽有异】民好生恶死之心则不异也【斯民喜生恶死未尝不同好恶并去声】自古杀人之多【自古杀戮之众】未有如秦之甚【莫若秦之极甚】天下安有不厌之乎【天下之人安得而弗厌之】夫杀人之多【杀戮之众】不必以刃【不以利刄】谓天下之人【以谓人民之众】无生路可趋也【无可趋生之路】而又况以刄多杀天下之人乎【况于以利刄而屠戮生民者邪】秦二世万乘也【以秦之二世皇帝以天子万乘之尊乘去声下同】求为黔首而不能得【欲为百姓而不可得史赵髙使阎乐弑二世二世愿为黔首阎乐弗许黔首百姓也】汉刘季匹夫也【汉髙祖起于泗上特一匹夫】免为元首而不能已【元首君也取在人上之义欲免为天下君而不能得】万乘匹夫【天子与一夫】相去有间矣【其相去有等夷矣间去声】而有时而代之者【而或有以匹夫而代万乘者】谓其天下之利害【以天下之大利大害】有所系之耳【有所关系之也】天之道【上天之命】非祸万乘而福匹夫也【非是祸于万乘之君而福于一夫也】谓其祸无道而福有道也【盖无道者降殃有道者则获福也】人之情【众人之心】非去万乘而就匹夫也【非是舍天子而就一夫也】谓其去无道而就有道也【盖无道则去之冇道则归之也】万乘与匹夫【天子与一夫】相去有间矣【其相去有等夷矣】然而【转语辞】有时而代之者【或有以一夫而代万乘者】谓其直以天下之利害【亦以天下之大利大害】有所系之耳【有所关系之也】
　　任天下事易【以天下事自任人所易也】死天下事难【因天下事致死人所难也】死天下事易【死天下事犹易】成天下事难【死而能成天下之事为难也】茍能成之【诚能成天下事】又何计乎死与生也【何必计较此身之生死】如其不成【如不能成天下事】虽死奚益【纵死亦何所补】况其有正不正者乎【况有得其正而死与不得其正而死乎】与其死于不正【与其死于不得其正】孰若生于正【又岂如得其正而生】与其生于不正【与其生而不得其正】孰若死于正【又岂如得其正而死】在乎智者之一择焉【在乎有识者决择于斯】死固可惜【一死固可惜】贵乎成天下之事【茍能成天下之事虽死何憾】如其败天下之事【其或不能成天下之事】一死奚以塞责【虽死何足以称塞其责】生固可爱【人之生固可乐】贵乎成天下之事也【茍能成天下之事其生亦乐】如其败天下之事【其或不能成天下之事】一生何以収功【虽生何足以成就其功】噫【叹辞】能成天下之事【旣能成其事于天下】又能不失其正而生者【生而又得其正】非汉之绛侯【岂非汉室之周勃吕后颛制诸吕作难勃起而诛之】唐之梁公而何【又岂非唐之狄仁杰武后专制外戚擅私仁杰起而诛之】微斯二人【无此二人】则汉唐之祚【刘氏李唐之运祚】或几乎移矣【将移而属之他人矣】岂若虚生虚死者焉【岂如世人生死俱不能成事如尧夫诗所谓还知虚过死万遍恰似不曽生一般也】夫虚生虚死者【夫虚生虚死之人】譬之萧艾【正如萧艾恶草倐生倐死】忠于智者【诚有智识之人】不游于其间矣【不处身于虚生虚死之中也】
　　观物篇【此篇言人道所行有邪正之不同】
　　行之正则正【所行旣正斯无不正】行之邪则邪【所行旣邪自无不邪】邪正之间【介乎邪正二者之中】有道在焉【正则为正道邪则为邪道】何以知正道邪道之然乎【奚以知其然邪】君行君事【君主于仁】臣行臣事【臣主于敬】父行父事【父止于慈】子行子事【子止于孝】夫行夫事【夫主于和】妻行妻事【妻主于柔】君子行君子事【君子则笃君子之行】小人行小人事【小人则循小人之习】中国行中国事【中国有中国之道】外裔行外裔事【外裔安外裔之俗】谓之正道【不相侵夺各行所安此谓之正也】君行臣事【君为臣之事】臣行君事【臣为君之事】父行子事【父为子之事】子行父事【子为父之事】夫行妻事【夫为妻之事】妻行夫事【妻为夫之事】君子行小人事【君子为小人之事】小人行君子事【小人为君子之事】中国行外裔事【中国为外裔之事】外裔行中国事【外裔为中国之事】谓之邪道【倒行逆施实乱其常此谓之邪】至于三代之世治【及夏商周之世皆治】未有不治人伦之为道也【皆由正人伦以为道也】三代之世乱【至于末世皆乱】未有不乱人伦之为道也【皆由乱人伦以为道也】后世慕三代之治世者【后世慨慕夏商周之治】未有不正人伦者也【则人伦未有不正】后世慕三代之乱世者【后世兴慕末世之乱离】未有不乱人伦者也【人伦未有不乱】自三代而下【自夏商周而降】汉唐为盛【汉唐之世为盛】未有不由治而兴【其兴则以治人伦而兴】乱而亡【其亡则以乱人伦而亡】其兴也【当其兴隆】未有不由君道盛【盖以君道常盛】父道盛【父道常盛】夫道盛【夫道常盛】君子之道盛【君子盛】中国之道盛【中国盛是皆正道故兴】其亡也【当其亡防】又未始不由臣道盛【盖以臣道盛于君】子道盛【子道盛于父】妻道盛【妻道盛于夫】小人之道盛【小人盛于君子】外裔之道盛【外裔盛于中国是皆邪道故亡】噫【叹语】二道对行【邪正并行】何故治世少而乱世多耶【何为治之日少乱之日多】君子少而小人多邪【君子之人少小人之类多】曰岂不知阳一而隂二乎【阳止一画而为善者常少隂有二画而为恶者常多】天地尚由是道而生【天地尚因是道以生】况其人与物乎【何况于人物】人者物之至灵者也【人有识有知为万物之最灵】物之灵未若人之灵【物虽有知未若人之至灵】尚由是道而生【物且尚因道以生】又况人灵于物者乎【况人又灵于物者邢】是知人亦物也【乃知人亦天地中之一物也】以其至灵【但以其为最灵】故物谓之人也【所以别于庻物之中而谓之人】观物篇【此篇言圣人以天下之耳目心口为耳目心口故至神至圣】
　　夫所以谓之观物者【是书以观物名篇者】非以目观之也【非实有假于日以观之】非观之以目【旣不以目观】而观之以心也【则所观者以此心】非观之以心【旣非以心观】而观之以理也【则所观者理而已】天下之物【天下之万物】莫不有理焉【皆有其理】莫不有性焉【其理皆具于性】莫不有命焉【而性皆出于命】所以谓之理者【曰理云者】穷之而后可知也【必穷究其极而后能知之也】所以谓之性者【曰性云者】尽之而后可知也【必全尽其妙而后能知之】所以谓之命者【曰命云者】至之而后可知也【必推而至之而后能知之葢理即性之所具性即天之所命才穷得理便尽得性才尽得性便知天之所以予我者三事一时并了初无次第也】此三知者【理性命三者之知】天下之眞知也【是为眞知】虽圣人无以过之也【虽是圣人亦不过如是】而过之者【而有越于此】非所以谓之圣人也【非圣人事也】夫鉴之所以能为明者【镜之所以光明不昧者】谓其能不隠万物之形也【言其能烛万物之形】虽然【转语辞】鉴之能不隠万物之形【镜之照物之形】未若水之能一万物之形【不如水之鉴物又能合天下之物形】虽然【转语辞】水之能一万物之形【水之照形】又未若圣人能一万物之情也【又不如圣人能合万物之情而一之也】圣人所以能一万物之情者【圣人所以能合万物而一其情者】谓其能反观也【言其能反而观之也】所以谓之反观者【夫所以反观者】不以我观物也【不以已而观万物】不以我观者【万物旣不以已观之】以物观物之谓也【是即物察物也】旣能以物观物【旣即物而察物】又安有我于其间邪【则其理则一不见其有我之分】是知我亦人也【乃知己即是人】人亦我也【人即是己】我与人皆物也【已与人皆未离于物也】此所以能用天下之目为己之目【人已理一则因天下之见为见】其目无所不观【目自无所不见】用天下之耳为己之耳【合天下之闻为闻】其耳无所不听【耳自无所不听】用天下之口为己之口【以天下之口为口】其口无不言矣【口无所不言】用天下之心为己之心【以天下之心为心】其心无所不谋矣【心无所不虑】夫天下之观【合天下以为观】其于见也【见无不见】不亦广乎【岂不甚广】天下之听【合天下以为聼】其于闻也【闻无不闻】不亦逺乎【岂不甚逺】天下之言【合天下以为言】其于论也【言无不言】不亦髙乎【岂不甚髙】天下之谋【合天下以为谋】其于乐也【乐其所乐】不亦大乎【岂不甚大】其见至广【见广矣】其闻至逺【闻逺矣】其论至髙【论髙矣】其乐至大【乐大矣】能为至广至逺至髙至大之事【能为此四者之事】而中无一为焉【而此心一无所为】岂不谓至神至圣者乎【岂不神之至圣之至乎】













　　性理羣书句解卷十五
　　钦定四库全书
　　性理羣书句解卷十六
　　宋　熊　节　撰
　　熊刚大　注
　　皇极经世书
　　观物外篇上【此篇论太极生生之理隂阳消长之禨天地髙下之别】
　　天数五【天数有五一三五七九也】地数五【地数有五二四六八十也见易系辞】合而为十数之全也【合天五地五之数则为十矣】天以一而变四【天以一而变为四一即太极四即四象太隂太阳少隂少阳也】地以一而变四【地以一而变为四一即太极四即四象太刚太柔少刚少柔也】四者有体也【隂阳刚柔各有定体】而其一者无体也【太极周流不滞故无定体】是谓有无之极也【是所谓无极而太极也】天之体数四而用者三【体数以其数之有体者也天之体数四太阳太隂少阳少隂也而用之者三天地人也】不用者一也【而其不用者有一道也】地之体数四而用者三【地之体数亦四太刚太柔少刚少柔也而用之者亦三天地人也】不用者一也【而其不用者有一道也】是故【转语辞】无体之一【上文所谓一者无体者也】以况自然也【是太极为生隂阳之本运行无迹自然而然也】不用之一【上文所谓不用者一】以况道也【是隂阳运行刚柔摩荡是道立乎其中而为之主也】用之者三【上文所谓用者三】以况天地人也【是上天下地中两间而为人皆不外乎此理也】阳爻昼数也【昼属阳故易之阳爻为昼数】隂爻夜数也【夜为隂故易之隂爻为夜数】天地相衔【天包乎地地载乎天】隂阳相交【隂交于阳阳交于隂】故昼夜相杂【昼而夜夜复昼交相杂揉】刚柔相错【刚而柔柔而刚交相错综】春夏阳多也【春乃阳之始夏乃阳之极阳之分数多】故昼数多夜数少【故昼刻长而夜刻短】秋冬隂多也【秋乃隂之始冬乃隂之极隂之分数多】故昼数少夜数多【故昼刻短夜刻长】
　　干四十八而四分之【干至否共八卦二卦六画四分之则八六四十八也】一分为隂所尅【自干而泰阳三十六画隂十二画此所谓一分为隂所尅】坤四十八而四分之【坤至否共八卦一卦六画四分之则八六四十八也】一分为所尅之阳也【自坤至否隂三十六画阳十二画此所谓一分为所尅之阳】太极旣分【当以经世八卦圗防自太极而生出去】两仪立矣【两仪即一阳一隂二画由是而立】阳下交于隂【阳位乎上故下交隂】隂上交于阳【隂位乎下故上交阳】四象生矣【隂阳相交而为隂阳之画者凡四是生四象】阳交于隂【然四象有二有天之四象有地之四象在天以气言故曰隂阳在地以质言故曰柔刚故阳下而交于隂】隂交于阳【隂上而交于阳而生一阳一隂者凡四居于右之上】而生天之四象【是为太阳太隂少阳少隂而为天之四象】刚交于柔【刚下而交于柔】柔交于刚【柔上而交于刚而生一刚一柔者凡四居于左之上】而生地之四象【是为太刚太柔少刚少柔而为地之四象】于是八卦成矣【隂阳相交刚柔相错而八卦之画以成】八卦相错【八卦交相错综】然后万物生焉【而后万物生生不息】一分为二【一为太极生一竒一耦者二是为两仪】二分为四【二之上各生一竒一耦者二则为四象】四分为八【四之上各生一竒耦者四则为八卦】　八分为十六【八之上各生一竒一耦者八则为十六】十六而为三十二【十六之上各生一竒一耦者十六则为三十二】三十二而为六十四【三十二之上各生一竒一耦者三十二则为六十四矣此即文公易学启防观之可知】故曰分隂分阳【故言隂阳分别】迭用柔刚【柔刚杂揉】易六位而成章也【卦各六位粲然有文也】十分为百【以十分百】百分为千【以百分千】千分为万【以千分万】犹根之有榦【譬之木然自本根而榦】榦之有枝【自榦而枝】枝之有叶【自枝而叶】愈大则愈小【越大则越小】愈细而愈繁【越细则越繁】合之斯为一【合而观之同一根本是即六十四卦之敛为太极也】衍之斯为万【敷而衍之有万枝节是即太极之分为六十四卦也】是故【转语】干以分之【干者阳之极分而为隂】坤以翕之【坤者隂之极主于翕聚】震以长之【震乃阳之始生长上声】巽以消之【巽乃隂之始消始长以复卦为震宫之卦一阳初生也始消以姤卦为巽宫之卦一隂始生也】长则分【由一阳之长至六阳则分】分则消【阳分为隂则阳始消】消则翕也【自一隂之消至于六隂则翕矣】震始交隂而阳生【震宫一　下生接坤】巽始消阳而隂生【巽宫一隂下生接干】兊阳长也【兊二阳生于下故曰长长上声】艮隂消也【艮二隂生于下故曰消隂消阳也】震兊在天之隂也【震二隂兊一隂在阳左一邉阳为天故曰在天之隂】巽艮在地之阳也【巽二阳艮一阳在隂右二邉故曰在地之阳】故震兊上隂而下阳【此二卦隂居上阳居下】巽艮上阳而下隂【此二卦阳居上隂居下】天以始生言之【一气循环自复至干为阳生物之始】故隂上而阳下【故震兊二卦隂居上阳居下】交泰之义也【有隂阳交泰之道主动而言太极之用所以行】地以旣成言之【自姤至坤为隂成物之终也】故阳上而隂下【故巽艮二卦阳居上隂居下】尊卑之位也【为尊卑一定之位主静而言太极之体所以立此即先天八卦圗防最分晓】
　　无极之前【言自巽消以至坤翕】隂含阳也【静之妙也】有象之后【言自震长以至干分】阳分隂也【动之妙也】隂为阳之母【坤母道坤隂极而一阳生故曰为母】阳为隂之父【干父道干阳极而一隂生故曰为父】故母孕长男而为复【坤尽为复故有母孕长男之象】父生长女而为姤也【干尽为姤故有父生长女之象】是以阳起于复【所以阳萌于复】而隂起于姤也【隂萌于姤也】
　　天圆而地方【天体圆而动地体方而静】天南髙而北下【天之形南髙北垂】是以望之如倚盖焉【故望之如伞之斜倚】地东南下而西北髙【地之势东南低下而西北最髙】是以东南多水【惟其下众水所聚故多水】西北多山也【惟其髙土石融结故多山】天覆地【天葢乎地】地载天【地承乎天】天地相函【天之气函结于地下而地不陷地之气上腾于天而天道以成天与地相包函】故天上有地【地在天之中故云天上有地】地上有天【天下覆于地故云地上有天】
　　天奇而地耦【天数奇地数耦】是以占天文者【所以古天者】观星而已【但求诸星】察地理者【察地者】观山水而已【但求之山水】观星而天体见矣【观星则天之本体可见】观山水而地体见矣【观山水则地之大体可见】天体容物【天之体在乎容物故星辰之类皆在焉】地体负物【地之体在乎载物故草木虫鱼之类皆在焉】是故【转语】体几于道也【体即道之谓也】
　　极南大暑【极南阳明之地故大暑】极北大寒【极北隂凝之地故大寒】故南融而北结【故南方阳气之融明而北方隂气之凝结】万物之死地也【隂气凝结则为万物肃杀之所】夏则日随斗而北【夏则斗运在北而柄指南故言随斗而北其晷长】冬则日随斗而南【冬则斗运在南而柄指北故随斗而南其晷短】故天地交而寒暑和【天地之气旣交则当寒而寒当暑而暑各得其和】而物乃生也【寒暑和则四时不失其序万物各遂其生理矣】
　　阳得隂而为雨【阳气得夫隂则为雨而降】隂得阳而为风【隂气得夫阳则为风而飘嘘而为风蒸而为雨皆在天之气故以隂阳言】刚得柔而为云【刚与柔遇则为云而升】柔得刚而为雷【柔与刚遇则为雷而震山川出云雷出地奋皆在地者也故以柔刚言】无隂则不能为雨【阳而非隂则不能为雨】无阳则不能为雷【隂而非阳则不能为雷】雨柔也而属隂【雨柔类也则属乎隂】隂不能独立【独隂不成】故待阳而后兴【故必得阳则发达蒸为雨而降】雷刚也而属阳【雷刚物也则属乎阳】阳不能自用【独阳不倡】必待隂而后发也【故必得隂闭塞则奋击为雷而震】天之阳在南【阳在天则盛于南方】故日处之也【故日临其方也】地之刚在北【刚在地则极于北方】故山处之【故山居其方也】所以地髙西北【此所以地之势西北最髙】天髙东南也【天之形东南最髙】
　　观物外篇下【此篇系统论性理形气之妙易书诸处之疑】
　　心为太极【心指人得是理以为一身之主而言】又曰道为太极【道指天地万物自然之理而言】先天之学心也【先天之学非可言传当以心意而领防】后天之学迹也【后天之学文字可考故有形迹可见】出入有无死生者道也【出而有为生入而无则死此皆隂阳屈伸之所为故曰一隂一阳之谓道】
　　以天地生万物【万物本于天地之所生】则以万物为万物【万物直万物耳】以道生天地【天地本于是道之所生】则天地亦万物也【则天地亦不过道中之万物耳】
　　凡人之善恶【人之为善为恶】形于言【不特见之言语之间】发于行【着之躬行之际行去声】人始得而知之【皆在人目前故人方知其善恶】但萌诸心【只是心之所萌】发于虑【念之所发】鬼神已得而知之【鬼神先已窥其蕴】此君子所以谨独也【独者人所不知己所独知之处此君子所以必致谨也】
　　气形盛则防盛【气属阳形属隂防属阳属隂气盛则防盛形盛则盛】气形衰则防亦从而衰矣【气衰则防亦衰形衰则魄亦衰】防随气而变【故魂每随其气以运动】随形而止【每随其形以有无】故形在则存【此形存则此魄与之俱存】形化则散【此形散则此与之俱散】
　　人之畏鬼【已死为鬼人之畏乎鬼】亦犹鬼之畏人【亦如鬼之畏乎人】人积善而阳多【善阳之类人茍积善则阳明用事】鬼益畏之矣【鬼隂类也安敢与阳敌宜其畏之也】积恶而隂多【恶隂之类人茍积恶则隂独用事】鬼弗畏之矣【鬼亦隂类安得不与隂敌宜其弗畏也】大人者与鬼神合其吉凶【大德之人顺理而行祸福将至必先知之自与鬼神合吉凶】夫何畏之有【果何所惮哉夫音扶】
　　物理之学【人之为学穷事物之理】或有所不通【如或心未能透彻】不可以强通【不可强求其透彻强上声】强通则有我【我私也强通则必有私意】有我则失理而入于术矣【才有私意必不合理而流于不正矣】
　　夫易根于乾坤【易之卦皆自乾坤推出故始于乾坤】而生于姤复【姤为隂之始复为阳之始易不过因隂阳变易而得名故生于此】盖刚交柔而为复【复以一阳之刚交于坤六隂之柔而为复】柔交刚而为姤【姤以一隂之柔交于干六阳之刚而为姤】自兹而无穷矣【一隂生至于六隂一阳生至于六阳交易为体变易为用六十四卦生生无穷矣】夫圣人之经【夫子作经】浑然无迹【浑涵无迹之可指】如天道焉【正犹天道之生杀不见其生杀之迹】故春秋録实事【故春秋一经纪録其实褒善如春之生物贬恶如秋之杀物】而善恶形于中矣【善善恶恶皆在其中即天道也】
　　凡处失在得之先【凡处事先失后得】则得亦不善【则虽得之亦不为善】若处得在失之先【若先得后失】则失难处矣【则得之有素骤然失之诚难处矣】必至于陨获【必至于困廹失志矣陨获二字出礼记儒行】
　　人必内重则外轻【为人必须知在内天理之可重则视在外利禄之事较轻】茍内轻而外重【茍或不知在内天理之可重而以在外利禄之事为重】好利好名【则殖利崇名好去声】无所不至【将无所不为也】
　　天下言读书者不少【天下也人言读书者甚多】能读书者少【真能读书而求其乐者甚少】若得天理眞乐【若能于中穷究道理之眞趣】何书不可读【无一书不可读】何坚不可破【无坚硬之不可破】何理不可精【亦无义理之不可精矣】资性得之天也【性资乃天所赋】学问得之人也【学问则在人加勉】资性由内出者也【天资之好实根于内】学问由外入者也【学力之加由用力于外】自诚明性也【诚实也理无不实则明无不照自然之成性也】自明诚学也【明以穷其理而后能实以充其性由学问而后至也】顔子不迁怒【顔渊怒于甲者不移于乙】不贰过【过于前者不萌于再】皆情也【皆治其情者乃学知之功】非性也【非性之事也】
　　复次剥【复卦继剥卦】明治生于乱乎【所以别其为治萌于乱盖复乃治之初剥乃乱之极】姤次夬【姤卦继夬卦】明乱生于治乎【所以别其为乱萌于治盖姤乃乱之始夬乃治之盛】时哉时哉【一治一乱皆系乎时】未有剥而不复者【未有乱而不治】未有夬而不姤者【未有治而不乱】防乎其始【惟其将乱之始而豫防之】邦家其长【邦国之祚可长】子孙之昌【子孙之福未艾】是以圣人【所以古之圣人】贵未然之防【重于防患于未然】是谓易之大纲【此乃易书之大纲领处盖古今治乱只在君子小人剥是小人道消之时复是君子阳长之时夬是五阳决一隂君子道盛之时姤是一隂生于下小人根萌之始是必絶其方萌之恶以固其已长之阳则乱可反而治矣】
　　知易者不必引用讲解【得易之趣者不必引用其语讲解其义】是为知易【乃真得易之趣者也】孟子著书【孟轲氏著书七篇】未尝及易【初无一语及易】其间易道存焉【其中易道无不具在】但人见之者鲜耳【但人之见之则少鲜上声】人能用易【人能以易之理而推诸用而不引用其语】是为知易【方为得易之趣】如孟子可谓善用易者也【若孟子未尝用易其间易之道无不具是善于用易者也】
　　为学养心【人之为学以养其心】患在不由直道去利欲【所患者不能循天理以去人欲盖人心生生之理本直特为物欲所屈耳】由直道【茍能循此直道】任至诚【而又眞实无妄】则无所不通【则彻上彻下无所不通】天地之道直而已【葢天地之道亦直而已矣】当以直求之【是必以直之理求之】若用智数【苟用私智术数】由迳而求之【但求小径之便捷而不由大公至正之道】是屈天理而徇人欲也【是天理本直而自屈之以曲徇于人欲】不亦难乎【是罔之生也幸而免难矣哉】事无巨细【凡事无大无小】皆有天人之理【天人之理在焉】修身人也【修身者人之事】遇不遇天也【时之遇与不遇者有天焉非人也】得失不动心【得之与失知有定分吾不为之动心】所以顺天也【顺天道也】行险侥幸【专行险径以饶幸其事于万一】是逆天也【是不知有定分逆天道也】求之者人也【求之在我人也】得之与否天也【得与不得天也】得失不动心【得失知有定分而不足动吾心】所以顺天也【顺天道也】强取必得【强而取之务在必得不安其分强上声】是逆天理也【逆天道也】逆天理者【逆悖理道】患祸必至【此灾祸之所以至也】
　　鬼神者无形而有用【气伸则神气屈则鬼虽无形迹自有妙用】其情状可得而知也【而其情状可得而知】于用则可见之矣【于其妙用见之也】若人之耳目鼻口手足【人之一身有是数者嘘为神吸为鬼动为神静为鬼】草木之枝叶华实顔色【革之与木有是数者荣为神枯为鬼】皆鬼神之所为也【无非鬼神之所为】福善祸淫【但善者必福淫者必祸】主之者谁邪【谁实主之】聦明正直【聦明不可欺正直无所私】有之者谁邪【谁实有之】不疾而速【不急而自尔速】不行而至【不行而自尔至】任之者谁邪【谁实任之】皆鬼神之情状也【此又其情状如此也】
　　自乾坤至坎离【上经自干至离】以天道也【无非天之道】自咸恒至旣济未济【下经自咸至旣济】以人事也【无非人之事】
　　复至干【由复至干三十二卦】凡百有十二阳【阳爻一百十二】姤至坤【由姤至坤三十二卦】凡八十阳【阳爻八十】姤至坤【由姤至坤】凡百有十二隂【隂爻一百十二】复至干【由复至干】凡八十隂【隂爻八十即先天圆圗观之可见】
　　天下之事【事在天下】始过于重【初极其重】犹卒于轻【其终尚失之轻】始过于厚【初极其厚】犹卒于薄【其终过失之薄】况始以轻始以薄者乎【况于初以轻以薄乎】故鲜失之重【故少有过于重者鲜上声下同】多失之轻【失之轻者甚多】鲜失之厚【少有过于厚者】多失之薄【失之薄者甚多】是故君子不患过乎重【所以君子之人不忧过于重】常患过于轻【所忧者轻之过也】不患过乎厚【不忧过于厚】常患过乎薄也【所忧者薄之过也】
　　秦缪公伐郑【秦缪公出师袭郑】败而有悔过自誓之言【败于崤陵归而自悔作秦誓一篇】此非止覇者之事【此非特是作覇之规模】几于王道【可谓近于王道】能悔则无过矣【盖悔过能改则无过矣】此圣人所以録于书末也【此夫子序书所以録之以终尚书之篇】
　　人得中和之气则刚柔均【人禀得天地中和之气则刚不过则柔不过柔而得乎刚柔之中】阳多则偏刚【禀阳气之多则偏于刚】隂多则偏柔【禀隂气之多偏于柔】毋意毋必毋固毋我【意者萌心之始必者期望于终固者滞于已徃我者成于己私毋者禁止之辞夫子所言也】合而言之则一【合而论之则意必固我皆是一私意见于应事接物之间】分而言之则二【若分而论是二事始于意成于我也】合而言之则二【又合而论亦只是意固二者生出必我也】分而言之则四【但分而论则为意必固我四者之分矣】始于有意【始于萌心】成于有我【成于己私】有意然后有必【始于萌心而后有所期望】必生于意【是期望起于萌心也】有固然后有我【滞于已往而后成于己私】我生于固【是己私起于有所固滞也】
　　朔易【书言平在朔易朔北也易变也】以阳气自北方而生【以隂穷于北阳又自北生也】至北方而尽【阳气至冬则生于北及春则盛于东及夏则长于南至秋则敛于西至冬则又于北而尽】谓变易循环也【言变易不穷如环之转也】














　　性理羣书句解卷十六
　　钦定四库全书
</div>
    <div class="pagination">
<a href="性理群书句解_page7.html">上一页</a><span>...</span><a href="性理群书句解_page3.html">3</a><a href="性理群书句解_page4.html">4</a><a href="性理群书句解_page5.html">5</a><a href="性理群书句解_page6.html">6</a><a href="性理群书句解_page7.html">7</a><span class="current-page">8</span><a href="性理群书句解_page9.html">9</a><a href="性理群书句解_page10.html">10</a><a href="性理群书句解_page11.html">11</a><a href="性理群书句解_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
