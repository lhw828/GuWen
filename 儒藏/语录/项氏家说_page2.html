<!DOCTYPE html>
<html>
<head>
    <meta charset="UTF-8">
    <title>项氏家说 - 第 2 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>项氏家说 - 第 2 页/共 10 页</h1>
    <div class="content">










　　项氏家说卷一
　　钦定四库全书
　　项氏家説卷二
　　宋　项安世　撰
　　説经篇二
　　李挺之反对法以乾坤变六十四卦
　　李挺之反对法其实即生卦法也故世之言卦变者皆自挺之出其法以干父坤母爲二卦不反对又以乾坤三交生六卦亦不反对颐交大过一也小过交中孚二也坎交离三也又以干交一隂生六卦反对姤反夬同人反大有履反小畜凡六也坤交一阳生六卦反对复反剥师反比谦反豫凡六也又以干交二隂生十二卦反对遯反大壮讼反需无妄反大畜睽反家人兑反巽革反鼎凡十二也坤交二阳生十二卦反对临反观明夷反晋升反萃蹇反解艮反震蒙反屯凡十二也又以干交三阴生十二卦否反泰恒反咸丰反旅归妹反渐节反涣既济反未济凡十二也又坤交三阳生十二卦泰反否损反益贲反噬嗑蛊反随井反困未济反既济凡十二也三阴三阳数内否泰旣济未济四卦相重止各十卦尔
　　右六十四卦虽皆自乾坤来而乾坤之交不出于三故推卦变者因乾坤初交爲复姤而以爲一阴一阳者皆自复姤来再交爲临遯而以爲二阴二阳者皆自临遯来三交爲否泰而以爲三阴三阳者皆自否泰来盖乾坤之变自此六卦始则继此而变者当推此六卦而爲所从来之地理或然也
　　反对说
　　观圣人列卦反对者自爲偶不反对者亦自爲偶而又置颐大过于上篇之末置中孚小过于下篇之末正反之际灼然有意非偶然也凡不相反对者其实亦相反对乾坤坎离以全体相反颐中孚象离大过小过象坎四卦亦全体相反是亦反对也此外又有以卦体相反者如屯坎上震下与解震上坎下之类是二体相反也有以卦义相反者如大过二阴包四阳小过四阴包二阳之类是二义相反也凡此皆可以参攷卦爻之义又乾坤坎离本非相反对之卦而其所生之卦无不相反对者震巽艮兑皆相反对之卦颐大过中孚小过四卦乃不相反对是亦易道变通之理也
　　十有八变说
　　以卦言之卦之正而不反者八反对者二十有八圣人分十二反与六正爲十八卦以爲上篇分十六反与二正亦爲十八卦以爲下篇故上篇三十卦下篇三十四卦而俱爲十八也以爻言之干之六奇坤之六耦共爲十有八画以震坎艮三男之画合干之三画亦爲十八以巽离兑三女之画合坤之三画亦爲十有八以数言之一三五爲九以两乗之爲十八二四爲六以参乗之亦爲十八
　　朱震易图以六卦变六十四卦
　　朱子发六卦之变即李挺之乾坤之变子既言之于前矣然其所以变之法不可不知也复姤一阴一阳皆在初爻变爲二【师同人】爲三【谦履】爲四【豫小畜】爲五【比大有】爲六【剥夬】各成五卦凡一阴一阳者十卦皆自复姤变临遯二阴二阳皆在初二两爻第一变爲初三【明夷讼】爲初四【震巽】爲初五【屯鼎】为初上【颐大遇】各成四卦再变为二三【升无妄】为二四【觧家人】为二五【坎离】为二上【蒙革】亦各成四卦三变为三四【小过中孚】为四五【萃大畜】爲五六【观大壮】各成三卦四变爲三五【蹇睽】爲四上【晋需】各成二卦五变爲三上【艮兑】各成一卦凡二阴二阳者二十八卦皆自临遯变【三变恐当爲三四爲三五爲三上四变当爲四五爲四上五变当爲五上】否泰三隂三阳皆在下三爻第一变爲初二四【渐归妹】爲初二五【旅节】爲初二上【咸损】各成三卦再变爲初三四【涣丰】爲初三五【未济旣济】爲初三上【困贲】各成三卦三变爲二三四【益恒】爲二三五【噬嗑井】爲二三上【随蛊】各成三卦凡三阴三阳十八卦皆自否泰变
　　右安世尝推其说方三画之时乾坤以三相交其变之形止于爲六凡言重卦者出于六子及六画之后以六相交其变之例亦止于六故以复姤遯临否泰六卦爲例之主而凡言变卦者皆出焉亦犹三画之有六子也
　　虞氏晁氏旁通卦法
　　虞翻易专用旁通说以解爻义其法皆取相反之卦阴反阳阳反阴即以反爲通如夬之一阴五阳即与剥之一阳五阴相通也本朝晁说之据先天图以通六十四卦今总而类之其説有三其一曰以对相通如干之通坤震之通巽艮之通兑其圗位相对其爻象相反此即虞氏旁通之法也至其异处则坎离相对而不相通谓坎通离则坎死乎坤离通坎则离死乎干此则虞氏之所不避也其二曰以近相通如自干而通于兑离震巽坎艮自坤而通于艮坎巽震离兑者顺数也自干而通于巽坎艮兑离震自坤而通于震离兑艮坎巽者逆数也乾坤顺逆各通六卦幷其子之在本卦前者皆通之此父母之道也若六卦自通则顺逆各通一卦此兄弟之卦也凡此皆以先天圆图言之也又曰干上变而逆数通于履【兑子也在兑前】同人革【离子也在离前】无妄随噬嗑【震子也在震前】升蛊井【巽子也在巽前】师防【坎子也在坎前】谦【艮子也在艮前】又下变而逆数通于姤【巽子】讼涣【坎子】遯渐蹇【艮子】临睽归妹【兑子】明夷丰【离子】复【震子】坤之所通亦然凡此皆以先天方图言之也方图之上变即圆图之所谓顺方图之下变即圆图之所谓逆也其三曰以类相通谓之即变即通不限逺近不拘对否如一阴一阳自复姤变则凡一阴一阳卦皆复姤之所得通也二阴二阳自临遯变则凡二阴二阳卦皆临遯之所得通也独泰否三阴三阳自相为通不取他卦则又自用对通之法矣图中余卦亦仿此三説其以对通者即夬与剥通之类是也其近通者谓本母七子无相类者则近通旁母之一子如兑之子履通乎干之子小畜之类是也其以类通者谓本母内七子有相类者则不限多少皆可相通如干之夬通乎大有又通乎小畜皆一阴之卦也而以近通者又有二法有以近而取对卦者如兑之子履本对谦之一阳乃近取干子小畜所对之豫以为相通之卦此又对通之变例也有以近而取二体者以卦之上下二体各取旁卦之子与之相通如夬之下体为干则自干通兑之七子夬之上体为兑则自兑通离之七子此又旁通之变例也晁氏之说繁杂难晓故类为三说而令其易通
　　京房易法以八卦变六十四卦
　　以京氏易攷之今世所传火珠林者即其法也今占家以三钱掷之两背一面为拆此即两少一多为少阴爻也两面一背为单此即两多一少为少阳爻也俱面者为交交者拆之此即三多为老阴爻也俱背者为重重者单之此即三少为老阳爻也盖以钱代蓍一钱当一揲此自后人务为径捷以趋卜肆之便而其本意则尚可攷也其所异者则不以交与重为占而自以卦世为占故其占止于六十四爻而不能尽三百八十四爻之变尔
　　纳甲法
　　京氏易凡卦之六爻皆分主六甲今以卦推之干纳甲壬坤纳乙癸盖父母之卦主十干之始终者也艮纳丙兑纳丁盖少男少女故皆近初初则为少也坎纳戊离纳已盖中男中女故皆居中也震纳庚巽纳辛盖长男长女故皆近终终则为老也以爻推之干初起甲子二甲寅三甲辰四壬午五壬申上壬戌则父起黄钟天之统也坤初起乙未二乙巳三乙夘四癸丑五癸亥上癸酉则母起林钟地之统也震初起庚子二庚寅三庚辰四庚午五庚申上庚戌则长男从父也巽初起辛丑二辛亥三辛酉四辛未五辛巳上辛卯则长女次长男也坎初起戊寅二戊辰三戊午四戊申五戊戌上戊子则中男次长女也离初起己卯二己丑三己亥四己酉五己未上己巳则中女次中男也艮初起丙辰二丙午三丙申四丙戌五丙子上丙寅则少男次中女也兑初起丁巳二丁卯三丁丑四丁亥五丁酉上丁未则少女次少男也此其为序皆明白无可疑者大抵阳卦则纳阳干阳支阴卦则纳阴干阴支阳六干皆进阴六干皆退惟干纳二阳坤纳二阴包括首尾则天地父母之道也欤
　　世应例
　　京氏易法止用八卦为本得本卦者皆以上为世爻得归魂卦者皆以三为世爻亦因下体复得本卦而三在本卦为上也其余六卦皆以所变之爻为世世之所对者为应凡其所谓变者非以九六变也皆自八纯卦积而上之知其为某爻之所变尔今且以乾卦为例干之本卦上九为世九三为应干之变卦初变为姤谓之一世卦初六为世九四为应再变为遯谓之二世卦六二为世九五为应三变为否谓之三世卦六三为世上九为应四变为观谓之四世卦六四为世初六为应五变为剥则谓之五世卦六五为世六二为应剥之四复变为晋之游魂卦九四为世初六为应晋之下卦三爻皆变为大有坤复归干谓之归魂卦九三为世上九为应右干宫八卦世应法坤震巽坎离艮兑仿此
　　飞伏例
　　京氏易于世爻用飞伏法凡卦见者为飞不见者为伏其在八卦止以相反者为伏干见则坤伏震见则巽伏坎见则离伏艮见则兑伏及坤巽离兑之见也亦然皆以全卦相反也至八卦所变之世卦则不然自一世至五世因一本生纯卦为伏盖五卦皆此一卦所变也至游魂归魂二卦则又近取所从变之卦为伏不逺取本卦亦不以相反论也今以干一卦为例如干一世姤姤下体巽其飞为巽初辛丑其伏仍用干初甲子【若用相反则当震初庚子也】二世遯遯下体艮其飞为艮二丙午其伏仍用干二甲寅【若用相反则当兑二丁卯也】三世否否下体坤其飞为坤三乙卯其伏为干三甲辰【凡卦变至第三爻自然相反也】四世观观上体巽其飞为巽四辛未其伏仍用干四壬午【若相反则当震四庚午】五世剥剥上体艮其飞为艮五丙子其伏仍用干五壬申【若相反则当兑五丁酉】以上五世皆以本卦【干爻为伏者也】自五世复下为游魂卦剥之四变为晋自艮变离故其飞为离四己酉其伏为艮四丙戌【若用相反则当坎四戊寅】复下而为归魂晋下三爻变为大有自坤变干故其飞为干三甲辰其伏为坤三乙卯二魂卦皆近即所从变之卦不用本生纯卦也
　　右干宫八卦飞伏例坤震巽坎离艮兑仿此
　　术家七变法
　　京氏以六画卦变为七卦并本卦为八今术家以三画卦变为七卦幷本卦为八其法以上一爻变者为生气上中二爻变者为天医三爻俱变为絶体上下二爻变中爻不变者为游魂下一爻变者为五鬼下中二爻变者为福徳上下二爻不变中爻独变者为絶命三爻俱不变者为复归如干三画卦则以兑为生气震为天医坤为絶体坎为游魂巽为五鬼艮为福徳离为絶命干为复归余卦仿此推之今之术家多用此法以占行年其推主卦则用河图九宫法以年纪为宫数一坎二坤三震四巽六干七兑八艮九离之法惟五宫无卦男五宫则归艮皆土数也
　　欧阳子易说
　　或曰欧阳子说易奈何曰其説以大衍为筮占小事而不之学夫谓大衍为止于筮占是欧阳子又未知圣人之筮占也彼旣以今世巫史之术待筮占又以今世之筮占待大衍则其以为不足学也又何难焉
　　郑夬説以复姤生六十四卦
　　干兑离震巽坎艮坤以次相生重一卦为八卦为六十四卦此重卦法也而先天图用之其画自一阴一阳始左画自复之一阳逆数而至干右画自姤之一阴顺数而至坤故郑夬谓乾坤生八卦为大父母复姤生六十四卦为小父母其说盖出于此按先天圗法第一画左阳右阴第二画左右各两分之上半画阳下半画阴凡二阳二阴相间第三画左右各四分之四阳四阴相间共成八画此八卦也第四画左右各八分之八阴八阳相间共成十六画第五画左右各十六分之十六阳十六阴相间共成三十二画第六画左右各三十二分之三十二阳三十二阴相间共成六十四画此六十四卦也重卦旣成按而数之干兑离震巽坎艮坤八八相次其序天成不可乱也自初画言之谓之复姤生六十四卦可也自成体言之亦八卦生六十四卦尔然与京氏不同者京氏以爻相变先天图以卦相重此其异也
　　先天图画法
　　先天圆图第一画阳左而阴右第二画至第六画阳上而阴下一言以蔽之曰有一必有两而已一者太极也两者阴阳也太极固有阴阳阴阳各为太极阴亦有阴阳焉阳亦有阴阳焉阴阳之初相对而生故阳左而阴右阴阳旣立相乘而变故阳上而阴下一必有两故初画为二是为两仪二各有两故再画为四是为四象四各有两故三画为八是为八卦此卦之小成也八各有两故四画为十六十六各有两故五画为三十二三十二各有两故六画为六十四此卦之大成也
　　先天后天卦位
　　邵先生曰乾坤纵而六子横易之本也【谓伏羲先天之卦】震兑横而六卦纵易之用也【谓文王后天之卦】张行成曰先天造化之初也伏羲八卦天位也兼天上地下言之【天山水风泽火雷地】后天生物之后也文王八卦地位也独据地上言之【离坤兑干坎巽震艮】所以坎离震兑当二分二至之中安世按先天卦位三阳在上三阴在下震巽以下爻变故次下艮兑以上爻变故次上坎离以中爻变故次中此天地定位阴阳始交而生六子之序也伏羲作卦之初以三画相交而成其序固当如此此所谓易之本造物之初也说卦三索盖明此也邵氏先天圗即此理也后天卦位有地之后正南午位离火王焉正北子位坎水王焉震木王于卯故震居东兑金王于酉故兑居西土王中央故坤位金火之间艮位水木之间皆阴阳之中且寅申相对也兑为阴金干为阳金故干次兑而居西北震为阳木巽为阴木故巽次震而居东南皆以五行生王为序此所谓易之用生物之后也说卦帝出乎震一章盖明此也濂溪太极水火木金土即此理也
　　文王八卦之位
　　天一阳降于地自坎而艮自艮而震万物盈焉地一阴升于天自巽而离自离而兑万物虚焉天为物始故干居坎之先土位中央故坤艮居离兑坎震之中暑将为寒坤居其间寒将为暑艮居其间皆土中央之义也兑为隂金干次之为阳金震为阳木巽次之为阴木皆阴阳之交犹接前气也





　　项氏家说卷二
　　钦定四库全书
　　项氏家説卷三
　　宋　项安世　撰
　　説经篇三
　　孔氏古文尚书二十五篇
　　按孔氏所多者虞书则大禹谟一篇夏书则五子之歌征二篇商书则仲虺汤诰伊训三太甲咸有一徳三説命凡十篇周书则三泰誓武成旅獒微子蔡仲周官君陈毕命君牙冏命凡十二篇此二十五篇皆孔氏自以隶书古篆训释科斗之文乃皆明白浏亮略无疑阙而其余与今文同者三十三篇以孔氏之字书参伏生之亲授当更明白乃反多聱牙不可诵说又伏生耄矣于难诵者一字不遗而明白易晓者乃皆忘之此亦事理之不可晓者意者古语古字本自难通孔氏训时颇有改定之功如今之译经润文者尔不然何其无一读之聱牙一简之摩灭乃反平易于老生亲之书耶
　　孔安国传
　　先儒注释其有补于经者甚多凡行于世者皆不茍也孔安国之于尚书至爲有功如注汤欲迁夏社不可众人不过谓屈于伊陟臣扈之谏耳安国则曰以弃代稷无可代社者故仍用句龙氏然后知社稷之制至今沿之者爲有由也酒诰曰尽执拘以归于周予其杀众人止言待新民寛故勿杀待旧民严故尽杀之安国则曰予当择其罪之大而杀之然后周公之训爲可传也其他如此类者甚多经学既废人习新说古注皆不知读先儒之苦心不明于今者何可胜数如赵岐注孟子至大至刚以直必有事焉而勿正皆以爲伊川先生新读如此而不知其爲赵氏之本注也俗学之陋至此亦可悯哉
　　平在朔易
　　朔者终而复始易者穷而复通北方终穷之地故以朔易名之示天道无终穷之理也
　　鲧哉
　　凡人之名称有复字者不助辞如子朱共工驩兜虞舜伯禹是也单称一字者加哉字鲧哉益哉埀哉是也他书单名以也字副之囘也赐也之类
　　姓氏
　　古者姓与氏爲二后世姓与氏爲一姓者诸眷之所同氏者一房之所独姓以别同异氏以定亲疎皆不可无也如嬀姓之生众矣凡居于嬀汭者不知其几族皆同姓也而于诸嬀之中有虞氏焉则舜之家所独称也故书载尧之嫁女曰厘降二女于嬀汭嫔于虞言嬀以着姓明自祁适嬀所以正婚姻之礼也言虞以别氏明所归之族所以详室家之辨也古人于此谨矣后世直以氏为姓一家百族同用一氏亲疎逺近更无分别则与古之用姓同矣故史臣书之皆曰姓某氏见姓之与氏自是为一不可复知也
　　礼记大谓婚礼至周始系之以姓而百世不通非也此盖惑于后世五帝三王同出一祖之说不可用以为据昔者圣人之立姓也专以为婚姻之辨字皆从女惟女子称姓以别之是则有姓之初便有婚姻不通之法矣此法必起于黄帝故凡天下之姓皆自以为黄帝吾祖也其实人之有姓自黄帝始尔盖是时始置二十五姓以别臣宗而后世遂以为此帝之二十五子云姓氏之法至汉犹有存者夏侯婴为滕公子孙遂为滕氏又有与公孙主为婚者遂为孙氏田千秋好乘小车子孙遂为车氏史记诸臣传称滕公万石君太仓公魏其武安皆不着姓此即古人以官为氏之意盖用此以自别于同姓之诸侯然自是遂忘其本姓则史职不修之过也古者太史氏掌奠世系辨昭穆凡立氏者必告于太史氏春秋之末知果别族于太史为辅氏此其验也后世史职既废宗法又亡而欲田里之氓自记其世系难矣此其故皆由封建世禄井田之法坏诸侯卿大夫之后降为甿隶士庶人之族散而之四方故宗法不可得而立史职不可得而纪以至于大废而尽亡也
　　三苖族系
　　左氏春秋传昭公九年周人以姜戎咎晋言曰先王居梼杌于四裔故允姓之奸居于瓜州而惠公实诱以来杜预谓允姓即姜戎之别瓜州三危之地按此则姜戎者三苖之后也襄公十四年晋人责姜戎亦言为惠公自瓜徙洛戎子对曰我姜戎四岳之裔也按姜姓实出太岳则三苖氏又四岳之后文公十八年史克列叙四凶谓三苖为缙云氏不才子按缙云氏实黄帝时官名则四岳又缙云氏之后也隐公十一年郑庄公谓许为太岳之杜注言太岳神农之后尧四岳也按神农氏姜姓则缙云氏又神农之后也盖神农氏没子孙仕于黄帝为缙云氏仕于尧为四岳而四岳之子孙受封于南方者为三苖三苖之子孙长于西方者为姜戎云齐灭纪晋灭姜戎楚灭申及许陈氏灭齐则四岳之子孙固皆亡于春秋之时矣然西魏时宕昌羌梁企定犹是三苖之后其所凭藉实远大云
　　九功九徳
　　舜之九功即禹之八政也府以积贮言之于五行之外增谷为六者当时水土之政主为谷也政以施行言之金木土各以其类增而为八者天下已平为万世法则宾祀教刑森然竝举皆不可略也九功则用五行以治谷用谷以治三事自粗而至精也八政则五行各致其用精粗竝举而三事在其中矣宾祀教兵刑皆以正徳司空以利用食货以厚生也臯陶之九徳即禹之三徳也寛柔愿皆柔克也简刚彊皆刚克也乱扰直皆正直也乱训治扰训驯治且驯则无事矣禹衍而为五以明己之治臯陶析而为九以察人之徳故其目为愈详也要之五行之理圣贤皆体而用之至禹而后极上极下而备衍之以成一家之言耳
　　帝德罔愆
　　安世尝谓惟臯陶最善称舜者夫舜之徳至难名也臯陶特立罔愆二字以为总目谓其凡事竝无过失则舜之终身本末皆备于此矣然尝疑之今之言举事无失者必以为精明之极而臯陶言舜之无失乃以简寛得之则已与常说大异矣至指陈其简寛之实迹则曰罪疑惟轻功疑惟重与其杀不辜宁失不经则又近于聩聩者夫治天下者必使赏当功罚当罪不杀无辜不失有罪则可谓无失矣而舜之于功罪不能使赏罚之必当而但能使疑者之蒙私不能使罪人之必得而但能使无辜之不见杀臯陶以此为舜之无所过失之验是则其所为无失者特不失其仁厚之本心而已故其末继之曰好生之徳洽于民心兹用不犯于有司此则其罔愆之主意也世之治乱皆系于人主之聪与否古今之言聪明者未有过于舜者而舜之为治乃不能自保其无疑与失也其可保者独吾之好生之心不疑不失而已后之人自视聪明孰与舜多而必欲其赏罚之必行功罪之必得是欲以己之所为求胜于舜也舜必不可胜则其所刑杀过差多矣此申商之所以得罪于万世也不然则信赏必罚天下至明之政也而何亡人之国若是之亟哉孔子以用中于民为舜之大知其意深矣
　　九江孔殷
　　谢灵运入彭蠡湖口诗云三江事多往九派理空存然则当是时九江已不可攷矣
　　沱潜
　　荆梁二州江汉所经皆有沱潜二水尔雅谓水自江出为沱自汉出为潜盖经师所传如此其辞简古故至今莫知二水之处按四渎济最微无可言者河最大而出于西域至中国而成河故别流之来合者皆不可见独江汉二水近出梁州夹蜀山而行江在山之南汉在山之北自梁至荆山行凡数千里凡山南溪谷之水皆至江而出山北溪谷之水皆至汉而出其水众多不足尽录故南总为沱北总为潜盖当时之方言犹今溪谷云尔后之读尔雅者误以江汉为沱潜所出之源不知其为沱潜所出之路也禹贡言岷山导江东别为沱别犹言他也盖江之发源在岷山极西处自江源而东凡别水之来会者皆为此江之沱不得自为一水也今蜀江沿岸溪水合处犹有鉴沱句流沱月明沱归乡沱之名尚可推见当时命名之意云
　　用人惟已
　　班叔皮王命论曰见善如不及用人如由己此可作用人惟己解注
　　盘庚
　　商盘周诰古今以为聱牙而当时用之以告民庶何哉曰此其所以为聱牙也告民庶之辞与作文章不同告民庶者必俯而就之或用时语或用方言或用官府吏文或辨释当时事因所以在当时众庶为易晓在异代异俗为难通也如今郡县晓谕文牓自有土俗常用之语与其所常有之事他乡之人多不尽晓况后世乎
　　説命序
　　傅说起于徒役之中而居父兄百官之上此虽高宗之盛举亦古者置相之常道也故圣人序书不言作相之事盖以古天子诸侯之立国皆有父兄大臣以为社稷之重鎭常与其君共求贤哲而付之以政所谓当国行政者非必父兄大臣也故曰将使卑逾尊疏逾戚可不愼欤此言为当国行政者设也尧舜之时四岳为大臣而舜禹行政汤之时仲虺为大臣而伊尹往来行政于其间成王之时太公为太师召公为太保而周公行政其后周公毕公皆以太师出守东都而召公以太保行政其序位皆在周毕之上而官秩仍在其下不以为疑也齐以高子国子为上卿而管仲为政郑以子皮为上卿而子产为政鲁以季氏为上卿而孔子为政非若后世茍用一人必须移动大臣排绌故老而后可为也夫是以君之用之也易而臣之居之也安大臣亦相与出力而推奬之无有相倾相轧之事虽其人皆有推逊之诚亦其理势之可以相安也六国之时所以迭用他国之臣为相亦其去古之近于国之旧臣利害无所相及也至国朝承唐官制罢相者皆归本班犹有古意自官制一新凡执国政者一去其位则不复得侍于阙廷必俟彼出而后此入此争端之所以不息也
　　西伯戡黎序
　　先儒谓西伯戡黎故殷始咎周此非书意也按书中但言西伯戡黎祖伊恐奔告于受尔至孔子作序乃言殷始咎周周人乘黎祖伊恐奔告于受作西伯戡黎以文势攷之咎周乃在乘黎之先盖文王之世殷未尝咎周也至武王之末年殷始咎周疑间生而责让至度其事势必有侵伐之谋武王于是戡黎国以据壶关之险东向临之牧野之事盖决于此时矣故孔子改戡为乘高以临纣以见兵势之成又推其衅隙起于殷人之咎周以见兵端之发圣人于殷周之际多言书外之事皆明着本末以示后来盖书有不必存者而事则不可不存也史记胶鬲问武王之师曰西伯曷为而来此武王称西伯之验也
　　西土有众
　　武王渡河虽曰羣后毕会及聆其誓语专以西土邦君为言则孟津之会皆西土之诸侯也盖纣都河北正天下之劲兵所处用南方之人未必胜之故武王之所用皆关陇蜀汉之士先以河东之兵塞壶关之险以为疑兵而武王自以西土之众自关向洛整阵徐行以为正兵自孟津北河攻之故曰同力度徳武王之虑精矣
　　惟九年大统未集
　　説者以此为文王受命之九年非也史记周本纪太公世家周公世家皆言武王即位九年乃观兵于盟津明此即武王之九年也时已十一年矣何以谓之九年古者天子诸侯皆除丧之后始即政事之位通初丧数之为十一年但数即政之年则九年耳自鲁成公以来始有逾年即位之事春秋书之讥不终丧也惟亲政九年大统未集故武王未得尽承文王由旧之志今既集矣其承厥志乃反商政政由旧所以承之也
　　武成脱简
　　王介甫以此篇为脱简当以厥四月哉生明至予小子其承厥志移在天下大定之下此説良是必如此然后文理可读月日亦顺又见武王所承之志上谓文王欲由商之旧政而未得今予小子不可不承故次以乃反商政政由旧此即承志之事也若如本文则是文王志在厎商之罪而武王承之也岂不上诬先志哉
　　周王发
　　先儒谓周王乃史官追书之辞方告名山大川时武王未称王也且以文王尚称文考为证此説非也若商命未絶则武王不当起兵既已起兵则周之称王必矣决无以商之臣子号令羣后上伐天王之理也文王之称文考乃是归周祀庙告成之后始行追王之礼方起兵时尚未暇也
　　癸亥陈于商郊
　　纣之为人与桀不同桀不过昏庸暴虐如秦二世汉桓灵而已纣好勇而善疑有伸钩索鐡之力而专养亡命逋逃之人以为亲兵百战百克天下畏之其失在于恃兵狂酗杀人为嬉不恤国事此正如前赵之刘曜北齐之高欢未可以脆敌待也故武王伐纣其规模与汤不同武王先取壶关以塞纣西向之路然后自洛阳渡河攻之初以戊子日离宗周整众徐行日三十里自周至洛九百里凡一月而后至人力不劳兵势不急纣固恃兵之强与大河之固安坐而未出也既戊午涉河一日而誓师明日复誓遂行自孟津至朝歌四百余里凡五日而至癸亥之夕径陈于国门之外甲子之朝纣狼狈出师人心震骇皆望尘而奔周人自后攻之尽其多罪逋逃之众血流漂杵旧恶无余于是善良奠枕而天下定矣唐太宗讨薛仁杲六十日不战一战而散其精卒遂平陇右本朝狄武襄公自离京师行止竝有定法晷刻不差及至昆仑关卷甲夜度遂一战而定广南其制胜之方大略相类圣贤举事以理固无后世之利心而处事以义亦无腐儒之痴法也
　　五纪
　　岁以纪一岁之事月以纪一月之事日以纪一日之事星辰谓二十八星十二辰以纪九州之分土万民之好恶厯数如太初三统以纪帝王之运世天度之从违王省惟岁章当在此下
</div>
    <div class="pagination">
<a href="项氏家说.html">上一页</a><a href="项氏家说.html">1</a><span class="current-page">2</span><a href="项氏家说_page3.html">3</a><a href="项氏家说_page4.html">4</a><a href="项氏家说_page5.html">5</a><a href="项氏家说_page6.html">6</a><a href="项氏家说_page7.html">7</a><a href="项氏家说_page8.html">8</a><a href="项氏家说_page9.html">9</a><a href="项氏家说_page10.html">10</a><a href="项氏家说_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
