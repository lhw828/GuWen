<!DOCTYPE html>
<html>
<head>
    <meta charset="UTF-8">
    <title>近思录 - 第 6 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>近思录 - 第 6 页/共 8 页</h1>
    <div class="content">　　解利西南无所徃其来复吉有攸往夙吉伊川易传曰西南坤方坤之体广大平易当天下之难方解人始离艰苦不可复以烦苛严急治之当济以寛大简易乃其宜也【文王八卦方位坤居西南维故西南为坤大难初解与民休息之意】既解其难而安平无事矣是无所往也则当修复治道正纪纲明法度进复先代明王之治是来复也谓反正理也自古圣王救难定乱其始未暇遽为也既安定则为可久可继之治自汉以下乱既除则不复有为姑随时维持而已故不能成善治盖不知来复之义也【大难既解虽已安平而无所事然兴废举坠修复治道以为久安长治之计者不容苟且而遂已也】有攸往夙吉谓尚有当解之事则早为之乃吉也当解而未尽者不早去则将复盛事之复生者不早为则将渐大故夙则吉也【张柬之等不杀武三思及其势复成乃欲除之则亦晩矣】
　　夫有物必有则父止于慈子止于孝君止于仁臣止于敬万物庶事莫不各有其所得其所则安失其所则悖圣人所以能使天下顺治非能为物作则也唯止之各于其所而已【艮卦彖传事物各有天然之则圣人非能为物作则但处之各当其则而已】兑说而能贞是以上顺天理下应人心说道之至正至善者也【兑卦彖曰说以利贞是以顺乎天而应乎人】若夫违道以干百姓之誉者苟说之道违道不顺天干誉非应人苟取一时之说耳非君子之正道君子之道其说于民如天地之施感之于心而说服无斁【道出于天违道则非顺天矣誉出于人干誉则非应人矣】天下之事不进则退无一定之理济之终不进而止矣无常止也衰乱至矣盖其道已穷极也圣人至此奈何曰惟圣人为能通其变于未穷不使至于极尧舜是也故有终而无乱【旣济彖曰终止则乱其道穷也盛止必衰者天下之常势有盛无衰者圣人之常道常人苟安于既济乃衰乱之所由生圣人通变于未穷故有终而无乱易大传曰尧舜氏作通其变使民不倦是也】
　　为民立君所以养之也养民之道在爱其力民力足则生养遂生养遂则敎化行而风俗美故为政以民力为重也春秋凡用民力必书其所兴作不时害义固为罪也虽时且义必书见劳民为重事也后之人君知此义则知愼重于民力矣【春秋书不时者如隐公七年夏城中丘之类书时者如桓十六年冬城向之类书不义者如庄二十三年丹桓宫楹之类书义者如庄元年筑王姬之馆之类】然有用民力之大而不书者为敎之意深矣僖公修泮宫复閟宫非不用民力也然而不书二者复古兴废之大事为国之先务如是而用民力乃所当用也人君知此义知为政之先后轻重矣【经说下同○泮半也诸侯之学乡射之宫其东西南方有水形如半璧以其半于天子之辟雍故曰泮宫也閟闭也幽阴之义宫庙也毛氏曰先妣姜嫄之庙孟仲子曰是禖宫也泮宫者所以敎育贤材閟宫者所以尊事祖先二者皆为国之先务以是而用民力故无议焉】
　　治身齐家以至平天下者治之道也建立治纲分正百职顺天时以制事至于创制立度尽天下之事者治之法也圣人治天下之道唯此二端而已【道者治之本法者治之具不可偏废然亦必本之立而后其具可举也】
　　明道先生曰先王之世以道治天下后世只是以法把持天下【遗书下同○先王治天下以仁义为主法固在其中后世把持法令以控制天下而法亦非先王之法矣】
　　为政须要有纪纲文章先有司乡官读法平价谨权量皆不可阙也【大曰纲小曰纪文章谓文法章程也有司众职也必先正有司而后考其成防其要乡官如党正族师闾胥比长之属读法如州长于正月之吉及岁时祭祀各属其州之民而读法以考其德行道艺而劝之以纠其过恶而戒之是也平价如贾师各掌其次之货贿之治辨其物而均平之展其成而奠其价之类是也权五铢两斤钧石也量五龠合升斗斛也】人各亲其亲然后能不独亲其亲【使人各亲其亲则亲亲之道公于天下】仲弓曰焉知贤才而举之子曰举尔所知尔所不知人其舍诸便见仲弓与圣人用心之大小推此义则一心可以丧邦一心可以兴邦只在公私之间耳【仲弓欲以一人之知举天下之贤故疑其不足夫子则因天下之贤举天下之贤惟见其有余用心之公私小大如此推其极致则一可以丧邦一可以兴邦】
　　治道亦有从本而言亦有从事而言从本而言惟是格君心之非正心以正朝廷正朝廷以正百官若从事而言不救则已若须救之必须变大变则大益小变则小益【论治本则正君而国定矣就事而言则必有大更革然后能救积然要以格君心为本】
　　唐有天下虽号治平然亦非尽善之道三纲不正无君臣父子夫妇其原始于太宗也故其后世子弟皆不可使君不君臣不臣故藩鎭不宾权臣跋扈陵夷有五代之乱【太宗以智力劫持取天下其于君臣父子之义有亏闺门之间又有慙德三纲皆已不正是以后世子孙气习相传纲常陵夷而不可止宗使肃宗至灵武则自立称帝使永王璘使江南则反君臣之道不正遂使藩鎭割据于外阉竖擅专于内驯致五季之极乱也】汉之治过于唐汉大纲正唐万目举本朝大纲正万目亦未尽举【大纲谓纲常唐之治目若世业若府兵若租庸调若省府其区画法制略仿先王之遗意故亦足以维持天下】
　　敎人者养其善心而恶自消治民者导之敬让而争自息【外书下同○道之以德齐之以礼】
　　明道先生曰必有闗睢麟趾之意然后可以行周官之法度【闗雎咏文王妃姒氏有幽闲贞静之德麟趾咏文王子孙宗族有仁爱忠厚之性○朱子曰自闺门衽席之微积累至薫蒸洋溢天下无一民一物不被其化然后可以行周官之法度不然则为王莽矣】君仁莫不仁君义莫不义天下之治乱系乎人君仁不仁耳离是而非则生于其心必害于其政岂待乎作之于外哉【一国以一人为本一人以一心为本使人君有一念私邪必将害于其政奚待作于外而后可知】昔者孟子三见齐王而不言事门人疑之孟子曰我先攻其邪心心既正然后天下之事可从而理也夫政事之失用人之非知者能更之直者能谏之然非心存焉则一事之失救而正之后之失者将不胜救矣格其非心使无不正非大人其孰能之【孟子见齐王首言仁术曰是心足以王至将求其所大欲则曰缘木求鱼后必有灾王欲行之盍反其本凡皆以格其非心而兴其善意至于一政事之得失固未暇论】
　　横渠先生曰道千乗之国不及礼乐刑政而云节用而爱人使民以时言能如是则法行不能如是则法不徒行礼乐刑政亦制数而已耳【正下同说见论语○道治也千乗诸侯之国其赋可出兵车千乘者治国以人心为本必节己裕民德意孚洽民安其生然后礼乐刑政有所措】
　　法立而能守则德可久业可大郑声佞人能使为邦者丧其所守故放逺之【郑声者郑国之俗淫邪其作之诗着于乐者声皆淫靡佞人者口给面谀之人也夫子既告顔子以四代之礼乐而必欲放郑声逺佞人盖二者荡心之原败法乱纪之要也】横渠先生荅范巽之书曰朝廷以道学政术为二事此正自古之可忧者巽之谓孔孟可作将推其所得而施诸天下邪将以其所不为而强施之于天下欤【道学政术分为两途则学与政皆非矣使孔孟复生必将推其所得之道措之天下必不以政术非吾所事而姑以是强施之天下也】大都君相以父母天下为王道不能推父母之心于百姓谓之王道可乎所谓父母之心非徒见于言必须视四海之民如己之子设使四海之内皆为己之子则讲治之术必不为秦汉之少恩必不为五霸之假名【视民犹子则所以抚摩涵育敎诲辅翼之者何所不尽秦汉惨刻少恩五霸假义图利皆无诚爱之心者也】巽之为朝廷言人不足与适政不足与间能使吾君爱天下之人如赤子则治德必日新人之进者必良士帝王之道不必改途而成学与政不殊心而得矣【文集适过也间非也用人之非不足过谪行政之失不足非间唯能爱民如赤子恳恻切至则治德将日新何忧为政之失所任皆良士何忧用人之非帝王之道即今日之政事非有两途今日之政术即平日之学问非有二心也】











　　近思录卷八
　　钦定四库全书
　　近思录卷九　　　　宋朱子吕祖谦同编
　　叶采集解
　　治法【凡二十七条】
　　此卷论治法盖治本虽立而治具不容缺礼乐刑政有一之未备未足以成极治之功也
　　濓溪先生曰古圣王制礼法修敎化三纲正九畴叙百姓太和万物咸若【朱子曰纲网上大纲也三纲者夫为妻纲父为子纲君为臣纲也畴类也九畴见洪范若顺也此所谓理而后和也】乃作乐以宣八风之气以平天下之情【朱子曰八音以宣八方之风见国语宣所以达其理之分平所以节其和之流】故乐声淡而不伤和而不淫入其耳感其心莫不淡且和焉淡则欲心平和则躁心释【朱子曰淡者礼之发和者乐之为先淡后和亦主静之意也然古圣贤之论乐曰和而已此所谓淡盖以今乐形之而后见其本于庄敬齐肃之意耳】优柔平中德之盛也天下化中治之至也是谓道配天地古之极也【朱子曰欲心平故平中躁心释故优柔言圣人作乐功化之盛如此或云化中当作化成】后世礼法不修政刑苛紊纵欲败度下民困苦谓古乐不足听也代变新声妖淫愁怨导欲増悲不能自止故有贼君弃父轻生败伦不可禁者矣【朱子曰纵欲败度故其声不淡而妖淫政苛民困故其声不和而愁怨妖淫故导欲而至于轻生败伦愁怨故増悲而至于贼君弃父】呜呼乐者古以平心今以助欲古以宣化今以长怨【朱子曰古今之异淡与不淡和与不和而已】不复古礼不变今乐而欲至治者逺哉【通书　朱子曰复古礼然后可以变今乐】
　　明道先生言于朝曰治天下以正风俗得贤才为本宜先礼命近侍贤儒及百执事悉心推访有德业充备足为师表者其次有笃志好学材良行修者延聘敦遣萃于京师俾朝夕相与讲明正学其道必本于人伦明乎物理【大而人伦微而物理皆道之体也】其教自小学洒扫应对以往修其孝弟忠信周旋礼乐其所以诱掖激励渐摩成就之道皆有节序【诱掖引而进之激励作而兴之渐摩则有渐成就则周足】其要在于择善修身至于化成天下自乡人而可至于圣人之道【择善者致知格物也修身者诚意正心修身也化成天下者齐家治国平天下也乡人乡里之常人孟子曰我犹未免为乡人是也】其学行皆中于是者为成德取材识明达可进于善者使日受其业【所学所行中乎是者谓择善修身足以化成天下盖成德之士也则又取夫材识明达可与适道者使受学于成德之人】择其学明德尊者为太学之师次以分敎天下之学【敎成使为学官推敎法于天下】择士入学县升之州州宾兴于太学聚而敎之岁论其贤者能者于朝【此仿周礼乡大夫宾兴司马论士之制】凡选士之法皆以性行端洁居家孝弟有亷耻礼逊通明学业晓达治道者【文集下同以此选士则通于理而适于用本于身而及于天下其与后世以文词记诵取士者有间矣】
　　明道先生论十事一曰师傅【古者自天子达于庶人必须师友以成就其德业今师傅之职不修友臣之义未着所以尊德乐善之风未成】二曰六官【天地四时之官歴二帝三王未之或改今官秩淆乱职业废弛太平之治所以未至】三曰经界【制民常产使之厚生则经界不可不正井地不可不均今富者跨州县而莫之止贫者流离饿殍而莫之恤幸民虽多而衣食不足者盖无纪极生齿日益繁而不为之制则衣食日蹙转死日多】四曰乡党【古者政敎始乎乡里其法起于比闾族党州乡酂遂以相聨属统治故民相安而亲睦刑法鲜犯亷耻易格】五曰贡士【庠序所以明人伦化成天下今师学废而道德不一乡射亡而礼义不兴贡士不本于乡里而行实不修秀民不养于学校而人材多废】六曰兵役【古者府史胥徒受禄公上而兵农未始判也今骄兵耗匮国力禁卫之外不渐归之农则将贻深虑府史胥徒之役毒遍天下不更其制则未免大患】七曰民食【古者民必有九年之食今天下耕之者少食之者众地力不尽人功不勤固宜渐从古制均田务农公私交为储粟之法以为凶岁之备】八曰四民【古者四民各有常职而农者十居八九故衣食易给今京师浮民数逾百万此在酌古变今均多恤寡渐为之业以救之耳】九曰山泽【圣人理物山虞泽衡各有常禁故万物阜丰而财用不乏今五官不修六府不治用之无节取之不时惟修虞衡之职使长养之则有变通长久之势】十曰分数【古者冠昏丧祭车服器用等差分别莫敢逾僭故财用易给而民有常心今礼制不足以检饬人情名数不足以旌别贵贱奸诈攘夺人人求厌其欲此争乱之道也○以上十条并节录本文】其言曰无古今无治乱如生民之理有穷则圣王之法可改后世能尽其道则大治或用其偏则小康此歴代彰灼着明之效也苟或徒知泥古而不能施之于今姑欲徇名而遂废其实此则陋儒之见何足以论治道哉然傥谓今人之情皆已异于古先王之迹不可复于今趣便目前不务高逺则亦恐非大有为之论而未足以济当今之极弊也【泥古而不度今之冝徇复古之名而失其实此固陋儒之见然遂谓先王治法不可用于今苟且卑陋此又世俗之浅识岂足以大有为而拯极弊哉】
　　伊川先生上疏【先生除崇正殿说书首上此疏】曰三代之时人君必有师傅保之官师道之敎训【道开诱也】傅傅之德义【傅附益也】保保其身体【保安全也】后世作事无本知求治而不知正君知规过而不知养徳【君正则治可举德盛则过自消正君养德者本也求治规过者末也】傅德义之道固已疎矣保身体之法复无闻焉【后世徒存保傅之名而无其职不言师者今日经筵之官则道之教训之事】臣以为傅德义者在乎防见闻之非节嗜好之过【非礼之事不接于耳目嗜好之私不溺乎心术则德义进矣】保身体者在乎适起居之宜存畏愼之心【外适起居之宜内存畏谨之念则心神庄肃气体和平矣】今旣不设保傅之官则此责皆在经筵欲乞皇帝在宫中言动服食皆使经筵官知之【官中言动服食之间经筵官皆得与闻之则深宫燕私之时无异于经筵讲诵之际对宦官宫妾之顷犹若师保之临乎前也】有翦桐之戏则随事箴规违持养之方则应时谏止【文集○史记成王与叔虞戏削桐叶为珪曰以此封若史佚曰天子无戏言遂请封叔虞于唐　本注遗书又云某尝进言欲令上于一日之中亲贤士大夫之时多亲宦官宫人之时少所以涵养气质薫陶德性】
　　伊川先生看详三学条制云旧制公私试补盖无虚月学校礼义相先之地而月使之争殊非敎养之道请改试为课有所未至则学官召而敎之更不考定高下【设敎之道礼逊为先】制尊贤堂以延天下道德之士及置待宾吏师斋立检察士人行检等法【尊贤谓道德可矜式者待宾谓行能可宾敬者吏师通于治道可为吏之师法也三者皆才德过人首延礼之使士人知所向慕次乃立检察士行之法】又云自元丰后设利诱之法増国学解额至五百人来者奔凑舍父母之养忘骨肉之爱往来道路旅寓他土人心日偷士风日薄【偷苟得也薄谓薄于人伦】今欲量留一百人余四百人分在州郡解额窄处自然士人各安乡土养其孝爱之心息其奔趋流浪之志风俗亦当稍厚又云三舍升补之法皆案文责迹有司之事非庠序育材抡秀之道【旧制以不犯罚为行试在高等为艺按其文而不考其实责其迹而不察其心敎之者非育才之道取之者非抡秀之法】盖朝廷授法必达乎下长官守法而不得有为是以事成于下而下得以制其上此后世所以不治也【朝廷之法直达于下中间更不任人故长吏拘于法而不得自任在下者反得执法以取必于上后世不治皆此之由非独庠序而已】或曰长贰得人则善矣或非其人不若防闲详密可循守也殊不知先王制法待人而行未闻立不得人之法也苟长贰非人不知敎育之道徒守虚文密法果足以成人材乎【或者谓任人则人不能保其皆善任法则法犹可守也殊不知法待人而后行苟不得人则虽有密法而无益于成才苟得其人则无待于密法而法之密反害其成才之道故不若略文法而专责任也】
　　明道先生行状云先生为泽州晋城令民以事至邑者必告之以孝弟忠信入所以事父兄出所以事长上【敎民孝弟为政先务】度乡村逺近为伍保使之力役相助患难相恤而奸伪无所容【五家为伍五伍为保伍谓相参比也保谓相保任也】凡孤防残废者责之亲戚乡党使无失所行旅出于其涂者疾病皆有所养【孤穷而无依残废而不全羇旅而疾病者皆穷民无告使之各得所养】诸乡皆有校暇时亲至召父老与之语儿童所读书亲为正句读敎者不善则为易置择子弟之秀者聚而敎之乡民为社防为立科条旌别善恶使有劝有耻【观此则养民善俗平易忠厚之政可知矣】
　　萃王假有庙伊川易传曰羣生至众也而可一其归仰人心莫知其乡也而能致其诚敬鬼神之不可度也而能致其来格天下萃合人心总摄众志之道非一其至大莫过于宗庙故王者萃天下之道至于有庙则萃道之至也【假至也王者至于有庙则萃道之盛也盖羣生向背不齐惟于鬼神则归仰如一人心出入无时惟奉鬼神则诚敬自尽言人心之涣散每萃于祭享也鬼神视之而弗见听之而弗闻然齐明盛服以承祭祀则洋洋如在可致来格言鬼神之游散亦每萃于宗庙也】祭祀之报本于人心圣人制礼以成其德耳故豺獭能祭其性然也【易传】古者戍役再期而还今年春暮行明年夏代者至复留备秋至过十一月而归又明年仲春遣次戍者每秋与冬初两番戍者皆在疆圉乃今之防秋也【经说○论采薇遣戍役北人畏暑耐寒又秋气折胶则弓弩可用故秋冬易为侵暴每留戍以防之】
　　圣人无一事不顺天时故至日闭闗【遗书下同○复卦彖传说见第四卷】韩信多多益办只是分数明【分者管辖阶级之分数者行伍多寡之数分数明则上下相临统纪不紊所御者愈众而所操者常寡】
　　伊川先生曰管辖人亦须有法徒严不济事今帅千人能使千人依时及节得饭吃只如此者亦能有几人【管辖统军之官法谓区画分数之法】尝谓军中夜惊亚夫坚卧不起不起善矣然犹夜惊何也亦是未尽善【汉景帝时七国反遣周亚夫将兵击之军中夜惊扰至帐下亚夫坚卧帐中不起有顷遂定】
　　管摄天下人心收宗族厚风俗使人不忘本须是明谱系收世族立宗子法【谱籍录也系聨属也明之者辨着其宗派古者诸侯之适子适孙继世为君其余庶子不得祢其先君因各自立为本派之始祖其子孙百世皆宗之所谓大宗也族人虽五世外皆为之齐衰三月大宗之庶子又别为小宗而小宗有四其继高祖之适长子则与三从兄弟为宗继曽祖之适长子则与再从兄弟为宗继祖之适长子则与同堂兄弟为宗继祢之适长子则与亲兄弟为宗盖一身凡事四宗与大宗为五宗也】又曰一年有一年工夫【行之以渐持之以久】
　　宗子法坏则人不自知来处以至流转四方往往亲未絶不相识今且试以一二巨公之家行之其术要得拘守得须是且如唐时立庙院仍不得分割了祖业使一人主之【立庙院则人知所自出而不散不分祖业则人重其宗而不迁】
　　凡人家法须月为一防以合族古人有花树韦家宗防法可取也每有族人逺来亦一为之吉凶嫁娶之类更须相与为礼使骨肉之意常相通骨肉日疎者只为不相见情不相接尔
　　冠婚丧祭礼之大者今人都不理防豺獭皆知报本今士大夫家多忽此厚于奉养而薄于先祖甚不可也某尝修六礼大略家必有庙【庶人立影堂○自庶人以下皆本注】庙必有主【高祖以上卽当祧也主式见文集又云今人以影祭或一髭髪不相似则所祭己是别人大不便】月朔必荐新【荐后方食】时祭用仲月【止于高祖旁亲无后者祭之别位】冬至祭始祖【冬至阳之始也始祖厥初生民之祖也无主于庙中正位设一位合考妣享之】立春祭先祖【立春生物之始也先祖始祖而下高祖而上非一人也亦无主设两位分享考妣】季秋祭祢【季秋成物之时也】忌日迁主祭于正寝凡事死之礼当厚于奉生者人家能存得此等事数件虽幼者可使渐知礼义卜其宅兆【宅墓次也兆茔域也】卜其地之美恶也地美则神灵安其子孙盛然则曷谓地之美者土色之光润草木之茂盛乃其验也而拘忌者惑以择地之方位决日之吉凶甚者不以奉先为计而专以利后为虑尤非孝子安厝之用心也惟五患者不得不愼须使后日不为道路不为城郭不为沟池不为贵势所夺不为耕犁所及【本注云一本所谓五患者沟渠道路避村落逺井窑】
　　正叔云某家治丧不用浮图在洛亦有一二人家化之【司马公曰世俗信浮图诳诱饭僧设道场舍经造像建塔庙曰为此者减除大罪恶必生天堂不为者必入地狱受无边波咤之苦殊不知人生含血气知痛痒或剪爪剃髪从而烧研之巳不知苦况于死者形神相离形则入于黄壤朽腐消灭与木石等神则飘若风火不知何之借使剉烧舂磨岂复知之安得有天堂地狱之理】今无宗子故朝廷无世臣若立宗子法则人知尊祖重本人旣重本则朝廷之势自尊【古者宗子袭其世禄故有世臣人知尊祖而重本上下相维自然固结而不涣散故朝廷之势自尊】古者子弟从父兄今父兄从子弟由不知本也且如汉高祖欲下沛时只是以帛书与沛父老其父兄便能率子弟从之又如相如使蜀亦移书责父老然后子弟皆听其命而从之只有一个尊卑上下之分然后顺从而不乱也若无法以聨属之安可【汉初去古未逺犹有先王之遗俗尊卑之分素定所以上下顺承而无违悖也】且立宗子法亦是天理譬如木必有从根直上一干亦必有旁枝又如水虽逺必有正源亦必有分派处自然之势也【直干正源犹大宗也旁枝分派犹小宗也】然而又有旁枝达而为干者故曰古者天子建国诸侯夺宗云【天子为天下主故得封建侯国赐之土而命之胙诸侯为一国之主虽非宗子亦得移宗于已建宗庙为祭主】
　　郉和叔叙明道先生事云尧舜三代帝王之治所以博大悠逺上下与天地同流者先生固已黙而识之【所谓识其大者】至于兴造礼乐制度文为下至行师用兵战阵之法无所不讲皆造其极外之边圉情状山川道路之险易边鄙防戍城寨斥候控带之要靡不究知【垒土居民曰城木栅处兵曰寨斥逺也候伺也谓逺伺敌人控制御也带围护也】其吏事操决文法簿书又皆精密详练若先生可谓通儒全才矣【附录○操决谓操持断决也】介甫言律是八分书是他见得【外书○朱子曰律是刑统歴代相传至周世宗命窦仪注解名曰刑统与古法相近故曰八分书又曰律所以明法禁非亦有助于教化但于根本上少有欠缺耳是他见得盖许之之词】
　　横渠先生曰兵谋师律圣人不得已而用之其术见三王方策歴代简书惟志士仁人为能识其逺者大者素求预备而不敢忽忘【文集下同○好谋而成师出以律虽圣人用师无谋则必败无律则必乱特非若后世谲诈以为谋酷暴以为律斯其为逺者大者惟志士仁人为能识之】
　　肉辟于今世死刑中取之亦足寛民之死过此当念其散之之久【肉刑有五刻颡曰墨辟截鼻曰劓辟刖足曰剕辟淫刑曰宫辟死刑曰大辟至汉文帝始罢墨劓剕宫之刑或曰宫刑不废今欲取死刑情轻者用肉刑以代之外此当念民心涣散之久必明礼义敎化以维持之不但省刑以缓死】
　　吕与叔撰横渠先生行状曰先生慨然有意三代之治论治人先务未始不以经界为急尝曰仁政必自经界始贫富不均敎养无法虽欲言治皆苟而已【孟子曰仁政必自经界始盖经界不正则富者有所恃而易于为恶贫者失所养而不暇为善敎养之法俱废其治苟且而已】世之病难行者未始不以亟夺富人之田为辞然兹法之行悦之者众苟处之有术期以数年不刑一人而可复所病者特上之人未行耳乃言曰纵不能行之天下犹可验之一乡方与学者议古之法共买田一方画为数井上不失公家之赋役退以其私正经界分宅里立敛法广储蓄兴学校成礼俗救菑恤患敦本抑末足以推先王之遗法明当今之可行此皆有志未就
　　横渠先生为云岩令政事大抵以敦本善俗为先【去浮华而务质抑末作而尚本皆敦本之事也勉其孝弟兴于礼逊皆善俗之事也】每以月吉具酒食召乡人高年防县庭亲为劝酬使人知养老事长之义因问民疾苦及告所以训戒子弟之意【行状○月吉月朔也】横渠先生曰古者有东宫有西宫有南宫有北宫异宫而同财此礼亦可行古人虑逺目下虽似相疎其实如此乃能久相亲盖数十百口之家自是饮食衣服难为得一【族大人众则服食器用固有不能齐者同宫合处则怨争之风或作矣】又异宫乃容子得伸其私所以避子之私也子不私其父则不成为子古之人曲尽人情必也同宫有叔父伯父则为子者何以独厚于其父为父者又乌得而当之【虽同宗祖然亲疎有分异宫者亦使人子各得尽情于其亲也不然则交相病矣】父子异宫为命士以上愈贵则愈严【一命为士则父子亦异宫愈贵则分制愈密】故异宫犹今世有逐位非如异居也【乐说】
　　治天下不由井地终无由得平周道止是均平【语录下同○周道如砥言其平也】
　　井田卒归于封建乃定【国有定君官有定守故民有定业后世长吏更易不常相仍苟且纵复井田不归于封建则其欺蔽纷争之患庸可定乎】

　　近思录卷九
　　钦定四库全书
　　近思録卷十　　　　宋朱子吕祖谦同编
　　叶采集解
　　政事【凡六十四条】
　　此卷论临政处事葢明乎治道而通乎治法则施于有政矣凡居官任职事上抚下待同列选贤才处世之道具焉
　　伊川先生上疏曰夫钟怒而击之则武悲而击之则哀诚意之感而入也告于人亦如是古人所以斋戒而告君也【心诚则气専气専则声应不诚而能感乎】臣前后两得进讲未尝敢不宿斋预戒潜思存诚觊感动于上心若使营营于职事纷纷其思虑待至上前然后善其辞说徒以颊舌感人不亦浅乎【文集下同　或问伊川未进讲以前还有间防否朱子曰寻常未尝不诚临见君时又加意尔如孔子沐浴而告哀公是也】
　　伊川答人示奏稿书云观公之意専以畏乱为主颐欲公以爱民为先力言百姓饥且死丐朝廷哀怜因惧将为寇乱可也不惟告君之体当如是事势亦宜尔【徒言民饥将乱为可虑而不言民饥将死为可伤则人主徒有忧惧忿疾之心而无哀矜恻怛之意矣告君之体必词顺而理直可也】公方求财以活人祈之以仁爱则当轻财而重民惧之以利害则将恃财以自保【哀矜之心生则能轻财以救民之死忧惧之心作反将吝财以防民之变】古之时得丘民则得天下后世以兵制民以财聚众聚财者能守保民者为迂惟当以诚意感动觊其有不忍之心而已【四井为甸四甸为丘得乎一丘之民则可以得天下说见孟子后世以兵制民谓民有所不足畏以财聚众谓财有所不可阙于是以聚财为守国之道以爱民为迂缓之事苟徒惧之以祸乱则无恻隠爱民之心愈増其聚财自守之虑矣】
　　明道为邑及民之事多众人所谓法所拘者然为之未尝大戾于法众亦不甚骇谓之得伸其志则不可求小补则过今之为政者逺矣人虽异之不至指为狂也至谓之狂则大骇矣【法令有未便于民者众人为之未免拘碍惟先生道徳之盛从容裁处故不大戾当时之法而有补于民人虽异之而不至于骇者亦其存心寛平而区处有方也】尽诚为之不容而后去又何嫌乎【此又可以见先生忠厚恳恻之心岂若悻悻然小丈夫之为哉】明道先生曰一命之士苟存心于爱物于人必有所济【苟存爱物之心必有及物之效】
　　伊川先生曰君子观天水违行之象知人情有争讼之道故凡所作事必谋其始絶讼端于事之始则讼无由生矣谋始之义广矣若慎交结明契劵之类是也【易传下同○讼卦象传坎下干上为讼天西运水东流故曰违行交结朋逰亲戚也契劵文书要约也此皆生讼之端虑其始必谨必明】
　　师之九二为师之主恃専则失为下之道不専则无成功之理故得中为吉【恃専则失为下之道如卫青不敢専诛而具归天子使自裁之是也不専则不能成功所谓将在外君令有所不受是也二居中故有得中之象】凡师之道威和并至则吉也【成而不和则人心惧而离和而少威则人心玩而弛九二刚中故有威和相济之象】世儒有论鲁祀周公以天子礼乐以为周公能为人臣不能为之功则可用人臣不得用之礼乐是不知人臣之道也夫居周公之位则为周公之事由其位而能为者皆所当为也周公乃尽其职尔【师卦九二传成王幼周公摄政周公没成王思其勲徳锡鲁以天子之礼乐使祀周公焉孔子曰成王之赐伯禽之受皆非也或者谓周公能为人臣不能为之功故可用人臣不得用之礼乐夫圣人之于事君也有尽其道而已非有加于职分之外也若职分之外是乃过为矣】
　　大有之九三曰公用亨于天子小人弗克伊川易传曰三当大有之时居诸侯之位有其富盛必用亨通于天子谓以其有为天子之有也乃人臣之常义也【当大有之时公侯擅所有之富故戒之以用亨通于天子如朝觐供贡之仪凡所以奉上之道皆不敢自有其有乃为尽人臣之义也】若小人处之则専其富有以为私不知公以奉上之道故曰小人弗克也
　　人心所从多所亲爱者也常人之情爱之则见其是恶之则见其非故妻孥之言虽失而多从所憎之言虽善为恶也苟以亲爱而随之则是私情所与岂合正理故随之初九出门而交则有功也【人心之从违多蔽于好恶之私而失其是非之正卦主于随苟惟亲昵之随则违正理矣故必出门而交则无所系累而所从者有功也】
　　随九五之象曰孚于嘉吉位正中也伊川易传曰随以得中为善随之所防者过也葢心所恱随则不知其过矣【震下兊上为随震动也兊恱也以恱而动易过于随而不自知故必得中为善】
　　坎之六四曰樽酒簋贰用缶纳约自牖终无咎伊川易传曰此言人臣以忠信善道结于君心必自其所明处乃能入也【一樽之酒二簋之食复以瓦缶为器质之至也所谓忠信善道也牖者室中所以通明也葢忠信者纳约之本虽懐朴素之诚苟不因其明而纳焉则亦不能入矣】人心有所蔽有所通通者明处也当就其明处而告之求信则易也故云纳约自牖能如是则虽艰险之时终得无咎也【人心各有所蔽各有所通攻其蔽则未免扞格因其明而导之则易于聴信】且如君心蔽于荒乐唯其蔽也故尔虽力诋其荒乐之非如其不省何必于所不蔽之事推而及之则能悟其心矣自古能谏其君者未有不因其所明者也故讦直强劲者率多取忤而温厚明辨者其说多行【讦者发人之隂恶也计直则无委曲强劲则乏和顺故矫拂之过每至抵牾温厚者其气和明辨者其理着故感悟之易每多聴从纳约自牖惟温厚明辨者能之】非惟告于君者如此为教者亦然夫教必就人之所长所长者心之所明也从其心之所明而入然后推及其余孟子所谓成徳达财是也【成徳者因其有徳而成就之达财者因其有才而遂达之皆谓就其所长开导之也】
　　恒之初六曰浚恒贞凶象曰浚恒之凶始求深也伊川易传曰初六居下而四为正应四以刚居高又为二三所隔应初之志异乎常矣而初乃求望之深是知常而不知变也【初与四为位应九与六为爻应此理之常也然为九二九三所隔则已改其常矣初六当常之时知常而不知变求之过深是以至于凶悔也】世之责望故素而至悔咎者皆浚恒者也【素旧也】
　　遯之九三曰系遯有疾厉畜臣妾吉伊川易传曰系恋之私恩懐小人女子之道也故以畜养臣妾则吉【九三下乘六二有系恋之心则失宜遯之时矣故有灾危然君子用是道以畜其臣妾则可以固结其欲遯之心是以吉也】然君子之待小人亦不如是也【御下之道苟所当去亦不可以系恋而姑息也】
　　睽之象曰君子以同而异伊川易传曰圣贤之处世在人理之常莫不大同于世俗所同者则有时而独异【圣贤之所为惟顺乎理而已岂顾夫世俗之同异哉故循乎天理之常者圣贤安得不与人同出于流俗之变者圣贤安得不与人异】不能大同者乱常拂理之人也不能独异者随俗习非之人也要在同而能异耳【同而能异则不拂于人理之常而亦不徇乎习俗之化惟理之从耳然其所以为异者乃所以成其大同也是亦一事而已】
　　睽之初九当睽之时虽同徳者相与然小人乖异者至众若弃絶之不几尽天下以仇君子乎如此则失含之义致凶咎之道也又安能化不善而使之合乎故必见恶人则无咎也【初与四位相应而爻皆阳为同徳相与不至睽孤然当睽之时乖异者众故必恢含之义而无弃絶之意则不善者可化乖异者可合乃元咎也】古之圣王所以能化奸凶为善良革仇敌为臣民者由弗絶也【弗絶之则开其自新之路而启其从善之机也】
　　睽之九二当睽之时君心未合贤臣在下竭力尽诚期使之信合而已【二五相应然时方睽违上下乖戾故二必外竭其力内尽其诚期使疑者信睽者合耳】至诚以感动之尽力以扶持之明义理以致其知杜蔽惑以诚其意如是宛转以求其合也【内竭其诚以感动君心外尽其力以扶持国政此尽其在我者也推明义理使君之知无不至杜塞蔽惑使君之意无不诚此启其君者也如是宛转求之睽者庶其可合所谓遇主于巷也巷者委曲之途也】遇非枉道逢迎也巷非邪僻由径也故象曰遇主于巷未失道也【上言遇主于巷亦正理之当然苟遇不以直而至于枉道逢迎巷不以正而至于邪僻由径苟求其合而防于邪枉则又非遇主于巷之道也】
　　损之九二曰弗损益之伊川易传曰不自损其刚贞则能益其上乃益之也若失其刚贞而用柔说适足以损之而已【刚正不挠乃能有益于君葢柔邪之人阿意顺防惟务容恱善而遇柔恱善亦不进恶而遇柔恱必长其恶矣故国有险佞之臣士有善柔之友皆有损无益】世之愚者有虽无邪心而惟知竭力顺上为忠者葢不知弗损益之之义也【九二刚中非有邪心者但当损下益上之时惟知损己以奉上而不知臣道之少贬未有能致益其君者故有弗损益之之戒】
　　益之初九曰利用为大作元吉无咎象曰元吉无咎下不厚事也伊川易传曰在下者本不当处厚事厚事重大之事也以为在上所任所以当大事必能济大事而致元吉乃为无咎能致元吉则在上者任之为知人己当之为胜任不然则上下皆有咎也【大作即厚事之谓也卦当损上益下初居最下受上之益是当大任者必尭济其事而大善上下乃可无咎】
　　革而无甚益犹可悔也况反害乎古人所以重改作也【革卦彖传事之变更则于大体不能无伤苟非有大益无后患君子不轻于改作】
　　渐之九三曰利御寇伊川易传曰君子之与小人比也自守以正岂惟君子自完其己而已乎亦使小人得不陷于非义是以顺道相保御止其恶也【九三上下皆隂是君子与小人同列相比也君子以守正而不失其身小人亦以近正而不敢为恶以顺道而相保御是能止其恶也】旅之初六曰旅琐琐斯其所取灾伊川易传曰志卑之人既处旅困鄙猥琐细无所不至乃其所以致悔辱取灾咎也【初居旅之下故为志卑之人此教人处旅困之道当略细故存大体斯免悔咎也】在旅而过刚自高致困灾之道也【旅卦九三象传过刚则暴戾而乏和顺自高则矫亢而人不亲附处旅如是必致困灾】
　　兊之上六曰引兊象曰未光也伊川易传曰说既极矣又引而长之虽说之之心不已而事理已过实无所说事之盛则有光辉既极而强引之长其无意味甚矣岂有光也【兑之上六恱之极也恱极而复引之事既过而强为恱何辉光之有】
　　中孚之象曰君子以议狱缓死伊川易传曰君子之于议狱尽其忠而已于决死极于恻而已天下之事无所不尽其忠而议狱缓死最其大者也【议狱而无不尽之心致其审也决死而存不忍之心致其爱也君子虽无往不尽其中心之诚而于议狱缓死则尤其所谨重者也】
　　事有时而当过所以从宜然岂可甚过也如过恭过哀过俭大过则不可所以小过为顺乎宜也能顺乎宜所以大吉【小过卦彖传礼过乎恭丧过乎哀用过乎俭皆小过之以顺乎事之宜若过之甚则恭为足恭哀为毁瘠俭为鄙恡又失其宜矣】
　　防小人之道正己为先【小过卦九三传待小人之道先当正己己一于正则彼虽奸诈将无间之可乘矣其他防患之道皆当以正己为先】
　　周公至公不私进退以道无利欲之蔽【周公之心在于天下国家而不在其身是以至公无私而进退合道葢无一毫利欲之蔽】其处己也夔夔然存恭畏之心其存诚也荡荡然无顾虑之意所以虽在危疑之地而不失其圣也【夔夔戒谨卑顺之貌存诚者自信之笃也荡荡明白坦平之义圣人虽当危疑之地既不忿戾而改常亦不疑惧而失守是为不失其圣也】诗曰公孙硕肤赤舄几几【经说下同○诗狼跋篇硕大也肤美也逊避让也谓有大美而谦逊不居也赤舄赤服之舄也几几进退安重貌葢其恭顺安舒之意如此】
　　采察求访使臣之大务【采察民隠求访贤才二事使职之大者也】
　　明道先生与吴师礼谈介甫之学错处谓师礼曰为我尽达诸介甫我亦未敢自以为是如有说愿往复此天下公理无彼我果能明辨不有益于介甫则必有益于我【遗书下同○先生忠诚恳至词气和平如此岂若悻悻好胜自是者之为哉】
　　天祺在司竹常爱用一卒长及将代自见其人盗笋皮遂治之无少贷罪己正待之复如初略不介意其徳量如此【徳量大则不为喜怒所迁】
　　明道因论口将言而嗫嚅云若合开口时要他头也须开口【本注云如荆轲于樊于期】须是聴其言也厉【嗫嚅欲言而不敢发之貌厉刚决之意理明义直内无不足则出于口者自然刚决不可回挠安有嗫嚅之态○朱子曰合开口者亦曰理之所当言樊于期事非理所得言特取其事之难言而犹言之耳】
　　须是就事上学蛊振民育徳然有所知后方能如此何必读书然后为学【振民育徳修己治人之事也然必知之至而后行之至无非学也岂但读书而谓之学哉子路亦尝有是言而夫子斥之何也葢为学之道固不専于读书必以读书为穷理之本子羔既未及为学而遽使之以仕为学则非持失知行之序而且废穷理之大端临事错缪安能各当其则哉程子之教固以读书穷理为先务然不就事而学则舍简策之外凡应事接物之际不知所以用力其学之间防多矣二者之言各有在也】
　　先生见一学者忙迫问其故曰欲了几处人事曰某非不欲周旋人事者曷常似贤急迫【事虽多为之必有序事虽急应之必有节未闻可以急遽苟且而处之者】
　　安定之门人往往知稽古爱民矣则于为政也何有【胡安定教学者以通经术治时务明体适用故其门人皆知以稽古爱民为事稽古则为政之法爱民则为政之本】门人有曰吾与人居视其有过而不告则于心有所不安告之而人不受则奈何明道曰与之处而不告其过非忠也要使诚意之交通在于未言之前则言出而人信矣【诚意素孚则信在言前】又曰责善之道要使诚有余而言不足则于人有益而在我者无自辱矣【诚意多于言语则在彼有感悟之益在我无烦渎之辱】
　　职事不可以巧免【职所当为而巧圗规避是自私用智之人也】
　　居是邦不非其大夫此理最好【朱子曰下讪上则无忠敬之心】
　　克勤小物最难【不忽于小谨之至也】
　　欲当大任须是笃实【笃实则力量深厚而谋虑审固斯可以任大事】
　　凡为人言者理胜则事明气忿则招怫【理胜而气平则人易晓而聴亦顺或者理虽明而挟忿气以胜之则反致扞格矣】
　　居今之时不安今之法令非义也若论为治不为则己如复为之须于今之法度内处得其当方为合义若须更改而后为则何义之有【中庸曰非天子不议礼不制度不考文居下位而守上之法令义也由今之法而处得其宜斯为善矣若率意改作则已失为下之义】
　　今之监司多不与州县一体监司専欲伺察州县州县専欲掩蔽不若推诚心与之共治有所不逮可教者教之可督者督之至于不聴择其甚者去一二使足以警众可也
　　伊川先生曰人恶多事吾甚悯之世事虽多尽是人事人事不教人做更责谁做【人事虽多皆人所当为者苟有厌事之意则应之必不尽其理矣】
　　感慨杀身者易从容就义者难【一时感慨至于杀身而不顾此匹夫匹妇犹或能之若夫从容就义死得其所自非义精仁熟者莫之能也中庸曰白刃可蹈中庸不可能是也○张南轩曰君子不避难亦不入于难惟当夫理而已于所不当避而避固私也于所不当预而预乃勇于就难是亦私而已如曾子子思之避寇或不避三仁之或死或不死皆从容乎义之所当然而已】
　　人或劝先生以加礼近贵先生曰何不见责以尽礼而责之以加礼礼尽则已岂有加也【此与孟子不与右师言同意】或问簿佐令者也簿所欲为令或不从奈何曰当以诚意动之今令与簿不和只是争私意令是邑之长若能以事父兄之道事之过则归己善则惟恐不归于令积此诚意岂有不动得人【过则归之己善则归之令非曰姑为此以恱人葢事长之道当如是也】
　　问人于议论多欲直己无含容之气是气不平否曰固是气不平亦是量狭【量狭故常欲己胜而无含容之气】人量随识长亦有人识高而量不长者是识实未至也【见识陋则人己得失之间皆为之动是即量之狭也故识之长则量亦长】大凡别事人都强得惟识量不可强【惟识与量则随人天资学力所至而不可强也】今人有斗筲之量有釜斛之量有钟鼎之量【十升为斗筲竹器容斗二升釡容六斗四升十斗为斛十斛为钟】有江河之量江河之量亦大矣然有涯有涯亦有时而满惟天地之量则无满故圣人者天地之量也圣人之量道也常人之有量者天资也【圣人之心纯乎道道本无外故其量亦无涯天资者气禀也气禀则有涯常人而能学以通乎道极其至则亦圣人之无涯也】天资有量须有限大抵六尺之躯力量只如此虽欲不满不可得也如邓艾位三公年七十处得甚好及因下蜀有功便动了谢安闻谢破苻坚对客围棋报至不喜及归折屐齿强终不得也【事见魏晋史】更如人大醉后益恭谨者只益恭谨便是动了虽与放肆者不同其为酒所动一也又如贵公子位益高益卑谦只卑谦便是动了虽与骄傲者不同其为位所动一也【居之如常而不为异者量足以胜之也一有意于其间虽骄肆谦恭之不同要皆为彼所动也】然惟知道者量自然宏大不勉强而成今人有所见卑下者无他亦是识量不足也【知道者虽穷居陋巷而不加损虽禄之以天下而不加益举世誉之而不加劝举世非之而不加愠何者道固不为之而有増损也】人才有意于为公便是私心【公者天理之自然有意为之则计较安排即是私意】昔有人典选其子弟系磨勘皆不为理此乃是私意【选举朝廷之选举也进退之权实非己之所得而有子弟该磨勘而不为理葢避私嫌而不知如此是以选举为己之私恩乃是私意也于此可以识大公之道矣】人多言古时用直不避嫌得后世用此不得自是无人岂是无时【本注云因言少师典举明道荐才事○苟能以至公之心行至公之道何嫌之避何时而不可行】
　　君实尝问先生云欲除一人给事中谁可为者先生曰初若泛论人材却可今既如此颐虽有其人何可言君实曰出于公口入于光耳又何害先生终不言【泛论人材则无不可若择人任职乃宰相之事非在下位者所可与矣此制义之方也】
　　先生云韩持国服义最不可得一日颐与持国范夷叟泛舟于颍昌西湖须臾客将去有一官员上书谒见大资颐将为有甚急切公事乃是求知己颐云大资居位却不求人乃使人倒来求己是甚道理【韩维字持国范纯礼字夷叟在上位者当勤于求贤岂当待人反求知求知者失己使之求知者失士】夷叟云只为正叔太执求荐章常事也颐云不然只为曾有不求者不与来求者与之遂致人如此持国便服
</div>
    <div class="pagination">
<a href="近思录_page5.html">上一页</a><a href="近思录.html">1</a><a href="近思录_page2.html">2</a><a href="近思录_page3.html">3</a><a href="近思录_page4.html">4</a><a href="近思录_page5.html">5</a><span class="current-page">6</span><a href="近思录_page7.html">7</a><a href="近思录_page8.html">8</a><a href="近思录_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
