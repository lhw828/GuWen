<!DOCTYPE html>
<html>
<head>
    <meta charset="UTF-8">
    <title>西山读书记 - 第 59 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西山读书记 - 第 59 页/共 76 页</h1>
    <div class="content">　　赫兮喧兮
　　赫有明徳赫赫然喧威仪容止宣着也
　　有匪君子终不可谖兮
　　谖忘也
　　瞻彼淇奥緑竹青青有匪君子充耳琇莹
　　充耳瑱也琇莹美石
　　防弁如星
　　弁皮弁防缝中饰以玉采
　　瞻彼淇奥緑竹如箦
　　宻比如箦
　　有匪君子如金如锡如圭如璧
　　毛氏曰金锡链而精圭璧性有质○程氏曰成质之美如金锡圭璧然
　　寛兮绰兮
　　程氏曰寛裕绰开豁也
　　猗重较兮
　　朱子曰重较卿士之车也
　　善戯谑兮不为虐兮
　　程氏曰言其乐易而以礼自防节不至于过是不为虐也
　　烝民仲山甫之徳柔嘉维则令仪令色小心翼翼古训是式威仪是力
　　朱氏曰柔嘉维则不过其则也过其则为弱不得谓之柔嘉矣令仪令色小心翼翼言其表里柔嘉也古训是式威仪是力言其学问进脩也
　　论语子禽问于子贡曰夫子至于是邦也必闻其政求之与抑与之与子贡曰夫子温良恭俭让以得之夫子之求之也其诸异乎人之求之与
　　朱子曰温和厚也良易直也恭庄敬也俭节制也让谦逊也五者夫子之盛徳光辉接于人者也言夫子未尝求之但其徳容如是故时君敬信自以其政就而问之耳非若他人必求之而后得也圣人过化存神之妙未易窥测然卽此而观则其徳盛礼恭而不愿乎外亦可见矣学者所当濳心而勉学也○谢氏曰学者观于圣人威仪之间亦可以进徳矣若子贡亦可谓善观圣人矣亦可谓善言徳行矣今去圣人千五百年以此五者想见其形容尚能使后人兴起而况于亲炙之者乎○南轩曰夫子至是邦必闻其政而未有能委国而授之以政者盖见圣人之仪刑而乐告之者秉彛好徳之良心也而私欲害之是以终不能用耳
　　顔渊季路侍子曰盍各言尔志子路曰愿车马衣轻裘与朋友共敝之而无憾顔渊曰愿无伐善无施劳朱子曰伐夸也善谓有能施亦张大之意劳谓有功易曰劳而不伐是也或曰劳劳事也劳事非已所欲故亦不欲施之于人亦通
　　子路曰愿闻子之志子曰老者安之朋友信之少者懐之
　　老者养之以安朋友与之以信少者懐之以恩一说安之安我也信之信我也懐之懐我也亦通○程子曰夫子安仁顔渊不违仁子路求仁又曰子路顔渊孔子之志皆与物共者也但有大小之差耳又曰子路勇于义者观其志岂可以势利拘之哉亚于浴沂者也顔子不自私已故无伐善知同于人故无施劳其志可谓大矣然未免出于有意也至于夫子则如天地之化工付与万物而已不劳焉此圣人之所为也今夫覊靮以御马而不以制牛人皆知覊靮之作在乎人而不知覊靮之生由于马圣人之化亦犹是也先观二子之言后观圣人之言分明天地气象凡看论语非但欲理防文字须要识得圣人气象○南轩曰人之不仁病于有已故虽衣服车马之间此意未尝不存焉子路盖欲先去其私于车马之间者其志可谓笃而用工亦实矣至于顔子则几于廓然大公而无物我之间矣然犹所谓诚之者人之道也至于孔子则纯乎天矣物各付物止于其分而无不得焉此诚者天之道也然而学者有志于求仁则子路之事亦不可忽要当如此用力然后顔子之事可以驯致若慕高逺而忽卑近则亦妄意躐等终身无所成就而已耳
　　子之燕居申申如也夭夭如也
　　朱子曰燕居闲暇无事之时杨氏曰申申其容舒也夭夭其色愉也○程子曰此弟子善形容圣人处也为申申字说不尽故更着夭夭字今人燕居之时不怠惰放肆必太严厉严厉时着此四字不得怠惰放肆时亦着此四字不得唯圣人便自有中和之气○南轩曰圣人声气容色之所形盛徳之至不勉而中也○黄氏曰记此语者足以见圣人浑然天理与时偕行一弛一张皆有当然之则初岂有心为之哉
　　子食于有防者之侧未尝饱也
　　朱子曰临防哀不能甘也
　　子于是日哭则不歌
　　哭谓吊哭一日之内余哀未忘自不能歌也○谢氏曰学者于此二者可见圣人情性之正也能识圣人之情性然后可以学道○南轩曰临防则哀食何由饱哭者哀之至歌者乐之至二者不容相袭学者法圣人而勉之亦足以养忠厚之心也
　　子与人歌而善必使反之而后和之
　　朱子曰反复也必使复歌者欲得其详而取其善也而后和之者喜得其详而与其善也此见圣人气象从容诚意恳至而其谦逊审宻不掩人善又如此盖一事之微而众善之集有不可胜旣者焉读者宜详味之
　　子温而厉威而不猛恭而安
　　朱子曰厉严肃也人之徳性本无不备而气质所赋鲜有不偏惟圣人全体浑然隂阳合徳故其中和之气见于容貌之间者如此门人熟察而详记之亦可见其用心之宻矣抑非知足以知圣人而善言徳行不能记故程子以为曽子之言学者所宜反复而玩味也
　　陈司败问昭公知礼乎孔子曰知礼孔子退揖巫马期而进之曰吾闻君子不党君子亦党乎君取于吴为同姓谓之吴孟子君而知礼孰不知礼巫马期以告子曰丘也幸茍有过人必知之
　　朱子曰孔子不可自谓讳君之恶又不可以娶同姓为知礼故受以为过而不辞○吴氏曰鲁盖夫子父母之国昭公鲁之先君也司败又未尝显言其事而遽以知礼为问其对之宜如此也及司败以为有党而夫子受以为过盖夫子之盛徳无所不可也然其受以为过也亦不正言其所以过初若不知孟子之事者可以为万世之法矣○南轩曰他国之大夫问吾国之君知礼与否则但可告之以知礼而已及巫马期以司败之言告则又岂可谓取同姓为知礼哉若言为君隠之意则浅露已甚而失前对之本意矣故但引已之过而已然而取同姓之为非礼其义固已在其中矣圣人辞气之间其天地造化欤○愚按圣人之言如元气之运浑然无迹而春生秋杀嘿寓其中如对王孙贾媚灶之问答阳货懐宝迷邦之诮皆此类也虽非学者所可望而及然优游讽咏涵浸而不已则其所以转移变化于防防之中者其益可胜计哉
　　子见齐衰者冕衣裳者与瞽者见之虽少必作过之必趋
　　范氏曰圣人之心哀有防尊有爵矜不成人其作与趋盖有不期然而然者尹氏曰此圣人之诚心内外一者也○南轩曰爱敬生于中而形于外惟圣人为能有常而无失于齐衰哀有防也于冕衣裳贵达尊也于瞽者矜困穷也推之则帝王所以治天下之纲要亦在是也
　　乡党孔子于乡党恂恂如也似不能言者
　　程子曰乡党一篇形容圣人动容周旋甚好使学者宛然如见圣人○杨氏曰圣人之所谓道者不离乎日用之间也故夫子之平日一动一静门人皆审视而详记之尹氏曰甚矣孔门诸子之耆学也于圣人之容色言动无不谨书而备録之以贻后世今读其书即其事宛然如圣人之在目也虽然圣人岂拘拘而为之者哉盖盛徳之至动容周旋自中乎礼耳学者欲潜心于圣人宜于此求焉○朱子曰恂恂信实之貌似不能言者谦卑逊顺不以贤知先人也乡党父兄宗族之所在故孔子居之其容貌辞气如此○南轩曰此篇所记于夫子言语容貌衣服饮食之际可谓察之精矣门人亦善学圣人哉盖圣人之道如是其高深也茫然测度惧夫泛而无入徳之地也故即其显见之实而尽心焉存而味之则而象之于此有得则内外并进体用不离而其高深者可以驯致矣
　　其在宗庙朝廷便便言唯谨尔
　　便便辩也宗庙礼法之所在朝廷政事之所出言不可以不明辩故必详问而极言之但谨而不放尔○此一节记孔子在乡党宗庙朝廷言貌之不同
　　朝与下大夫言侃侃如也与上大夫言訚訚如也此君未视朝时也侃侃刚直也訚訚和悦而诤也
　　君在踧踖如也与与如也
　　君在视朝也踧踖恭敬不宁之貌与与威仪中适之貌张子曰与与不忘向君也亦通此一节记孔子在朝廷事上接下之不同也
　　君召使摈色勃如也足躩如也
　　摈主国之君所使出接宾者勃变色貌躩盘辟貌皆敬君命故也
　　揖所与立左右手衣前后襜如也
　　与立谓同摈者也揖左人则左其手揖右人则右其手襜整貌
　　趋进翼如也
　　疾趋而进张拱端好如鸟舒翼
　　宾退必复命曰宾不顾矣
　　纾君敬也○此一节记孔子为君摈相之容○黄氏曰色勃足躩被命之初也揖也趋进也行礼之际也宾退礼毕之后也皆天理之节文所当然也至于揖之左右衣之前后手之翼如皆礼文之至末者圣人于此动容周旋无不中礼盛徳之至从心所欲不逾矩也门人弟子亦必审观而详记之可谓善学者矣
　　入公门鞠躬如也如不容
　　鞠躬曲身也公门高大而若不容敬之至也
　　立不中门行不履阈
　　中门中于门也谓当枨闑之间君出入处也谢氏曰立中门则当尊行履阈则不恪
　　过位色勃如也足躩如也其言似不足者
　　位君之虚位谓门屏之间人君宁立之处所谓宁也君虽不在过之必敬不敢以虚位而慢之也言不敢肆也○南轩曰君不在焉而庄敬也如此则其事君之诚可知矣
　　摄齐升堂鞠躬如也屏气似不息者
　　礼将升堂两手抠衣使去地尺恐蹑之而倾跌失容也屏藏也息鼻息出入者也近至尊气容肃也
　　出降一等逞顔色怡怡如也没阶趋进翼如也复其位踧踖如也
　　等阶之级也逞放也渐逺所尊舒气解顔怡怡和悦也没阶下尽阶也趋走就位也复位踧踖敬之余也此一节记孔子在朝之容
　　执圭鞠躬如也如不胜上如揖下如授勃如战色足蹜蹜如有循
　　圭诸侯命圭聘问邻国则使大夫执以通信如不胜执主器执轻如不克敬慎之至也上如揖下如授谓执圭平衡手与心齐高不过揖卑不过授也战色战而惧也蹜蹜举足促狭也如有循记所谓举前曳踵言行不离地如縁物也
　　享礼有容色
　　享献也旣聘而享用圭璧有庭实有容色和也仪礼曰发气满容
　　私觌愉愉如也
　　私觌以私礼见也愉愉则又和矣○此一节记孔子为君聘于邻国之礼也
　　君子不以绀緅饰
　　绀深青杨赤色齐服也緅绛色三年之防以饰练服饰领縁也
　　红紫不以为亵服
　　红紫间色不正且近于妇人女子之服也亵服私居服也言此则不以为朝祭之服可知
　　当暑袗絺绤必表而出之
　　欲其不见体也诗所谓蒙彼绉絺是也
　　缁衣羔裘素衣麑裘黄衣狐裘亵裘长短右袂狐貉之厚以居去防无所不佩非帷裳必杀之羔裘冠不以吊吉月必朝服而朝
　　吉月月朔也孔子在鲁致仕时如此○此一节记孔子衣服之制
　　齐必有明衣布
　　齐必沐浴浴竟卽着明衣所以明洁其体也以布为之此下脱前章寝衣一简
　　必有寝衣长一身有半
　　齐主于敬不可解衣而寝又不可着明衣而寝故别有寝衣其半盖以覆足○从程子说移附此
　　齐必变食居必迁坐
　　变食谓不饮酒不茹荤迁坐易常处也此一节记孔子谨齐之事○杨氏曰齐所以交神故致洁变常以尽敬
　　食不厌精脍不厌细
　　食精则能养人脍麤则能害人不厌言以是为善非谓必欲如是也
　　食饐而餲鱼馁而肉败不食色恶不食臭恶不食失饪不食不时不食
　　饐饭伤热湿也餲味变也鱼烂曰馁肉腐曰败色恶臭恶未败而色臭变也饪烹调生熟之节也不时五谷不成果实未熟之类此数者皆足以伤人故不食
　　割不正不食不得其酱不食
　　割肉不方正者不食造次不离于正也汉陆续之母切肉未尝不方断葱以寸为度盖其质美与此暗合也食肉用酱各有所宜不得则不食恶其不备也此二者无害于人但不以嗜味而茍食耳
　　肉虽多不使胜食气惟酒无量不及乱
　　食以谷为主故不使肉胜食气酒以为人合欢故不为量但以醉为节而不及乱耳程子曰不及乱者非唯不使乱心志虽血气亦不可使乱但浃洽而已可也
　　沽酒市脯不食
　　沽市皆买也恐不精洁或伤人也与不尝康子之药同意
　　不撤姜食
　　姜通神明去秽恶故不撤
　　不多食
　　适可而止无贪心也
　　祭于公不宿肉祭肉不出三日出三日不食之矣助祭于公所得胙肉归卽颁赐不俟经宿者不留神惠也家之祭肉则不过三日皆以分赐盖过三日则肉必败而人不食之是亵鬼神之余也
　　食不语寝不言
</div>
    <div class="pagination">
<a href="西山读书记_page58.html">上一页</a><span>...</span><a href="西山读书记_page54.html">54</a><a href="西山读书记_page55.html">55</a><a href="西山读书记_page56.html">56</a><a href="西山读书记_page57.html">57</a><a href="西山读书记_page58.html">58</a><span class="current-page">59</span><a href="西山读书记_page60.html">60</a><a href="西山读书记_page61.html">61</a><a href="西山读书记_page62.html">62</a><a href="西山读书记_page63.html">63</a><a href="西山读书记_page64.html">64</a><span>...</span><a href="西山读书记_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
