<!DOCTYPE html>
<html>
<head>
    <meta charset="UTF-8">
    <title>新语校注 - 第 32 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新语校注 - 第 32 页/共 33 页</h1>
    <div class="content">　　黄式三读徐刊陆氏新语
　　王仲任论衡屡称陆贾新语，其二十九案书篇云：「新语陆贾所造，董仲舒相被服焉，皆言君臣政治得失，言可采行，事美足观，鸿智所言，参贰经传，虽古圣之言，不能过增。」其推誉可谓至矣。慎微篇云：「说道者所以通凡人之心，而达不能之行，道者人之所行也。夫大道履之而行，则无不能，故谓之道。」郑君注礼中庸、朱子注论语皆用之。资执篇云：「名木生于深山之中，商贾所不至，工匠所不窥，知者所不见，见者所不知。」又云：「人君莫不知求贤以自助，近贤以自辅，然圣贤或隐于田里，而不预国家之事，乃观听之臣不明于下，则闭塞之讥归于君。」反复诸篇，感慨系之。式三家藏旧钞本有「揖臣」「筑民」诸印，其书与汉魏丛书同本，中有稍异，后得徐天池所刊本，较钞本为胜，辩惑篇第五自「邑土单于强齐，夫用人若彼，失人若此，然定公不觉悟」起，至「不操其柄，则无以制其刚」止，皆旧本慎微第六之错简，读之文顺意适；知古书错讹，类此者多，恨不能多得古本以校正之。（儆居集四读子集一）
　　谭献复堂日记卷四
　　阅陆贾新语，义富文密，七十子之绪言，非必陆生所创。篇体颇有似东方朔者，而法语为多。宋于庭浮溪精舍丛书中有校本。
　　汪之昌书新语后
　　陆贾撰新语，具详马、班书贾传中，艺文志着录于儒家。案：自战国时横议蜂起，儒术几为天下裂，论者谓汉武表章六经，儒术渐近于古，爰开一代崇儒之规模。吾谓汉高过鲁，以太牢祠孔子，实为后来崇儒肇基；而汉高之崇儒，当以称说诗、书者，朝夕于左右。考汉高初起时，与共周旋者，微论贩缯屠狗徒所不知，刀笔吏所未习，即义士如张苍，绪正者律历，叔孙通号儒者，进言罔非大猾壮士；独陆贾以行仁义，法先王为言，见于此十二篇中者，陈说古事，每引经文以证成其义，于春秋、论语，见采尤多。殆以春秋经孔子所笔削，论语记孔子之言行，凡为儒者准绳在斯。案：王充论衡本性篇引陆贾曰：「天地生人也，以礼义之性，人能察己所以受命，则顺，顺谓之道。」今新语并无此文，似非完书。考艺文志陆贾二十三篇，殆统贾之论述计之，新语则定箸为十二篇，论衡所引，安知非在新语外十一篇中？考意林引新语八条，其见文选注五条，虽或与此本微别，大致无甚悬殊，是唐人所见新语，即此十二篇本矣。夫汉初箸述流传完本，于今殊罕，其为儒家者流尤罕；况贾撰斯书，尚在汉武表章六经之先，守先王之道，以待后学，不可谓非有志之士矣。此本篇数，揆之马、班两家，亦复相符，爰书数语于后。（青学斋集卷二十三）
　　唐晏陆子新语校注序
　　自始皇灭学，负大疚于天下，至今谈古籍之亡，必归其疚于始皇。然以史考之，始皇三十四年，李斯上言烧书，三十五年，坑儒于骊山，此后三年，二世之二年而秦亡，又后五年，汉高即位，其间不过八年耳。陆生以客从高祖，时已在学成之后。或者谓陆生为荀卿弟子，然则陆生固及见全经矣，其视汉初诸儒抱残守缺者何如？故其说经之言，与汉人不同，而说谷梁尤精；世以谷梁学出申公，乌知申公尚在陆生后乎？今人知重公羊，而以董生为巨子；不知公羊齐学也，为历下游士之余绪，谷梁鲁学也，为阙里诸儒之雅言，而陆生为谷梁大师，又前乎董公，人知重董，而不知重陆，傎矣。陆生之书，自隋、唐志皆着于录，颜师古注陆生传云：「其书今现在。」文选注亦引之，至宋崇文总目尚有之，南宋人书目，则未之见，殆亡于靖康之乱矣。比及明代，其书复出，非复出也，亡于南，存于北耳。金、元史不志艺文，是以存亡无考。今代所传汉魏丛书本，讹脱之处，均经妄人改失。余得明范氏天一阁刻本，虽讹误不免，而第六篇中有第五篇错简一段，汉魏丛书本妄改，不复可寻，范本则起止宛然。后复见子汇本，则第五篇完然不误，又胜范本。又汉魏本十二篇之末，脱字累累，不可以句，范本存字固多，而子汇本尤多，遂合三本，正其讹误，补其脱字，间引他书，以为注释，虽未必有当大雅，而亦可云首辟蚕丛矣。夫高帝木强人也，又不悦儒，卒之，陆生陈书，未尝不称善，遂能以太牢祀阙里焉，汉代重儒，开自陆生也。迨其末季，王莽不臣，而杨雄颂美功德，言无实，法言、太玄，亦儒林之侧调也，乃千载下法言昭昭，新语冥冥，亦事理之难解者也。漯川居士唐晏自叙于海上飞尘小驻。（据龙溪精舍校刊本）
　　案：扉页纪年为丁巳夏五，则一九一七年也。
　　又陆子新语校注跋
　　陆氏此书，见于汉、唐志，及崇文总目，流传有序，决无可疑。乃四库提要独引汉书司马迁传迁取此书作史记之言，而是书之文不见史记为疑；不知史记载赵高指鹿为马事，正本之此书也。提要又以此书引谷梁传，谓谷梁传武帝时方出；不知陆氏着此书，去秦焚书纔六年耳，其所读者，未焚之谷梁传也，至武帝则为再出矣。故所引者，今本无之也。提要又疑自南宋以后，不见着录；则杨铁崖序山居新语固引及此书，且云而今见在，则不得云南宋后无之也。提要之疑，全无影响，而今世和之者多，不得不为分辨之如此。涉江唐晏跋。（据龙溪精舍校刊本）


　　附录四　　史记汉书陆贾传合注
　　史记卷九十七郦生陆贾传第三十七，汉书卷四十三郦陆朱刘叔孙传第十三。史记太史公自序：「结言通使，约怀诸侯，诸侯咸亲，归汉为藩辅。作郦生陆贾列传第三十七。」汉书叙传：「……贾作行人，百越来宾；从容风议，博我以文。……述郦陆朱娄叔孙传第十三。」注：「李奇曰：『作新语也。』师古曰：『论语称颜回喟然叹曰：夫子博我以文。谓以文章开博我也。此言陆贾尝之越也。从音千容反，风读曰讽。』」齐召南曰：「师古谓从容二句亦指使越，非也。此二句指贾着新语，每奏一篇，高祖称善。李说得之。」
　　陆贾者〔一〕，楚人也〔二〕。以客从高祖定天下，名为有口辩士〔三〕，居左右，常使诸侯。
〔一〕　汉书无「者」字。
〔二〕　索隐：「案：陈留风俗传云：『陆氏，春秋时陆浑国之后。晋侯伐之，故陆浑子奔楚。贾其后。』又陆氏谱云：『齐宣公支子达，食菜于陆。达生发，发生皋，适楚。贾其孙也。』」器案：元和姓纂十一屋：「陆，齐宣王田氏之后。宣王封少子通于平原陆乡，因氏焉。汉大中大夫陆贾，子孙过江，居吴郡吴县。」唐书宰相世系表同，「陆乡」上有「般县」二字。陆氏谱之「齐宣公」，当作「齐宣王」，盖此乃田氏之齐，非太公之齐也。陆浑氏则戎姓，晋侯谓晋顷公，晋灭陆浑，陆浑子奔楚，见左传昭公十七年。陈留风俗传谓贾为陆浑子之后，非是。
〔三〕　「名为有口辩士」，汉书作「名有口辩」，说苑奉使篇与史记同。师古曰：「时人皆谓其口辩。」泷川资言史记会注考证（以下简称考证）曰：「艺文类聚（案见卷五十三）引史无『士』字，与汉书合。」
　　及高祖时〔一〕，中国初定，尉他〔二〕平南越，因王之〔三〕。高祖使陆贾赐尉〔四〕他印为南越王。陆生〔五〕至，尉他魋结〔六〕箕倨〔七〕见陆生。陆生因进说他〔八〕曰：「足下〔九〕中国人〔一０〕，亲戚〔一一〕昆弟坟墓在真定〔一二〕。今足下反天性〔一三〕，弃冠带〔一四〕，欲以区区〔一五〕之越与天子抗衡〔一六〕为敌国，祸且及身矣。且夫秦失其政〔一七〕，诸侯豪桀并起，唯〔一八〕汉王先入关，据咸阳。项羽倍约〔一九〕，自立为西楚霸王〔二０〕，诸侯皆属，可谓至强〔二一〕。然汉王起巴、蜀〔二二〕，鞭笞天下〔二三〕，劫略诸侯〔二四〕，遂诛项羽灭之〔二五〕。五年之闲，海内平定。此非人力，天之所建也。天子闻君王王南越，不助天下诛暴逆〔二六〕，将相欲移兵〔二七〕而诛王〔二八〕；天子怜百姓新劳苦，故〔二九〕且休之，遣使臣授君王印，剖符通使〔三０〕。君王宜郊迎〔三一〕，北面〔三二〕称臣，乃欲以新造〔三三〕未集〔三四〕之越，屈强于此〔三五〕。汉诚闻之，掘烧王先人冢〔三六〕，夷灭宗族〔三七〕，使一偏将〔三八〕将十万众临越，则〔三九〕越杀王降汉，如反复手耳〔四０〕。」
〔一〕　汉书无「及高祖」三字，艺文类聚引史记，与汉书同。
〔二〕　索隐：「赵他为南越尉，故曰『尉他』。他音驼。」正义：「他，音徒何反。赵他，真定人，为龙川令，南海尉任嚣死，使他尽行南海尉事，故曰尉他。后自立为南越王。」（据会注考证本）案：汉书、说苑奉使篇作「佗」，师古曰：「佗，音徒何反。」张文虎校史记札记曰：「柯，凌本作『佗』，下同。」
〔三〕　史记南越列传：「南越王尉佗者，真定人也，姓赵氏。秦时已并天下，略定扬、越，置桂林、南海、象郡，以谪徙民，与越杂处十三岁。佗，秦时用为南海龙川令，至二世时，南海尉任嚣病且死，召龙川令赵佗语曰：『闻陈胜等作乱，秦为无道，天下苦之，项羽、刘季、陈胜、吴广等，州郡各共兴军聚众，虎争天下，中国扰乱，未知所安，豪杰畔秦相立。南海僻远，吾恐盗兵侵地至此，吾欲兴兵绝新道，自备，待诸侯变，会病甚；且番禺负山险，阻南海，东西数千里，颇有中国人相辅，此亦一州之主也，可以立国。郡中长吏，无足与言者，故召公告之。』即被佗书，行南海尉事。嚣死，佗即移檄告横浦、阳山、湟溪关曰：『盗兵且至，急绝道，聚兵自守。』因稍以法诛秦所置长吏，以其党为假守。秦已破灭，佗即击并桂林、象郡，自立为南越武王。」
〔四〕　汉书无「陆」字「尉」字，艺文类聚引史记同汉书。考证曰：「高山寺本，『陆贾』作『陆生』。」案：此为汉十一年事。
〔五〕　汉书「陆生」作「贾」。说苑同史记。案：汉人言生或言先，犹言先生。史记儒林传：「言诗于鲁则申培公，于齐则辕固生。」正义：「公、生，其处号也。」又曰：「言尚书自济南伏生。言礼自鲁高堂生。」索隐：「谢承云：『秦氏季代，有鲁人高堂伯。』则伯是其字。云生者，自汉已来，儒者皆号生，亦先生省字呼之耳。」又匈奴传：「其儒先以为欲说，折其辩。」集解：「先，先生也，汉书作『儒生』也。」汉书高帝纪上：「以魏地万户侯封生。」师古曰：「生，犹言先生。」又晁错传：「学申、商刑名于轵张恢生所。」（史记晁错传作「张恢先」，集解：「徐广曰：『先即先生。』」）又：「公卿言邓先。」师古曰：「邓先，犹言邓先生也。」又梅福传：「夫叔孙先非不忠也。」师古曰：「先，犹言先生也。」又霍光传先言茂陵徐生，人为徐生上书则称茂陵徐福。又贡禹传：「朕以生有伯夷之廉，史鱼之直。」下文载诏语，凡七称生，师古曰：「生，谓先生也。」经典释文叙录：「鲁扶卿，郑云扶先，或说，先，先生。」
〔六〕　集解：「服虔曰：『魋音椎。今兵士椎头结（汉书注引作「髻」）。』」索隐：「魋，直追反。结音计。谓为髻一撮似椎为结之，故字从结。且案：其『魋结』二字，依字读之亦得。谓夷人本被发左衽，今他同其风俗，但魋其发而结之。」师古曰：「结读曰髻。椎髻者，一撮之髻，其形如椎。」今案：说苑作「椎结」。
〔七〕　艺文类聚引史记「倨」作「踞」，与汉书同。师古曰：「箕踞，谓伸其两脚而坐。亦曰箕踞，其形似箕。」齐树楷史记意曰：「尉他箕踞见陆生，与高帝洗足见郦生，相映。」
〔八〕　汉书、说苑无「进」字，艺文类聚引史记同汉书。
〔九〕　酉阳杂俎前集一礼异：「秦、汉以来，于天子言陛下，于皇太子言殿下，将言麾下，使者言节下、毂下，二千石长史言阁下，父母言膝下，通类相称言足下。」（「称言」原作「言称」，今从类说本）事物纪原公式姓讳部：「异苑曰：『介之推逃禄，抱树烧死。文公拊木哀嗟，伐而制屐，每怀其功，俯视其屐曰：悲乎足下。』足下之称，当缘此尔。史记，战国之士，或上书时君，或谈说君前，及相与论难，多相斥曰足下，盖自七国相承至今也。」
〔一０〕艺文类聚引史记「人」上有「之」字。王治皞史记榷参下：「陆生拏把尉他处，只在『真定人』（应曰「中国人」）三字。彼王粤，却也内顾。文帝修祠其亲冢，官其昆弟，真得怀远之法。」
〔一一〕古代称父母为亲戚。墨子节葬篇：「楚之南有炎人之国者，其亲戚死，●其肉而弃之，然后埋其骨，乃成为孝子。秦之西，有仪渠之国者，其亲戚死，聚柴薪而焚之，熏上，谓之登遐，然后成为孝子。」荀子议兵篇：「而其民之亲我，欢若父母。」新序杂事三作「驩然如父母」，（韩诗外传三作「欢如父子」）汉书刑法志作「欢若亲」。左传昭公二十年：「棠君尚谓其弟员曰：『……亲戚为戮，不可以莫之报也。』」亲戚，谓其父奢也。大戴礼记曾子疾病篇：「曾子曰：『亲戚既没，虽欲孝，谁为孝？』」史记五帝本纪：「尧二女不敢以贵骄，事舜亲戚，甚有妇道。」正义：「亲戚，谓父瞽叟、后母、弟象、妹颗手等也。」
〔一二〕索隐：「赵地也。本名东垣，属常山。」
〔一三〕师古曰：「偝父母之国，无骨肉之恩，是反天性也。」
〔一四〕史记天官书：「内冠带，外夷、狄。」冠带谓华族，与四夷对言。汉书严助传：「越，方外之地，劗发文身之民也，不可以冠带之国法度理也。」文义与此同，正谓南越非冠带之国也。
〔一五〕师古曰：「区区，小貌。」
〔一六〕「抗」，汉书作「伉」，景佑本、武英殿本作「抗」，说苑亦作「抗」。索隐：「案：崔浩云：『抗，对也。衡，车軶上横木也。抗衡，言两衡相对拒，言不相避下。』」
〔一七〕「政」，汉书作「正」，师古曰：「正亦政也。」
〔一八〕「惟」，汉书作「唯」，古通。
〔一九〕「项羽」，汉书、说苑作「项籍」。「倍」，汉书作「背」，古通。
〔二０〕史记项羽本纪：「项王自为西楚霸王，王九郡，都彭城。」正义：「货殖传云：『淮以北，沛、陈、汝南、南郡为西楚也。彭城以东，东海、吴、广陵为东楚也。衡山、九江、江南、豫章、长沙为南楚。』孟康云：『旧名江陵为南楚，吴为东楚；彭城为西楚。』」
〔二一〕汉书「强」下有「矣」字。
〔二二〕史记项羽本纪：「项王、范曾疑沛公之有天下，业已讲解，又恶负约，恐诸侯叛之，乃阴谋曰：『巴、蜀道险，秦之迁人皆居蜀，乃曰，巴、蜀亦关中地也。』故立沛公为汉王，王巴、蜀、汉中，都南郑。」正义：「括地志云：『南梁州所理县也。』」又高祖本纪：「负约，更立沛公为汉王，王巴、蜀、汉中，都南郑。」正义：「梁州，本汉中郡，以汉水为名。」集解：「徐广曰：『三十二县。』」张文虎曰：「集解三十二县，旧刻作『四十二县』，汉书云『四十一县』，汉纪同，据汉志，汉中郡十二县，蜀郡十五县，巴郡十一县，则共三十八县。」
〔二三〕文选贾谊过秦论：「执敲扑以鞭笞天下。」鞭笞，犹今言鞭挞。
〔二四〕汉书、说苑作「劫诸侯」。器案：此即史记高纪所言「汉王以故得劫五诸侯兵遂入彭城」也。（史记叔孙通传：「汉二年，汉王从五诸侯入彭城。」）汉书高纪：「汉王以故得劫五诸侯兵。」（又汉王数羽之十大罪，有云：「擅劫诸侯兵入关，罪三也。」）史记项羽本纪作「汉王部五诸侯兵，凡五十六万人，东伐楚。」集解：「徐广曰：『一作劫。』」索隐：「按汉书，见作『劫』字。」正义：「凡兵初降，士卒未有指麾，故须劫略而行。」则正释「部」为「劫略」也。汉纪作「汉王率诸侯之师凡五十六万人」，通鉴亦作「汉王以故得率诸侯兵凡五十六万人」。项羽本纪下文又云：「独鲁不下，汉乃引天下兵欲屠之。」又太史公曰：「三年遂将五诸侯灭秦。」然则劫字自有部、将、率之义，而单言之曰劫，复言之则曰劫略也。
〔二五〕汉书、说苑无「灭之」二字。
〔二六〕汉书此句上有「而」字。
〔二七〕左传宣公十二年：「晋师右移，上军未动。」杜预注：「言余军皆移去，唯上军在。」则移兵犹言出师也。
〔二八〕考证：「枫山本『诛王』作『诛君王』。」
〔二九〕汉书、说苑无「故」字。史记南越列传：「高帝已定天下，为中国劳苦，故释佗弗诛。」
〔三０〕史记南越列传：「汉十一年，遣陆贾因立佗为南越王，与剖符通使，和集百越，毋为南边患害，与长沙接境。」又高祖本纪：「乃论功，与诸列侯剖符行封。」文选王子渊圣主得贤臣颂：「剖符锡壤，而光祖考。」张铣注：「剖，分也。符者，所以诸侯与天子分之，各执一契，举动所为，必合于契，然后承命而行之。」
〔三一〕师古曰：「郊迎，谓出郊而迎。」又司马相如传注师古曰：「迎于郊界之上也。」
〔三二〕史记田单列传：「王蠋布衣也，义不北面于燕。」谓北面称臣也。孟子万章上：「舜南面而立，尧帅诸侯北面而朝之。」
〔三三〕尚书君奭：「厥乱明我新造邦。」正义：「其治理足以明我新成国矣。」项羽本纪：「夫以秦之强，攻新造之赵。」
〔三四〕师古曰：「集犹成也。」案：尚书武成：「大统未集。」孔氏传：「大业未就。」汉书荆燕吴传赞：「天下未集。」师古曰：「
集，和也。」
〔三五〕正义：「屈强，谓不柔服也。」（据会注考证本）汉书作「
屈强」，师古曰：「屈音其勿反。屈强，谓不柔服也。」
〔三六〕汉书、说苑「冢」下有「墓」字。考证：「枫山本、三条本『冢』下有『墓』字，与汉书合。」
〔三七〕汉书、说苑作「夷种宗族」，师古曰：「夷，平也，谓平除其种族。」器案：由颜注则「夷种宗族」，实为不辞，疑汉书原文当作「夷种族宗」，今倒植耳。族读为族诛之族，战国策赵策上：「犯奸者身死，贼国者族宗。」族宗，谓族灭其宗也。族宗与夷种并言，文从字顺。
〔三八〕文选陈孔璋檄吴将校部曲文：「偏将涉陇，则建、约枭夷。」偏将，谓偏裨之将。
〔三九〕汉书「则」作「即」，古通。说苑同史记。
〔四０〕师古曰：「言其易。」器案︰杜甫贫交行：「翻手作云覆手雨。」即本此意，亦言翻云覆雨之易耳。翻、反古通。
　　于是尉他乃蹶然起坐〔一〕，谢陆生〔二〕曰：「居蛮、夷〔三〕中久，殊失礼义〔四〕。」因问陆生曰：「我孰与〔五〕萧何、曹参、韩信贤？」陆生曰：「王似贤〔六〕。」复〔七〕曰：「我孰与皇帝贤？」陆生曰：「皇帝起丰、沛，讨暴秦，诛强〔八〕楚，为天下兴利除害，继五帝、三王之业，统理中国〔九〕。中国之人以亿计，地方万里，居天下之膏腴〔一０〕，人众车轝，万物殷富，政由一家，自天地剖泮〔一一〕，未始有也〔一二〕。今王众不过数十万，〔一三〕皆蛮、夷，崎岖山海闲〔一四〕，譬若〔一五〕汉一郡，王何乃比于汉〔一六〕！」尉他大笑〔一七〕曰：「吾不起中国，故王此。使我居中国，何渠不若汉〔一八〕？」乃大说陆生〔一九〕，留与〔二０〕饮数月。曰：「越中无足与语〔二一〕，至生来，令我日闻所不闻〔二二〕。」赐陆生橐中装〔二三〕直千金，他送〔二四〕亦千金。陆生卒拜尉他为南越王〔二五〕，令称臣奉汉约〔二六〕。归报〔二七〕，高祖大悦〔二八〕，拜贾为太中大夫〔二九〕。
〔一〕　汉书无「尉」字。索隐：「苏林音厥。礼记：『子夏蹶然而起。』埤苍云：『蹶，起也。』」师古曰：「蹶然，惊起之貌也。音厥。」李慈铭曰：「案顾氏炎武云：『坐者，跪也。』似非。古人坐虽有训跪者，然此则与上郦生传『延郦生上坐谢之』一例，尉他初箕踞，至此蹶起端坐也。观其下云『我孰与皇帝贤』，则此时安肯遽向陆生跪乎？」
〔二〕　艺文类聚引史记「陆生」作「贾」，与汉书同。
〔三〕　艺文类聚引史记「夷」下有「之」字。
〔四〕　艺文类聚「义」作「仪」。
〔五〕　师古曰：「与，如也。」
〔六〕　考证曰：「高山寺本『似』作『已』。」汉书句末有「也」字。
〔七〕　汉书、说苑「复」下有「问」字。
〔八〕　说苑「强」作「强」。
〔九〕　汉书作「统天下，理中国」，说苑与史记同。
〔一０〕史记刘敬传，刘敬说高帝曰：「因秦之故，资甚美膏腴之地，此所谓天府者也。」索隐：「案战国策苏秦说惠王曰：『大王之国，地势形便，此所谓天府。』高诱注云：『府，聚也。』」案：天府，即此下文「万物殷富」之义也。
〔一一〕汉书、说苑「泮」作「判」，考证曰：「枫山本、三条本、柯维熊本、凌稚隆评林本『泮』作『判』，与汉书合。高山寺本作『泮』。」正义：「剖判，犹开辟也。」（据会注考证本）
〔一二〕汉书、说苑作「未尝有也」，师古曰：「言自开辟以来，未尝有也。」齐树楷曰：「又从陆生口中写高帝。」
〔一三〕汉书作「数万」，说苑同史记。
〔一四〕说苑作「踦山海之间」，字同。师古曰：「崎音丘宜反，岖音区。」考证曰：「高山寺本『山』作『小』。」
〔一五〕汉书「若」作「如」。
〔一六〕考证曰：「高山寺本、枫山本、三条本『何』下有『可』字。」案：说苑作「何可乃比于汉王」。
〔一七〕考证曰：「高山寺本『笑』作『叹』。」
〔一八〕汉书、说苑「渠」作「遽」，集解：「渠音讵。」索隐：「渠，刘氏音讵，汉书作『遽』字，小颜以为有何迫促不如汉也。」师古曰：「言有何迫促而不如汉也。遽音其庶反。」王若虚诸史辨惑曰：「何遽，犹言岂便也，与越大夫种言『何遽不为福』同意，而注云『有何迫促而不为』，非。」王念孙曰：「颜训遽为迫促，非也。遽亦何也，连言何遽者，古人自有复语耳。遽字或作讵、距、巨，又作渠，墨子公孟篇曰：『虽子不得福，吾言何遽不善，而鬼神何遽不明。」淮南人间篇曰：『此何遽不能为福乎？』韩子难篇曰：『卫奚距然哉。』秦策曰：『君其试焉，奚遽叱也。』（史记甘茂传作「何遽叱乎」）荀子王制篇：『岂渠得免夫累乎。』正论篇曰：『是岂讵知见侮之为不辱哉？』吕氏春秋具备篇曰：『岂遽叱哉？』庄子齐物论篇曰：『庸讵知吾所谓知之非不知邪？庸讵知吾所谓不知之非知邪？』（释文曰：「讵，徐本作巨，李云：『讵，何也。』」）淮南齐俗篇曰：『庸遽知世之所自窥我者乎？』史记张仪传曰：『且苏君在，仪渠能乎？』（索隐曰：「渠音讵，古字少，假借耳。」）或言何遽，或言奚遽，或言岂遽，或言庸遽，或言渠，其义一也。『何遽不若汉』，史记作『何渠不若汉』，则遽为语词而非急遽之遽明矣。」
〔一九〕说苑「说」作「悦」。考证曰：「高山寺本『说』作『悦』。」师古曰：「说读曰悦，谓爱悦之。」
〔二０〕说苑「留与」作「与留」。
〔二一〕考证曰：「枫山本、三条本『语』下有『及』字。」
〔二二〕师古曰：「言素所不闻者，日闻之。」
〔二三〕集解：「张晏曰：『珠玉之宝也。装，裹也。』」索隐：「橐音托。案：如淳云『以为明月珠之属也』。又案：诗传曰：『大曰橐，小曰囊。』埤苍云：『有底曰囊，无底曰橐。』谓以宝物以入囊橐也。」师古曰：「有底曰囊，无底曰橐。言其宝物质轻而价重，可入囊橐以赍行，故曰橐中装也。」周寿昌曰：「有底曰囊，无底曰橐，索隐引作埤苍语。案左僖二十八年传：『子职纳橐饘焉。』宣八年传：『赵盾见灵辄饿，为之箪食与肉，寘诸橐以与之。』是橐可盛食，无底何以能盛？说文：『橐，囊也。』殆与囊一物，而大小分耳。索隐引诗传曰：『大曰橐，小曰囊。』今毛传作『小曰橐，大曰囊』，是传写异也。埤苍语未然。」
〔二四〕「他」，汉书作「它」，说苑作「佗」。集解：「苏林曰：『非橐中物，故曰他送也。』」师古曰：「它犹余也。」
〔二五〕汉书作「贾卒拜佗为南越王」，说苑作「陆生拜尉佗为南越王」。考证曰：「高山寺本、枫山本、三条本、宋本、中统本、游本、毛本、吴校金板，『为』下有『南』字，与汉书合，当据补。」汉书高帝纪下：「十一年五月，诏曰：『粤人之俗，好相攻击。前时，秦徙中县之民（如淳曰：「中县之民，中国县民也。」）南方三郡，（如淳曰：「桂林、象郡、南海。」）使与百粤杂处，会天下诛秦，南海尉它居南方，长治之，甚有文理，中县人以故不耗减，粤人相攻击之俗益止，俱赖其力。今立它为南粤王。』使陆贾即授玺绶，它稽首称臣。」
〔二六〕汉书高帝纪上：「初，怀王与诸将约，先入定关中者，王之。」师古曰：「约，要也，谓言契也。」
〔二七〕考证曰：「枫山本、三条本，『报』下重『高祖』二字。」
〔二八〕汉书「悦」作「说」。师古曰：「『说』读曰『悦』。」
〔二九〕续汉书百官志二：「太中大夫，千石。本注曰：『无员。』」刘昭注：「汉官曰：『二十人，秩比二千石。』」案：百官志二：「光禄大夫，比二千石。本注曰：『无员。凡大夫、议郎，皆掌顾问应对，无常事，唯诏命所使。』」然则贾之拜太中大夫，盖掌应对也，故于文帝时又为太中大夫使南越。
　　陆生时时前说称诗、书。高帝骂之〔一〕曰：「乃公〔二〕居马上而得之〔三〕，安事诗、书！」陆生曰：「居马上得之，宁可以马上治之乎〔四〕？且汤、武逆〔五〕取而以顺守之〔六〕，文武并用，长久之术也。昔者，吴王夫差、智伯〔七〕极武而亡。秦任刑法不变，卒灭赵氏〔八〕。乡使秦已〔九〕并天下，行仁义，法先圣，陛下〔一０〕安〔一一〕得而有之？」高帝不怿而有惭色〔一二〕，乃谓〔一三〕陆生曰：「试为我着秦所以失天下，吾所以得之者何〔一四〕，及古〔一五〕成败之国〔一六〕。」陆生乃粗述存亡之征〔一七〕，凡着十二篇。每奏一篇，高帝未尝不称善〔一八〕，左右呼万岁〔一九〕，号〔二０〕其书曰新语〔二一〕。
〔一〕　案：汉高帝之辱骂儒生，非仅陆生一人而已，史记郦生传，骂郦生竖儒。又叔孙通传，叔孙通儒服，汉王憎之。又郦生传载里中骑士谓郦生曰：「沛公不好儒，诸客冠儒冠来者，沛公辄解其冠，溲溺其中，与人言，常大骂。未可以儒生说也。」其不好儒，可谓极矣；然终能亡秦灭楚，开炎汉数百年之基者，岂非以闻陆生之言而有惭色，及未尝不称善之故耶？然则陆生启沃之功，诚有大造于汉也。
〔二〕　吴曾祺涵芳楼文论曰：「文有叙述事要，而必出于他人口吻，则不得不力求其肖；若一一务从典雅，则抵牾必多，刘子玄所谓『怯书今语，勇效昔言』是也。然此，太史公最为绝技，他人莫之及。观高祖本纪，屡曰乃公，又曰而公，使后人见之，必想见嫚骂语气；令当日悉改为朕字，以符诏谕之体，岂不矞皇典重？然而语气全失。至陈涉世家云：『伙颐涉之为王沉沉者。』俨然是一村俗人语。『佳城荡荡，寇来不得上。』俨然是一滑稽人语，而当日并不以鄙俚为病。」
〔三〕　汉书无「而」字。「乃」作「乃」。
〔四〕　汉书无「之」字。齐树楷：「一言而高帝转，写陆生，正写高帝。」
〔五〕　考证曰：「枫山本、三条本，『逆』上有『以』字。」
〔六〕　牛运震史记评注曰：「『逆取顺守』四字，道理极深，似涉权术家言，实三代以后有天下者不易之道也。宋儒见此等语，必痛诋之矣。」许钟璐史记书后下曰：「陆贾、郦生、随何，皆战国策士之遗，以用于高祖，遂得竭其智，以显功名；而吾独多乎陆生之言也，其对高祖曰：『汤、武逆取而以顺守之，文武并用，长久之术也。』高祖谩骂腐儒，故人不敢以儒术进，如陆贾之言，尚未闻于汉廷也，惜当时君相未足语此。」
〔七〕　师古曰：「夫差，吴王阖闾子也，好用兵，卒为越所灭。智伯，晋卿荀瑶也，贪而好胜，率韩、魏共攻赵襄子，襄子与韩、魏约，反而丧之。夫音扶。差音楚宜反。」宋祁曰：「浙本注文，『宜』作『崖』。」
</div>
    <div class="pagination">
<a href="新语校注_page31.html">上一页</a><span>...</span><a href="新语校注_page27.html">27</a><a href="新语校注_page28.html">28</a><a href="新语校注_page29.html">29</a><a href="新语校注_page30.html">30</a><a href="新语校注_page31.html">31</a><span class="current-page">32</span><a href="新语校注_page33.html">33</a><a href="新语校注_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
