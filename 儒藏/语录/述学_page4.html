<!DOCTYPE html>
<html>
 <head>
  <meta charset="utf-8"/>
  <title>
   述学 - 第 4 页/共 4 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   述学 - 第 4 页/共 4 页
  </h1>
  <div class="content">
   云麾将军李思训碑所书厯官皆与史合史盖采碑以为传也思训尝为江都令李北海乃其县民其曰侄吏部尚书兼中书令集贤院学士修国史者林甫也林甫为思训弟扬州参军思诲之子开元二十二年五月林甫以黄门侍郎为礼部尚书同中书门下三品此则资浅望轻所谓以它官兼摄其名不正者也至二十四年十一月进兼中书令则巳为眞宰相而同中书门下三品之衔不复称之矣此则开元时之令式也其为吏部尚书则为二十七年四月事是时北海年六十有三此碑之立当在其后矣又八年而林甫构杜有邻狱北海遂以枉死文字之縁不足以庇其身林甫之贼虐葢可畏哉云麾碑书法出于大令变本加厉益为劲险其于用笔之法可谓发泄无余矣米元章赵子昻董元宰各以书雄一代其实皆从此碑得法故是碑实法书之津逮也
　　怀素草书千字文跋尾
　　怀素自题云贞元十五年年六十三当以开元二十五年生至贞元中已为尊宿郎官石书记在二十九年则人书俱老自叙帖所谓恨不与张顚长史同时是也右军草书正如德骥驰骋之气固而存之虔礼之讥子敬元章之议张旭正病其放尔此卷沈郁权竒生气勃勃而求以右军之法不失豪厘无复怒张之习可谓草法中兴书家之圣在于唐代惟书谱足以相抗往者安氏得书谱眞迹刻以行世世谓之千金帖此本可与之争席矣王澍给事尝谓右军以后惟智永草书千文孙过庭书谱足称继武可谓知言然余惜其未见此本也三家之学右军各不相谋譬如九方皋之相马得其精而忘其粗得其内而遗其外是所谓深造自得者然外此亦罕嗣音矣颜鲁公扬少师草书意外雄奇于右军要为别派尔日对此书莫名其美忆唐太宗论右军书云烟霏雾结状若断而恒聮凤翥鸾翔势如竒而反正可谓善于形容者矣请为素师诵之此跋为毕尚书作
　　高府君墓志跋尾
　　高力士太冯盎曾孙为延福养子延福无他才能以力士之故生与其宠没扬其名葢有天幸焉谁非人子苟欲保世亢宗尚念之哉汪中赠谦之学书并题孙季良见新唐书文苑传延福又有神道碑张燕公撰见文苑英华九百三十一卷志云开元十年卒年六十三碑作十二年年六十四未知孰是碑及唐书宦者传皆云名延福葢以字行也
　　定武石刻修禊叙铭
　　嗟余薄祜居贱且贫晩获此宝期没吾身存莫之敓亾或以殉哀而听之实为仁人
　　定武修禊叙箧铭
　　云门在梁昭陵以玉鲛龙守之舟行不覆
　　扬州营游击白公颂（并序）
　　古之政典自军将至于伍长皆取备于六乡之吏平日则治其夫家井牧饮射读法之事有故则授之兵而掌其征令于事无不当为故恩信在人周知闾阎之疾苦而所至有功兵农分而文武异其用武臣虽存心利物而势有所不得为故功葢天下而不足以得民心夫事不越职而道济于生人此公之所以不可及也公以侍卫厯官扬州营游击以恤以练士气旣作政肃人驯罔或羣饮哗于市者凡利民之事若迫于身宣德达情政无回隐追胥纠暴人告其心他吏或耽逸非度畏公清直辄逡巡敛迹虽臧谷妇子莫不尸而祝之洒然如出一口而公之德政尤在救火城市穷乡阳焰一发则匹马如风万人辟易而至腾踔火中燎及须睂指挥水龙应手而灭是以自公至而火不为菑夫兵犹火也先王以火政昭显天地之光明化腥臊而救时疾其利庶矣燎原之势不可向迩于是乎以生人之道杀人兵者凶器圣人作之以威不轨于是乎以杀人之道生人周以司爟隶夏官而掌行火之政令天生五材而并用之葢以兵火为官聮而公能举其职者也比之攻城野战剿民命以为名者其功为大诗曰凡民有丧匍匐救之岂非仁人之利哉蛰居发策每揽古贤人治绩和风甘雨成物乐生恨不生及其时讴咏其行事况在下风敢忘休烈公白氏名云上河内人颂曰
　　猨臂颀颀渥丹其颜骏马锦衣赫如神人吮创分甘即之也温嘻嘻出岀灼我头頟朱旗四麾烟销煤息荧惑风师呜喑却立原土不焦万瓦犹赤系鼓刲羊酺醵有怿作此好歌以纪文石
　　师君赞
　　日料盐谷千人以活旣安旣集归乎井溢（村名师姓所居）凡百君子视此淳德水毁木饥岁无我阨
　　褊箴
　　峭厉峻急不集其福泛爱容容游心自得弓张必弛以养其性在丑孰尊惟学之竞崋岳倚天其麓则平陂泽流恶不疾以清与为其高宁为其大廓如浑如庶无灾祸
　　朱先生学政记叙
　　乾隆三十六年先生以翰林院侍读学士提督安徽学政以十一月甲子到官旣岁考徧科考及安庆甫卒事用造册误左迁去在官凡二年先生敦厚有大度笃念故旧然廉正无所苟自其少时巳负盛名旣回翔翰林二十年为通人学士所归宿故所至常务扶树道教以人材经术名义为急于婺原得故岁贡生江永故处士汪烜上其书于朝且祀诸紫阳山合食于朱子于亳得陈烈女于阜阳得张烈女于和州得薛孝子为立碑冢上率有司以特牲祭其冢皆身不接其人其事不领于学官而激扬慨慕若恐不及旌门配祀潜德用光百世之下闻其事者感焉岂所谓树之风声者与信乎大贤之德长也先生教不一术其要以通经习小学为大端凡所甄引咸着于录尝慨史文阙略搜所部金石遗文得三百余通别为安徽金石志三卷拾遗刊谬俾古事昭晳于眞文忠公讲学丹阳及元张羽奉事不屈事尤核先生既被议天子仍置诸翰林领四库书局诸生乐先生之教而惜其去重念古者行人之职固以万民之礼俗政事教治刑禁之逆顺为一书反命于王以周知天下之政因属中次其事迹兼仿赵商郑志之例厘为四卷俾后之教者有所取法先生于人多所爱故居官常过于厚强其所不足而愼终如始则先生优为之矣旃蒙敦牂寎月谨叙
　　龙潭募建避风馆疏
　　江东之渡秦汉以上在江乘自齐澣开伊娄河乃下趋于京口而龙潭当其中为唐升州下蜀戍地往来者多取径焉地属句容治为句容城北行七十里至此入河又东北行二十里至龙趵州始岀大江又北行二十里至青山为仪征地又东行十里至新河江路自此止又东行十里至仪征城其江北上岸下船皆新河其江南上岸下船皆龙潭新河居民旅店相鳞次风不利则就宿焉故行者无所苦龙潭既去江远包以回沙复屿蓬苇蒲柳相参错故风水之信尝不得而悉及船达江口其地荒野无人迹而船率露版无篷不可以栖宿或雨雪日暮加之皇迫故颠风怒涛必犯险而渡焉当其时中流而灭没在望也号呼冤痛之声相闻也而势不能以中止举不訾之躯眀知其畏途也而蹈之至于并命鱼腹一瞑而万世不视是可哀也若其顚连惊悸病惑失志遂为弃人者又时时有之而财物之亡失则不足道巳今度龙趵洲之南高卭之地夏水所不至者造草屋三闲中祀江神召僧之强干愿悫者主之仿京口之制榜曰避风馆官为条教不可使胥役与其事凡南来之船遇风则止其下就宿者人三钱归之僧饮食听之贫者量减其数风止乃行于船钱勿有增损以龙潭埠戸领之如故且天险旣夷行者日多维舟人亦无不利焉此地旧为江船所停泊又句容漕船每岁经此交兑百物市易之利久而自滋若使居人稠聚更建汛地北对靑山营为江南屏蔽守望相助盗贼盐枭并得资其防缉至龙潭差役旣繁船多敝漏尚将召募红船二以备不虞今其力不能遽集也建屋之费约银二十两馆始建恐四方行旅不能知僧无所得食酌与薪米银十二两共应用银三十二两凡诸乐善之人幸相与成之呜呼人生实难况非死所井有人焉君子可逝是故无恻隐之心非人也易曰泽上有地临君子以教思无穷容保民无疆其所以使天下之民无一夫不被其泽者葢以是矣
　　与刘端临书
　　汪中再拜敬致端临足下曩者中与次卿为深友次卿没而中不复有岀境之交以为疾病死亡之际不能自必于一见适以负疚于朋友故不如其巳虽然中自里闬生长以至宦学四方道路之中所与朝夕游处者何可胜计而心许者无过三数人至于抗志希古尚友其人如及其时而与之进退揖让又何必于吾身亲见之而后为乐哉故中与端临闻名而思旣见而相许不数日而遽别离索之感常为愔结于心然念他山攻错之义诚使学业行谊表见于后世而人得知其相观而善之美则百年易尽而天地无穷今日之交乃非偶然离散之故又不足言也中见族兄观鲁道足下涵养宁静之言以为深中吾病相对咨嗟累日观鲁曰君往者不受人言而今心折刘君者有说与中曰往者人之立言其始欲摧我以求胜其卒归乎毁方以媚于丗是适足以发吾之激昻耳刘君欲吾养其德性而无骋乎血气此吾所以服也足下天资清粹穆然有道之人学问之事吾何闲然惟是居官莅事必求其实用毋使文法俗吏得以妄訾儒者至于犯颜敢谏仗节死义则必常持斯志以成吾浩然之气此小心愼密之久恒足以有为也自惟生平风义不当为世俗可市之言遂尔快意累累又朋友相字礼也故欲与端临行之天寒伏惟勉食自爱心慰远人临书惘然中再拜
　　与端临书
　　正月二十一日汪中顿首谨致端临大兄足下去年十月中得四月见寄一书知留京教学以待决科于足下谋生之计甚得即会试不可必或上馆得一教职亦足为养亲地贫不可长忍也正岁再得书知有是正文字数条惜未及指示一二中于经文亦有是正数处幸足下教之尧典光被四表伪孔传训光为充戴君云光当作横本与下句为对举中按郑君治古文尚书诗噫嘻笺云噫嘻乎能成周公之功其德已着至矣谓光被四表格于上下也周颂诗谱引此亦作光字噫嘻正义引注云言尧德光耀及四海之外此郑注也其非横字明矣汉书宣帝纪甘露二年陛下圣德充塞天地光被四表然则光又不可以充训也古音横黄同声黄从炗古光字则又不必易光为横也多方云天惟五年须暇之子孙于义不了周颂武正义引书云天惟五年须暇汤之子孙有一汤字其义方足文苑英华七百五十二卷朱敬则北齐文宣论则云须夏汤之子孙又以暇为夏义亦得通此异文不可不知也执金吾武荣碑亦世载德杨震碑亦世继明绥民校尉熊君碑亦世载德李翕西狭颂（今在成县）亦世赖福中常侍樊安碑亦世载德樊毅修华岳庙碑亦世克昌先生郭辅碑休矣亦世（并见隶释）亦世即奕世也然则大雅之不显亦世乃丕显奕世耳顾处士巳释不为丕其奕世则中所得也月令注有娠释文音身又音震然则诗大任有身载震载夙左氏传方震大叔身震并与娠同也礼记壹戎衣康诰及左传宣六年所引皆云殪戎殷殷衣郑注巳言之壹即殪之误也凡此诸条甚多惜不得一一为足下言之去年交歙程举人瑶田洪中书榜二君与金殿撰于戴君之学皆可云具体又长夏客江寜与钱少詹事相处日夕谈论甚契惜不能为足下详说之程君今在丰润时来都中客歙县会馆其人有体有用不可不内交之李成裕客彭侍郎幕中王怀祖竟无出山之志二人俱衰病侵寻日多鬰抑李君相见时每以足下笃信宋人为恨君子之学如蜕然幡然迁之未审比来进德修业亦尝发寤于心否所谕鸠集文字中亦素有此志然中之志乃在述学一书文艺又其末也道远会稀相思何巳诸惟珍玉不尽拳拳汪中顿首
　　上竹君先生书
　　八月二十三日门人汪中顿首奉书先生门下七月初剱潭至曾肃一书奉上嗣得诚斋先生书知入夏病疟甚惫因欲往歙省之计可谒先生于黄山适以秋热侵人老母旧疾举发是以不果来南望怅怅心靡所届在昔树人之计敬仲期以百年容善之臣秦穆思其有利眼前碌碌诸公非先生尚谁与任之哉是故责望愈深而引之愈力负累愈众而处之愈豪爱憎毁誉之端遇之而平恢奇慢易之习投之而融乞假沾被之情竭之而满然则先生葢亦乐乎此而不反也斯其所以大与中汨于习俗碌碌无成于古人为学之方至今岁始窥其门戸任重道远莫能自致羣疑众难就正末由其汲汲无欢可知也里中人事数月来颇为衰减光伯叩城竟以冻死楚望谈经终日未饭恐为其续柰何方公有事上之敬有下士之礼在公之门者程检讨及中皆其部民而中尤有赖焉被先生之荫无巳也呜呼人生而有羣于是有交相为用之势势迫而事起于是有作而致之之情以此知人生之难也寻珊竹公墓诗一卷呈上中久不亲丹椠数年不复作诗观之辄为失笑李朝阳者尝于程检讨座上见之其视中藐焉葢杜温夫其人也剱潭日常鬰郁中与之燕语以为非寿者之征今不知何如矣有书敢乞致之伏惟起居万福汪中顿首
　　上朱侍郎书
　　十二月十五日汪中叩头谨上夫子门下七月中纪纲北上奉到手书及犀角华荚聮舟器一件中母于七月朔弃养凡在远道俱未告哀故未敢赴于左右中方居苫由准之于礼非丧事不言故不获敬问起居今葬虽未举而时日淹迟巳当三虞卒哭之后意人事其可通乎母氏食贫守志于衰宗有再造之功中撰墓铭一篇表述先德鬻子之闵鲜民之哀具载于篇少暇当录一本呈上故兹不详及其石之首大书七字曰汪氏母劳苦之碑惟夫没从子之义凯风寒泉之思章于来世庶几不朽敢乞夫子衔名题之资于淸德以发幽光夫子其哀而许之乎巡抚毕侍郎今岁买书画七百余两参术之费丧葬之资咸取给焉诚可感也向蒙夫子为中致书是以及之中叩头
　　再有请者秀水郑赞善一代名德且与先师学士有渊源之旧身后有子三人皆贫不自立然淸门世学文行修饬其第三子师亮经年卧疾若存若亾第七子师靖寄食亳州仅能餬口第八子师愈才调最美比于赞善可云具体而微又善星命以之入世雅俗共赏向依金粮储粮储用财有坤道之吝啬今又卒官郑君益无所托表康成之里字任昉之孤不于夫子其谁望之且其人国子监生未有考校之事荐以一馆无嫌也夫子岂有意乎中与郑君久不相见时念之故敢陈乞幸垂意焉
　　与巡抚毕侍郎书
　　汪中顿首谨覆书年伯弇山先生阁下得手教及与盐政全公书窃以为阁下之德量古人未之有也何者古之人虽好士必见其人而后好之而阁下乃施之于其所不相识之人推是心也天下之士其有一人不被公之泽者哉比公移节河南岁事不登荒政具举饥而不害维古有之若大旱用作霖雨又云百姓望君如岁于公见之矣昔子产治郑西门豹治邺汲黯治淮阳黄霸治颍川虞诩治朝歌张全义治洛阳并以良绩光于史策公旣兼其地又兼其政邦家之光民之父母斯则中之所企注者耳中少日问学实私淑诸顾宁人处士故尝推六经之旨以合于世用及为考古之学惟实事求是不尚墨守所为文恒患意不称物文不逮意不专一体重蒙君子赏誉辄欲尽写所作以奉淸娯值夏暑侵人重以病目日月推迁竟无成绪夷门之报不在片言半词先生览其遗事亦可量中之心矣中向者于周秦古籍多所校正于墨子巳有成书诚不及先生所刊之精确不敢自匿所短谨録序目奉上又有后叙篇在季仇书中伏乞教之射阳石门画像东汉时物其石今在中家谨以打本二奉上东京梦华录何焯学士所校亦奉左右先生行部之日按籍而稽当用发深慨耳
　　与剑潭书
　　正月二十四日中白足下以孤子为母氏所成就克有闻于世凡其相习者与之言则必及其母凡其有文者则必求为之述其母记曰君子之所谓孝也者国人称愿然曰幸哉有子如此可谓孝也巳其子之谓欤虽然子之所望于人者不过状婺室之艰贞叙生我之劳瘁当世号为女宗国史懐其旧俗如是而止矣窃以为虚文无济未足以充子之志也以中所见大抵为寡妇者必寿其子苟成也则家必昌虽贫也必孝此天道之可知者然当始孤之日蒙穉无知其亲血气坚壮疾疢不作而饥寒愁痛斲削万端使不得一日遂其性洎其子成人授室门戸再造之日方思从容頥养以娱暮年而精力奄亡苶然槁木参苓梁肉无补于旣敝之身是忧患之日则其亲旣当之而以伤其生安乐之日则妻子仆妾皆得与享之而亲转不能坚其命岂非生人之至痛哉是虽日用三牲之养曾不若及其壮而日一再食之为美也孟子曰鳏寡孤独天下之穷民而无告者文王发政施仁必先此四者然吾观先王之世耆老孤子则司门遗人得以委积财物养之惟寡妇无闻（余夫授田见周官遂人及孟子闲民无常职转移执事见大宰及诗载芟疏蘧篨戚施侏儒蒙瞍聋聩官师之所材见晋语皆不及寡妇无逸谓文王惠鲜鳏寡约言之耳王制云皆有常饩与孟子同不知何王之制魏书食货志太和九年行均田法寡妇守制者虽免课亦授妇田列史此外所见当更考之）故大田多稼至于遗秉滞穗始得取之以为利而夫死妻穉子幼无大功之亲于是有同居不同居继父之服岂非人道之穷虽圣人亦不能事为之制欤议曰凡州县察其寡妇之无依者（必良家谨愿者）造屋一区为百闲闲各戸使居之命之曰贞苦堂外为门有守门者门左为塾凡其兄弟亲戚之男子来省者待于其所以其名族召之则出见之非是不得入妇有姑若子女三人者月给米一石钱二百终岁绵六斤布五匹其多少以是为差任以女工丝枲之事而酬其直门右为库有主藏者非六十以上不得充主门者亦如之择乡大夫之敦笃有智者总其事出入嬴缩之节官吏不得问焉（今苏州冬日赈粥即此法人甚頼之）门外为社有师一人凡孤子五岁至十岁者学焉命之曰孤儿社三年视其材分志趣而分授以四民之业然而必通孝经解字体至十六度能自食其力以次减其廪至二十则举而迁之于外其贤者能者旣老则使掌其堂之事各修其业以教社之子弟其富且贵者十分其赀而三入之堂讫于其身凡民杂犯自杖以下视其轻重而要之使入其财于堂远乡若有屋不入堂者听之廪之如在堂者此其大略也其它损益之惟其人（此事所忧者财不足耳经费之所岀不可豫定惟不宜置田以田有水旱之虞且须关白布政司也多一监临察核之法即生一吏胥耗蠧之弊驯至案牍滋而实意亾矣荀子曰有治人无治法吾子志之）是故哀苦蕉萃之状日聚而相习则夜哭之感不生而从一以终者众矣少蓄其力则老而不衰而孝子得以终其养矣幼有所长而督之以恒业则夫人思自奋而材智出矣国家法纪明备百度具举若养济院育婴堂漏泽园葢皆养生送死恤老慈幼以周万民囏阨也惟兹堂之设而风化以厉人材以起又非徒哀其茕独而巳往乾隆丙子桂林陈公巡抚江苏属年饥命节妇之贫者亲族共周恤之以全其操诚大臣之言矣然是时吾母子方流离乞食而三族之富人无问者无亦文告之感人者浅欤吾子志之它日得志或行之一府一县使四方以为法或吿于上而颁之天下以为令典使经世大法诗书所载三代圣王之所不及而今日行之后世考其良法善政而曰自汪某之为其母始惟其母之贤以至于是则所以贻之令名者岂有旣哉诗曰孝子不匮永锡尔类记曰博施备物可谓不匮矣夫是之谓大孝是谓得人之欢心以事其亲吾子勉之中怀斯痛剧于常人自以放废之身有母且不能养天地一罪人耳郁郁之心敢以望之足下凡孤子之得行其志者并以吿焉使当世不独有能为是言者则幸矣中白
　　与朱武曹书
　　汪中再拜武曹足下曽子有言往而不返者年也中往与成裕足下相见序其岁相次以九年惟足下无家室人事之累年壮而身逸则其为学也易矣有远见之识有淳笃之性有力学之志有父兄朋友之益是天以儒者之业责武曹也不可以不勉传曰民生在勤勤则不匮荀卿子曰锲而舍之朽木不折锲而不舍金石可镂盛年不再日力可惜愿足下之循序而持久尔中尝有志于用世而耻为无用之学故于古今制度沿革民生利病之事皆博问而切究之以待一日之遇下至百工小道学一术以自托平日则自食其力而可以养其廉耻即有饥馑流散之患亦足以卫其生何苦耗心劳力饰虚词以求悦世人哉此吾藐然常有独学之忧而愿与足下勉焉者也凡端临书所巳及者不复言足下可取视之前期相见未知何日窃在下风以俟嘉誉中再拜
　　繁昌县学宫后碑系（代繁昌县知县叶一彪作）
　　泽宫五迁卜兹其吉年百而踣高宇为垤作其秩祀唯哲是率民顺如流决湍倏忽我来自南旣筑旣营作则弗见乃逮其成贞石巍巍言树之坊直道缭垣周以棂星四阿重屋闳我享堂日光丽宇丹碧浮采高标隐空霞驳云靡椒壁朱尘曲奥潭潭昼入居阴在暑不炎松柏蒙翳有来鹤羣淸风舒陂璧水沄沄金峩虎负翠削当门东西房戸其下维庑先师国故明神攸处济济生徒比舍如鳞鼔箧升堂曳裾纡绅雒诵琅琅朱丝应节凉飙宵发淸扬四彻国不立学民曷以教凡此成劳用俾世效匪惟成之又润色之终事告备我其力之物嬗而敝孰绳其迹敢昭告于后人视此不忒
　　浙江始祀先蚕之神碑文（并序）
　　凡物生天地之闲其功可被于万民其精气着为列象则必有聪明睿知之人竭其心思变通以尽其利而后世奉以为神社稷五祀是其官也生民之业惟食与衣祈报由弭田事为多先啬司啬岁不乏享公桑所礼则维天驷意农祥昏觌适当蚕月取于同物比于龙见而雩而嫘祖之祀无闻周官放散是有遗典不然礼贵反本功无不报老妇贪人犹歆其祭况神黄帝之妃西陵氏之女方雷所出姬姓是宗淳化昆虫垂衣裳而天下治弼成内政其功如是岂有周人修阴礼而没其先妣者哉汉决以谶菀窳寓氏名实不经魏祀轩辕加牢无配秩宗不修其职学士莫考其文礼失则昏其来远矣宋氏南迁保聚江湖吴越之郊蔚为桑土蚕之丰歉利恒倍于穑事乾隆五十有九年三月寒雨洊至蚕比不登皇帝从浙江巡抚侍郎臣某之请立庙于杭州城东艮山门之右以奉先蚕人神同嗜屋而不坛嘉荐孔时无俟奉种于是自有熊以降绵越干纪始定为天子命祀领以祠官神灵受职大报冠带衣被天下之功创制显庸于斯为至其年十月臣中游学是土欣见嘉会用敢珥笔以美形容其辞曰咨古生民衣皮蓁蓁不田不渔或裸其身有物蠕蠕莫知其利天牖哲人曲为之制御我寒威亦昭行礼以蔽以章遂修人纪凡在能言自别攸始外薄四荒咸遵厥轨蔽前有知犹象以韠矧矣制器阙焉不食礼亡祭法诗失乐章民志靡依神用弗康百世以俟惟圣有作赫赫明命神具来格岁秩其常灵宇式启百职骏奔有牷有醴慎制国典三古所逸刊石海隅以为民极
　　巴予藉别传
　　予借故富家生而通敏眉目踈秀身纎而晳少好刻印务穷其学旁及钟鼎款识秦汉石刻遂工隶书劲险飞动有建宁延熹遗意又益搜古书画器用及琢研造墨究极精美罗列左右入室粲然其父弗善也颜其居曰可惜子藉不能改又善交游自通人名德胜流畸士下至工师乐伎偏材曲艺之美莫不一见洒然如旧相识周旋款密久而不衰或欺绐攫夺予藉惽惽不之校他日遇之则又如故予藉好棋及驰马度曲遇名山胜地佳时令节可喜可愕之事未尝不身在其闲竟数十年由是大亡其财且日病晚为人作书自给数年卖其碑刻尚三干金然其爱之弥甚节啬衣食时复买之乾隆五十八年夏游江都卒予藉虽贫以死然其声名流溢士大夫闲其遗迹所在有之惜在治生不在好古也是故埏埴以为器方圆具矣而天机不存焉巧工引手冥合自然览之者终日不能穷其趣然而不可施之以绳墨知此者可与语予藉矣余与予藉同岁而交深一别五年相距数千里余笃疾再生而予藉适至所欲与谈谐者何尽而竟不及一见而死岂余与予藉朋友之縁固止于是与悲夫予藉名慰祖歙之渔梁人卒年五十
　　叶天赐母汪氏家传
　　母汪氏歙之某村人年二十有一适同县处士叶君鼎熙未三月处士适兴化遘疾卒有遗腹孤逾八月而生始生母悲且喜曰天赐也遂以名其子家宿贫数遭艰窭母奉养老姑抚前妻女具有恩礼教其子严而有法日夜望其成立子幼每循墙立母辄以爪刻其尺寸视儿加长则喜始就傅随从父望龄于繁昌旣长而归母子骤不相识儿入门母见儿却立儿呼曰母安在母曰在此矣曰儿某也遂相抱持哭室中人皆哭天赐客四方力致甘旨于母取妇生子家以再立乾隆二十二年有司以母节行闻于朝凡妇人年未三十而寡更三十年得旌其闾先是母有姑王氏居嫠室四十余年以夫亡时年逾三十不得应旌典母曰礼子虽齐圣不先父食先姑苦节吾所逮事而吾顾以年受旌是妇葢其姑也人其谓我何天赐惧更请于巡抚侍郎胡恪靖公寳瑔疏王之节榜于家庙由是母之坊始立母卒年七十有四天赐执丧有礼与中久故因次其事
　　提督杨凯传
　　杨凯字赓起仪征人少喜读书所交多竒材剑客习知兵法圣祖时以武进士为干淸门侍卫从幸汤山赋诗称旨命与汪灏陈彭年等在武英殿编纂物类辑古略出补湖广督标中军守备迁镇筸前营游击鎭筸所在箐林溪洞红苗四出劫掠急则走匿吏不敢诘凯有知略所至悉知夷险地势多置闲谍人乐为用命其兵法尤善用竒野牛塘寨目龙老四龙老马恃险固甚横数至中军土桥坳杀人寨据山巅壁立二十余里四面崭岩如削前一径通人行窈冥幽仄盘曲上下官军肉薄仰攻无不死者凯得熟苗吴大武言山后有路人迹荒絶自此上至寨可十余里凯阴为部署会兼中营游击日调其兵至本营唱名巳而饮酒距超为乐贼易之不设备凯乃勒兵夜驰百二十里絶溪河七十余道未至寨二三里而止贼急乗险下木石而凯军去寨远不可得伤俄而铳数响四山鸟鎗火礟齐发尘焰涨天守备温如琦率兵自山后入其寨贼仓卒反走前后夹击大破之贼多烧杀及投崖死堑谷皆平获贼首数百人纵其余数千人为民寨遂墟中军狗补寨寨目吴老罗至泸溪劫人取质凯尽中左前右四营兵剿之久之未发沿途诸生苗数十寨阴为老罗耳目度官军即发非十日不至而凯濳率师五百别由乌巢河糯糖山用两日入其寨俘老罗归旣数日大路诸寨苗乃觉皆駴怖称天兵明年剿卡洞寨苗吴老卡吴老蠽营旣立凯便衣从十骑出营觇贼遇贼数千人至于是凯去营五十里矣乃麾其骑曰吾众寡不敌若止贼且不测即退是自败也遂据险接战会日暮救至收其兵而止凯曰贼度我方困必不复往兵法所谓攻其不备可一鼓擒也因急击虏之迁参将署辰州副将桑植土司某保靖土司彭御彬淫虐不法总督福敏请改设流官世宗命凯兼桑植副将以便宜摘印凯撽辰州协守备王肃文九溪协守备钮正己由九溪至桑植由桑植至保靖彭御彬闻之尽撤其众守桑植而凯率鎭筸右营参将王进昌永顺土司彭肇槐由北河至保靖获彭御彬并其党送长沙桑植由是遂溃彭肇槐亦因凯请以永顺归内地并其地为永顺府永顺保靖龙山桑植县凯更为永顺副将明年迁鎭筸鎭总兵湖北美容土司田旻如横恶不道结忠建等十九土司侵慈利石门县抗命不出对质勅凯讨之凯度旻如兵精而众不附急则死斗缓则可不战而下乃整兵压其地驰使谕其下曰旻如重敛淫刑苦役以逞其欲慈父孝子忍死而莫之抗者岂其力不足以制一土官哉尊天子之命吏畏国法也皇上不忍百姓无罪将去其疾而旻如保险跳梁抗拒王命是作贼也百年无事食其土之有以长子孙民皆王臣受国恩厚矣党恶不义逆命不祥且焉用养害以自戚也夫内脱其苛虐而外享忠顺之名孰与助寇仇以陷大戮乎未几其下果缚旻如出旻如畏罪缢死遂定其地不戮一人以其地为鹤峯州长乐县忠建等十九土司亦请归土官印以其地为施南府施恩宣恩来凤威丰利川建始县贵州台拱丹江红苗乱接壤鎭筸凯控扼险阻首尾援击贼以穷蹙大兵乗之得就戡定当是时镇兵尽出所在红苗啸聚谋乗虚窃发城中人汹汹凯急募兵数百人日夜四出巡徼所至变其旗帜衣服以次践更羣苗疑募兵大集惮不敢发人心以安天子数下书褒美赏赐甚渥今上即位迁湖广提督凯由守备两任游击三任副将一任总兵至提督歴二十年终始不出湖广凡破寨三改土司二十有三辟府二州一县十有一夷夏詟服威信大着苗民终其身不复乱总督史贻直以事劾其失职凯上疏自辨且不即受代由是革职乾隆十六年天子南巡至髙邮召见凯命仍以总兵用从幸杭州授河南河北鎭总兵会泽州水涨注丹沁河决河内武陟二县凯督兵塞之具以事闻其后归仁利济二渠又决坏怀庆护城堤十余丈而薪尽不属凯出布帛数万裹土下卒塞之后数日巡抚鄂容安至劾其干预民事且以密旨示人遂再革职二十五年与贺皇太后万寿命降二等给衔卒年八十二凯执丧尽礼喜接士大夫兄谦为天津鎭总兵縻饷数千金凯倾其资偿之子二甲寛甲更名文渊成进士
　　论曰土司自唐宋以来因乱抚定其地假其兵力遂羁縻之固非神明之后有功德于民如古诸侯封建也后世恃险与富虐害生民天讨旣加如出水火与夫将帅之臣假边事以要功者异矣遭时承平天子神武奉国威灵竭其智勇所向成功而凯说礼乐而敦诗书有古名将风然刚烈而不能下人卒以不振云
　　书周义仆事
　　宝应潘恺仆周大从恺往田舍有佃暴死潘氏之族诬恺杀之引仆为证知县吴之珽讯仆考掠累日仆力陈其冤遂以夹折其胫血溢口鼻而死濒死犹胡咙言佃实病旣絶而目不瞑闻者哀之知县巳致仆死而惧妄云仆承遂易其辞以上狱不决者五年其后巡抚刘公参验仆辞而疑之谳之得其实为罢知县官而抵族人辠于是狱遂白恺为仆置冢子孙世祀之勿絶汪某曰吾观于今之仆而知吏职之不修与士大夫不得保其门族者焉吏一命以上其贪没亾检者率自其仆成之其用事者威福或过其主不幸而蹉败则尽以其罪委之主或多发其阴私承望风旨构成其事以冀免于刑败车相望而后不之戒也见小利而好近娱冒于大险以覆其宗哀哉吾故于义仆事而乐书非以为一人事也或委质事君泛然如路人之相值明知其可忧而姑幸其不及己阿谀苟禄以恣睢于一时者亦何心哉
　　大淸故翰林院检讨程君墓表（并序）
　　君讳元基仪征人由举人官元和训导成进士改庶吉士入翰林授检讨忧归一岁卒仪征商税三曰河饷常鎭通道主之曰梁头知县主之皆征于舟曰落地税课司主之征于市征于市者不征于舟征于舟者不征于市旣久乃交征之以厚其入三税岁额实不及万主者扰之民力以困而淮南盐运江西湖广者岁百三十万引至则荆湖鱼米竹木纸布之饶率附其舟以下苦仪征税重乃东输之鎭江舟不时至则盐屯而曰耗百货不至则民生瘠君旣家居与盐筴诸商议使每岁代输其税旣盐纲无所滞而民食其利则皆许诺将告于当事者而君遽卒君尝集其乡人以修学宫又与其乡人为救火具甚周故没而人哀之国初以来品官居乡恒为民患其后上之人痛以法绳之其势始戢虽然乡士大夫习知其地之利病又通于官府之事而龌龊自封一委诸不习之吏以示守法民事所以滋不举也古者封国分以故家世族使之鎭抚其土而与为存亾若君者其犹几此哉始君在元和亦能其官君之葬有某之文以铭其幽故其族系年寿子女皆不具而掲其大者以为之表系曰
　　猗嗟程君勇于为人如于其身百世有闻尚保兹坟宜尔子孙
　　大淸故贡生汪君墓志铭（并序）
　　国初以来学士陋有明之习濳心大业通于六艺者数家故于儒学为盛迨乾隆初纪老师略尽而处士江愼修崛起于婺源休宁戴东原继之经籍之道复明始此两人自奋于末流常为乡俗所怪又孤介少所合而地僻陋无从得书是时歙西溪汪君独礼而致诸其家饮食供具惟所欲又斥千金置书益招好学之士日夜诵习讲贯其中久者十数年近者七八年四五年业成散去其后江君没大兴朱学士来视学遂尽取其书上于朝又使配食于朱子戴君游京师当世推为儒宗后数岁天子修四库之书征领局事是时天下之士益彬彬然向于学矣葢自二人始也抑左右而成之者君信有力焉而君不幸死矣然君亦以是自力于学所著文二百余篇咸淸畅有法着楚词音义三卷又治毛诗义编未成以乾隆三十八年十二月卒年四十七明年某月葬于县之某原君讳梧凤字在湘曾祖某祖某父某其先与中同出唐越国公后子四辉灼炘照灼好学世其家铭曰
　　有哕其鸣天下文明其道大光西溪潏潏实为丹穴我铭载之表君幽域
　　大淸故国子监生顾君墓志铭（并序）
　　君名春生世为江都人祖某父某君渊静好书羸秀多病而善交人中与君游时年十有四故中之友惟君与朱篔最久乾隆三十六年春中在府城会其子周岁中与篔往造焉当其时君父母巳传家事皆强健善饭君有一子二女内足于财辟所居树竹木置书策琴瑟与四方之士相乐而是日天气淸晬列坐多异材耉德及暮而宾主皆醉饱尽其意中退与篔叹其不复此也及中客当涂闲一岁再至则君方居父丧而子女皆夭病益深毛发时畏寒洒淅凄然虑其不久及今而过之则君之丧巳在殡立孙财二岁衰而呱呱不能具拜礼而君之母累然抚诸哀次呜呼以君一人之身不数岁而死生荣落若是其难知也况其在百年哉人孰无死惟君死而生人之事至是而泯然皆尽尤可悲也中以平生之谊将为之铭以致其哀而状不可得友人宜兴储润书以为言乃草此以付其家而其生之年与葬之日月与其地及它不审者则俟异日详焉铭曰
　　昔康以硕维子之乐而予是托倏陵以夷维予之悲而子不知萧萧墓草子宫所考万世是保
　　袁玉符妻刘氏墓志铭（并序）
　　袁玉符旣丧其妻以状请铭于中曰吾妇太学生某某其祖也处士某某其父也妇以乾隆三十六年某月没得年三十有某岁归袁氏者十有某年上孝其姑尊中宜其夫下慈其子姓内敏而外柔能力以俭始归生数子不育恐吾父母老而不克抱孙遂请于姑而饰侍者以为簉洎与妾并举子二子皆疾妇日夜抚抱其妾子加笃今吾子襃长矣而妇遽殁呜呼其可哀也吾将以某月日葬某兆敢请铭中也闻诸公父文伯之母曰好外男死之好内女死之孝行衰故其言易私玉符执父之丧哀过而至于瘠痛其父之嗜肉而誓诸终身不以食玉符笃于父子之恩其不牵于私爱以诬其妻必矣是其言可信于法宜铭铭曰
　　升堂茕茕姑老而若或侍也入室营营儿寒而若或视也夫子之羸家事无与治也我铭以章之哀同穴志也
　　大淸故奉直大夫掌江西道监察御史江君墓志铭（并序）
　　君讳德量字量殊江都人曾祖澄祖世栋并不仕父恂拔贡生终徽州府知府以才略称于时君生有异禀徽州故好金石之文多所搜辑君幼即世其学徽州顾而曰吾有此子即此物之在江氏得更多数十年矣君始壮以进士高第授编修踰六年为顺天乡试同考官以父忧归服阕迁江西道监察御史转掌道御史君性浑融与人交不见圭角久近无所忤然素履简靖未尝求请于人不妄取予公余键戸以文籍自娱以是负淸望庶官中一监顺天试久之丁母忧解官君临事敏絶人有所咨立口立断洞见始终后虽百变莫能外越幼从徽州在官熟知吏治居朝多识旧闻博通掌故而深湛谨密未始以才气加人旣以久资当出为道府益究心世务刑狱河渠漕运灾振损益古今之宜分端讲习以备施用久于其道者咸拱手谢不及乾隆五十有八年君将补官北行感疾十月辛丑殁年四十有二呜呼以君器识干涉淸涂而天年夙陨嘉猷猛志湮郁无传门戸遽衰妻孥漂泊有识者所为悼生才之难而为世用惜也君取张氏道州知州元和某女子会女二长适徐某次字吴
　　谨案是篇先君临终前一夕作初盐政某礼致先君校勘文宗阁四库书旣毕复延往杭州校勘文澜阁四库书先君于乾隆五十九年十月游杭州寓梁氏葛岭园十一月十九日二鼓撰此志未及终篇阁笔就卧疾作自谓中脏亟呼仆买石菖蒲不可得至二十日子时弃养此篇遂为絶笔勿勿十七年孤露余生屏营若失每一展读刺心泣血哀何可言嘉庆十五年十月孤喜孙泣识
　　大淸诰授通议大夫山东提刑按察使司按察使原品致仕恩加一级沈公行状
　　曾祖怀英明仁和县学生员祖兆干皇国子监生累赠通议大夫山东按察使司按察使考元沧皇勅授文林郎文昌县知县累赠通议大夫山东按察使司按察使浙江杭州府仁和县忠淸里沈廷芳年七十一状
　　公字椒园本徐姓世为仁和人自公考出嗣于舅氏沈遂承沈姓沈故吴兴望族明岁贡生首旸始迁仁和于公为六世祖康熙五十年八月公生于海寜之园华里幼端悫有志操尝书其坐曰守道守身为忠为孝又尝读明杨忠愍公继盛传激昻慨慕思其为人外祖查少詹事升叹曰是奇童也即异日立朝其风节自此见矣少长益濳心正业博综羣典学以大殖弱冠游京师声誉籍甚巨人耆德接待若恐不及安溪李侍郎淸植长洲惠学士士奇太仓张詹事鹏翀桐城方侍郎苞于时并申师友之契雍正十一年丁文昌公忧归明年故大学士高文定公时总督南河闻公名驰书币致诸幕府文定公素习有宋诸儒之学好宾接士大夫于公尤有加礼尝谓公曰君年方少而博闻笃行遂至于是不图今世乃见古人旣服阕再至京师补一统志馆校录先是世宗宪皇帝诏举博学宏词公入都旣晚蛰居却轨未尝诣人求举乾隆元年故左都御史杨恪勤公汝榖时以兵部右侍郎祭告南岳还朝上命续举所知遂以公名及其学行对十月御试保和殿名在二等选翰林院庶吉士明年授编修入直武英殿同修起居注总理宗人府各学三年充一统志纂修官兼校勘明史明年殿试充收掌试卷官公尝集前世君臣善败之迹为类各十有六名曰鉴古录以备法戒是年冬表进赐段四匹书交懋勤殿六年补山东道监察御史公精敏絶人谙悉旧典朝章国故官方民隐口陈手画本末如流通于当世之事而务出于忠厚上承世宗励精之后益思勤恤民生周知疾苦采纳直言慨然思古阳城马周之选于时西林鄂文端公高安朱文端公海宁陈文勤公兴县孙文定公江阴杨文定公后先继长朝列用忠淸公正弼成至治而公以卑官后进与相应和凡所陈秦尤在于奉宣德意成乐物生七年以淮安凤阳徐泗诸府州连遭水祲请于常振之外尽发常平诸仓存谷徧为振恤并加振直隶山东浙江甘肃之被灾者又以国家设关征税盖以抑逐末之民且使国用所出不专取给于农畆而巳然米豆者百姓所仰食正使逐地流行乃以收通工易事之利况登场之日旣征其地丁漕粮以充正供则关税宜在可免奉旨允行戸部议以米豆既免正税请将载米豆之船加税船料公复奏言米豆之税免而载米豆之船料増是犹二五之与一十也朝廷如天之仁所争岂在此请并米豆之船料除之奉旨交九卿议行焉其后公外转有司遂复请税米豆如故时盖自许墅关监督始其年秋上幸奉天公奏言边地风气早寒七八月闲巳如冬令且山川纡阻跋渉疲劳乗舆远驻塞垣搜简军实惟冀于阅武之余勿事驰骋田猎敬愼起居以迓厘福又因直省米价加昻有旨停邻省采买公奏采买以充积贮旣楚弓楚得且有成数可稽惟海洋物产富饶珠犀羽象之美掌握兼金而洲屿沙石盘互斥卤硗确谷生不蕃不得不资之内地商人没于重利往往冒禁兴贩近口之地民闲仓廪为之空珍异日至民食日少是弃有用以博无用也且使无赖之藏海岛者得食以植其党为患方大事下部议申禁又言自古建立都邑旣设支辅又必广树藩篱汉唐都关中而朔方河西常列重兵其巳事也兹闻三听独石诸边盗风少炽特遣大臣督缉分察疆理伏考老哈河喀喇河屯兴州河及鄂尔多斯诸处为大宁开平兴和东胜旧地今则八旗察哈尔礼部太仆寺考牧之区外接诸藩内偪独石口此皆膏衍上地水土甘美请就其中置屯牧务一所遣大臣为总理择司员分领其事度今在京满洲闲散之丁不下数万诚徙以屯田塞下予之籽种耕畜分地种牧暇则练习击刺骑射之法缮完城堡修饬军器数载之后屹然成重镇据长城外险为京师后蔽兼可西护山西东援辽蓟所谓有备无患者也有旨交议政王大臣议奏卒格不行时东南连岁米贵公以采买既停仓储尚寡请将乾隆九年江苏安徽浙江江西湖北湖南六省漕米截留数万石视州县大小仓庾多寡虚实以次抵补为平粜振济之用戸部议驳旋奉特旨施行上将幸木兰会久雨水潦汜溢公言车驾所及一事不欲以累民而有司多取人木椑治道乞以谒陵礼成加赉所过地被旨申饬部议革职上命降二级调用十年奉旨仍以御史用补江南道监察御史奉命巡视山东漕粮十一年请建祠祀宋臣谢枋得于悯忠寺又以长生店涿州积水泥泞行旅苦之请勅行修治并请加振直隶被水穷民俱报允十二年充顺天乡试同考官再命巡视山东漕粮公以山东比岁吿饥虽屡截漕加振恐民气未舒奏于南漕抵山东时更截留六十万石又奉命随大学士高文定公查办山东振务公分理兖沂曹东昌泰安五府城市穷乡莫不亲履条理精密吏不能欺五月阅靑苗七月勘水灾故事山东巡漕御史率于六月回道至是于九月始复命云公为御史前后六年凡有属草辄闭合斋戒如对明神忧勤忠爱之心发于颜色溢于毫楮其言体事达情曲折尽意公貌淸古秀削身裁及中人与人言喣喣然若不能尽及当事执持廉直自将虽贲育无以过故尚书彭维新复官工部右侍郎公奏劾罢之尤为人所称道所上四十余折举其要者着于篇其未发科钞者世固莫得而知也转分巡山东登莱青道布政使司参议旧时为吏者飮食百货之用取诸市予贾恒十之五谓之官贾宾客仆役或因为奸利公至勒石为约悉革其弊管内当积荒之后人士流离公率其属醵养廉数千两招集逃亡给本钱使复其业数年戸口充实所垦田皆大孰置漏泽园募人收掩四境遗骼小淸河自新城孝妇河以东经高苑入靑州境屈曲三百余里至寿光入海河道淤狭夏秋山水暴发高苑博兴乐平诸县田庐累经漂没公相水势浚马车渎口以上某千某百丈相地势增筑堤堰水属理孙民以无恐莱州老儒高凤起法坤厚毛贽并晦名乐道不涉世流公径造其庐待以宾师之礼相与搜访旧闻考订学业由是人知所矜式暇日以一骑入村落巡行稼穑问民所苦即田闲集父老子弟而教语之或以村酒果饵进欣然食之至尽旣久公所乗白马人皆识之见策白马度陌者则喜相吿曰使君至矣故老言先时陈恪勤公鹏年在江宁陆淸献公陇其在嘉定固皆如是国朝百余年来得公凡三人而巳迁河南按察使祥符民有淫人之妇而杀其夫者旣乃以语妇妇告其夫之妹使讼之官有司引律因奸致死本夫妇虽不知情亦绞公曰本不与谋又狱由妇首是无死法巡抚及幕客皆执不可公披旧牍厯三夜得成案援以定谳妇竟减等鹿邑民甲杀人而贿乙诬服公察而直其罪其它平反阅实类此十九年十二月入觐上以查太淑人年九十特赐御书曰壶范遐龄眀年春乞终养归其秋太淑人卒公素不喜佛老说至是居丧遂屏浮屠法不用并废七七之奠服阕补山东按察使公谓愚民畏法其犯罪或出于不知乃举律文之日习而易犯者陈列罪名以为条教它所奏变通法令数事俱见施行时巡抚方操勤吏职公雍容儒者见为迂缓又尝发民治道公故寝其事由是滋不说适公奏请祀故尚书汤文正公斌于孔子庙庑又论孟子庙配飨事二十七年上南巡至山东以公年老命以原品致仕公起诸生至大官谏行言听膏泽下于民于公不可为不遇然缘公体国之忠与其忧民立事之心盖尝抱无穷之藴而惜乎公则衰矣公之归生儒耆老数千人南送四十里至崮山驿不去皆曰使君前者去率不数岁复来今当以何时至耶使君寿考无极它时幸得相见公下舆慰之曰荷父老意甚厚其归善教训子弟力田孝弟为良民奉上法度何必使者长在此耶使者亦愿父老自今岁有康年无生灾害与使者共食此福皆列拜流涕日暮乃散公在官食不过一肉三族之待以养者数十家旣归贫不能自赡复以课读为业累为鳌峯端溪乐仪敬敷四书院山长尝谓其门人汪中曰吾通籍三十年有宅一廛莱田二顷故旣老而终岁教学于外汝以吾为得巳耶中对曰古者七十而致仕大夫为父师士为少师以教于其郷盖与司徒乐正之官相为用血气不足以任职事而道德则可以为师然则师者所以息老也是故君子生而有益于人者不使其身一日无用于天下公颔之公为教善因人之材使人各尽其长然后授之以其事故多所成就笃念故交于通门子弟及名臣节士后尤加重自初宦迄于老率如是三十年上南巡赐公纻丝表里三十五年与祝皇上寿赐段四匹公子世炜自云南主试归上召见瀛台从容问公年齿精力于是知上之恩顾深矣三十六年与祝皇太后寿恩加一级明年二月甲申考终于京师之椿树三条胡衕公子礼部主事世炜之邸公两兄俱有学行与公少共艰苦后并偃蹇不遇公奉事之无不至从子世燕官武陟典史公生死顾恤之如子有孤蚤殇为立嗣守纯伯兄无子先以仲子世炯为之后世炯死无子复以孙守诚嗣之治办方定而公遂没公学诗于海宁查编修愼行及编修弟侍读嗣瑮学文于方侍郎并冲融醇懿称其德量有理学渊源十卷续经义考四十卷鉴古录十六卷文章指南四卷隐拙斋诗集四十卷文集二十卷盥蒙杂着四卷其十三经注疏正字八十一卷则嘉善浦镗同校公由庶吉士授编修两官监察御史出为山东登莱靑道参议河南山东按察使诰授通议大夫致仕加一级娶汪氏诰封淑人令德庄俭白首无违子世炜庶吉士改礼部主客司主事明达负气得公之节世炯世炆并先卒孙守正守诚守纯守端公官在三品不得请谥于考功谨具厯官事迹上翰林院国史馆论撰伏惟鉴察乾隆四十年正月某日门人江都县附学生员汪中谨状
　　经旧苑吊马守眞文（并序）
　　岁在单阏客居江宁城南出入经回光寺其左有废圃焉寒流淸泚秋菘满田室庐皆尽惟古柏半生风烟掩抑怪石数峯支离草际明南苑妓马守眞故居也秦淮水逝迹往名留其色艺风情故老遗闻多能道者余尝览其画迹丛兰修竹文弱不胜秀气灵襟纷披楮墨之外未尝不爱赏其才怅吾生之不及见也夫托身乐籍少长风尘人生实难岂可责之以死婉娈倚门之笑绸缪鼔瑟之娱谅非得巳在昔婕好悼伤文姬悲愤矧兹薄命抑又下焉嗟乎天生此才在于女子百年千里犹不可期柰何锺美如斯而摧辱之至于斯极哉余单家孤子寸田尺宅无以治生老弱之命县于十指一从操翰数更府主俯仰异趣哀乐由人如黄祖之腹中在本初之弦上静言身世与斯人其何异祇以荣期二乐幸而为男差无床箦之辱耳江上之歌怜以同病秋风鸣鸟闻者生哀事有伤心不嫌非偶乃为词曰
　　嗟佳人之信嫮兮挺妍姿之绰约羌旣被此冶容兮又工颦与善谑攘皓腕以杼思兮乍含豪以绵邈寄幽怨于子墨兮想蕙心之盘薄惟女生而从人兮固各安乎室家何斯人之高秀兮乃荡堕于女闾奉君子之光仪兮誓偕老以没身何坐席之未温兮又改服而事人顾七尺其不自由兮倏风荡而波沦纷啼笑其感人兮孰知其不出于余心哆乐舞之婆娑兮固非微躯之可任哀吾生之鄙贱兮又何矜乎才艺也予夺其不可冯兮吾又安知夫夫意也人固有不偶兮将异世同其狼籍遇秋气之恻怆兮抚灵踪而太息谅时命其不可为兮独申哀而竟夕
　　汪纯甫哀词
　　君讳介寿字纯甫与中同岀越国公自君以上迁钱唐凡三世故君籍钱唐为诸生某甲官浙江以君管其书记始中依代州冯兵备于鄞兵备迁台湾中不能度海以与某甲僚也属中于某甲旣成言矣他日中造某甲则辞以事不得见于是兵备去巳远而中留与归则皆无所得食怅然其生之穷也当是时武进蒋御史客于甲所告中曰甲之友汪纯甫数以足下才艺学业矜语于某甲谓其身羁贫可念且兵备之交不可弃是中固生而未尝识君亦未有文字之涉朋旧之游扬也其后中两过君之居拜君之父于堂下君皆不在中归而以书贻之曰淮海鄙生早孤失学不自意为君子所采誉此身犹在要当立名成业以报知己托生本支俱及壮年相去七百余里必有见期庶几相视莫逆为子桑温伯之遇君荅书辞旨多同今检不得闲二岁中数访君行迹最后得人问之则君死矣吾安知夫终吾身之遂不识君也悲夫往观李习之所赋梁补阙常太息悲伤其事虽然习之以所业求知己则其誉之也有因其身旣亲于补阙之门则亦有师友讲习之乐足以自慰然且感其知而悲其后之不可再若斯也君施德于其所不相习之人而终不得一见而死则中之悲且感宜何如哉
　　
　　先君写定述学内篇目录一释晨曑二文二释阙三释三九上中下四眀堂通释五媒氏释疑六为人后者为其曾祖父母祖父母服考七妇人无主荅问八释冕服之用九玎文正十释童十一释连山十二女子子许嫁壻死从死及守志议十三左氏春秋释疑十四居丧释服解义十五古玉释名十六周公居东证十七墨子叙后叙十八贾谊新书叙十九石鼓文证廿广陵曲江证廿一江都县榜驳义廿二汉鴈足镫铭释文廿三江淹墓考廿四故岷洮道冯君妻三李氏不合葬议多有与述学刻本不合者释冕服之用江都县榜驳义汉鴈足镫铭释文江淹墓考故岷洮道冯君妻三李氏不合葬议五篇刻本所未录又先君有手写文藳目录一狐父之盗颂二吊黄祖文三荀卿子征文四大学平义五越三仁驳董仲舒义（未作）六驳齐论义（未作）七江都县榜驳义八汉鴈足镫铭释文九孙枝生墓铭十修禊叙跋尾十一先考灵表十二先妣灵表十三毕尚书母祠铭十四吕氏春秋序十五铁牛铭十六涡水堤铭十七释印十八江淹墓辨十九释冕服之用廿自序廿一哀盐船文廿二洪君妻蒋氏墓铭廿三瞽瞍说廿四嫔于虞解廿五王基碑跋尾廿六老子考异廿七宋书宗室世系表序廿八郑赞善铭（未作）廿九泰伯庙铭三十越国公庙铭（未作）今合前五篇去复重及未作者为补遗一卷其目录所不载有为刘先生端临所录喜孙所捜辑者仿蔡邕外文例为别录一卷附焉孤喜孙识
　　
　　述学校勘记（略）
　　
　　行状王引之
　　先生名中字容甫江都人少孤好学贫不能购书助书贾鬻书于市因遍读经史百家过目成诵年二十应提学试试射雁赋弟一补附学生诗古文词日益进仪征盐船阸于火焚死无算先生为哀盐船文杭编修世骏序之以为惊心动魄一字千金由是名大显当世通儒如郑赞善虎文朱学士筠卢学士文弨冯按察廷丞见先生所撰咸叹赏以为奇才年二十九始颛治经术与家大人及李进士成裕刘教谕台拱共讨论之其后谢侍郎墉提学江左特取先生为拔贡生每试别为一榜列名诸生前侍郎尝谓人曰予之先容甫以爵也若以学则予于容甫当北面矣其见重如此朱文正公提学浙江先生往谒荅述杨州割据之迹死节之人作广陵对三千言博综古今天下奇文字也毕尚书沅总督湖广招来文学之士先生往就之为撰黄鹤楼铭歙程孝廉方正瑶田书石嘉定钱州判坫篆頟时人以为三絶先生于六经子史以及词章金石之学罔不综览乃博考三代典礼至于文字训诂名物象数益以论撰之文为述学内外篇又深于春秋之学着春秋述义识议超卓论者谓唐以下所未有为文根柢经史陶冶汉魏不沿欧曾王苏之派而取则于古故卓然成一家言性质直不饰容止疾当时所为阴阳拘忌释老神怪之说斥之不遗余力而遇一行之美一文一诗之善则称之不置事母以孝闻贫无菽水则卖文以养左右服劳不辞烦辱居丧哀戚过人其于知友故旧没后衰落相存问过于生前葢其性之笃厚然也年五十一卒于杭州西湖之上先生家大人之所推服也其学其行窃闻于趋庭之日久矣而先生于予所说尚书训诂极奨厉以为可读父书则又有知已之感焉虽不能文尚欲扬榷而陈之以告后之君子嘉庆二十年歳在乙亥六月庚申髙邮王引之谨状
　　祭文卢文弨
　　维年月日同学友卢文弨孙志祖张燕昌梁玉绳等谨以清酌之奠致祭于拔萃汪君容夫之灵曰吁嗟汪君无怛而化骤闻恶耗举皆惊诧日者相招促坐谈笑曽未浃旬销声埋照君实不狂而众曰狂皮里春秋泾渭分明彼妄男子号召羣愚如膻集蚁如矢丛蛆世奉尊奢君实唾弃海内正人备载简记师门风义不忘久久（沈椒园郑诚斋两先生）披榛拜墓遗金恤后同道为朋端临（刘台拱）怀祖（王念孙）秋史（江德量）先徂金兰谁补四库在胷为行秘书大放厥辞佩玉琼琚文章何师西京邺下汴都临安未始嚅炙不恕古人指瑕蹈隙何况今人焉免勒帛众畏其口誓欲杀之终老田间得与祸辞名园髙枕山茶双植竹阁柏堂风流允嗣不死扬州而死杭州禅智山光终焉首邱吾侪结契无论旧新闻名相思握手情亲臭味本同胶投漆中来幸天假去何悤悤一去不返仪观在目樽酒具陈辠某来复闻君佳儿崭然头角庶几他年父书能读魂无不之邗江之湄执绋相送涕下涟洏呜呼哀哉尚飨
　　
　　春秋述义
　　诸侯受国于天子而尽臣其封内生杀庆赏咸莫不专之故史之所书内事从君举郕太子朱儒来奔公以诸侯之礼逆之则史以郕伯书之此邦交从乎君举也庄公子赤襄公并为世嫡其生也惟庄公书桓公以太子生之礼举之则史以子同生书之此继体从乎君举也公子买戍卫楚人救卫不克公惧于晋杀子丛以说焉谓楚人曰不卒戍也公以不卒戍刺之则史以不卒戍书之此刑人从乎君举也文姜哀姜声姜齐姜孟子皆夫人也文姜哀姜穆姜皆有罪而哀姜又齐人所杀也子氏声子成风敬嬴二定姒齐归皆妾女也赴于诸侯反哭于寝祔于姑则曰夫人某薨葬我小君某不赴则不称夫人不反哭则不言葬小君此丧礼从乎君举也传据简牍务详其事经为策书必循其体明乎此则经与传之不合者可以息其疑矣至于经所不书其例非一而非公命不书隐元年发其例虽至改葬先君邻国之会葬亦以公不临不见故不书是知内事之系乎君也君举必书此之谓也
　　鲁之春秋策书之法实本周礼韩起所见祝鮀所述有其征矣有卽位之礼（周书顾命篇国语周语）故桓文宣成襄昭定哀皆书卽位隐不书摄也庄不书文姜出也闵不书乱也僖不书公出也使周礼无卽位之礼则春秋所书为无据矣有君卒于路寝之礼（丧大记）故庄宣成三公书公薨于路寝传于成发其例曰言道也僖薨于小寝文薨于台下襄薨于楚宫定薨于髙寝传于僖发其例曰即安也昭薨于干侯言失其所也隐闵书公薨而不言地明其为弑也桓书公薨于齐明其为戕也使周礼无君卒于路寝之礼则春秋所书为无据矣周公制礼事为之制曲为之防伯禽受之以封于鲁鲁之史世守之以为春秋莫敢损益焉故曰鲁犹秉周礼又曰吾今而知周公之德与周之所以王也春秋本一代之礼成一国之史上不可通于夏商旁不可施于吴楚而后之君子欲援春秋之法以定列代之史斯不然矣问者曰周礼具在鲁之史据而书之何待于孔子而后作哉答曰譬折狱虽有刑书犹求圣哲之上明察之官忠信之长慈惠之师然后能听其情而议其轻重以征于书春秋亦犹是也有君不事周有常刑必有董狐然后能正其恶周衰史失其官而礼经将废自孔子修之而后先王之典存焉故礼之与春秋相为权衡也非周公不能作非孔子不能修岂可泛然望诸衰世之史哉
　　鲁叔仲惠伯之死荀息之忠也不书何也曰以诸侯之策书之则当曰鲁公子遂弑其君恶及其大夫彭生春秋内讳书子卒而不地其君旣讳则其臣无所系无所系则不书忠如彭生恶如公子翚皆是也若曰公子遂杀叔仲彭生则是两下相杀之词无以昭惠伯之忠故不书者辞穷也杜谓史畏襄仲非也
　　春秋有通例有变例诸侯失地名荆败蔡师于莘以蔡侯献舞归是也而齐人灭谭谭子奔莒谭子不书名灭同姓名卫侯毁灭邢是也而楚人灭夔楚人不名入国曰灭而虞师晋师灭下阳取邑而曰灭宋公入曹以曹伯阳归灭国而曰入弑君称君君无道也晋灵公陈灵公齐庄公无道而不称君襄二十六年澶渊之盟晋赵武宋向戍曹人皆称人赵武卿不会公侯也向戍后也曹微者也三称人同辞不同义襄二年夫人姜氏薨襄公嫡母也四年夫人姒氏薨襄公母也九年夫人姜氏薨襄公祖母也而其辞不别成十年传晋景公有疾立太子州蒲为君以伐郑经书五月公会晋侯齐侯宋公卫侯曹伯伐郑此晋侯厉公也丙午晋侯獳卒此景公也而二晋侯同辞是其义也
  </div>
  <div class="pagination">
   <a href="述学_page3.html">
    上一页
   </a>
   <a href="述学.html">
    1
   </a>
   <a href="述学_page2.html">
    2
   </a>
   <a href="述学_page3.html">
    3
   </a>
   <span class="current-page">
    4
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
