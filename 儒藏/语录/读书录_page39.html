<!DOCTYPE html>
<html>
<head>
    <meta charset="UTF-8">
    <title>读书录 - 第 39 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读书录 - 第 39 页/共 42 页</h1>
    <div class="content">　　朱子解孟子孔子登东山章言圣人之道大而有本即天命之性也
　　朱子曰已升之气便散矣观此言则方生之气自是新者非既散之气复为方生之气也程子论呼吸亦如此释氏出世法天地隂阳古今皆世也而可出乎
　　冲漠无朕之中万象森然已具窃意万象如人与鸟兽草木昆虫之类莫不有一定之象具于冲漠无朕之中及隂阳流行之后其可见之象即冲漠无朕中之象也是则人物之偏正通塞虽曰禀气赋形于有生之初各有不同然其已定之理固已具于冲漠无朕之中矣孔子曰我非生而知之者盖以气质言也故朱子曰生知者气质清明义理昭著
　　程子曰阳无可尽之理盖阳即乾元之气也又岂有尽乎
　　尧典春夏秋冬之四仲即干之元亨利贞也
　　孟子言取之左右逢其原即天命之性也性无时不发见于日用之间故取之左右逢其原原如水之有来处人物之生各接得天赋之命以为性
　　势亦甚大如赵宋之有辽夏势不可去若欲以力胜即有患惟若古帝王修徳以来之则无患矣
　　论语曰吾莫如之何也已矣言人自絶于善虽圣人之教亦无所施也
　　不轻妄则重厚不昏塞则虚明其要在主敬
　　东汉之季虽使陈窦得行其计可复治乎朱子有言意盖如此
　　汉髙惠文景皆少私欲故程子谓其近于善人为邦之效
　　朱子曰心有善恶性无不善若论气质之性则有不善宋理宗虽崇理学而不能行理学安得有致治之效宋理宗用贾似道卒至偾国此任小人之效也







　　读书续録卷七
<子部,儒家类,读书录>
　　钦定四库全书
　　读书续録卷八　　　　　　明　薛瑄　撰
　　今天地阖辟之前方其明白时天地间万物亦如今之所有若天地再阖再辟之后天地间万物亦与今无异诚以太极有一定之理虽万阖万辟而天地万物不易也
　　因有一定之理故天地万物常如此
　　程子曰动静无端隂阳无始天地之阖辟莫测其端倪也
　　生于程朱之后者何幸如之以四书有成说而大道明也
　　程子论礼书至矣
　　孔子射于矍相之圃使子路等执弓矢之类以病人之短不敢信其必然
　　浩然之气即乾元之气也
　　朱子言易中器字皆谓有形之实事也
　　性本善反之而恶如水性本下抟激之可使过颡在山亦反水之性也然其就下之性终在故反性为恶而本善常在
　　伊尹曰臣罔以宠利居成功有易道焉
　　程子曰爱情仁性不可以爱为仁然仁是爱之性爱是仁之情程子之意但谓不可以情为性耳而爱之情终自仁之性出故论仁以爱为仁固不可而仁之情实不外乎爱也
　　八索九丘之书在唐虞之前然唐虞三代之书无引其一言者以是知其书之不传也乆矣孔安国乃谓孔子黜之恐不然
　　汉髙帝时臣下无章奏而闻谏即聴至元成哀帝之间章奏愈繁而言不见用此亦可以观世道矣
　　明道得志使万物各得其所学者亦不可无此志二帝三王公天下之心万世可见
　　伊尹在畎畆乐尧舜之道即隠居以求其志及其相汤即行义以逹其道
　　诸葛孔明与昭烈草庐之论及请救孙权之谈其素蕴可知矣
　　天地生物之心即乾元也其大无方其远无尽
　　三代之佐格心兼论事后世之佐论事多而格心者少见
　　好仁者无以尚之巍巍乎舜禹之有天下也而不与焉人皆知曹操为汉贼而不知袁绍亦为汉贼未成者观其与曹操论取天下之防及臧洪之事可见列传称其善下士过矣
　　知正之所在而固守之弗去为知如知父子之仁长防之礼君臣之义之类固守而弗去则为知矣
　　由辞以得意读书之至要无过于是
　　允执厥中朱子谓尧之一言至矣尽矣盖中者天命之性万理不外乎中故朱子云然
　　因具于冲漠无朕之中者有无穷之象故见于卦画者有无穷之数
　　大学出于书如克明峻德作新民之类是也
　　始条理之事有缺则终条理之事不全
　　道无有不到处亦无有间断处释氏出家修行是有不到处专务上逹而无下学是有间断处又焉得为道乎识进则量进
　　性纯是天理故有善而无恶心杂乎气故不能无善恶朱子曰心比理则防有迹比气则又灵又曰心是气之精爽
　　程子曰有是心则有是迹王通言心迹之判便是非道以此而观心迹旣不可判则人为善之迹固出于心而为恶之迹亦出于心也明矣
　　圣人虽有心然动以天顺理而已复何为哉故程子曰圣人有心而无为
　　因看厯日曰乾元亨利贞之道皆具于此矣
　　经书言性自书始言学亦自书始
　　自古奸雄若曹瞒之徒虽逞欲一时而终遗臭万世孔子之后知作易之本原者程明道邵康节发明二子之学者朱子也
　　阴精阳气聚而成物即所谓天地之塞吾其体
　　不使他事胜好学之心则有进
　　朱子诗曰若识无中含有象即无极而太极也
　　惠虽不能周于人而心当常存于厚
　　注焉而不满其量无穷酌焉而不竭其源无尽
　　朱子本义依吕氏所定经二巻传十巻古易之次序后儒以本义附今易程传之次失朱子之意矣
　　解春秋者以己意为圣人之意不知果得圣人之意否至诚无息之体与万物各得其所之用浑然无间朱子以易有太极即周子所谓无极而太极易所谓是生两仪即周子所谓太极动而生阳动极而静静而生隂静极复动一动一静互为其根分阴分阳两仪立焉易言两仪生四象即周子所谓水火木金以是而观则易所言太极之生万象周子所言太极之生万物同一理也
　　人之精神即隂精阳气聚而为物者故与天地之气流通而无间人昼之所为夜之所梦吉凶善恶各以类应也
　　消息盈虚造化自然之理圣人知之故顺之而吉众人不知故逆之而凶
　　画前之易冲漠无朕之中万象森然已具既画之易即卦即爻一理冲漠无朕
　　朱子论太极曰惟其理有许多故其物亦有许多盖理有许多者冲汉无朕之中万象森然已具也故其物亦有许多者皆由理有许多也
　　精义入神是致知明善之事于天下之理知之极其明致用是力行之事于天下之理行之无不至
　　朱子言公私邪正废兴存亡皆原于防盖知几则公正兴存不知防则私邪废亡
　　心统性之静气未用事心正则性亦善心统情之动气已用事心正则情亦正心有不正则情亦不正矣乾元万物无时不资始坤元万物无时不资生
　　动静无端隂阳无始两言括尽造化之妙妄念忽然而起然即觉其妄但不能絶于再起此所以为难也廓然而大公者性也物来而顺应者情也性者情之体情者性之用此性所以无内外也
　　满天地间皆是天所赋之命物所受之性但人自不察耳
　　天之苍苍其正色邪其远而无所至极邪其视下也亦若是则已矣此论天之色体俱尽明善是明仁义礼智之性诚身是实性之善无一毫之妄
　　明善是格物致知知性知天之事诚身是诚意正心养性事天修身之事
　　性即理也理即尧舜至于涂人一也故复性则可以入尧舜之道
　　阳之成形者莫大于天隂之成形者莫大于地
　　凡性理字皆圣人所制以明难明之道
　　无声无臭至矣况可以言语形容之哉
　　性情之外无道
　　满天地是生物之心满腔子是恻隠之心
　　刘康公曰民受天地之中以生所谓命也是以有动作礼义威仪之则以定命也周子定之以中正仁义而主静之定字盖出于此
　　朱子曰命即理也书曰顾諟天之明命诗曰永言配命孔子五十而知天命子思天命之谓性命皆以理言也孔子曰焉用杀论语二十篇无以杀字论为政者圣人之仁心大矣
　　帝王公以为治霸者公以假名
　　圣人为治推其固有之善及人才有私意即入于权谋术数矣
　　论语一书未有言人之恶者熟读之可见圣贤之气象心虚涵万理
　　易曰由辩之不早辩也朱子曰李光祖云不早辩也直到得郎当了却方辩刬地激成事来此说最好愚按此说凡事皆当谨之于防性与天道内外合一其大无穷











　　读书续録卷八
　　钦定四库全书
　　读书续録卷九　　　　　　明　薛瑄　撰
　　人心所具之性即天所赋之命人能常存仁义礼智之性即不咈乎天之所命或有一之未尽即咈乎天命而自絶于天矣
</div>
    <div class="pagination">
<a href="读书录_page38.html">上一页</a><span>...</span><a href="读书录_page34.html">34</a><a href="读书录_page35.html">35</a><a href="读书录_page36.html">36</a><a href="读书录_page37.html">37</a><a href="读书录_page38.html">38</a><span class="current-page">39</span><a href="读书录_page40.html">40</a><a href="读书录_page41.html">41</a><a href="读书录_page42.html">42</a><a href="读书录_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
