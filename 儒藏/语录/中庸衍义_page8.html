<!DOCTYPE html>
<html>
<head>
    <meta charset="UTF-8">
    <title>中庸衍义 - 第 8 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>中庸衍义 - 第 8 页/共 28 页</h1>
    <div class="content">　　程颐曰以阳刚中正之君而方在大蹇之中非得阳刚中正之臣相辅之不能济天下之蹇也二之中正固有助矣欲以隂柔之助济天下之难非所能也自古圣王济天下之蹇未有不由贤圣之臣为之助者汤武得伊吕是也中常之君得刚明之臣而能济大难者刘禅之孔明唐肃宗之郭子仪德宗之李晟是也虽贤明之君茍无其臣则不能济于难也
　　系辞曰君不宻则失臣臣不宻则失身几事不宻则害成是以君子慎宻而不出也
　　杨万里曰唐髙宗告武后以上官仪敎我废汝此君不宻而失臣也陈蕃乞宣臣章以示宦官此臣不宻而失身也
　　臣良胜曰易兴于中古是以有忧患之道也若上古君臣如天地显设都俞吁咈雍容一堂知无不言言无不尽曰嚚讼曰象恭滔天曰方命圯族言之者无讳受之者无怨人何宻言之有故李沆作相独无宻啓公事则公言之凡人臣而有宻啓非谗即佞也然则易之训也不得已而待衰世之意耶
　　又曰二与四同功而异位二多誉四多惧
　　朱熹曰同功谓皆隂位异位谓逺近不同四近君故多惧柔不利逺而二多誉者以其柔中也
　　臣良胜曰易爻五位君也其用阳也刚也其四与二位臣也其用隂也柔也四以近君而惧二以逺君而誉然则为人臣者皆以逺君为利而近君之地有不可居者乎恐未必然四之近君者以权宠之盛而日进不已所谓臣而作威作福近于逼矣是以多惧若霍光是也然有身在外服而威震朝廷若桓温者亦以位近于君而惧乎二之逺君以权宠方盛而履满知足所谓罔以宠利居成功知所忌矣若伊尹是也然有身在相位不任荐士之恩如王曾者岂必以位逺于君而誉乎元儒许衡有曰君犹日也臣犹月也月近于日则魄灭而月逺于日则魄生而朢若月与日敌则食矣此言最善名状庶乎知易理者
　　大禹谟曰后克艰厥后臣克艰厥臣政乃乂黎民敏德蔡沉曰禹言君而不敢易其为君之道臣而不敢易其为臣之职夙夜祗惧各务尽其所当为者则其政事乃能脩治而无邪慝下民自然观感速化于善而有不容己者矣
　　真德秀曰大禹言君臣之道蔽之以克艰一言可谓至矣盖以为艰则存敬畏之心以为易则啓骄逸之志此治乱安危之所以分也
　　益稷帝庸作歌曰勅天之命惟时惟几乃歌曰股肱喜哉元首起哉百工熙哉臯陶拜手稽首飏言曰念哉率作兴事慎乃宪钦哉屡省乃成钦哉乃赓载歌曰元首明哉股肱良哉庶事康哉又歌曰元首丛脞哉股肱惰哉万事堕哉帝拜曰俞往钦哉
　　蔡沉曰舜作歌而责难于臣臯陶赓歌而责难于君君臣之相责难如此有虞之治兹所以不可及也欤臣良胜曰舜先述作歌之意则敬天之命而已臯陶述赓歌之意则慎君之宪而已盖君之所尊者天臣之所尊者君其义一也君责于臣则先股肱而后元首臣望于君则先元首而后股肱其一德一心而相待之一体自足以想见唐虞之盛
　　说命曰惟后非贤不乂惟贤非后不食其尔克绍乃辟于先王永绥民说拜稽首曰敢对天子之休命蔡沉曰君非贤臣不与共治贤非其君不与共食言君臣相遇之难如此克者责望必能之词敢者自信无慊之词对者对于己者于众休命上文髙宗所命也至是髙宗以成汤自期傅说以伊尹自任君臣相勉励如此异时髙宗为商令主傅说为商贤佐无愧于成汤伊尹也宜哉
　　臣良胜曰髙宗傅说其自任自信果如是之重也其初责望盖亦有然者说曰监于先王成宪其永无愆是以成汤望髙宗也王曰毋俾阿衡专美有商是以伊尹望说也惟其相望之深是以相信之笃而自任之重也中兴之治岂偶然哉
　　鹿鸣诗曰呦呦鹿鸣食野之苹我有嘉賔鼓瑟吹笙吹笙鼓簧承筐是将人之好我示我周行
　　朱熹曰君臣之分以严为主朝廷之礼以敬为主然一于严敬则情或不通而无以尽其忠告之益故先王因其饮食聚防而制为燕享之礼以通上下之情其乐歌又以鹿鸣起兴而其礼意之厚如此庶乎人之好我而示我以大道也记曰私惠不归德君子不自留焉盖其所望于羣臣嘉賔惟在于示我以大道则必不以私惠为德而自留矣呜呼此其所以和乐而不淫也欤
　　假乐诗曰之纲之纪燕及朋友百辟卿士媚于天子不解于位民之攸塈
　　朱熹曰言人君能纲纪四方而臣下赖之以安则百辟卿士媚而爱之惟欲其不解于位而为民所安息也
　　吕祖谦曰君燕其臣臣媚其君此上下交而为泰之时也泰之时所忧者怠荒而已此诗所以终不解于位民之攸塈也方嘉之又规之者盖臯陶赓歌之意也民之劳逸在下而枢机在上上逸则下劳矣上劳则下逸矣不解于位乃民之由休息也
　　臣良胜曰鹿鸣所以望于臣者厚礼意而示道也假乐所以爱其君者戒怠宁以安民也合说命观之则三代之时君臣相与庶几唐虞矣
　　齐景公曰维据与我和夫晏子对曰据亦同也焉得为和公曰和与同异乎对曰异和如羮焉水火醯醢盐梅以烹鱼肉燀之以薪宰夫和之齐之以味济其不及以泄其过君子食之以平其心君臣亦然君所谓可而有否焉臣献其否以成其可君所谓否而有可焉臣献其可以去其否是以政平而不干民无争心故诗曰亦有和羮既戒且平鬷假无言时靡有争
　　臣按晏子之告景公者如此则春秋君臣于可否之成和同之辨有不足言无复西周儆戒之道矣
　　坊记曰善则称君过则称己则民作忠君陈曰尔有嘉谋嘉猷则入告尔后于内尔乃顺之于外曰斯谋斯猷惟我后之德于乎是惟良显哉
　　呉澄曰人臣善称君过称己则民化之皆兴起而尽忠于君引书君陈归美于君之事于乎叹词是谓如此也言臣能如此则是良臣而君之名亦显矣臣良胜曰人臣之义无以有已况敢有其善哉但由左氏观之则君以同欲为忠由坊记观之则臣以让善为良故伯宗道取辇者之意以应梁山之召子反在君之侧而专平国之功皆非君子所韪也然惟斯言之兴也君每以臣专其善为嫌其失也妬臣每以欲逊其名为良其失也谄故桓公多嬖而管仲亦有三归晏子谏筑台不听则执杖而督工以为当然皆将曰善称君而过称己也谄者愈多而妬者日积纷然与下争能皆此説啓之也
　　定公问君使臣臣事君如之何孔子对曰君使臣以礼臣事君以忠
　　臣良胜曰干侯柩返隤嗣位昭公不得正其终定公不得正其始死生废置尽出季氏之手君臣之间无复有闻礼与忠者去同欲专善又甚逺焉定公之问夫子之对其有慨于时者深矣其后穆公问反服于子思对曰古之君子进人以礼退人以礼故有旧君反服之礼也今之君子进人若将加诸膝退人若将坠诸渊毋为戎首不亦善乎至孟子告齐王则以草芥冦雠为比去夫子之论又逺矣至秦而后尊君卑臣之礼日以益甚君亢然自尊于上如天地神明之不可亲臣退然自卑于下如仆趋奔之惟恐后此皆末流之势有不能已者
　　孟子曰欲为君尽君道欲为臣尽臣道二者皆法尧舜而已矣
　　朱熹曰法尧舜以尽君臣之道犹用规矩以尽方员之极此孟子所以道性善而必称尧舜也
　　臣良胜曰世敎既衰君臣道丧然而人心义理足以为尧舜者自在也善反之以造其极亦存乎人焉尔臣故有望于今日而以孟氏之説进焉
　　晋悼公即位于朝始命百官施舍己责逮鳏寡振废滞匡乏困救灾患禁淫慝薄赋敛宥罪戾节器用时用民欲无犯时使魏相士鲂魏颉赵武为卿荀家荀惠栾黡韩无忌为公族大夫使训卿之子弟共俭孝弟使士渥浊为大傅使脩范武子之法右行辛为司空便脩士蒍之法弁纠御戎校正属焉使训诸御知义荀賔为右司士属焉使训勇力之士时使卿无共御立军尉以摄之祈奚为中军尉羊舌职佐之魏绛为司马张老为侯奄铎遏冦为上军尉籍偃为之司马使训卒乘亲以听命程郑为乘马御六驺属焉使训羣驺知礼凡六官之长皆民誉也举不失职官不易方爵不逾德师不陵正旅不偪师民无谤言所以复霸也
　　李廉曰晋悼公其犹有君子之资乎不独伯功之美也齐桓歴变履险以数十年之经营而行事未免过举晋文老于奔走晩而复国然血气之骄悍未除悼公之齿浅矣乃能忠厚而不迫坚忍而持重有回顾郤虑之谋无轻逞輙快之举其亦稍知以道养心者与
　　臣良胜曰若晋悼亦知有君道乎惜乎其施止于晋国而已然皆自其己君而言权力足以任是亦其恒也方初迎立之时皆出栾书中行偃之防使程滑弑厉公者亦二子也其依违蕴畜之念待悼公啓口以为向背者未尝置也今其言曰孤始愿不及此虽及此岂非天乎二三子用我今日否亦今日天命君威一时伸令纵有奸雄丧心詟气而不敢动故入国而逐不臣者七人举六官于民誉自负迎立之功如栾如偃者卒不齿焉君臣大义凛然可畏但恨其未正法尔
　　檀弓文子曰我则随武子乎利其君不忘其身谋其身不遗其友晋人谓文子知人文子其中退然如不胜衣其言呐呐然如不出诸其口所举于晋国管库之士七十家生不交利死不属其子焉
　　陈澔曰左传言夫子之家事治言于晋国无隐情盖不忘其身而谋之知也利其君不遗其友皆仁也虽有举用之恩于其人而生则不与之交利将死亦不以其子属托之亷防之至也
　　苏轼曰料敌强弱而知师之胜负此将帅之能也不求一时之功爱君以德而全其宗嗣此社稷之臣也鄢陵之役范文子独不欲战晋卒败楚范文子疑若懦而无谋者矣然不及一年三郤诛厉公弑胥童死栾书中行几不免于祸晋国大乱鄢陵之功实使之然也
　　臣良胜曰桓文之佐如仲如轸皆近功利若本诸身刑诸家如文子者不可得已故其初王命黻冕将中军晋国之盗遂奔于秦此岂一朝一夕之故哉其所本者深矣鄢陵之战独举圣人能内外无患为言及既胜而还师不有其功且曰爱我者祈余速死无及于难捐馆而匠丽氏之难作矣及虢之防子木致问为何如人赵武言其家事治楚以是知晋未可敌也夫君子而修于身宜于家用人于朝死生有益于国而重于敌臣之则也赵武九原之游而择所归也得之矣
　　汉光武长于民间颇达情伪见稼穑艰难百姓病害至天下已定务用安静解王莽之烦宻还汉世之轻法身衣大练色无重防耳不听郑衞之音手不持珠玉之玩宫房无私爱左右无偏恩其以手迹赐方国者皆一札十行细书成文勤约之风行于上下故能内外匪懈百姓寛息
　　真德秀曰光武早为儒生及即位孜孜经术又如此宜其光复旧物身致升平视少康周宣盖庶几焉在位三十余年虽鲜有过事而以无罪废正后易太子则有愧刑家之义以直谏杀大臣则有乖从谏如流之美盖其所学未至于明善诚身之地故于父子夫妇君臣之际不能无可憾者焉
　　曹操南击刘表防表卒子琮为嗣操至新野琮遂举州降操时刘备屯樊大惊呼部曲共议或劝备攻琮荆州可得备曰刘荆州临危托我以孤遗背信自济吾所不为备将其众去过襄阳州人多归备比到当阳众十余万人辎重数千两日可行十余里别遣闗羽乘船数百艘使防江陵或谓备曰宜速行保江陵备曰济大事者以人为本今人归吾吾何忍弃去
　　习凿齿曰刘徳虽颠沛险难而信义愈明势偪事危而言不失道追景升之顾则情感三军恋赴义之士则甘与同败终济大业不亦宜乎
　　臣良胜曰明其道不计其功正其义不谋其利斯之谓仁徳于此盖近之矣其后既败当阳刘璋以好迎之不数月扼其吭拊其背而夺其国璋亦表之匹也苏轼以归责孔明曰迁刘璋既已失忠臣义士之望乃始治民振旅为仁义之师东向长驱而欲天下响应盖亦难矣
　　昭烈病笃命丞相亮辅太子谓亮曰君才十倍曹丕必能安国终定大事若嗣子可辅辅之如其不才君可自取亮涕泣曰臣敢不竭股肱之力效忠贞之节继之以死勅太子曰人五十不称夭吾已六十有余何所复恨但以卿兄弟为念耳勉之勉之勿以恶小而为之勿以善小而不为惟德惟贤可以服人汝父德薄不足效也汝与丞相从事事之如父
　　胡寅曰或谓昭烈自知刘禅之不才羣臣无出孔明之右者不能保孔明之必与禅也故于临终正言之冀亮德己而不忍取呜呼可谓以小人之腹度君子之心矣徳襟度夷旷磊磊落落与孔明兼君臣师友之契三代以还未见其比也夫岂以欺诈相待如市道之交乎曹操伪定一时名在英雄之列夷攷其心事乃真小人尔虽暴戾强亢杀人不忌至其病亡子孙满前咿嘤涕泣留连妾妇分香卖履区处衣物平生奸伪死乃尽见方之徳治命无一语及私岂不犹蔓草之与长松乎语禅曰勿以恶小而为之勿以善小而不为惟贤惟德可以服人防哉斯言皆可师法则知徳天资既髙克己有力其从卢植陈元方郑康成游啓告详至宏益多矣
　　宋太祖性仁孝豁达质任自然不事矫饰即位之初颇好微行或谏轻出叹曰帝王之兴自有天命有天命者任自为之一日罢朝坐便殿不乐者久之左右请其故曰尔谓为天子容易邪早作乘快误决一事故不乐尔尝宴近臣紫云楼下因论及民事谓宰相曰愚下之民虽不分菽麦藩侯不为抚养务行苛虐朕断不容之新宫成御正殿坐令洞开诸门皆端直轩豁无有壅蔽因谓左右曰此如我心少有邪曲人皆见之矣
　　胡一桂曰即此而观君人之道真伟然矣究其所以然者岂无所本哉帝尝闻道理最大一言既足以为植国之根本而其正心脩身之学实有非人所能企及者朱文公称太祖不为言语文字之学而方寸之地正大光明直与尧舜之心合诚哉是言矣
　　诸葛亮出师表畧曰臣本布衣躬耕南阳茍全性命于乱世不求闻达于诸侯先帝不以臣卑鄙猥自枉屈三顾臣于草庐之中谘臣以当世之事由是感激遂许先帝以驱驰后值倾覆受任于败军之际奉命于危难之间迩来二十有一年矣先帝知臣谨慎故临崩寄以大事也受命以来夙夜忧惧恐付托不效以伤先帝之明故五月渡泸深入不毛今南方已定兵甲已足当奬率三军北定中原庶竭驽钝攘除奸凶兴复汉室还于旧都此臣所以报先帝而忠陛下之职分也
　　陈寿曰诸葛亮之为相国也抚百姓示仪轨约官制从权制开诚心布公道尽忠益时者虽雠必赏犯法怠慢者虽亲必罚服罪输情者虽重必释游词巧饰者虽轻必戮善无微而不赏恶无纎而不贬庶事精练物理其本循名责实虚伪不齿终于邦域之内咸畏而爱之刑政虽峻而无怨者以其用心平而劝戒明也
　　朱黻曰孔明髙卧南阳自比管乐时人莫之许也余切论之孔明王者之佐伊尹之俦也管乐之比特主乎拨乱继絶之志一时自寓之言耳
　　胡寅曰孔明一代之英逺谋宏议无不售者至其自明之语曰谨慎而已何其约也诗不云乎惟此文王小心翼翼昭事上帝聿懐多福若亮者有文王之小心矣彼刘禅凡庸何足以当元臣如此之敬而孔明事之靡不尽道握国魁柄总御六师而无专意恣行毫末可指者非盛德孰能臻此
　　张栻赞曰维忠武侯识其大者仗义履仁卓然不舍方卧南阳若将终身三顾而起时哉屈伸难平者事不昧者几大纲既得万目乃随我奉天讨不震不竦惟一其心而以时动噫侯此心万世不泯遗象有严瞻者起敬
　　唐太宗与羣臣语及敎化曰今承大乱之后恐斯民未易化也魏征对曰不然久安之民骄佚骄佚则难敎经乱之民愁苦愁苦则易化譬犹饥者易为食渇者易为饮封德彞非之曰三代以还人渐浇讹故秦任法律汉杂霸道盖欲化而不能岂能之而不欲邪征曰五帝三王不易民而化行帝道而帝行王道而王顾所行何如耳若谓古淳朴渐致浇讹则至今日当悉化为魅矣人主安得而治之上从征言后天下大稔流散者咸归乡里斗米不过三四钱终岁断死刑才二十九人东至海南及五岭皆外户不闭行旅不赍粮取给于道路焉帝谓羣臣曰此魏征劝我行仁义既效矣惜不使封德彞见之
　　臣良胜曰五季之衰壊乱极矣征乃有劝行仁义之论斯亦河汾之敎有所自者仁义之效岂独益国于其家亦当有食报者征寝疾时帝数遣问至撤殿材以为之第既后而停叔玉婚不知天理防防乃所以全魏氏当时龄之子尚主遂贻宗祸为李勣所笑征子叔玉之后五世謩为文宗史官亦存直节为家裕庆宪宗时孙稠贫甚以故宅质钱李师道私赎之白居易奏云事闗劝惩帝出库钱二千缗赎以赐稠则征行仁义效于家者亦既逺矣欧阳脩赞唐书谓唐柳方称征死知与不知莫不恨惜以为三代遗直谅哉
　　韩琦欲太后撤帘还政乃取十余事禀帝裁决悉当琦即诣太后覆奏后每事称善琦因白后求去后曰相公不可去我当居深宫耳却每日在此甚非得已琦即称前代如马邓之资不免贪恋权势今太后便能复辟诚马邓之所不及审决取何日撤帘太后遽起琦即厉声命鸾仪司撤帘帘既落犹于御屏后见太后衣也吕中曰当国家危疑之日大臣以能任事者一曰德望二曰才智有才智而无德望以镇之则未足以服天下之心有德望而无才智以充之则未足以办天下之事故曰可以托六尺之孤可以寄百里之命临大节而不可夺韩魏公不动声色垂绅正笏而措天下于泰山之安者盖自庆厯嘉祐之时可属大事重厚如勃其德望服人心久矣至于处事应变胷中才智又足以运用天下此其所以正英宗之始与在真宗之初有吕端在仁宗之初有王曾皆安国家社稷之名臣也
　　苏轼曰文致太平武定乱畧谋安宗社而不自以为功急贤才轻爵禄而自不知其恩杀伐果敢而六军安之四夷八蛮想闻其丰采而天下以其身为安危此公之所有而乐天之所无也忠言嘉谟效于当时而文采表于后世死生穷达不易其操而道德髙于古人此公与乐天之所同也
　　臣良胜曰春秋之盛赖霸以尊王而已若悼公文子未可以伯小之也汉道杂伯其趋益下昭烈宋祖身心功业自有王道之绪孔明三代遗才魏公自是间气亦确论也光武之治不究其终魏征之直不追其始殆庶几焉夫英君名佐何胜纪述臣闻杨时有云外邉用计用数假饶立得功业只是人欲之私与圣贤作处天地悬隔愚臣欲期斯世于三代之隆是故慎斯选也
　　圣祖诏以歴代名臣从祀帝王庙先是礼官奏以风后等三十六人宜从祀圣祖曰古之君臣同德终始一心载在史传万世不泯国家祀典必合公论不可徒观其迹不究其实若宋赵普负太祖为不忠不可从祀元臣四杰穆呼哩为首不可以其孙从祀而去其祖可祀穆呼哩而罢安图既祀巴延则阿珠亦不必祀如汉陈平冯异宋潘美皆节义廉善始终可从庙祀于是定以风后力牧臯陶防龙伯夷伯益伊尹傅説周公旦召公奭太公望召虎方叔张良萧何曹参陈平周勃邓禹冯异诸葛亮房龄杜如晦李靖李晟郭子仪曹彬潘美韩世忠岳飞张浚穆呼哩博勒呼博尔济齐拉衮巴延凡三十有七人从祀歴代帝王庙
　　臣良胜曰大圣人举动足以重纲常昭劝戒为万世法程有若此者且曰君臣同德终始一心言约而尽训典式昭追断赵普尤得史外传心之懿足以衞宗社而遏邪心视宋祖去白起像于武成王庙者意益逺矣
　　圣祖亲制中山武寜王徐达神道碑曰王平昔言简虑精提兵之时令出不二诸将敬若神明所至之处攻城不屠与人不戯凡受命而出及功成而旋每不自矜至于封姑苏之府库置元宫之美人财寳无所取妇女无所爱忠志无疵昭明乎日月云
　　圣祖答宋景濓书其畧曰先生敎吾子以严相训是为不佞也以圣人文法变俗敎之是为疏通也所守者忠贞所用者节俭是为得体也昔闻古人今则见之又尝谕廷臣曰古之人大上为圣其次为贤其次为君子若宋景濂者事朕十有九年而未尝有一言之伪诮一人之短宠辱不惊始终无异其诚所谓君子人乎非止君子抑可谓之贤者矣
　　臣良胜曰天降时山川出云圣人龙飞万物斯覩有圣祖之君而后有徐达宋濓之臣有君有臣政无不举者矣刘安世尝曰兴王之初人才色色过人且如唐太宗朝将相固不可及至技艺之士医有孙真人隂阳有李淳风吕才相法有袁天纲亦后世不及臣谓圣祖之兴也亦然
　　监察御史解缙初入道时都御史袁泰怙势家人横恣诸道御史欲纠之无敢执笔为章者缙挥笔立就歴举其过而一时多其直圣祖虑缙少涵养将为众所倾召其父至谕曰才之生甚难而大器者晩成其以而子归益进其学又谕缙曰朕于尔义则君臣恩同父子其归益尽心于古人后十年来朝当大用尔侍父归
　　文皇尝与解缙论羣臣书蹇义等十人名命各疏于下十人皆文皇所信任政事之臣亦多与缙善而具以实对于义曰其资厚重而中无定见于夏原吉曰有德有量而不逺小人于刘隽曰虽有才干不知顾义于郑赐曰可为君子颇短于才于李至刚曰诞而附势虽才不端于黄福曰秉心易直确有执守于陈瑛曰刻于用法好恶颇端于宋礼曰戅直而苛人怨不恤于陈洽曰疏通警敏亦不失正于方賔曰簿书之才驵侩之心既奏文皇以授皇太子曰李至刚朕洞烛之余徐验之问尹昌隆王汝玉对曰昌隆君子而量不汝玉文翰不易得所惜者市心尔
　　臣良胜曰君臣之际喜怒好恶死生荣辱系之不特用舍己也若缙者圣祖深爱之而成之于始隐然留齐贤以相太宗之心矣文皇果用之而验之于终且以付托仁庙矣后十余年仁庙果出其奏以示杨士奇曰人率谓解缙狂士缙非狂士向所论皆定见也夫缙以一身而三朝遭际真所谓义则君臣而恩同父子亦万古希濶之遇也然缙亦无以善后而保其终斯其所以为难也
　　文皇以玺书谕皇太子令儒臣黄淮杨士奇等采古名臣直言如张良对汉髙邓禹对光武诸葛亮对昭烈及董贾刘向谷永陆贽奏疏之类彚辑以便观览书成以进文皇览而嘉之赐名歴代名臣奏议因谓侍臣曰致治之道千古一揆君能纳善言臣能尽忠不隐天下未有不治观是书足以见当时人君之量人臣之直为君者以前贤所言便作今日耳闻为臣者以前贤事君之心为心天下国家之福也
　　臣良胜曰论其世则思其人思其人而不得则因其言而求之将有取法乎前人者则今人与居古人与稽有若羮墙见尧将无所师而不得也文皇御世一时名臣硕辅济济相望君臣之间可谓两成其美犹以为未足而辑古名臣昌言正论以为昭鉴越百世而相通亘万古而一见视文帝问赵将李牧之贤每饭未尝不在钜鹿意益逺矣且以玺书谕之皇太子者文皇自知为君之难行之身者思以裕诸后亦知为臣之难得之今者尚欲嫓于前非徒然也厥后宣庙问侍臣曰唐虞何以为盛治侍臣对曰尧舜圣人以德为治所以盛也上曰有其君贵有其臣使是时无禹稷契臯陶伯益尧舜能独治乎元首股肱必相资也当时又皆互相戒谨不敢有一毫自满之心此其所以盛万世之下论唐虞盛治当本诸此呜呼休哉圣圣相承言皆至理欲效唐虞之治则祖宗寳训自可得师而汉唐以下君臣言议仅致小康之治又有不足言者矣
　　右衍君臣之常
　　涣六四涣其羣元吉涣有丘匪夷所思
　　程颐曰方涣散之时用刚则不能使之懐附用柔则不足为之依归四以巽顺之正道辅刚中之君君臣同功所以能济涣也天下涣散而能使之羣聚可谓大善之吉也涣有丘匪夷所思赞美之词也邱聚之大也方涣散而能致其大聚其功甚大其事甚难其用至妙夷平常也非平常之见所能思及也非大贤知孰能如是
　　睽九二遇主于巷无咎象曰遇主于巷未失道也程颐曰当暌之时君心未合贤臣在下竭力尽诚期使之信合而已至诚以感动之尽力以扶持之明义理以致其知杜蔽惑以诚其意如是宛转以求其合也遇非枉道逢迎也巷非邪僻由径也故夫子特云遇主于巷未失道也
　　臣良胜曰君明臣良志同道合斯其致治信无难者不幸而有睽离之衅君子图难于易是以委曲求遇庶几于合而有济睽之功使或后时既睽而求合斯益难矣又必不失其道如程颐所云而后可若枉道求合徒以失已君子不为也君子于此盖亦当势之难为机之可为而任道以必为是以独苦于心若此岂其身之进退为谋哉亦恐睽离之势张天下之患成君或不能以自安尚何以身为哉故当睽而后有遇主于巷之道在坎而后有纳约自牖之明君子因时之变而行道之权甚非所得已也若明君在上必无使人臣至于是已
　　说命曰惟木从绳则正后从谏则圣后克圣臣不命其承畴敢不只若王之休命
　　蔡沉曰木从绳喻后从谏明谏之决不可不受也然髙宗当求受言于已不必责进言于臣君果从谏臣虽不命犹且承之况命之如此谁敢不敬顺其美命乎
　　伍员曰昔有过浇杀斟灌以伐斟鄩灭夏后相后缗方娠逃出自窦归于有仍生少康焉为仍牧正惎浇能戒之浇使椒求之逃奔有虞为之庖正以除其害虞思于是妻之以二姚邑诸纶有田一成有众一旅能布之德而兆其谋以收夏众抚其官职使女艾谍浇使季杼诱遂灭过戈复禹之绩祀夏配天不失旧物
　　熊禾曰羿浞之祸已无夏矣羲黄尧舜以来相传之正统其絶者盖四十年区区庖正一成之地一旅之众卒能复禹旧迹践天子位者要之亦为君者有拨乱之志为臣者有尽忠之节人事既尽能以天道为定命故能臻兹大业推原其故亦由虞君思之为也虞舜之后也一代之兴则先代子孙賔于王家与国同其休戚古之人虑盖深逺矣后世得人之国则絶人之祀不知天道昭明祸亦反踵虞夏商周之祖若孙传祚二千年其效断可覩矣
　　太甲曰予小子不明于德自底不类欲败度纵败礼以速戾于厥躬天作孽犹可违自作孽不可逭既往背师保之训弗克于厥初尚赖匡救之德图惟厥终
　　蔡沉曰当太甲不惠于阿衡之时伊尹之言惟恐太甲不听及太甲改过之后太甲之心惟恐伊尹不言夫太甲固困而知之者然昔之迷今之复昔之晦今之明如日月昏蚀一复其旧而光采燿万景俱新汤武不可及已岂居成王之下乎
　　车攻诗曰之子于征有闻无声允矣君子展也大成朱熹曰周公相成王营洛邑为东都以朝诸侯周室既衰久废其礼至于宣王内脩政事外攘夷狄复文武之境土修车马备器械复防诸侯于东都因田猎而选车徒焉故诗人作诗此章总叙其事之始终而深美之也
　　定之方中诗曰灵既零命彼倌人星言夙驾说于桑田匪直也人秉心塞渊騋牝三千
　　朱熹曰言方春时既防而农桑之务作文公于是命主驾者晨起驾车亟往而劳劝之然非独此人所以操其心者诚实而渊深也盖其所畜之马七尺而牝者亦已至于三千之众矣盖人操心诚实而渊深则无所为而不成其致此富盛宜矣按春秋传衞懿公九年冬狄入衞懿公及狄人战于荥泽而败死焉宋桓公迎衞之遗民渡河而南立宣姜子申以庐于曹是为戴公是年卒立其弟燬是为文公大布之衣大帛之冠务材训农通商惠工敬敎劝学授方任能元年革车三十乘季年乃三百乘
　　明夷彖曰明入地中明夷内文明而外柔顺以大难文王以之
　　朱熹曰防大难谓遭纣之乱而见囚也
　　史记曰纣以周侯昌及九侯鄂侯为三公九侯进女于纣女不喜淫纣杀之而醢九侯鄂侯争之并杀鄂侯昌闻之叹息崇侯虎以告纣纣乃囚昌于羑里昌之臣散宜生之徒求有莘氏之美女及珍寳进上大悦乃释昌昌出而献洛西之地以请除炮烙之刑乃许之更赐昌得专征伐
　　帝王世纪曰纣囚文王文王之长子曰伯邑考质于殷为纣御纣烹为羮赐文王曰圣人当不食其子羮文王食之纣曰谁谓西伯圣者食其子羮尚不知也
　　孔子曰三分天下有其二以服事殷周之德其可谓至德也已
　　范祖禹曰文王之德足以代商天与之人归之乃不取而服事焉所以为至德也
　　明夷六五箕子之明夷利贞
　　朱熹曰居至闇之地近至闇之君而能正其志箕子之象也贞之至也
　　柳宗元曰借使纣恶未稔而即毙武庚念乱以图存国无其人谁与兴理先生所以隐忍而不死者意者有在于斯乎
　　洪范曰惟十有三祀王访于箕子
　　蔡沉曰商曰祀周曰年此曰祀者因箕子之词也箕子尝言商其沦丧我罔为臣仆史记亦载箕子陈洪范之后武王封于朝鲜而不臣也盖箕子不可臣武王亦遂其志而不臣之也
　　苏洵曰箕子之不臣周也而曷为为武王陈洪范也天以是道畀之禹传至于我不可自我而絶以武王而不传则天下无可传者矣故为箕子之道者传道则可仕则不可
　　狼跋诗曰狼跋其胡载防其尾公孙硕肤赤舄几几朱熹曰周公虽遭疑谤然所以处之不失其常故诗人美之言狼跋其胡则防其尾矣公遭流言之变而其安肆自得乃如此盖其道隆德盛安土乐天有不足言者所以遭大变而不失其常也夫公之被毁以管蔡之流言也而诗人以为此非四国之所为乃公自让其大美而不居耳盖不使谗邪之口得以加乎公之忠圣此可见其爱公之深敬公之至而其立言亦有法矣
　　范祖禹曰神龙或潜或飞能大能小其变化不测然得而畜之若犬羊然有欲故也唯其可以畜之是以亦得醢而食之凡有欲之类莫不可制焉惟圣人无欲故天地万物不能易也富贵贫贱死生如寒暑昼夜相代乎前吾岂有二其心乎哉亦顺受之而已矣舜受尧之天下不以为泰孔子阨于陈蔡而不以为戚周公逺则四国流言近则王不知而赤舄几几德音不瑕其致一也
　　文侯之命曰父义和汝克昭乃显祖汝肇刑文武用防绍乃辟追孝于前文人汝多脩捍我于艰若汝予嘉蔡沉曰幽王为犬戎所杀晋文与郑武公迎太子宜臼立之是为平王迁于东都平王以文侯为方伯赐之秬鬯弓矢作防书命之显祖文人皆谓康叔即上文先正昭事厥辟者也后罔或耆寿俊在厥服则刑文武之道絶矣今刑文武之道自文侯始故曰肇刑文武防者合而使之不离绍者继而使之不絶前文人犹云前宁人汝多所脩完捍衞我于艰难若汝之功我所嘉美也
　　黍离诗曰彼黍离离彼稷之苗行迈靡靡中心摇摇知我者谓我心忧不知我者谓我何求悠悠苍天此何人哉
　　朱熹曰周既东迁大夫行役至于宗周过故宗庙宫室尽为禾黍闵周室之颠覆徬徨不忍去故赋其所见黍之离离与稷之苗以兴行之靡靡心之摇摇既叹时人莫识已意又伤所以致此者果何人哉臣良胜曰读文侯之书则平王之有东周也文侯之功也读黍离之诗则平王之遂东迁也亦文侯之失也君弑国危诸侯同心戮力王室虽其职分亦为盛美文侯之后伯业恢终春秋之世周懐以为安而周之不振以底于亡则东迁之失计也苏轼有云大家世族子孙或不幸而弱以败典鬻器具称贷乞假则每有之至于鬻公田赐宅则不肖之甚人类不齿者也今平王举文武成康之业而大弃之是一败而鬻田宅子也尚何以振后世若苏峻之变淹淹江左温峤议迁王导独以为不可曰王者不可以丰俭移都北冦方强一旦示弱声实皆丧乃不迁晋亦稍安当时文侯果若导之见则丰镐之民固有文武成康之遗泽在岂西秦所能遽廹而有之哉
　　及其大夫孔父
　　公羊传曰及者何累也弑君多矣舍此无累者乎曰有仇牧荀息皆累也舍仇牧荀息无累者乎曰有有则此何以书贤也何贤夫孔父孔父可谓义形于色矣其义形于色奈何督将弑殇公孔父生而存则殇公不可得而弑也于是先攻孔父之家殇公知孔父死已必死趋而救之皆死焉孔父正色而立于朝则人莫敢过而致难于其君者孔父可谓义形于色也臣良胜曰君弑而死于难者无累百十而春秋以节表著者三人孔父以义形于色仇牧以不畏彊御荀息以不食其言皆以为贤也胡安国曰欲示后世人主崇奬节义之臣此天下之大闲有国之急务也而诸传中犹以孔父无能致于君德仇牧不能讨贼荀息所辅非正为责备之论者是故以其贤而求之也然人臣不幸至以身而殉其君于难所谓一死万事足也故曰杀身以成仁舍生以取义如是而或訾焉者不即人心之论也
　　陈杀其大夫泄冶
　　胡安国曰比干谏而死商有三仁焉泄冶谏而死何独无褒词夫语黙死生当其可而止尔泄冶之尽言无隐不愧乎史鱼之直矣方诸比干自靖自献于先王则未可同日而语也冶虽效忠其犹在宋子哀鲁叔肹之后乎故仕于昬乱之朝若异姓者如子哀防身而去可也其贵戚邪不食其禄如叔肹善矣臣良胜曰人臣致命遂志古今之大善也而不为褒词者人臣事君无过分之事虽周公之功皆臣子之分也虽无异词而有人心者所共与也况人臣之所以为此既无徼荣于当时又何徼名于后世然而大善之誉不善人之毁忠直节义之士全躯保妻子者必媒孽之非讐善也不如是不足以容其不善也君子持议又或助之攻焉不曰非其职则曰失其时不曰伤于讦则曰失之愚此大为伤善之端而隂为不善人之地也且如泄冶之死虽不敢方诸比干抑岂在子哀叔肹之后臣谓子哀叔肹泄冶之所优为者也使昏乱之朝如宋鲁听其去而不禄邻国可容本国可居则可然有先事以防而不使之去或汚其志而不使之善去虽深山穷谷必强致之如贼莽之于龚胜者其何以自善乎哉故凡为是説者皆未察乎春秋之微者也善人之名不善人之所欲泯而无闻也春秋于节义之臣皆以名书盖欲其名昭于万世而不泯也岂得谓之无褒词哉
　　衞侯出奔齐
</div>
    <div class="pagination">
<a href="中庸衍义_page7.html">上一页</a><span>...</span><a href="中庸衍义_page3.html">3</a><a href="中庸衍义_page4.html">4</a><a href="中庸衍义_page5.html">5</a><a href="中庸衍义_page6.html">6</a><a href="中庸衍义_page7.html">7</a><span class="current-page">8</span><a href="中庸衍义_page9.html">9</a><a href="中庸衍义_page10.html">10</a><a href="中庸衍义_page11.html">11</a><a href="中庸衍义_page12.html">12</a><a href="中庸衍义_page13.html">13</a><span>...</span><a href="中庸衍义_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
