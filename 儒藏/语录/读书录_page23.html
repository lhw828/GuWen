<!DOCTYPE html>
<html>
<head>
    <meta charset="UTF-8">
    <title>读书录 - 第 23 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读书录 - 第 23 页/共 42 页</h1>
    <div class="content">　　吮痈防痔而得车多者小人之无耻也
　　朱子曰程子言仁本末甚备今撮其要不过数言盖曰仁者生之性也而爱其情也孝弟其用也公者所以体仁犹克己复礼为仁也学者于前之三言者可以识仁之名义于后一言可以知用力之方矣
　　因黙念一隂一阳之谓道继之者善也成之者性也窃以继成皆以气言贴隂阳字说善性皆以理言贴道字说及捡陈北溪性理字义与鄙意合因志之
　　朱子曰一隂一阳之谓道太极也继之者善生生不已之意属阳成之者性各正性命之意属隂
　　隂阳之外无一物
　　继善成性无须臾止息
　　徃年在湖南尝行沅州北涧谷中雾蒸湿及登髙山絶顶则日光晴霁俯视沅州城郭及众山之低小者云气浮绕徃来其间驶如奔马开阖万变是时必于其下矣以是知云气最低方云合而之时日在云上未尝不光霁也
　　天最髙日月星辰次之云气最低凡云气皆在日月星辰之下以是知其最低也
　　邵子曰干四十八而四分之一分为所克之隂也盖自干至泰干夬大有大壮小畜需大畜泰凡八卦共四十八爻分作四分每分十二爻其三分三十六阳爻其一分十二隂爻也又曰坤四十八而四分之一分为所克之阳也盖自坤至否坤剥比观豫晋萃否凡八卦共四十八爻分作四分每分十二爻其三分三十六隂爻其一分十二阳爻也
　　忠如水之源恕如水之流一个忠做出百千个恕来一个源流出百千道水来即忠恕而一贯之防明矣自然体立用行者圣人之忠恕也尽已推己者学者之忠恕也曾子言夫子之道忠恕而已矣非谓学者尽已为忠推已为恕也姑借忠以明一之体借恕以明贯之用故知尽已推已其施无穷则知一贯之理不尽矣
　　中庸之忠恕乃学者尽已推已之正名即程子所谓动以人也论语之忠恕乃圣人自然之忠恕即程子所谓动以天也
　　太极圗见天人合一之妙
　　太史公言汉武帝谴死钩弋夫人与凡有子之嫔御为能杜絶后来之女乱是则然矣亦非仁者之心也诚使家法严伦理明则后世之女乱非所忧也如文王之修身齐家以及天下欲使万物皆得其所何至不仁如是乎
　　张子曰神者二气之良能也良能是其自然能伸能屈之妙朱子曰者隂之灵神者阳之灵灵即所谓良能也
　　天地之开阖世运之兴衰日月之徃来昼夜之变化寒暑之推迁万物之始终皆隂阳之气屈伸消息为之主此神所以体物而不可遗也
　　海水是众水之聚与山泽通气有源之水不同尝问海上居人海水味咸其海中山岛井泉之水却甘以是知海水与有源之水不同
　　隂阳不在五行外太极亦岂在隂阳外所谓精粗本末无彼此也
　　周子言男女而万物在其中言万物而男女在其内互文也
　　魏公子无忌从车骑虚左迎侯生生直上载公子上坐此载字亦加载之意与老子屈子扬子载魄之载字同义
　　圣贤之言皆平易易知后世儒者有作禅语以见于文辞者虽曰明理失平易之意矣
　　陈平以金间楚即战国之术
　　有以释老机巧之言解吾书者几何而不陷于异端乎
　　文武成康之治一变而为春秋再变而为战国极矣朱子曰干一而实故以质言而曰大地二而虚故以量言而曰广
　　程子易传质慤精深广大微妙朱子本义亦有不能出其外者
　　程子之易主孔子但与本义不合
　　人之为学当于性情上用功尤切
　　知而不去为智虽知不能固守而去之焉得为智四方上下徃来古今实理实气无丝毫之空隙无一息之间断
　　西铭只是欲人存天理
　　人物皆得天地之气以成形所谓天地之塞吾其体皆得天地之理以成性所谓天地之帅吾其性体性人与物皆同所谓理一也然人得其气之正而理亦全物得其气之偏而理亦偏圣人尤得其气之最清最秀者故性极其全与天地合徳贤者禀其次乎圣人故其徳出乎凡民皆分殊也
　　致知力行惟在于实一有不实则不能造其极矣夫子四教忠信为文行之本
　　思量万事万理不过一实
　　为学不实无可据之地
　　人之所为一有不实即为妄矣
　　人而不实无一而可
　　人于实之一字当念念不忘随事随处省察于言动居处应事接物之间必使一念一事皆出于实斯有进徳之地
　　千言万语只在实
　　因读天地之塞吾其体之塞字益知上下四方气之充塞无丝毫之空隙
　　天地之塞吾其体得天地之气以成形也天地之帅吾其性得天地之理以成性也践形则能全天赋我之体尽性则能全天赋我之理知化穷神者乐天而能践形尽性也无愧无忝者畏天而求践形尽性也古语云天定能胜人人定亦能胜天如古者无道之世若秦若隋若武氏之流方其势盛之时虐熖如烈火不可近此人定胜天也及其罪盈恶稔人怨天怒勦絶覆亡之无遗育此天定胜人也善恶之报岂不明甚信古语之不诬继之者善化育之始流行而未已阳也成之者性人物禀受一定而不易隂也
　　继之者善就造化流行上説成之者性就人物禀受说万物至大者皆有外惟理之大无外万物至小者皆有内惟理之小无内
　　天地万物皆虚惟理最实
　　隂阳五行男女万物太极都在里许
　　朱子谓河圗之数不过一隂一阳一竒一偶以两其五行而已盖河圗一六水二七火三八木四九金五十土皆两其五行也自其著者观之则动静不同时隂阳不同位而太极无不在焉所谓显微无间也自其微者而观之则冲漠无朕之中而动静隂阳之理已具于其中矣所谓体用一源也
　　理气象数初不相离如干之健理也其象天象也其所以为象者气也气之有次第节限者数也
　　豫上九曰防豫成有渝无咎复六三频复厉无咎皆广迁善之门也
　　以五乘十二六十也以十二乘五亦六十也即参伍之义
　　易曰忧悔吝者存乎介介即周子所谓几善恶也朱子曰大概看易须谨守彖象之言圣人自解得极精密平易窃观朱子解文王彖辞惟主孔子
　　能艮其背便不获其身行其庭不见其人
　　孔子恶利口之覆邦家者千万世国家乱亡皆由于此大人虎变未占有孚如成汤自其征伐之先已有傒蘓之望是未占有孚也
　　朱子之易惟主卜筮与程子异其论亦有不出程传之外者
　　圣贤千言万语只要人存天理去人欲
　　天之道知也地之道仁也圣人与天地相似者知仁而已知周乎万物者知也道济乎天下者仁也乐天知命故不忧知也安土敦仁故能爱仁也天地之道不外乎仁智圣人之道亦不外乎仁智此圣人与天地合徳也易曰一隂一阳之谓道继之者善也成之者性也继成以气言从隂阳字来善性以理言从道字来
　　程复心大学章句圗首画太极圗中间着一气字是以气言太极周子无极而太极专以理言也程说曰太极未有象惟一气耳是即汉儒异端之说又岂识所谓太极哉
　　河圗之一竒一偶造化之一动一静人之一呼一吸皆一隂阳也
　　东汉之规模不如西汉者政以光武好吏事不如髙祖得人君之体也
　　光武以防纬论学何以为出治之本
　　隂阳无时不相胜隂退则阳胜隂阳退则隂胜阳一隂一阳相胜而不已也
　　剥尽为坤阳生为复夬尽为干隂生为姤圣人于阳曰复于隂曰姤扶阳抑隂之意也
　　东汉党锢诸君子正不知羣隂并长之时而欲力胜之难矣
　　圣人之进退存亡与造化消息盈虚之理为一异乎汉末诸贤矣
　　汉末诸贤先儒谓一变则至于道
　　后汉贤者刻意尚行若不可及概以中庸之道则有不合者矣
　　太极理也生物之本隂阳五行气也生物之具男女万物皆自此出而理气则浑融无间也
　　至大者道也圣人之门而道存焉游其门者难为言可知矣
　　三代之后有汉世道之大防也
　　地处天中而有尽天包地外而无穷
　　三代圣人皆以道治天下汉髙不喜诗书至溺儒冠岂非世道之大防与
　　汉髙有功于天下固大矣其修身无本治家无法以诈御臣下视禹汤文武为何如哉
　　上下四方理气充塞无穷尽无方体
　　无一时一事而无理故当无一时一事而不习此学而时习之也今人特以执卷诵习为习此特习所知之一端耳又岂能尽时习之功哉
　　时时皆道处处皆道事事皆道道不可离如此存养省察之功不可须臾或间也
　　隂阳变易自人身以至天地万物无时不然知此则知易矣
　　人动作皆以天则无妄不以天则妄矣
　　曾防见夫人欲尽处天理流行鸢飞鱼跃之意
　　蓍虽是卜筮之物圣人却未必用而神灵之理已具如武虽是杀人事圣人却存此神武而不杀
　　不假卜筮而知吉凶所以说神武而不杀
　　神武得其理而不假其物犹蓍得其神之理而不假卜筮也
　　顔子问仁专言之仁朱子以心之全徳释之则仁义礼智之徳无不包矣
　　论语多专言之仁
　　体用一源是隠而费显微无间是费而隠
　　程子曰予所传者辞也由辞以得其意则在人焉尔读书之法皆当由辞以得意徒得其辞而不得其意章句文字之学也
　　只是循天理便有序而和故仁者礼乐之本也
　　实理皆在乎万物万事之间圣贤之书不过摸写其理耳读书而不知实理之所在徒滞于言辞之末夫何益之有
　　大徳敦化理一也小徳川流分殊也
　　维天之命于穆不已者理一也乾道变化各正性命者分殊也
　　读西铭理明而心广
　　统天地万物言之一理也天地万物各有一理分殊也就天言之天一理也而天之风云雷之属各有一理其分殊也就地言之地一理也而地之山川草木之类各有一理其分殊也就人一家言之一理也而人之父子夫妇长防之类各有一理分殊也就人一身言之一理也而四肢百骸各有一理分殊也就一国天下言之莫不皆然就一草一木言之一理也而枝干花叶之不同分殊也理一行乎分殊之中分殊不在理一之外一本万殊万殊一本也
　　一以贯之即大徳敦化小徳川流即一理而分殊也天地间游尘纷扰无须臾止息无毫发间断是皆气机使然观日射牕屋之间可见因有诗曰日射屋山内烟华几丈虹游尘从此见长满太虚中
　　为学第一工夫立心为本心存则读书穷理躬行践履皆自此进孟子曰学问之道无他求其放心而已程子曰圣贤千言万语只是欲人将已放之心收之反入身来自能寻向上去皆此意也
　　天地有动静之复无善恶之复人有善恶之复有动静之复圣人无复者以善恶而言也圣人之心浑然至善未尝间断故不见其复若动静之复则亦有之
　　赵宋立国规模不如汉者以封建之法不立无藩屏根柢之固故一遭变故荡然不可维持也
　　赵普自谓以半部论语佐太祖定天下盖亦大言而已其实未见行论语一言也如伯夷叔齐求仁而得仁使赵普真知此理其肯定陈桥之策乎
　　赵普克伐怨欲必行其功虽大而徳或未也
　　尹和靖谓动静一理伊川曰试喻之适闻钟响尹曰譬如未撞时声固在也伊川喜曰且更涵养窃谓钟未撞时声固在即心未感时理已存隂未动时阳已具皆动静一理也







</div>
    <div class="pagination">
<a href="读书录_page22.html">上一页</a><span>...</span><a href="读书录_page18.html">18</a><a href="读书录_page19.html">19</a><a href="读书录_page20.html">20</a><a href="读书录_page21.html">21</a><a href="读书录_page22.html">22</a><span class="current-page">23</span><a href="读书录_page24.html">24</a><a href="读书录_page25.html">25</a><a href="读书录_page26.html">26</a><a href="读书录_page27.html">27</a><a href="读书录_page28.html">28</a><span>...</span><a href="读书录_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
