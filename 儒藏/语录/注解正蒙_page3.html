<!DOCTYPE html>
<html>
<head>
    <meta charset="UTF-8">
    <title>注解正蒙 - 第 3 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>注解正蒙 - 第 3 页/共 9 页</h1>
    <div class="content">　　海水凝则氷浮则沤然氷之才沤之性其存其亡海不得而与焉推是足以究死生之说【伊川程子改与为有】
　　此喻天地旣生人物则人物之品质惟其所赋其存其亡固非天地有以使之也
　　有息者根于天不息者根于地根于天者不滞于用根于地者滞于方此动植之分也
　　有息言能呼吸也
　　生有先后所以为天序小大髙下相并而相形焉是谓天秩天之生物也有序物之旣形也有秩知序然后经正知秩然后礼行
　　五典惇故经正五礼庸故礼行
　　凡物能相感者神施受之性也不能感者神亦体之而化矣
　　能相感者动物也不能感者植物也
　　物无孤立之理非同异屈伸终始以发明之则虽物非物也事有始卒乃成非同异有无相感则不见其成不见其成则虽物非物故一屈伸相感而利生焉
　　事者物之事也如日月寒暑物也相推而生明成嵗事也非有同异者以屈伸终始其间则虽有物而无物之用故曰非物所以然者以事必有始卒乃成如阴非阳则无始阳非阴则无终故非有同异者有无相感则事不见其成事不见其成则虽有物而无物之用矣
　　独见独闻虽小异怪也出于疾与妄也共见共闻虽大异诚也出阴阳之正也
　　怪亦不正之气所生也人有疾与妄与之相感则闻而见尔其或无相感者而自闻且见则亦人心之自为感皆疾与妄也
　　贤才出国将昌子孙才族将大
　　此篇多言神屈伸之事此条言家国昌大之征者如中庸言国家兴亡祯祥妖孽至诚先知祸福与神合其吉凶此以为莫大于贤才之生出乃祯祥之盛者尔
　　人之有息盖刚柔相摩乾坤阖辟之象也
　　刚柔相摩乾坤阖辟乃天地之呼吸耳
　　寤形开而志交诸外也梦形闭而气专乎内也寤所以知新于耳目梦所以缘旧于习心医谓饥梦取饱梦与凡寤梦所感专语气于五藏之变容有取焉尔
　　梦有缘耳目闻见者有无所缘而若有闻见者有系乎吉凶之兆者然而无所缘者缘之变也吉凶之兆缘已往而验之将然者也皆所谓缘旧于习心也饥梦取饱梦与其一端尔
　　声者形气相轧而成两气者谷响雷声之类两形者桴鼔叩击之类形轧气羽扇敲矢之类气轧形人声笙簧之类是皆物感之良能人皆习之而不察者尔
　　谷响雷声所以为两气者言声鸣响应两者皆是以气相感
　　形也声也臭也味也温凉也动静也六者莫不有五行之别同异之变皆帝则之必察者与
　　形有五色声有五音臭味亦皆有五温凉则有五行之气动静则有五行之性莫不各具乎五也五者之合而同则有同之变宫商相应是也合而异则有异之变白黑相渝是也知此则知性命一本万殊之故而天则着于是矣
　　诚明篇第六
　　诚明所知乃天德良知非闻见小知而已
　　诚者天德也诚而明者天德之良知也闻见之知亦知也未能反身而诚则所知者犹自于外故曰小知
　　天人异用不足以言诚天人异知不足以尽明所谓诚明者性与天道不见乎小大之别也
　　圣人之诚天德也故与天无异用圣人之明天明也故与天无异知在圣者性也在天者天道也无小大之别也
　　义命合一存乎理仁智合一存乎圣动静合一存乎神阴阳合一存乎道性与天道合一存乎诚
　　天有正命焉通极于性此其与义合一者也故曰存乎理言非气数所得干也仁智一而圣人之事备故曰存乎圣动而无动静而无静神也故动静合一存乎神一阴一阳之谓道故曰阴阳合一存乎道诚明者性与天道不见乎小大之别故曰性与天道合一存乎诚又总而论之则智以知命仁以守义能尽乎理之分者圣也动而生阳静而生阴能极乎道之妙者神也理之在圣性也神之妙道天也诚者命之道而圣人之本在天与在人一也
　　天所以长久不已之道乃所谓诚仁人孝子所以事天诚身不过不已于仁孝而已故君子诚之为贵
　　天以诚为道人亦以诚事天故程子目西铭为仁孝之理备
　　诚有是物则有终有始伪实不有何终始之有故曰不诚无物
　　物犹事也心旣伪矣则事何始终之有
　　自明诚由穷理而尽性也自诚明由尽性而穷理也由穷理而尽性者明善以诚其身者也由尽性而穷理者尊德性而道问学者也二者相为终始非安勉两途之谓也自韩子程子之论顔子皆以圣贤之分言此说似为优矣
　　性者万物之一源非有我之得私也惟大人为能尽其道是故立必俱立知必周知爱必兼爱成不独成彼自蔽塞而不知顺吾理者则亦末如之何矣
　　此尽其性所以能尽人物之性也自蔽塞而不知顺吾理者似指禽兽而言虽然处之以其分而顺其自然之理未尝不在兼成之中也
　　天能为性人谋为能大人尽性不以天能为能而以人谋为能故曰天地设位圣人成能
　　承上条而言旣能尽人物之性则是能赞助化育以参乎天地之中矣
　　尽性然后知生无所得则死无所防
　　言能尽其性则无所累于物不以生死为加损也
　　未尝无之谓体体之谓性
　　未尝无者万物与太虚同体此性之源也旣未尝无则何生死得防之有
　　天所性者通极于道气之昬明不足以蔽之天所命者通极于性遇之吉凶不足以戕之不免乎蔽之戕之者未之学也性通乎气之外命行乎气之内气无内外假有形而言尔故思知人不可不知天尽其性然后能至于命
　　此条理极精粹乃语性命之极致也人所赋之气质有昬明焉而非天所性之正性也正性者与天道相通而为根故曰通极于道所受之气数有吉凶焉而非天所命之正命也正命者与吾性相通而为根故曰通极于性通极于道是通乎气之外也非禀赋所得而拘故气之昬明不足以蔽之也通极于性是命行乎气之中也即所受而正命存焉故遇之吉凶不足以戕之也天人原无内外自人之有形则别为内外故思知人不可不知天性极于道而通乎气之外故也尽性则能至于命命极于性而行乎气之中故也知天知人则不蔽于气尽性至命则不戕于遇此皆学之功也
　　知性知天则阴阳神皆吾分内尔
　　阴阳神皆吾分内而岂气之所能蔽遇之所能戕乎
　　天性在人正犹水性之在氷凝释虽异为物一也受光有小大昬明其照纳不二也
　　释则为水凝则为氷可知天人之无内外矣受光有小大昬明而照纳不二可知气之昬明不足以蔽之矣
　　天良能本吾良能顾为有我所防尔
　　为有我所防者拘于气而未之学也
　　上达反天理下达徇人欲者与
　　性其总合两也命其受有则也不极总之要则不至受之分尽性穷理而不可变乃吾则也天所自不能已者谓命不能无感者谓性虽然圣人犹不以所可忧而同其无忧者有相之道存乎我也
　　性者理之总名耳着而为道则有阴阳刚柔仁义之两名而性其合也命者天之所赋有物有则而人受之者也若于所性之理有偏即于所受之分不足惟穷理尽性则可以至于命矣是乃吾本然所受于天之则也维天之命于穆不已然其大德曰生是以天地感而万物化圣人尽性至命与天合一而独不能与天同其无忧者以赞助化育之责在我故也
　　湛一气之本攻取气之欲口腹于饮食鼻舌于臭味皆攻取之性也知德者属厌而已不以嗜欲累其心不以小害大末防本焉尔
　　即前篇所谓爱恶之情出于太虚而归于物欲者也惟儵聚儵散不使有豪发之间者斯能不以嗜欲累其心矣
　　心能尽性人能道也性不知检其心非道人也心者人之主也性者道之源也茍非其人则道不虚行盖秉彞虽在而人心有操舍存亡故也
　　尽其性能尽人物之性至于命者亦能至人物之命莫不性诸道命诸天我体物未尝遗物体我知其不遗也至于命然后能成已成物而不失其道
　　万物皆备于我矣是我体物未尝遗也人之性犹我之性物之性犹人之性其体我岂有遗哉其性同通诸道其命同出于天尽性以至于命则成已成物莫不尽其道矣
　　以生为性旣不通昼夜之道且人与物等故告子之妄不可不诋
　　性无生死以生为性是不通昼夜之道也人物之所性有偏全而其生则一以生为性则是人与物等
　　性于人无不善系其善反不善反而已过天地之化不善反者也命于人无不正系其顺与不顺而已行险以侥幸不顺命者也
　　过天地之化者释老是也溺于空沦于静自谓见性而实不足以尽性行险侥幸之小人自谓已能为命而实乃不顺命也旣不顺命乌能立命哉二者髙下虽有间然不能顺性命之理则一尔
　　形而后有气质之性善反之则天地之性存焉故气质之性君子有弗性者焉
　　形旣生矣则有刚柔善恶之不齐是之谓气质之性然人之生也受天地之中得五行之秀在万物之中独灵且贵虽有气质之偏而无害为得天地之性之全惟善反之则知天地之性固浑具于气质之性之中也故气质之性君子不谓性
　　人之刚柔缓急有才与不才气之偏也天本参和不偏养其气反之本而不偏则尽性而天矣性未成则善恶混故亹亹而继善者斯为善矣恶尽去则善因以亡故舍曰善而曰成之者性
　　此申明上条之意刚柔缓急即气质之性参和不偏者天地之性也然惟禽兽则得其至偏者而不能复全人受天地之中以生虽其拘于气而有刚柔缓急之不齐而所谓参和不偏者自在也何则人之偏也于五性之禀特有多寡之异而性之本则未尝蔽且塞故惟养而完之以复其初则我之性即天地之性故曰尽性而天也继善成性张子以为不已其善以成于性与程朱异
　　德不胜气性命于气德胜其气性命于德穷理尽性则性天德命天理气之不可变者独死生修夭而已故论死生则曰有命以言其气也语富贵则曰在天以言其理也此大德所以必受命易简理得而成位乎天地之中也所谓天理也者能恱诸心能通天下之志之理也能使天下恱且通则天下必归焉不归焉者所乗所遇之不同如仲尼与继世之君也舜禹有天下而不与焉者正谓天理驯致非气禀当然非志意所与也必曰舜禹云者余非乗势则求焉者也
　　言德能胜其气则不为气质之性所拘而不为气数之命所制故所谓性者皆天德所谓命者皆天理性命皆根于德而拘于气制于气者君子不谓性不谓命也气不可变以下专以命言之盖言修德则可以动天此其立命之验也惟修夭制于气数者多若富贵则大德受命者位也易简成位者亦位也惟其理能通天下之志故其位必居天下之尊如仲尼伊尹周公虽制于所乗之势所遇之时与大德受命者异然所谓成位天地之中则有余矣舜禹所以不与焉者正惟视为常理无希冀图度之心也舜禹起匹夫有天下旣非若继世之乗势又非求而得之所得出于意外而能不与者为难故夫子独称之夫以夫子之不得位而有位观之则顔子之夀敝于天地修短亦非命所制也张子且以人百年之身论而语其感应之常故举有命在天以为说　仲尼与继世之君此句用孟子意而减其文犹言如仲尼所遇及遇继世之君者尔
　　利者为神滞者为物是故风雷有象不速于心心御见闻不于性
　　心即神也而曰不于性者心体性则神御于见闻则不神
　　上智下愚习与性相逺旣甚而不可变者也
　　程子以为上智下愚自不肯移其义甚精如其肯移也罔念作狂克念作圣未有不因习而迁者也张子则以为上智下愚之不移自其习成言之
　　纤恶必除善斯成性矣察恶未尽虽善必粗矣
　　此韩子所谓无心过者其庶防乎
　　不识不知顺帝之则有思虑知识则防其天矣君子所性与天地同流异行而已焉
　　思虑知识者言测度计较之私也若不出位之思恱心而研之虑通乎昼夜之知黙而成之之识则正所以顺帝之则者而何防其天之有
　　在帝左右察天理而左右也天理者时义而已君子教人举天理以示之而已其行已也述天理而时措之也在古训察在璿玑玉衡之类是也察天理而如在其左右所谓顾諟天之明命也昊天明旦体物而不可遗推之于人措之其躬皆此理也
　　和乐道之端乎和则可大乐则可久天地之性久大而已矣
　　和者天下之达道故可大乐则生矣生则乌可已也故可久
　　莫非天也阳明胜则德性用阴浊胜则物欲行领恶而全好者其必由学乎
　　德性者心统性之所具物欲者形感物之所发推所自来莫非天也但百体顺令于天君则人心皆化为道心矣天君下徇于百体则天理将灭于人欲矣清明在躬气志如神阳明胜德性用之效也蔽交于前其中则迁阴浊胜物欲行之时也阴本非恶不顺于阳则流为恶耳引其恶以归于善则莫非天也此条义最精粹
　　不诚不庄可谓之尽性穷理乎性之德也未尝伪且慢故知不免乎伪胜者未尝知其性也
　　古人自小学则教之诚敬所以养其德性也
　　勉而后诚庄非性也不勉而诚庄所谓不言而信不怒而威者与
　　初学则不可不勉所谓亹亹以继其善然后能成之性者
　　生直理顺则吉凶莫非正也不直其生者非幸福于囘则免难于茍也
　　顺生理则其生也直矣其吉也所谓求福不囘者也其凶也所谓顺受其正者也
　　屈伸相感而利生感以诚也情伪相感而利害生杂之伪也至诚则顺理而利伪则不循理而害顺性命之理则所谓吉凶莫非正也逆理则凶为自取吉其险幸也感以诚者是所谓以虚受人屈伸相感而利生焉者也感以伪者是所谓憧憧往来而害生焉者也屈伸相感顺其自然之理也憧憧往来杂以计较之私也顺理则吉凶皆正故为利不循理而行险徼幸凶乃自取故为害
　　莫非命也顺受其正顺性命之理则得性命之正灭理穷欲人为之招也
　　吉凶祸福固莫非命然必顺受天之正命然后可以言受命矣如行罪恶而犯桎梏其死也可谓之正命乎立乎岩墙之下而不知趋避其死也亦可谓之正命乎惟顺仁义而行则如此而生如此而死皆可谓之正命矣言命而兼性者顺性之理即所以顺命也人为之招桎梏是也
　　大心篇第七
　　大其心则能体天下之物物有未体则心为有外世人之心止于闻见之狭圣人尽性不以见闻梏其心其视天下无一物非我孟子谓尽心则知性知天以此天大无外故有外之心不足以合天心见闻之知乃物交而知非德性所知德性所知不萌于见闻
　　万物皆备于我矣何则其性与我同出于天也是故尽其性则能尽人物之性是能大其心以体天下之物也人之不能体物者由其不能知物之皆我也不能知物之皆我者由梏于见闻而不能知其性也能尽心以知性则能尽性而大心以体物矣知性而又曰知天云者性出于天故性即天也天无外性亦无外有外之心岂足以合之哉此两句申大其心以体物意知性则知天是非见闻之知也德性之知也旣非以物交而知则何物之非我哉此数句申尽性不以见闻梏其心意
　　由象识心徇物防心知象者心存象之心亦象而已谓之心可乎
　　人谓已有知由耳目有受也人之有受由内外之合也知合内外于耳目之外则其知也过人逺矣
　　此两条皆申明不以见闻梏心之意
　　天之明莫大于日故有目接之不知其防万里之髙也天之声莫大于雷霆故有耳属之莫知其防万里之逺也天之不御莫大于太虚故心知廓之莫究其极也人病其以耳目见闻累其心而不务尽其心故思尽其心者必知心所从来而后能
　　此条亦申前意心所从来则天是也
　　耳目虽为性累然合内外之德知其为啓之之要也申上意而言见闻亦心之助盖为性累者其官不思而蔽于物者也为心助者多闻多见以畜其德者也
　　成吾身者天之神也不知以性成身而自谓因身发智贪天功为己力吾不知其知也民何知哉因物同异相形万变相感耳目内外之合贪天功而自谓已知尔推梏于见闻者之弊其迷缪必至此
</div>
    <div class="pagination">
<a href="注解正蒙_page2.html">上一页</a><a href="注解正蒙.html">1</a><a href="注解正蒙_page2.html">2</a><span class="current-page">3</span><a href="注解正蒙_page4.html">4</a><a href="注解正蒙_page5.html">5</a><a href="注解正蒙_page6.html">6</a><a href="注解正蒙_page7.html">7</a><a href="注解正蒙_page8.html">8</a><a href="注解正蒙_page9.html">9</a><a href="注解正蒙_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
