<!DOCTYPE html>
<html>
<head>
    <meta charset="UTF-8">
    <title>读书偶记 - 第 2 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读书偶记 - 第 2 页/共 4 页</h1>
    <div class="content">　　朱子云天地以生生为德元亨利贞乃生物之心也但其静而复乃未发之体动而通焉则已发之用一阳来复其始生甚微固若静矣然动之机日长而万物莫不资始焉此天命流行之初造化发育之始天地生生不已之心于是而可见也若其静而未发则此心之体虽无所不在然却未有发见处此程子所以以动之端为天地之心亦举用以该其体耳按复卦彖传复见天地之心程子之言精矣必得朱子此条乃不至以辞害意观此则知复即天地之元也动见天地之心即大哉乾元万物之所资以始者也　朱子又有云伊川与濓溪説复字亦差不同如元亨利贞濓溪就利贞上説复字伊川就元字头説复字道理只一般只所指地头不同按朱子前所谓静而复本濓溪通书也一阳来复云云则正发明伊川元字头説复字之意
　　邵子所谓坤复之间乃无极又诗云一阳初动处万物未生时静极而动此天地之枢机也君子体之于心戒谨恐惧而慎独者此也中庸之防微矣乎
　　朱子与项平父书云子静尊德性之意多某自觉道问学之意多要当去短集长交致其功説者谓此朱子谦已诲人之辞是也玩此气象何等和平规劝何等深挚而反已观省不敢自是非故作谦冲之辞已也象山闻之则曰既不知有德性焉有所谓问学刚愎褊急即此可见立侯云穆堂每辨陆子何尝不读书穷理朱子门人乃以废学诬之然非谓象山全不读书也其云六经注我我注六经可为读书之训乎非谓象山全不穷理也其不信系辞为孔子书诋诃太极图説可谓穷理之言乎葢象山位置太高不能抑已从人执意见而自以为无意见要其修身砥行不失为豪杰之士也圣门顔曾而外各因质之所及亦未必人皆纯全余谓此论颇为平允然圣门诸弟子所造未必纯全自知不及顔曾无敢自号为得圣人之宗而目顔子之博文曾子之格致为支离者若象山则以为自有单传心印正是孔子之真血脉其病源尤在即心即理上来
　　无妄六二不耕获不菑畬董子所谓正其谊不谋其利明其道不计其功张南轩所谓为己者无所为而为者也
　　枕上思中庸章句君子尊德性一节为学功夫无以加于此矣存心以极乎道体之大如廓其基址也致知以极乎道体之细如密其间架也人心量最怕狭隘不以一毫私意自蔽则洞然矣心志最怕卑下不以一毫私欲自累则超然矣心中所蓄最怕浮浅涵泳乎其所已知敦笃乎其所已能则酝酿者深矣此皆培养本原之功如廓其基址者也析理则不使有毫厘之差而又日知其所未知处事则不使有过不及之谬而节文更日谨其所未谨此言致知而包力行在内如密其间架者也培养本原为致知力行之地如有基址而后有间架也
　　朱子仁説读之既乆令人见得本体融通流贯处功夫精切周遍处葢生理涵于心为心之德而义礼智统是矣此生理涵于心即温然爱人利物之心为爱之理故朱子一言以蔽之曰天地以生物为心而人各得天地生物之心以为心也所谓心之德者此也所谓爱之理者此也明夫心之德爱之理之非有二此温然爱人利物之心即天理坱然生物之心而本体有不融通流贯者乎中间引夫子之言仁则由体而用自常而变一私不容自匿一理不容或亏而功夫有不精切周遍者乎下又发明程子爱不可以言仁而爱之理为仁则性情之界限明而脉络通本体之妙莫非生生之理者益以着矣辨杨谢之不识仁体泛言同体者无警切之功专言知觉者少沈潜之味则功夫之实在乎操存涵养克己力行然后可以自全其生生之理者益以明矣君子多识前言往行以蓄其德与论语多闻阙疑多见阙殆可叅看唯能阙疑殆而后多识者可为畜德之资程子所谓考迹以观其用察言以求其心是也不然凌虚驾空者失之玩物丧志者亦失之
　　慎言语节饮食朱子谓二者养德养身之切务举其要也若论养道之全则程子所谓动息节宣以养生也饮食衣服以养形也威仪行义以养德也推己及物以养人也尽之矣
　　习坎即孟子动心忍性增益不能意惟圣贤豪杰方耐得许多鍜链此二五刚中之有孚心亨也程子云若要熟也须从这里过正习坎之谓也　六四樽酒簋贰一读用缶一句纳约自牖程传至矣
　　离之柔丽中正先儒皆兼二五言惟胡云峯云坎之刚中九五分数多故九五曰坎不盈卦辞释有孚亦曰水流而不盈离之中正六二分数多故卦辞曰畜牝牛吉而六二爻辞亦曰黄离元吉按此更精审
　　君子以虚受人虚者无我也克有我之私以至于无我然后其心之虚也万事投之而不累万善纳之而不盈寂然不动者此也感而遂通天下之故者此也虚之德其至渊妙矣哉
　　日月之升降盈缩终则有始也而万古常明恒乆不已也四时之寒暑往来终则有始也而亘古不易恒乆不已也推之一草一木一飞一走之荣枯消长皆终则有始也而种类不相侵时序不相乱皆恒乆不已也在圣人则神明变化因物付物无非乆于其道也君子素位而行而立不易方者在是矣
　　周易观彖论君子自昭明德云明德者人之所得乎天之理具于心而昭明不昧者也人之所以不能常明者气昏而物蔽之也君子敬胜怠以去其昏义胜欲以撤其蔽此所以自昭其明德之道也明出地上则羣阴退伏人心之德葢亦如此按此段可与大学章句读其论晋之全卦云进升之道以柔顺为善葢柔则安静而无躁进之嫌顺则循理而无妄动之失卦之爻非无刚也而其彖传曰柔进而上行明其善在柔也故凡柔爻皆吉按此段审出处之道者不可不察
　　读家人一卦齐家之道备矣身者家之本也故大象曰君子以言有物而行有恒上九之象传曰威如之吉反身之谓也
　　闺门严肃最治家之要故家人初九即曰闲有家也九五王假有家假作感格之义者是也先儒云初之闲有家是以法度防闲之至王假有家则躬行有以感化之矣
　　家法严肃大端在冠昏丧祭之必以礼家道雍睦大端在父子兄弟之不言利
　　浅之则勿听妇人言深之则刑于寡妻治家之本在是矣
　　纳约自牖遇主于巷士君子不得直行己志之时此义不可不讲也
　　每念蔡西山独行不愧影独寝不愧衾之言使人不敢有斯须之防玩
　　赵清献日所思为夜必焚香以告天立心处事当如是吕与叔在缑氏山房中六月炎蒸闭户端坐终日俨然程子微窥之而叹其敦笃此即吾人不及古人处他尚何言
　　身端容肃则邪妄自退程子所谓整齐严肃则心自一一则自无非僻之干此是治心第一关键非欲作泥塑木雕也
　　反身修德此无时无处不当然者圣人何故于蹇言之葢蹇之时事势或有所阻不得有为惟反身修德则无不可为者也且致蹇之由必从失德来能反身修德则济蹇之本得矣
　　六四往蹇来连荀氏作来承五不可从当依本义葢往者进也来者退也六四虽当位然阴柔才弱往则徒在蹇中不足以济惟来连九三阳刚得实斯足以承五而济蹇矣故象曰往蹇来连当位实也
　　惩忿窒欲迁善改过此克己力行之要去凡入圣端在此处此处无力即堕落小人坑堑矣须每日省察当下奋发不肯毫发放过庶乎可以有进也
　　益用凶事固有之也葢凶事似非以为益然如所谓动心忍性增益不能者于事理固有之也朱可亭先生云然于语气甚惬
　　有孚惠心勿问元吉吕东莱先生云人君但诚心惠民不须问民之感如此然后元吉按此解勿问二字甚善宋仁宗时交趾贡异兽指为麟司马温公曰诚伪不可知使其真非自至不为瑞若伪为逺人笑愿厚赐而还之此古人处事最得大体处
　　读书不免昏惰正所谓不能以志帅气居然而怠呜呼不勉为君子之庄敬日强耶
　　蔡节斋谓周子无极而太极之説得于易有太极之一言易者变易无方体即无极之义此语可谓冰解冻释井卦九五井冽寒泉食美之至矣至上六而后言元吉者何朱可亭先生云此以上爻终五爻之义寒泉食井养也勿幕则养不穷矣九五中正有孚也五不言吉上之元吉即五之谓也按此可补传义所未及
　　程子定性书乃中庸致中和之极功周易艮其背之妙蕴也
　　朱子语类问艮之象何以为光明曰定则明凡人胸次烦扰则愈见昏昧中有定主则自然光明按此即主敬为致知之本也
　　陈紫峯曰人之一心静之所养有浅深则发之所中有多寡按此延平所以观喜怒哀乐未发气象也
　　艮其背专就静言者不免言体而不及用动静并言者又不见体用之分观彖云天下之动以静为本静之道以验于动为至静亦定动亦定然后为静之至也故方其静也私欲不萌廓然而大公是不获其身也及其动也智诈不生物来而顺应是行其庭不见其人也内不见己外不见人则义理周流而感应之累免矣故无咎此即以定性书作注脚最妙而动根于静静以该动尤得艮之本义
　　朱子感兴诗云反躬艮其背此内之主一无适也肃容整冠襟此外之整齐严肃也保养德性莫过于此艮其辅言有序程子所谓心定者其言重以舒是也旅必择所主慎所交节所需尤在不资其势而利其有初六旅琐琐斯其所取灾或专指童仆贱役言愚谓凡资其势而利其有皆琐琐也必欲如其所愿斯其所以取灾也故传曰志穷灾也
　　待童仆庄以涖之寛以畜之礼节不假借而饥寒劳苦必加体恤小过宜务包容
　　旅之大象曰君子以明慎用刑而不留狱明而慎则无滥刑慎而明则能烛奸然必速结而不留狱则小民免荒时废业之苦胥吏无支蔓勒索之弊奸恶者早惩一日则良弱者早伸一日凡居官者切念之
　　朋友讲习则道义之浸灌滋润其悦也不可以言喻有丽泽之象焉有兑之情焉
　　横渠出都门诗云藜藿野心虽万里不无忠恋向清朝大抵圣贤身虽闲退其心未尝不念切君民也若恝然长往祗是沮溺荷蓧一流人物耳
　　中孚兼中虚中实二义无累则中虚虚者信之本也有主则中实实者信之质也木必有根本质干而后枝叶畅茂而复结实焉是故发之言则有物见之行则有恒莫非实理为之质也实理之涵于心则无私主而至虚也故曰实者信之质虚者信之本也
　　中孚之大象何以曰议狱缓死此所谓求其生而不得则死者与我皆无憾也如是则生者感死者服我之心足以孚于人人之心亦已孚于我此中孚之大者也易之言刑狱者五噬嗑之明罚敕法取其明与威也贲之明庶政无敢折狱恐徒恃其明也丰之折狱致刑亦取其明威也旅之明慎用刑而不留狱又以见明之不可不慎而不留狱则恶者惩之善者伸之仁义并至也然而死罪尤不可以轻议也必使死者自问亦无以自免于死然后为两无憾也故中孚曰君子以议狱缓死呜呼易象之言刑狱也至矣
　　既济六爻多戒辞圣人之意深逺矣韩魏公所谓酒阑人散时正谓此也李文靖公日取四方水旱贼盗之事闻于上前使生警惧此得既济卦之意也
　　周易不终于既济而以未济终篇此下藏有无穷之易在焉




　　读书偶记卷一
<子部,儒家类,读书偶记>
　　钦定四库全书
　　读书偶记卷二
　　副都御史雷鋐撰
　　穷理之功在格物尽性之功在践形此彻上彻下无纤毫影响处
　　礼乡饮酒义云天地严凝之气始于西南而盛于西北此天地之尊严气也此天地之义气也【按先天图之巽坎艮坤是也】天地温厚之气始于东北而盛于东南此天地之盛德气也此天地之仁气也【按先天图之震离兑干是也】　又按以河图参之竒之由北而东而南以终于西者即天地仁气之流行也耦之由南而西而北以终于东者即天地义气之流行也冬至一阳生而春而夏则仁气之盛也秋则阳消而阴长矣图之北东阳居内南西阳居外者冬而春阳方生而长夏而秋阳长极而消也夏至一阴生而秋而冬则义气之盛也春则阴消而阳长矣图之南西阴居内北东阴居外者夏而秋阴方生而长冬而春阴长极而消也河图与先天图观诸乡饮酒义之言而已明矣
　　孔子性相近之言实万世言性之宗旨孟子性善之言正是相近之实际相近者善之相近也以万物为一体者尧舜之仁也今人乍见孺子入井而怵惕恻隐可谓不与尧舜之仁相近乎故曰性善也扩而充之人皆可以为尧舜也必待扩充之力者气质有不同也孟子言性与孔子无二旨也
　　或问张子心统性情其性静而情动乎曰性者心之理也心者动静之枢也静则情之敛动则情之发敛则不见其情矣专谓之性可也发则性露于情矣专谓之情亦可也孟子所以有四端之说也
　　或问性之为仁义礼智自其发而后有端绪可寻若寂然不动之时何自而指其为仁耶义耶礼与智耶曰寂然不动之时浑然生理涵孕于中即仁也此仁所以包乎义礼智也生理有自然之裁制义也自然之节文礼也自然之分别智也仁包乎义礼智此朱子训仁则曰心之德也
　　或问贞下起元造化之妙然也人心之智与仁若何曰吾心之理非知之何以能体而行之此中庸三达德先曰智而后曰仁勇也虽然所知者亦知此生理之脉络而已仁所以包乎义礼智也如造化之贞即元气之敛藏非元之外别有贞也
　　爱恶欲惧生于内喜怒乐哀形于外统言七情不如此更分明或曰情本于性今如此言则情只本于心乎曰以道心言之则爱而喜者仁之发也恶而怒者义之敛也欲而乐者礼之着也惧而哀者智之藏也以人心言之其爱恶欲惧之或偏喜怒乐哀之无节皆性汨于气而失焉者也故必道心为主人心听命焉斯谓之性其情
　　道心即性也人心之正者道心为之主即性宰乎气也人心之偏者道心之有蔽即性汨于气而失焉者也非道心为一心人心又为一心也如饮食男女之欲人心也而道存焉知道存即道心也不知其为道而肆焉则危者愈危微者愈微矣故必道心为主人心听命也是知谓心即性者非也离心性而二之者亦非也
　　礼运云人者其天地之德阴阳之交鬼神之会五行之秀气也此周子太极图说所谓无极之真二五之精妙合而凝惟人得其秀而最灵者也夫天地之德其性也阴阳之交鬼神之会其心也具五行之秀气故五性动而情生矣孔子所以谓性相近孟子所以谓性善至周子而理气合一之妙剖泄尽矣程张言性兼言气质亦不外此而得之
　　又云人者天地之心也五行之端也食味别声被色而生者也夫天地之心即太极也五行之端以理言之则仁义礼智信之发也以气言之则心肝脾肺肾之属是也食味别声被色此物欲所以易累必践形尽性乃葆其天地之心语其要亦曰道心为主人心听命而已诚意之外何以复有正心之功曰诚意则人鬼关意诚矣人而非鬼矣犹恐其用情之偶偏朱子所谓官街上错了也曰然则大学之正心只中庸之致和而缺却致中之功乎曰体立而后用有以行未有致和而不本于致中者也曰或谓正心犹中庸之戒慎恐惧也诚意犹中庸之谨独也如此则致中属之正心致和属之诚意矣曰大学言欲正其心者先诚其意今将曰欲致其中先致其和可乎安溪李文贞公之言得矣盖诚意犹中庸之戒惧谨独也正心犹中庸之致中和也戒惧谨独则无不中且和矣然朱子犹曰自戒惧而约之自谨独而精之涵养省察愈纯愈密之功如此其至矣则知诚意之外别无正心之事殆亦约之精之之云尔曰大学诚意言君子必慎其独非专以谨独言乎曰意之好恶直贯至事为之末所谓意之全体贯彻事为独乃意之起头谨独是于诚意中提出一要关头可知诚意之功自包戒惧谨独言也曰中庸末章内省不疚非意诚乎不动而敬不言而信非心正乎曰此亦分劈不开内省而疚固意之不诚不敬则肆心萌矣不信则伪心生矣肆也伪也尚得谓意之诚乎然则以戒惧慎独分属正心诚意者固不如安溪之言为得也
　　沈闇斋先生云周子教人寻孔顔乐处某谓当从论语开篇第一章寻起按此言最确实葢学之正习之熟说之深由此而乐而不愠孔顔之乐在其中矣
　　礼所以固人肌肤之会筋骸之束视听言动坐立间稍不谨饬便至懈弛而昏惰放肆随之此入德第一关头最当警愓而痛惩也
　　繙旧书得先大父手帖二方一录王阳明示徐曰仁应试云入塲之日切勿以得失横在胸中令人气馁志分非徒无益而又害之塲中作文先须大开心目见得题意了了即放胆下笔纵没出色处辞气亦条畅今人入塲有志气局促不舒展者是得失之念为之病也将进塲十日前便须练习调养葢寻常不曽早起得惯忽然当之其日必精神恍惚作文岂有佳思须每日鸡初鸣即起盥栉整衣端坐抖擞精神勿使昏惰日日习之临期不自觉辛苦矣今之调养者多是厚食浓味剧酣谑浪或竟日偃卧如此是挠气昏神长傲而召疾也岂养精神之谓哉务须淡饮食薄滋味则气自清寡思虑屛嗜欲则精自明定心志少眠睡则神自澄君子未有不如此而能致力于学问者每日或倦甚思休少偃即起勿使昏睡既晚即睡勿使乆坐进塲前两日即不得翻阅书史杂乱心目每日只可看文字一篇以自娯务在怡神适趣忽充然滚滚若有所得勿使气轻意满益加含蓄酝酿若江河之浸衍泛滥骤然决之一泻千里矣每日闲坐时众方嚣然我独渊黙中心融融自有真乐盖出乎尘埃之外而与造物者游一录唐荆川与冯午山柬云秀才作文不论工拙只要真精神透露如有真精神虽拙且滞必是英俊竒伟之士公考试看文不必论竒论平论浓论淡但窥其真精神所向如肯说理肯用意必是真实举子也如无理无意而但掇拾浮华必是诈伪小人此是阅卷大关键按此二帖虽皆为塲屋而言士君子读书养气务学立品之要已具此矣呜呼此先大父之手泽也
　　曽南丰作赵公救菑记略云公前民之未饥问属县菑所被者几乡民能自食者有几当廪于官者几人沟防构筑可僦民治之者几所库钱仓粟可发者几何富人可募出粟者几家使各书以对而谨其备至期人受粟日一升幼小半之忧其众且蹂也使受粟者男女异日而人受二日之粟忧其流且亡也于城市郊野为给粟之所凡五十有七使各以便受之而告以去其家者勿给计官为不足用也取吏之不任职而寓于境者给其食而任以事不能自食者有是具也能自食者为之告富人无得闭粜又为之出官粟得五万二千余石平其价予民为粜粟之所十有八使籴者自便如受粟又僦民完城四千一百丈为工三万八千计其佣与钱又与粟再倍之民取息钱者告富人纵予之待熟官责其偿弃男女者使人得收养之明年春大疫为病坊处疾病之无归者募僧二人属以视医药饮食令无失所凡死者使随收瘗之法廪穷人尽三月当止是岁尽五月而止按此赵公救灾之政综理周密可法唯官不足用近少吏之不任职而寓于境者委绅衿殷实之贤能者可矣或曰计民之佣与钱矣又倍粟以予之毋乃太多乎曰民之有力者食其力而粟加倍则咸自奋不安于惰矣且夺富民之有窥公家之积皆此辈也食力而余粟足以赡其家他何虞焉　河北地震水灾隳城郭坏庐舍百姓暴露乏食有司建言请发仓廪与之粟壮者人日二升幼者日一升南丰救灾议略云遭非常之变者必有非常之恩然后可以振之今百姓暴露之食已废其业使之相率日待二升之廪于上则其势必不暇乎他为是农不得修其畎亩商不得治其货贿工不得利其器用闲民不复得转移一切执事弃百事而专以待升合之食是真以饿殍之养养之也以中户计之户为十人壮者六人防者四人一户月当受粟五石不乆行则百姓何以赡其后乆行之则被水之地既无秋成之望非至来岁麦熟赈之未可以止自今至来岁麦熟凡十一月户当受粟五十石今被灾者十余州仰食县官者百万户当用粟数百万石何以办之至于给受之际有淹速有均否有真伪有会集之扰有辨察之烦厝置一差皆足致弊且不过能使之得旦暮之食耳其于屋庐构筑之费将安取哉彼日就食于州县必相率而去其故居虽有頺垣坏屋之尚可完者亦弃之而不暇顾其害又可谓甚也己为今之策赐之以钱五十万贯贷之以粟一百万石而事足矣何则被灾十万户一户得粟十石得钱五十贯下户常产之赀平日未有及此者也彼得钱以完其居得粟以给其食则农得修其畎亩商得治其货贿工得利其器用闲民得转移执事一切得复其业而不失其常生之计与专待二升之粟而势不暇他为者岂不逺哉按此法更简而民更受实惠免守候之苦而不荒本业然贷不如赈贷则取偿民力或有不赡而赈则难继或来岁复有灾荒将奈何则不能自食者赈之能自食者贷之或平价粜之而已或曰愚民多与之粟易至滥用如赵公男女异日人受二日之粟又不免奔走守候之苦斟酌二者之间人给以十日之粟也可其分地发粟得人任事以及僦民计佣之法皆必如赵公乃无弊也　有司或有掣肘不得赈贷将奈何曰小歉平粜亦可济大歉无赈且贷则所谓求牧与刍而不得矣虽然便宜行之以一官易民命奚不可之有　又按平粜必须逐日使籴葢小民之乏钱力不能一日而籴数日之粟也且必计口而籴家十口者每日许籴十升【此须酌量各地方升斗大小】使黠者不得贱籴贵粜粟乃可继然非分地多任事得人则守候之苦仍不可胜言以此知赵公救灾民不荒本业者于城市郊野给粟之所五十有七则授民便无淹滞故也岂特忧其流亡已哉　出粟煮粥亦须多为之所使男女异处量地之广狭择各祠庙之类大约每食以五十人为限每人与一签执签者入俟食毕出再发签入方无挤拥纷扰之患每人许擕一器给粥多少如其意葢恐老幼有不能赴者也　募富人出粟煑粥并须委富人任其事但不可是日某人出粟即委之任事恐性鄙吝者有刻减之弊须择忠厚明敏者专以任之为有司者巡察各处有不遑暇食之意乃得
　　设养济院收鳏寡孤独及废疾之人凡年壮非残疾者不得入有司周防之别男女之区酌衣食之费上司于所经过之属邑申饬有司加意存防富民有犯当罚者罚出粟米助其养此仁政之先务也
　　若养济院或不足居住许以近城寺院为之此绍兴时诏也要亦择其闲空者可也
　　积贮仓谷以平粜收钱谷革除额外需索之弊此惠民之大者痛惩蠧役刁民以息讼端严禁赌博游手以清盗源兴学校礼贤才以厚风俗民之贫病无依者生有养济院以恤之死有义冢以瘗之此任州县之职者不容一日不尽心于其间也
　　晋陶侃尝造船木屑竹头皆令藏之后皆有用处综理家事不可不知此意为国用人尤不可不知此意南宋赵方少从张南轩学知青阳县时告其守曰催科不扰是催科中抚字刑罚不差是刑罚中教化此语凡为民牧者皆当书于座右
　　朱子于大学或问格物章先言心之体用次身之所具次身之所接然后及于天地鬼神幽明上下所谓一尘之微一息之顷推类而极言之耳王姚江格亭前竹子七日成病其未深读朱子之书可知今人犹有病朱子格物之说者盍取或问一书切体之
　　闻耿公定向督学南畿时池州守问朱子穷理与阳明致良知之说公曰试以现在职业言之如要治民即穷到获上信友顺亲诚身又穷到明善均此身也必曰明善乃能诚身何也人只见此血肉之躯不惟与民物不相关即父子兄弟亦常间隔能反身自穷我身我心从何处生来识得浑然与物同体意思则四端万善满腔皆是此乃所谓明善乃能诚身守曰发挥明透公蹙然曰愿吾辈从此省身克己使一郡民物穷檐幽谷皆得其所乃为发挥耳按此段论穷理最得朱子之意如此就实地作功夫讲学乃不是空谈　罗近溪问晋江庄生云如何能出离生死曰不着近溪首肯耿公曰未也存顺没宁是为出离吾人旦昼所为无愧怍则夣寐亦安推此则生死可见按此亦最切实不影响
　　玩致良知三字不错所以致良知者只在一提一喝之间则入禅耳人心之灵莫不有知即良知也要必自读书以至处事接物莫不穷其理所知乃周遍而精切所以能穷理者即此良知而穷理所以致良知耳此彻内外之学也先提撕唤醒此心使常惺惺此主敬工夫良知所以不昏昧也然非事事物物推究恰好条分缕析灿然分明安能泛应曲当乎若谓本吾良知发出自然与古人不爽毫厘此非生知上哲能之乎窃恐生知上哲正不自任胸臆其虚心参酌更加细密耳
　　所贵于穷理者如周礼一书见圣人治天下之法皆天理之周流贯彻处在今日却须得其精意而不必尽泥其法虽圣人处今日亦必有因时变通处是故致知之功在穷理非抛却书册也亦非泥著书册也
　　夫学问之道一以贯之孝而已矣是故以父母之心为心天下无不友之兄弟由父母而上之则祖宗也以祖宗之心为心天下无不和之族人由祖宗而上之则厥初生民之天地也以天地之心为心天下无不爱之民物至于民胞物与学问之道无以加矣要自孝之一念积而充之故曰天地之性人为贵人之行莫大于孝呜呼此其所以通神明光四海而为至德要道与
　　气昏则惰惰则益昏何以治之敬而已矣昏难治治惰始所谓整齐严肃则心自一一则自无非僻之干如此存养乆之则天理自然明也
　　闻梁邨师云周程张朱继絶学之传通性命之原也若汉之诸葛亮唐之宋璟狄仁杰郭子仪陆贽宋之韩范司马李纲性命之原未能洞彻而风节事业彪炳千古为一代大人物者何哉以其笃于忠孝故也忠孝笃挚是即本于所性所命全天地之正气也若徒才气用事表里不符晩节末路不如人意者多矣
　　待人贵谦恕即有事当辨论必从容善道切勿冲口而出形人之短令人不堪吾屡戒而屡犯此气质之未变也若人有冲口而出言我之短此即是好师友虚心纳
　　之返躬省之受益多矣
　　朱子生平峻洁晚岁益通明近世轻于非讪为其教不便嗜欲耳然士遵依朱子虽未知道不敢逾闲或诋诃诙谐之者必鲜耻多欲厌治幸乱黙怀无父无君之根者也此陈几亭云尔然几亭生当明季覩非讪朱子之害至于无父无君不归罪阳明之作俑何耶
　　陆稼书先生云顔子三月不违仁圣人何以知之葢即于非礼勿视听言动知之此彻内彻外之言学者得此可知内外功夫非两橛矣
　　断一木杀一兽不以其时非孝也于此可悟孝之道无所不贯
　　天下无性外之物凡身之所具耳目手足聪明恭重之理皆是也凡身之所接亲义序别信之道皆是也凡天地盈虚消息之妙万物生长收藏之宜皆是也其理莫不具于一心故曰性者心所具之理也朱子之论格物即孟子之言知性即此可悟矣
　　或曰子言学问之道一以贯之孝而已矣与曾子之言忠恕异乎同乎曰由亲亲推之而仁民推之而爱物即恕也程子所谓扩充得去天地变化草木蕃也所以尽是心而推之者即忠也
　　宋胡安定孙明复二先生皆为天下师少同学问后来竟不相悦此二公器量疑皆有不足处若富郑公因撤帘事谓韩魏公不早通之甚不满魏公魏公却终身致敬不衰此是韩之器量大于富处撤帘事魏公迎机而导当事而决如何能早通于郑公郑公正人其量之不大由理之未明信乎程子曰量由识长识高则量大也太极者诚也诚之之功在敬以直内义以方外敬以直内诚之源也义以方外诚斯立焉必直内乃能方外即主静之意也敬义夹持直上达天德则人极立矣梁邨师论通书果而确云果即诚之通也确即诚之复也
　　亲亲而仁民仁民而爱物由根而干而枝叶也忠者生意之中涵也恕者生意之流贯也
　　延平先生云学问之道不在多言但黙坐澄心体认天理若是虽一毫私意之发亦退听矣乆乆用力于此庶几渐明讲学始有益耳按此非废讲学也有尊德性一段涵养功夫讲学始有着落今人开口辨论全无黙坐体认之意如此讲学纵説得不错亦只是口头禅耳学问须自不愧屋漏中做出方是有根古今人物常变始终如一者皆是这里有功夫
　　陈白沙和龟山此日不再得诗云吾道有宗主千秋朱紫阳说敬不离口示我入德方义利分两途析之极毫芒圣学信匪难要在用心臧善端日培养庶免物欲戕此等语与薛胡无异然其他所论学以自然为宗不免过高之弊不如薛胡之平实谨守下学上达之序也白沙与赵提学书云仆年二十七始发愤从呉聘君学其于古圣贤之书葢无所不讲然未知入处比归白沙专求所以用力之方日靠书册寻之忘寝忘食者累年而卒未得焉于是舍繁求约惟在静坐乆之然后见吾此心之体隐然呈露常若有物日用应酬随吾所欲如马之御衔勒也体认物理稽诸圣训各有头绪来厯如水之有源委也按此是白沙一生实录质之孔门教人不外博文约礼程朱标出主敬为知行之本入手功夫更无他途白沙初年日靠书册不免失之泛骛卒乃尽举而空之专心静坐又失之虚寂皆不可为训也七介以相见也不然则已慤三辞三让而至不然则已蹙凡礼之周详委折不径情而直行皆如此余见前辈气度端谨应酬多迟重审慎后生慢易轻率者反笑之此风气厚薄所由分也故曰礼之于人也犹酒之有糵也君子以厚小人以薄
　　亲在行礼于人称父人或赐之则称父拜之人子不敢自专类如此
　　静坐中有一念未起时此喜怒哀乐未发气象也有将圣贤言语切已体认时有自省平日言行过愆时有研审立身行己国计民生时此皆思诚功夫也却不可思绪纷纠一事未了他事如麻又生耳葢恶念易去杂念难除圣贤不言无思只言思无邪言慎思言近思言思不出其位也
　　乐记人生而静天之性也感于物而动性之欲也物至知知然后好恶形焉好恶无节于内知诱于外不能反躬天理灭矣夫物之感人无穷而人之好恶无节则是物至而人化物也人化物也者灭天理而穷人欲者也此等精切之言与语孟等宋儒太极图说西铭定性书顔子好学论皆是发明此意
　　天高地下万物散殊而礼制行矣流而不息合同而化而乐兴焉此等识见胸襟处天地间真是活泼泼地想见横渠作西铭时是如此
　　心中斯须不和不乐而鄙诈之心入之矣外貌斯须不庄不敬而易慢之心入之矣此数语切体日省之可以进德矣
　　有服人召之食不往大功以下既塟适人人食之其党也食之非其党弗食也按其党食之者非盛馔延宾也余居祖丧数月后曾为人强至宴会却之不力至今负疚于心
　　孝子之有湥爱者必有和气有和气者必有愉色有愉色者必有婉容孝子如执玉如奉盈洞洞属属然如弗胜如将失之严威俨恪非所以事亲也此数语须常自切已体验人莫不爱其亲然爱有不深者嗜欲多则天性漓故纵心任气不和不敬以自蹈于不孝也
　　丧大记中期之丧三月既塟食肉饮酒者当指旁亲伯叔兄弟也又曰期终防不食肉不饮酒父在为母为妻而不言祖父母何也方望溪先生云母与妻疑为父在而屈者也故着之若祖父母不以父在为疑者也则不待言矣又按食肉饮酒不与人乐之葢虽可食肉饮酒时亦家食耳断无与宴会之理
　　执虚如执盈入虚如有人形容敬处如画功夫至此庶几不愧屋漏也
　　表记内君子庄敬日强安肆日偸之语伊川先生每爱诵之此植躬之要也其曰君子不失足于人不失色于人不失口于人又曰君子不以其所能者病人不以人之所不能者愧人此接物之要也又云事君难进而易退缁衣云私惠不归德君子不自留焉此出处辞受之要也
　　父有服宫中子不与于乐今人祖父母之期服虽除而父有服凡宴会有音乐者不当与也若出仕他方则有难拘处然不念父忧演戱娯宾则亦非孝矣
　　访河南孙仲符于京邸见其案头有方简肃公文集数册葢莆田方公良永也考其生平不拜刘瑾直劾钱宁退休家食不忘庙堂晚屡起用巡抚司寇以终养辞以老疾辞葢一代完人也与姚江同时所学卓然不惑其作觉轩序云近世有一切简易自立门庭者教人以瞑目静坐谓即此可以悟道而圣门格致之学顾指为破碎支离究其所谓觉者茫无依据视空寂之教殆无以异云云辨姚江之新学也　按舒文节公芬同姚江之时而不惑其学罗整庵先生而外方舒二公其皎皎矣妾母不世祭之说余得之李侍讲立侯曰妾母者非庶子自目其母也葢属嫡子言也嫡子可祭妾母嫡孙不祭妾祖母故曰妾母不世祭也然则庶孙自祭于其私室可也
　　宗法之难复古也如高祖之嫡子孙无后当时未有继嗣自曾祖以下四世矣祭高祖之时小宗之义何属乎立侯曰此自是曾祖一脉之嫡为小宗也于义何取曰以服制承重断之也假令高祖在嫡子孙无后曾祖一脉已厯四世有不为高祖承重者乎故曰以曾祖一脉之嫡为高祖小宗也方望溪先生云古未有高祖之嫡子孙无后而不立继嗣者今已厯四世无越而立继之义权宜断之只得如李君云云
　　虞书之精一丹书之敬义万世论学之渊源六经四子无出于此博约即精一也忠恕即敬义也大学之格致诚正精一也中庸之戒惧慎独敬义也敬以直内主一也义以方外则无不精而皆协于一矣
　　鬼神者造化之迹也春夏秋冬者阴阳之迹也
</div>
    <div class="pagination">
<a href="读书偶记.html">上一页</a><a href="读书偶记.html">1</a><span class="current-page">2</span><a href="读书偶记_page3.html">3</a><a href="读书偶记_page4.html">4</a><a href="读书偶记_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
