<!DOCTYPE html>
<html>
<head>
    <meta charset="UTF-8">
    <title>黄氏日抄 - 第 114 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄氏日抄 - 第 114 页/共 162 页</h1>
    <div class="content">　　张汤杜周
　　张汤杜周皆以人主意为狱而汤子安世匿名迹逺权势周之子延年辅霍光以寛厚复孝文之旧政皆能拥昭立宣功在社稷子孙世守与汉无穷贤者葢前人之愆其效乃如此
　　张骞
　　行险侥幸为国生事
　　李广利
　　武帝以声色故欲侯广利以犬马故欲兵贰师而广利为贰师将军焉呜呼其失德之参防与
　　司马迁
　　迁以迈往不群之气无辜受辱激为文章雄视千古呜呼亦壮矣惜乎其未闻道也葢吾夫子病纷纷者之诬民也讨论坟典断自唐虞以下讫于周周衰不足以训复约史记以修春秋百王之大法尽在是矣今迁之所取皆吾夫子之所已弃而迁文足以诏世遂使里巷不经之说间亦得为万世不刋之信史斯说也闻之故师席王宗谕【文贯】
　　武五子
　　观戾太子事益知教太子不可不谨
　　严助
　　守防稽数年不闻问其才可知徒以捭阖取宠亦以捭阖诛
　　朱买臣吾丘夀王
　　皆武帝私人折难大臣者寿王难禁弓矢视难筑朔方者优焉然宝鼎非周鼎之说则俳优取宠尔
　　主父偃
　　反覆倾危之士
　　徐乐
　　土倾瓦解一书大要可观惜其驳处多
　　严安
　　严安一书言武帝靡敝中国结怨夷狄而其后则谓郡守之权非特六卿岂虑根本既耗或有乘时而起者耶
　　终军
　　终军少年能文章一不幸白麟竒木之对又不幸言而中皆所以盛其气而趣其颠也呜呼安得以白露蒹葭之诗而告之
　　王褒
　　帝所幸宫馆褒辄为歌颂太子体不安褒以诵读虞侍然则褒以文为优戱者与
　　贾捐之
　　罢珠崖一议岂特有益当时亦可垂诏万世惜其交杨兴以躁进自罹石显之防锋也然君子不以人废言
　　东方朔
　　朔固滑稽之雄也然未尝有一语导人主于非至其却董偃谏起上林对化民有道三事忠言谠论如矢斯直一时文墨议论之士孰有髣髴其万一者乎
　　公孙贺
　　贺以戚畹父子并位公卿无德而禄殃及固宜若其悲泣不受宰相印绶则汉事从可知矣
　　刘屈
　　戾太子之变使宰相得人明太子之无他察江充之倾危抗章武帝身任安危之托犹庶几也而使屈当之悲夫
　　车千秋王防
　　二人为相于慱陆侯辅防主之日尸位而已无足论者世率以是议光不选任贤能而徒取其易制不知汉自武帝来宰相之具位久矣受遗诏者大司马则宰相之实葢在此而不在彼也张安世杜延年皆一时之选而光皆以之自副光岂弃贤者哉特其不学不知宰相为重终以具位者充之耳
　　杨敞
　　敞具臣耳恽有行能而以自伐取祸惜乎
　　蔡义
　　王防之徒也
　　陈万年
　　万年以善柔取显达其子咸以绞讦取忧患皆非中道
　　郑
　　昌兄弟皆能吏而宏为优
　　杨王孙
　　王孙平生厚自奉养死遂羸葬非矫世也矫过以自文也何传为
　　胡建
　　建小有才斩御史以立名自作不靖之一端围捕葢主之庐以取死非大节所繋死伤勇矣
　　朱云
　　云狂直未得进退之中道愿斩张禹一语万世而下读元成史书闷闷者至此未尝不心开目明若执热之濯清风也呜呼云亦一时英杰也哉
　　梅福
　　福畎亩不忘君贼莽僭窃则一旦飘然逺去贤于扬子云诸人逺矣
　　云敞
　　敞奋不顾身以収其师而为贼莽用胡不充其所以事师者事君耶
　　霍光金日防
　　霍光不学无术三尺孺子亦习闻其说而忽之愚观汉自武帝五十余年骚动疲极之余海内萧然几无所措手足光以宏毅开济之资托六尺之孤身四海之寄讫十三年百姓充实四夷賔服复废昏立明举金瓯无缺之天下以畀之是中兴汉室者非宣帝实霍光也彼其出入禁闼二十余年小心畏谨未尝有过每出入下殿门进止不失尺寸屹然天人也故成就之大若此虽曰未学吾必谓之学矣岂后世泛泛文墨议论若私意小智以为术者能与于此哉故尝谓三代以后身系安危若愽陆侯若诸葛武侯若郭汾阳人品虽各不同皆百世不可及若霍氏所少独盛满之戒耳不然以功论之虽伊周亦何以尚兹
　　日防自在左右目不忤视者数十年天资笃谨与博陆侯相上下而又不敢以夷人先中国以帝少不敢受遗诏之封其器识皆逺过于光使日防为光当其归政宣帝谦譲不受时必能奉身而去之矣日防之后世名忠孝七世内侍亦宜哉
　　赵充国
　　赵充国老成持重为国家计为民生计而功名之念不入其心汉世诸将孰能与比其谓明主可与忠言谓老臣不以余命壹为陛下明言谁当复言之者笃信力行不迁就不回挠凛然古大臣之风烈又非特才智而已也呜呼使充国得任天下当如此兵矣柰何独使之参兵谋而已耶
　　辛庆忌
　　庆忌为吏所在著名而居处恭俭可谓贤矣王莽秉政辛氏遂废其子孙又皆无负于汉云
　　傅介子
　　介子赍金帛诱楼兰而刺之使堂堂大汉无故行盗贼之行于夷狄惜哉彼小人兮又何翅蝶蝥之靡而已
　　常惠
　　汉兼制西域以力不以德古帝王不为也故奉使西域者类无足道彼善于此则常惠优焉葢其合诸国兵攻龟兹尚能声罪致讨王归罪姑翼即斩姑翼一人而还庶几王师之体不生事夷狄也况惠与苏武使匈奴俱有不降之节耶
　　郑吉
　　攻破车师遂防鄯善以西南道迎日逐王并防车师以西北道西域都防之置自吉始
　　甘延夀陈汤
　　郅支叛汉斩其使骄慢而暴汤发诸国兵与延寿伐之未为生事但矫制成功不可以训
　　段会宗
　　会宗之为都防生而西域敬其威信死而诸国为之立祠孰谓夷狄不可化诲怀服也哉
　　隽不疑
　　不疑刚而能断其引蒯瞆以折戾太子特一时应卒之机耳于经义则未合葢昭帝亲受先帝天下太子久废君臣之分久定使戾园在亦不过退就藩邸奉朝请耳与卫辄不受命而自立以子拒父者非类也
　　疏广
　　二疏知足千古清风不欲以多财益子孙过尤人当服膺者
　　于定国
　　定国身为九卿犹迎师身执弟子礼今无是矣为廷尉十八岁不迁今亦无是矣
　　薛广徳
　　广德见小而沽激
　　平当彭宣
　　当辞封宣乞骸皆小廉自矫非大臣进退之义
　　王贡两龚鲍
　　四皓自洁之士
　　郑子真狷介之士不为王凤诎知人
　　严君平僻学其不忘与人为善之意则美
　　王吉事昌邑甚得辅弼之义上宣帝一疏可谓通达世务不合即归不为禄仕汉儒学识正大出处无媿董生而下子阳一人而已班孟坚以次逸民之后未为知吉四皓郑严诚逸矣王阳逸乎哉
　　贡禹所告元帝皆太上质素之说亦万世人君所当知但当时政在恭显不言而言此所谓放饭流歠而问无齿决此其为腐儒
　　龚胜言董贤忤哀帝意莽秉政乞骸骨莽僭窃不以一身事二姓清矣舍每拜輙病免亦知大势所趋而不辱其身者乎
　　哀帝时丁傅并进董贤贵幸鲍宣反覆切谏虽昏如哀帝亦为感动不诚而能若是乎莽虽以其不附已诛之宣葢死有余荣矣
　　郭钦蒋诩栗融禽庆苏章曹竟皆不仕莽世薛方仅以智免郇越亦病去官
　　郇相纪逡唐林唐尊皆仕于莽大节已亏清于何有
　　韦成
　　成失爵作诗自劾复爵作诗自着葢知有富贵而已耳
　　魏相
　　奉行便宜白四方盗贼水旱等事皆有益国家独其持刑太严复霍氏之怨太过未可谓其贤相
　　丙吉
　　相有纎怨于霍氏必报吉有大恩于宣帝不言相以严毅称意吉以寛大辅政丙魏之不可同日而语明矣
　　眭宏
　　孟言灾异至使汉帝防天下其以妖言死宜矣
　　夏侯胜
　　胜朴直无他肠若下人谋上之告亦幸中耳
　　京房
</div>
    <div class="pagination">
<a href="黄氏日抄_page113.html">上一页</a><span>...</span><a href="黄氏日抄_page109.html">109</a><a href="黄氏日抄_page110.html">110</a><a href="黄氏日抄_page111.html">111</a><a href="黄氏日抄_page112.html">112</a><a href="黄氏日抄_page113.html">113</a><span class="current-page">114</span><a href="黄氏日抄_page115.html">115</a><a href="黄氏日抄_page116.html">116</a><a href="黄氏日抄_page117.html">117</a><a href="黄氏日抄_page118.html">118</a><a href="黄氏日抄_page119.html">119</a><span>...</span><a href="黄氏日抄_page115.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
