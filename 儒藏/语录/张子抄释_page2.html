<!DOCTYPE html>
<html>
<head>
    <meta charset="UTF-8">
    <title>张子抄释 - 第 2 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张子抄释 - 第 2 页/共 6 页</h1>
    <div class="content">　　形而后有气质之性善反之则天地之性存焉故气质之性君子有弗性者焉【释天地之性善而已亦只在气质之性中】
　　人之刚柔缓急有才与不才气之偏也天本参和不偏养其气反之本而不偏则尽性而天矣性未成则善恶混故亹亹而继善者斯为善矣恶尽去则善因以存故舍曰善而曰成之者性【释此后天而求复先天之道】
　　徳不胜气性命于气徳胜其气性命于徳穷理尽性则性天徳命天理气之不可变者独死生脩夭而已故论死生则曰有命以言其气也语富贵则曰在天以言其理也此大徳所以必受命易简理得而成位乎天地之中也所谓天理也者能悦诸心能通天下之志之理也能使天下悦且通则天下必归焉不归焉者所乘所遇之不同如仲尼与继世之君也舜禹有天下而不与焉者正谓天理驯致非气禀当然非志意所与也必曰舜禹云者余非乗势则求焉者也【释惟大徳为能知性命故程子曰尽性便可至命】
　　利者为神滞者为物是故风雷有象不速于心心御见闻不于性【释性通则耳目自灵心窍自开不疾而速风雷不足以喻之矣】
　　在帝左右察天理而左右也天理者时义而已君子教人举天理以示之而已其行已也述天理而措之【释时义通乎人已】
　　和乐道之端乎和则可大乐则可久天地之性久大而已矣
　　莫非天也阳明胜则徳性用隂浊胜则物欲行领恶而全好者其必由学乎【释亲贤友善则道明】
　　正蒙大心第九
　　大其心则能体天下之物物有未体则心为有外世人之心止于闻见之狭圣人尽性不以见闻梏其心其视天下无一物非我孟子谓尽心则知性知天以此天大无外故有外之心不足以合天心见闻之知乃物交而知非徳性所知徳性所知不萌于见闻【释心尽亦由多见多闻中来但不溺于见闻则知天】
　　人谓已有知由耳目有受也人之有受由内外之合也知合内外于耳目之外则其知也过人逺矣【释耳目之外者心与天也其内亦通于心】
　　天之明莫大于日故有目接之不知其几万里之高也天之声莫大于雷霆故有耳属之莫知其几万里之逺也天之不御莫大于太虚故心知廓之莫究其极也人病以其耳目见闻累其心而不务尽其心故思尽其心者必知心所从来而后能【释心自太虚来故与太虚同耳目皆白是通焉耳】体物体身道之本也身而体道其为人也大矣道能物身故大不能物身而累于身则藐乎其卑矣能以天体身则能体物也不疑【释系自处大小如何大则天小则物】
　　成心忘然后可与进于道【成心者私意也】化则无成心矣成心者意之谓与【释成心者因心所欲而遂成之也即人心惟危】
　　以我视物则我大以道体物我则道大故君子之大也大于道大于我者容不免狂而已【释病起白是道进自虚】
　　释氏不知天命而以心法起灭天地以小缘大以末缘本其不能穷而谓之幻妄真所谓疑氷者欤【释只是淫蔽】释氏妄意天性而不知范围天用反以六根之微因缘天地明不能尽则诬天地日月为幻妄蔽其用于一身之小溺其志于虚空之大此所以语大语小流遁失中其过于大也尘芥六合其蔽于小也夣幻人世谓之穷理可乎不知穷理而谓尽性可乎谓之无不知可乎尘芥六合谓天地为有穷也梦幻人世明不能究所从也【释释氏只欲自生不管人故輙自是不求人】










　　张子抄释卷一
　　钦定四库全书
　　张子抄释卷二
　　明　吕柟　撰
　　正蒙中正第十
　　中正然后贯天下之道此君子之所以大居正也葢得正则得所止得所止则可以而致于大乐正子顔渊知欲仁矣乐正子不致其学足以为善人信人志于仁无恶而已顔渊好学不倦合仁与智具体圣人独未至圣人之止尔【释学能换胎移骨】
　　大中至正之极文必能致其用约必能感而通未至于此其视圣人恍惚前后不可为之像此顔子之叹乎【释博文约礼圣学无余事】
　　高明不可穷博厚不可极则中道不可识葢顔子之叹也君子之道成身成性以为功者也未至于圣皆行而未成之地尔【释成性即成身】
　　大而未化未能有其大化而后能有其大【释化能兼大】知徳以大中为极可谓知至矣择中庸而固执之乃至之之渐也惟知学然后能勉能勉然后日进而不息可期矣【释惟知学难知学自会不息】
　　极其大而后中可求止其中而后大可有【释大有中中兼大】大亦圣之任虽非清和一体之偏犹未忘于勉而大尔若圣人则性与天道无所勉焉【释无所勉者化也】
　　不得已当为而为之虽杀人皆义也有心为之虽善皆意也正已而物正大人也正已而正物犹不免有意之累也有意为善利之也假之也无意为善性之也由之也有意在善且为未尽况有意于未善耶仲尼絶四自始学至成徳竭两端之敎也【释但仲尼无四者之尽耳所以与天同运】天理一贯则无意必固我之凿意必固我一物存焉非诚也四者尽去则直养而无害矣【释诚无事诚之者必有事焉】妄去然后得所止得所止然后得所养而进于大矣无所感而起妄也感而通诚也计度而知昏也不思而得素也事豫则立必有教以先之尽教之善必精义以研之精义入神然后立斯立动斯和矣【释只是熟】
　　博文以集义集义以正经正经然后一以贯天下之道【释道不外乎经经者义之所成也义者文之所具也】
　　将穷理而不顺理将精义而不徙义欲资深且习察吾不知其智也【释是谓不知而作】
　　君子于天下达善达不善无物我之私循理者共悦之不循理者共改之改之者过虽在人如在已不忘自讼共悦者善虽在已葢取诸人而为必以与人焉善以天下不善以天下是谓达善达不善【释只是仁耳】
　　责己者当知天下国家无皆非之理故学至于不尤人学之至也【释如此方得道故夫子谓知我其天】
　　学者四失为人则失多好高则失寡不察则易苦难则止学者舍礼义则饱食终日无所猷为与下民一致所事不逾衣食之间燕防之乐尔【释人能自省过其学便正且勇】
　　知至学之难易知徳也知其美恶知人也知其人且知德故能教人使入德仲尼所以问同而答异以此【释知徳者能自得也故能随感而应】
　　洪钟未尝有声由扣乃有声圣人未尝有知由问乃有知有如时之化者当其可乗其间而施之不待彼有求有为而后教之也【释亦有待求待为者】
　　道以徳者运于物外使自化也故谕人者先其意而逊其志可也葢志意两言则志公而意私尔【释谓发初心便易】有受教之心虽蛮貊可教为道既异虽党类难相为谋【释只是要人信得真】
　　大人所存葢必以天下为度故孟子教人虽货色之欲亲长之私达诸天下而后已【释只是有仁心故】
　　正蒙至当第十一
　　至当之谓徳百顺之谓福徳者福之基福者徳之致无入而非百顺故君子乐得其道【释得道者非以徼福】
　　浩然无害则天地合徳照无偏系则日月合明天地同流则四时合序酬酢不倚则神合吉凶天地合徳日月合明然后能无方体能无方体然后能无我【释无我亦当在先与无我语其成也】
　　礼器则藏诸身用无不利礼运云者语其达也礼器云者语其成也达与成体与用之道合体与用大人之事备矣礼器不泥于小者则无非礼之礼非义之义葢大者器则出入小者莫非时中也子夏谓大徳不逾闲小徳出入可也斯之谓尔【释大者不器也大徳也礼运也小者小人儒也小徳也礼器也】未能如玉不足以成徳未能成徳不足以孚天下修己以安人修已而不安人不行乎妻子况可忾于天下【释只看如何成与修若解得成与修即天下可孚忾矣】
　　制行以已非所以同乎人必物之同者已则异矣必物之是者已则非矣【释只当责已】
　　能通天下之志者为能感人心圣人同乎人而无我故和平天下莫盛于感人心【释感人心易通天下之志难】
　　易简理得则知几知几然后经可正天下达道五其生民之大经乎经正则道前定事豫立不疑其所行利用安身之要莫先焉【释至易简理得处岂止知几】
　　仁通极其性故能致养而静以安义致行其知故能尽文而动以变【释仁能成性便浑然义则有斟酌条理耳】
　　义仁之动也流于义者于仁或伤仁体之常也过于仁者于义或害【释仁义并行而不悖】
　　大海无润因暍者有润至仁无恩因不足者有恩乐天安土所居而安不累于物也【释无恩者不自以为恩也】
　　爱人然后能保其身能保其身则不择地而安不择地而安葢所达者大矣大达于天则成性成身矣
　　上达则乐天乐天则不怨下学则治已治已则无尤【释治已即乐天】
　　不知来物不足以利用不通昼夜未足以乐天圣人成其徳不私其身故干干自强所以成之于天尔【释只是求合于天】
　　君子之道达诸天故圣人有所不能夫妇之智淆诸物故大人有所不与【释却恐分析太过】
　　匹夫匹妇非天之聪明不成其为人圣人天聪明之尽者尔【释人聪明皆天也】
　　大人者有容物无去物有爱物无狥物天之道然天以直养万物代天而理物者曲成而不害其直斯尽道矣【释天道虽直养然中间洪纎高下亦自有曲析故圣人能尽其道似之】
　　志大则才大事业大故曰可大又曰富有志久则气乆徳性久故曰可乆又曰日新【释大便能乆】
　　金和而玉节之则不过知运而贞一之则不流道所以可乆可大以其肖天地而不离也与天地不相似其违道也逺矣【释即一隂一阳为道之意】
　　无不容然后尽屈伸之道至虚则无所不伸矣君子无所争知几于屈伸之感而已精义入神交伸不争之地顺莫甚焉利莫大焉【释容虚非求顺利】
　　天下何思何虑明屈伸之变斯尽之矣【释既明屈伸之变思虑自免】恭敬撙节退让以明礼仁之至也爱道之极也【释以明礼为仁道可知其心矣】
　　将致用者几不可缓思进徳者徙义必精此君子所以立多凶多惧之地干干徳业不少懈于趋时也【释几一失必缪义一违必非故常自凶惧斯免】
　　知徳之难言知之至也孟子谓我于辞命则不能又谓浩然之气难言易谓不言而信存乎徳行又以尚辞为圣人之道非知徳达乎是哉【释只难言便可寻究】
　　正防作者第十二
　　作者七人伏羲神农黄帝尧舜禹汤制法兴王之道非有述于人者也【释七人亦有述而斟酌益损则在已故曰作】
　　以知人为难故不轻去未彰之罪以安民为难故不轻变未厌之君及舜而去之尧君徳故得以厚吾终舜臣徳故不敢不防其始【释四凶之诛不诛尧舜皆是】
　　舜之孝汤武之武虽顺逆不同其为不幸均矣明庶物察人伦然后能精义致用性其仁而行汤放桀有惭徳而不敢赦执中之难也如是天下有道而已在人在已不见其间也立贤无方也如是立贤无方此汤所以公天下而不疑周公所以于其身望道而必吾见也【释此皆可以明舜汤武之心】
　　可愿可欲虽圣人之知不越尽其才以勉焉而已故君子之道四虽孔子自谓未能博施济众修己安百姓尧舜病诸是知人能有愿有欲不能穷其愿欲【释君子小人皆有愿欲其所不能穷者皆命也】
　　正蒙三十第十三
　　三十器于礼非强立之谓也四十精义致用时措而不疑五十穷理尽性至天之命然不可自谓之至故曰知六十尽人物之性声入心通七十与天同徳不思不勉从容中道【释此非自孔子口气説葢举其圣而言也】
　　常人之学日益而不自知也仲尼学行习察异于他人故自十五至于七十化而知裁其徳进之盛者与【释惟心常在学常进故能自知非常人之孟浪过也】
　　从心莫如夣夣见周公志也不夣欲不逾矩也不愿乎外也顺之至也老而安死也故曰吾衰也久矣【释此虽非孔子口义却是孔子实事】
　　困而不知变民斯为下矣不待困而喻贤者之常也困之进人也为徳辨为感速孟子谓人有徳慧术知者存乎疢疾以此自古困于内无如舜困于外无如孔子以孔子之圣而下学于困则其蒙难正志圣徳日跻必有人所不及知而天独知之者矣故曰莫我知也夫知我者其天乎【释君子困则愈进小人困则退矣】
　　冉子请粟与原思为宰见圣人之用财也【释亦可观一贯】圣人于物无畔援虽佛肸南子茍以是心至教之在我尔不为己甚也如是【释此便见圣人不可及常人见此等乱矣】
　　仲尼应问虽叩两端而竭然言必因人为变化所贵乎圣人之词者以其知变化【释两端只是一贯一贯只是变化】
　　放郑声逺佞人顔回为邦礼乐法度不必教之惟损益三代葢所以告之也法立而能守则徳可乆业可大郑声佞人能使为邦者防所守故放逺之【释自古无弊法有弊人以孔子之圣斟酌三代礼乐而犹惧郑声佞人况其他乎又无郑声佞人虽时之礼乐不害为治有郑声佞人虽先王礼乐亦无如之何】
　　天下有道则见无道则隐君子疾没世而名不称葢士而怀居不可以为士必也去无道就有道遇有道而贫且贱君子耻之举天下无道然后穷居独善不见知而不悔中庸所谓惟圣者能之仲尼所以独许顔回惟我与尔为有是也【释君子须求其实然后方可论世之有道无道而见隠】
　　仲由乐善故车马衣裘喜与贤者共敝顔子乐进故愿无伐善施劳圣人乐天故合内外而成其仁【释志立于此其后所就大小皆因之】
　　顔渊从师进徳于孔子之门孟子命世修业于战国之际此所以潜见之不同【释徳业只是一事】
　　正有徳第十四
　　有徳者必有言能为有也志于仁而无恶能为无也【释有无不并行】
　　君子宁言之不顾不规规于非义之信宁身被困辱不狥人以非礼之恭宁孤立无助不失亲于可贱之人三者知和而能以礼节之也与上有子之言文相属而不相防者【释此发有子之未发】
　　徳主天下之善善原天下之一善同归治故王心一言必主徳故王言大【释一徳善便不杂不小】
　　言有教动有法书一有为宵有得息有养瞬有存【释六冇尽乎一身之学可谓造次必于仁矣】
　　君子于民导使为徳而禁其为非不大望于愚者之道与礼谓道民以言禁民以行斯之谓尔【释此不可使知之之意】聚百顺以事君亲故曰孝者畜也又曰畜君者好君也【释此以畜为聚】
　　事父母先意承志故能辨志意之异然后能教人【释志公而意私故也】
　　艺者日为之分义涉而不有过而不存故曰游【释游在外者也聊以适其内耳】
　　不穿窬义也谓非其有而取之曰盗亦义也恻隠仁也如天亦仁也故扩而充之不可胜用【释仁义皆有大小】
　　自养薄于人私也厚于人私也称其才随其等无骄吝之弊斯得之矣【释自养与其过于厚无宁过于薄】
　　困辱非忧取困辱为忧荣利非乐忘荣利为乐【释不当得者不可致已当得者不可有】
　　克己行法为贤乐已可法为圣圣与贤迹相近而心之所至有差焉辟世者依乎中庸没世不遇而无嫌辟地者不怀居以害仁辟色者逺耻于将形辟言者免害于祸辱此为士清浊淹速之殊也辟世辟地虽圣人亦同然忧乐于中与贤者其次者为异故曰迹相近而心之所至者不同【释王仲淹亦言心迹判】
　　弓调而后求劲焉马服而后求良焉士必慤而后知能者不慤而多能譬之豺狼不可近【释不慤而能无徳之材贻害甚大】谷神能象其声而应之非谓能报以律吕之变也犹卜筮叩以是言则报以是物而已易所谓同声相应是也王弼谓命吕者律语声之变非此之谓也【释声皆气为无处无气触之即应】
　　正蒙有司第十五
　　有司政之纲纪也始为政者未暇论其贤否必先正之求得贤才而后举之【释得贤又有司之纲纪】
　　野九一而助郊之外助也国中什一使自赋郊门之内通谓之国中田不井授故使什而自赋其一也【释张子欲行井田之意虽于有司不忘】
　　道千乗之国不及礼乐刑政而云节用而爱人使民以时言能如是则法行不能如是则法不徒行礼乐刑政亦制数而已尔【释礼乐刑政皆在其事内】
　　富而不治不若贫而治大而不察不若小而察【释凡事只贵专精】
</div>
    <div class="pagination">
<a href="张子抄释.html">上一页</a><a href="张子抄释.html">1</a><span class="current-page">2</span><a href="张子抄释_page3.html">3</a><a href="张子抄释_page4.html">4</a><a href="张子抄释_page5.html">5</a><a href="张子抄释_page6.html">6</a><a href="张子抄释_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
