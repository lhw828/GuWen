<!DOCTYPE html>
<html>
<head>
    <meta charset="UTF-8">
    <title>张子全书 - 第 25 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张子全书 - 第 25 页/共 27 页</h1>
    <div class="content">　　警败者以中国取败戎虏古今相继而莫知所以致败之端此言败【一作警】之由【一作欲】既知此弊则免为所败故曰警败其不以制胜为言者以敌人用兵习知此利今吾亦得之适与之势均法同故止可以免为所败而已制胜之法当他图矣凡用兵于山必能制人于原用兵于水【一作原】必能制人于川除高下逆顺之利余利皆得以【一无以字】继此而言矣屋瓦将坠人居其下则不安岩壁有罅人过其下则必走女子乘城勇夫不敢出其前冦雠据胜地茍不计利而后进【茍一作则后一作妄】暗于战而必败也不疑间或获全者非将之才智殊絶不侔则天耳大凡居高瞰下无可遁之情使之知所守识所向习登降时缮完贼至则受甲付兵云云【右警败】
　　与蔡帅边事画一第七
　　近日传闻谅祚身死已有朝旨令接引告哀人使过界足见朝廷含容之意务在息民随物应机达于事变虽元凶巨恶尚不欲乘其忧患别议讨除使四夷知中国为【一无为字】仁义为计甚善然谅祚猖狂罪在不赦边陲衅隙已动干戈君臣之义既亏约束之令不守今其嗣子始立遣介告哀事同初附理必精思若不以丁宁指浑提耳告谕的确事节当面叙陈将恐羽翼既成却论旧怨志怀稍适辄踵前非谋之不臧乱靡有定某今有人使到阙朝廷合降指挥画一事件伏望少赐裁择具如后【当靣一作当囘】
　　一乞降朝旨令馆伴臣僚分明说与西界人使自种谔等及沿边得力使臣所以建议开纳横山人戸为见汝主谅祚招纳过沿边逃亡罪人景珣之徒信其狂谋公然任用僭拟官名制度及诸般妄动不臣之状一一指实事言与自来内外臣僚多议兴兵问罪朝廷不欲烦民致使沿边忠臣义士不胜愤怒遂有今日专辄之举一乞降朝旨说与西人言种谔等所以专擅脩筑绥州安存嵬名山等投来人口为见汝主有从来招收下本朝逃亡军人百姓作乐官工匠及僭创作簇马御龙直名目诸般占使是致边臣久【一作不】愤
　　一乞降朝旨令说与西人令先缚送取景珣并其家属及前后谅祚所存洎逃走军人百姓尽还汉界朝廷当与汝国别定两界约束事件各常遵守
　　一乞降朝旨说与西人汝主谅祚违拒朝命不纳诏使前后逆节不一今来朝廷以汝主谅祚既死不欲乘汝国凶防饥旱便谋剪戮惜爱两地百姓须仰汝主将取知恩改过结罪文字进来朝廷更待观汝主诚意礼节如何别有指挥
　　一乞说与西界人使言为谅祚猖狂及今来汝主幼小窃虑主张本国事体不定常萌僭逆今来欲将本国岁赐分减一半与汝国近上主兵用事臣僚十数人正令受朝廷官禄主持国事安存汝幼主不令妄动及为朝廷保守封疆不扰百姓令本国君臣具利害文字进来一乞将上件五事拣择中外有心智词笔臣僚令作诏书付夏国新主以观其谋以夺其心以正其初使知过恶在彼不敢妄动及宣示陜西一路及沿边蕃汉军民令自今后更不得乱出一人一骑妄生事节听候夏国新主奏报如何别听处分
　　泾原路经畧司论边事状第八
　　当司据今月二十一日西路先锋巡检王宁状探报候得西界已议遣人诣保安军进奉及界首斩戮诱杀杨知军贼人纳誓表请和观西贼意度委实是为国内饥凶厌苦兵革思欲却通旧好茍假安息故凡百婉顺一如朝旨有以见朝廷德泽之盛威畧之远上干天心下副人望其备职边帅不胜庆幸然某窃以安危之几必通其变誓约之信在正其初今日谅祚已亡其子方立遣使告哀纳欵词礼恭顺义同初附事必正名若不得丁宁指挥提耳告谕的当事节当面指陈乘其求也要之以誓书及其衰也防之以厚利将恐志怀稍适却踵前非羽翼既成辄脩旧怨某今有时几所见条一如右一访闻传西界有意缚送景珣并母妻却出【一作至】汉界交付此虽未知虚的然闻景珣于谅祚在日特见信任以是西界内外臣僚莫不侧目憎恶视如冦雠今谅祚已死其国中主议之人却欲送还未足深怪然虑西人既还景珣之后必却有系送嵬名山之请窃恐朝廷未能决从转滋嫌怨况景珣才识鄙下无足观取留之贼中决不能为边陲大患伏乞朝廷示之以优游闲暇特赐诏书褒嘉夏国臣主奉诏官守誓约之心及引用登极赦恩免景珣一家死刑更不令送归汉界置之度外听其用舍以示朝廷涵濡之广赦令之信仍仰就问景珣更有无亲属兄弟尚在中国悉令遣送与之以愧快其心亦屏之远方终身不齿之义使四夷知朝廷天包海蓄之度无以窥测且免日后有难从之请委得允当一勘防陜西一路射入之饶商市之富自来亦赖戎夷博易之便自兴兵以来盐币亏损议者皆知由边市不通商旅不行所致从来西人只知本国利中原物货愿欲稍通博买但苦朝廷未尝许与故已各定【一作安】分不敢妄有求请治平元年中施昌言在本路尝因诱引过景珣公事断絶私下博买西界防集压境欲谋犇冲令德顺运通判刘忱静边塞监押党武与之说话开示意度却许令民间暗行些小博易西人乐闻此言即时唱喏遣罢兵众此足见西界愿欲通行博买之意然不知此事若行尤系朝廷大利今来西人若再议通和窃恐主计臣僚为见即目课利频亏遽陈此说不务艰难其事因以成功为拓土息兵丰财制敌之计伏望朝廷爱惜此事重惜者无为轻发必擘画得长久大计十分祥顺西人凡百听命然后与之商量
　　一窃见古渭州一带生熟蕃戸据地数百里兵数十万土壤肥沃本汉唐名郡自来以头项不一无所统属厌苦西贼侵凌乐闻内附但以朝廷避引惹未甚开纳今为西贼贪噬岁被驱刼往往不战就降甘为臣制然西贼所以不能举兵跨有者良由道路差远恐延庆泾原之乘其虚也锐意攻侵而不能舍者贪其富利其弱且欲渐有之通右臂以为秦蜀之患也今朝廷每欲脩一城筑一堡未尝不防兵侵占以诛讨顺蕃熟戸为名只縁分未定而贪未息也朝廷诚能先使敏干才辨之人诱得一方人心尽皆归顺择一能臣贤将使之都防一隅开府塞外横絶古渭西南一带分疆堑山尽为汉界使人一面晓喻夏国应系今日以前顺汉蕃戸不能妄有侵害则许令延庆泾原三路议定防场通市之法着于誓书为永久某以为平夏之人必将舍远取未成之谋就近便乐趍之利欣然听命而边患消矣纵彼不能尽从所议然秦凤事宜兵备亦可十去六七至若经界之规画行移之辞令则在巧者为之此不容悉也
　　经畧司画一第九
　　今据邻路关报及诸处城塞探到西界见有黄河衷外集人马深虑乘此秋熟妄行冦抄及蹂践缘边苗稼未见得本路州军至时如何御捍邀杀须当预行指挥审问逐处画一合行事件如后
　　一要见本州从将来果若西贼大段入冦本州除坚壁清野不失防守外更有如何画防可以立功取胜一要见本州从来准拟下是何将校缓急贼至令带领甚色额甲兵多少人数更令与甚人同心共力防合出入不至落贼奸便
　　一要见本州如是贼众深入有几处可以伏截邀击山川道路及除见战城壁外更有几处须索战守要害地方
　　一要见本州自来有几人官员将佐有心力胆量逐人宜合将领蕃兵或弓箭手或马军歩人及约量逐人才力可以将领得多少人数
　　一要见本州得力官员将校从来如何训练得手下人马武艺精强及各人手下的实拣练得多少来堪战人数有无籍记定姓名及逐人所长事艺
　　一要见本州官员将校【一本有几人二字】或遇事宜出入各愿在甚人名下及与甚人从来熟分至时可与同谋共力相助立功
　　一要见本州据所有兵马相度将校材力各人胜销人数合作几头项使唤
　　一要见本州如是西贼入冦邻路或邻州至时有甚人可令将兵防应及销多少人马可以必然立功仍令各自供析斟量已力可将人数不得妄有张皇务令当司可以应副其间若系素有材量之人必是擘画布置便见方畧如何
　　一本州一州利害尽委自知州通判及主将官员通同商量拣择聚议所长预先凖拟下逐节合行应敌事件各择有心力官员一二人【一本中更知州及各有心力官员三人】寻委恭详可否密切实封供申不得看狥人情务要公当不误临时边事
　　一本州举内如有素负胆勇才武有心计敢战不系正兵诸色人委本州劝诱招募令各自推择首领预先赴官投状情愿团结面分相得材勇之人令各自团结队递相委保自备弓马衣粮候西贼果是入冦先经逐近官司验呈过处领人数任便各取胜地邀杀立功如委有显效别无诸般情弊当议比附正兵功劳倍加酬赏仍更量其功大小特与敷奏不须广求人数及夹带徼幸无用之人在内凖备当司勾抽试验
　　一本州知州将校如有急速合行事件委是难以文字陈述须索亲到本司商量便仰权交割职事与以次官员径马赴当司取禀
　　一本州不拘僧道举人公人百姓弓箭手如有拽硬及八九斗以上【一本有射亲二字】有胆气可使之人并仰召来试验如委是上等事艺当议勾赴当司特与相度安排或纳与请受令各自团结取情愿处使用
　　一本州诸军下如有似此上项弓箭事艺并仰籍记姓名供申当司凖备缓急勾来试验
　　杂诗第十
　　鞠歌行
　　鞠歌胡然兮邈余乐之不犹宵耿耿其尚寐兮日孜孜焉继予乎厥脩井行恻兮王收曰曷贾不售兮阻德音其幽幽述空文以继志兮庶感通乎来古搴昔为之纯美兮又申申其以告鼔弗跃兮麾弗前千五百年寥哉寂焉谓天实为兮则吾岂敢惟审已兮干干
　　君子行
　　君子防未然见几天地先开物象未形弭灾忧患前公旦立无方不恤流言喧将圣见乱人天厌惩孤偏窃攘岂予思瓜李安足论
　　送苏脩撰赴阙四首
　　秦弊于今未息肩高萧从此法相沿生无定业田疆坏赤子存亡任自然
　　道大宁容小不同颛愚何敢与机通井疆师律三王事请议成功器业中
　　阖辟天机未始休袗衣胝足两何求巍巍只为苍生事彼美何尝与九州
　　出异归同禹与颜未分黄阁与青山事机爽忽秋毫上聊验天心语黙间
　　别馆中诸公
　　九天宫殿郁岧嶤碧瓦参差逼绛霄藜藿野心虽万里不无忠恋向清朝
　　圣心
　　圣心难用浅功求圣学须专礼法脩千五百年无孔孟谁从活水见源头
　　老大
　　老大心思久退消个中终日面岧嶤六年无限诗书乐一种难忘是本朝
　　有丧
　　有丧不免道中非少为亲嫌老为衰举世只知隆考妣切思不见我心悲
　　土牀
　　土牀烟足防衾暖瓦釡泉干豆粥新万事不思温饱外漫然清世一闲人
　　芭蕉
　　芭蕉心尽展新枝新卷新心暗已随愿学新心养新德旋随新叶起新知
　　贝母
　　贝母阶前蔓百寻双桐盘绕叶森森刚强顾我蹉跎甚时欲低柔警寸心
　　题解诗后
　　置心平易始通诗逆志从容自解頥文害可嗟高叟固十年聊用勉经师
　　诗上尧夫先生兼寄伯淳正叔
　　先生高卧洛城中洛邑簪缨幸所同顾我七年清渭上并游无侣又春风
　　病肺支离恰十春病深樽爼久埃尘人怜旧病新年减不道新添别病深












　　张子全书卷十三
<子部,儒家类,张子全书>
　　钦定四库全书
　　张子全书卷十四
　　性理拾遗
　　横渠言日月五星亦随天转如二十八宿随天而定皆有光芒五星逆行而动无光芒
　　张子曰天地变化至着至速者目为鬼神所谓吉凶害福诛殛窥伺岂天所不能耶必有耳目口鼻之象而后能之耶
　　张子曰范巽之尝言神奸物怪某以言难之谓天地之雷霆草木至怪也以其有定形故不怪人之陶冶舟车亦至怪也以其有定理故不怪今言鬼者不可见其形或云有见者且不定一难信又以无形而移变有形之物此不可以理推二难信又尝推天地之雷霆草木人莫能为之人之陶冶舟车天地亦莫能为之今之言鬼神以其无形则如天地言其动作则不异于人岂谓人死之鬼反能兼天人之能乎○今更就世俗之言评之如人死皆有知则慈母有深爱其子者一旦化去独不日日凭人言语托人梦寐存恤之耶言能福善祸淫则或小恶反遭重罚而大憝反享厚福不可胜数又谓人之精明者能为厉秦皇独不罪赵高唐太宗独不罚武后耶又谓众人所传不可全非自古圣人独不传一言耶圣人或容不言自孔孟而下荀况杨雄王仲淹韩愈学亦未能及圣人亦不见畧言者以为有数子又或偶不言今世之稍信实亦未尝有言亲见者
　　张子曰所谓山川门之神与郊社天地隂阳之神有以异乎易谓天且不违而况于鬼神乎仲尼以何道而异其称耶又谓游魂为变魂果何物其游也情状何如试求之使无疑然后可以拒怪神之说知亡者之归此外学素所援据以质成其论者不可不察以自祛其疑耳
　　张子曰天下凡谓之性者如言金性刚火性热牛之性马之性也莫非固有○凡物莫不有是性由通蔽开塞所以有人物之别由蔽有厚薄故有智愚之别塞者牢不可开厚者可以开而开之也难薄者开之也易开则逹于天道与圣人一
　　张子曰富贵贫贱者皆命也今有人均为勤苦有富贵者有终身穷饿者其富贵者即是幸防也求而有不得则是求无益于得也道义则不可言命是求在我者也○问智愚之识殊疑于有性善恶之报差疑于有命曰性通极于无气其一物尔命禀同于性遇乃适然尔
　　张子曰心统性情者也○有形则有体有性则有情○发于性则见于情发于情则见于色以类而应也
　　张子曰道所以可久可大以其肖天地而不杂也与天地不相似其违道也远矣○事无大小皆有道在其间能安分则谓之道不能安分谓之非道显诸仁天地生万物之功则人可得而见也所以造万物则人不可得而见是藏诸用也
　　接物处皆是小德统防处便是大德
　　洪钟未尝有声由扣乃有声圣人未尝有知由问乃有知或谓圣人无知则当不问之时其犹木石乎曰有不知则有知无不知则无知故曰圣人未尝有知由问乃有知也圣人无私无我故功高天下而无一介累于其心盖有一介存焉未免乎私已也
　　张子曰孟子于圣人犹是麄者
　　为学所急在于正心求益若求之不已无有不获惟勉勉不忘为要耳○人若志趣不远心不在焉虽学无成人惰于进道无自得达自非成德君子必勉勉至从心所欲不逾矩方可放下德薄者终学不成也
　　明善为本固执之乃立扩充之则大易视之则小在人能之而已
　　利利于民则可谓利利于身利于国皆非利也利之言利犹言美之为美利诚难言不可一槩而言
　　教之而不受则虽强告之无益庄子谓内无受者不入外无正者不行
　　张子曰近臣守和和平也和其心以备顾对不可徇其喜怒好恶
　　井田而不封建犹能养而不能教封建而不井田犹能教而不能养封建井田而不肉刑犹能教养而不能使然此未可遽行之
　　礼但去其不可者其他取力能为之者
　　近思録拾遗
　　横渠先生谓范巽之曰吾辈不及古人病源何在巽之请问先生曰此非难悟设此语者盖欲学者存意之不忘庶游心浸熟有一日脱然如大寐之得醒耳
　　未知立心恶思多之致疑既知所立恶讲治之不精讲治之思莫非术内虽勤而何厌所以急于可欲者求立吾心于不疑之地然后若决江河以利吾往逊此志务时敏厥脩乃来故虽仲尼之才之美然且敏以求之今特不逮之资而欲徐徐以听其自适非所闻也
　　今且只将尊德性而道问学为心日自求于问学者有所背否于德性有所懈否此义亦是博文约礼下学上达以此警策一年安得不长每日须求多少为益知所亡改得少不善此德性上之益读书求义理编书须理防有所归着勿徒写过又多识前言往行此学问上益也勿使有俄顷闲度逐日似此三年庶几有进
　　为天地立心为生民立命为往圣继絶学为万世开太平
　　人多以老成则不肯下问故终身不知又为人以道义先觉处之不可复谓有所不知故亦不肯下问从不肯问遂生百端欺妄人我宁终身不知【论语说】
　　多闻不足以尽天下之故茍以多闻而待天下之变则道足以酬其所尝知若刼之不测则遂穷矣【孟子说】
　　窃尝病孔孟既没诸儒嚣然不知反约穷源勇于茍作持不逮之资而急知后世明者一览如见肺肝然多见其不知量也方且创艾其弊黙养吾诚顾所患日夕不足而未果他为也
　　博学于文者只要得习坎心亨盖人经歴险阻艰难然后其心亨通
　　凡致思到说不得处始复审思明辨乃为善学也若告子则到说不得处遂已更不复求【孟子说】
　　春秋之书在古无有乃仲尼所自作惟孟子能知之非理明义精殆未可学先儒未及此而治之故其说多凿
　　横渠先生曰始学之要当知三月不违与日月至焉内外賔主之辨使心意勉勉循循而不能已过此几非在我者【文集】
</div>
    <div class="pagination">
<a href="张子全书_page24.html">上一页</a><span>...</span><a href="张子全书_page20.html">20</a><a href="张子全书_page21.html">21</a><a href="张子全书_page22.html">22</a><a href="张子全书_page23.html">23</a><a href="张子全书_page24.html">24</a><span class="current-page">25</span><a href="张子全书_page26.html">26</a><a href="张子全书_page27.html">27</a><a href="张子全书_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
