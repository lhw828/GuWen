<!DOCTYPE html>
<html>
<head>
    <meta charset="UTF-8">
    <title>晁氏客语 - 第 1 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晁氏客语 - 第 1 页/共 7 页</h1>
    <div class="content">《晁氏客语》　　（宋）晁说之撰

　　古之学者为己，今之学者为人。与叔云：“古之学者纯意于德行，而无意于功名；今之学者有意于功名，而未纯于德行。至其下，则又为利而学也。”

　　一日克己复礼，天下归仁焉。只就性上看，颜渊问仁，孔子告之以礼，仁与礼果异乎？

　　陈平令周勃先入北军，亦不是推让功能底人，只是占便宜，令周勃先试难也。

　　人臣事君，当以王陵为正。

　　学者有益，须是日新。

　　人受天地之中以生，当与天地齐量，天地未尝老而人自老。观今人之自老，又不及古人，其所以残生伤性固不一，且以人事之节论之：古人十五成童，二十弱冠，三十壮有室，四十强而仕；今人未成童已冠，未三十已娶，未四十已仕，所以为自老。

　　鲁平公欲见孟子，而不命驾之所之，及臧仓请而后命。是平公恐嬖人之惑而不得见孟子，未有所为，观其意已贤矣。或谓其无断，不忍违嬖人之意，是责之终无已也。不明于始，必不能善其终。近习之难明，唐之文宗去平公远甚，是皆可哀者也。

　　人之所夸与所仰慕，皆不出本等。唐杜牧诣僧，僧不识，人言其名，亦不省，故诗曰：家住城南杜曲傍，两枝仙桂采时芳。山僧都不知名姓，始觉空门兴味长。因为之语云：“毁誉但能骄本等，利害但能动适用。”

　　王荆公教元泽求门宾，须博学善士，或谓发蒙，恐不必然。公曰：“先入者为之主。”予由是悟未尝讲学改易者，幼年先入者也。

　　韩魏公门人有击关夜出者，阍吏不得其赂，诘旦以锁损讦于公，公曰：“锁不堪用，付市买修来。”

　　凡财用于国则奢，于家则俭，人之病也。识者谓韩魏公用家资如国用，谓不吝也；曾鲁公惜官物如己物，谓诚俭也。

　　王荆公着书立言，必以尧舜三代为则；而东坡所言，但较量汉唐而已。观其所为，又全不相似。

　　名利皆不可好也，然好名者比之好利者差胜：好名则有所不为，好利则无所不为也。

　　张乖崖戏语云：“功业向上攀，官职直下觑。”似为专意于卜数者言也。

　　或言：“章子厚在政府之日久，而亲族无一人历清要者。”一宗室曰：“何足道者，前辈往往如是。”

　　有志于道德，功名不足论也；有志于功名，富贵不足论也；有志于富贵，则其与功名背驰亦远矣。

　　《书》有意异而语相似者，有意相似而语异者，如“乐而不淫，哀而不伤”，语相似而意异者也，“足食足兵，民信之矣”，语异而意同者也。

　　王平甫谓荆公长于议古而短于议今，工于知己而拙于知人。范尧夫谓识君子而不识小人，或问其故，曰：“小人意智不可无，但不使尔。”

　　少年尝有文投文正，文正既爱且叹，尧夫问之，文正曰：“此人不宜早达，是把孟子作不识字人看底人。”

　　邹至完云：“以爱己之心爱人，则仁不可胜用矣；以恶人之心恶己，则义不可胜用矣。”

　　陈襄述古云：“人之所学，不可为人所容；为人所容则下矣。”

　　徐仲车云：“作仁且作，仁未到得能反处；仁到尽处，然后可以言能反。”

　　游定夫云：“血气之刚，能得几时？”

　　杨中立云：“人要为善，须先明善始得。”

　　陈并巨中《劝学文》云：“凡不可与父兄师友道者，不可为也；凡不可与父兄师友为者，不可道也。”

　　哲庙时，刘器之论宫人除邪。或云：“九重之中安有邪物？”答云：“心乎不得其正，邪物得而窥之，何间九重？”

　　吕原明，元佑间侍讲，大雪不罢讲，讲《孟子》有感，哲庙一笑，喜为二绝云：水晶宫殿玉花零，点缀宫槐卧素屏。特敕下帘延墨客，不因风雪废谈经。其二曰：强记师承道古先，无穷新意出陈编。一言有补天颜动，全胜三军贺凯还。

　　原明初作侍讲，札子陈所学，略云：“人君之学，不在于遍读杂书，多知小事，在于正心诚意，少私寡欲。”

　　石子殖说：“吕申公因哲宗赐御笔白乐天诗与二苏，及进诗表谢，申公遂集古经句，作一册进，云：‘比似写唐人无益诗，不如写圣人语。’曰：‘君子作事，婉而成章。诗也须进，但中间有说尔。’”此恐非申公所为（谢云晦叔初召来，进《君道》十篇，在赐诗前）。

　　范尧夫上章言事未报，有见之者曰：“闻相公自上章后，已备远行，非他人所能及。”尧夫曰：“不然。其所言幸主上听而行之，岂敢为难行之说以要誉焉。”

　　至完虽遇冗剧事，处之常优游，因论《易》曰：“常杂而不厌，若杂而厌，非所以为常。”

　　韩治与同僚处，一日有卒悍厉，众皆怒之，惟韩不顾，凝如平时，徐言曰：“无忿疾于顽，惟顽能致人忿故也。”人谓其有家学，盖魏公之后。

　　许冲元曾因故云：“尝与某不足者，于差除每用心。”或曰：“何也？”曰：“防其不肖之心生。”

　　释氏谓：火行为变化，性如甘草，遇火则热，油麻入火则冷，甘蔗煎为沙糖则热，水成汤则冷。

　　《阴符经》谓：禽之制在气。生起云：“元龟食蟒，飞鼠断猿，狼虱啮鹤，青要食虎，此皆以小制大。”言在气不在形也。

　　非其道非其义，则一介不可以取与；如其义如其道，故舜受尧之天下不以为泰。取与之大小皆所不论。

　　范文正作守，岁荒且疫，公作兴徭役以劳之，曰：“在民得食其力，又使人气血运动，岂类东山之游？”

　　《雄雉》刺军旅数起，大夫久役，男女怨旷，故诗云：“道之云远，曷云能来”，恐只是男女怨旷之言，非宣公远于道故不能怀来也。观书不可着其言语，当以意逆志，如孔子于《鸱鸮》“彻彼桑土，绸缪牖户”，乃得国家闲暇，明其政形之意。子夏问“巧笑倩兮，美目盼兮，素以为绚兮”，孔子乃答以“绘事后素”，子夏乃曰“礼后乎”，又曷尝着其言语？

　　无为为道，有为为事，是道常无用也。

　　伯夷非君不事，非民不使，思与乡人处，如以朝衣朝冠坐于涂炭，疑乎隘也；然不念旧恶，此所以为伯夷。柳下惠不羞污君，不卑小官，虽袒裼裸裎，不以为浼，疑乎不恭也；然不以三公易其介，此所以为柳下惠。

　　赵括言兵事，父不能难，然不谓善，而卒知其败。阮瞻执无鬼论，鬼为之屈，至变异形以信之。事因有其理，昭然而横辩之，胜不可折者，人皆以辩胜者为然，未易论知言也。

　　吕正叔十八岁已能看《春秋》。人问之，曰：“以经按传之真伪，以传质经之是非。”

　　颜渊问为邦，孔子答以“文质之中，是非之公”。

　　齐地有虫，类蚯蚓大者，人谓之曰巨白，善擘地以行，呼之声讹也。孟子所谓“吾必以仲子为巨擘”者，即蚯蚓之大者也。盖前尝谓蚓，而后充其操，注以为大指，非也。

　　今之与杨墨辩者，如追放豚，既入其笠，又从而招之，说者以为笠栏也，非也。香白芷之类异名，豚之所甘。既放之得所，又召之，非善防邪说者也。

　　致远谓范宏甫：“知机不必在于事，声音貌象便须知。”因举《易》“上交不谄，下交不渎”。范云：“不独在己当知之，受人之谄渎元当知。”

　　古人顾是非，不论利害。顾利害者古人所耻，今人并利害亦不顾；责名不责实者古人所耻，今人名亦不责。

　　善者，人皆知可欲，然必有诸己；斯信有诸己矣，然后充实光辉，大而化圣。而不可知用功处只在有诸己。

　　闻伯夷之风者，顽夫廉，懦夫有立志，百世之下，闻者莫不兴起。闻伯夷之风者犹如此，子贡游夫子之门而货殖，何也？中立曰：“久长难得入。”

</div>
    <div class="pagination">
<span class="current-page">1</span><a href="晁氏客语_page2.html">2</a><a href="晁氏客语_page3.html">3</a><a href="晁氏客语_page4.html">4</a><a href="晁氏客语_page5.html">5</a><a href="晁氏客语_page6.html">6</a><a href="晁氏客语_page7.html">7</a><a href="晁氏客语_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
