<!DOCTYPE html>
<html>
 <head>
  <meta charset="utf-8"/>
  <title>
   近思录 - 第 1 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   近思录 - 第 1 页/共 8 页
  </h1>
  <div class="content">
   钦定四库全书　　　　　　子部一
　　近思录　　　　　　　　　儒家类
　　提要
　　【臣】等谨案近思录十四卷宋朱子与吕祖谦所共辑盖周张二程之书宏深奥衍承学之士莫由得其涯涘朱子虑其不知所择因与祖谦分类缉纂以成是书独取太极图説易通西铭正蒙经学理窟二程遗书易传而于邵子之书则从姑舍盖其慎也书以近思名盖取切问近思之义俾学者致力于日用之实而不使骛于髙逺论者谓为五经之阶梯信不诬欤宋明诸儒若何氏基薛氏瑄罗氏钦顺莫不服膺是书其后因有续而广之者亦堪辅翼而权舆之精无过是编云乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀















　　钦定四库全书
　　近思録卷一　　　　宋朱子吕祖谦同编
　　叶采集解
　　道体【凡五十一条】
　　此卷论性之本原道之体统盖学问之纲领也
　　廉溪先生曰无极而太极【朱子曰上天之载无声无臭而实造化之枢纽品彚之根柢也故曰无极而太极非太极之外复有无极也○蔡节斋曰朱子曰太极者象数未形而其理巳具之称又曰未有天地之先毕竟是先有此理又曰无极者只是説这道理当初元无一物只是有此理而巳此个道理便防动而生阳静而生隂详此三条皆是主太极而为言也又曰从隂阳处看则所谓太极者便只是在隂阳里面今人说隂阳上面别有一个无形无影底是太极非也又曰太极只是天地万物之理在天地则天地中有太极在万物则万物中有太极又曰非有以离乎隂阳即隂阳而指其本体详此三条皆是主隂阳而为言也故主太极而言则太极在隂阳之先主隂阳而言则太极在隂阳之内盖自隂阳未生而言则所谓太极者必当先有自隂阳既生而言则所谓太极者即在乎隂阳之中也谓隂阳之外别有太极常为隂阳主者固为陷乎列子不生不化之谬而独执夫太极只在隂阳之中之说者则又失其枢纽根柢之所为而大本有所不识矣○愚按节斋先生此条所论最为明备而或者于隂阳未生之说有疑焉若以循环言之则隂前是阳阳前又是隂似不可以未生言若截自一阳初动处万物未生时言之则隂阳未动之时谓之隂阳未生亦可也未生阳而阳之理已具未生隂而隂之理已具在人心则为喜怒哀乐未发之中总名曰太极然具于隂阳之先而流行隂阳之内一太极而已】太极动而生阳动极而静静而生隂静极复动一动一静亘为其根分隂分阳两仪立焉【朱子曰太极之有动静是天命之流行也所谓一隂一阳之谓道诚者圣人之本物之终始而命之道也其动也诚之通也继之者善万物之所资以始也其静也诚之复也成之者性万物各正其性命也动极而静静极复动一动一静互为其根命之所以流行而不已也动而生阳静而生隂分隂分阳两仪立焉分之所以一定而不移也盖太极者本然之妙也动静者所乘之机也太极形而上之道也隂阳形而下之器也是以自其著者而观之则动静不同时隂阳不同位而太极无不在焉自其微者而观之则冲漠无眹而动静隂阳之理已悉具于其中矣虽然推之于前而不见其始之合引之于后而不见其终之离也故程子曰动静无端隂阳无始非知道者孰能识之○愚谓动而生阳动极而静静而生隂静极复动者言太极流行之妙相推于无穷也一动一静互为其根分隂分阳两仪立焉者言二气对待之体一定而不易也邵子曰用起天地先体立天地后是也然详而分之则动而生阳静而生隂者是流行之中定分未尝乱也一动一静互为其根者是对待之中妙用实相流通也】阳变隂合而生水火木金土五气顺布四时行焉【朱子曰有太极则一动一静而两仪分有隂阳则一变一合而五行具然五行者质具于地而气行于天者也以质而语其生之序则曰水火木金土而水木阳也火金隂也以气而语其行之序则曰木火土金水而木火阳也金水隂也或曰阳何以言变隂何以言合曰阳动而隂随之故云变合○愚谓水火木金土者隂阳生五行之序也木火土金水者五行自相生之序也曰五行之生与五行之相生其序不同何也曰五行之生也盖二气之交变合而各成天一生水地二生火天三生木地四生金天五生土所谓阳变隂合而生水火木金土是也五行之相生也盖一气之推循环相因木生火火生土土生金金生水水复生木所谓五气顺布四时行焉是也曰其所以有是二端何也曰二气变合而生者原于对待之体也一气循环而生者本于流行之用也】五行一隂阳也隂阳一太极也太极本无极也【朱子曰五行具则造化发育之具无不备矣故又即此而推本之以明其浑然一体莫非无极之妙而无极之妙亦未尝不各具于一物之中焉盖五行异质四时异气而皆不能外乎隂阳五殊二实无余欠也隂阳异位动静异时而皆不能离乎太极精粗本末无彼此也至于所以为太极者又无声臭之可言也○愚按此图即系辞传易有太极是生两仪两仪生四象之义而推明之也但易以卦爻言图以造化言卦爻固所以拟造化也】五行之生也各一其性【张南轩曰五行生质虽有不同然太极之理未尝不存也五行各一其性则为仁义礼智信之理而五行各専其一】无极之真二五之精妙合而凝乾道成男坤道成女二气交感化生万物万物生生而变化无穷焉【朱子曰真以理言无妄之谓也精以气言不二之名也妙合者无极二五本混融而无间也凝者聚也气聚而成形也盖性为之主而隂阳五行为之经纬错综又各以类凝聚而成形焉阳而健者成男则父之道也隂而顺者成女则母之道也是人物之始以气化而生者也气聚成形则形交气感遂以形化而人物生生变化无穷矣自男女而观之则男女各一其性而男女一太极也自万物而观之则万物各一其性而万物一太极也盖合而言之万物统体一太极也分而言之一物各具一大极也○愚按系辞天地絪緼万物化醇气化也男女搆精万物化生形化也图説盖本诸此】惟人也得其秀而最灵形既生矣神发知矣五性感动而善恶分万事出矣【朱子曰此言众人具动静之理而常失之于动也盖人物之生莫不有太极之道焉然隂阳五行气质交运而人之所禀独得其秀故其心为最灵而有以不失其性之全所谓天地之心而人之极也然形生于隂神发于阳五常之性感物而动而阳善隂恶又以类分而五性之殊散为万事盖二气五行化生万物其在人者又如此也】圣人定之以中正仁义【本注云圣人之道仁义中正而已矣】而主静【本注云无欲故静】立人极焉故圣人与天地合其徳日月合其明四时合其序鬼神合其吉凶【朱子曰此言圣人全动静之徳而常本之于静也盖人禀隂阳五行之秀气以生而圣人之生又得其秀之秀者是以其行之也中其处之也正其发之也仁其裁之也义盖一动一静莫不有以全夫太极之道而无所亏焉则向之所谓欲动情胜利害相攻者于此乎定矣然静者诚之复而性之真也苟非此心寂然无欲而静则亦何以酬酢事物之变而一天下之动哉故圣人中正仁义动静周流而其动也必主乎静此其所以成位乎中而天地日月四时鬼神有所不能违也盖必体立而后用有以行若程子论乾坤动静而曰不専一则不能直遂不翕聚则不能发防亦此意耳○李果斋曰五性感动而善恶分是五性皆有动有静也惟圣人能定其性而主于静故动罔不善而人心之太极立焉盖人生而静性之本体湛然无欲斯能主静此立极之要领也○或问周子不言礼智而言中正何也愚谓此图辞义悉出于易易本隂阳而推之人事其徳曰仁义其用曰中正要不越隂阳之两端而已仁义而非中正则仁为姑息义为忍刻之类故易尤重中正】君子修之吉小人悖之凶【朱子曰圣人太极之全体一动一静无适而非中正仁义之极盖不假修为而自然也未至此而修之君子之所以吉也不知此而悖之小人之所以凶也修之悖之亦在乎敬肆之间而已矣敬则欲寡而理明寡之又寡以至于无则静虚动直而圣可学矣】故曰立天之道曰隂与阳立地之道曰柔与刚立人之道曰仁与义又曰原始反终故知死生之说【朱子曰隂阳成象天道之所以立也刚柔成质地道之所以立也仁义成徳人道之所以立也道一而巳随事着见故有三才之别而于其中又各有体用之分焉其实则一太极也阳也刚也仁也物之始也隂也柔也义也物之终也能原其始而知所以生则反其终而知所以死矣此天地之间纲纪造化流行古今不言之妙圣人作易之大意盖不出此故引之以证其说○愚谓一隂一阳之谓道道即太极也在天以气言曰隂阳在地以形言曰柔刚在人以徳言曰仁义此太极之体所以立也死生者物之终始也知死生之説则尽二气流行之妙矣此太极之用所以行也凡此二端发明太极之全体大用故引以结证一图之义】大哉易也斯其至矣【蔡节斋曰易有太极易变易也夫子所谓无体之易也太极至极也言变易无体而有至极之理也故周子太极图説特以无极而太极发明易有太极之义其所谓无极而太极者盖亦言其无体之易而有至极之理也是其无极之真实有得于夫子易之一言而或以为周子妄加者缪也且其图説无非取于易者而其篇末又以大哉易也结之圣贤之言断可识矣】
　　诚无为【朱子曰实理自然何为之有即太极也】几善恶【朱子曰几者动之微善恶之所由分也盖动于人心之微则天理固当发见而人欲亦已萌乎其间矣此隂阳之象也】徳爱曰仁宜曰义理曰礼通曰智守曰信【朱子曰道之得于心者谓之徳其别有是五者之用而因以名其体焉即五行之性也】性焉安焉之谓圣【朱子曰性者独得于天安者本全于巳圣者大而化之之称此不待学问勉强而诚无不立几无不明徳无不备者也】复焉执焉之谓贤【朱子曰复者反而至之执者保而持之贤者才徳过人之称此思诚研几以诚其徳而有以守之者也】发微不可见充周不可穷之谓神【通书○朱子曰发之微妙而不可见充之周遍而不可穷则圣人之妙用而不可知者也○愚谓性焉复焉以诚而言也安焉执焉以几而言也发微充周则几之动而神也即通书次章诚几神之义】
　　伊川先生曰喜怒哀乐之未发谓之中中也者言寂然不动者也故曰天下之大本发而皆中节谓之和和也者言感而遂通者也故曰天下之逹道【文集下同说见中庸○朱子曰喜怒哀乐情也其未发则性也无所偏倚故谓之中发而皆中节情之正也无所乖戾故谓之和大木者天命之性天下之理皆由此出道之体也逹道者循性之谓天下古今之所共由道之用也】
　　心一也有指体而言者【本注云寂然不动是也】有指用而言者【本注云感而遂通天下之故是也】惟观其所见如何耳
　　干天也天者干之形体干者天之性情干健也健而无息之谓干【朱子曰性情二者常相参有性便有情有情便有性火之性情则是热水之性情则是寒天之性情则是健健之体为性健之用是情惟其健所以不息】夫天専言之则道也天且弗违是也分而言之则以形体谓之天以主宰谓之帝以功用为之鬼神以妙用谓之神以性情为之干【易传下同○道者天理当然之路専言天者即道也分而言之指其形体髙大而无涯则谓之天指其主宰运用而有定则谓之帝天所以主宰万化者理而已功用造化之有迹者如日月之徃来万物之屈伸是也往者为鬼来者为神屈者为鬼而伸者为神也妙用造化之无迹者如运用而无方变化而莫测是也○朱子曰功用言其气也妙用言其理也功用兼精粗而言妙用言其精者○黄勉斋曰合而言之言鬼神则神在其中矣柝而言之则鬼神者其粗迹神者其妙用也○伊川言鬼神者造化之迹此以功用言也○横渠言神二气之良能此合妙用而言也】
　　四徳之元犹五常之仁偏言则一事専言则包四者【乾卦彖传在天为四徳元亨利贞也在人为五常仁义礼智信也分而言之在元者四徳之一仁者五常之一专言元则亨利贞在其中専言仁则礼义智信在其中盖元者天地之生理也亨者生理之逹利者生理之遂贞者生理之正也仁者人心之生理也礼者仁之节文义者仁之裁制智者仁之明辨信者仁之真实也○朱子曰仁之一事所以包四者不可离其一事而别求兼四者之仁又曰仁是生底意思通贯周流于四者之中须得辞逊断制是非三者方成得仁之事】
　　天所赋为命物所受为性【朱子曰命犹诰敕性犹职任天以此理命于人人禀受此理则谓之性】
　　鬼神者造化之迹也
　　剥之为卦诸阳消剥已尽独有上九一爻尚存如硕大之果不见食将有复生之理上九亦变则纯隂矣然阳无可尽之理变于上则生于下无间可容息也圣人发明此理以见阳与君子之道不可亡也或曰剥尽则为纯坤岂复有阳乎曰以卦配月则坤当十月以气消息言则阳剥为坤阳来为复阳未尝尽也剥尽于上则复生于下矣【一气无顿消亦无顿息以卦配月积三十日而成一月亦积三十分而成一爻九月中于卦为剥阳未剥尽犹有上九一爻剥三十分至十月中阳气消尽而为纯坤然阳才尽于上则已萌于下积三十分至十一月中然后阳气应于地上而成复之一爻也盖隂阳二气语其流行则一气耳息则为阳消则为隂消之终即息之始不容有间断】故十月谓之阳月恐疑其无阳也隂亦然圣人不言耳【十月于卦为坤恐人疑其无阳故特谓之阳月所以见阳气已萌也隂于四月纯干之时亦然隂之类为小人故圣人不言耳】
　　一阳复于下乃天地生物之心也先儒皆以静为见天地之心盖不知动之端乃天地之心也非知道者孰能识之【复卦彖曰复其见天地之心乎朱子曰十月积隂阳气收敛天地生物之心固未尝息但无端倪可见一阳既复则生意发动乃始复见其端绪也】
　　仁者天下之公善之本也【复卦六二传仁者以天地万物为一体故曰天下之公四端万善皆统乎仁故曰善之本也】
　　有感必有应凡有动皆为感感则必有应所应复为感所感复有应所以不已也感通之理知道者黙而观之可也【咸卦九四传屈伸徃来感应无穷自屈而伸则屈者感也伸者应也自伸而屈则伸者感也屈者应也明乎此则天地隂阳之消长变化人心物理之表里盛衰要不外乎感应之理而已】
　　天下之理终而复始所以恒而不穷恒非一定之谓也一定则不能恒矣惟随时变易乃常道也天地常乆之道天下常乆之理非知道者孰能识之【恒卦彖传随时变易不穷乃常道也日月徃来万化屈伸无一息之停然其徃来屈伸则亘万古古而常然也】
　　人性本善有不可革者何也曰语其性则皆善也语其才则有下愚之不移【革卦上六传性无不善才者性之所能合理与气而成气质则有昏明强弜之异其昏弱之极者为下愚】所谓下愚有二焉自暴也自弃也人苟以善自治则无不可移者虽昏愚之至皆可渐磨而进惟自暴者拒之以不信自弃者絶之以不为虽圣人与居不能化而入也仲尼之所谓下愚也【人性本善自暴者咈戾而不信乎善是自暴害其性也自弃者虽知其善然怠废而不为是自弃絶其性也此愚之又下者不可移矣○朱子曰自暴者刚恶之所为自弃者柔恶之所为】然天下自弃自暴者非必皆昏愚也徃徃强戾而才力有过人者商辛是也圣人以其自絶于善谓之下愚然考其归则诚愚也【史记称纣资辩防敏才力过人手格猛兽知足以拒谏言足以饰非则其天资固非昏愚者然其勇于为恶而自絶于善要其终真下愚耳】既曰下愚其能革面何也曰心虽絶于善道其畏威而寡罪则与人同也唯其有与人同所以知其非性之罪也【革卦上六曰小人革面下愚小人自絶于善然畏□刑而欲免罪则与人无以异是以亦能揜其不善而着其善惟其畏惧有与人同者是以知其性之本善也】
　　在物为理处物为义【理即是义然事物各有理裁制事物而合乎理者为义○朱子曰义者心之制事之宜也彼事之宜虽若在外然所以制其宜则在心也非程子一语则后人未免有义外之见】动静无端隂阳无始非知道者孰能识之【经说下同○动静相推隂阳密移无有间断有间断则有端始无间断故曰无端始也其所以然者道也道固一而无间断也异时论剥复之道曰无间可容息也又曰其间原不断续皆此意也○朱子曰动静相生如循环之无端】
　　仁者天下之正理失正理则无序而不和【子曰仁而不仁如礼何人而不仁如乐何人而不仁则私欲交乱害于正理固宜舛逆而无序乖戾而不和也序者礼之本和者乐之本】忠信所以进徳终日干干君子当终日对越在天也【说见乾卦九三文言发乎真心之谓忠尽乎实理之谓信忠信乃进徳之基终日干干者谓终日对越在天也越于也君子一言一动守其忠信常瞻对乎上帝不敢有一毫欺慢之意也以下皆发明所以对越在天之义】盖上天之载无声无臭其体则谓之易其理则谓之道其用则谓之神其命于人则谓之性率性则谓之道修道则谓之教【上天之载无声无所谓太极本无极也体犹质也隂阳变易乃太极之体也故其体谓之易其所以变易之理则谓之道其变易之用则谓之神此以天道言也天理赋于人谓之性循性之自然谓之道因其自然者而修明之谓之教此以人道言也惟其天人之理一所以终日对越在天也】孟子去其中又发挥出浩然之气可谓尽矣【浩然盛大流行之貌盖天地正大之气人得之以生本浩然也失养则馁而无以配乎道义之用得养则充而有以复其正大之体尽矣谓无余事也此言天人之气一所以终日对越在天者也】故说神如在其上如在其左右大小大事而只曰诚之不可揜如此夫彻上彻下不过如此【大小犹多少也中庸论鬼神如此其盛而卒曰诚之不可揜诚者实理即所谓忠信之体天人之间通此实理故君子忠信进徳所以为对越在天也】形而上为道形而下为器须着如此説器亦道道亦器【説见系辞道者指事物之理故曰形而上器者指事物之体故曰形而下其实道寓于器本不相离也盖言日用之间无非天理之流行所谓终日对越在天者亦敬循乎此理而已】但得道在不系今与后巳与人【不系犹不拘也言人能体道而不违则道在我矣不拘人巳古今无徃而不合盖道本无间然也】
　　医书言手足痿痹为不仁此言最善名状仁者以天地万物为一体莫非巳也认得为巳何所不至若不有诸巳自不与巳相干如手足不仁气巳不贯皆不属巳【天地万物与我同体心无私蔽则自然爱而公矣所谓仁也苟是理不明而为私意所隔截刖形骸尔汝之分了无交渉譬如手足痿痹气不相贯疾痛疴痒皆不相干此四体之不仁也】故博施济众乃圣人之功用仁至难言故止曰巳欲立而立人巳欲逹而逹人能近取譬可谓仁之方也巳欲令如是观仁可以得仁之体【说见论语博施济众乃圣人之功用子贡以是言仁未识仁之体夫子告之使知人之欲无异巳之欲施于人者亦犹施于巳近取诸身而譬之于人则得求仁之术即此可见仁之体也○朱子曰博施济众是就事上说却不就心上说夫子所以提起正是就心上指仁之本体而告之又曰博施济众固仁之极功但只乍见孺子将入井时有怵惕恻隐之心亦便是仁此处最好看】
　　生之谓性性即气气即性生之谓也【人之有生气聚成形理亦具焉是谓之性性与气本不相离也故曰性即气气即性】人生气禀理有善恶然不是性中元有此两物相对而生也【气禀杂揉善恶由分此亦理之所有然原是性之木则善而已非性中原有善恶二者并生也】有自幼而善有自幼而恶【本注云后稷之克岐克嶷子越椒始生人知其必灭若敖氏之类】是气禀有然也善固性也然恶亦不可不谓之性也【程子又曰善恶皆天理谓之恶者本非恶但或过或不及便如此○朱子曰天下无性外之物本皆善而流于恶耳○愚谓原天命赋予之初固有善而无恶及气禀拘滞之后则其恶者谓非性之本然则可谓之非性则不可性一也所指之地不同耳】盖生之谓性人生而静以上不容説才説性时便巳不是性也【朱子曰人生而静以上是人物未生时只可谓之理未可名为性所谓在天曰命也才説性时便是人生以后此理已堕在刑气之中不全是性之本体矣所谓在人曰性也○此重释生之谓性】凡人説性只是説继之者善也孟子言性善是也夫所谓继之者善也者犹水流而就下也皆水也有流而至海终无所污此何烦人力之为也有流而未逺固巳渐浊有出而甚逺方有所浊有浊之多者有浊之少者清浊虽不同然不可以浊者不为水也【系辞曰一隂一阳之谓道继之者善也盖天遒流行发育万物赋受之间浑然一理纯粹至善所谓性善者也继之云者犹水流而就下其有清浊逺近之不同犹气禀昏明纯驳有深浅也水固本清及流而浊不可谓之非水犹性虽本善及局于气而恶不可谓之非性○此重释善固性也恶亦不可不谓之性】如此则人不可以不加澄治之功故用力敏勇则疾清用力缓怠则迟清及其清也则却只是元初水也不是将清来换却浊亦不是取出浊来置在一隅也水之清则性善之谓也故不是善与恶在性中为两物相对各自出来【朱子曰人虽为气所昏而性则未尝不在其中故不可不加澄治之功惟能学以胜之则知此理浑然初未尝损所谓元初水也虽浊而清者存固非将清来换浊既清则本无浊固非取浊置一隅也如此则其本善而已矣性中岂有两物对立而并行也哉愚谓不知性之本善则不能自勉以复其初不知性有时而陷于恶则不能力加澄治之功二説盖互相发明也○此重释不是性中元有两物相对而生但前以本言则曰相对而生此以用言则曰相对各自出来】此理天命也顺而循之则道也循此而修之各得其分则教也自天命以至于教我无加损焉此舜有天下而不与焉者也【朱子曰修道虽以人事言然其所以修之者莫非天命之本然非人私智所能为也然非圣人有不能尽故以舜事明之】观天地生物气象【本注云周茂叔看○造化流行发育万物博周徧生理条逹观之使人良心油然而生此即周子牕前草不除去问之云与自家意思一般是也】
　　万物之生意最可观此元者善之长也斯所谓仁也【朱子曰物之初生淳粹未防最好看及干叶茂盛便不好看见孺子八井时怵惕恻隐之心只这些子便见得仁到他发政施仁其仁固广然却难看】
　　满腔子是恻隐之心【腔子犹躯殻也恻伤怛也隐痛也人之一身恻隐之心无所不至故疾痛疴痒触之则觉由是推之则天地万物本一体也无徃而非恻隐之心矣○朱子曰弥满充实无空缺处如刀割着亦痛针刺着亦痛】
　　天地万物之理无独必有对皆自然而然非有安排也毎中夜以思不知手之舞之足之蹈之也【朱子曰隂与阳对动与静对以至屈伸消长左右上下或以类而对或以反而对反覆推之未有兀然无对而孤立者程子谓惟道无对然以形而上下论之亦未尝不有对也】
　　中者天下之大本天地之间亭亭当当直上直下之正理出则不是惟敬而无失最尽【喜怒哀乐未发之时此性浑然在中亭亭当当直上直下无所偏倚此天下之大本而万善之主也心有散逸则失其所以为主唯能敬以存之则有以全其中之本体矣】
　　伊川先生曰公则一私则万殊人心不同如面只是私心【公则万物一体私则人已万殊】
　　凡物有本末不可分本末为两段事洒扫应对是其然必有所以然【朱子曰治心修身是本洒扫应对是末皆其然之事也至于所以然则理也理无精粗本末】
　　杨子防一毛不为墨子又摩顶放踵为之此皆是不得中至如子莫执中欲执此二者之中不知怎麽执得识得则凡事物上皆天然有个中在那上不待人安排也安排着则不中矣【杨朱为我故以一毫利天下而不为墨翟兼爱故虽摩顶至踵可以利天下而亦为之杨墨各守一偏固皆失其中子莫鲁之贤人也惩二者之偏欲于二者之间而取中夫中者随时而在不能随时以权其宜而胶于一定之中则所执者亦偏矣故君子贵于格物以致其知物格而知至则有以识夫时中之理而于事事物物各有天然之中不待着意安排也若事事安排则或杂以意见之私而非天然之中矣】
　　问时中如何伊川先生曰中字最难识须是黙识心通且试言一则中央为中一家则中非中而堂为中言一国则堂非中而国之中为中推此类可见矣如三过其门不入在禹稷之世为中若居陋巷则非中也居陋巷在顔子之时为中若三过其门不入则非中也【时中者随时有中不可执一而求也意如上章禹之治水九年于外三过其门而不暇入盖得时行道任天下之青济斯民之患如是乃合此时之中顔子之世明王不兴以夫子之大圣而不得行其道则其时可以止矣故隐居独善而箪瓢自乐如是乃合此时之中是二者若违时而易务则皆失其中矣】
　　无妄之谓诚不欺其次矣【本注云李邦直云不欺之谓诚便以不欺为诚徐仲车云不息之谓诚中庸言至诚无息非以无息解诚也或以问先生先生曰云云○无妄者实理之自然而无一毫伪妄也故谓之诚不欺者知实理之当然而不自为欺乃思诚也○朱子曰无妄者自然之诚不欺是着力去做底故曰其次】
　　冲漠无眹万象森然已具未应不是先已应不是后【冲漠未形而万理毕具即所谓无极而太极也未应者寂然不动之时也已应者感而遂通之时也已应之理悉具于未应之时故未应非先已应非后盖即体而用在其中不可以先后分也○朱子曰未有事物之时此理已具少间应处亦只是此理】如百尺之木自根本至枝叶皆是一贯不可道上面一段事无形无兆却待人旋安排引入来教入涂辙【辙车迹涂辙犹路脉也道有体用而非两端犹木有根本是生枝叶上下一贯未尝间断岂可谓未应之时空虚无有已应之际旋待安排引入涂辙言此理具于气形事为之先本一贯也】既是涂辙却只是一个涂辙【言此理流行于气形事为之中亦未尝有二致也○朱子曰如父之慈子之孝只是一条路从源头下来】
　　近取诸身百理皆具屈伸徃来之义只于鼻息之间见之屈伸徃来只是理不必将既屈之气复为方伸之气生生之理自然不息【鼻息呼吸可见屈伸徃来之义以理而言则屈伸徃来自然不息以气而言则不是以既屈之气为方伸之气如释氏所谓轮廻者也○朱子曰此段为横渠形溃反原之説而发也李果斋曰徃而屈者其气已散来而伸者其气方生生生之理自然不穷若以既屈之气复为方伸之气则是天地间只有许多气来来去去造化之理不几于穷乎释氏不明乎此所以有轮廻之说】如复卦言七日来复其间元不断续阳已复生物极必返其理须如此有生便有死有始便有终【日即月也以卦配月则自五月阳始消而为姤至十一月阳生而为复自姤至复凡七月也消极而生无有间断物极必返理之自然生死始终皆一理也】
　　明道先生曰天地之间只有一个感与应而已更有甚事【详见前】
　　问仁伊川先生曰此在诸公自思之将圣贤所言仁处类聚观之体认出来孟子曰恻隐之心仁也后人遂以爱为仁爱自是情仁自是性岂可専以爱为仁孟子言恻隐之心仁之端也既曰仁之端则不可便为之仁退之言博爱之为仁非也仁者固博爱然便以博爱为仁则不可【仁者爱之理爱者仁之情以爱为仁是指情为性端之云者言仁在中而端绪见于外也或问樊迟问仁子曰爱人是夫子亦尝以爱言仁也曰孔门问答皆是教人于巳发处用功孟子所谓恻隐之心仁也亦是于巳发之端体认但后之论仁者无复知性情之别故程子发此义以示人欲使沿流而遡其源也学者其深体之】
　　问仁与心何异伊川曰心譬如谷种生之性便是仁阳气发处乃情也【以谷种喻心生之性便是爱之理阳气发处便是恻隐之情】
　　义训宜礼训别智训知仁当何训説者谓训觉训人皆非也当合孔孟言仁处大槩研穷之二三歳得之未晩也【训者以其字义难明故又假一字以训解之义者天理之当然所以裁制乎事物之宜故训宜礼者天理之节文所以别亲踈上下之分故训别智者天理之明睿所以知事物之是非故训智仁道至大包乎三者故为难训説者谓训觉者言不为物欲所蔽痒疴疾痛触之即觉夫仁者固无所不觉然觉不足以尽仁之蕴也训人者言天地生人均气同理以人体之刚恻怛慈爱之意自然无所间断夫仁者固以人为体然不可以训仁也○朱子曰仁是爱之体觉自是智之用仁统四徳故仁则无不觉然便以觉为仁则不可或谓仁只是人心之生理以生字训之何如朱子曰不必须用一字训但要识得大意通透耳】
　　性即理也天下之理原其所自来未有不善喜怒哀乐未发何尝不善发而中节则无徃而不善发不中节然后为不善故凡言善恶皆先善而后恶言吉凶皆先吉而后凶言是非皆先是而后非【朱子曰性即理也一语自孔子后惟伊川説得尽□扑不破性即是天理那得有恶又曰未发之前气不用事所以有善而无恶】
　　问心有善恶否伊川曰在天为命在义为理在人为性主于身为心其实一也心本善发于思虑则有善有不善若既发则可谓之情不可谓之心【天道流行赋与万物谓之命事物万殊各有天然之则统而名之谓之理人得是理以生谓之性是性所存虚灵知觉为一身之主宰谓之心实则非二也推本而言心岂有不善自七情之发而后有善恶之分○朱子曰既发不可谓之非心但有不善则非心之本体】譬如水只可谓之水至如流而为派或行于东或行于西却为之流也
　　性出于天才出于气气清则才清气浊则才浊才则有善有不善性则无不善【性本乎理理无不善才本乎气气则不齐故或以之为善或以之为恶○孟子曰若夫为不善非才之罪也朱子曰孟子専以其发于性者言之故以为才无不善程子兼指其禀于气者言之则人之材质固有昏明强弱之不同张子所谓气质之性是也二説虽殊各有所当然程子为密】
　　性者自然完具信只是有此者也故四端不言信【仁义礼智分而言之则四者各立自然全具实有是四者则谓之信故信无定位非于四者之外别有信也孟子论四端而不及信盖信在其中矣○李果斋曰五常言信配五行而言四端不言信配四时而言也盖土分旺于四时之季信已立于四端之中也】
　　心生道也有是心斯具是形以生恻隐之心人之生道也【心者人之生理也有是心斯具是形此言生人之道恻隐之心人之生道此言人道是心故酬酢运用生生而不穷苟无是心则同于砂石而生理絶矣○朱子曰心生道也谓天地以生物为心而人得之以为心者又曰心是个活底物】
　　横渠先生曰气坱然太虚升降飞未尝止息此虚实动静之机隂阳刚柔之始浮而上者阳之清降而下者隂之浊其感遇聚散为风雨为霜雪万品之流行山川之融结糟粕煨烬无非教也【正蒙下同○坱然盛大氤氲之义坱然太虚周流上下亘古穷今未尝止息者元气也虚实动静妙用由是而形故曰机隂阳刚柔定体由是而立故曰始判而为上下清浊合而为风雨霜雪凝而为人物山川之形质散而为糟粕煨烬之渣滓消长万变生生不穷皆道体之流行故曰无非至教】
　　游气纷扰合而成质者生人物之万殊其隂阳两端循环不已者立天地之大义【游气杂揉凝而成形者人物万殊所以生也隂阳推移循环无穷者天地大经所以立也游气纷扰纬也隂阳循环经也○朱子曰隂阳循环如磨游气纷扰如磨中出者】
　　天体物不遗犹仁体事而无不在也【朱子曰体物言为物之体也盖物物有个天理体事谓事事是仁做出来】礼仪三百威仪三千无一物而非仁也【礼仪者经礼也威仪者曲礼也礼文之大小无非爱敬恳恻之心所发见者故曰无一物而非仁也不然则礼特虚文而已】昊天曰明及尔出王昊天曰旦及尔游衍无一物之不体也【王徃通○诗大雅板篇出王谓出而有所往也旦亦明也游衍寛纵之意言天道昭明凡人之徃来游息之所此理无往而不在因是以证体物不遗之意】
　　鬼神者二气之良能也【良能者自然而然莫之为而为也朱子谓横渠此语尤精】物之初生气日至而滋息物生既盈气日反而游散至之谓神以其伸也反之谓鬼以其归也【物自少以至壮气日至而滋息滋息者生而就满也自壮以至老气日反而游散游散者消而就尽也以其日至而伸故曰神以其日反而归故曰】
　　性者万物之一源非有我之得私也惟大人为能尽其道是故立必俱立知必周知爱必兼爱成不独成彼自蔽塞而不知顺吾理者则亦末如之何矣【性原于天而人之所同得也惟大人者能尽巳之性则能尽人之性盖性本无二也故已有所立必与夫人以俱立已有所知必使夫人以周知爱必兼爱使人皆得所爱也成不独成使人皆有所成也四者大人之所存心也立者礼之干也知者智之用也爱者仁之施也成者义之遂也自立于礼以至成于义学之始终也张子之教以礼为先故首曰立如是而彼或蔽塞而不通不知所以顺乎理则亦无如之何然其心固欲其同尽乎一源之性也此即大学明明徳于天下中庸成巳成物之道盖四端之根本也】
　　一故神譬之人身四体皆一物故触之而无不觉不待心使至此而后觉也此所谓感而遂通不行而至不疾而速也【横渠易説○一谓纯一也神谓神妙而无不通也犹人之四体本一也故触之即觉不待思虑拟议使一有间断则痛痒有所不觉矣天地之为物不贰故妙用而无方圣人之心不贰故感通而莫测】心统性情者也【横渠语録下同○朱子曰统是主宰性者心之理情者心之用心者性情之主也孟子曰仁人心也又曰恻隐之心性情上都下个心字可见心统性情之义】
　　凡物莫不有是性由通蔽开塞所以有人物之别由蔽有厚薄故有智愚之别塞者牢不可开厚者可以开而开之也难薄者开之也易开则逹于天道与圣人一【有是气必有是理此人与物之所共由也由气有通蔽开塞故有人物之异由蔽有厚薄故人又有智愚之异塞者气拘而填实之也故不可开此言物也蔽者但昏暗而有所不通皆可开也顾有难易之分耳及其既开则通乎天道与圣人一此言人也】












　　近思録卷一
　　钦定四库全书
　　近思録卷二　　　　　宋朱子吕祖谦同编
　　叶采集解
　　爲学【凡一百一十一条】
　　此卷总论为学之要盖尊徳性矣必道问学明乎道体知所指归斯可究为学之大凡矣
　　濂溪先生曰圣希天贤希圣士希贤【朱子曰希望也字本作晞】伊尹顔渊大贤也伊尹耻其君不为尧舜一夫不得其所若挞于市顔渊不迁怒不贰过三月不违仁【朱子曰説见书及论语皆贤人之事也】志伊尹之所志学顔子之所学【朱子曰此言士希贤也】过则圣及则贤不及则亦不失于令名【通书下同○朱子曰三者随其用力之浅深以为所至之近逺不失令名以其有为善之实也○胡氏曰周子患人以发防决科荣身肥家希世取宠为事也故曰志伊尹之所志患人以广闻见工文辞矜智能慕空寂为事也故曰学顔子之所学人能志此志而学此学则知斯道之大而其用无穷矣】
　　圣人之道入乎耳存乎心蕴之为徳行行之为事业彼以文辞而已者陋矣【朱子曰欲人真知道徳之重而不溺于文辞之陋也】
　　或问圣人之门其徒三千独称顔子为好学夫诗书六艺三千子非不习而通也然则顔子所独好者何学也【哀公问弟子孰为好学孔子对曰有顔回者好学不幸短命死矣今也则亡六艺礼乐射御书数史记曰弟子盖三千焉身通六艺者七十二人】伊川先生曰学以至圣人之道也圣人可学而至欤曰然【圣人生知学者学而知之及其知之则一也圣人安行学者勉而行之及其成功则一也】学之道如何曰天地储精得五行之秀者为人【人物万殊莫非二气五行之所为也然人则得其精且秀者是以能通于道而为圣为贤】其本也真而静其未发也五性具焉曰仁义礼智信【真者无极之真也静者人生而静天之性也曰真而静者谓其天理浑全寂然不动而所具之性其目有是五者旣曰本又曰未发盖本者指其禀受之初未发者指其未与物接之前也】形既生矣外物触其形而动其中矣其中动而七情出焉曰喜怒哀乐爱恶欲【此言形生之后应事接物之时也物感于外情动于中其目有是七者然喜近于乐怒近于恶爱近于欲其所以分者盖喜在心乐发散在外怒则有所激其气愤恶则有所憎其意深爱则近于公欲则近于私爱施于人而欲本乎巳也】情既炽而益荡其性凿矣是故觉者约其情使合于中正其心养其性愚者则不知制之纵其情而至于邪僻梏其性而亡之【性动则为情然情炎于中末流益荡则反戕贼其性矣惟夫明觉之士以礼制情使不失乎中故能正其心而不流于邪僻养其性而不至于梏亡愚者反是梏犹桎梏谓拘挛而暴殄之言人之所以贵于学也】然学之道必先明诸心知所徃然后力行以求至所谓自明而诚也【往一作养○朱子曰明诸心知所往穷理之事力行求至践履之事也或曰知所养应上文养其性涵养之功与知行并进】诚之之道在乎信道笃信道笃则行之果行之果则守之固仁义忠信不离乎心造次必于是颠沛必于是出处语黙必于是乆而弗失则居之安动容周旋中礼而邪僻之心无自生矣【此因上文言所以诚之之道也信道笃则不惑行之果则不止守之固则不变朱子曰造次急遽苟且之时颠沛倾覆流离之际也○以上两节论为学之道详尽其大纲有三焉明诸心知所徃者智之事也力行以求至者仁之事也信道笃以下勇之事也然勇之中亦备此三者故信之笃者知之勇也行之果者仁之勇也守之固者勇之勇也仁义忠信不离乎心者信之笃也造次颠沛出处语黙必于是者行之果也乆而弗失守之固也动容周旋中礼邪僻之心不生则几于化矣】故顔子所事则曰非礼勿视非礼勿聴非礼勿言非礼勿动【礼者天理之节文非礼者私欲之害乎天理者也勿者禁止之辞凡视聴言动克去巳私则日用之间莫非天理之流行矣此孔子教顔子为仁之目而顔子之所请事者也】仲尼称之则曰得一善则拳拳服膺而弗失之矣又曰不迁怒不贰过有不善未尝不知知之未尝复行也此其好之笃学之之道也【中庸子曰回之为人也择乎中庸得一善则拳拳服膺而弗失之矣拳拳奉持之貌服犹佩也膺胷也凡得一善言善行则奉持佩服于心胷不敢忘也又语曰不迁怒不贰过怒所当怒各止其所不迁也才即改巳改不再不贰也又易系辞传曰有不善未尝不知知之未尝复行也有不善而必知之是察巳之明也知之而不复行是克巳之诚也皆孔子所以称顔子好学之道也】然圣人则不思而得不勉而中顔子则必思而后得必勉而后中其与圣人相去一息所未至者守之也非化之也以其好学之心假之以年则不日而化矣【圣人生知故不思而得安行故不勉而中顔子犹必择善而固执之然其博文约礼工力俱到其未至于圣人者特一息之间耳使非短命而死则不淹时日所守者化而与圣人一矣】后人不逹以谓圣本生知非学可至而为学之道遂失不求诸巳而求诸外以博闻强记巧文丽辞为工荣华其言鲜有至于道者则今之学与顔子所好异矣【文集○后世圣学无传不知反身修徳徒以记问词章为学去道愈逺矣】
　　横渠先生问于明道先生曰定性未能不动犹累于外物何如明道先生曰所谓定者动亦定静亦定无将迎无内外【此章就犹累于外物一句反覆辨明盖万物不同而无理外之物万理不同而无性外之理凡天下之物理酬酢万端皆吾性之所具也所谓定性者非一定而不应也发而中节动亦定也敬而无失静亦定也将送也事之往也无将事之来也无迎动静一定何有乎将迎寂然不动者存于内也感而遂通者应于外也体用一贯何间乎内外】苟以外物为外牵巳而从之是以巳性为有内外也且以性为随物于外则当其在外时何者为在内是有意于絶外诱而不知性之无内外也既以内外为二本则又乌可遽语定哉【承上文而言苟以外物为外凡应物者必牵巳而从之是以性为有内外如是则方其逐物在外之时在内已无此性矣其可乎盖有意于絶外物之诱而不知性本无内外之分也既分内外为两端则人在天地间不能不与物接是无时而能定也】夫天地之常以其心普万物而无心圣人之常以其情顺万事而无情故君子之学莫若廓然而大公物来而顺应【常常理也天地之心运用主宰者是也然而普遍万物实未尝有心焉圣人之情应酬发动者是也然而随顺万事亦未尝容情焉故君子之学廓然大公何嫌于外物物来顺应何往而不定哉此二句又此书之纲领也】易曰贞吉悔亡憧憧往来朋从尔思苟规规于外诱之除将见灭于东而生于西也非惟日之不足顾其端无穷不可得而除也【咸卦九四象辞憧憧往来不絶貎各以朋类从其所思盖人之一心应感无穷苟恶外物之诱而欲除灭之将见灭于彼而生于此非惟日见其用力之不足而亦有不可得而除灭者矣】人之情各有所蔽故不能适道大率患在于自私而用智自私则不能以有为为应迹用智则不能以明觉为自然今以恶外物之心而求照无物之地是反鉴而索照也【人心各有所蔽大防在自私与用智之两端盖不能廓然而大公故自私不能物来而顺应故用智自私者则乐于无为而不知以有为为应迹之当然用智者则作意于有为而不知以明觉为循理之自然今恶外物之累已是自私之心也而求照无物之地是亦用智之过也犹反鉴以索照宁可得哉盖自私与用智虽若二病而实展转相因也○或问自私用智之语恐即是佛氏之自私朱子曰常人之私意与佛氏之自私皆一私也但明道説得阔非専指佛之自私也愚谓横渠欲去外物之累便已近于释氏故程子推其病源自然与释氏相似然其自私类于释而用智则又类于老要之二氏用意皆欲不累于外物而已】易曰艮其背不获其身行其庭不见其人孟氏亦曰所恶于智者为其凿也【朱子曰不获其身不见其人此説廓然而大公所恶于智为其凿也此説物来而顺应】与其非外而是内不若内外之两忘也两忘则澄然无事矣无事则定定则明明则尚何应物之为累哉【自私用智之患其根在于分内外为二以在外者为非在内者为是然在外者终不容以寂灭故常为外物所挠惟能知性无内外而两忘之则动静莫非自然澄然无事矣所谓廓然大公者也无事则心无所累故能明明则物来顺应尚何外物之累哉盖内外两忘则非自私能定而明则非用智○朱子曰内外两忘非忘也一循乎理不是内而非外也】圣人之喜以物之当喜圣人之怒以物之当怒是圣人之喜怒不系于心而系于物也是则圣人岂不应于物哉乌得以从外者为非而更求在内者为是也今以自私用智之喜怒而视圣人喜怒之正为何如哉【圣人未尝无喜怒是未尝自私也然其喜怒皆系彼而不系此是未尝用智也以自私用智之喜怒其视圣人之喜怒一循乎天理之正者岂不大相戻哉】夫人之情易发而难制者惟怒为甚第能于怒时遽忘其怒而观理之是非亦可见外诱之不足恶而于道亦思过半矣【朱子曰忘怒则公观理则顺】伊川先生答朱长文书曰圣贤之言不得已也盖有是言则是理明无是言则天下之理有阙焉如彼耒耜陶冶之器一不制则生人之道有不足矣圣贤之言虽欲巳得乎然其包涵尽天下之理亦甚约也【耒之首为耜耜之柄为耒范土曰陶铸金曰冶圣贤之言本非得巳也盖将发明天理以觉斯民犹民生日用之具不可缺也然其言寡而理无不该亦非以多言为贵也】后之人始执卷则以文章为先平生所为动多于圣人然有之无所补无之靡所阙乃无用之赘言也不止赘而巳既不得其要则离真失正反害于道必矣【后人徒志于为文而不足以明理则非徒无益而已盖不得其本未免流于邪伪反害于道矣】来书所谓欲使后人见其不忘乎善此乃世人之私心也夫子疾没世而名不称焉者疾没身无善可称云尔非谓疾无名也名者可以厉中人君子所存非所汲汲【君子学以为巳苟求人知则是私心而已】
　　内积忠信所以进徳也择言笃志所以居业也【干九三文言传朱子曰内积忠信是实心择言笃志是实事又曰忠信者如恶恶臭如好好色表里无一毫之不实择言谓脩辞笃志谓立诚立诚即上文忠信又曰内有忠信方能脩辞徳以心言业者徳之事徳要日新又新故曰进业要存而不失故曰居进如日知其所亡居如月无忘其所能进徳脩业只是一事】知至至之致知也求知所至而后至之知之在先故可与几所谓始条理者知之事也【至谓至善之地也求知至善之地而后至其所知所重者在知故曰可与几盖几者动之微事之先见者也致知以正其始则能得乎事之几微矣智者知之至明也】知终终之力行也既知所终则力进而终之守之在后故可与存义所谓终条理者圣之事也此学之始终也【易传下同○终即至善之尽处也既知所终则力行而终之所重在行故曰可与存义盖义者当然之则存者守而勿失也力行以成其终斯能立乎事之则义矣圣者行之至尽也始终条理之説详见孟子】
　　君子主敬以直其内守义以方其外敬立而内直义形而外方义形于外非在外也【坤六二丈言传敬主于中则动静之间心存戒谨自然端直而无邪曲之念义见于外则应酬之际事当其则自然方正而无回挠之私然义之用逹于外耳义非在外也】敬义既立其徳盛矣不期大而大矣徳不孤也【内直外方敬义交养其徳自然盛大故曰不孤也】无所用而不周无所施而不利孰为疑乎【徳至于大则其所行无一而不备无往而不顺故曰不疑其所行也】
　　动以天为无妄动以人欲则妄矣无妄之义大矣哉【震下干上为无妄震动也干天也故曰动以天妄邪伪也动而纯乎天理则无邪伪矣】虽无邪心苟不合正理则妄也乃邪心也既已无妄不宜有往往则妄也故无妄之彖曰其匪正有眚不利有攸徃【心虽非出于邪妄而见理不明所为或乖于正理是即妄也即邪心也故无妄而有匪正之眚又事至于无妄则得所止矣不宜有往往乃过也过则妄也故曰不利有攸徃】
　　人之蕴蓄由学而大在多闻前古圣贤之言与行考迹以观其用察言以求其心识而得之以蓄成其徳【大畜卦象传考圣贤之行可以观其用察圣贤之言可以求其心有见于此则蓄徳日大盖非徒多闻之为贵】咸之象曰君子以虚受人伊川易传曰中无私主则无感不通以量而容之择合而受之非圣人有感必通之道也【咸者感也故咸卦皆以感为义惟虚中而无所私主则物来能应有感必通也若夫有量则必有限有合则必有不合此非圣人感通之道也】其九四曰贞吉悔亡憧憧往来朋从尔思传曰感者人之动也故咸皆就人身取象四当心位而不言咸其心感乃心也感之道无所不通有所私系则害于感通所谓悔也圣人感天下之心如寒暑雨无不通无不应者亦贞而已矣贞者虚中无我之谓也【咸卦取象人身初为拇二为腓三为股五为脢上为辅颊舌四当心位而不言心者感者必以心也有感则有通然使在此者有所私系则为感之道狭矣心所不通是悔也圣人之感天下如寒暑雨周遍公溥无所私系故无不通应所谓贞吉而悔亡也或谓贞者正也未有解为虚中无我者愚闻之师曰诸卦之贞各随卦义以为正干以健为贞坤以顺为贞故曰利牝马之贞虚中无我者咸之贞也然此与象以虚受人异者盖象取山泽通气之义谓虚中以受人之感爻取四为感之主谓虚中以感人也惟虚则能应人之感惟虚则能感人之应其理则一也】若往来憧憧然用其私心以感物则思之所及者有能感而动所不及者不能感也以有系之私心既主于一隅一事岂能廓然无所不通乎【憧憧徃来者私心也若无私心则湛然泰然何至憧憧也惟其私心有系故其所思者有及与不及而其所感者有通与不通所谓朋从尔思者盖思惟及其朋类亦惟朋类乃从其思耳】
　　君子之遇艰阻必自省于身有失而致之乎有所未善则改之无歉于心则加勉乃自修其徳也【蹇卦象传此教人以处艰阻之道自省其身而有不善则当速改不可以怠而废苟无愧焉则益当自勉不可以阻而废君子反躬之学虽遇艰阻亦莫非进徳之地】
　　非明则动无所之非动则明无所用【丰卦初九传知行相需不可偏废非知之明则动将安之如目盲之人动则不知所之也非行之力则明亦无所用如足痿之人虽有见焉亦不能行矣】
　　习重习也时复思绎浃洽于中则説也【说见论语○绎往来防绎也学者于所学之事时时思绎不骤不辍义理乆则浃洽其中自然悦豫也】以善及人而信从者众故可乐也【善有诸巳足以及人信从者众同归于善岂不可乐也盖与人为善之意如此】虽乐于及人不见是而无闷乃所谓君子【经説下同○君子者成徳之名也虽乐于以善及人然人或未信则亦安其在我而已奚愠焉盖自信之笃而无待于外所以为成徳也】古之学者为巳欲得之于巳也今之学者为人欲见知于人也【説见论语○为己者如食之求饱衣之求温温饱在巳非为人也为人者但求在外之美观非关在我之实用故学而为巳则所得者皆实得学而为人刚虽或为善亦非诚心况乎志存务外自为欺诳善日消而恶日长矣○朱子曰为学且须分内外义利便是生死路头】
  </div>
  <div class="pagination">
   <span class="current-page">
    1
   </span>
   <a href="近思录_page2.html">
    2
   </a>
   <a href="近思录_page3.html">
    3
   </a>
   <a href="近思录_page4.html">
    4
   </a>
   <a href="近思录_page5.html">
    5
   </a>
   <a href="近思录_page6.html">
    6
   </a>
   <a href="近思录_page7.html">
    7
   </a>
   <a href="近思录_page8.html">
    8
   </a>
   <a href="近思录_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
