<!DOCTYPE html>
<html>
<head>
    <meta charset="UTF-8">
    <title>盐铁论 - 第 1 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>盐铁论 - 第 1 页/共 6 页</h1>
    <div class="content">　　钦定四库全书　　　　　子部一
　　盐铁论目録　　　　　　儒家类
　　卷一
　　本议一　　　　　　力耕二
　　通有三
　　卷二
　　错币四　　　　　　禁耕五
　　复古六　　　　　　非鞅七
　　卷三
　　晁错八　　　　　　刺权九
　　刺复十　　　　　　论儒十一
　　忧边十二
　　卷四
　　园池十三　　　　　轻重十四
　　未通十五　　　　　地广十六
　　贫富十七
　　卷五
　　毁学十八　　　　　褒贤十九
　　相刺二十
　　卷六
　　殊路二十一　　　　颂贤二十二
　　遵道二十三　　　　论诽二十四
　　孝养二十五
　　卷七
　　刺议二十六　　　　利议二十七
　　国疾二十八　　　　散不足二十九
　　救匮三十　　　　　盐铁鍼石三十一除狭三十二
　　卷八
　　疾贪三十三　　　　后刑三十四
　　授时三十五　　　　水旱三十六
　　崇礼三十七　　　　备胡三十八
　　卷九
　　执务三十九　　　　能言四十
　　盐铁取下四十一　　击之四十二
　　结和四十三　　　　诛秦四十四
　　伐功四十五　　　　西域四十六
　　世务四十七
　　卷十
　　和亲四十八　　　　繇役四十九
　　险固五十　　　　　论勇五十一
　　卷十一
　　论功五十二　　　　论邹五十三
　　论菑五十四　　　　刑徳五十五
　　卷十二
　　申韩五十六　　　　周秦五十七
　　诏圣五十八　　　　大论五十九
　　杂论六十
　　钦定四库全书
　　盐鐡论
　　提要
　　【臣】等谨案盐鐡论十二卷汉桓寛撰寛字次公汝南人宣帝时举为郎官至庐江太守丞昭帝始元六年诏郡国举贤良文学之士问以民所疾苦皆请罢盐鐡酤与御史大夫桑宏羊等建议相诘难寛集其所论为书凡六十篇篇各标目实则反覆问答诸篇皆首尾相属后罢酤而盐鐡则如旧故寛作是书惟以盐鐡为名葢惜其议不尽行也书末襍论一篇述汝南朱子伯之言记贤良茂陵唐生文学鲁万生等六十余人而最推中山刘子雍九江祝生于桑宏羊车千秋深着微词葢其著书之大防所论虽食货之事而言皆述先王称六经故诸史皆列之儒家黄虞稷千顷堂书目改史部食货类中循名而失其实矣明嘉靖癸丑华亭张之象为之注虽无所发明然事实亦粗具梗槩今并录之以备考核焉乾隆四十三年六月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀










　　张之象注盐铁论原序
　　张子曰余尝谓文学政事孔门设教判为两科要之皆儒者之能事通一无间者也是故学优乃仕仕优乃学此乌可以偏业语之哉借所谓文学云者而不通政事则空言无当殆非达儒之谓矣余于桓氏盐鐡论不独好其文盖多其善言政事焉夫君子非患不文也患不适用耳乃世之防士云者徒骋章句之学而中无卓见牵合雷同阿狥逢迎多所顾忌不能一张胆正言吐露忠赤毕展其志何者大抵以干禄为累得失动心虽欲抗论不可得已苟如是则上负天子下负所学是尚可以为士乎夫士贵立志亦贵养气志不立则中懦气不养则外怯孔子曰三军可夺帅也匹夫不可夺志也孟子曰我善养吾浩然之气且云説大人则藐之勿视其巍巍然盖君子求诸已而已其用其舍其得其失当自有任其责者于我何与焉孔子欲行王道东西南北七十説而无所遇孟子亦奔走齐梁所如不合道之不行岂孔孟之罪哉然万世之下六经昭如七篇具在道頼以传至今不泯説者谓夫子贤于尧舜孟子功不在禹下信哉言也汉兴百有余载敦尚儒术文学贤良皆诵法孔孟知所自好其议罢盐鐡酒均输愤切时政贯综国体至能以韦布直诋公卿辩难侃侃无少假借不降其志不馁其气虽古称国士何以加焉当其时虽不见用卒乃頼桓氏采録为书遂至不朽后之儒者试取而读之不以俗学自困则志意奋待问而发临文不逊尽言不讳将以尧舜待其君伊周待其相孔孟待其身又何疑惧之有如其不遇则从吾所好簟瓢陋巷带索鼓琴以咏先王之风不然或撰造一家之言建不朽之业寄知音于后世亦可矣诗云优哉防哉聊以卒嵗此之谓也盖古之人得志则泽加于民不得志修身见于世达则兼善天下穷则独善其身嚣嚣如也何必枉道求合哉夫一言之间推见心术窥测至隠若是乎言之不可不慎也汉武帝时颇多防士后先奏对各异其説董生一言主正公孙氏一言主和至观其终世行业亦以类判如其所言自此以降则文学贤良茂陵唐生九江祝生刘子雄鲁万生者声称孝昭之世迹其行事虽不少概见然深考其説立意较然不诡于道其为孔孟之徒也必矣往余尝师事泾野吕公西马公学儒者言朂余以立志养气之説自孔孟求之毋曲学以阿世及指称汉代作者此书为最其言治理并可施设儒者之能事毕在是也嗟乎哲人既逝雅训犹存不敢废坠谨为注释因着其説如此若盐鐡终始之详余别有序姑蔵之山中以俟知者此不具载云嘉靖癸丑闰三月朔旦云间张之象序





　　钦定四库全书
　　盐铁论卷一
　　汉　桓　寛　撰
　　明　张之象　注
　　夲议第一
　　惟始元六年有诏书使丞相【去声】御史与所举贤良文学语问民间所疾苦【汉书食货志曰昭帝即位六年诏郡国举贤良文学之士问以民所疾苦教化之要车千秋传曰武帝疾立皇子钩弋夫人男为太子拜大将军霍光车骑将军金日防御史大夫桑羊及丞相千秋并受遗诏辅道少主武帝崩昭帝初即位未任聼政政事壹决大将军光千秋居丞相位谨厚有重徳始元六年昭帝诏郡国举贤良文学之士问以民所疾苦于是盐铁之议起焉】
　　文学对曰窃闻治人之道坊【古防字】淫佚【音逸】之原广道徳之端抑末利而开仁义毋【音无】示以利然后教化可兴而风俗可移也今郡国有盐鐡酒【音较】均输与民争利【食货志曰大农上盐铁丞孔仅咸阳言山海天地之崴也皆宜属少府陛下不私以属大农佐赋愿募民自给费因官器作煮盐官与牢盆浮食竒名欲擅管山海之货以致富羡役利细民其沮事之议不可胜聼敢私铸铁器煮盐者鈇左趾没入其器物郡不出铁者置小铁官便属在所县使孔仅东郭咸阳乗传举行天下盐铁作官府除故盐铁家富者为吏武帝纪曰天汉三年春二月初酒酤是时桑羊为大司农盖其所建也应劭曰县官自酤卖酒小民不得复酤也韦昭曰谓禁民酤酿独官开置如道路设木为独取利也尔雅谓之石杠今之畧彴是也禁闭其事揔利入官而下无由以得有若渡水之因立名焉史记平凖书曰元封元年桑羊为治粟都尉领大农代孔仅筦天下盐铁羊以诸官各自市相与争物故腾跃而天下赋输或不偿其僦费乃请置大农部丞数十人分部主郡国各徃徃县置均输令逺方各以其物贵时商贾所转贩者为赋而相输置平凖于京师都受天下委输各工官治车诸器皆仰给大农大农之诸官尽笼天下之货物贵即卖之贱则买之如此富商大贾无所牟大利则反本而万物不得腾踊故抑天下物名曰平凖天子以为然许之于是天子北至朔方东到太山廵海上并北边以归所过赏赐用帛百余万匹钱金以巨万计皆取足大农】散敦厚之朴成贪鄙之化是以百姓就本者寡趋末者众夫【音扶】文繁则质衰末盛则本亏末修则民淫本修则民慤【音却善也诚也】民慤则财用足民侈则饥寒生愿罢盐鐡酒【音较】均输所以进本退末广利农业便也
　　大夫曰匈奴背叛不臣数【音朔频也】为于边鄙【匈奴传曰匈奴其先祖夏后氏之苗裔也曰淳维乐彦括地谱云夏桀无道汤放之鸣条三年而死其子獯鬻妻桀之众妾避居北野随畜移徙中国谓之匈奴晋灼云殷时曰獯鬻周曰玁狁秦曰匈奴匈奴传又曰元朔二年夏匈奴数万骑入杀代郡太守恭及畧千余人其秋匈奴又入鴈门杀畧千余人其明年匈奴又复入代郡定襄上郡各三万骑杀畧数千人匈奴右贤王怨汉夺之河南地而筑朔方数为冦盗边及入河南侵扰朔方杀畧吏民甚众】备之则劳中国之士不备则侵盗不止先帝哀边人之久患苦为虏所系获也故修障【音瘴】塞【音赛】饬烽燧屯戍【音絮】以备之【先帝汉武帝也汉大行王恢曰今匈奴纵意日久矣侵盗无已系虏人民戍卒死伤中国道路櫘车相望此仁人之所哀也障保障也谓塞上要险处筑城以为蔽障也塞边塞也烽表也燧塞上亭守烽火者文頴曰边方避冦作高土橹橹上作桔臯桔臯头兠零以薪草置其中常低之有冦即火燃举之以相告曰烽又多积薪冦至则即燃之望其烟曰燧顔师古曰昼则燔燧夜则举烽戍守边也从人持戈为意】边用度不足故兴盐铁设酒【音较】置均输蕃货长【音掌】财以佐助边费今议者欲罢之内空府库之藏外乏执备之用使备塞【音赛】乗城之士【乗城谓登城而守之也】饥寒于边将何以澹【古赡字】之罢之不便也
　　文学曰孔子曰有国有家者不患寡而患不均不患贫而患不安故天子不言多少诸侯不言利害大夫不言得丧【去声】畜仁义以风之广徳行【去声】以怀之【韩婴曰天子不言多少诸侯不言利害大夫不言得防士不言通财货不贾于道故驷马之家不恃鸡豚之息伐氷之家不图牛羊之入千乗之君不通货财冡郷不修币大夫不为场圃委积之臣不贪市井之利是以贫穷有所欢而孤寡有所措其手足也诗曰彼有遗秉此有滞穗伊寡妇之利】是以近者亲附而逺者説【音悦】服故善克者不战善战者不师善师者不陈【古阵字谷梁传曰善为国者不师善师者不陈善陈者不战善战者不死善死者不亡班固曰齐之技击不可以遇魏之武卒魏之武卒不可以直秦之鋭士秦之鋭士不可以当桓文之节制桓文之节制不可以敌汤武之仁义故曰善师者不陈善陈者不战善战者不败善败者不亡若夫舜修百僚咎繇作士命以蛮夷猾夏冦贼奸轨而刑无所用所谓善师不陈者也汤武征伐陈师誓众而放禽桀纣所谓善陈不战者也齐桓南服强楚使贡周室北伐山戎为燕开路存亡继絶功为伯首所谓善战不败者也楚昭王遭阖庐之祸国灭出亡父老送之王曰父老反矣何患无君父老曰有君如是其贤也相与从之或奔走赴秦号哭请救秦人怜之为之出兵昭王返国所谓善败不亡者也】修之于庙堂而折冲还【音旋】师王者行仁政无敌于天下恶【音乌】用费哉
　　大夫曰匈奴桀黠【音舝諡法云贼人多杀曰桀古人谓桀黠者谓其凶若桀也】擅恣入塞【音赛】犯厉中国杀伐郡县朔方都尉甚悖不轨【法也】宜诛讨之日久矣陛下垂大惠哀元元之未澹【古赡字蔡邕独断曰汉天子正号曰皇帝自称曰朕臣民称之曰陛下陛阶也所由升堂也天子必有近臣执兵陈于陛侧以戒不虞谓之陛下者羣臣与天子言不敢指斥天子故呼在陛下者而告之因卑逹尊之意也上书亦如之及羣臣士庻相与言曰殿下閤下执事之属皆此类也元元庻民也】不忍士大夫于原野纵然被【音披】坚执鋭有北面复匈奴之志又欲罢盐铁均输忧边用损武畧无忧边之心于其义未便也
　　文学曰古者贵以徳而贱用兵【祭公谋父曰先王耀徳不观兵是故周文公之颂曰载戢干戈载櫜弓矢我求懿徳肆于时夏允王保之先王之于民也茂正其徳而厚其性阜其财而利其器用明利害之乡以文修之使之务利而辟害怀徳而畏威故能保世以滋大兵畧训曰汤之七十里而王者修徳也智伯有千里之地而亡者穷武也故千里之国行文徳者王万乗之国好用兵者亡】孔子曰逺人不服则修文徳以来之旣来之则安之今废道徳而任兵革兴师而伐之屯戍【音絮】而备之暴兵露师以支久长转输粮食无已使边境之士饥寒于外百姓劳苦于内立盐铁始张利官以给之非长防也故以罢之为便也
　　大夫曰古之立国家者开本末之途通有无之用市朝以一其求致士民聚万货农商工师各得所欲交易而退易曰通其变使民不倦【食货志曰自神农之世斵木为耜揉木为耒耒耜之利以教天下而食足日中为市致天下之民聚天下之货交易而退各得其所而货通食足货通然后国实民富而教化成黄帝以下通其变使民不倦李奇曰器币有不便于时则变更通利之使民乐其业而不倦也】故工不出则农用乖商不出则寳货絶农不出则谷不殖寳货絶则财用匮【吕氏春秋曰农攻粟工攻器贾攻货时事不共是谓大凶周书曰农不出则乏其食工不出则乏其事商不出则三寳绝虞不出则财匮少财匮少而山泽不辟矣此四者民所衣食之原也原大则饶原小则鲜上则富国下则富家】故盐鐡均输所以通委财而调缓急罢之不便也
　　文学曰夫道民以徳则民归厚示民以利则民俗薄俗薄则背义而趋利趋利则百姓交于道而接于市老子曰贫国若有余非多财也嗜欲众而民躁也【释名曰躁燥也如物燥则飞扬贾逵曰躁扰也淮南齐俗训曰乱国若盛治国若虚亡国若不足存国若有余虚者非无人也皆守其职也盛者非多人也皆徼于末也有余者非多财也欲节事寡也不足者非无货也民躁而费多也】是以王者崇本退末以礼义坊【古防字】民欲实菽粟货财市商不通无用之物工不作无用之器故商所以通郁滞工所以备器械非治国之本务也
　　大夫曰管子云国有沃野之饶而民不足于食者器械不备也有山海之货而民不足于财者商工不备也陇蜀之丹漆旄羽荆之皮革骨象江南之柟【音南】梓竹箭燕齐之鱼盐旃裘兖豫之漆丝絺纻养生送死之具也待商而通待工而成【货殖传曰夫山西饶材竹谷纑旄玉石山东多鱼盐漆丝声色江南出柟梓姜桂金锡连丹沙犀瑇瑁珠玑齿革龙门碣石北多马牛羊旃裘筋角铜鐡则千里徃徃山出綦置皆中国人民所喜好謡俗被服饮食奉生送死之具也故待农而食之虞而出之工而成之商而通之此寕有政教发徴期会哉人各任其能竭其力以得所欲故物贱之徴贵贵之征贱各劝其业乐其事若水之趋下日夜无休时不召而自来不求而民出之岂非道之所符而自然之验耶】故圣人作为舟楫以通川谷服牛驾马以达陵陆致逺穷深所以交庻物而便百姓【易曰黄帝尧舜垂衣裳而天下治盖取诸乾坤刳木为舟剡木为楫舟楫之利以济不通盖取诸涣服牛乗马引重致逺以利天下盖取诸随】是以先帝建铁官以澹【古瞻字】农用开均输以足民财盐鐡均输万民所戴仰而取给者罢之不便也
　　文学曰国有沃野之饶而民不足于食者工商盛而本业荒也有山海之货而民不足于财者不务民用而淫巧众也【管子曰国有十年之畜而民不足于食是皆以其技能望君之禄也君有山海之金而民不足于用是皆以其事业交接于其上也】故川源不能实漏巵山海不能澹【古赡字】溪壑【汜论曰水足以溢壶榼江河不能实漏巵王符曰山林不能给野火江海不能实漏巵】是以盘庚萃居舜藏黄金【殷纪曰帝盘庚之时殷已都河北盘庚渡河南复居成汤之故居乃五迁无定处殷民咨胥皆怨不欲徙盘庚乃告谕诸侯大臣曰昔髙后成汤与尔之先祖俱定天下法则可修舍而弗勉何以成徳乃遂渉河南治亳行汤之政然后百姓由宁殷道复兴诸侯来朝以其遵成汤之徳也泰族训曰夫水出于山而入于海稼生于田而藏于仓圣人见其所生则知其所归矣故舜深藏黄金于蔪岩之山所以塞贪鄙之心也】高帝禁商贾【音古】不得仕宦所以遏贪鄙之俗而醇至诚之风也【食货志曰秦兼天下币为二等黄金以镒为名上币铜钱质如周钱文曰半两重如其文而珠玉贝银锡之属为器饰寳藏不为币然各随时而轻重汉兴以为秦钱重难用更令民铸防钱黄金一斤而不轨逐利之民畜积余赢以稽市物痛腾跃米至石万钱马至四百金天下已平高祖乃令贾人不得衣丝乗车重税租以困辱之孝惠高后时为天下初定复弛商贾之律然市井子孙亦不得官为吏顔师古曰欲令务农也】排困市井【排斥也】坊【古防字】塞利门而民犹为非也况上之为利乎传【去声】曰诸侯好【去声】利则大夫鄙大夫鄙则士贪士贪则庻人盗【刘向曰周天子使家父毛伯求金于诸侯春秋讥之故天子好利则诸侯贪诸侯贪则大夫鄙大夫鄙则庻人盗上之变下犹风之靡草也故为人君者明贵徳而贱利以道下下之为恶尚不可止今隐公贪利而身自渔济上而行八佾以此化于国人国人安得不解于义解于义而纵其欲则灾害起而臣下僻矣故其元年始书言灾害将起国家将乱云尔司马迁曰余读孟子书至梁惠王问何以利吾国未尝不废书而叹也曰嗟乎利诚乱之始也夫子罕言利者常防其原也故曰放于利而行多怨自天子至于庶人好利之何以异哉】是开利孔为民罪梯者也【管子曰利出于一孔者其国无敌出二孔者其兵不诎出三孔者不可以举兵出四孔者其国必亡先王知其然故塞民之养隘其利途故予之在君介之在君贫之在君富之在君故民之戴上如日月亲君若父母梯阶也诗曰无拳无勇职为乱阶】
　　大夫曰徃者郡国诸侯各以其物贡输徃来烦杂物多苦恶或不偿其费故郡置输官以相给运而便逺方之贡故曰均输开委府于京以笼货物【笼包举也】贱即买贵即卖是以县官不失实【如淳曰县官天子也张晏曰不敢斥言天子谓之县官也】商贾【音古】无所牟利【如淳曰牟取也】故曰平凖平凖则民不失职均输则民齐劳逸故平凖均输所以平万物而便百姓非开利孔为民罪梯者也
　　文学曰古者之赋税于民也因其所工不求所拙农人纳其获女红【音工】効其力【食货志曰古者民受田有赋有税赋供车马兵甲士徒之役充实府库赐予之用税给郊社宗庙百神之祀天子奉养百官禄食庶事之费周礼曰司稼掌廵邦野之稼而辨穜稑之种周知其民与其所宜地以为法而县于邑闾廵野观稼以年之上下出敛法掌均万民之食而赒其急而平其兴典妇功掌妇式之法以授嫔妇及内人女功之事赍凡授嫔妇功及秋献功辨其苦良比其小大而贾之物书而揭之以供王及后之用颁之于内府】今释其所有责其所无百姓贱卖货物以便上求闲【音谏】者郡国或令【平声使令也】民作布絮吏留难与之为市吏之所入非独齐陶之缣蜀汉之布也亦民间之所为耳而行奸卖乎农民重【平声】苦女红【音工】再税未见输之均也县官猥【音委】发阖门擅市则万物并收万物并收则物腾跃【司马贞曰腾跃者谓物踊贵而价起有如物之腾跃而起也】腾跃则商贾【音古】侔利自市【行货曰商坐贩曰贾】侔利自市则吏容奸豪而富商积货储物以待其急轻贾【音古】奸吏收贱以取贵未见凖之平也盖古之均输所以齐劳逸而便贡输非以为【去声】利而贾【音古】万物也
　　力耕第二
　　大夫曰王者塞天财禁关市执凖守时以轻重御民丰年嵗登则储积以备乏絶凶年恶嵗则行币物流有余而调不足也昔禹水汤旱百姓匮乏或相假以接衣食禹以历山之金汤以严山之铜铸【音注】币以赠其民而天下称仁徃者财用不足战士或不得禄而山东被灾齐赵大饥【谷梁传曰五谷不升为大饥】頼均输之蓄仓廪之积战士以奉饥民以赈故均输之物府库之财非所以贾【音古】万民而専奉兵师之用亦所以赈困乏而备水旱之灾也
　　文学曰古者十一而税泽梁以时入而无禁黎民咸被南畆而不失其务【韩婴曰王者之等赋正事田野什一关市讥而不征山林泽梁以时入而不禁相地而正壤理道而致贡万物羣来无有流滞以相通移近者不隐其能逺者不疾其劳虽幽闲僻陋之国莫不趋使而安乐之夫是之谓王者之等赋正事诗曰敷政优优百禄是遒】故三年耕而余一年之蓄九年耕有三年之蓄此禹汤所以备水旱而安百姓也【王制曰国无九年之蓄曰不足无六年之蓄曰急无三年之蓄曰国非其国也三年耕必有一年之食九年耕必有三年之食以三十年之通虽有凶旱水溢民无菜色然后天子食日举以乐周书曰有十年之积者王有五年之积者霸无一年之积者亡主术训曰夫天地之大计三年耕而余一年之食率九年而有三年之蓄十八年而有六年之积二十七年而有九年之储虽汵旱灾害之殃民莫困穷流亡也故国无九年之储谓之不足无六年之积谓之闰急无三年之蓄谓之穷乏故有仁君明王其取下有节自养有度则得承受于天地而不离饥寒之患矣若彼贪主君挠于其下侵渔其民以适无穷之欲则百姓无以被天和而履地徳矣】草莱不辟田畴不治虽擅山海之财通百味之利犹不能澹【古赡字】也是以古者尚力务本而种树繁躬耕趣时而衣食足虽累凶年而人不病也【梁简文帝曰九年之水不伤尧政七载之旱无累汤朝】故衣食者民之本稼穑者民之务也二者修则国富而民安也【晁错曰圣王在上而民不冻饥者非能耕而食之织而衣之也为开其资财之道也民贫则奸邪生贫生于不足不足生于不农方今之务莫若使民务农而已矣】诗云百室盈止妇子宁止也
　　大夫曰贤圣治家非一室富国非一道昔管仲以权谲伯【音霸】而范氏以强大亡【管仲传曰管仲夷吾者颍上人也少时常与鲍叔牙游鲍叔知其贤管仲贫困常欺鲍叔鲍叔终善遇之不以为言已而鲍叔事齐公子小白管仲事公子纠及小白立为桓公公子纠死管仲囚焉鲍叔遂进管仲管仲既用任政于齐齐桓公以霸九合诸侯一匡天下管仲之谋也晋世家曰定公十五年赵鞅使邯郸大夫午不信欲杀午午中行寅范吉射亲攻赵鞅鞅走保晋阳定公围晋阳荀栎韩不信魏侈与范中行为仇乃移兵伐范中行范中行反晋君击之败范中行范中行走朝歌保之韩魏为赵鞅谢晋君乃赦赵鞅复位二十二年晋败范中行氏二子奔齐出公十七年知伯与赵韩魏共分范中行地以为邑】使治家养生必于农则舜不甄陶而伊尹不为庖【韩非子曰歴山农者侵畔舜徃耕朞年而耕者让畔河濵渔者争坛舜徃渔朞年而渔者让长东夷之陶者苦窳舜徃陶朞年而器以牢殷纪曰伊尹名阿衡阿衡欲干汤而无由乃为有莘氏媵臣负鼎爼以滋味説汤致于王道】故善为国者天下之下我高天下之轻我重以末易其本以虚荡其实今山泽之财均输之藏所以御轻重而役诸侯也汝汉之金纎微之贡所以诱外国而钓羌胡之寳也夫【音扶】中国一端之缦【音漫缯之无文者也】得匈奴累金之物而损敌国之用是以驘【音骡】驴【音离】馲【音托】駞【音佗】衘尾入塞【音赛驘驴种而马生也馲駞古本作槖佗言能负橐囊而佗物也】驒【音防】騱【音奚】騵【音元】马尽为我畜【驒騱古本作驒奚駏驉类也】鼲【音浑】鼦【音貂】狐貉采旃【音氊】文罽【音计】充于内府而璧玉珊瑚瑠璃咸为国之寳是则外国之物内流而利不外泄也异物内流则国用饶利不外泄则民用给矣诗曰百室盈止妇子宁止
　　文学曰古者商通物而不豫工致牢而不伪故君子耕稼佃渔其实一也商则长【音掌】诈工则致骂内懐闚【音窥】【音于】而心不怍【闚私视也】是以薄夫欺而敦夫薄昔桀女乐充宫室文绣衣裳故伊尹高逝游亳【音薄】而女乐终废其国【管子曰昔者桀之时女乐三万人端噪晨乐闻于三衢是无不服文绣衣裳者伊尹以亳之游女工文绣纂组一纯得粟百钟于桀之国夫桀之国天子之国也桀无天下忧饰妇女钟鼓之乐故伊尹得其粟而夺之流此之谓来天下之财桀霸有天下而用不足汤有七十里之亳而用有余天非独为汤雨菽粟而地非独为汤出财物也伊尹善通移轻重开阖决塞通于高下徐疾之防坐起之费时也】今驘【音骡】驴【音离】之用不中【夫声】牛马之功鼲【音浑】鼦【音貂】旃【音氊】罽【音计】不益锦绨【音提】之实【绨厚缯也】美玉珊瑚出于昆山珠玑犀象出于桂林此距【违也】汉万有余里计耕桑之功资财之费是一物而售【音受】百倍其价一也一挹而中【去声】万钟之粟也【中当也】夫上好【去声】珍怪则淫服下流贵逺方之物则货财外充是以王者不珍无用以节其民不爱竒货以富其国故理民之道在于节用尚本分土井田而已【韩婴曰古者八家而井田方里为一井广三百歩长三百歩为一里其田九百畆广一歩长一歩为一畆广百歩长百歩为百畆八家为邻家得百畆余夫各得二十五畆家为公田十畆余二十畆共为庐舍各得二畆半八家相保出入更守疾病相忧患难相救有无相贷饮食相召嫁娶相谋渔猎分得仁恩施行是以其民和亲而相好诗曰中田有庐疆场有今或不然令民相伍有罪相伺有刑相举使搆造怨仇而民相残伤和睦之心贼仁恩害士化所和者寡欲败者多于仁道泯焉诗曰其何能淑载胥及溺】
　　大夫曰自京师东西南北歴山川经郡国诸殷富大都无非街衢五通商贾【音古】之所臻万物之所殖者故圣人因天时知【去声】者因地财上士取诸人中士劳其形长沮桀溺无百金之积蹠【音只】蹻【音脚】之徒无猗顿之富【长沮桀溺二人楚隐者南华经曰柳下惠之弟名曰盗蹠盗蹠从卒九千人横行天下侵诸侯穴室枢户驱人牛马取人妇女贪得忘亲不顾父母兄弟不祭先祖所过之邑大国守城小国入保万民苦之史记正义曰按蹠者黄帝时大盗之名以柳下惠弟为天下大盗故世放古号之盗蹠许慎曰庄蹻楚威王之将军能大为盗也货殖传曰猗顿用盬盐起与王者埒富孔丛子曰猗顿鲁之穷士也耕则常饥桑则常寒闻朱公富徃而问术焉朱公告之曰子欲速富当畜五防于是乃适两河大畜牛羊于猗氏之南十年之间其息不可计赀拟王公驰名天下以兴富于猗氏故曰猗顿】宛周齐鲁商徧天下故乃贾【音古】之富或累万金追利乗羡之所致也【羡饶也】富国何必用本农足民何必井田也
　　文学曰洪水滔天而有禹之绩【本经训曰舜之时共工振滔鸿水以薄空桑龙门未开吕梁未发江淮通流四海溟涬民皆上丘陵赴树木舜乃使禹防三江五湖开伊阙导瀍涧平通沟陆流注东海鸿水漏九州干万民皆寜其性千金书曰古龙门未开吕梁未发河出孟门大溢逆流名曰洪水禹乃决流防河为彭澧之漳所活者千八百国此禹之功也】河水泛溢而有宣房之功【河渠书曰汉武元光中河决瓠子后二十余嵗嵗因以数不登而梁楚之地尤甚天子既封禅廵祭山川其明年旱干封少雨天子乃使汲仁郭昌发卒数万人塞瓠子决于是天子已用事万里沙则还自临决河况白马玉璧于河令羣臣从官自将军以下皆负薪致决河是时东流郡烧草以故薪柴少而下淇园之竹以为楗天子既临河决悼功之不成乃作瓠子之歌于是卒塞瓠子筑宫其上名曰宣房宫而导河北行二渠复禹旧迹而梁楚之地复寕无水灾】商纣虐而有孟津【古作盟津】之谋【览冥训曰武王伐纣渡于孟津阳侯之波逆流而击疾风晦人马不相见于是武王左操黄钺右秉白旄瞠目而防之曰余任天下谁敢害吾意者于是风济而波罢乐稽耀嘉曰武王承命兴师诛于商万国咸喜军渡孟津前歌后舞克殷之后民乃大安家给人足酌酒郁摇】天下烦扰而有乗羡之富夫【音扶】上古至治民朴而贵本安愉而寡求【愉乐也】当此之时道路罕行市朝【音潮】生草【本经训曰振困穷补不足则名生兴利除害伐乱禁则功成世无灾害虽神无所施其徳上下和辑虽贤无所立其功】故耕不强者无以充虚织不强者无以掩形虽以凑【音辏】会之要陶室之术无所施其巧【齐俗训曰神农之法曰丈夫丁壮而不耕天下有受其饥者妇人当年而不织天下有受其寒者故身自耕妻亲织以为天下先其导民也不贵难得之货不器无用之物是故其耕不强者无以养生其织不强者无以揜形有余不足各归其身衣食饶溢奸邪不生安乐无事而天下均平故孔丘曽参无所施其善孟贲成荆无所行其威公孙鞅曰神农之世公耕而食妇织而衣刑政不用而治甲兵不起而王韩婴曰四体不掩则鲜仁人五藏空虚则无立士故先王之法天子亲耕后妃亲蚕先天下忧衣与食也】自古及今不施而得报不劳而有功者未之有也【主术训曰耕之为事也劳织之为事也扰扰劳之事而民不舍者知其可以衣食也人之情不能无衣食衣食之道必始于耕织万民之所能见也物之若耕织者始初甚劳终必利也】
　　通有第三
　　大夫曰燕之涿【音卓】蓟【音计】赵之邯【音寒】郸【音单】魏之温轵【音止】韩之荥【音萤】阳齐之临淄【音缁】楚之宛丘郑之阳翟二周之三川富冠【去声】海内皆为天下名都非有助之耕其野而田【去声】其地者也居五诸侯之衢跨街冲之路也故物丰者民衍宅近市者家富富在术数不在劳身利在势居不在力耕也【货殖传曰夫用贫求富农不如工工不如商刺绣文不如倚市门此言末业贫者之资也】
　　文学曰荆扬南有桂林之饶内有江湖之利左陵阳之金右蜀汉之材伐木而树谷燔莱而播粟火耕而水耨地广而饶材然后呰【音紫】窳【音庾】偷生【徐广曰呰窳苟且堕赖之谓也应劭曰呰弜也晋灼曰窳病也】好衣甘食虽白屋草庐歌讴皷琴日给月单【通作殚尽也竭也】朝歌暮戚赵中山带【连属也】大河纂【集也】四通神衢当天下之蹊商贾【音古】错于路诸侯交于道然民淫好【去声】末侈靡而不务本田畴不修男女矜饰家无斗筲鸣琴在室是以楚赵之民均贫而寡富宋衞韩梁好【去声】本稼穑编户齐民无不家衍人给【顔师古曰编列次也编户列名籍为庶人也如淳曰齐等也无有贵贱谓之齐民若今言平民也】故利在自惜不在势居街衢富在俭力趣时不在嵗司羽鸠也【左传曰鲁昭公十七年秋郯子来朝公与之宴昭子问焉曰少皥氏鸟名官何故也郯子曰吾祖也我知之昔者黄帝氏以云纪故为云师而云名炎帝氏以火纪故为火师而火名共工氏以水纪故为水师而水名大皡氏以龙纪故为龙师而龙名我高祖少皡挚之立也鳯鸟适至故纪于鸟而鸟名鳯鸟氏歴正也鸟氏司分者也伯赵氏司至者也青鸟氏司啓者也丹鸟氏司闭者也祝鸠氏司徒也鹏鸠氏司马也鸤鸠氏司空也爽鸠氏司寇也鹘鸠氏司事也五鸠鸠民者也五雉为五工正利器用正度量夷民者也九扈为九农正扈民无淫者也自颛顼以来不能纪逺乃纪于近为民师而命以民事则不能故也】
　　大夫曰五行东方木而丹章有金铜之山南方火而交趾有大海之川西方金而蜀陇有名材之林北方水而幽都有积沙之地此天地所以均有无而通万物也今呉越之竹隋唐之材不可胜【音升】用而曹衞梁宋采棺转尸江湖之鱼莱黄之鲐【音台】不可胜【音升】食而邹鲁周韩藜藿蔬食天下之利无不澹【古胆字】而山海之货无不富也然百姓匮乏财用不足多寡不调【调和也】而天下财不散也
　　文学曰古者采椽不斵【音卓】茅屋不翦衣【去声】布褐饭【上声】土铏【音刑韩非子曰尧之有天下也堂高三尺采椽不斵茅茨不翦虽逆旅之宿不勤于此矣冬日鹿裘夏日葛裘粢粝之食藜藿之羹饭土匦啜土铏虽监门之养不觳于此矣精神训曰高台层榭人之所防也而尧朴桷不斵素题不枅珍怪竒异人之所美也而尧□粢之饭藜藿之羮文绣狐白人之所好也而尧布衣掩形鹿裘御寒俶真训曰夫圣人量腹而食度形而衣节于已而已贪汚之心奚由生哉故能有天下者必无以天下为也】铸【音注】金为鉏【音锄】埏【音言】埴【音植】为器工不造竒巧世不寳不可衣食之物【晁错曰夫珠玉金银饥不可食寒不可衣是故明君贵五谷而贱金玉】各安其居乐【音洛】其俗甘其食便其器是以逺方之物不交而昆山之玉不至今世俗坏而竞于淫靡女极纎微工极技巧雕素朴而尚珍恠钻山石而求金银没深渊求珠玑设机防求犀象张网罗求翡翠求蛮貊之物以中国【目无常主曰乱也】徙卭【渠容切】筰【音作】之货致之东海交万里之财旷日费功无益于用是以褐衣匹妇劳罢【音疲】力屈而衣食不足也故王者禁溢利节漏费溢利禁则反本漏费节则民用给是以生无乏资死无转尸也【转弃也诠言训曰为治之本务在于安民安民之本在于足用足用之本在于勿夺时勿夺时之本在于省事省事之本在于节欲节欲之本在于反性反性之本在于去载主术训曰食者民之本也民者国之本也国者君之本也是故人君者上因天时下尽地财中用人力是以羣生遂长五谷蕃殖教民养育六畜以时种树务修田畴滋殖桑麻肥墝高下各因其宜丘陵阪险不生五谷者以树竹木春伐枯槁夏取果蓏秋畜防食冬伐薪以为民资是故生无乏用死无转尸】
　　大夫曰古者宫室有度舆服以庸采椽茅茨非先王之制也君子节奢刺俭俭则固昔季文子相【去声】鲁妻不衣【去声】帛马不秣粟【鲁世家曰季文子卒家无衣帛之妾廐无食粟之马府无金玉以相三君君子曰季文子廉忠矣説苑反质篇曰季文子相鲁妾不衣帛马不食粟仲孙他谏曰子为鲁上郷妾不衣帛马不食粟人其以子为爱且不华国也文子曰然乎吾观国人之父母衣麄食蔬吾是以不敢且吾闻君子以徳华国不闻以妾与马夫徳者得于我又得于彼故可行若淫于奢侈沉于文章不能自反何以守国仲孙他慙而退】孔子曰不可大俭极下此蟋蟀所为作也【蟋蟀刺晋僖公也俭不中礼故作是诗以闵之欲其及时以礼自娱乐也】管子曰不饰公室则材木不可胜【音升】用不充庖防则禽兽不损其夀无味利则本业所出无黼【音甫】黻【音弗】则女红【音工】不施故工商梓匠邦国之用器械之备也自古有之非独于此高饭【上声】牛于周【人间训曰秦穆公使孟明举兵袭郑过周以东郑之贾人高蹇他相与谋曰师行数千里数絶诸侯之地其势必袭郑凡袭国者以为无备也今示以知其情必不敢进乃矫郑伯之命以十二牛劳之三率相与谋曰凡袭人者以为弗知也今已知之矣守备必固进必无功乃还师而反晋先轸举兵击之大破之殽郑伯乃以存国之功赏高高辞之曰诞而得赏则郑国之信废矣为国而无信是俗败也赏一人败国俗仁者弗为也以不信得厚赏义者弗为也遂以其属徙东夷终身不反】五羖赁车入秦【臣术篇曰秦穆公使贾人载盐征诸贾人贾人买百里奚以五羖羊之皮使将车之秦秦穆公观盐见百里奚牛肥曰任重道逺以险而牛何以肥也对曰臣饮食以时使之不以有险先后之以身是以肥也穆公知其君子也令有司具沐浴焉衣冠与坐公大悦异日与公孙支论政公孙支大不宁曰君耳目聪明思虑审察君其得圣人乎公曰然吾悦夫奚之言彼类圣人公孙支遂归取鴈以贺曰君得社稷之圣臣敢贺社稷之福公不辞再拜而受明日公孙支乃致上卿以让百里奚曰秦国处僻民陋以愚无知危亡之本也臣自知不足以处其上请以让之公不许公孙支曰君不用賔相而得社稷之圣臣君之禄也臣见贤而让之臣之禄也今君既得其禄矣而使臣失禄可乎请终致之公不许公孙支曰臣不肖而处上位是君失伦也不肖失伦臣之过进贤而退不肖君之明也今臣处位废君之徳而逆臣之行也臣将逃公乃受之故百里奚为上卿以制之公孙支为次卿以佐之也】公输子以防矩【公输子名班鲁之巧人作云梯之械以攻宋者防者所以圆万物者也矩者所以方万物者也】欧冶以镕铸【音注呉越春秋曰越王允常聘欧冶子作名劔五枚一曰纯钩二曰湛卢三曰豪曹四曰鱼肠五曰巨阙秦客薛烛善相劔越王取豪曹巨阙鱼肠等示之薛烛皆曰非寳劔也取纯钩示之薛烛曰光乎如屈阳之华沉沉如芙蓉始生于湖观其文如列星之行观其光如水之溢塘其文色涣涣如氷将释见日之光此纯钩也取湛卢示之薛烛曰衔金铁之英吐银锡之精寄气托灵有逰出之神服此劔可以折冲伐敌人君有逆谋则去之他日允常乃以湛卢献呉呉公子光弑呉王僚湛卢去如楚】语曰百工居肆以成其事农商交易以利本末山居泽处蓬蒿墝【音敲】埆【音慤】财物流通有以均之是以多者不独衍少者不独馑【韩婴曰圣人刳木为舟剡木为楫以通四方之物使泽人足乎木山人足乎鱼余衍之财有所流故丰膏不独乐硗确不独苦虽遭凶年饥嵗禹汤之水旱而民无冻饿之色故生不乏用死不转尸】若各居其处食其食则是橘柚不鬻【音祝鬻卖也】朐【音劬】卤【音鲁】之盐不出旃【音氊】罽【音计】不市而呉唐之材不用也
</div>
    <div class="pagination">
<span class="current-page">1</span><a href="盐铁论_page2.html">2</a><a href="盐铁论_page3.html">3</a><a href="盐铁论_page4.html">4</a><a href="盐铁论_page5.html">5</a><a href="盐铁论_page6.html">6</a><a href="盐铁论_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
