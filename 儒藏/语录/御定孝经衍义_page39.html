<!DOCTYPE html>
<html>
<head>
    <meta charset="UTF-8">
    <title>御定孝经衍义 - 第 39 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定孝经衍义 - 第 39 页/共 73 页</h1>
    <div class="content">　　御定孝经衍义卷五十七
　　天子之孝
　　崇圣学
　　汉武帝建元元年以董仲舒为江都相治申韩苏张之言者皆罢之时仲舒对策曰春秋大一綂者天地之常经古今之通谊也今师异道人异论百家殊方指意不同是以上无以持一綂法制数变下不知所守臣愚以为诸不在六艺之科孔子之术者皆絶其道勿使并进邪僻之说灭息然后綂纪可一而法度可明民知所从矣天子善其对丞相卫绾因奏所举贤良或治申韩苏张之言乱国政者请皆罢奏可
　　【臣】按孔孟生春秋战国接尧舜禹汤文武之道綂此圣人之学之所以明也由不得在位故其所捄者浅已至于暴秦燔六籍灭学者天下之士所习者法所师者吏而人主之所学者刑人杀人之事
　　惨刻少恩之术也本源之地如此虽与之天下固不能一朝居矣汉之为汉东西再有天下孝文治几刑措原其所以不至唐虞三代之隆者由其学之出于黄老故也武帝卓然罢黜百家表彰六经其功顾亦伟矣然未有以知而好之好而乐之也故申公【名培】之对曰为治者不在多言顾力行何如耳汲黯之言曰陛下内多欲而外施仁义奈何欲效唐虞之事乎其所以勤求神仙妖妄之术笃信方士怪迂之谈而晩年悔过自叹向时愚惑为其所欺则尊崇孔氏之初心有未冺者也光武投戈讲艺息马论道然以赤伏符即位遂信用图防多以决定嫌疑贾逵傅会文致郑康成道扬其波别证纬书足成臆说世主以此论学儒者以此解经其失逺矣尊师贵道如汉明帝一时期门羽林之士皆通孝经而金人之梦惑于傅毅之言佛法至自天竺也此由汉世训诂之儒未有见学问之本原而从事于支流余裔故虽人主自能通经而于异端之教不知所屏絶遂使佛法入中国为万世无穷之害也然自永明以来臣民虽有习浮屠术者而天子未之好至桓帝始笃好之常躬自祷祠又亲祠老子于濯龙宫自此儒风寖衰异端之学愈炽矣或三教混淆或二氏杂进或黜仙而佞佛或毁释而崇道此其相为胜负莫之纪极而所谓儒者类皆辞章诵说不能深明二氏之非而依违可否于其间此所以千百年来圣学之不絶如线者也非周张程朱之说其谁归欤
　　唐太宗曰梁武帝君臣惟谈苦空戎服以听此深足为戒朕所好者唯尧舜周孔之道以为如鸟有翼如鱼有水失之则死不可暂无耳
　　【臣】按唐太宗知屛释老而尊周孔鸟翼鱼水之喻其于学也可谓知所本矣唐承六代之后是时二氏之学方炽而太宗之见卓然如此所以成贞观之治也
　　唐穆宗尝问朕欲学经与史何先刑部侍郎薛放曰六经者圣人之言孔子所发明天人之极也史记道成败得失亦足以鉴然谬于是非非六经比穆宗曰吾闻学者白首不能通一经安得其要乎对曰论语六经之菁华也孝经人伦之本也汉时论语首立于学宫光武令虎贲士皆习孝经明皇亲为注训盖人知孝慈则气感和乐也穆宗曰圣人以孝为至德要道信然
　　【臣】按薛放知尊经矣六经之外论语孝经并称可谓知要矣论语固为六经之菁华然其杂记门弟子问答之语若孝经则授之曾氏实与一贯之防相发明要皆言其道之既成德之既盛推己及物顺人情教天下之事而其诚身事亲之节目则又防见于曲礼内则诸书而夫子之意固欲推其近且易者以及于逺且大者焉故圣人之学约而易撡也明皇御注已通行于后代亦可谓有勤经之功【臣】独疑夫钩命诀援神契诸书皆盛行于东汉之世不知夫虎贲之所习者其孔子之正经欤抑纬书欤故术不可不慎也
　　宋程颢上疏曰君道之大在乎稽古正学明善恶之归辨忠邪之分晓然趋道之至正故在乎君志先定君志定而天下之治成矣所谓定志者正心诚意择善而固执之也夫义理不先定则多听而易惑志意不先定则守善而或移惟在以圣人之训为必当从先王之治为必可法不为后世驳杂之政所牵制不为流俗因循之论所迁惑自知极于明信道极于笃任贤勿贰去邪勿疑必期致世如三代之隆而后已也然天下之事患常生于忽微而志亦戒乎渐习是故古之人君虽从容闲燕必有诵训箴谏之臣左右前后无非正人所以成其德业伏愿陛下礼命老成贤儒不必劳以职事俾日亲便座讲论道义以辅养圣德又择天下贤俊使得陪侍法从朝夕延见开陈善道讲磨治体以广听闻如此则圣知益明王猷允塞矣今四海靡靡日入偷薄末俗哓哓无复廉耻盖亦朝廷尊德乐道之风未孚而笃诚忠厚之教尚鬰惟陛下稽圣人之训法先王之治正心诚意体干刚健而行之
　　曾巩上言畧曰陛下有更制变俗比迹唐虞之志则亦在乎正其本而已矣易曰正其本万事理臣以为正其本者在陛下得之于心而已臣观洪范所以和同天人之际使之无间而要其所以为始者思也大学所以诚意正心脩身治其家国天下而要其所以为始者致其知也古之圣人舜禹成汤文武未有不由学而成而傅说周公之辅其君未尝不勉之以学故曰念终始典于学又曰学然后知不足孔子亦曰吾学不厌盖知此者孔子之所以不能已也夫能使事物之接于我者不能累其内所以治内也言语之接于我者不能蔽其外所以应外也有以治内此所以成德化有以应外此所以成法度也德化法度既成所以育万物而和同天人之际也
　　【臣】按程颢以明善固执继正心诚意而言是为即物穷理眞知其善之所在而求之必得眞知恶之不可为而去之必决也曾巩以大学之知配洪范之思者思曰睿所以致知睿作圣则知至矣
　　程颢上宣仁皇后书畧曰臣以为今日至大至急为宗社生灵久长之计惟是辅养上德而已厯观前古辅养幼主之道莫备于周公愿陛下扩高世之见以圣人之言为必可信先王之道为必可行勿狃滞于近规勿迁惑于众口古人所谓周公岂欺我哉周公作立政之书言常伯常任至于缀衣虎贲以为知恤兹者鲜一篇之中丁宁重复惟在于一事而已书又曰仆臣正厥后克正又曰后德惟臣不德惟臣又曰御仆从罔非正人以旦夕承弼厥辟出入起居罔有不钦是古人之意人主跬步不可离正人也盖所以涵养气质薰陶德性故能习与智长化与心成后世不复知此以为人主就学所以涉书史览古今不知涉书史览古今乃一端尔若止于如是则能文宫人可以备劝讲知书内侍可以充辅道何置官摄职精求贤德哉或又以为主上天资至美自无违道此尤非至论夫圣莫圣于舜而禹皋陶未忘规戒至曰无若丹朱好慢游作傲虐且舜之不慢游傲虐虽至愚亦当知之岂禹而不知乎盖处崇高之位儆戒之道不得不如是也且人心岂有常哉以唐太宗之英睿躬厯艰难力平祸乱年亦长矣始恶隋炀侈丽毁其层观广殿不六七年复欲治干阳殿是人心果可常乎所以圣贤虽明盛之际不废规戒为虑岂不深逺也哉
　　【臣】按古之人君以躬行心得者教养人材以德行道艺之人充于列位盖交脩斆学循环终始者也故天下之贤才既在上者皆有以长养成就出使治之入使长之而君德清明君身强固又正人君子所辅翼而成也故御仆从罔非正人者成周盛时之事不易然也后世人才不及于古而人主燕私之际所与居者供使令而已朝夕纳诲之义盖难言之则师保疑丞之官固不可以不置而左右近习之人亦当慎简者也至于涉诗史览古今虽为一端然而求多闻学古训于是乎在舍是亦无以为从入之途者但熟复讲贯以知其义理涵育薰陶以养其德性斯为至要之事切实之图也慢游傲虐之戒固戒惧慎独之君子不忘在心者也茍圣未至于舜而闲邪拂违之道可少懈乎圣学之所以成也固非一术矣
　　彭汝砺上言曰臣闻昔者周成王即位始谋于庙其言忧思深逺栗栗悼惧若方陨渊坠谷所以求其人甚至而羣臣进戒乃反覆曲折独以学问为先务其君臣可谓知本矣是时周公毕公召公史佚实在左右前后伯禽唐叔实相与周旋而犹有管蔡之祸周之不亡者以此唐太宗取名儒为学士者十八人如房元龄杜如晦之类是也番宿迭侍相与论古今考前王之成败虽燕闲饮食皆与于是在下之情无不达在上之失无不得二君卒为周唐贤君古今事不同体当使内外左右朝夕所以辅拂之者咸备其要则在择人茍非其人犹不如不为之愈也
　　【臣】按人主尽道在脩身脩身在正学学之所以成始成终者敬而已矣见宾承祭之敬易于勉尔室屋漏之敬易于忽故大学中庸皆言必慎其独也人主之身有临御臣民之时有深宫燕处之时当其决断万几兢兢业业所见皆正人所论皆正事淫心美色之属无由得至于前驰驱戱渝之念自然不萌于中矣过此以徃出入起居之际图史足以自娯箴铭足以自警此古人之所为亹亹也然而左右仆御亦必择其人焉盖人主之所严惮在师保而所狎习在近侍也近侍之人而皆有师保之德行则巧言令色便僻侧媚之态所以惑乱聪明者悉屏絶矣对狎习之人而有严惮之意则出王游衍无适而非昊天旦明之敬矣汉唐之事虽不足以语于古然而侍中宿卫之官叅用士人不尽鵕防【冠名】贝带【侍中容饰】之属也学士番休迭宿燕闲饮食皆与则君臣之情日以欵洽非必进讲之际始得展对也古今事不同体叅稽于汉唐而慎重其选必得其人斯亦成就圣德之一也
　　李廌上论略曰天地之情隂阳之理吉凶之变失得之故备在乎易而卦者时也一治一乱或美或恶初不可齐乱可使治恶可使美察理之变为时之主惟君乃能之臣愿陛下学易则体干御坤进阳退隂观道设教运神合德使天下之时常为泰而无至于否常为晋而无至于剥天子之学易固当如此一国之事系诸侯之本天下之事形四方之风美盛德告成功者皆在于诗四始之名各辨其实不敢诬也臣愿陛下学诗则为政之大而无入于小雅为政以正而无沦于变雅无若东周降为国风必使功德终美于颂天子之学诗固当如此夫尊王正法谨始善终详天地之烖祥着君臣之美恶者无尚于春秋臣愿陛下学春秋则师治而戒乱赏善而罚罪常为知孔子者无为罪孔子者尧舜禹汤文武成康之世其典谟训诰誓命之文百王之心迹治乱之大略者无尚于书臣愿陛下学书则考稽古之得失操制今之法令皇步帝骤王驰覇骛一皆得之陛下欲以正六职以治六官必也学夫周礼然后百工允厘庶绩咸熙巍乎其有成功矣陛下欲以正其威仪详其辞令必也学夫仪礼然后五礼之合制见于典章文物之闲六仪之中节见于动容周旋之际焕乎其有文章矣【臣】按此言天子之经学也求多闻所以建事师已试以施当今此经之所以适于用也若夫石渠虎观五经同异称制临决犹未免为章句之学必如李廌所言于易则以观隂阳之消长于诗则以观风俗之正变于书则以观道法之升降于春秋则以观其赏善惩恶于礼则以观其体国经野帝王治经之要备于此矣
　　罗从彦曰人君读经则师其意读史则师其迹然读经以尚书为先读史以唐书为首盖尚书论人主善恶为多唐书论朝廷变故最盛
　　【臣】按危微精一之传肇于虞廷孔孟言德言性言仁言学皆本源于虞夏商周之书而论孟特发挥其蕴贞观政要所载君臣求治之言切于治体故先儒以为读经史当先此二者
　　朱熹入对垂拱殿其略曰大学之道本于格物格物者穷理之谓也谓之理则无形而难知谓之物则有迹而易覩必因物求理使了然无毫髪之差则应事自然无毫髪之谬是以意诚心正而身脩家齐国治而天下平劝讲之臣所以闻于陛下者不过记诵词章之习而陛下又不过求之老子释氏之书是以虽有生知之性高世之行而未尝随事以观理故天下之理多所未察未尝即理以应事故天下之事多所未明是以举措之闲动涉疑贰听纳之际未免蔽欺由不讲乎大学之道而溺心于浅近虚无之过也愿博访真儒知此道者讲而明之则今日之务所当为者不得不为所不当为者不得不止上为之动容
　　朱熹行宫便殿奏劄曰盖为学之道莫先于穷理穷理之要必在于读书读书之法莫贵于循序而致精而致精之本则又在于居敬而持志此不易之理也夫天下之事莫不有理为君臣者有君臣之理为父子者有父子之理为夫妇为兄弟为朋友以至于出入起居应事接物之际亦莫不各有理焉有以穷之则自君臣之大以至事物之微莫不知其所以然与其所当然而无纎芥之疑善则从之恶则去之而无毫髪之累此为学所以莫先于穷理也至论天下之理则要精微各有攸当亘古亘今不可移易唯古之圣人为能尽之而其所行所言无不可为天下后世不易之大法其余则顺之者为君子而吉背之者为小人而凶吉之大者则能保四海而可以为法凶之甚者则不能保其身而可以为戒是以粲然之迹必然之效盖无不具于经训史册之中欲穷天下之理而不即是而求之则是正墙面而立尔此穷理所以必在乎读书也若夫读书则其不好之者固怠忽间断而无所成矣其好之者又不免乎贪多而务广徃徃未啓其端而遽己欲探其终未究乎此而忽己志在乎彼是以虽复终日勤劳不得休息而意绪悤悤常若有所奔趍迫逐而无从容涵泳之乐孔子所谓欲速则不达孟子所谓进锐者退速正谓此也诚能鉴此而有以反之则心潜于一久而不移而所读之书文意接连血脉通贯自然渐渍浃洽心与理会而善之为劝者深恶之为戒者切矣此循序致精所以为读书之法也若夫致精之本则在于心而心之为物至虚至灵神妙不测常为一身之主以提万事之纲而不可有顷刻之不存者也一不自觉而驰骛飞扬以徇物欲于躯殻之外则一身无主万事无纲虽其俯仰顾盻之间盖已不自觉身心之所在而况能反覆圣言叅考事物以求义理至当之归乎孔子所谓君子不重则不威学则不固孟子所谓学问之道无他求其放心而已者正谓此也诚能严恭寅畏常存此心使其终日俨然不为物欲之所侵乱则以之读书以之观理将无所徃而不通以之应事以之接物将无所处而不当矣此居敬持志所以为读书之本也
　　朱熹戊申封事曰论者又或以为陛下深于佛老之学而得于识心见性之妙于古先圣王之道盖有不约而自合者是以不悦于世儒之常谈死法而于当世之务则宁以管商一切功利之说为可取臣以为此非所以延盛德于日新也彼老子浮屠之说固有疑于圣贤者矣然其实不同者则此以性命为真实而彼以性命为空虚也此以为实故所谓寂然不动者万理灿然于其中而民彛物则无一之不具所谓感而遂通天下之故则必顺其事必循其法而无一事之或差彼以为空则徒知寂灭为乐而不知其为实理之原徒知应物见形而不知其有真妄之别也是以自吾之说而脩之则体用一原显微无间而治心脩身齐家治国无一事之非理由彼之说则其本末横分中外断絶虽有所谓朗彻灵通虚静明妙者而无所救于灭理乱伦之罪颠倒运用之失也是以程颢常辟之曰自谓穷神知化而不足以开物成务言为无不周徧而实外于伦理穷深极微而不可以入尧舜之道天下之学自非浅陋固滞则必入于此是为正路之榛芜圣门之蔽塞辟之而后可与入道呜呼此真可谓理到之言惜乎其未有以闻于陛下者使陛下过听诳妄之说而以为真有合于圣人之道至分治心治身治人以为三术而以儒者之学为最下则臣窃为陛下忧此之害于政事而惜此说之布于来今也
　　朱熹观心说或问佛者有观心之说然乎曰心者人之所以主乎身一而不二者也为主而不为客者也命物而不命于物者也故以心观物则物之理得今复有物以反观乎心则是此心之外复有一心而能管乎此心也然则所谓心者为一耶为二耶为主耶为宾耶为命物者耶为命于物者耶此亦不待较而审其言之谬矣或者曰若子之言则圣贤所谓精一所谓操存所谓尽心知性存心养性所谓见其叅于前而倚于衡者皆何谓哉应之曰此言相似而不同正苗莠朱紫之间而学者之所当辨者也夫谓人心之危者人欲之萌也道心之微者天理之奥也心则一也以正不正而异其名耳惟精惟一则居其正而审其差者也绌其异而反其同者也能如是则信执其中而无过不及之偏矣非以道为一心人为一心而又有一心以精一之也夫为操而存者非以彼操此而存之也舍而亡者非以彼舍此而亡之也心而自操则亡者存舍而不操则存者亡矣然其操之也亦曰不使旦昼之所为得以梏亡其仁义之良心云尔非块然兀坐以守其炯然不用之知觉而谓之操存也若尽心云者则格物穷理廓然贯通而有以极夫心之所具之理也存心云者则敬以直内义以方外若前所谓精一操存之道也故尽其心而可以知性知天以其体之不蔽而有以究夫理之自然也存心而可以养性事天以其体之不失而有以顺夫理之自然也是岂以心尽心以心存心如两物之相持而不相舍哉若参前倚衡云者则为忠信笃敬而发也盖曰忠信笃敬不忘乎心则无所适而不见其在是云尔亦有以见夫心之谓也且身在此而心参于前身在舆而心倚于衡是果何理也耶大抵圣人之学本心以穷理而顺理以应物如身使臂如臂使指其道平而通其居广而安其理实而行自然释氏之学以心求心以心使心如口龁口如目视目其机危而迫其途险而塞其理虚而其势逆盖其言虽有若相似者而其实之不同盖如此也然非审思明辨之君子亦孰能无惑于斯耶
　　朱熹又曰人主以眇然之身居深宫之中其心之邪正若不可得而窥者而其符验之着于外者常若十目所视十手所指而不可揜然邪正之验着于外者莫先于家人而次及于左右然后有以达于朝廷而及于天下焉若宫闱之内端庄齐肃后妃有闗雎之德后宫无盛色之讥贯鱼顺序无一人敢恃私恩以乱典常纳贿赂而行请谒此则家之正也退朝之后从容燕息贵戚近臣携仆奄尹陪侍左右各恭其职而上惮不恶之严下谨戴盆之戒无一人敢通内外窃威福招权市宠以紊朝政此则左右之正也内自禁省外彻朝廷二者之间洞然无有毫髪私邪之间然后发号施令羣听不疑进贤退奸众志咸服纪纲得以振而无侵挠之患政事得以脩而无阿私之失此所以朝廷百官六军万民无敢不出于正而治道毕也心一不正则是数者固无从而得其正是数者有不正而曰心正则亦安有是理哉是以古先圣王兢兢业业持守此心虽在纷华波荡之中幽独得肆之地而所以精之一之克之复之如对神明如临渊谷未尝敢有须臾之怠然犹恐其隐微之间或有差失而不自知也是以建师保之官以自开明列谏诤之职以自规正而凡其饮食酒浆衣服次舍器用财贿与夫宦官宫妾之政无一不领于冢宰之官使其左右前后一动一静无不制以有司之法而无纎芥之隙瞬息之顷得以隐其毫髪之私盖虽以一人之尊深居九重之邃而凛然常若立乎宗庙之中朝廷之上此先王之治所以由内及外自微至着精粹纯白无少瑕翳而其遗风余烈犹可以为后世法程也又曰舜之戒禹曰人心惟危道心惟微惟精惟一允执厥中而必继之曰无稽之言勿听弗询之谋勿庸慎乃有位敬脩其可愿四海困穷天禄永终孔子之告顔渊既曰克己复礼为仁一日克己复礼天下归仁焉为仁由己而由人乎哉而又申之曰非礼勿视非礼勿听非礼勿言非礼勿动既告之以损益四代之礼乐而又申之曰放郑声逺佞人郑声淫佞人殆呜呼此千圣相传心法之要其所以极夫天理之全而察夫人欲之尽者可谓兼本末巨细而举之矣两汉以来非无愿治之主而莫克有志于此是以虽或随世以就功名而终不得以与乎帝王之盛其或耻为庸主而思用力于此道则又不免蔽于老子浮屠之说静则徒以虚无寂灭为乐而不知有所谓实理之原动则徒以应缘无碍为达而不知有所谓善恶之戒是以日用之间内外乖离不相为用而反以害于政事盖所谓千圣相传心法之要者于是不复讲矣【臣】按六经之文天地之菁华也四子之书六经之菁华也朱熹之言四子之菁华也熹生平立朝之日甚少而致君尧舜之意惓惓不忘先后所上封事奏劄入对及他所著论所以成就君人者之德而格其非心者连篇累牍不能悉载而要归于正心诚意致知格物盖其所以得之于己者然也孝宗朝以周必大荐为江西提刑入奏事或要于路曰正心诚意之论上所厌闻慎勿复言熹曰吾平生所学只此数字岂可隐黙以欺吾君乎其亦以为平生所学者大人之学也舍是而言学则为辞章浅近之学异端虚无之学而已此固人之大患而人主为之其害又有不可胜言者故不惮言之重词之复也由其道勤而行之缉熙单厥心终始典于学则熹固为周公为傅说而宋帝亦为殷高宗周成王矣惜乎其知之而不用用之而不久也
　　真德秀曰三代圣王以敬为脩身立政之本故伊尹告太甲曰嗣王只厥身念哉又曰钦厥止率乃祖攸行周公之戒成王一则曰严恭寅畏天命自度二则曰治民只惧不敢荒宁三则曰克自抑畏四则曰皇自敬德而召公之诰一则曰呜呼奈何弗敬二则曰王其疾敬德三则曰王敬作所不可不敬德四则曰惟不敬厥德乃早坠厥命伊尹周召皆古圣贤而所以啓廸其君如出一口又考之书昏迷不恭侮慢自贤禹之所以征有苗也威侮五行怠弃三正啓之所以伐有扈也狎侮五常荒怠弗敬谓已有天命谓敬不足行武王之所以诛独夫受也盖敬则为尧舜为禹汤为文武不敬则为有苗为有扈为独夫受圣狂之所由分治乱之所由判未有不出于此者
　　又曰惟学可以养此心惟敬可以存此心惟亲近君子可以维持此心盖义理之与物欲相为消长者也笃志于学则日与圣贤为徒而有自得之乐持身以敬则凛如神明在上而无非僻之侵亲贤人君子之时多则规儆日闻谄邪不得而惑三者交致其力则圣心湛然如日之明如水之清义理为之主而物欲不能夺矣【臣】按敬字是圣贤心法然亦非空守此心而入于空虚寂灭也所应乎外而接于物者有书诗礼乐以涵养之有正人端士以辅弼之内自尽而外求助也然惟心存此敬则畏圣人之言而诗书礼乐斯须不去于身矣亲贤逺佞而天下之士皆愿立于其朝矣与古之圣贤为徒而亲当世之贤人君子则其存此心者愈以严密而纯粹矣故敬者圣学之所以成始而成终也
　　元许衡曰凡人之情敬慎于忧危惰慢于暇豫惟圣人不如此尧舜只兢兢业业无已时忧危暇豫处之如一一日二日万几何得惰慢程子谓惟慎独可以行王道初未然之徐而思之不如此不能行王道盖工夫有间断故也以唐太宗之英明犹于此不能进两汉文帝光武谨慎终身然圣学不足以成就之惜哉
　　【臣】按许衡以工夫无间断发明程子惟慎独可以行王道之语此真成就圣学之要言也学之消长惟敬慎惰慢两途而已忧危则思深而虑逺逸豫则志满而气衰所缘以为敬慎惰慢者也圣人所以处之如一者得力在慎独所谓缉熙所谓不已方可言无间断盖在一起念间分敬肆矣又况始勤终怠或作或辍者乎唐太宗锐情经术与学士讨论古今自谓不学则不明古道而晩节行事多违竟贻弗终之诮其治之不进于王道亦以好学之心荒于暇豫也汉孝文光武谨慎终身而圣德有逊于古以其所尚者非正心诚意致知格物之学也然则穷理乃所为主敬也欤
　　许衡又曰人君不患出言之难而患践言之难知践言之难则其出言不容不慎矣天下之大兆民之众事有万变日有万几而人君以一身一心酬酢欲言之无失岂易能哉故有昔之所言而今日不记者今之所命而后日自违者可否异同纷更变易纪纲不得布法度不得立臣下虽欲黾勉而无所持循徒汨没于碎之中卒于无补况因之为弊者又日新月盛而不可道也此无他至难之地不以难处而以易处之故也茍从古者大学之道以脩身为本凡一事之来一言之发必求其所以然与其所当然不牵于爱不蔽于憎不因于喜不激于怒虚心端意熟思而审处之虽有不中者盖鲜矣奈何为人上者乐舒肆为人臣者多容悦容悦本为私也私心盛则不畏人矣舒肆本为欲也欲心炽则不畏天矣以不畏天之心与不畏人之心感合无间则所务者皆快心事耳快心则口欲言而言身欲动而动又岂肯兢兢业业以脩身为本一言一事熟思而审处之乎此人君践言之难所以又难于天下之人也
　　又曰人君处亿兆之上所操者予夺进退赏罚生杀之权不幸见欺以非为是以是为非其害可胜计耶人君惟无喜怒也有喜怒则赞其喜以市恩鼓其怒以张势人君惟无爱憎也有爱憎则假其爱以济私借其憎以复怨甚至本无喜也诳之使喜本无怒也激之使怒本无足爱也强誉之使爱本无可憎也强短之使憎若是则进者未必为君子退者未必为小人予之者或无功而夺之者或有功也以至赏之罚之生之杀之鲜有得其正者人君不悟日在欺中方仗若曹擿发细隐以防天下之欺欺而至此欺尚可防耶大抵人君以知人为贵以用人为急用得其人则无事于防矣既不出此则所近者争进之人耳好利之人耳无耻之人耳彼挟诈用术千蹊万径以蛊君心于此欲防其欺虽尧舜不能也
　　【臣】按先儒言国事之治忽帝学之占也生民之休戚君道之表也人主一言一行一喜一怒以视常人为尤难易曰言行君子之枢机枢机之发荣辱之主言行君子之所以动天地也中庸言喜怒哀乐之未发谓之中发而皆中节谓之和观易中庸之义可以知难矣夫惟自克之道则在于学为学之要则在于穷理喜怒爱憎因乎物者也即物而穷其理则其可爱可憎可喜可怒之事皆物之所当然而不惑于所以然之故矣于是惇典庸礼命德讨罪一惟天理之公而无人欲之私内而非僻之心不萌于暗室屋漏外而奸邪之人无所行其险诐之术国事之所以常治生民之所以防休岂不以是也哉夫人之于一言一行一喜一怒必能自克也则其于学也思过半矣而况君人所系尤如此之重哉
　　以上崇圣学











　　御定孝经衍义卷五十七
<子部,儒家类,御定孝经衍义>
　　钦定四库全书
　　御定孝经衍义卷五十八
　　天子之孝
　　崇圣学
　　讲筵附
　　宋真宗咸平二年初置翰林侍读侍讲学士设直庐于秘阁以吕文仲及杨徽之夏侯峤为侍读学士邢昺为侍讲学士更直召对询访或至中夕寻诏昺与杜镇舒雅孙奭等校定周礼仪礼公羊谷梁春秋孝经论语尔雅义疏
　　干兴元年仁宗即位冬初御经筵
　　仁宗景祐元年春正月置崇政殿説书侍讲学士孙奭年老乞外因荐贾昌朝等自代遂置説书日轮二人只昌朝诵説明白帝多所质问二年春正月作迩英延义二阁孙奭尝上无逸图帝命施于讲读阁至是又诏蔡襄写无逸篇于阁屏
　　庆厯二年徴处士孙复为国子监直讲
　　四年春正月帝复御经筵自元昊反罢进讲崇政殿説书赵师民言帝王治经与品庶异不独玩空文占古语也今方外小有事臣等即不复进见是以为先王遗籍可以讲无事之朝不足賛有为之世臣愚以为过矣又献劝讲箴帝嘉纳之于是复命曽公亮等讲读经史尝谓公亮等曰卿等宿儒博学多所发明朕虽盛暑亦未尝倦但恐卿等劳尔
　　【臣】按自汉世诸儒讲论五经同异而尊优师傅隆礼更老亲屈万乗之尊各极一时之盛唐太宗明皇之世亦选经术之士更日迭直则顔师古孔颖达之徒为注疏以羽翼圣经斯亦人主之好尚有以啓之矣而于大人之学明徳新民止至善之大道未之能发明汉世虽有侍讲之号而未以讲读名官开元十三年置集贤院侍讲学士侍读直学士而经筵之名亦未起也宋太宗始用著作佐郎吕文仲为侍读未有侍讲也延平初始兼置侍读侍讲矣庆厯初孙复以善春秋徴为国子直讲矣景祐中始置崇政殿説书矣然则真宗仁宗之际尊经尚贤如此所以开濂洛闗闽之先而基五星聚奎之祥者乎赵师民之言善矣臣愚亦以为先王之遗经戡乱致治之本事也古史之成败即今日之法戒也既尝体玩于无事之时尤当考究于有为之日诚非迂缓而不切于事情也且经之言用兵者不一而足羲文作易需讼之后即受以师师言贞言健言用丈人勿用小人离言王用出征有嘉折首而寛其丑类而弧矢之利葢取诸睽攸往夙吉乃系于解以至谦豫二卦皆利行师则用兵之时首宜讲易者也书断自唐虞而舜典即载征苗之事以至征甘誓亦讨不臣而步伐止齐干戈甲胄之属虽汤武仁义之师所必戒慎则用兵之时何可以不讲书也诗文武之正小雅则有天保采薇出车杕杜宣王中兴则有六月采芑车攻吉日江汉常武所以训讨之严慰劳之厚有震惊之威而无烦扰之苦以至临冲钩援攻城之具执讯获丑献捷之礼靡不毕备则用兵之时何可以不讲诗也春秋大一统尊王室而以征伐之权假于方伯连帅若召陵葵丘河阳首止所以靖楚氛而振诸姬者于是乎在用兵之时何可以不讲春秋乎六官之典大司马之职所掌者九伐之法也进退有度左右有局军容之所以整肃受命于祖受成于学必执有罪而反也则用兵之时何可以不讲礼乎此固济时救世之先图穷理格物之本务也岂以区区元昊而足以阻帝学之勤敏乎仁宗之复御经筵如天之徳自强不息不可及也
　　嘉祐五年右司諌赵抃上言略曰人主之御天下也其聪明必欲广聪明广则祸福之鉴逺矣其尊威必欲重尊威重则上下之理明矣夫易之吉防诗之美刺礼之污隆乐之治乱春秋之善恶以至史汉之书先代得失存亡无不纪述今经筵侍讲者讲吉不讲凶讲治不讲乱侍读者读得不读失读存不读亡非所以广聪明之义也望发徳音命经筵臣僚临文讲诵无隐讳至于吉凶治乱得失存亡之所由兆尤宜详究铺陈之使祸福之鉴日闻宗庙社稷无穷之福也
　　【臣】按吉凶治乱得失存亡乃天道人事变化云为相为倚伏者也圣人着之于经以昭法戒使读之者见圣君贤臣严恭寅畏保国乂民之事则肃然以敬而其为善之心更无不实焉见庸主邪臣怠忽纵肆误国贼民之事则惕然以惧而不为不善之心更无不决焉故郑卫之诗可录而商臣莒仆之罪特书也古人诫社之设前车之鉴方且以之检束身心防闲嗜欲而何讳之与有观尚书之言毋若丹朱傲毋若商王受酗于酒徳则君之命臣臣之告君皆用是以相警动也赵抃言宜详究铺陈其所由兆者此不但隐避之不可纵使讲读之际怀情不尽或少加回防之词亦未得为忠直之士也
　　英宗治平元年秋诏日开经筵时司马光奏略曰国家本设经筵欲以发明道谊禆益圣徳先帝时无事尝开讲筵近嵗因圣体不安遂于盛暑盛寒之时权罢数月今陛下始初清明方冝锐学问之时而五日开讲八日已罢臣恐议者以为陛下非有意于求道但欲循故事而已羣臣非有意于明道但欲塞职业而已且陛下近増置诸宫教授仍下诏戒勗宗室使之向学傥不以身先之宗室安肯奉诏哉臣以为未宜遽罢从之
　　【臣】按学问在纯一工夫忌间断故傅说言时敏孔子言时习周颂言日就月将而子夏言日知其所亡月无忘其所能古人跬步之顷未尝不与圣贤为徒也人主之尊既异韦布惟经筵直讲君臣款洽有从容论道之乐于是而果有所得循序渐进不亟不徐有欲罢不能之妙诚非徒以循故事塞职业而已此司马光所以进切直之言也
　　哲宗元祐二年平章军国重事文彦博进尚书孝经解奏曰陛下间日御迩英阁令讲官讲尚书文阁之南壁张孝经图出入观览有以见陛下祖述尧舜宪章文武以至徳要道孝治天下今辄于尚书诸篇中节录十篇及孝经诸章中节录六章进上以备禁中清闲之暇硏究义味或时令讲官节录疏义进入上资圣徳稽古求治之意
　　范祖禹进古文孝经说奏曰伏覩国史章献明肃太后尝命侍读宋绶择前代文字可以资孝养补政治者以备仁宗观览窃以圣人之行莫先于孝书先孝经有古文有今文今文即唐明皇所着十八章古文凢二十二章由汉以来唯孔安国马融为之传自余诸儒多疑之故学者罕习仁宗朝司马光在馆阁为古文注解一巻表上之窃考二书虽不同者无几然古文实其正故尝妄以所见又为之说非敢好异尚同庶因圣言少闗省览
　　祖禹又乞置无逸孝经图奏略曰无逸者周公之至戒孝经者孔子之大训昔仁宗皇帝初建迩英阁即书无逸于屏间其后嵗久而弊又命知制诰蔡襄书之仁宗曰朕不欲背圣人之言乃置左方又谕侍读学士丁度取孝经之天子孝治圣治广要道四章对为右图命侍读学士王洙书之又命学士承防王拱宸为二图序亦令襄书之仁宗尊崇经训如此陛下宜以为法
　　【臣】按宋世崇尚孝经如司马光文彦博范祖禹诸臣皆宿儒名徳其进奏图解先后如出一人之见而彦博欲令讲官节录疏义奏入葢孝徳渊微圣言逺推之而愈以无穷测之而未可遽罄固宜与五经四书并列讲筵者也
　　哲宗召王岩叟为起居舍人岩叟尝侍迩英司马康讲洪范至乂用三徳帝曰止此三徳为更有徳葢帝自临御渊默不言岩叟喜闻之因欲风谏退而上疏曰三徳者人君之大本得之则治失之则乱不可须臾去者也臣请别而言之夫明是非于朝廷之上判忠邪于多士之间不以顺己而忘其恶不以逆己而遗其善私求不徇于所爱公议不迁于所憎竭诚尽节者任之当勿贰罔上盗宠者弃之当勿疑惜纪纲谨法度重典刑戒姑息此人主之正直也逺声色之好絶盘游之乐勇于救天下之弊果于断天下之疑邪说不能移非道不能恱此人主之刚徳也居万乗之尊而不骄享四海之富而不溢聪明有余而处之若不足俊杰并用而求之如不及虚心以访道屈己以从谏惧若临渊怯若履薄此人主之柔徳也三者足以尽天下之要在陛下力行何如耳
　　【臣】按王岩叟所论人主之三徳备矣抑【臣】尝以诸儒之言叅考之皇极者立本者也三徳者趋时者也皇极建则三徳适时措之宜而权出于上皇极不建则三徳失时措之宜而柄移于下矣此新安陈栎之说也三徳者圣人之所以临机制变为皇极之用而权其轻重也三徳乂用之得其宜平安无事之世则用正直以治之强御弗顺之世则用刚克以治之和顺之世则用柔克以治之此林氏之说也平康者治之以正直如周官所谓刑平国用中典也彊弗友者治之以刚克如周官所谓刑乱国用重典也爕友者治之以柔克如周官所谓刑新国用轻典也此临川呉澄之说也合而论之正直者圣人之经而刚柔者又人君之徳故洪范又言威福玉食三者君不可以下移臣不可以上僣所操以用夫三徳者惟恐失之于姑息而有权势下移纪纲紊乱之患也故庆赏刑威者一刚一柔之道也天命有徳因而命之于是有章服之荣车马之锡时柔而柔是亦正直也天讨有罪因而讨之于是乎刀锯肆之市朝甲兵陈诸原野时刚而刚是亦正直也春秋自桓三年以后不书王以见鲁桓之恶天讨所不赦不施之以残执之刑而再三下聘失天徳矣此谓太柔则废者也然而三徳之用时措之宜先之以教而高明沉潜者化其气质之偏矣继之以政而彊爕者各安其分而不至于颇僻僣忒矣天下之大一惟以正直者治之而已建极之天子可不念哉
　　哲宗御迩英殿讲官进讲三朝寳训时吕大防见帝年益壮日以进学为急请敕讲读官取仁宗迩英御书解释上之寘于座右又摭干兴以来四十一事足为劝戒者分上下篇标目仁祖圣学使人主有欣慕不足之意至是帝御迩英阁召宰执讲读官读三朝寳训至汉武帝籍南山提封为上林苑仁宗曰山泽之利当与众共之何用此也丁度进曰臣事陛下二十年每奉徳音未始不及于忧勤此葢祖宗家法尔大防因推祖宗家法以进曰自三代以后唯本朝百二十年中外无事葢由祖宗所立家法最善臣请举其略因疏其事亲事长治内待外戚尚俭勤身尚礼寛仁八法以进且曰至于虚己纳谏不好畋猎不尚玩好不用玉器不贵异味此皆祖宗家法所以致太平者陛下不须逺法前代但尽行家法足以为天下帝深然之
　　【臣】按理宗时曹彦约奏言臣待罪经幄进读三朝寳训窃以为书之所载为目八十有八而其衿喉管辖特在于政体聴断与夫孝徳仁慈谦俭五者而已有太祖之学故建隆开寳创业之治度越汉唐有太宗真宗之学故太平淳化与夫咸平景徳守文之治比隆成康光宗时彭年亦曰祖宗引对臣僚莫如经筵最密在太祖朝非时召王昭素讲说经书在太宗朝命吕文仲为侍读多以日晩召见及真宗嗣位首置侍读侍讲命邢昺杨徽之夏侯峤为之常令昺宿秘阁延访或至中夕自此遂为故事夜直率置常员不特与究义理之微亦欲借之杜逸豫之隙上下数千年未有祖宗好学之笃者陛下欲法祖宗舍此宜无大者也合二臣之论观之宋世尊经重道自太祖太宗真宗三朝已然至于仁宗以赵元昊之叛暂辍经筵旋以赵师民之请而复御可谓知大本矣吕大防辑仁祖圣学一书以继三朝寳训推言祖宗家法则以事亲为始经曰圣人之徳无以加于孝如大防年彦约所进奏以之参赞经幄辅翼孝治抑亦程朱之亚欤
　　程颐为崇政殿说书每进讲色甚庄继以讽谏闻帝在宫中盥而避蚁问有是乎帝曰然诚恐伤之尔颐曰推此心以及四海帝王之要道也帝尝凭槛偶折栁枝颐正色曰方春时和万物发生不当轻有所折以伤天地之和帝颔之
　　论经筵第一劄子自古人君守成而致盛治者莫如周成王成王之所以成徳由周公之辅养昔者周公辅成王幼而习之所见必正事所闻必正言左右前后皆正人故习与智长化与心成伏以皇帝陛下春秋之富虽睿圣之资得于天禀而辅养之道不可不至所谓辅养之道在涵养薰陶而已大率一日之中亲贤士大夫之时多亲寺人宫女之时少则自然气质变化徳器成就欲乞朝廷慎选贤徳之士以侍劝讲讲读既罢常留二人直日夜则一人直宿以备访问皇帝习读之暇游息之间时于内殿召见从容宴语不独渐摩道义至于人情物态稼穑艰难积久自然通达比之常在深宫之中为益岂不甚大窃闻间日一开经筵讲读数行羣官列侍俨然而退情意略不相接如此而责辅养之功不亦难乎今主上幼冲太皇太后慈爱亦未敢便乞频出但时见讲官久则自然接熟大抵与近习处久熟则生亵慢与贤士大夫处乆熟则生爱敬此所以养成圣徳为宗社生灵之福天下之事无急于此
　　第二劄子三代之时人君必有师傅保之官师道之教训傅傅其徳义保保其身体后世作事无本知求治而不知正君知规过而不知养徳傅徳义之道固已疎矣保身体之法复无闻焉伏惟太皇太后陛下聪明睿哲超越前古皇帝陛下春秋之富辅养之道当法先王臣以为傅徳义者在乎防见闻之非节嗜欲之过保身体者在乎适起居之宜存畏慎之心臣欲乞皇帝左右扶侍祗应宫人内臣并选年四十五十已上厚重小心之人服用器玩皆须朴质一应华巧奢丽之物不得至于上前要在侈靡之物不接于目浅俗之言不入于耳及乞择内臣十人充经筵祗应以伺候皇帝起居凡动息必使经筵官知之有翦桐之戏则随事箴规违持养之方则应时谏止调防圣躬莫过于此
　　程颐请就崇政延和殿讲读上疏曰臣近言迩英渐热只乞就崇政延和殿闻给事中顾临以延和讲读为不可臣料临之意不过谓讲官不可坐于殿上以尊君为说尔臣不暇逺引只以本朝故事言之太祖召王昭素讲易真宗令崔颐正讲尚书邢昺讲春秋皆在殿上当时仍是坐讲立讲之仪只始于明肃太后之意此又祖宗尊儒重道之美盛岂独子孙所当为亦万世帝王所当法也又曰天下重任惟宰相与经筵天下治乱系宰相君徳成就责经筵
　　宁宗初即位召知潭州朱熹为焕章阁侍制兼侍讲先是黄裳为嘉王府翊善上谕之曰嘉王进学皆卿之功裳谢曰若欲进徳修业追迹古先哲王则须寻天下第一等人上问为谁裳以熹对彭年为嘉王府直讲因讲鲁庄公不能制其母云母不可制当制其侍御仆从王问此谁之説对曰朱熹说也自后每讲必问熹説如何至是赵汝愚首荐熹遂自知潭州召入经筵熹在道闻泰安朝礼尚缺近习已有用事者即具奏云陛下嗣位之初方将一新庶政所宜爱惜名器若使幸门一开其不可复塞至于博延儒臣専意讲学必求所以深得亲懽者为建极导民之本思所以大振朝纲者为防微虑逺之图不报且辞新命不许及入对首言乃者太皇太后躬定大防陛下寅绍丕图可谓处之以权而庶几不失其正今反不能无疑于逆顺之际窃为陛下忧之犹有可诿者亦曰陛下之心前日未尝有求位之计今日未尝忘思亲之心此则所以行权而不失其正之根本也充未尝求位之心以尽负罪引慝之诚充未尝忘亲之心以致温凊定省之理始终不越乎此而大伦可正大本可立矣
　　【臣】按经筵直讲坐而论道近于古之师保疑丞之职孔孟大圣贤而不得居是任故其开陈善道不过因事敷陈而格心之效未有若伊傅周召之着也程朱之学直接孔孟之者也葢尝居是任矣程朱之言非即孔孟之言乎以孔孟之言而陈之于经筵直讲之日其效亦不至伊傅周召者何以然乎夫惟用贤之不専且久也知善其言而不能用其言也哲宗以元祐元年四月召程颐为崇政殿说书而二年八月罢之矣宁宗初即位未改元即召朱熹为焕章阁待制兼侍讲八月召而闰十月内批罢之矣哲宗之用颐也久于宁宗之用熹而元祐之政亦过于庆元其于薰陶涵养以成其徳性者要为未深也又况蜀朔【当时朝士分为二党】之纷纭并进使熙丰小人得乗其隙而去小人之难又不如去君子之易乎又况甚之以道学之禁乎臣读绍兴元年赠程颐直龙图阁制词及宁宗召朱熹为侍讲诰可谓隆矣赠颐之词曰周衰圣人之道不行其欲闻仁义道徳之说孰从而求之亦孰从而聴之尔颐潜心大业高明之识自得之学可信不疑而浮伪之徒自知学问文采不足表见于世乃窃借名以自售外示恬默中实奔竞使天下之士闻其风而疾之是重不幸焉朕所以振耀褒显之者以明上之所与在此而不在彼也召熹之词曰朕初承大统未暇他图首辟经闱详延学士尔发六经之蕴穷百氏之源其在两朝未为不用至今四海犹谓多奇擢之次对之班处以迩英之列若程颐之在元祐若尹焞之在绍兴副吾尊徳乐义之诚究尔正心诚意之説岂惟慰满于士望直将増益于朕躬非不知政化方行师垣有赖试望之于冯翊不如置之本朝【汉成帝时萧望之自少府出为左冯翊后自冯翊为御史大夫】诏贾谊于长沙自当接以前席【文帝在宣室问谊神之事不自知其席之前也】慰兹渇想望尔遄驱如其未也岂非其有生不同时之恨未见君子之思者哉使高宗能推其褒显程颐之心而因其遗言而见之于行事宁宗能永其始之召熹之念而不为小人所排抑而辑熙终始讲求乎大人之学其于齐家治国平天下斯易易矣
　　宁宗时袁说友请举行讲学五事一曰经筵讲读或有所未谕则详为叩问不以他事而辍讲不以拂意而倦闻若止循故事略无议论虽积嵗累月必无益也二曰经筵之例承以退朝入讲坐朝甫毕圣躬岂无少劳经筵诸儒仅了讲读不暇细绎辨论人主仅能论事不略叩问咨益讲读虚文莫此为甚愿颁睿防凡遇讲日并候退朝供膳已毕然后入讲下则从容敷绎以罄议论上则再三叩问以达未谕则讲读之官不徒设矣三曰窃闻经筵日即见讲春秋通鉴三朝寳训要宜增益一二经书轮以进讲尚书明治乱安危之本仁祖训典为后世子孙之法愿增此二书以全讲学之功四曰讲官内宿祖宗欲以召儒臣广为咨问经论经理夜分乃寐意葢由此愿讲官直宿即赐宣对学念既専则学力日进矣五曰古昔帝王自唐虞三代以下于唐末正统之其君或善或否其治或得或失无虑百数凢遇进讲或讲官宿直以古帝王时取一君命讲官著论一篇陛下观其所论善者为法恶者为戒集为一帙尝置左右或圣意有所未谕即于经筵或夕召之时再令元撰讲官详细开说不出数月古之帝王善否得失尽在目中矣
　　【臣】按穷理格物之学惟能行之者始能言之故程朱之言尚矣然讲筵事体累代举行其间或多作辍或尚虚文一嵗之中御讲筵者无几一日之内接贤士者片时有所疑而不能辨析有所问而未暇精详则虽以程朱之说敷陈于前亦未必声入心通悠然理顺也至于前代帝王善否得失及边防要务则亦穷理格物之事故取宁宗说友所疏以备经筵事体或有可采择者要亦程子三劄及朱子前后奏对所己言者也
　　真徳秀进大学衍义劄子曰臣闻圣人之道有体有用本之一身者体也达之天下者用也尧舜三王之为治六经语孟之为教不出乎此而大学一书由体而用本末先后尤明且备故先儒谓于今可见古人为学次第者独赖此篇之存而论孟次之葢其所谓格物致知诚意正心脩身者体也其所谓齐家治国平天下者用也人主之学必以此为据依然后体用之全可默识矣【臣】按理宗亲政之初召徳秀为户部尚书徳秀因召对即以所辑大学衍义进呈次日后殿聚讲因谕徳秀所进大学衍义一书有补治道朕朝夕观览徳秀拜谢而退亡何徳秀轮当进读大学章句又谕之曰卿所进衍义之书便合就今日进读徳秀意前所进本已纳禁中必须令讲筵所别写然后可以进读遂以未办为对则见内侍捧元进第一第二帙已在前矣理宗之好学如此而此书之义其于程朱涵养薰陶穷理读书之言条分缕析旁引曲畅有裨圣学其效非细及明臣邱濬广其义类补治国平天下之事于是大学之纲领条目悉具而累朝讲筵必二书并进御焉
　　以上崇圣学【讲筵附】

　　御定孝经衍义卷五十八
　　钦定四库全书
　　御定孝经衍义巻五十九
　　天子之孝
　　崇圣学
　　经籍附
　　汉成帝河平三年以中秘书颇散亡使谒者陈农求遗书于天下诏光禄大夫刘向校经诸子诗赋步兵校尉任宏校兵书太史令尹咸校数术侍医李柱国校方技每一书已向辄条其篇目撮其指意录而奏之【臣】按明臣王肻堂曰汉惩秦焚书之败大收篇籍广开献书之路迄孝武世建藏书之防置写书之官由是外有太常太史博士之署内有延阁广内秘室之府至成帝时颇有散亡乃使谒者陈农求遗书于天下诏光禄大夫刘向校经诸子诗赋步兵校尉任宏校兵书太史令尹咸校数术侍医李国柱校方技防向卒哀帝复使向子歆嗣父之
　　业歆遂总防羣篇着为七略凡三万三千九十卷王莾之末焚烧无遗此焚书而后之一厄也光武明章好文重经术鸿生钜儒负帙自逺至者不可胜算石室兰台弥以充积初迁洛阳所载经二千余辆自后撰录三倍于前董卓移都之际自辟雍东观宣明鸿都诸藏典册文章竟共剖散图书缣帛军人以为帷囊及王允收而西者才七十余乗道路艰逺复弃其半长安之乱一时焚荡此则书之二厄也魏氏采缀遗亡藏在三阁秘书郎郑默始制中经秘书监荀勗更着新簿分经史子集为四部甲乙丙丁之目合二万九千九百四十五卷惠怀之末京华荡覆石渠文集靡有孑遗此则书之三厄也东晋之初渐更鸠聚著作郎李充以勗旧簿校之其见存者但为三千一十四巻其后中朝遗书稍流江左宋武入闗收其图籍才四千卷赤轴青纸文古字拙宋文帝元嘉八年秘书监谢灵运造四部目录凡六万四千五百八十二卷元徽初秘书丞王俭又造目录凢万五千七百四卷俭又别撰七志曰经典志诸子志文翰志军书志隂阳志术艺志图谱志齐永明中秘书丞王亮监谢朏又造书目凡一万八千一十卷齐末兵火延烧秘阁经籍遗散梁初秘书监任昉受命于文徳殿内列藏众书华林园中总集经典凡二万三千一百六卷而释氏不预焉普通中处士阮孝绪更为七录曰经典录记录子兵录文集录技术录佛录道录元帝克平侯景收文徳殿书及公私经籍归于江陵凢七万余卷周师入郢咸自焚之此则书之四厄也魏孝文始都洛阳借书于齐秘府稍以充实尔朱之乱散落复多北齐迁邺颇更摉聚后周定鼎书止八千后稍増至万巻武帝平齐先封书府所加旧本才至五千隋开皇三年秘书监牛表请分遣使人摉讨异本每书一卷赏绢一疋校写既定卷即归主于是民间异书往往间出及平陈后经籍渐多炀帝限写五十副本分为三品于东都观文殿前东西廊屋列以贮之唐之克隋郑公尽收图书命司农小卿宋遵贵载之以船泝河西上行经砥柱多被湮没十存一二而已贞观中魏征虞世南顔师古继为秘书监请购天下书选五品以上子孙工书者为书手缮写藏于内库以宫人掌之明皇时又借民间异本录置修书院于著作院又于大明宫光顺门外东都永福门外皆创集贤书院大府月给蜀郡麻纸五千番季给上谷墨三百三十六丸嵗给河间景城清河博平四郡千五百皮为笔材两都各聚书四部以甲乙丙丁为次列经史子集四库其本有正有副轴带帙签皆异色以别之禄山之乱尺简不藏此则书之五厄也元载为相奏以千钱购书一卷又命拾遗苖发等使江淮括访至文宗又诏搜采于是四库之书复完分藏于十二库黄巢之乱存者葢尠此则书之六厄也五季之乱有国之君疆土既促日寻干戈而犹汲汲以搜访遗书为要务后唐庄宗募献书及三百卷授以试衔其选调之官每百卷减一选后汉令凡以三馆亡书来上者计卷帙赐之金帛数多者授以官周世宗于凡献书者悉加优赐以诱致之又选常叅官三十人校讐刋正是时诸国分据皆聚典籍而呉蜀为多宋兴之初三馆有书万二千余卷平蜀又得书万三千卷平江南得二万余巻始平荆南终并两浙皆尽收其图书而朱载钱弼彭干等皆诣阙献书合千二百二十八卷于是羣书渐备矣太宗时中外购募有以亡书来上及三百卷当议甄录酬奬余第卷帙之数等级优赐不愿送官者借本写毕还之藏书之所为崇文院自建隆至大中祥符著录总三万六千二百八十卷八年馆阁火移寓右掖门外谓之崇文外院借大清楼本补写九年新作崇文院成时已増募写书史専事完缉先后上经史子书二万七百余卷诏购求逸书复以书有缪滥不完始命定其存废因仿开元四部录为崇文总目庆厯初成书凢三万六百六十九卷然或相重亦有可取而弃不录者大观中秘书何志同言汉着七略凡为书三万三千九十巻隋所藏至三十七万卷唐开元间八万九千六百卷庆厯间尝命儒臣集四库为籍名曰崇文总目凡三万六百六十九卷庆厯距今未逺也按籍而求之十才六七号为全本者不过二万余卷而脱简断编亡散缺逸之数浸多谓宜及今有所搜采视旧录有未备者颁其名数于天下选文学博雅之士求访总录之外别有异书并借写或官给札即其家之就加校正上之防府从之政和中校书孙觌言顷因臣僚建白访求遗书今累年所得总目之外凡数百家几万余卷乞诏秘书省官讨论撰次増入总目合为一书从之名曰秘书总目宣和中秘书省言有诏搜访士民家藏书籍悉上送官叅校有无募工缮写藏之御府近与三馆叅校荣州助教张颐所进二百二十一卷李东一百六十二卷皆系阙遗乞加褒赏诏颐赐进士出身东补迪功郎七年秘书言取索到王阐张宿等家藏书以三馆秘阁书目比对所无者凡六百五十八部二千四百一十七卷及集省官校勘悉善本比前后所进书数颇多诏阐补承务郎宿补迪功郎然自熙宁以来搜访补缉至宣和盛矣靖康之变散失莫考今见于著录往往多非曩时所访求者凡一千四百四十三部二万五千二百五十四卷高宗渡江书籍散佚献书有赏或以官故家藏者或命就录鬻者悉市之淳熙中秘书少监陈骙等言中兴舘阁藏书前后搜访部帙渐广乞仿崇文总目类次后书目成计见在书四万四千四百八十六卷校崇文所载实多一万三千八百一十七卷后叅三朝所志多八千二百九十卷两朝所志多三万五千九百九十二巻嘉定中以四库之外书复充斥诏秘书丞张攀等续书目又得一万四千九百四十三巻而太常太史博士之藏诸郡诸路刻板而未及献者不与焉葢自绍兴至嘉定承平百载遗书十出八九著书立言之士又益众往往多充秘府绍定辛夘火灾书又多阙自是而宋且不祚矣元立经籍所后更为文院又立兴文署以编集经史收掌板刻为职宋元遗书赖以不废明太祖克燕首命大将军收秘书监图书典籍及太常法服祭器仪象户口版籍既又诏求遗书散民间者永乐移都北平命学士陈循辇文渊阁书以从购书之官四出所蓄甚富正统六年大学士杨士奇言文渊阁见贮书籍有祖宗御制文集及古今经史子集之书自永乐十九年南京取来一向于左顺门北廊收贮未有完整书目近奉防移贮文渊阁东阁臣等逐一打点清切编置字号写完一本总名曰文渊阁书目合请用广运之寳钤识仍藏于文渊阁永逺备照庶无遗失诏从之然自是而后阁臣既鲜省覈典籍又多窃取而秘府书籍往往散逸于民间矣嘉靖中御史徐九臯建言欲将厯代艺文志书目叅对今贮经籍凡有不备者行令中外士民之家借本送官誊写原本给还量优赏赉其有志所不载及近中外文僚山林硕学记着撰述有禆治理者并令搜采解送礼部发史馆看详校正藏诸中秘而又乞上于便殿省阅章奏处分政事暇时赐召见讲读侍从诸臣従容诹访辨析经防诏下礼部议尚书夏言覈奏仰惟皇上尊敬祖宗右文重道迩者恭建皇史宬尊藏累朝寳训实录并列圣御制文集四书五经性理等书及脩辑厯代全史诚帝王希世之旷典万世不刋之事业也今本官具奏前因具见仰赞圣谟广敷文治之意合候命下移文翰林院查秘阁所贮书籍有无缺遗不备之书备开书目行本部通行两京及天下抚按衙门转行提学官员用心搜访凡艺文志所载厯代遗书及本朝名臣硕儒所着文集凡有补于世教足成一家之言者一体收采藏贮及奏请召见侍从诸臣亦是仰承皇上缉熙圣学延见讲官以备顾问之意寻得防书籍充栋学者不用心亦徒虚名耳茍能以经书躬行实践为治有余裕矣此心不养以正召见亦虚应也都罢是时上渐废朝讲矣而请不时召见文学之臣为忤防故并求遗书亦报罢然不遣博雅专使而徒行提学官员真虚应耳夫以我朝之盛崇儒右文超轶前代而购书之诏希阔无闻东阁之藏荡析殆尽将使万世之下有遗议焉恐不可以为迂阔不切事情之务而忽之也肻堂所述累代藏书巻帙多少及所以聚散之由甚具其所记书之六厄本隋牛之言五厄但上数秦灰而下不逮唐之禄山黄巢为不同耳以五季享国之促有土之偏而有购求遗书之君以有明全盛而藏书散帙购遗之诏无闻此有识之士所深叹者也【臣】又窃意购书之功莫大于汉而校书之精莫过于刘向父子汉所购先王六艺秦所燔焚壁藏口授不至遂冺者几希向歆所校诸经师所传习博士之所争辩立于学官之至今微则先王之遗文或几乎熄后世非有灭籍之祸挟书之律徒以兵火之后延阁秘室之书流人间耳且夫献书者可以得金得官而伪撰者比比然也茍非明理博识之士従而辨之则所谓数十万卷之多其中岂无可弃而反录可录而反弃者又如士大夫家好书茍非其求之甚専聚之甚力则其致之也必鲜国家非専使访求而以文书通行外吏虚应故事则民间孰肻以书来献者昔魏主珪问博士李光曰天下何物最善可以益人神智对曰莫若书籍珪曰书籍凡有几如何可集对曰自书契以来世有滋益以至于今不可胜计人主所好何忧不集善哉言乎人主而好书庶几于求多闻学古训之谓也求之専聚之力充牣乎天禄石渠之藏使文学侍从之士讨论讲习其间以备燕闲之顾问而辅圣学之缉熙岂可以为不切事情之务而忽之也哉
　　宋神宗时端明殿学士司马光上资治通鉴初光约战国至秦二世如左氏体为通志以进英宗恱之命续其事就崇文殿开局许自选官属得借龙图天章三馆秘阁书籍给御府笔墨缯帛及御前钱以供果饵以内臣为承受光遂与刘攽刘恕范祖禹及子康编集帝即位赐名资治通鉴制序文赐之防光出知永兴军以衰病乞闲乃差判西京留司御史台及提举崇福宫前后六任聴以书局自随给之禄秩光于是徧阅旧史旁采小説抉摘幽隐较计毫厘上起周威烈王二十三年下终五代凡一千三百六十二年脩成二百九十四巻又略举事目年经国纬以备检寻为目录三十卷又叅考羣书评其同异俾归一涂为考异三十卷合三百五十四卷厯十九年而成至是上之帝谕辅臣曰前代未尝有此书过荀恱汉纪逺矣
　　【臣】按通鉴一书其编缉之也至于十九年之久而其开局选官所同事则又光所自择书籍则借之三馆笔札则给自上方虽补外亦以书局自随禄秩如故此从来所未尝有者使当时程期有限则不能从容暇豫以致其精详而官属未备一人之精力容有未及借书人间万不逮秘府之备书当几易稾而后成而笔札之费或不给官有迁转便离书局常俸之外别无餐钱则岂能抉摘幽隐计较毫厘上下千余年间经纬灿然若是也若明成祖之命儒臣纂脩五经四书性理大全颁行两京六部及国子监天下郡县学庶几于汉之武帝罢黜百家表章六经之功矣然其采摭去取不能免于繁冗遗漏由其急于告成其间未能精审宣徳间章丘广文朱应吉疏于朝言其中去取未当请下其议于礼部礼部下之天下学校兼采众说一断以理事不果行至今有遗憾焉载考永乐大典一书成祖命儒臣彚萃秘阁书籍分韵采入以备检考供事编辑者三千余人为卷凡三万有奇书成贮之文楼葢因学士解缙之请也明世宗又甚爱此书常以一二帙置几案三殿火命左右趣登文楼出大典甲夜中凡三四防得不燬其后又谕大学士徐阶选儒士程道南等百余人就史馆重录一部以备不虞而命高拱张居正瞿景淳等校之论者谓以有明全盛之物力刋本世非所不逮而未之议及今其书在内阁书库当未散失【臣】愚以为此亦一代之钜观也宜选国子监生多录副本儒臣校对散置他所如礼部翰林国子监等衙门各贮一部庶几可永其使好古之士亦有所考焉
　　以上崇圣学【经籍附】









</div>
    <div class="pagination">
<a href="御定孝经衍义_page38.html">上一页</a><span>...</span><a href="御定孝经衍义_page34.html">34</a><a href="御定孝经衍义_page35.html">35</a><a href="御定孝经衍义_page36.html">36</a><a href="御定孝经衍义_page37.html">37</a><a href="御定孝经衍义_page38.html">38</a><span class="current-page">39</span><a href="御定孝经衍义_page40.html">40</a><a href="御定孝经衍义_page41.html">41</a><a href="御定孝经衍义_page42.html">42</a><a href="御定孝经衍义_page43.html">43</a><a href="御定孝经衍义_page44.html">44</a><span>...</span><a href="御定孝经衍义_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
