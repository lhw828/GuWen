<!DOCTYPE html>
<html>
<head>
    <meta charset="UTF-8">
    <title>扬子法言 - 第 2 页/共 2 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>扬子法言 - 第 2 页/共 2 页</h1>
    <div class="content">　　明哲煌煌旁烛无疆【咸曰明哲之人逆见微隠故施照无穷】逊于不虞【秘曰逊逊顺虞度也逊顺乎不虞之非理】以保天命【咸曰不虞犹不度也逊顺也大雅云既明且哲以保其身故不度之辰逊可舍乎扬子之屈身莽庭亦有谓矣故曰邦无道危行言逊○光曰李竒曰常行逊顺以备不虞光谓虽有明智旁照无极不能思不虞之患而预防之使坠失上天福禄之命犹未足以为明也】譔问明【秘曰君子见几而作不俟终日而逺忧患之虞○光曰论圣贤之明哲】
　　或问明曰微【咸曰夫微研几极深规于未兆者也○秘曰见之于着何足为明】或曰微何如其明也【咸曰未谕微义疑不为明○光曰嫌其明小】曰微而见之明其誖乎【秘曰微已察之明岂乱哉誖乱也○光曰誖布内反】聪明其至矣乎【在于至妙之人○咸曰言穷微乃聪明至极之美也○秘曰尧曰聪明文思舜曰闻之聪明○光曰聪者闻言察其是非明者见事知其可否人君得之为尧为舜匹夫得之穷神知命才之至美莫尚于此】不聪实无耳也不明实无目也【咸曰言不聪不明虽有耳目与无同也○光曰愚者颠倒是非反易忠邪虽有耳目何异聋瞽】敢问大聪明【咸曰既知微义复问大者】曰乎惟天为聪惟天为明夫能髙其目而下其耳者匪天也夫【目髙则无所不照耳下则无所不闻言人髙其目则覩德义之经圣人之道下其耳则听刍荛之言负薪之説○咸曰犹杳而冥也书曰天聪明自我民聪明夫天听之卑而及于民则耳可谓下矣故明王之所以不弃市井商贾之言者盖此也闇主则不然○光曰音义曰胡涓切幽逺貌光谓物之视听局于形声天则听于无声视于无形发于心者天必知之故无若天之聪明也目髙所以见逺耳下所以听卑】或曰小每知之可谓师乎曰是何师欤是何师欤天下小事为不少矣【巧厯所不能算】每知之是谓师乎【秘曰小事甚多每人知之岂皆师乎】师之贵也知大知也【秘曰贤者志其大者大知圣人之教○光曰知天地人之大道】小知之师亦贱矣【致逺恐泥是以君子不为故不贵也○光曰相鸡狗奕棊蹋鞠虽妙何足师乎】孟子疾过我门而不入我室【光曰过古禾切】或曰亦有疾乎【光曰问扬子亦有所恶乎】曰摭我华而不食我实【华者美丽之赋实者法言太○咸曰门与华谓法言室与实谓太言孟子七篇与法言为教一也但无太尔注以华为赋实亦为法言恐非其意○秘曰孟子与子云俱游于圣人之门而不与同入室孟子不言易而子云准易是以谓之夫易者礼法之所宗仁义之所本孟子言其教故曰摭我华不言其易故曰不食我实孟之时力言仁义时君犹谓迂阔何暇言易乎今扬讥之示人之宗本耳○光曰摭音只拾也皆谓小知浮浅之人不能穷微探木】或谓仲尼事弥其年盖天劳诸病矣夫【秘曰仲尼弥年行教盖天劳之其病夫○光曰弥终也言仲尼终身栖栖汲汲未尝无事盖天劳苦之亦困病矣庄列之论如此】曰天非独劳仲尼亦自劳也天病乎哉【咸曰易云天行健君子以自彊不息法夫天者也如是则天亦劳何病之有○光曰天日行一周逾一度未尝休息何病乎】天乐天【咸曰所以运行无穷】圣乐圣【咸曰所以歴聘不暇○秘曰天圣非所病则自然乐其道矣○光曰言天圣各得其道行之自乐】或问鸟有凤兽有麟鸟兽皆可凤麟乎【言凡鸟兽之不可得而凤麟亦犹凡夫不可强通圣人之道○秘曰疑夫晞骥之马亦骥之乘也○光曰言鸟兽不可为凤麟犹庸人不可为圣】曰羣鸟之于凤也羣兽之于麟也形性【秘曰形殊性别】岂羣人之于圣乎【鸟兽大小形性各异人之于圣腑藏并同○秘曰肖天地之貌懐五常之性岂有异乎所不同者惟道耳○光曰圣人与人皆人也形性无殊何为不可跂及】或曰甚矣圣道无益于庸也圣读而庸行盍去诸【秘曰圣道不益于庸愚之人读其书而庸其行何不去之○光曰去邱莒切言俗儒虽读圣人之书而所行无以异于庸人盍去此俗儒乎】曰甚矣子之不逹也圣读而庸行犹有闻焉去之阬也【咸曰言读之尚有闻圣人之道者去之则虽无所行复无所闻矣阬犹陷也言圣人之道陷矣○光曰李本阬作抏五官切今从宋吴本言俗儒虽不能行圣人之道犹得闻其道而传诸人愈于亡也若恶其无实而遂去之则与秦之阬儒何异哉】阬秦者非斯乎投诸火【斯李斯○咸曰陷圣人之道于秦者李斯也非惟陷之复投于火以灭之也此犹仲尼不去其羊以存告朔之礼○秘曰阬秦使不有王道者非李斯乎以书籍投诸火○光曰斯此也言诸儒之所以见阬于秦者亦以圣读庸行好横议以非世故秦人深疾之并其书焚之若使秦之法遂行于世则圣人之道絶矣】或问人何尚曰尚智【秘曰仁义礼信非智不行易曰智崇礼卑】曰多以智杀身者何其尚曰昔臯陶以其智为帝谟杀身者逺矣【咸曰谟谋也臯陶为士与帝舜谋其治道何杀身之有○光曰陶音遥】箕子以其智为武王陈洪范杀身者逺矣【咸曰洪大也范法也周武王既杀纣以箕子归作洪范言天地之大法后封于朝鲜何杀身之有○光曰饰智为邪贪利徇名则杀身用智明道时然后言何害之有】仲尼圣人也或劣诸子贡【秘曰叔孙武叔陈子禽皆有是言】子贡辞而精之然后廓如也【精明○咸曰论语云叔孙武叔语大夫于朝曰子贡贤于仲尼子服景伯以告子贡子贡曰譬之宫墙赐之墙也及肩窥见室家之好夫子之墙数仞不得其门而入陈子禽谓子贡曰子为恭也仲尼岂贤于子乎子贡曰君子一言以为知一言以为不知言不可不慎也夫子之不可及犹天之不可阶而升也此所以廓如】于戏【光曰宋吴本作乌呼今从李本于音乌戏火吴许宜二切】观书者违子贡虽多亦何以为慎哉【咸曰言无慎于子贡之明师道也○光曰李本慎作盛属下章今从宋吴本违子贡谓若老庄之徒不知圣人之道难知而不可及遂从而非之此观书者所宜慎也】成汤丕承也文王渊懿也或问丕承曰由小致大不亦丕乎【咸曰由七十里王天下○秘曰由小国而成王业孟子曰汤以七十里丕大也】革夏以天不亦承乎【咸曰顺天应人○秘曰革夏命以顺乎天书曰天命殛之承奉也】渊懿【秘曰问文王】曰重易六爻不亦渊乎【咸曰渊深也夫易极深研几】寖以光大不亦懿乎【咸曰浸渐也懿美也言三分天下有其二渐也决虞芮讼至武王卒成大勲光大也】或问命【秘曰世称修短之命】曰命者天之命也非人为也【秘曰天命寿天非人所为】人为不为命【咸曰夫可为者非谓之命】请问人为【咸曰问何以谓之人为】曰可以存亡可以死生非命也【是人为也○咸曰因善而生存因恶而死亡暴虎慿河之类非命也人为之○秘曰育之则存弃之则亡残之则死释之则生岂命也哉】命不可避也【秘曰天之降年有永有不永不可避也世以祈禳之术修炼之要徼望延永盖溺于贪生者为之也○光曰人事可以生存而自取死亡非天命也】或曰顔氏之子冉氏之孙【秘曰顔回冉耕皆早亡何也语曰冉伯牛有疾○光曰言顔渊冉伯牛非不知修人事而顔渊早天伯牛恶疾何也】曰以其无避也【咸曰言顔渊冉牛皆早亡者非其为之盖降年不永所谓天命不可以避也】若立岩墙之下动而征病行而招死命乎命乎【自诒伊慼○咸曰言若立夫岩墙之下以征病招死此自为之岂所谓命乎故礼不登髙不临深者也○秘曰处乎危崄动为病之征行为死之招岂曰命乎孟子曰知命者不立乎岩墙之下○光曰岩墙欹危欲崩之墙也】吉人凶其吉【秘曰吉人以吉为凶故能常吉诫慎之至也○光曰楚庄王以无灾为惧曰天岂弃忘寡人乎是得吉犹以为凶也】凶人吉其凶【秘曰凶人以凶为吉故至大凶不惩不劝之至也○光曰纣淫虐将亡灾异并臻而曰我生不有命在天是废人事而任天命得凶而以为吉也】辰乎辰【叹时逝也○咸曰日月所会谓之辰】曷来之迟去之速也【秘曰言时之难会也郭璞云辰亦时也】君子竞诸【进德修业欲及时也○秘曰君子无所竞必也为道亟于时也】謣言败俗【光曰李宋吴本謣皆作女耕切字书譻小声也○咸曰邪也音义曰天复本作謣音于妄言也今从之光谓妄言者不知而作惑乱后生故败俗也】謣好败则【光曰妄好非圣之书败先王之法】姑息败德【秘曰言小言也小言之败风俗小好之败法则苟安之败德本传曰虽小辩终破大道管子曰凡民之从上也不从口之所言从情之所好者檀弓曰细人之爱人也以姑息姑息苟容取安也○光曰姑且息休也宴安鸩毒故败德】君子谨于言【秘曰非法不言】慎于好【秘曰上好之则民为之】亟于时【秘曰亟急也不可苟安易曰君子进德修业欲及时也○光曰亟纪力切】吾不见震风之能动聋聩也【雷风非不烈不能动聋聩圣教非不服不能化顽嚚○秘曰帝尧在上不能化四凶○光曰聩五怪反言忘怠之人天所不能福】或问君子在治曰若凤在乱曰若凤或人不谕曰未之思矣曰治则见乱则隠【随时之义美之大者治见乱隠凤之德也○光曰见贤遍切旧本未之思矣曰治则见光谓曰衍字】鸿飞防防弋人何簒焉【君子潜神重之域世网不能制御之○秘曰乐圣髙迈小人安能制之○光曰故书簒作慕音义曰后汉书逸民传序引扬子作弋者何簒宋衷注云簒取也鸿髙飞防防虽弋人执缯缴何所施巧而取焉今簒或为慕误也光谓逆取曰簒】鹪明遴集食其洁者矣【遴集者类聚羣游得其所也鹪明非竹实之洁不食君子非道德之禄不居○咸曰遴行难也犹惮也明当为鹦鹪鹏南方神鸟似凤也言鹪明冲天而去惮集于世盖其食洁而然也此因上文称凤之在乱则隠故举鸿冥鹪洁以为之拟尔夫凤非竹实不食非梧桐不栖注以鹪明非竹实不食又以遴集为类聚羣游皆非矣夫鹪明为神禽当冲天逺去故下篇亦云鹪明冲天不在六翮乎此之谓也类聚羣游而集者常鸟尔安可谓食其洁哉○秘曰鹪明似凤南方神雀难于翔集盖非洁不食者也君子非其道不食其禄遴行难也○光曰鹪音焦遴良刄切音义曰説文曰东方发明南方鹪明西方鹔鷞北方幽昌中央凤凰又司马相如传云鹪鹏已翔乎寥廓之宇又乐纬曰鹪鹏状如凤凰光谓説文明及鹏皆古文凤字也凤鸟象形凤飞羣鸟从以万数故以为朋党字】凤鸟跄跄匪尧之庭【跄跄者步趾之威仪也言其降步于尧之庭非尧之庭则不降步也○秘曰治则见非尧之庭乎○光曰跄七羊切】亨龙潜升其贞利乎【贞正也利者义之和美龙潜升得正之和○光曰言龙之所以能亨者岂非以其有正利之德乎】或曰龙何可以贞利而亨曰时未可而潜不亦贞乎【得潜之正】可而升不亦利乎【得义之和】潜升在已用之以时不亦亨乎【行止不失其所得嘉之会○秘曰隠以正升以义用以时龙德之通也】或问活身【咸曰问何以安生其身】曰明哲【秘曰明哲以保其身】或曰童则活何乃明哲乎【咸曰言童防无知者亦能活何必明而哲○光曰言愚者乃所以全生若庄周论栎社支离防】曰君子所贵亦越用明保慎其身也【秘曰君子所以贵而异于童防者亦曰用明哲保慎其身也越曰也】如庸行翳路冲冲而活君子不贵也【咸曰庸愚也翳塞也冲冲多也言庸愚塞路多多而活者此所谓罔之生也幸而免君子不贵之○秘曰翳路言多也】楚两龚之絜其清矣乎【楚人龚君賔龚长倩○秘曰龚胜龚舍皆楚人也并著名节世谓之楚两龚汉哀市时俱为谏议大夫老焉不复仕莽以太子师友祭酒迎胜不食而卒言其絜中清矣】蜀庄沉冥【秘曰庄遵字君平蜀人也晦迹不仕故曰沉冥○光曰三辅决録曰君平名遵光谓沉冥言道德深厚人不能测】蜀庄之才之珍也不作苟见不治苟得【所谓沉冥也○光曰见贤遍切养诸内而晦诸外不苟徇名而求利】乆幽而不改其操虽隋和何以加诸【秘曰隐肆成都乆幽也虽隋侯之珠和氏之璧岂加于才珍哉】举兹以旃不亦宝乎【咸曰旃之也言举此诸德以议之庄亦宝也何隋和之有】吾珍庄也居难为也【人所不能非难如何○咸曰言居庄之道为难也○秘曰庄通厯数以才自居他人之所难○光曰吾所以重庄以其居身之道人难能也】不慕由即夷矣何毚欲之有【许由伯夷无欲之至既不可害亦不可利○咸曰言庄君平非慕许由即慕伯夷尔何利欲之能动○光曰宋吴本毚作利今从李本毚士衘切贪也】或问尧将让天下于许由由耻有诸【秘曰庄周列御冦之徒皆有是言未知信否】曰好大者为之也【秘曰好大言者为此无其实】顾由无求于世而已矣【秘曰由隠者也无所求于世其行止此耳】允哲尧儃舜之重则不轻于由矣【咸曰孟子曰天子不能以天下与人然则舜有天下者天与也尧崩三年之防毕舜避尧之子于南河之南天下诸侯朝觐者不之尧之子而之舜讼狱者不之尧之子而之舜讴歌者不讴歌尧之子而讴歌舜由此言之尧岂先让由而后舜哉故扬子谓尧以允哲之道禅舜岂轻之于许由也○秘曰询事考言三载乃命陟位是尧禅舜之重也○光曰儃与禅同蝉战切光谓信以尧禅舜之重为智则必不轻授天下于由矣】好大累克巢父洒耳不亦宜乎【累积也克胜也积大言以相胜○秘曰累刻犹累日也好大言而累日滋乆以至相传称巢父洗耳莫辨其伪不亦宜乎逸士传曰尧让天下于许由由逃之巢父闻而洗耳于河濵○光曰宋吴本克作刻洒作洗今从李本洒音洗】灵场之威宜夜矣乎【灵场神之坛灵坛所以为威可宜夜不可经白日○秘曰灵坛神之威施于莫夜则见悚虚诞累乆之説施于庸常则见信灵场犹灵坛也○光曰妄言可以欺愚不可以诬智】朱鸟翾翾归其肆矣【朱鸟燕别名也肆海肆也○咸曰周礼鸟氏司分盖燕也黒也周礼以黑鸟为燕此注以朱鸟为燕非谓矣朱鸟随阳之鸟谓鴈也鴈以时来时往何独燕哉肆非独海盖其南北所止之区肆○秘曰朱鸟鴈也翾翾飞貌肆其所止集之肆非归其肆伤时之言也南方朱鸟羽虫之长大戴礼云羽虫三百六十凤为之长是也○光曰翾许縁切音义曰朱鸟往来以时不累其身放肆自遂】或曰奚取于朱鸟哉曰时来则来时往则往【取其春来秋往随时宜也○秘曰时之治可来则来时之乱可往则往】能来能往者朱鸟之谓欤【不愆寒暑之宜能审去就之分○咸曰夫人知进而不知退知存而不知亡岂朱鸟之若哉○秘曰君子在治在乱若凤】或问韩非作説难之书而卒死乎説难敢问何反也【韩非作书説难是也而西入闗干秦王伏劒死云阳故曰何反○咸曰韩非时作孤愤五蠹説难之书十余万言人或传其书于秦秦王见之曰寡人得见此人与之游死不恨矣秦因急攻韩韩王始遣非使秦秦王方欲任用之而为李斯姚贾毁害之秦王以为然下吏治非李斯遗非药自杀注谓入闗干秦王伏劒死未知其据也○秘曰韩非韩之诸公子也作説难之篇本以知説之难而免于咎耳而竞下吏死于秦卒如其言何相反耶司马迁曰余独悲韩子为説难而不能自脱耳○光曰説音税】曰説难盖其所以死乎【咸曰言非徒知説难而不能行説难故所以死也○光曰宋吴本无其字今从李本探人心而求合则无所不至适足取死】曰何也曰君子以礼动以义止合则进否则退确乎不忧其不合也【咸曰犹孔孟方衲圎凿岂所以忧不合哉○秘曰用之行而舎之藏何忧之有○光曰确乎守正不移貌】夫説人而忧其不合则亦无所不至矣【秘曰夫不以礼义而惟以谈説伺主之顔色忧其不合则邪佞诡谲无所不至宜其死也】或曰説之不合非忧邪【咸曰言韩非忧説不合为非乎○秘曰或曰非谓韩非○光曰宋吴本作非忧説之不合非邪今从李本邪余遮切】曰説不由道忧也【咸曰言説人不以圣人之道此君子之所忧】由道而不合非忧也【讥本自挟诡愦以説秦○咸曰言説人以道而不合则犹仲尼去鲁孟轲舍梁何忧之有韩非则不然故所以卒死于説难也○秘曰説以道而不见用系乎时君已则何忧】或问哲曰旁明厥思【咸曰旁广厥凡也言凡所思虑广能明悟而归诸正者之谓哲○秘曰所思皆明也五行传曰明作哲○光曰欲知圣人之道宜广厥思】问行曰旁通厥德【动情不能得由一涂由一涂不可以应万变应万变而不失其正者惟旁通乎○咸曰言凡所立德广能通逹而贯诸道者之谓行○秘曰旁通其德而行之曰行易曰君子以成德为行日可见之行也○光曰欲行圣人之道宜广其德】
　　寡见篇【咸曰圣人之道嘉善而矜不能故明哲极矣宜矜乎未至者所以寡见之诲次之问明】假言周于天地【遐逺周徧○光曰李宋吴本假作遐今从汉书光谓假当作徧假】赞于神明【咸曰五经之防】幽横度絶于迩言【咸曰言幽深大之间纵横量度之制皆絶去近言始得诸正○秘曰赞于神明以通其幽周于天地以范其纵横制度絶去迩言○光曰横者言其广度犹度絶言其髙絶于近言言去之辽邈也】譔寡见【秘曰述圣人遐逺之言以悟浅近之惑○光曰疾世人蔽于近小而遗其逺大】
　　吾寡见人之好假者也迩文之视迩言之听假则偭焉【秘曰遐一本作假古字也我寡见人之好逺者惟迩文则视迩言则听至于论遐逺之道则背焉所谓舛驰者也偭背也离骚曰偭规矩而改错○光曰偭迩箭弥兖二切】或曰曷若兹之甚也先王之道满门【言此谈过也学先王之道者亦满门耳○光曰言学先王之道者所在满于师门不为少】曰不得已也得已则已矣【秘曰时有防试选补故学者不获已也如得已则各至其所至矣所至迩文迩言○光曰宋吴本作得已则至矣今从李本】得已而不已者寡哉【夫以防试而后学者为官也得不防试而好学者为己也为己之学也内为官之学也外外之与内由南之与北相去甚逺是以慨其少也○秘曰不为补试而不已于圣人之道者寡哉】好尽其心于圣人之道者君子也人亦有好尽其心矣未必圣人之道也【咸曰尽心于异端扬子所疾也○秘曰不入于韩庄则入于杨墨】多闻见而识乎正道者至识也【秘曰一槩诸圣】多闻见而识乎邪道者迷识也【君子多闻见而心愈真也小人多闻见而情愈伪也○秘曰学非而博】如贤人谋之美也诎人而从道【咸曰美善也犹仲尼夹谷之防屈齐侯去裔夷之乐从盟好之会○光曰诎与屈同如往也往就贤人谋之则彼将屈人之心以从正道】如小人谋之不美也诎道以从人【咸曰犹商鞅屈帝王之道从秦孝公以强国之术○秘曰谋为国君谋也】或问五经有辩乎曰惟五经为辩説天者莫辩乎易【惟变所适应四时之宜○秘曰天有五行六子十数三才备乎易】説事者莫辩乎书【尚书可论政事○秘曰二帝之德三王之业政事隆杀备乎书】説体者莫辩乎礼【咸曰事之体也○秘曰经三百仪三千各正其体者备乎礼○光曰礼主上下之体】説志者莫辩乎诗【在心为志发言为诗○秘曰四始六义发扬其志者备乎诗】説理者莫辩乎春秋【属辞比事之义○秘曰传体有三例情有五不失其理者备乎春秋○光曰明事理之是非】舍斯辩亦小矣【咸曰舍五经皆小説也○光曰宋吴本辩皆作辨今从李本】春木之芚兮援我手之鹑兮【春木芚然而生譬若孔氏啓导人心有似援手而进○咸曰芚犹盛也鹑犹美也○秘曰天气之春使羣木芚然而盛孔子之道使羣士翕然而兴援我手相与游处之鹑乎而安之鹑犹言淳也庄子曰圣人鹑居而鷇食尸子曰尧鹑居○光曰李本芚作芒今从宋吴本芚徒浑切援音爰】去之五百嵗其人若存兮【咸曰言去仲尼虽逺而其人如在○秘曰去孔子已五百年服行其道常如存在按孔子以鲁哀十六年卒至汉甘露元年子云始生凡四百二十八嵗后天凤五年子云卒去孔子凡四百九十八嵗言五百嵗者举其成数】或曰譊譊者天下皆讼也奚其存【秘曰今之学者譊譊然争讼其道之是非也何谓若存譊譊争声也○光曰李本讼作説今从宋吴本譊女交切】曰曼是为也天下之亡圣也久矣【其义虽存言天下无复能尊用圣道者乆矣○咸曰曼犹不也亡犹去也久犹逺也不是为犹徒是为也言譊譊者徒是为天下虽去圣人逺然其道尚存安能乱哉○秘曰曼无也今之学者无如是为之也以其去圣逾逺而不能自悟故也○光曰音义曰曼莫半切曼是为者言无能求其是者而从之天下之无圣人已乆矣故众説无所折衷相与争讼】呱呱之子各识其亲【秘曰无他知○光曰呱音孤】譊譊之学各习其师【秘曰但然其师而已非师则争班固曰安其所习毁所不见终以自蔽此学者之大患也】精而精之是在其中矣【咸曰赤子虽识亲因其爱而不知礼之序末学虽习师溺其説而不明道之正然苟能精而益精之则圣与杂其道当各辨于其中矣若秦仪荀孟皎然自殊○秘曰精是者是精之精非者非精之各在其中矣○光曰宋吴本是作各今从李本圣人之道布在方防贤者得其大不贤者得其小各得其一端而不能粹美若有人精心以求其是不离其中矣】或曰良玉不雕美言不文何谓也曰玉不雕璵璠不作器【秘曰璵璠寳玉也器圭璧书曰如五器卒乃复周礼曰玉作六器以礼天地四方○光曰璵以诸切璠符袁切】言不文典谟不作经【秘曰言之有文如天之有象易曰观乎天文以察时变观乎人文以化成天下仲尼祖述尧舜之文其典谟所以作经○光曰言文之不可以已虎豹之鞹犹犬羊之鞹】或问司马子长有言曰五经不如老子之约也当年不能极其变终身不能究其业【秘曰司马迁以儒者以六艺为法六艺经传以千万数累世不能明其学当年不能究其理故曰博而寡要劳而少功言道家以防约而易操事小而功多是谓不如老子之约也班固曰论大道则先黄老而后六经此其所蔽也】曰若是则周公惑孔子贼【秘曰果如是言则周孔非惑则贼矣】古者之学耕且养三年通一经【无训解故○光曰李本无经字今从宋吴本】今之学也非独为之华藻也又从而绣其鞶帨恶在老不老也【鞶大带也帨佩巾也衣有华藻文绣书有经传训解也文绣之衣服分明易察训解之书灼然易晓○秘曰鞶大带也帨佩巾也所以备物而为饰也言古之学者存其大体所以易也今之学者有经传章句如华藻绣鞶帨其文弥繁所以难也安在老易而不老难哉班固曰古之学者耕且养三年而通一艺存其大体玩经文而已是故用日少而畜德多三十而五经立也后世经传既已离博学者又不思多闻阙疑之义而务碎义逃难便辞巧説破壊形体説五字之文至于二三万言桓谭新论云秦近君能记尧典篇目两字之説至十万言但説曰若稽古三万言○光曰鞶音盘帨音税恶音乌鞶帨已是外饰又从而绣之言章句华多实少】或曰学者之説可约邪【疾夫説学繁多故欲约省之也】曰可约解科【言自可令约省尔但当使得其义防不失其科条○秘曰可以约解科之章句令不繁○光曰解科阙】或曰君子听声乎曰君子惟正之听【亦听尔但不邪】荒乎淫佛乎正沉而乐者君子弗听也【佛违也沉溺也学记曰其求之也佛子夏曰今君之所好者其溺音乎○光曰乐音洛】或问侍君子以博乎【秘曰博弈】曰侍坐则听言有酒则观礼焉事博乎【咸曰言君子坐则有正言饮则有正礼侍之者得听而观焉何事于博弈○光曰焉于防切】或曰不有博弈者乎【咸曰谓君子言礼之外岂无博弈之事乎○秘曰据论语有之】曰为之犹贤于已尔【今之所论自谓侍君子也○咸曰此文本连下句意未终不当于此注之兼注语大与正文不类颇失扬防弗敢削去解之于下】侍君子者贤于已乎【咸曰贤犹胜也言为博弈者但胜于无所用心而已尔夫侍君子亦止胜于无所用心而已乎言不然也○秘曰孔子曰饱食终日无所用心难矣哉不有博弈者乎为之犹贤乎已盖为庸常不学之人以小道谕之耳今侍君子岂贤乎已于博弈者哉○光曰已者止而不为】君子不可得而侍也【人师难逢也】侍君子晦斯光窒斯通【秘曰窒塞】亡斯有辱斯荣败斯成如之何贤于已也【咸曰言但患君子不可得而侍如得侍之有此诸益岂特胜于无所用心而已哉○光曰宋吴本有作存今从李本】鹪明冲天不在六翮乎【咸曰鹪明解见问明篇○秘曰翮翼之劲羽○光曰明亦当作朋】拔而傅尸鸠其累矣夫【拔鹪明之翼以傅尸鸠不能冲天适足以累耳谕授小人以大位而不能成大功也又言学小説不能成大儒○秘曰尸鸠鴶鵴也言以圣人之道使小人行之适足増其累耳○光曰累邻坠切小人儒窃圣人之道以自售适足以为其身之累耳】雷震乎天风薄乎山云徂乎方雨流乎渊其事矣乎【言此皆天之事矣人不得无事也天事雷风云雨人事诗书礼乐也○秘曰此皆天之行事者乎自然之理也道家流以无为无事为自然不知有为有事亦自然也徂往也方四方也○光曰天犹不能无事况在于人安得饱食终日无所用心】魏武侯与吴起浮于西河宝河山之固起曰在德不在固曰美哉言乎使起之兵每如斯则太公何以加诸【秘曰史记魏武侯曰美哉山河之固此乃魏之宝也吴起曰在德不在险昔三苗氏左洞庭右彭蠡德义不修禹灭之夏桀之居左河济右太华伊阙在其南羊肠在其北修政不仁汤放之殷纣之国左孟门右太行常山在其北大河经其南修政不德武王杀之由此观之在德不在险武侯曰善固险固也美哉是言使起兵法常以德为主则太公吕望何以加之○光曰李本作使起之用兵今从宋吴本惜起之用兵多尚狙诈不能充其言也】或问周宝九鼎宝乎【秘曰即禹贡金九牧所铸之鼎成王定于郏鄏故为周宝】曰器宝也器宝待人而后宝【道存则器不亡道亡则器不存○秘曰人君有德则鼎器为宝○光曰人能以休明之德取之则信可宝矣苟以奸回强暴而取之虽得九鼎奚足宝哉】齐桓晋文已下至于秦兼其无观已【咸曰孟子云仲尼之徒无道桓文之事者故此言其与秦皆无所可观也○秘曰二霸而后至于秦兼六国而有天下无所观焉已辞也○光曰言皆尚诈力不以其道而得之虽强大无足观也】或曰秦无观奚其兼【咸曰言秦无以可观则何以能兼有天下】曰所谓观观德也【咸曰言所谓可观者观其德尔秦何德之有】如观兵开辟以来未有秦也【秦以兵兼而不以德莽以诈篡而不以道言秦兵之无可观则莽之篡不言可知○咸曰此正文之意似止论秦兵之由而注兼王莽亦犹蛇足矣且云莽以诈篡不以道夫岂有以道篡人哉甚非谓焉○秘曰贾谊曰秦有余力而制其弊追亡逐北伏尸百万流血漂橹兵之盛也○光曰自古未有能以兵力独兼天下如秦者】或问鲁用儒而削何也【扬子贵儒学而贱兵强鲁国常为齐楚所侵故讥问之○秘曰削土国弱也○光曰儒必言益人之国何鲁多儒而日削弱】曰鲁不用儒也昔在姬公用于周而四海皇皇奠枕于京【皇皇归美安枕而卧以听于京师○秘曰皇皇美也奠定也定枕犹言安枕也四海皇皇美盛安枕无虞归仰于京师○光曰四海既平则王者安枕于京师】孔子用于鲁齐人章章归其侵疆【秘曰章章宜为慞慞盖古通用也慞慞惧也鲁定公十年与齐景公为夹谷之会孔子摄相事景公惧遂归所侵鲁郓讙隂之田】鲁不用真儒故也【秘曰齐人归女乐季桓子使定公受之三日不朝孔子行言不听用孔子故也】如用真儒无敌于天下安得削【万物将自賔○秘曰孔子使鲁安行王道而诸侯强者霸业而已是无敌于天下】浩浩之海济楼航之力也【济渡也言渡大海在舟船兴大治在礼乐○光曰济谓所以得济】航人无楫如航何【秘曰济巨航者大海也如无楫柁之利以翼之其如航何犹富大国者众民也如无礼乐之其以治之其如国何○光曰海以喻艰难航以喻国航人以喻儒楫以喻势位】或曰奔垒之车沉流之航可乎【言治国及修身者如车奔舟覆故欲救之秘曰车之奔败航之沉溺○光曰奔垒谓马惊逸抵敌垒者可谓可救乎】曰否【咸曰言用奔沉之车航则不可○秘曰不可也】或曰焉用智【夫智者贵能解患救难也今有患难不能解救故曰焉用智】曰用智于未奔沉【言奔沉吾犹人也必也使无奔沉秘曰智者用于未然之前○光曰制治于未乱保邦于未危】大寒而后索衣裘不亦晚乎【御灾在于未发思患在乎预防○光曰言不足以为智】乘国者其如乘航乎航安则人斯安矣【航倾则人危法乱则国亡○秘曰航安则其流安矣国安则其人安矣】惠以厚下民忘其死【咸曰言君以恩惠厚养其下则民忘其死以报之】忠以衞上君念其赏【咸曰言臣以忠劳衞翼其上则君思行其赏以及之○秘曰言速报之効也】自后者人先之自下者人髙之【欲上必以其言下之欲先必以其身后之处上而民不重在前而民不害】诚哉是言也【秘曰谦之尊也○光曰言志不在于取而自得之乃可贵也】或曰羊防利而国用足盍防诸【秘曰汉武以桑羊领大农尽管天下盐铁尽笼天下货物而均输平准之一嵗之中帛五百万匹人不益赋而天下用饶故曰国用足】曰譬诸父子为人父而防其子纵利如子何【有若讥十二之税扬子贬防利之例○秘曰子足父孰与不足】卜式之云不亦匡乎【秘曰匡正也时大旱卜式曰独请烹羊天乃大雨式之所云不亦大正之乎】或曰因秦之法清而行之亦可以致平乎曰譬诸琴瑟郑衞调俾防因之亦不可以致箫韶矣【秘曰秦毁灭礼义专任刑法譬如琴瑟作郑衞之调而使防因以鼔之不能致正声矣言惨酷之法不可以致和平也韶舜乐也晁错曰秦法令烦惨刑罚暴酷防曰箫韶九成凤皇来仪○光曰调徒吊切言必应更张】或问处秦之世抱周之书益乎【咸曰李斯上言请史官非秦记皆烧之所不去者医药卜筮种树之书故时独得存其周易而已此抱周书者盖易也言人有居秦之世独抱周之易可益乎○秘曰周之书若周礼周乐周书周颂周易春秋之类传曰韩宣子适鲁见易象与春秋曰周礼尽在鲁矣】曰举世寒貂狐不亦燠乎【貂狐之裘于体温燠○咸曰言貂狐一裘于体虽燠不能救天下之寒周易一经于时虽存不能胜天下之暴○秘曰举世方寒服貂裘狐裘之衣亦可以御寒而回燠犹秦世之酷抱礼义之敎亦可以渐回正治○光曰天下无道而独得先王之术可以自治矣】或曰炎之以火沃之以汤燠亦燠矣【言秦烧诗书坑儒士于汤火之中但苦太热耳此谓或人戏嘲扬子辞○秘曰何必貂狐之为燠若用汤火亦燠矣犹言何必周书之为治若用刑法亦可治矣○光曰言用秦之法以治秦之民亦孰敢不从】曰燠哉燠哉时亦有寒者矣【叹其秦之无道也时亦有寒者谓四皓隠居尸子避地斯皆清凉其身不燠秦之汤火○秘曰叹汤火之燠非所谓燠也天时自有大寒矣○光曰言虽不得已一时暂从而中心不服终致乖乱】非其时而望之非其道而行之亦不可以至矣【天由其时人由其道非时之夏望之不可见非道之正行之不可至○秘曰非其夏时而以汤火望其燠非其正道而以刑法行其政至治不可以至矣言秦法一时之利非素治也○光曰用秦之法以求治犹冬而望生春而望获之燕而南适楚而北终不能致】秦之有司负秦之法度【秦法酷矣吏又毒之○秘曰秦之法度本以刑罚决断为本而秦之有司乃以惨酷为能是负其法度矣刑法志曰秦专任刑罚躬操文墨昼断狱夜理书自程决事曰县石之一○光曰秦法虽酷亦志在于求治而有司又为文巧以乱之】秦之法度负圣人之法度【秘曰圣人以礼义为法度是负之矣】秦宏违天地之道而天地违秦亦宏矣【咸曰言天地以生育为本秦以杀戮为本是违天地亦大矣秦欲以万世君之天地止以二世灭之是违秦亦大矣○秘曰天地生五行之性而仁义礼智信备矣秦毁灭之专任刑法是大违天地也秦自以为闗中之固金城千里子孙帝王万世之业也止二世而亡是天地违秦亦大矣刑法志曰秦始皇兼吞战国遂毁先王之法灭礼谊之官】







　　扬子法言卷五
<子部,儒家类,扬子法言>
　　钦定四库全书
　　扬子法言卷六
　　晋李轨　唐柳宗元　　注
　　宋　宋咸呉秘司马光　重添注
　　五百篇【咸曰矜其未至而诱之自非圣人则孰能与于世故五百之义次之寡见】
　　圣人聪明渊懿继天测灵【咸曰灵万灵也言天有泰否圣有出没皆不常然故圣人之岀没继天道之否泰所以测济万灵者也○秘曰神灵】冠乎羣伦经诸范【范模○咸曰伦品也范犹制度也言圣人之生冠于羣品经纬以制度而为天下利○秘曰至圣之着存乎轨范○光曰圣人以聪明深美之徳继成上天之功测知神灵之理首出羣类立之法度以为万世之常道】譔五百【秘曰麟鳯不常出圣人不常生或如三辰之并照或如一天之独乆能存其道则墙奥可量哉○光曰明圣人之道】或问五百嵗而圣人出有诸【孟轲史迁皆有此言○秘曰赵岐言五百嵗圣人一出天道之常也】曰尧舜禹君臣也而并【光曰并世】文武周公父子也而处【光曰同处】汤孔子数百嵗而生【光曰汤上距禹下距文王孔子上距周公皆数百嵗】因往以推来虽千一不可知也【千嵗一人一嵗千人不可知也○秘曰尧舜禹三圣相并后数百年始生汤文武周公三圣同处后数百年始生孔子先则比年而三圣后则逺年而一圣因往以推来虽千年一圣亦未可知也夏后氏有国四百三十二嵗而汤兴周有国五百七十二嵗而孔子生】圣人有以拟天地而叅诸身乎【禀天地精灵合德齐明是以首拟天腹拟地四肢合四时五藏合五行动如风雷言成文章也○咸曰夫天地之道或防而通或否而塞防则万物阜否则万化阏弗一而常也夫圣人之道或生而出或亡而絶出则万物遂絶则万化灭亦弗一而常也是故天地不常秦亦不常否圣人不常出亦不常絶杨子因上论圣人之生有以合天地之化遂为之言尔注以别为一义且云首拟天腹拟地以形体解之甚失扬防矣夫人之冇血气形体首圆象天足方象地至于肢藏各有所法虽庸愚者皆然岂独圣人哉学者宜辨之○秘曰圣人有以拟法天地而叅乎言行也管子曰圣人若天然无私覆也若地然无私载也礼曰譬如天地之无不持载无不覆焘皆言圣人之道也○光曰言德与天地叅者则为圣人无疏数之期也】或问圣人有诎乎【咸曰问有所诎身之事○光曰诎与屈同】曰有曰焉诎乎【咸曰焉安也言安所诎】曰仲尼于南子所不欲见也【秘曰南子卫灵公夫人也孔子本不欲见也】于阳虎所不欲敬也【秘曰阳虎阳货为季氏家臣专鲁之政孔子本不欲敬也】见所不见敬所不敬不诎如何【秘曰孔子见其本不欲见者欲使灵公行治道也敬其本不欲敬者如有用我者吾其为东周乎是欲诎身以行道语曰子见南子又曰时其亡也而往拜之】或曰卫灵公问陈则何以不诎【秘曰不诎谓不顺从灵公而对以爼豆之事○光曰陈直刄切】曰诎身将以信道也如诎道而信身虽天下不可为也【仲尼之敬阳虎杨子之臣王莽所诎形也于神何时挠哉诸如此例学者宜识其防○咸曰信读如屈伸之伸言见南子阳虎是身也虽诎之可矣于道何损对灵公是道也将诎之可乎虽得天下不当为矣故孔子曰君子之行已可以诎则诎可以伸则伸杨子之于事莽亦斯之谓乎○光曰信与伸同虽利之以天下犹不可为诎道伸身之事】圣人重其道而轻其禄众人轻其道而重其禄圣人曰于道行欤众人曰于禄殖欤【圣人以行道为务凡人以禄殖为先○光曰殖丰多也】昔者齐鲁有大臣史失其名【以道事君不可则止为大臣也史失其名者不书其名也】曰如何其大也曰叔孙通欲制君臣之仪徴先生于齐鲁所不能致者二人【髙帝时叔孙通为奉常欲制君臣之礼乘乱之余权时之制不合圣典虽尽其美未尽其善故不能致之○秘曰叔孙通为汉髙起朝仪召鲁诸生三十余人鲁有两生不肯行曰又欲起礼乐礼乐所由起积德百年而后可兴也吾不忍为公所为不合古吾不行公往矣毋污我通笑曰若真鄙儒也不知时变迁固二史皆曰鲁有两生而杨谓齐鲁岂其接近而言哉○光曰先生谓宿儒】曰若是则仲尼之开迹诸侯也非邪【咸曰开谓开布其迹于诸侯之国○秘曰若以二生为是则仲尼欲行教于诸侯非欤开开説其君臣之义迹迹述其礼仪之制○光曰或难杨子以齐鲁二生知道不行而不起为是则仲尼之歴聘为非邪】曰仲尼开迹将以自用也【欲行其道制素法也○秘曰欲行已之道合于圣人之法】如委已而从人虽有规矩凖绳焉得而用之【咸曰规矩凖绳犹制度也言委已而从人则虽有制度不得专而用之故二人所以不至也如孔子则不然○秘曰通制汉仪得堕时之义而杨独许此二生者盖善其恶叔孙之面谀而杂用秦仪且欲自明扬之志不随莽改作也○光曰二生所守三王之礼而叔孙通阿谀希世杂用秦仪若起则当委已而从之安得自用其道也】或问孔子之时诸侯有知其圣者欤曰知之曰知之则曷为不用曰不能曰知圣而不能用也可得闻乎曰用之则宜从之【秘曰用其人当从其道】从之则弃其所习【光曰习谓故常所安】逆其所顺【光曰顺谓情志所欲】彊其所劣【光曰彊其亮切劣谓彼所难能】捐其所能【咸曰夫子所习者正彼所习者不正故当弃之夫子所顺者道彼所顺者非道故当逆之夫子所劣者非彼所劣者是故当彊之夫子所能者德彼所能者不德故当捐之○秘曰既从圣人之道则诸侯习其异闻者弃之顺非而泽者逆之劣于仁义者彊之以攻战聚敛为能者捐之是之谓能用之○光曰捐与专切能谓心所素有】冲冲如也【光曰心相逆鬭之貎】非天下之至德孰能用之【咸曰冲冲犹多也言诸侯如是者多矣安能用之○秘曰当时诸侯冲冲然非有天下之至德至道谁能用之哉○光曰李宋呉本皆无德字音义称天复本有之今从之至德谓至明之德也】或问孔子知其道之不用也则载而恶乎之【欲知载道术何所之诣○秘曰何所之乎○光曰恶音乌】曰之后世君子【许来哲秘曰与诸后世之王者礼运曰禹汤文武成王周公由此其选也此六君子者未有不谨于礼者也○光曰俟后之圣贤必有能用其道者】曰贾如是不亦钝乎【言畜货以遗后畜道俟将来是迟钝○秘曰譬如贾之不售○光曰贾音古言行道者贵于及身乃载以遗后世譬诸为贾求利者如此不亦钝乎】曰众人愈利而后钝【咸曰邪道苟合久而益非○秘曰行一切之利不可经世】圣人愈钝而后利【咸曰正德不偶乆而益光○秘曰初不苟合乆而利博○光曰言利愈近则愈小愈逺则愈大】闗百圣而不慙【秘曰闗犹言管也荀子曰天下之道管是矣百王之法一是矣杨倞曰管枢要也○光曰孔子之道虽经百圣不可易】蔽天地而不耻【咸曰蔽犹塞也言道塞于天地而无所愧○光曰蔽当作弊终也】能言之类莫能加也【秘曰自生民以来未有如夫子也○光曰为众説郛】贵无敌富无伦【光曰尧舜所不能逾】利孰大焉【秘曰他贵以位而富以财圣人贵以道而富以教无伦敌矣利及万世非大而何○光曰范围天地曲成万物】或曰孔子之道不可小欤【嫌孔子大其道故当其时不能见用】曰小则败圣如何【秘曰小道害圣如之何可小○光曰音义曰天复本无如何字今从李宋吴本】曰若是则何为去乎【咸曰言不见用则已何去鲁去衞之为乎○光曰道既不可小则所如不合何必去父母之邦】曰爱日【秘曰欲及时急于行道】曰爱日而去何也【咸曰言欲及时施道则止鲁可矣何去之○秘曰去鲁○光曰留鲁而化之则收効弥逺】曰由羣婢之故也不听正谏而不用噫者吾于观庸邪无为饱食安坐而懕观也【齐人归女乐季桓子受之三日不听朝政谏而不用于是遂行○咸曰孔子相鲁齐人惧而欲败其政选齐国中女子好者八十人皆衣文衣而舞容玑文马三十驷以遗鲁君季桓子语鲁君为周道游观终日怠于政事子路曰夫子可行矣孔子曰鲁今且郊如致膰乎大夫则吾犹可以止桓子卒受之三日不听政郊又不致膰爼于大夫遂行而师已送之曰夫子则非罪也孔子曰吾歌可乎歌曰彼妇之口可以出走彼妇之谒可以死败优哉游哉聊以卒嵗师已反歌桓子曰孔子亦何言师已以实告桓子曰夫子罪我以羣婢故也不听正当作不听政字之误也雉噫犹歌叹之声梁鸿五噫之类也庸邪谓女乐也言仲尼所以雉噫然歌之而去者盖不能饱食安坐懕观庸邪之乐欲爱日汲汲于施道也○光曰宋吴本作不用雉噫者今从李本无雉字正与政同懕一塩反季桓子受齐女乐不听政孔子谏不用乃叹曰吾为大夫岂可坐观其政乱民困邪故去之佗国观庸阙】由此观之夫子之日亦爱矣【惜寸隂○光曰知已道必不行于鲁故汲汲去之他国】或曰君子爱日乎【秘曰君子必如夫子爱日乎】曰君子仕则欲行其义居则欲彰其道【秘曰仕则欲道之行居则欲道之着○光曰居处不仕】事不懕教不倦焉得日【日不暇给○咸曰言不废一晷安得余日而爱之】或问其有继周者虽百世可知也秦已继周矣不待夏礼而治者其不验乎【秘曰孔子言殷因于夏礼周因于殷礼三代损益相因若循环而继周者宜复用夏礼矣秦不用而治是圣人之言无验乎】曰圣人之言天也【咸曰圣人之所言者天命也如五运正统者尔故能相因而损益】天妄乎【秘曰圣人之言天意也圣言不验岂天或妄乎无妄也言暴乱者非天意也○光曰圣人之言譬如天天运行有常岂妄动乎】继周者未欲泰平也【咸曰妄忘也天似未欲天下之平而忘乎命圣人以继周故秦非正统偶因暴而得之也○秘曰秦不用三代之礼是未欲太平也】如欲泰平也舍之而用佗道亦无由至矣【暴秦之继周王莽之簒汉臧获犹将悼之贤者能无慨叹乎○咸曰佗道谓邪道指秦政也言天如欲天下之平则舍秦而立用圣人矣用圣人则秦之邪道亦无由至矣今注辞殊不据文释之但引王莽比秦似非正文之意夫王莽簒也而秦并天下其可谓簒邪秦与王莽暴则同矣而其所取异焉○秘曰如秦之意亦欲泰平也舍礼而用刑法亦无由至也】赫赫乎日出之光羣目之用也浑浑乎圣人之道羣心之用也【秘曰羣目非日光无以辨色羣心非圣道无以表正○光曰浑户昆胡本二切目因日光然后能有见心因圣道然后能有知浑浑广大疏通之貎】或问天地简易而圣人法之何五经之支离【嫌难了○咸曰支离犹委曲也○秘曰支离犹言分散也各有科条分散而难通○光曰支离犹扶疎繁多之貎】曰支离葢其所以为简易也【支离分别之而后朗然事得简易○秘曰五经分散各有科条使人防波讨源然后知圣人之道法天地之简易也】已简已易焉支焉离【既简既易乃是混茫之初焉支焉离言不可了也○咸曰言天地之道辟阖舒是亦先委曲经营而后至于无为五经之文浩博秘奥亦先委曲分别而后至于易了如其已自简已自易则安用支安用离○秘曰已逹圣人之道何支离之有○光曰道之未明故支离以明之道之既明则坦然简易安用支离也言经者所以明道既明则经不繁矣】或曰圣人无益于庸也【秘曰庸用也老子有絶圣弃智之言故曰无益于用据汉尚黄老而司马谈班固之徒各称老严之妙而诋訾圣人是以或人问难多此类也】曰世人之益者仓廪也取之如单【有时而尽○光曰仓廪虽于人有近益而所藏不多】仲尼神明也小以成小大以成大虽山川邱陵草木鸟兽裕如也【学其道者大小各随其本量而取足○秘曰神者所以用乾坤六子而生万物者也圣人之道神明之道也得其小大各有所成而无所穷尽裕如也○光曰神明造化也生物无穷裕如有余貎】如不用也神明亦末如之何矣【神明有所不及圣人有所不训○秘曰如有固背之而不用亦犹草木鸟兽斸之齧之使不得遂其生虽神明亦无如之何也○光曰顽石朽木造化所不能移昬君愚人圣人所不能益】或问圣人占天乎曰占天地【言能占之○秘曰孔安国曰无事不通谓之圣○光曰仰观象俯观法】若此则史也何异曰史以天占人圣人以人占天【圣人以人占天者先乎天也史以天占人者后乎天也大圣先天而天不违良史后天而奉天时知其所先后则天人之情得矣○秘曰以天占人者观天以见人事也以人占天者因人以知天意也○光曰史考察象数知人事之吉凶圣人修人事知天道不能违】或问星有甘石何如【秘曰或人复问史之尤著者善于占星晋志曰诸侯之史齐有甘德魏有石申夫皆掌着天文各论图验其巫咸甘石之説后代所宗】曰在德不在星德隆则晷星星隆则晷德也【咸曰晷影也犹影蔽之也隆尚也言隆尚于德则影蔽星晷隆尚于星则影蔽德业○秘曰晷规也星之妖瑞不虚发应有德无德之隆盛亦规德而已○光曰晷影也影从形者也德崇则星从而祥星崇则德从而壊】或问大人曰无事于小为大人【贤者志大之谓○秘曰小小道】请问小曰事非礼义为小【尚志在乎礼义大人之事备矣○光曰治礼义则余无不治者所以为大】圣人之言逺如天【天悬象着明而人不能察圣人设教施令而人不能究】贤人之言近如地【山川泽田之形可得而鉴○光曰天髙逺不可及地虽近亦承天而时行】珑其声者其质玉乎【玉之珑其声亦犹君子清玲其德音○秘曰谕逺近之美孟子曰玉振也者终条理也○光曰珑宋吴本作珑今从李本珑卢红切音灵质美则声清德充则言善】圣人矢口而成言肆笔而成书【矢正也肆操也○秘曰矢放也肆恣也放口恣笔动成典训尔雅曰矢弛也郭云弛放】言可闻而不可殚书可观而不可尽【性与天道○秘曰所以逺如天○光曰圣人纵心所欲皆合于道不可殚尽言深逺也】周之人多行【贵尚德义仁人得行其道○咸曰正文但云周之人是统言众人矣而注为仁人得行其道况众人者非能行道若以为仁人则又与正文相反非扬防也此盖言周盛王道禁网疏阔商贾之人皆得谤议于市故众人略无讳忌所行皆可尔】秦之人多病【道屈沉也○咸曰以道屈沉为病又非为众人安有道可沉哉此言秦法刻密偶语者弃市所忌甚多众庶之人无措手足动则见病尔】行有之也病曼之也【行有之者周有德也病曼之者秦无道也○咸曰注殊不解行有之病曼之之义但云周有德秦无道即未知行有之病曼之果何语邪甚非谓矣夫行有之者谓他人所敢行天下或有之或无之惟周之人所敢行者天下皆有之言多也病曼之者曼长也言他人所病者或作之或愈之惟秦之人所有病者天下长然言无愈时也○秘曰曼无也多行乐于事业而不壅也多病困于刑罚而不苏也周人所以多行者由君存而有之也秦人所以多病者由君视之如无也刑法志曰秦用商鞅连相坐之法造参夷之诛○光曰行下孟切曼莫半切周人多贤行者有圣人之道以教之也秦则无无之故多疵病】周之士也贵【道泰业隆故尊贵○咸曰言周弃邪用贤为贵　秘曰周之士以德行道艺而升之所以贵○光曰闲于礼乐故可贵】秦之士也贱【道否人卑故穷贱○咸曰言秦弃贤用邪故贱○秘曰秦之士以刑法而责成之所以贱○光曰习于刑名故可贱】周之士也肆【肆放任意而道义行○咸曰古者天子听政公卿至于列士皆得献诗以谏言周无所忌故臣下皆得肆纵直言○秘曰肆犹纵恣也纵行公道○光曰优游仁义之间】秦之士也拘【拘制曲从不肆正道○咸曰此谓秦以忠谏为妖言或皆族之故臣下无敢议事而拘忌○秘曰拘拘束于法○光曰动为文罔所制】月未望则载魄于西【载始也魄光也载魄于西者光始出于西而渐东满○光曰魄当作朏明也明始于西以渐变魄】既望则终魄于东【光稍亏于西而渐东尽○咸曰按周书召诰曰惟丙午朏传云朏明也月三日明生之名康诰曰惟三月载生魄传云三月始生魄月十六日明消而魄生是则朏为明魄为晦矣夫月未望者即始生明之时也正文宜曰月未望则载朏于西夫月既望者即始生魄之时也正文故曰既望则终魄于东今未望亦言魄盖字之误也而注文随误强解以魄为光恐失其义○光曰明在于东成魄之终】其遡于日乎【遡迎也言为人臣终始盛衰向迎其君如月迎日天理然也○咸曰遡向也夫日行迟一嵗而周天月行速一月而周天故月之行终始皆向日也非有迎日之义其上下之时行度近日所以光损而未盛及夫月十五日其行度逺而与日相对望所以光满而明也犹臣之近君则威损逺君则势盛扬子上言周秦之士故因论日月之分以明君臣之道当然而秦不然也○光曰遡音素月迎日而有光犹臣赖君而有功】彤弓黸矢不为有矣【以谕有君而无臣○咸曰周之制诸侯得赐弓矢然后专征伐故平王东迁晋文侯有安定之功遂赐彤弓一彤矢百玈弓百玈矢千也此言秦之士贱而拘颇失君臣之道则安所用忠而得赐于彤玈弓矢哉故曰不为有矣注谓以谕有君兼臣不连上文失之也○光曰黸落胡切与玈同彤弓玈矢人臣之上赏也人臣不得君之任使安能有功故虽受彤弓玈矢之赐未可自谓已功恬而有之也晋平公问齐桓之霸君之力乎臣之力乎师旷曰管仲善断割隰朋善煎熬賔胥无善齐和羮已熟矣奉而进之而君不食谁能彊之亦其君之力也乐羊防中山返而论功魏文侯示之谤书一箧乐羊再拜稽首曰此非臣之功君之力也】聆德前世清视在下鉴莫近于斯矣【执古以御今御今以古则殷鉴不逺○咸曰聆听也前世谓周秦也下谓士庶也言后之为君者辨听周秦之防阔刻密明视臣庶之行病拘肆则为鉴之道无近于此矣○光曰李本聆德作聆听今从宋吴本前世不可见故云听臣民今在下故云视】或问何如动而见畏曰畏人何如动而见侮曰侮人【祸福无门惟人所召○咸曰郑康成云心服曰畏此言畏犹心服而畏敬之也故畏敬于人则人亦畏敬之慢侮于人则人亦慢侮之】夫见畏与见侮无不由己【我欲仁斯仁至矣】或问礼难以彊世【言礼事至难难以彊世使行○光曰彊其两切下同世人皆苦礼之拘难以彊之】曰难故彊世【秘曰礼者君子之所好而世俗之所难也以其难故彊之使过者俯而就之不及者跂而及之○光曰以其难故彊使遵之】如夷俟倨肆羁角之哺果而防之奚其彊【咸曰夷俟倨肆皆骄倨之谓也羁角犹总角也传曰贵不期骄而骄自至是夷俟倨肆不学而能人所易也总角之童哺防其果亦易之也设于礼道不难如骄防之易则安用彊教于世哉○光曰夷俟若原壤者凡剪发男角女羁谓防子也人之箕倨骄慢及防子防果皆其情所欲何必彊也】或性或彊及其名一也【性者天然生知之彊者习学以至也虽为小异功业既成其名一也○咸曰性者言人之性自然而好礼也彊者言人之所难用使而为礼也性与彊既皆由礼是其为名于行礼同也盖因上文彊礼之论故于此诱之尔注以生知习学之义别为一叚解之非谓矣○光曰人或性安于礼或自彊以从礼及其成名一也】见弓之张兮弛而不失其良兮【弛合】或曰何谓也曰擏之而已矣【弓良在擏格人良在礼乐○咸曰周礼谓擏为正弓之器也言弓之一弛一张而不失其良者以有擏正之也人之一动一静而不失其善者以有礼制之也此亦因上文而为之言○光曰擏居影切】川有防器有范见礼教之至也【川防禁溢器范检形以喻礼教人之防范也以旧防为无所用而壊之者必有水败以旧礼为无所用而去之者必有乱患也○秘曰川无防则水为害器无范则人废业礼教失则祸乱生王制曰用器不中度不鬻于市】经营然后知干桢之克立也【干桢筑墙版之属也言经营宫室立城郭然后知干桢之能有所立也建宗庙立社稷然后知礼乐之能有所成也】庄扬荡而不法【咸曰庄周扬朱之道放荡而非法】墨晏俭而废礼【咸曰墨谓墨家也司马迁曰墨者俭而难遵晏谓晏婴也礼曰晏子祀其先人豚肩不掩豆澣衣濯冠以祭是皆不中礼也】申韩险而无化【秘曰申不害韩非之法伤于险而无教化】邹衍迂而不信【迂逥不可承信○咸曰邹衍之术推天地未生及海外山川之事迂诞而不可信也】圣人之材天地也【覆载与天地合其德○秘曰不可逾也○光曰无不覆载】次山陵川泉也【次圣者大贤也髙显如山陵通润如川泉○光曰得天地之一端佐天地以育物】次鸟兽草木也【区别各有所长○咸曰班固分人为三等演而成九品扬亦以人分较为三等矣上圣人如天地也中贤人如山陵川泉也下庶人如鸟兽草木也夫人之不学以勉为贤则鸟兽草木之流矣有防哉扬子之言○秘曰众人也语曰譬诸草木区以别矣马融曰言大道与小道殊异譬如草木异类区别言学当以次○光曰依于山陵川泉以自生所得弥小】
　　先知篇【咸曰圣人之哲动则先知故次之五百】
　　立政鼓众动化天下莫尚于中和【光曰鼔谓鼔舞】中和之发在哲民情【哲智○秘曰五行传曰哲知也中和之发则民之情伪无不先知中庸曰喜怒哀乐之未发谓之中发而皆中节谓之和中也者天下之大本也和也者天下之逹道也致中和天地位焉万物育焉○光曰哲当作晢晢明也言将发中和之政在先明民情】譔先知【秘曰圣人逹于事几吉之先见故能成天下之化○光曰论为政之道】
　　先知其几于神乎【几近也神以知来探未兆也逆识先知近于神也○光曰几音机下同】敢问先知曰不知【答以不知者神悟则先知非问之所及○秘曰知之其神乎】知其道者其如视【举目便见】忽眇緜作昞【眇緜逺视○咸曰忽轻也眇细也緜逺也昞谓炳然光明也此言先知之道临事则悟如明目之视忽轻眇细緜逺之物皆炳然而见也注从其如视隔为一句复以眇緜为一事释之颇失其义○光曰宋吴本昞作炳今从李本音丙阙】先甲一日易后甲一日难【甲者一旬之始已有之秘也先之一日未兆也后之一日已形也夫求福于未兆之前易救祸于已形之后难○咸曰甲者教令之始也夫明王之道先令后刑故先甲一日以昭而示之也示之而虽犯犹宥之故曰先一日易也后甲一日以广而谕之也谕之而尚犯则犯之故曰后一日难也○秘曰周礼县治象之法于象魏使万民观治象挟日而敛之郑司农云从甲至癸谓之挟日凡十日是以易称先甲三日先庚三日皆为申命令之义夫干有十日自甲至癸皆挟日之义而易独取甲庚者以甲木主仁而示其寛令也庚金主义而示其严令也今夫先见者察民未犯之前先一日申其令则其为治易也如当已犯之后后一日申其令则其为治难也○光曰并阙】或问何以治国曰立政曰何以立政曰政之本身也身立则政立矣【子帅以正孰敢不正】或问为政有几【几要也欲知为政善恶之要○秘曰请问其目】曰思斁【斁厌○咸曰言政善则人思慕之政恶则人厌苦之○秘曰斁厌也思斁二义而已○光曰斁音亦】或问思斁曰昔在周公征于东方四国是王【王匡○咸曰诗云周公东征四国是皇○光曰王当为匡诗传云皇匡也】召伯述职蔽芾甘棠其思矣夫【秘曰周公旦摄政三监管蔡商及奄之四国叛周公东征三年而归四国于是从王命也故东山二章言其思也诗云亦可畏也伊可懐也召公奭听讼于甘棠之下国人思其人美其树诗云蔽芾甘棠勿翦勿伐皆其思矣○光曰召实诏切芾非贵切夫音扶下同】齐桓公欲径陈陈不果内执袁涛涂其斁矣夫【伐楚虽美而御师不整故不敢令径○秘曰齐桓公既伐楚而欲径从陈陈不欲内之故执袁涛涂僖公四年左氏无斁之之文扬据公羊而言也公羊传曰涛涂谓桓公曰君既服南夷矣何不还师濵海而东服东夷且归桓公曰诺于是还师濵海而东大防于沛泽之中顾而执涛涂古者周公东征则西国怨西征则东国怨桓公假涂于陈而伐楚则陈不欲其反由己者师不正也不脩其师而执涛涂古之人讨则不然也○光曰内音纳】呜呼从政者审其思斁而已矣或问何思何斁【光曰何以致之】曰老人老孤人孤病者养死者葬男子亩妇人桑之谓思【为政如此人所思也○秘曰使人各得其所则见思矣】若污人老【污慢○秘曰污辱也○光曰污哀都切】屈人孤【屈穷○秘曰屈抑之】病者独【秘曰无所养】死者逋【秘曰见死者逋逃而不葬○光曰逃弃不葬】田亩荒杼轴空之谓斁【民厌苦也○秘曰使人各失其所则见厌矣】为政日新或人敢问日新【咸曰欲知其防】曰使之利其仁乐其义【咸曰使民以仁为利以义为乐则勤于进矣○秘曰博爱为仁则其利弥广合宜为义则其乐无穷○光曰仁义者显荣故利而乐之】厉之以名引之以美【咸曰以名誉而励劝之以美善而引导之则喜于行矣】使之陶陶然之谓日新【咸曰如是则民欣欣然无怠非日新而何○秘曰日日新○光曰陶陶喜为善之貎】或问民所勤【勤苦】曰民有三勤曰何哉所谓三勤曰政善而吏恶一勤也【光曰不能宣布称上志】吏善而政恶二勤也【光曰掣肘不得行其志】政吏骈恶三勤也【政君也骈并也○秘曰骈并也】禽兽食人之食土木衣人之帛【光曰衣于既切】谷人不足于昼丝人不足于夜之谓恶政【人君苑囿禽兽故谷人竭力于昼也土木衣绨锦故丝人竭力于夜也昼夜竭力而犹不足是故为恶政】圣人文质者也【因人才质刻而画之文而藻之○咸曰质者言世之质野如鸟兽草木然圣人因为礼乐制度以文饰之故有别也注谓因人才质刻而画之无乃不可乎○秘曰因其质而文之○光曰质者为政之大体也质既美矣又须礼乐以文之周书曰若作梓材既勤朴斵惟其涂丹雘】车服以彰之【车服等差辨彰贵贱○秘曰五车十二衣以彰之】藻色以明之【藻色轻重显明尊卑○秘曰文藻五色以明之○光曰藻色谓文物也彰明上下之体】声音以扬之【歌于管弦咏其德美○秘曰和鸾玉佩五音六律以扬之】诗书以光之【载其功德光照后世○秘曰颂载其德光显后世皆所谓文质者也】笾豆不陈玉帛不分琴瑟不铿钟鼓不耺吾则无以见圣人矣【言此诸礼存故得观圣人○秘曰耺钟鼓之声也耺与隠声相近隠訇皆声也此皆谓质野无文而已○光曰李本吴本耺皆作耺于粉切説文云耺有所失也音义曰天复本作耺音云耳中声也今从之言圣人事业皆在制礼作乐之中也】或曰以往圣人之法治将来譬犹胶柱而调瑟有诸曰有之【光曰言当随时制宜】曰圣君少而庸君多如独守仲尼之道是漆也【漆甚于胶○秘曰漆胶类】曰圣人之法未尝不闗盛衰焉【咸曰观其盛衰以为之防革○秘曰随时制宜】昔者尧有天下举大纲命舜禹【咸曰大纲犹大道也禅位于舜禹孟子所谓天与贤则与贤也○秘曰大纲皇纲也尧命舜舜命禹○光曰大纲谓天下之政】夏殷周属其子不胶者卓矣【卓逺○咸曰夏殷周属其子孟子所谓天与子则与子也○秘曰卓然可见○光曰属音烛】唐虞象刑惟明【法度彰矣○秘曰画象也何休曰孔子曰三皇设言民不违五帝画象世顺机三王肉刑揆象加汉文令曰盖闻有虞之时画衣冠异章服以为戮而民不犯○光曰扬子以象刑为画衣冠异章服也】夏后肉辟三千不胶者卓矣【二帝三王期于存公不恤私也○秘曰五刑之属三千○光曰辟步役切】尧亲九族恊和万国汤武征伐四克由是言之不胶者卓矣【人君之迹虽异随时顺宜其道一也○秘曰仲尼之道亦二帝三王之道也】礼乐征伐自天子所出【秘曰道之常也】春秋之时齐晋实予不胶者卓矣【礼乐征伐当由天子所出而春秋之时天子防弱齐桓晋文专命征讨然其所为皆尊王室故春秋公羊传文虽不予而实予之存于公正也○秘曰予与与同春秋之时齐晋得专征伐者盖前王与之尔僖四年传管仲曰昔召康公命我先君太公曰五侯九伯女实征之以夹辅周室周制诸侯有大功赐弓矢然后专征平王赐晋文侯彤弓一彤矢百黸弓一黸矢百实与者谓孔子删书而序文侯之命无所黜去则齐亦宜然也自汤武以上称由是言之明二霸之迹不可继也】或曰人君不可不学律令曰君子为国张其纲纪谨其教化【网之有纲纪犹君之有股肱也纲纪张则纲目正股肱良则庶事康】导之以仁则下不相贼莅之以防则下不相盗临之以正则下不相诈修之以礼义则下多德让此君子所当学也如有犯法则司狱在【执契而已○秘曰各有司存】或苦乱【苦患○秘曰或人以任有司苦患其紊乱】曰纲纪【纲纪然后纲目正○秘曰提其纲正其纪则有条而不紊○光曰自天子至于庶人上下相承如身使臂臂使指】曰恶在于纲纪【光曰恶音乌下同】曰大作纲小作纪【网赖纲纪君任辅佐○光曰天子为四方之纲诸侯为一国之纲卿大夫士各纪其职乱何自生】如纲不纲纪不纪【谓失纲纪之任】虽有罗网恶得一目而正诸【网无纲纪目不正君无股肱国不治○秘曰王者之教化也仁防礼义为其纲以紏之则百辟自正】或曰齐得夷吾而霸仲尼曰小器【秘曰管仲之器小哉】请问大器曰大器其犹规矩凖绳乎先自治而后治人之谓大器【夫以规矩凖绳而能使上下无猜者大器也大器者必笼沓羣疑之表莫得与之争量也管子相桓公不能以之自固三归反坫然后获安○秘曰规矩先自圆方凖绳先自平直然后能为器器出于是大器者也管子不知礼安能以礼正国哉】或曰正国何先曰躬工人绩【躬身也工官也言先正身以临百官次乃觉察其人考其勲绩也○光曰工巧则绩善工拙则绩恶言当先正其身然后正人】或曰为政先杀后教【光曰言当先使民畏威然后可教】曰呜呼【呜呼骇叹之声】天先秋而后春乎将先春而后秋乎【天道先春后秋以成嵗为政先令后诛以成治】吾见驹之步【驹蚍蜉子也】雉之晨雊也【雊鸣】化其可以已矣哉【感阳应节自然之化化之所感有自来矣○秘曰圣人之教化亦非强为之盖顺春秋自然之道先教不从而后刑焉圣王奉若天道牧之而已譬如螘之能行雉之晨雊虫之防者非教化之所及所以然者天道自然先化之耳斯为政所以先教也步行也崔豹古今注云螘曰驹○光曰宋吴本已作成今从李本螘出蛰而行雉之朝雊皆春也天以阳气薫蒸万物而成春圣人以道德陶染百姓而成化故见春物而知教化安可以已哉】民可使觌德【是以尧舜之民比屋可封】不可使觌刑【是以桀纣之民比屋可诛○秘曰王者可以德示民而不可以刑示民亦先德后刑之义也在易坎险为刑而象曰王公设险以守其国隠刑言险是不可显示于人此圣人深防也尔雅曰坎律铨也郭云易坎卦主法法律皆所以铨量轻重】觌德则纯觌刑则乱【秘曰观德则民归厚故纯观刑则民生伪故乱】象龙之致雨也难矣哉【象似也言画缯刻木以为龙而求致雨则不可得也】曰龙乎龙乎【难非真龙真龙而后能致云雨明君而后道化行也○秘曰言龙非其然乎真龙然后云行雨施若大旱非有傅説贤明之实者岂能为霖雨哉○光曰言非龙也为政者当务实不可以文饰致治】或问政核【咸曰核实也问为政之实○光曰核下革切谓精确得其实】曰真伪【用真人逺佞伪】真伪则政核【善善明则真人显恶恶着则佞伪息真伪审则政事核也○秘曰真真而伪伪则政得其实○光曰真伪真伪当作真真伪伪古书多然】如真不真伪不伪则政事不核【北面之祸南面之贼也○秘曰真伪而伪真则政事不实】鼓舞万物者其雷风乎鼓舞万民者其号令乎【天以雷风鼓舞万物君以号令制御万民】雷不一【三令五申】风不再【制无二也○秘曰雷发则羣蛰皆起雷收则羣蛰坯户不主于一者也春风至则万物皆生秋风至则万物皆落不俟乎再者也犹王者号令一出天下大同大同则何一之有一出则何再之有○光曰一再言其少洊雷随风乃能动物三令五申乃能齐众】圣人乐天【咸曰圣人知天命遇与否皆乐焉】陶成天下之化使人有士君子之器者也【咸曰言明道立教使天下皆成其器犹陶甄者随小大而制之○秘曰陶者无模范则泥不成器圣人无礼制则人不成君子○光曰宋吴本乐下有天字今从李本】故不遁于世不离于羣【咸曰故仲尼惶惶于宋郑之郊孟子区区于齐梁之间者盖此也○秘曰所谓乐天○光曰离力智切】遁离者是圣人乎【秘曰傃隠行怪非圣人欤○光曰长沮桀溺之徒君子所不与】雌之不才其矣【败○光曰音段】君之不才其民野矣【民之陶化犹泥之在钧○秘曰谓壊而不化野谓朴而无礼】或曰载使子草律【载设也草创也○秘曰载则也】曰吾不如恭【咸曰恭与石显皆少坐法腐刑为中尚书汉宣元朝专律令时诡辨以中伤人○光曰恭习律令】草奏曰吾不如陈汤【咸曰陈汤字子山汉成帝朝王凤奏以为从事中郎幕府事一皆决于汤汤明法令常受人金钱作章奏卒以此败○光曰汤善草奏】曰何为曰必也律不犯奏不剡【论语云听讼吾犹人也必也使无讼乎此亦言当以纯德化之使不犯律不剡奏也○光曰剡以冉切】甄陶天下者其在和乎【咸曰和谓刚柔得所】刚则甈柔则坯【甈燥也坯慢也言失和也夫陶者失刚柔之和则不成器为政失寛猛之中则不成治○咸曰甈破瓦又破甖也坯怌恐也言陶法太刚则破裂太柔则恐弱而不能成○光曰宋吴本坯作怌今从李木甄居延切甈五计切坯铺回切坯土踈慢不黏也言甄者和土刚柔之齐太刚则破裂太柔则踈慢治天下亦犹是也】龙之亢不获其中矣【初九龙勿用上九亢龙有悔○秘曰天地以中为用】是以过中则惕【九三居下卦之上过其中则夕惕也】不及中则跃【九四居上卦之下不及中故跃渊】其近于中乎【二五得中故有利见之吉○光曰以其惕跃故近中愈于亢】圣人之道譬犹日之中矣【光被四表○秘曰圣人之道中道也故于干于日无不在中】不及则未【不及则未盛明】过则呉【日呉明尽言昬昧也】什一天下之正也【什一税民天下之中赋正法也】多则桀寡则貉【公羊传曰多乎什一大桀小桀寡乎什一大貉小貉○光曰貉莫白反】井田之田田也【谓古八家是治宜也】肉刑之刑刑也【三千之属是正法也】田也者与众田之【咸曰示均而无并兼】刑也者与众弃之【咸曰示公而无枉滥】法无限则庶人田侯田处侯宅食侯食服侯服【法制无限则兴奢侈长僣乱○光曰众田庶人田皆音甸】人亦多不足矣【僣乱既兴民多匮竭】为国不迪其法【迪蹈】而望其效【效功】譬诸算乎【夫算者不运筹防不能定其数治国者不蹈法度不能致康哉○光曰算西管切欲治而不用先王之治譬如无财而运算终无益于富也】

　　扬子法言卷六
　　钦定四库全书
　　扬子法言卷七
　　晋李轨　唐栁宗元　　注
　　宋　宋咸吴秘司马光　重添注
　　重黎篇【咸曰夫防神之道一贯乎君臣则至化具矣故次之先知】
　　仲尼以来国君将相卿士名臣参差不齐【言志业不同也又云患世论之不实褒贬之失中也○秘曰检身事主贤愚逆顺曾不齐一】一槩诸圣【一以圣人之道槩平之○咸曰或邪或正皆不齐等故究论其要一以圣人之道槩量之○光曰经仲尼所论者扬子不敢复措辞】譔重黎【咸曰君圣臣贤邦乃其昌下陵上替天命不常得其道者不俟终日以保万世也○光曰论古今君臣行事得失】
　　或问南正重司天北正黎司地今何僚也【司主也僚官也少皡氏衰九黎乱徳帝颛顼命重黎主天地也○秘曰昔之重黎当今之世何官也厯书曰颛顼受之乃命南正重司天以属神火正黎司地以属民北正黎即火正黎也○光曰重直龙切下同】曰近羲近和【尧有羲和之官王莽时亦复立焉圣王之立重黎羲和者其所以重黎羲和耳非莽所立也○咸曰莽更名大司农曰羲和义与古殊矣扬故举其本而讥其殊】孰重孰黎曰羲近重和近黎【羲主阳和主隂故云耳○光曰王莽置羲和及羲仲和仲官其所掌未闻】或问黄帝终始【世有黄帝之书论终始之运当孝文之时三千五百岁天地一周也○咸曰注殊不明扬之防大非矣学者宜自思之○秘曰或言黄帝三百岁或言升龙登仙帝王世纪史记皆有是言故问其终始】曰托也【假黄帝也】昔者姒氏治水土而巫歩多禹【姒氏禹也治水土渉山川病足故行跛也禹是圣人是以神猛兽蜂虿蛇虺莫之螫耳而俗巫多效禹歩】扁鹊卢人也而医多卢【太山卢人○咸曰扁鹊姓秦名越人】夫欲雠伪者必假真【雠类○秘曰雠匹也欲匹伪必以真使人信之○光曰雠与售同诗昼切】禹乎卢乎终始乎【言皆非也于是抚书而叹曰深矣扬子之谈也王莽置羲和之官故此章寄微言以发重黎之问而此句明言真伪之分也】或问浑天【光曰浑胡本切】曰洛下闳营之鲜于妄人度之【光曰度徒各切】耿中丞象之防乎防乎莫之能违也【防近也洛下闳为武帝经营之鲜于妄人又为武帝算度之耿中丞名夀昌为宣帝考象之言乎近其理矣谈天者无能违也○咸曰汉洛下闳鲜于妄人耿夀昌算造圆仪以考厯度蔡邕云名天体者有三家一曰周髀二曰宣夜三曰浑天宣夜之学絶无师法周髀术数具存考騐天状多所违失政令官不用惟浑天者近得其情今史官所用候防铜仪则其法也扬子作太亦取象于浑天言浑沦而行故此明浑天之法莫之能违也○光曰宋吴本作几几乎今从李本光谓象之谓作浑天仪】请问盖天【欲知盖天图也○咸曰盖天即周髀也其本庖羲氏立周天厯度其所传则周公受之于商而周人志之故曰周髀言天似盖笠地法覆槃天地各中髙外下北极之下为天地之中】曰盖哉盖哉应难未防也【再言盖哉者应难以事未有近其理也○光曰难乃旦反】或问赵世多神何也【如简子之事非一故问之○秘曰世多神异也成公十年传曰晋侯梦大厉被髪及地抟膺而踊曰杀余孙不义杜云赵氏之先祖也八年晋侯杀赵同赵括故怒史记赵简子五日不知人寤曰我之帝所与百神游于钧天广乐九奏万舞不类三代之乐其声动人心】曰神怪茫茫若存若亡圣人曼云【子不语怪之谓○秘曰神怪无实圣人无云小尔雅曰曼未没无也○光曰曼无也无言之者】或问子胥种蠡孰贤【咸曰伍子胥吴臣文种范蠡越臣问此三人谁贤○光曰种章勇切下同】曰胥也俾吴作乱【光曰谓进专诸于阖闾使弑僚】破楚入郢【郢楚都也○秘曰子胥父奢为楚平王太子建太傅少傅费无忌谗太子建平王杀奢并杀兄尚子胥亡后奔吴知吴公子光有内志欲杀王而自立未可说以外事乃进专诸旣而公子光乃令专诸袭刺吴王僚而自立是为吴王阖庐阖庐旣立得志乃召伍员以为行人而与谋国事六年楚昭王使公子囊瓦将兵伐吴吴使伍员迎击大破楚军于豫章取楚之居巢九年吴王阖庐听子胥孙武之言以悉兴师与唐蔡伐楚己卯楚昭王出奔庚辰吴王入郢】鞭尸借舘【君舍君之室大夫舍大夫之室○秘曰吴兵入郢子胥求昭王旣不得乃掘楚平王墓出其尸鞭之五百然后已借馆舍室也各舍楚君大夫之室○光曰借兹夜切】皆不由徳【报父兄之耻于斯则无礼○秘曰自俾吴作乱至借馆皆志在自报其雠非由徳者也】谋越谏齐不式【式用】不能去【三谏不从于礼可去】卒眼之【夫差伐越越栖防稽请委国为臣子胥谏曰吴不取越越必取吴又曰有吴无越有越无吴不改是矣吴将伐齐又諌曰兵疲于外越必袭吴不聼遂伐齐反役夫差杀之将死曰吴其亡矣以吾眼置吴东门以观越之灭吴】种蠡不彊谏而山栖【光曰责其不彊谏于未败至使勾践栖于防稽】俾其君诎社稷之灵而童仆【秘曰越三年勾践闻吴王夫差日夜勤兵报越欲先吴未至徃伐之范蠡谏以为未可而勾践不聴遂兴师吴王闻之发精兵击越败之夫椒越王乃以余兵五千人保栖防稽之山吴王追而围之勾践乃令大夫种行成于吴膝行顿首请与妻为臣妾吴王聴太宰嚭之言遂许之卒赦越罢兵而归言蠡初谏不从二臣盍强谏而免此败】又终吴【秘曰勾践后用范蠡计果大败吴遂复栖吴王于姑苏之山吴王使公孙雄肉膝行请成于越勾践欲许之范蠡谏以为不可吴王夫差遂自杀】贤皆不足邵也【邵美○秘曰三子之从师无名焉若以贤者议之俱不足髙也】至蠡策种而遁肥矣哉【美蠡功成身退于此一举最为善○秘曰范蠡旣去越乘舟浮海以行终不反自齐遗大夫种书种见书称病不朝人或谗之越王乃赐种劔种遂自杀言蠡遗种书知越王可与共患难不可与共乐而遯于贤则不足可以合肥遯之义耳在易遯之上九曰肥遯旡不利○光曰防谓警之使去贤此一节】或问陈胜吴广曰乱【此暴乱之人也○光曰言非有髙材逺虑但首乱之人耳】曰不若是则秦不亡曰亡秦乎恐秦未亡而先亡矣【夫有干越之劔者匝而藏之不敢用是宝之至也况乃轻用其身而要乎非命之运不足为福先适足以为祸始○秘曰言为权首者先亡也范晔曰夫为权首鲜或不及陈项且犹未兴况庸庸者乎】或问六国并其已乆矣一病一瘳迄始皇三载而咸【皆属秦也○秘曰韩魏燕赵齐楚之六国并立其乆矣一盛一衰至秦始皇三载而咸按始皇即位以岁在乙夘为元年至二十六年始并天下乃称皇帝今言始皇三载而咸者盖言称皇帝后三年东行郡县上邹峄山刻石颂秦功徳封泰山禅梁父而天下咸一也○光曰按始皇十七年始灭韩至二十六年灭齐天下为一今云三载阙】时激地保人事乎【秘曰时可取以激之乎保地势以全之乎修人事以得之乎○光曰激当作徼古尧切徼其可取之时】曰具【咸曰具备也言三事备有】请问事【咸曰问三事之目○秘曰问人事】曰孝公以下彊兵力农以蚕食六国事也【秘曰战国之时不修农政秦自孝公用啇鞅变法修刑务耕稼劝战死之赏罚于是遂强而蚕食六国修人事之効也】保【秘曰问地保】曰东沟大河南阻髙山西采雍梁北卤泾垠便则申否则蟠保也【采食税也泾泾水也○咸曰贾谊云秦孝公据殽函之固拥雍州之地君臣固守以闚周室有席卷天下并吞八荒之心故慿此险固事便则可申之以取天下未便则蟠屈以坚守是亦有地保之道也○秘曰东以大河为沟堑南以商山为险阻西以雍梁二州为供事北以泾水之垠为卤地势便则申势否则屈此地保也采事也书曰百里采孔云供王事而已○光曰宋吴本髙山作商山今从李本梁州蜀地也卤掠也泾垠谓义渠掠其畜食以自资】激【秘曰问时激】曰始皇方斧将相方刀六国方木将相方肉激也【方比○咸曰贾谊云始皇执敲朴以鞭笞天下言易也此云六国方木将相方肉者言六国与将相之势方如木肉而始皇与将相之威方如斧刀故以斧刀而伐木肉亦易之矣此亦时激之道也○光曰始皇欲斵丧诸侯方如斧而诸侯愚昧方如木秦之将相锐于功利方如刀而诸侯将相懦弱方如肉故始皇所以能兼天下者适丁是时也】或问秦伯列为侯卫【在外侯望罗卫天子○咸曰秦伯谓秦防公也周平王东迁秦防公始列为诸侯】卒吞天下而赧曾无以制乎【咸曰赧周赧王也言秦自防公始为诸侯由孝公以来益彊至始皇六世卒吞二周而并天下盖非一朝一夕之故何赧王曾无画以制之乎○光曰赧奴板切侯卫畧举九服逺近】曰天子制公侯伯子男也庸节【庸以也节度也○咸曰庸用也言天子用礼节以制驭五等诸侯各有其序】节莫差于僣【咸曰言五等之礼各有序不可僣礼之差失者莫大于僣】僣莫僣于祭【咸曰僣之大者莫大于僣祭祀】祭莫重于地地莫重于天【旣盗土地又盗祭天○秘曰天子得祭天地】则防文宣灵其兆也【始于四公以来者言周之衰非一朝一夕○秘曰僣兆已见】昔者防公始僣西畤以祭白帝【光曰畤音止】文宣灵宗兴鄜宻上下用事四帝【光曰鄜芳无切】而天王不匡反致文武胙【宗尊也文公起鄜畤宣公起宻畤灵公起上下畤○咸曰秦防公居西垂自以为主少昊之神作西畤祠白帝文公东猎汧渭之间卜居之而吉梦黄蛇自天下属地其口上于鄜衍史敦曰此上帝之祥君其祠之遂作鄜畤也至宣公作宻畤于渭南祭青帝也其后灵公作吴阳上畤祭黄帝作下畤祭炎帝也此言秦自防公以来因周之衰已僣天子之礼用事于白帝青帝黄帝炎帝四帝矣而周之微弱不能正之反致文王武王膰胙于秦也故太史公曰秦杂戎狄之俗位在藩臣而据于郊祀君子惧焉如是则制公侯伯子男之礼何节之有哉○光曰宋吴本天王作天下今从李本】是以四疆之内各以其力来侵攘肌及骨【咸曰肌喻逺骨喻近言当是之时周已衰极诸侯强大四境之内各以兵力来侵逺削而至于近矣】赧独何以制秦乎【人之迷也其日固已乆矣数世之壊非一人之所支也○咸曰周自平王下衰加之嬴秦累世强暴至始皇卒灭之所谓大树将颠非一绳所维岂赧王可制乎○秘曰周平王东迁秦僣天子之礼至显王四十四年秦惠王称王其后诸侯皆为王四十八年显王崩子慎靖王立六年崩子赧王立至秦昭防王五十一年使将军摎攻西周赧王顿首自归尽其邑三十六城口三万秦王受献而归其君于周明年九鼎入秦周遂亡岂赧之出独能制之乎○光曰攘取也】或问嬴政二十六载天下擅秦【嬴秦姓政始王名○咸曰始皇庄防王子也庄防王卒政立为秦王当是之时秦地已并巴蜀汉中越宛有郢北收上郡以东河东太原上党郡东至荣阳灭二周置三川郡矣至二十六年使将军王贲从燕南攻齐得齐王建始并天下故云二十六载擅秦也】秦十五载而楚【楚项羽○咸曰始皇自并天下后十二年卒胡亥立三年为赵髙阎乐所杀子婴立四十六日而项羽号西楚覇王故云十五载而楚】楚五载而汉【咸曰项羽为西楚覇王主命分天下后五年而定归于汉故云五载而汉】五十载之际而天下三擅天邪人邪【咸曰言自始皇并天下至汉髙祖元年才四十六年而天下三专于人其天命邪人事邪擅专也】曰具【备有之也○秘曰天数人事相符黙定】周建子弟列名城班五爵流之十二当时虽欲汉得乎【咸曰言周以公侯伯子男五等爵封建子弟者十有二国故夹辅王室而无患虽欲擅汉不可得也○秘曰周封兄弟之国十五人姬姓之国四十人班五等诸侯之爵曁乎周末诸侯流为十二国当是之时髙皇无尺土之阶虽欲擅汉其可得乎】六国为嬴弱姬卒之屏营嬴擅其政故天下擅秦【卒终也之至也○咸曰无知也言六国无知皆危弱于周徒为秦终专其政以并天下也○秘曰解嘲曰离为十二合为六七秦称富强故六国之众皆为秦而弱周终然危惧故秦专其政以擅有天下屏营犹经营也李周翰曰屏营廻惶也○光曰音义曰屏音并谓屏营犹旁皇失据之貌言六国相与陵弱周室适足为秦开兼并之资终自失据为秦所灭使秦得专据天下】秦失其猷罢侯置守守失其微天下孤暌【暌犹乖离○咸曰猷道也言秦之失道罢诸侯之制分为三十六郡以置守尉而守尉无防微之援天下遂至孤独暌乖也○秘曰秦患周之败以为起于诸侯力争以弱见夺于是削去五等罢诸侯之制分为三十六郡而置郡守守失其道专任刑法无维城之固则天下孤暌矣书曰道心惟微班固曰秦据势胜之地骋狙诈之兵蚕食山东一切取胜因矜其所习自任其私智姗笑三代荡灭古法窃自号为皇帝而子弟为匹夫内亡骨肉本根之辅外亡尺土藩翼之卫○光曰守手又切秦虽置守又使御史监郡务弱其权守权旣微孤立于上不能制民民苦其赋役故相乖离杀守而为盗由守素微弱故也】项氏暴彊改宰侯王故天下擅楚【咸曰言秦旣亡是时项羽兵最盛故专命改制诸侯王也○光曰宰割也】擅楚之月有汉剏业山南发迹三秦追项山东故天下擅汉天也【山南汉中也三秦雍翟塞也○咸曰项羽旣自立为西楚覇王王梁楚地九郡都彭城旣立沛公为汉王王巴蜀汉中四十一县都南郑三分闗中立秦三将章邯为雍王都废丘司马欣为塞王都栎阳董医为翟王都髙奴于是各就国汉王至南郑士卒皆思东归故韩信因陈楚可图三秦易并之计遂东向定三秦追羽于山东因专天下由是数事兼之亦天也○光曰剏与创同言周秦楚汉一废一兴皆天命使然非专人事】人【问人事者何也○秘曰独问人事】曰兼尚才权右计左数动谨于时人也【咸曰兼用也尚尊也右上也左下也言秦楚汉之成败或用其才良或尊其权变或上其计策或下其竒数虽皆谨于时然所取之异故一亡一兴此乃人事也○秘曰虽人事亦须谨慎于时然后动也○光曰兼才谓总覧天下之英才右计左数言不离计数之中】天不人不因人不天不成【天人合应功业乃隆○秘曰天命因其人而兴之其人非受天命亦无所成天命天数皆天也书曰天之厯数在汝躬诗曰周虽旧邦其命惟新○光曰天之祸福必因人事之得失人之成败必待天命之与夺】或问楚败垓下方死曰天也【项羽为髙祖所败于垓下临死叹曰天亡我非战之罪】谅乎【信如羽之言否】曰汉屈羣策羣策屈羣力【屈尽也○咸曰言汉能屈已以用羣臣之策羣臣能屈已以悦羣士之力故胜也○光曰羣策无能出汉之右者故曰汉屈羣策羣力为羣策所制故曰羣策屈羣力】楚憞羣策而自屈其力【憞恶也○咸曰楚有一范増不能用是恶群策而徒屈已以自用其力故败也○光曰憞徒对切旣废群策而不用是自屈其力也】屈人者克【克胜】自屈者负【负败】天曷故焉【言无私亲惟应善人○咸曰言楚之士自取尔○光曰言何预天事】或问秦楚旣为天典命矣【光曰为天主号令】秦缢防上楚分江西兴废何也【典主○咸曰言秦虽兼天下楚虽暴立但为天掌其命以择贤主尔故其兴之忽废之也秦缢防上者谓沛公十月至防上子婴系颈以组而降也故谓之缢楚分江西者分散也羽与江东子弟兴兵卒败于垓下以江东言之故谓之西也○光曰分谓身首五分】曰天胙光徳而陨明忒【天之所福光显有徳而令陨之者明乎秦楚忒恶之所致○秘曰昭徳者天福胙之令长彰恶者天陨越之令短○光曰胙与祚同忒当作慝恶也光徳谓徳之昭融者明慝谓恶之显著者】昔在有熊髙阳髙辛唐虞三代咸有显懿【咸曰有熊少典之子黄帝也髙辛黄帝之曽孙帝喾也】故天胙之为神明主且着在天庭【咸曰天庭谓天帝之庭犹皇阶帝箓之义】是生民之愿也厥飨国乆长【神明主郊祀○秘曰天福胙之为天地神明之主其显徳且昭著在天帝之庭是生民之愿合乎民心故享国长乆胙古字作祚○光曰宋吴本显懿作显徳今从李本着在天庭犹云简在上帝之心五帝三王以明美之徳故为天所祚人所爱而乆长】若秦楚强防震扑胎籍三正播其虐于黎苖【咸曰胎当为跆字之误也防狠也胎籍犹暴侮也○秘曰防鬪也扑犹言击也胎始也籍狼籍也谓乱也三正天地人也胎籍犹言俶扰也黎苖九黎三苖也布其虐甚于九黎之乱徳三苖之不防○光曰防许激切胎当作跆徒来切蹋也借子夜切黎苖民也】子弟且欲丧之【咸曰子弟至亲亦欲其丧亡】况于民乎况于神乎废未也【不道早亡○秘曰谓其不仁不亲不祚宜速】或问仲尼大圣则天曷不胙【胙主○秘曰不胙之为神明主】曰无土【秘曰言无土地可因】然则舜禹有土乎【秘曰舜禹本亦无土】曰舜以尧作土禹以舜作土【道贵顺理动无常因也因土以行化汤文也因圣以登禅舜禹也上无舜禹之时下无汤文之土故不胙耳若秦楚之胙非所以为胙也】或问圣人表里【表里内外】曰威仪文辞表也徳行忠信里也【明乎得一而已】或问义帝初矫【矫立○咸曰义帝楚懐王之孙心也胡亥三年沛公与项梁共立为楚懐王至汉元年项羽阳尊之为义帝实不用其命故云初矫○光曰矫举也初举兵】刘龛南阳【刘髙祖龛取也○光曰龛与戡同音堪】项救河北【项羽】二方分崩一离一合设秦得人如何【设假○咸曰言义帝初立时闗中旣分为三秦而楚项又各归一方当此之际设令秦尚有人复起如何也○秘曰龛宜读如戡戡克也假若义帝如初矫立而使刘汉戡定南阳项羽得救河北二方争战一离一合设使秦尚得人以闗中待之如何义帝楚懐王孙心也沛公项梁共立之以从民望是矫也汉王始都南郑属山南西道而连南阳在山南东道项羽都彭城属河南道而连河北道或人以其地势言之】曰人无为秦也丧其灵乆矣【非一朝一夕也○秘曰天下叛秦秦防其社稷之灵已乆矣○光曰天下怨怒莫为之用】韩信黥布皆劔立南面称孤卒穷时戮无乃勿乎【穷极○咸曰卒尽也言当是之时韩信方为汉黥布方为楚其锋铓如劔之立而秦欲再起南面称孤以尽穷时戮无乃不可乎勿犹不也言不可也○秘曰时是也韩信封楚王黥布姓英氏封淮南王二玉皆无其徳徒以战鬭立功使左右劔立南面称孤终穷于是而见戮无乃勿为王其愈乎刘昭曰自天子至于庶人咸皆帯劔故萧何劔履上殿是也○光曰信布以匹夫杖劔自立虽蹔贵而祸辱随之不若始者勿为】或曰勿则无名如何【咸曰言不然则为秦臣者无功名如何】曰名者谓令名也【秘曰夫贵名者善名也】忠不终而躬逆焉攸令【咸曰令善也焉安也言所谓名者宜立善名也当此之时欲效其忠以为秦且忠未尽而身已见害为之逆矣安可谓善哉○秘曰二王皆忠不终而躬为反逆焉有令名】或问淳于越曰伎曲【咸曰淳于越齐人为秦博士谓始皇曰殷周之王千余岁封子弟功臣自为枝辅今陛下有海内而子弟为匹夫卒有田常六卿之臣无辅拂何以救哉事不师古而能长乆者非所闻也此问越之道如何而扬以为伎曲言有伎有曲也】请问【咸曰问伎曲之目】曰始皇方虎挒而防磔噬士犹腊肉也越与亢眉终无桡辞可谓伎矣【有才伎也○咸曰虎挒防磔言暴也噬士犹腊肉言酷也兴起也当是时始皇暴酷如此而越敢起而亢举其眉以言封建之事其辞不桡可谓有才伎也○光曰宋吴本越与作越兴今从李本挒音列磔陟格切桡女教切阙】仕无妄之国【秘曰按易无妄其乾道四徳而秦世称之者盖无妄匪正也言秦不以正道而决行于世讵免乎灾若天下雷行而不以正道天命不祐行矣哉】食无妄之粟分无妄之桡自令之间而不违可谓曲矣【桡时荣也自令与始皇并心为无道○咸曰桡乱也自令谓自使令也违去也言秦亡道如是而越自使令之间不能违去于秦以髙飞逺引徒欲分觧其乱虽能强言封建之事亦曲矣○秘曰越事秦暴虐必行之国禄其粟受其乱自始皇下令之间又不能违而去之是曲已李斯谬其说请有文学诗书百家语有蠲除去之令到满三十日弗去黥为城旦桡乱也或本作鲍○光曰并阙】或问茅焦歴井干之死使始皇奉虚左之乗【始皇以嫪毐事幽母咸阳宫谏者輙取于井干阙下茅焦歴井干之上而谏始皇即驾与执辔虚左亲迎其母】蔡生欲安项咸阳不能移又亨之或者未辩欤【项羽欲东还下邳蔡生说使都咸阳旣不能移又为所亨案汉书云韩生扬子云蔡生未知孰是○咸曰亨当作烹字之误也言韩生说羽旣不能移又为羽所烹杀也未辩者言韩生未能善辩使其都咸阳以免其杀○光曰干音韩乘绳证切亨与烹同音义曰史记作蔡生光谓井干谓始皇杀谏者二十七人积尸阙下如井干之状言茅焦能移始皇暴怒之意者以其辩也蔡生不能移项羽或者未辩欤】曰生舍其木侯而谓人木侯亨不亦宜乎【咸曰生谓韩生也木侯当作沐猴亨亦当作烹也项羽旣杀子婴烧其宫室收寳货妇女而东韩生说羽曰闗中阻帯山河四塞之地肥饶可都之项羽见秦皆已烧残又懐东归曰富贵不归故乡如衣锦夜行韩生曰人谓楚人沐猴而冠果然羽闻之乃斩韩生此言项羽之暴乆矣韩生说之都咸阳旣不能移即富自引反谓人为沐猴虽见烹亦冝矣○秘曰生旣知羽如沐猴舍而去之可也乃谓人明言其沐猴而见烹不亦宜乎盖不能危行言逊也○光曰言蔡生知项羽暴伉素不为羽所知信献防不用又从而讪之是自有沐猴之狂也易曰君子安其身而后动易其心而后语】焦逆讦而顺守之虽辩劘虎牙矣【逆意而谏顺义而守可谓辩説矣然劘近虎牙言其殆也○秘曰劘义如摩焦所谏皆逆其意而讦其事所守皆陈母后之大义至顺之理虽辩则辩矣譬犹摩虎牙也言无位而廷谏履危之道也○光曰讦居谒切劘音磨直数其恶是逆讦欢之以孝入之以忠是顺守】或问甘罗之悟吕不韦张辟彊之觉平勃皆以十二龄茂良乎【秘曰甘罗甘茂孙也以请张唐相燕及先报赵事悟吕不韦辟彊张良之子也以孝惠崩吕太后哭不哀事觉陈平周勃皆十二岁岂甘茂张良为之祖父使之然乎○光曰以甘茂之孙张良之子故能如此其慧乎】曰才也茂良不必父祖【天才自然发其神心无假祖父○秘曰人之生天与之才譬如茂良非假父祖使之然也○光曰言祖孙父子材性不必相类】或问郦食其说陈留下敖仓说齐罢歴下军何辩也【光曰郦音歴食其音异基説音税】韩信袭齐以身脂鼎何讷也曰夫辩也者自辩也如辩人几矣【防危也小有才犹未闻君子之大道也斯足以杀其身而已○咸曰食其说沛公以陈留天下之冲又愿收取荥阳据敖仓之粟又说齐王田广七十余城已下矣而韩信为蒯通所说忌其凭轼之功遂乃夜渡兵平原袭齐是使齐王疑食其卖已乃烹之当是之时非食其之不能辩势之然也何哉夫前与之和后暴之兵安使广之不疑哉今扬之意言君子之所谓辩者当以正谏之道自辩其身如仲尼之于衰周孟轲之于战国尔若夫以辩说人则犹商君应侯之徒矣不亦危哉盖耻之也○秘曰防近也夫辩者辩其礼乐之所归行之而为君子也如事谈说以辩于人不亦防乎脂鼎哉○光曰几音机辩者以辩自明其志则可矣若恃其辩欲以欺诱它人此危事也】或问蒯通抵韩信不能下又狂之【秘曰蒯通说韩信使三分天下鼎足而立信不忍背汉遂谢通通说不听惶恐乃阳狂为巫抵挤也谓其谈说若挤排使之○光曰信旣不用其策又阳狂为巫言亦未辩】曰方遭信闭如其抵【信尽忠髙祖若门户之闭无巇隙也】曰巇可抵乎【秘曰巇崄巇也言若设巇崄之诈谋以动之其可抵乎○光曰巇许覊切】曰贤者司礼小人司巇况拊键乎【咸曰可伺也拊拍也言贤者伺见礼制则动小人伺见巇隙则作况拍去闗键乎○秘曰司主也贤者所主人事使人惟礼是视不为小人巇崄之谋况信拍键而闭之乎言不可为也拊拍也键键籥○光曰拊音抚键其辇切键钥匙也贤者见有礼则从之小人见衅隙则抵之抵巇犹不可况闭户无隙而欲拍键强入乎】或问李斯尽忠胡亥极刑【光曰太史公语】忠乎【光曰斯可谓尽忠乎】曰斯以留客【秦尝欲逐诸侯之客斯上书以为不可秦聴之是一事忠】至作相【秘曰李斯楚上蔡人也斯叹曰吾以忠死宜矣而二世夷其三族此果忠乎始以逐客上书遂留之以至丞相言其信重○光曰因上书留客为秦王所知始用事以至为丞相】用狂人之言从浮大海立赵髙之邪说废沙丘之正阿意督责焉用忠【始皇信妖言东浮沧海斯为宰相也不能谏止而从行及始皇崩于沙丘斯纳赵髙之计矫废扶苏而立胡亥胡亥旣立纵暴斯谏之而见怒恐诛乃作督责之书以阿二世之意此诸事皆非忠直○光曰于此数事皆不忠欲于何所用其忠乎】霍【秘曰或人以斯非忠请问霍光忠乎】曰始元之初【秘曰武帝以光行周公之事辅少主昭帝旣立始元六年诏郡国举贤良文学之士遂罢郡国防酤关内鐡于是利复流下庶人休息】拥少帝之微【秘曰昭帝立年八岁政事一决光班固曰拥昭立宣】摧燕上官之锋【秘曰始元之明年燕刺王旦上官桀等谋反皆诛灭之班固曰摧燕王仆上官】处兴废之分【秘曰昭帝立十三年而崩无嗣光乃议迎昌邑贺贺立二十七日行滛乱一千一百二十七事光白太后废昌邑王而立宣帝班固曰处废置之际临大节而不可夺】堂堂乎忠难矣哉【秘曰光兹数事之忠堂堂乎它人之所难行哉○光曰李本作始六世之诏宋吴本作始六之诏音义曰天复本作始元之初今从之始元昭帝年号也兴废谓废昌邑王立宣帝堂堂勇貌言此皆霍光忠于社稷之事人所难说】至显不终矣【显光之夫人名也毒杀许皇后后光心知之而不讨贼○秘曰光夫人东闾显使淳于衍毒杀许皇后因劝光纳小女成君为后及光死后语泄上始闻之后夺霍禹等印绶终至弃市○光曰光知妻显为邪谋而隠蔽不言忠不终矣】或问冯唐面文帝得廉颇李牧不能用也谅乎【秘曰冯唐为郎面对文帝曰主臣陛下虽有防颇李牧不能用也信文帝不能用乎○光曰颇滂禾反】曰彼将有激也亲屈帝尊以信亚夫之军至颇牧曷不用哉【秘曰唐知云中守魏尚击匈奴有坐欲以激文帝耳至于不入细柳信亚夫之军岂不能用颇牧哉○光曰信与申同面谓面折】徳【用士则闻之矣于徳又何如○光曰问文帝之徳】曰罪不孥【止罪其身不收入妻拏】宫不女【出宫人嫁之令无怨旷】馆不新【仍旧制也】陵不坟【葬于霸陵因山不起坟】或问交曰仁【秘曰仁者不弃其交○光曰惟仁人之交不以利势而以徳义】问余耳【陈余张耳】曰光初【有始无终○秘曰余耳相与为刎颈之交后有隙卒相灭亡故曰光初班固曰势利之交古人羞之盖谓是矣】窦灌曰凶终【窦婴灌夫甚相亲友不胜相助犯触田蚡并皆罹祸○光曰窦婴灌夫之交虽不变其初然终以朋党陷于大戮亦不足贵也君子义之与比】或问信曰不食其言【食伪○秘曰孔安国曰食尽其言伪不实】请人曰晋荀息【秘曰僖公九年传曰初献公使荀息傅奚齐公疾召之曰以是藐诸孤辱在大夫其若之何稽首而对曰臣竭其股肱之力加之以忠贞其济君之灵也不济则以死继之及里克杀奚齐卓子荀息死之】赵程婴公孙杵臼【秘曰晋景公三年大夫屠岸贾杀赵朔赵同赵括赵婴杵臼不死卒保赵孤于山中景公卒与韩厥谋立之即赵武也子云称履信之人据司马迁而言也案成公八年传晋赵荘姬为赵婴之亡也曰原屏将为乱栾郤为徴六月晋讨赵同赵括武从姬氏畜于公宫以其田与祁奚韩厥言于晋侯曰成季之勲宣孟之忠而无后为善者惧矣乃立武而反其田由是观之赵武之立曽不逾岁谓之遗腹迁之妄也】秦大夫凿穆公之侧【此章全论不食言之徳○秘曰秦大夫子车氏奄息仲行鍼虎皆秦之良也穆公卒以为殉言此三良皆穆公未即命时语以从死至葬则凿其塜圹之侧以死之诗曰临其穴是也左传讥之者讥穆公也至三良则不食其言者也】问义【旣闻诸贤之信又问于义谁得】曰事得其宜之谓义【义者得死生之宜也不得死生之宜者非义也若程婴杵臼兼乎信义也秦晋大夫止可谓重言之信蹈义则未也○咸曰行而宜之之谓义言仁智礼信之事行之俱得其宜乃合于义檀弓曰陈干昔寝疾属其兄弟而命其子尊已曰如我死必大为我棺使吾二婢子夹我陈干昔死其子曰以徇葬非礼也况又同棺乎弗果杀兹得其宜也○光曰程婴自杀以报公孙杵臼刘向以为过恐亦未尽其宜】或问季布忍焉可为【秘曰季布楚人也项籍使将兵数窘汉王项羽灭髙祖购求千金困廹乃为奴卖与鲁朱家○光曰季布勇者乃至髠钳为奴安能忍耻如此】曰能者为之明哲不为也【言能忍辱贪生者乃为之○秘曰进退必以礼义○光曰有才能自惜其死欲有所施如管仲季布者则为之君子旣明且哲以保其身则不然】或曰当布之急虽明哲如之何曰明哲不终项仕如终焉攸避【苟患失之无所不至○咸曰言明哲者见于未萌识于未兆观项羽之庸乌肯终仕之哉如终仕之乃非明哲矣如是则当其急也安可避耶○秘曰不终项仕犹言终不仕项言项羽不师古而奋私知谓之明哲岂终仕之哉如果有明主而终仕之安避其难○光曰明哲必知项羽之终不可辅而早去之若终仕羽羽败当死之复安所避乎】或问贤曰为人所不能请人曰顔渊黔娄四皓韦成【顔渊箪瓢不改其操黔娄守正不邪死而益彰四皓白首髙尚其事韦汉丞相贤之少子也贤薨当袭封被发佯狂欲以让兄○咸曰拟人必于其伦顔子至贤其殆庻防黔娄四皓旣非其俦况以韦不亦甚哉○秘曰顔渊之贤偹体之贤韦之贤未至之贤王莾篡天下而韦譲一家于是乎贤耳亦犹论徳行称顔渊闵子骞冉伯牛仲弓凡此数子岂必皆与顔渊俱尽至贤之道哉○光曰李宋吴本无成字音义曰天复本作韦成今从之顔渊黔娄安贫四皓轻禄位而重礼韦成譲爵皆人所不能】问长者曰蔺相如伸秦而屈亷颇栾布之不涂朱家之不徳直不疑之不校韩安国之通使【相如伸理于秦王屈意于防颇栾布为梁大夫奉使行髙祖诛梁王彭城布使还报命首下哭而祠敛之也朱家以季布有阸见滕公得觧其急也而不使布知又终身不复见布直不疑尝为郎三人同室一人有金一人急归误持金去主意不疑不疑买金偿之其后误持金者还之主乃明之又人谤其滛嫂而云无兄亦不自明也韩安国梁孝王之内史时景帝疑梁王梁王大惧安国称病去官隂徃长安因长公主以觧王事○光曰音义曰不涂作不倍光谓涂当作渝变也】或问臣自得【咸曰忠而正乃臣之自得也○秘曰何以全臣之节】曰【秘曰扬恐不谕举其人以明之】石太仆之对金将军之谨张卫将军之善慎邴大夫之不伐善【丞相石庆尝为太仆时上问舆中马几匹太仆以策数之毕对曰六匹金将军日防为人谨慎目不逆视数十年张卫将军名安世为人周宻重慎丞相邴吉宣帝少时以巫蛊事尝在狱中吉尝救防又养视有恩絶口终不言官至御史大夫乳母述之然后乃知封博阳侯】请问臣自失【咸曰邪而私乃臣之自失也】曰李贰师之执二田祈连之滥帅韩冯翊之愬萧赵京兆之犯魏【贰师将军李广利说刘屈牦立昌邑王为太子二心不端武帝疑之遂降匈奴祈连将军田广名为宣帝击匈奴不利质滛妇人也韩冯翊名延夀愬御史大夫萧望之与廪犠为奸而焚其廪也赵京兆名广汉疑魏丞相夫人杀侍婢围捕之而无实反获其罪也】或问持满曰防欹【欹器在鲁桓公庙者欲人推心当如此器戒之○咸曰防抑也犹抑损之也言持满者当自抑损以正其欹不然则覆矣○秘曰防亦持也鲁桓公之庙有欹器曰宥坐之器虚则欹中则正满则覆持满盈如持欹器也○光曰李本无欹字今从宋吴本防于革切】杨王孙倮以矫世【悼厚葬也○秘曰杨王孙孝武时人学黄老之术报祈侯曰盖闻古之圣王缘人情不忍其亲故为制礼今则越之吾是以倮葬将以矫世也○光曰倮郎果切】曰矫世以礼【秘曰若用过乎俭丧乎哀】倮乎如矫世则葛沟尚矣【古者未知丧送之礼死则褁尸以葛投诸沟壑若王孙之矫世此事复尚为之矣言不可行也孝子仁人必有道以掩其亲贤人君子必率礼以正其俗○光曰尚上也言君子矫世当以礼乎当以倮乎若欲为己甚以矫世则莫若效古葛沟者为上矣何以葬为】或问周官曰立事【咸曰制三百六十官可谓立事矣○光曰设官分职以治万事】左氏曰品藻【咸曰左氏随事称君子曰以论其善否皆得其当可谓品藻矣○秘曰左氏品藻是非而圣人之褒贬彰矣光曰品第善恶藻餙其事】太史迁曰实録【不虚美不隠恶○咸曰迁采春秋尚书国语战国防而作史记其议事甚多防略未尽品藻之善故扬雄称实録而已盖言但能实録传记之事也○秘曰本传曰自刘向扬雄博极羣书皆称迁有良史之材服其善序事理辩而不华质而不俚其文直其事核不虚美不隠恶故谓实録盖言其序事而已○光曰记事而已】










　　扬子法言卷七
<子部,儒家类,扬子法言>
　　钦定四库全书
　　扬子法言卷八
　　晋李轨　唐栁宗元　　注
　　宋　宋咸吴秘司马光　重添注
　　渊骞篇【咸曰以君臣者率廸渊骞之行则可胜道哉故次之重黎】
　　仲尼之后迄于汉道【光曰宋吴本迄作讫今从李本迄至也】徳行顔闵股肱萧曹爰及名将尊卑之条称述品藻【定其差品及文质也○咸曰品歴世之臣贵为不少矣然以渊骞为不可及而冠章首有意哉子云也有以知长爵之逹弗逮乎广道之尊乎或云是篇与重黎共序然汉书有之疑非扬辞而班固实之未知其据焉○秘曰论汉道以仲尼之后萧曹名将以徳行顔闵所以为品藻也○光曰尊卑谓才徳髙下】譔渊骞【秘曰圣人之道岂不大哉贤哲所得各有差品一本无此序】
　　或问渊骞之徒恶乎在【秘曰据顔渊闵子骞之徒已没○光曰恶音乌问今世何无其人】曰寝【咸曰孔子云由也升堂矣未入于室也寝亦室也言游夏诸子在室眀入圣人之奥者也○秘曰在当为不字之误也名愈彰而道愈隆故曰不寝○光曰宋吴本作在寝今从李本言渊骞之才今亦有耳但寝伏不为人所知也】或曰渊骞曷不寝【咸曰言游夏之徒尚在室而渊骞二子奚不然○秘曰渊骞非有文章着世何为不寝】曰攀龙鳞附凤翼巽以扬之勃勃乎其不可及乎如其寝如其寝【咸曰夫入室见奥尚可至焉如顔闵则与圣人髙飞防防而絶者也其可慕乎故孟子云子游子夏子张皆有圣人之一体闵子顔渊则具体而微扬子之论在于是邪巽风也勃勃轻迅貌○秘曰渊骞得圣人而师之譬如攀龙鳞附凤翼防风以扬之勃勃然而兴后之人不可及也如何其寝如何其寝言其道愈不寝也○光曰宋吴本作防以扬之今从李本扬发扬也如其寝言其不可寝伏也】七十子之于仲尼也日闻所不闻见所不见文章亦不足为矣【咸曰扬以门人为三品论之也言渊骞为其絶游夏之党得其奥七十子亦被其淳道矧文章末业尔何难为哉○秘曰非止渊骞也至于七十二子皆日有闻见所以学为贤哲君子也至于文章何足可为哉文章谓若卜啇序诗曽参孝经之类史记曰孔子以曾参能通孝道故授之业作孝经○光曰宋吴本作七十二子今从李本言游孔门者务学道徳不事文章】君子絶徳小人绝力或问絶徳曰舜以孝禹以功臯陶以谟非絶徳邪【是皆徳之殊絶○秘曰冠乎上世】力【絶力者何○秘曰问絶力】秦悼武乌获任鄙扛鼎抃牛非絶力邪【皆以多力举重崩中而死所谓不得其死然○秘曰秦悼武秦惠王之子也武王有力好戯力士任鄙乌获孟说皆至大官王与孟说举鼎絶膑而死抃牛亦多力也吕氏春秋曰遂擒推移大牺髙诱云桀多力能推移大牺因以为号○光曰抃牛谓以两牛相撃如抃手状】或问勇曰轲也曰何轲也曰轲也者谓孟轲也若荆轲君子盗诸【秘曰荆轲卫人也为燕太子刺秦王以君子之道类之则大盗耳○光曰比诸盗贼】请问孟轲之勇曰勇于义而果于徳不以贫富贵贱死生动其心于勇也其庻乎【或人之问勇若卫灵公之问陈也仲尼荅以爼豆子云应以徳义○秘曰养浩然之气勇之大者○光曰孔子曰见义不为无勇也】鲁仲连而不制【髙谈以救时难功成而不受爵赏○咸曰鲁仲连齐人不肯仕宦好持髙游于赵防秦军围邯郸魏使新垣衍说赵王令尊秦昭王为帝而仲连挫之垣衍不敢复言帝秦秦将闻之为却军五十里遂引而去于是平原君欲封鲁连鲁连遂辞而去终身不复见犹倨慢也制犹整肃也言仲连倨慢于爵利而不能整肃于官事也○光曰宋吴本作偒制作剬介甫曰饧古荡字剬古制字今从李本】蔺相如制而不【好义崇礼屈身伸节辅佐本国系时之务也○咸曰蔺相如赵人相赵惠王与秦昭王会渑池旣罢归以相如功大拜为上卿位在亷颇之右颇羞不忍为之下宣言曰我见相如必辱之相如闻之常引车避匿尝曰顾吾念彊秦所以不敢加兵于赵者徒以吾二人在也今两虎共□其势不俱生吾所以为此者以先国家之急而后私雠也亷颇闻之肉负荆至相如门谢罪此言蔺相如自屈如是欲整肃于官事而不倨慢于爵利也○光曰音义曰与荡同光谓荡谓逸其身心制谓拘于禄位仲连不以富贵动其心而未能忘死生相如不以死生动其心而未能忘富贵故云然】或问邹阳【秘曰邹阳去吴之梁然否】曰未信而分疑忼辞免罿几矣哉【鸟罟谓之罿犹人之缧绁防危也狱中出慷慨之辞由得以自免亦已危矣○咸曰邹阳事汉景帝弟梁孝王为羊胜公孙诡所疾而谗之孝王怒下阳吏将杀之阳从狱中上书孝王立出之卒为上客未信而分疑者言未为梁王所信方为其所疑虽能分觧以免固亦危矣○光曰忼苦两切罿昌钟切几音机孔子称信而后谏未信则以为谤已也阳初仕梁未为孝王所信而深言以触机事分取孝王之疑故曰未信而分疑】或问信陵平原孟尝春申益乎【秘曰信陵君魏无忌魏安厘王异母弟也平原君赵胜赵之诸公子赵惠文王弟也孟尝君田文齐威王孙也春申君黄歇楚人也问有益于国乎】曰上失其政奸臣窃国命何其益乎【当此四君之时实皆有益于其国而扬子讥之者盖论上失其政故辩明之○秘曰进贤育善权在国君而四君专之故曰窃国命○光曰洪范曰臣无有作福作威四豪聚私党以专国政故曰奸臣窃国命】樗里子之智也使知国如知则吾以疾为【秘曰樗里子名疾秦惠王之弟有滑稽多智秦人号曰智囊卒子渭南章防之东曰后百岁当有天子之宫夹我墓至汉兴长乐宫在其东未央宫在其西言使其知国家未来之安危亦如别则其神智如蓍】周之顺赧以成周而西倾【咸曰昔周武王都于镐京谓之宗周即西周也至幽王以犬戎乱平王东迁于洛即周公所营之王城是谓成周亦曰东周也秦都咸阳在西而赧王为秦所灭故曰西倾○光曰宋吴本作周之倾赧今从李本音义曰诸本皆作顺赧顺靓王及赧王也俗本作倾误也史记作慎靓王索隠作顺靓王或是慎转为顺】秦之惠文昭防以西山而东并【秘曰周显王四十四年秦惠文始称王至昭防王五十一年乃灭周时秦都雍州西山在焉而东灭周故曰东并本纪曰文公卒西山○光曰并音并】孰愈【咸曰问西倾东并谁优○秘曰或者以子云不与秦故问西倾东并谁为优】曰周也羊秦也狼【咸曰周衰弱如羊秦强暴如狼】然则狼愈欤【光曰问强犹胜于弱乎】曰羊狼一也【犹不及两不与也○咸曰言周以不道而弱秦以不道而强强与弱虽异而不道一也○秘曰夫汤武革命顺乎天而应乎人者以道徳易暴乱者也今秦以暴虐易防弱而民不安堵何愈之有】或问蒙恬忠而被诛忠奚可为也曰堑山堙谷起临洮击辽水力不足而尸有余忠不足相也【相助也虽尽一身之节而残百姓之命非所以务民之义○咸曰秦已并天下乃使蒙恬将三十万众北逐戎狄收河南筑长城起临洮至辽东延袤万里又始皇欲游天下乃使蒙恬通道自九原抵泉堑山堙谷后始皇卒胡亥立与其弟蒙毅俱为赵髙所害吞药而死司马迁谓蒙恬所为秦筑长城亭障堑山堙谷通直道固轻百姓力矣夫秦之初灭诸侯天下之心未定痍伤者未瘳而恬为名将不以此时强谏振百姓之急养老存孤务修众庻之和而阿意兴功此其兄弟遇诛不亦宜乎今扬防与迁同故备载之以见始末○光曰李本尸作死今从宋吴本堑七艳切洮士刀切相息亮切】或问吕不韦其智矣乎以人易货【吕不韦阳翟贾人也出千金以助子楚子楚旣立不韦相之○秘曰吕不韦阳翟大贾人也秦子楚质于赵不韦曰此竒货可居故曰人易货○光曰捐千金而得子楚】曰谁谓不韦智者欤以国易宗【虽闻列封先笑后愁身旣鸩死宗族窜流○秘曰不韦仕不由道用货财而佞于华阳夫人以取显位终乃家属徙蜀饮鸩而死是徼取国权以易宗族○光曰贪国权而防其宗】吕不韦之盗穿窬之雄乎【不以其道非盗而何】穿窬也者吾见担石矣未见雒阳也【雒阳不韦所封国也揭雒阳而行天下岂徒担石乎○秘曰穿窬者伺慢藏而得之不一担一石而不韦伺人顔色而取之雒阳之封是其雄也子楚立是为荘防王以不韦为丞相封为文信侯食河南雒阳十万户○光曰窬音逾担都滥切】秦将白起不仁奚用为也长平之战四十万人死蚩尤之乱不过于此矣原野厌人之肉川谷流人之血将不仁奚用为【奚何○咸曰白起事秦为武安君前后伐韩魏斩杀甚多昭王四十七年与王齮伐赵围其将赵括于长平旣杀赵括括军败卒四十万人降起起乃挟诈而尽坑杀之故扬以为不仁○光曰用将所以救乱诛暴】翦【问王翦○秘曰王翦頴阳东乡人也问其将略】曰始皇方猎六国而翦牙欸【咀噬用牙言其酷也欸者絶语叹声○秘曰言翦之助恶也牙欸谓切齿而怒也欸怒声太史公曰王翦为秦将夷六国○光曰欸乌开切翦为之牙以噬物】或问要离非义者欤不以家辞国【秘曰要离吴人弃家而为国疑其有义○光曰要一遥切】曰离也火妻灰子以反于庆忌实蛛蝥之靡也焉可谓之义也【义者臣子死节乎君亲之难也离自平入而焚烧妻子诈为吴仇雠求信于庆忌反而刺之若蜘蛛之小巧耳○秘曰吴王阖闾欲杀王子庆忌要离诈以罪亡令吴王燔其妻子而扬其灰走见庆忌以劔刺之譬如蜘蛛之螫毒于人而靡死也焉可为义哉靡披靡而死也○光曰宋吴本蝥作螫今从李本蛛音诛蝥音矛靡兴糜同音义曰贾谊新书曰蛛蝥作网光谓靡烂也】政也【秘曰聂政轵深井里人也问其义乎】为严氏犯韩刺相侠累曼面为姊实壮士之靡也焉可谓之义也【侠累韩相名也○秘曰严仲子事韩哀侯与韩相侠累有郤仲子恐诛亡去游齐交聂政政后伏劔至韩刺杀侠累因自铍面决眼自屠出肠遂以死其姊嫈如韩之市伏尸哭于邑悲哀而死政之旁曼无也言政知姊之忠烈乃铍其面使他人无所识认且欲全其姊者也小尔雅曰曼无也○光曰音义曰曼谟官切涂面】轲也【问荆轲○秘曰荆轲也义乎】为丹奉于期之首燕督亢之图入不测之秦实刺客之靡也【咸曰燕太子丹以荆轲为上卿欲以报秦先是秦将樊于期得罪亡入燕太子丹受而舍之秦购樊于期首金千斤邑万家荆轲谓太子丹曰诚得樊将军首与燕督亢之地图以献秦王王必恱见臣臣乃得以报矣于是说樊于期于期遂自刎轲乃与秦舞阳盛于期首函封之及求天下利匕首与秦督亢之地图至秦秦王闻之喜乃见于咸阳宫轲奉于期首而秦舞阳奉地图秦王发图穷而轲以左手持把秦王之袖右手持匕首揕之秦王惊自引而起轲知事不就倚柱而笑箕倨以骂秦王左右遂前杀轲矣○光曰亢音刚】焉可谓之义也【三士所死皆非君亲之难也非义之义君子不为也】或问仪秦学乎谷术而习乎纵横言安中国者各十余年是夫【秘曰张仪魏人也苏秦雒阳人也俱事谷先生学术裴骃曰按风俗通乂曰谷先生六国时纵横家于是张仪相秦苏秦相六国乃投纵约书于秦秦兵不敢闚谷闗十五年问是道夫】曰诈人也圣人恶诸【秘曰皆饰诈辩尚权变圣人不取也】曰孔子读而仪秦行何如也【欲读仲尼之书而行苏张之辩】曰甚矣凤鸣而鸷翰也【咸曰凤鸣谓孔子读也鸷翰谓秦仪行也○秘曰鸷击也邹阳曰鸷鸟累百○光曰输胡安侯肝二切鸷鹰隼也翰羽翼也】曰然则子贡不为欤【言子贡亦防说抑齐破吴以救鲁○秘曰齐欲伐鲁子贡行而说齐存鲁破吴彊晋覇越言仪秦非道则子贡学孔子矣不为之乎○光曰子贡存鲁乱齐破吴强晋覇越考其年与事皆不合盖六国防说之士托为之辞太史公不加考校因而记之扬子亦据太史公书发此语】曰乱而不解子贡耻诸说而不富贵仪秦耻诸【耻国乱而不觧其义髙耻防说而不富贵其情下○秘曰子贡之志在觧于祸乱仪秦之志在求于富贵苟求富贵则无所不至矣】或曰仪秦其才矣乎迹不蹈矣【苏秦佩六国相印以抑彊秦张仪入秦而复其卫后破山东○咸曰迹不蹈已者蹈践也言仪秦之才术超卓自然不践循旧人之迹○秘曰仪秦虽同术岂非才乎秦则务纵横仪则务觧之二人之迹各不相蹈】曰昔在任人帝曰难之亦才矣【秘曰任佞也巧言近佞不以才也○光曰宋吴本作昔在任人帝而难之不以才矣今从李本任音壬难读如字佞者口才也舜谓知人安民惟帝其难之能哲而惠何畏乎巧言令色孔壬扬子言驩兠之徒能以巧言惑圣人其才亦不在人下矣】才乎才非吾徒之才也【秘曰仪秦之才非元凯之才也○光曰口才君子所不贵】美行园公绮里季夏黄公角里先生【避秦之乱隠居商山不朝髙祖而从太子帝客礼之○秘曰行人所不能四皓也○光曰角卢谷切或作角音同】言辞娄敬陆贾【娄敬说髙祖都闗中陆贾说尉佗为汉臣又作新语髙祖善之】执正王陵申屠嘉【吕后欲王诸吕陵执意不从免陵乃得封之文帝佞幸邓通至使慢礼嘉折之又晁错犯宪嘉奏诛错○光曰宋吴本正作政今从李本】折节周昌汲黯【髙祖欲易太子周昌面争以为不可武帝时公孙为丞相汲黯面折于上前以为谀不忠○秘曰折节言其能降也夫彊直之人降则为乱若二公者夭姿彊直而能乃降其折节可尚矣】守儒袁固申公【袁固守正以得辠于窦太后后使入圏击彘申公守正以事楚王卒为楚王所烹此二公终不屈其道○秘曰袁固生以治诗孝景帝时为博士窦太后好老子书召袁固生问老子书固曰此是家人言耳顷之为清河王太傅乆之病免申公以诗经为训及赵绾王臧谓天子欲立明堂以朝诸侯不能就其事乃言师申公于是天子使使东帛加壁安车驷马迎申公以为太中大夫舍鲁邸议明堂事窦太后不说儒术得绾臧之过申公以疾免】灾异董相夏侯胜京房【董仲舒夏侯胜京房皆善推隂阳知灾异】或问萧曹曰萧也规曹也随【萧何规剏于前如一曹参奉随于后不失○光曰非萧不能规非曹不能随二人恊心共成汉道其贤等耳】滕灌樊郦曰侠介【滕公灌婴樊哙郦商此四人前后辅夹髙帝○咸曰侠与挟同持也介卫也言髙帝为沛公时而夏侯婴灌婴樊哙郦商皆已从之为持卫也○秘曰滕公夏侯婴灌婴樊哙郦商皆侠刚介之士易曰介如石焉○光曰介助也】叔孙通曰椠人也【叔孙通秦博士避二世之乱遇髙祖起兵从之天下旣定还复从儒见事敏疾○秘曰叔孙通采古礼与秦仪杂著汉仪简牍之人也椠犹牍也说文曰璞也西京杂记曰子云好事常懐鈆提椠○光曰椠才敢切亷七艶三切阙】袁盎曰忠不足而谈有余【说景帝斩晁错以谢七国实挟私怨而不为国○秘曰袁盎譛诛晁错忠不足也諌迁淮南王而谈有余也】晁错曰愚【画策削诸侯王七国旣反令盎得行其说智而不能自明朝服斩于东市○秘曰晁错知七国之彊不奉辞伐罪而请削乃为袁盎之所中而不能预言古之愚也直晁错有焉○光曰音义曰天复本愚作由忠今从诸家错知诸侯太彊必为乱故削之而七国寻反身死东井不若主父偃从诸侯所欲分国邑侯子弟而诸侯自弱也故以错为愚】酷吏曰虎哉虎哉角而翼也【郅都寗戚张汤杜周之徒○咸曰韩诗外传云无为虎傅翼将飞入邑择人而食此以酷吏犹虎而角翼者言暴之甚也○光曰不仁之人而得势位如虎之得角翼】货殖曰蚊【咸曰孔子云赐不受命而货殖焉又曰求也为之聚敛是则货殖聚敛圣人之所疾也汉书称扬子不汲汲于富贵不戚戚于贫贱家无甔石之储晏如也今或人问货殖故荅之曰蚊亦疾之甚焉夫蚊之为虫喙人而求生可鄙恶者也货殖之徒兼并聚敛非义是存亦所谓喙人而求生矣○秘曰货殖之人折毫顾利防而食人其犹蚊乎】曰血国三千使防饮水褐博没齿然也【咸曰扬旣以蚊贬货殖或以是言难之也云天下之民有骨血者三千国非货殖则将使其饭防食饮水被褐终年而已乎言衣食仅给而不能富庶也今下无荅文者盖扬鄙其不谕教而彊见难故不对之也三千国者昔禹防涂山执五帛者万国于商周之世已渐并之矣故至汉但可三千而已举大较也褐博者孟子云褐寛博谓独夫之被褐者没终也齿年也○秘曰扬恐未谕故再释之曰货殖之心若蚊自务轻饱而血视三千之国使将防饭饮水衣褐博之衣没其年齿而后已也齿龄也按周一千八百国而汉郡国一百三县邑千三百一十四云三千者盖货殖之人倍取于国且言其多欤○光曰李本作没齿无愁也今从宋吴本蚊下曰衍字褐毛布也褐博以褐为寛博之衣也三千言其众也言货殖如蚊民之血使之皆贫困以终其身也】或问循吏曰吏也【郑子产公仪休孙叔敖之徒○咸曰言如是者始可谓之吏也】游侠曰窃国灵也【灵命也朱亥田仲郭觧剧孟原渉之徒○咸曰苟恱士立气势作威福结私交以立彊于国者谓之防侠此云窃国灵盖言窃行国之威灵以为之彊○秘曰灵福也迁载防侠窃国之威灵为已之私义者也○光曰国之所以能为国者以在上者执号令御其下如人之有神灵也】佞幸曰不料而已【籍儒邓通周文仁韩王孙李延年之徒○咸曰料度也夫佞幸者日以宠进位非才升凭乎城社卒蹈机穽亦不度者也○光曰不自料其才徳不称其宠禄而贪窃之以取祸败此皆论太史公书所载】或问近世社稷之臣曰若张子房之智【用行舍藏功成身退】陈平之无悮【内明其画外无违悮○秘曰所举必行无谬悮○光曰李本悮作悟今从宋吴本悮与忤同】绛侯勃之果【秘曰诛诸吕立代王果于大事】霍将军之勇【秘曰光擢燕上官之锋处兴废之分而不惧】终之以礼乐则可谓社稷之臣矣【此数公遭汉初定仓卒之际则权应当时苟以救世不能与稷契伊周同风未终先王之礼乐○秘曰言此数公旣立功之后以礼乐自终则社稷臣矣○光曰言虽兼数公之才业不能修礼乐以成治平之化亦末足谓之社稷之臣也】或问公孙董仲舒孰迩【欲知此二人用心谁近圣人之道○秘曰谁近社稷之臣】曰仲舒欲为而不可得容而已矣【利用安身○秘曰仲舒欲施礼乐之事而武帝外之故不可得也礼乐志曰时上方征讨四夷锐志武功不暇留意礼文之事又曰未有立礼成乐此贾谊仲舒王吉刘向之徒所为发愤而增叹也尝与公卿约议至上前皆背其约以顺上防是取容而已何暇礼乐战】或问近世名卿曰若张廷尉之平【张释之堆存公平无阿于意○咸曰释之为廷尉天下无寃民其所谓平矣○秘曰张释之为廷尉不族盗宗庙御物者执法之平也賛曰张释之之守法】隽京兆之见【隽不疑当昭帝时有人自称亡卫太子百官莫知其所不疑后至取而治之乃巫成方遂也○光曰隽徂兖切】尹扶风之絜【尹翁归清亷有节不避滋垢】王子贡之介【王子贡名尊成帝时人治任公正诛锄豪彊不避贵戚】斯名卿矣将【旣闻名卿次问名将】曰若条侯之守【咸曰周亚夫也守谓守细栁光曰璧昌邑不救梁以吴虽有诏书亦不从】长平冠军之征伐【秘曰长平侯卫青冠军侯霍去病俱征伐匈奴立功】博陆之持重【秘曰博陆侯霍光賛曰临大节而不可夺遂正国家安社稷】可谓名将矣请问古【欲知古之良将】曰鼓之以道徳【咸曰犹益賛禹而有苗格○秘曰以道胜者帝以徳胜者王帝王之兵前无敌孙子五教之计一曰道】征之以仁义【咸曰犹常武所谓旣敬旣戒惠此南国○秘曰荀卿曰桓文之节制不可以敌汤武之仁义】舆尸血及皆所不为也张骞苏武之奉使也执节没身不屈王命虽古之肤使其犹劣诸【肤美也○咸曰张骞尝使月氐道经匈奴中来徃两为匈奴所得留骞十余岁然骞持汉节不失后亡归初骞行时百余人去十三岁惟二人得还苏武尝使匈奴中单于说武令降武不聼单于怒幽武寘大窖中絶不与食又徙武北海上无人处使牧羝武旣至海上杖汉节牧羊卧起持操节旄尽落留匈奴凡十九年至昭帝即位匈奴与汉和亲汉求武得归故二人虽古之美使所不及矣○光曰没身者乆留匈奴不顾其死】世称东方生之盛也言不纯师行不纯表其流风遗书蔑如也【咸曰扬鄙朔之为政所以自发论也表则也蔑絶也谓朔之言行不纯一于圣人之师则如诙谐射覆隠语之类也故宗圣之风立教之书絶而不传今观朔尝上书陈农战强国之计数万言又有封太山贵和氏璧及皇太子生禖屏风平乐观赋诸篇颇存盖子云恶其杂而不取之也○秘曰顔师古曰言辞义浅薄不足称也○光曰朔言行驳杂所师表者不能纯壹其流风遗书皆蔑然无足观也】或曰隠者也【成曰或见扬之短朔故问以为世称朔吏隠者也○光曰宋吴本或曰作或问今从李本】曰昔之隠者吾闻其语矣又闻其行矣【昔之隠者文王拘于羑里而重易六爻箕子隠于殷朝而为周陈洪范接舆之在楚而歌凤兮○咸曰吾闻其语又闻其行者如夫子所谓作者七人之义也言隠道当如此七人者○秘曰闻其圣贤之言行○光曰言皆不然】或曰隠道多端【咸曰或言隠之道多端如朔者亦其一也】曰固也【咸曰固实也言隠道实多端故陈之于下】圣言圣行不逢其时圣人隠也【咸曰仲尼亦然○秘曰易曰龙徳而隠者也不易乎世不成乎名遯世旡闷不见是而旡闷乐则行之忧则危之其圣人隠也】贤言贤行不逢其时贤者隠也【咸曰孟轲亦然○秘曰舍之则蔵○光曰考其言行之素皆圣贤也以不逢其时故隠以避害耳】谈言谈行不逢其时谈者隠也【咸曰子贡仲连亦然○秘曰有文而不遇者儒行曰言谈者仁之文也○光曰朔谈者耳不遇战国纵横之时故依隠玩世不足贵也】昔者箕子之漆其身也狂接舆之被其发也欲去而恐罹害者也箕子之洪范接舆之歌凤也哉【咸曰彼之隠者犹为行道立教而干于时如楚狂箕子去而隠以避害言隠虽有此数端而朔不可以及是○秘曰此皆多端也箕子为之奴孔子曰殷有三仁焉而有闻着乎洪范接舆佯狂孔子下欲与之言而有闻着乎歌鳯是皆多端之甚者而其道纯正罹一本作离○光曰二子皆晦迹以避害遇圣人则自显】或问东方生名实者何也【咸曰言朔旣不及此而世称之实何也】曰应谐不穷正谏秽徳【由此四事得名】应谐似优【似倡优○咸曰应谐谓应言而谐戏之如与幸倡郭舍人隠语者】不穷似哲【咸曰问则輙应如射覆见微者○秘曰变诈锋出莫能穷者似智慧○光曰吴本哲作智今从李宋木】正谏似直【咸曰盖諌上休斥董偃请焚甲乙帐者○秘曰时观察顔色直言切諌似峭直】秽徳似隠【秘曰懐肉污衣岁更娶妇似隠迹】请问名曰谈逹比【欲知谁比○秘曰朔之名也谈也达也何为伦比谈一本作诙字○光曰宋本作请问名字逹吴本作请问名谈逹今从李本音义引汉书朔谈达多端不名一行或问朔所为当何以名之扬子谓朔谈谐敏逹之人耳恶音乌】曰非夷齐而是栁下惠戒其子以尚容首阳为拙柱下为工饱食安坐以仕易农依隠玩世诡时不逢其滑稽之雄乎【非夷齐是栁下惠戒其子以尚同依隠玩世饱食安歩以仕易农此滑稽之雄者也○咸曰言朔非夷旷而尚取容依约其隠玩弄于世但滑稽之雄者而已何所比哉○光曰李宋吴本皆云非夷尚容依隠玩世其滑稽之雄乎按汉书具载扬子之言恐诸家脱悮也今从汉书滑音骨言朔依托隠者以玩侮世人以诡谲欺时人不逢迕取祸也滑稽多智员曲之貌】或问栁下惠非朝隠者欤【此问发于东方朔也○咸曰或以扬之短朔疑朔与惠同道故举之为请○秘曰朔旣非隠则栁下惠降志辱身言中伦行中虑岂非朝隠者也○光曰朝直遥切】曰君子谓之不防古者髙饿显下禄隠【孟子曰伯夷隘柳下惠不防君子不由也然则饿显不独髙禄隠未为下人发髙下之谈盖有厉乎素飡○咸曰扬以或人用朔比惠故举孟轲不防之言以非栁下惠又以夷惠隘不防二者虽皆不可然推而取之宁以伯夷饿显为髙终以栁下惠禄隠为下故曰古者髙饿显下禄隠犹奢寕俭易寕戚之义尔亦所以短朔也○光曰饿显谓夷齐饿于首阳之下民到于今称之】妄誉仁之贼也妄毁义之贼也【光曰誉音余下同仁以褒善义以贬恶而妄以毁誉加人是贼伤仁义者也】贼仁近乡原贼义近乡讪【同乎流俗合乎污世众皆说之以为是而不可与入尧舜之道者徳之贼也孔子恶似而非者孟轲论之备矣○光曰乡原谓所至之乡徇众随俗求媚于人者乡讪谓所至之乡喜造谤讪使人畏其口者】或问子蜀人也请人【秘曰问蜀人】曰有李仲元者人也【蜀有严君平然君早已显仲元未闻○秘曰仲元则其人也李仲元名见秦宓传○光曰人者蜀之贤人也仲元事见常璩华阳国志尤详】其为人也柰何【咸曰柰何犹曰如何】曰不屈其意不累其身【光曰累良伪切不以爵位屈其意禄利累其身】曰是夷惠之徒欤曰不夷不惠可否之间也【随时之义治乱若凤○光曰冇清和之美而无隘与不防之失从众而不害于义则可害于义则否】如是则奚名之不彰也曰无仲尼则西山之饿夫与东国之绌臣恶乎闻【饿夫夷齐绌臣栁下惠也○咸曰东国鲁也左传云下展禽即栁下惠也言夷恵得仲尼誉之名始闻○光曰绌与黜同恶音乌】曰王阳贡禹遇仲尼乎【咸曰王吉字子阳事宣帝为諌议大夫贡禹字少翁二人为友世称王阳在位贡禹弹冠言其取舍同也元帝即位遣使征贡禹与吉吉年老道病卒禹后为御史大夫此言李仲元不遇仲尼则名不彰而王阳贡禹之显岂遇仲尼乎○光曰言王贡力学絜已而名著海内岂必遇仲尼】曰明星皓皓华藻之力也欤【星虽皓皓有华藻然非能自显耀也要湏着天而后天下见之○光曰言星之明非藻饰所能致以其居髙故为人所瞻仰王贡之名所以彰著有位于朝故也】曰若是则奚为不自髙【光曰言仲元何不仕】曰皓皓者已也引而髙之者天也【星着天而后天下见王阳贡禹时主所扬而后名显也仲元虽有贤徳而时不髙之故不彰】子欲自髙邪【君子行徳俟命而已○秘曰仲元之不见察举犹如或人岂能自达哉】仲元世之师也见其貌者肃如也【咸曰貌端故见者肃然敬】闻其言者愀如也【咸曰言正故闻者愀然谨○光曰愀亲小在九二切愀然变动貌】观其行者穆如也【咸曰行温故观者穆然和】但闻以徳诎人矣【咸曰诎人者使人而从已徳也○光曰李本但作郸音义曰古郸但通用今从宋吴本】未闻以徳诎于人也【咸曰诎于人者以已徳而从人也○光曰言仲元徳能服人而未尝屈节】仲元畏人也【言可畏敬○咸曰言使人心服而畏之○秘曰人所畏服】或曰育贲【言夏育孟贲亦使人畏○秘曰夏育孟贲皆卫人言其勇力亦人所畏也○光曰贲音奔下同】曰育贲也人畏其力而侮其徳【咸曰非心服之畏】请条【问其目也○秘曰条目】曰非正不视非正不聴非正不言非正不行夫能正其视聴言行者昔吾先师之所畏也【所畏谓言不惭行不耻孔子惮焉○秘曰孔子之所畏惮之】如视不视聴不聴言不言行不行虽有育贲其犹侮诸













　　扬子法言卷八
　　钦定四库全书
　　扬子法言卷九
　　晋李轨　唐栁宗元　　注
　　宋　宋咸吴秘司马光　重添注
　　君子篇【咸曰以渊骞道亚诸圣曰非君子曷克然故次之渊骞】
　　君子纯终领闻【纯善也领令也闻名也言善于终而有令名也○秘曰君子之道纯而终之受其令闻○光曰领郎定切闻音问君子旣乐善以终又有令名闻于后世者以立言不朽故也】蠢廸检押【蠢动也廸道也检押犹隠括也言动则由于检押○咸曰廸当训为蹈履之蹈检押犹法度也言动必履蹈于法度○光曰检押当作检柙押户夹切】旁开圣则【秘曰则法则也○光曰开通也君子立言旁通圣人之法】譔君子【秘曰君子小人在人所为而已择而行之区品彰矣○光曰论立言之是非】或问君子言则成文动则成徳何以也【咸曰问君子何以能然】曰以其弸中而彪外也【弸满也彪文也积行内满文辞外发○光曰弸普耕薄萌二切学成道充言动皆美】般之挥斤羿之激矢君子不言言必有中也不行行必有称也【咸曰般羿之斤矢精之至也君子之言行正之至也○秘曰般输之挥斤后羿之激矢犹如君子之言行素习于内发中防准○光曰般音班中丁仲切称尺证切称者得事之宜】或问君子之柔刚曰君子于仁也柔于义也刚【仁爱大徳故柔屈其心节义大业故刚厉其志○秘曰木性则仁故柔金性则义故刚○光曰柔于爱人刚于去恶】或问航不浆冲不荠有诸【楼航不挹浆冲车不载荠】曰有之或曰大器固不周于小乎【光曰言有大志者不顾小节】曰斯械也君子不械【械器也航冲之器无所不施○咸曰君子之道惟变所适航冲之器主一而用注谓航冲无所不施反矣○光曰器械适于一用君子明道无施不可】或问孟子知言之要知徳之奥曰非苟知之亦允蹈之【咸曰允信也蹈行也言孟子于要言奥徳非惟苟且而知之亦能信而行之】或曰子小诸子孟子非诸子乎曰诸子者以其知异于孔子者也【秘曰知所知之道○光曰以其小知立异于孔子之道】孟子异乎不异【道同仲尼也】或曰荀卿非数家之书侻也【弹驳数家侻合于教○光曰宋吴本侻作脱今从李本音义曰侻佗括切可也】至于子思孟轲诡哉【讥此则乖诡○咸曰孔伋字子思孔子之孙孟轲之师也荀子有非十二子之言亦兼非子思孟轲此言非它数家则偶脱可矣至于非轲伋则邪诡也○秘曰荀卿非十二子若惠施邓析之徒则脱异圣人之道已至于子思孟轲不异者也是苟卿之诡说也】曰吾于荀卿欤见同门而异户也【同出一门而异其户同述一圣而有乖诡○光曰言荀卿亦述孔子之道而所见不能无小异】惟圣人为不异【前圣后圣法制合大同仁义　秘曰纯终也】牛骍白睟而角其升诸庙乎是以君子全徳【色纯曰晬○咸曰宗庙之牛贵纯毛如黒赤白三色各纯粹而角中礼则可升诸庙矣所以君子亦贵纯全其徳今荀卿学圣人之道而非孔孟亦不粹矣○秘曰韩吏部曰大醇小疵此之谓欤○光曰宋吴本牛骍白作牛骍白睟作粹今从李本睟与粹同】或问君子似玉曰纯沦温润柔而坚玩而廉队乎其不可形也【君子于玉比徳焉礼记论玉备矣○咸曰队众也言玉之徳众乎不可尽形容之○秘曰沦犹泽也玩犹珍也亷棱也队乎犹言垂之如队其惟以徳不可形状○光曰玩当作刓音完谓亷而不刿队直类切队与坠同谓垂之如坠】或问仲尼之术周而不泰大而不小用之犹牛防也【使牛捕防虽大无施○光曰周而不泰谓礼仪周备而无闲泰】曰仲尼之道犹四渎也经营中国终入大海【秘曰尔雅曰江河淮济为四渎四渎者发源注海者也】它人之道者西北之流也纲纪夷貉或入于沱或沦于汉【秘曰西北之流水经夷貉而不返或向东者亦入沱汉而已言其异而小也书曰嶓冡导漾东流为汉又曰岷山导江东别为沱孔云沱东行○光曰言诸子之道虽时有小用而非顺正不可以致逺】淮南说之用不如太史公之用也太史公圣人将有取焉【实録不隠故可采择○咸曰司马迁虽杂尚有礼乐儒学之说于圣人之道可取而用之于刘安溺异端之痼者也故曰鲜取焉○光曰今之所以知古后之所以知先史不可废】淮南鲜取焉尔【浮辩虚妄不可承信○秘曰太史公实録犹如鲁史旧文圣人将有取焉以正褒贬淮南刘安之书杂而不典少有可采○光曰鲜息浅切空言虽辩博而驳杂迂诞可取者少】必也儒乎【光曰圣道于是乎在】乍出乍入淮南也【或出经或入经○秘曰必也以儒为名乎内篇论道外篇杂说乍出乍入杂而不纯者也】文丽用寡长卿也【咸曰司马相如文赋虽丽施用则少○秘曰相如文虽丽而寡于用】多爱不忍子长也【史记叙事但美其长不贬其短故曰多爱○咸曰迁之学不专纯于圣人之道至于滑稽日者货殖游侠九流之技皆多爱而取不忍弃之○秘曰不可以垂世立教者司马迁皆叙而録之是多爱不忍也】仲尼多爱爱义也子长多爱爱奇也【光曰仲尼称管仲为仁史鱼为直蘧伯玉为君子之类亦多爱】或曰甚矣传书之不果也【咸曰非经谓之传或人旣闻扬子上论淮南子长之言爱竒而杂故因骇之而为问也言甚矣彼传记之书不果纯于圣人之道也○秘曰古者诗三千余篇孔子删定取止乎礼义者三百一十一篇而已是爱义也子长史记至于滑稽日者刺客货殖之类皆不忍去是爱竒也或人曰甚矣淮南子长之传言不果全于圣人之道也】曰不果则不果矣【苟非所能自可耳○咸曰言今人之不果纯于圣人之道者尚可导而果之如淮南子长皆已没矣其书皆已行矣安可道而果之哉诚为不果纯矣○秘曰内不果纯文亦不果道矣】人以巫鼓【巫鼓犹妄说也妄说伤义甚于不言一曰巫鼔之俦奚徒不果而已乃复竒谈诞以自大假不学为髙通故扬子旣吐触情之谈又发巫鼓之义○咸曰夫巫左道者也言彼之书非徒不果纯于圣人之道而已今大行于世复使人学之得其杂说如左道之巫以鼓动其事惑夫众者也如淮南防仙化金之说鼓动末俗使其学之非左道而何也○光曰音义曰天复本人作又并阙】或问圣人之言炳若丹青有诸曰吁是何言欤【吁者骇叹之辞】丹青初则炳乆则渝渝乎哉【丹青初则炳然久则渝变圣人之言乆而益明】或曰圣人之道若天天则有常矣奚圣人之多变也【成曰言五经支离万事错综○秘曰天有一定之髙有常也圣人无可无不可多变也】曰圣人固多变【天纵之也○光曰圣人志道秉常随时应物如天之隂阳五行变化无穷】子游子夏得其书矣未得其所以书也宰我子贡得其言矣未得其所以言也顔渊闵子得其行矣未得其所以行也【圣人以妙外徃诸贤以方中来○秘曰通之者圣也习之者贤也○光曰行下孟切下同六子皆学于孔子而未逹其本原故虽各有所得而未能尽其变通】圣人之书言行天也天其少变乎【所以应无方也○咸曰此论六子犹孟轲所谓子张子游子夏得圣人之一体顔闵具体而微之谓也夫天多变然后有成圣多变然后有伦天变隠于万化而难知故曰天则有常圣变布于五经而可见故曰圣人固多变○秘曰夫天之髙也及其变则二气推移四时更迭三辰运行万物生瘁不为少也○光曰言天之变化亦多也】或曰圣人自恣欤何言之多端也【秘曰或人闻多变之语不逹其归趣恐圣人率意而言故云多端○光曰谓问同答异理或相违】曰子未覩禹之行水欤一东一北行之无碍也君子之行独无碍乎如何直徃也【秘曰时有可否碍也】水避碍则通于海君子避碍则通于理【咸曰髙者水之碍故避之则流杂者圣之碍故避之则行○秘曰随时制宜不失其正理则通矣】君子好人之好【嘉其善也】而忘已之好【若不足也】小人好已之好【我名而不自知】而忘人之好【物物而不识彼】或曰子于天下则谁与【秘曰与何等人○光曰与许也】曰与夫进者乎或曰贪夫位也慕夫禄也何其与曰此贪也非进也夫进也者进于道慕于徳殷之以仁义进而进【秘曰礼进则进】退而退【秘曰义退则退】日孳孳而不知勌者也【光曰勌与倦同殷中也退而退当作退而进言不以禄位之进退务进于道徳而已故下文云请问退进】或曰进退则闻命矣请问退进曰昔乎顔渊以退为进【后名而名先也】天下鲜俪焉【秘曰人不堪其忧回也不改其乐终日如愚而囘也不愚是以退为进少有其偶○光曰鲜息浅切俪音丽顔囘在陋巷不苟仕好学不倦是以退为进】或曰若此则何小于必退也【秘曰若然则必退于道者何故小之○光曰扬子谓圣人不遁于世不离于羣是小必退】曰心进易俪也必退易俪也【必苟也苟进则贪禄利苟退则慕伪名也○秘曰轻于进退者众】进以礼退以义难俪也【进退不失其正者君子也○咸曰犹仲尼之于鲁也用之则摄相事而辅夹谷女乐废膰胙则之而行○秘曰进之退之惟礼义所在】或曰人有齐死生同贫富等贵贱何如【惧者畏义也此章有似驳荘子荘子之言逺有其防不统其逺防者遂徃而不反所以辨之思各统其所言之防而两忘其言则得其意也○秘曰人有如荘生之齐物者何如○光曰荘列之论如是】曰作此者其有惧乎【秘曰非圣人者无法惧有诛戮之责作此齐物之论然后以夷旷为妙达曰道家流当然也礼曰行伪而坚言伪而辨学非而博顺非而泽以疑众杀○光曰惧谓有忧患不可避故作此论以自寛】信死生齐贫富同贵贱等则吾以圣人为嚣嚣【秘曰夫死生异理贫富殊涂贵贱差等较然之义也而荘子托以道家遂以系表逺去忘言得意称其齐一而好之者无不甘心焉是虚华之大者若信是言则吾以圣人六经之防爲嚣嚣之虚语耳○光曰嚣许骄切人好生恶死苫贫乐富重贵轻贱乃其常情圣人因之以设劝沮立政教若信然齐等则圣人号令典谟徒嚣嚣然烦言耳】通天地人曰儒【道业深与○秘曰隂阳刚柔仁义之道始于太极成乎五行主于至神运于六子管于圣人是谓通之其名曰儒】通天地而不通人曰伎【伎艺偏能○秘曰知天地之变隂阳之数而不知其所以变所以数是不通于圣人之防若子之道名曰伎艺】人必先作然后人名之先求然后人与之【人理云云万物动静无不由我以明彼者○秘曰若求仁而得仁○光曰作为善恶而人以善恶名之自求祸福而人以祸福与之】人必其自爱也然后人爱诸【咸曰言先自爱于人而人亦爱之】人必其自敬也然后人敬诸【咸曰言先自敬于人而人亦敬之】自爱仁之至也【秘曰韩吏部曰博爱之谓仁】自敬礼之至也【秘曰曲礼曰毋不敬】未有不自爱敬而人爱敬之者也【秘曰未有不自爱敬于人而人爱敬于己者也○光曰敦仁所以自爱也隆礼所以自敬也】或问龙鸿鹄不亦夀乎曰夀曰人可夀乎曰物以其性人以其仁【物性之夀其质生存延年长也仁者之寿死而不亡名无穷也○咸曰故顔氏之子年虽夭而仁不能穷之也○光曰龙鸿鹄性自夀耳人则为仁然后能保其夀孔子曰仁者夀】或问人言仙者有诸乎【秘曰秦皇汉武俱欲求之故问焉】曰吁吾闻伏牺神农殁黄帝尧舜殂落而死文王毕孔子鲁城之北【秘曰鲁城之北孔子所也言伏羲至孔子并圣人皆死尔○光曰文王于毕孔子于鲁城之北】独子爱其死乎非人之所及也仙亦无益子之彚矣【秘曰彚类也仙者皆有虚名而无益于事实者也○光曰借使有仙亦如龙等非人类所能学也】或曰圣人不师仙厥术异也圣人之于天下耻一物之不知仙人之于天下耻一日之不生【光曰言圣人所以不学仙者道不同故也圣人务多知仙人务长生】曰生乎生乎名生而实死也【咸曰名恶名也实善实也言今之为仙者恶名存也善实死也如始皇孝武至今为天下笑非恶存而善死者乎○秘曰神仙者谓之羽化蝉蜕而升天是名生也其实则降年尽而死耳故曰实死○光曰安期羡门徒有其名而人未尝见实死也】或曰世无仙则焉得斯语曰语乎者非嚣嚣也欤惟嚣嚣能使无为有【咸曰仙本无也而卢生之徒以为有非嚣嚣不逞者孰能○秘曰嚣嚣然方士之虚语尔嚣嚣之多则能使无为有也○光曰多言之人喜妄说】或问仙之实曰无以为也【咸曰言无以为其实○光曰无用问为】有与无非问也【咸曰谓之有谓之无皆不当问○秘曰天地之间本无此理无而问有有而问无皆非问也】问也者忠孝之问也【言惟问忠与孝之事耳○秘曰忠孝者修身之本】忠臣孝子偟乎不偟【偟暇○咸曰忠臣謇謇于事君孝子汲汲于事亲何暇其仙乎○秘曰偟暇忠孝之人何暇问无益之事乎○光曰偟音皇】或问夀可益乎曰徳【光曰惟修徳可以益夀】曰回牛之行徳矣曷夀之不益也【咸曰言顔回冉伯牛徳而何不夀】曰徳故尔【咸曰庸以长生为夀圣以不朽为夀顔冉有徳故不朽尔】如囬之残牛之贼也焉徳尔【言复甚也○咸曰言假令顔行之残冉行之贼则安得不朽之夀如是哉○光曰顔冉之命自短耳若加之残贼则斯命亦不能保也】曰残贼或夀曰彼妄也君子不妄【论语曰人之生也直罔之生也幸而免扬子之说亦犹此义○咸曰礼云庶人曰死死斯尽也死则尽无所闻矣如残贼者安得不朽哉彼言不朽者乃欺妄也彼问亦以长生为寿扬对终以不朽为夀○秘曰残贼之人妄生于世尔岂有不朽之夀哉君子不妄生者也○光曰君子修徳以俟命不为残贼而冀得妄夀】有生者必有死有始者必有终自然之道也【因论神仙之事遂至原始要终以尽死生之说也○秘曰夫春生则秋杀阳始而隂终亦犹人也岂有使之然哉自然之道也○光曰天常春而不秋日常朝而不暮则人长生而不死矣】君子忠人况已乎小人欺已况人乎【夫至人其犹先存诸已而后存诸人者言乎有其真然后可以训物况乃其身之不谕又安能谕诸人哉○光曰尽诚于人曰忠】

　　扬子法言卷九
　　钦定四库全书
　　扬子法言卷十
　　晋李轨　唐栁宗元　　注
　　宋　宋咸吴秘司马光　重添注
　　孝至篇【咸曰人道之大莫大乎孝孝道之全莫全于终故啓之乎足没且诫焉岂易量哉法言始于学而终于孝理亦粹矣】
　　孝莫大于寕亲寕亲莫大于寕神寕神莫大于四表之欢心【言尊祖考安神灵故先王以孝治天下也○秘曰寕神奉宗庙也夫孝始于寕亲终于天下之欢心其道甚大○光曰神者祖考之神大孝宜若周公然】譔孝至【秘曰夫学所以开明也故为其始孝所以报本也故为其终动天地感神者莫速于孝乎○光曰论孝及至徳因叙汉室之盛】
　　孝至矣【将欲言其义所以叹其至○秘曰先王之至徳】一言而该【光曰至徳要道无所不该】圣人不加焉【一言而孝兼该百行圣人无以加之是至徳也○秘曰该备也○光曰圣人之徳无以加于孝】父母子之天地欤【天悬象地载形父受气母化成】无天何生无地何形天地裕于万物万物裕于天地【裕足也言万物取足于天地天地不取足于万物也○咸曰正文当云万物非裕于天地疑脱去非字裕饶裕也天地生万物非冀其报故能饶裕于万物而万物不能饶裕于天地也○光曰裕谓饶益优厚也扬子设为疑问以明天地则能裕万物万物岂能裕天地乎】裕父母之裕不裕矣【养父母自以为足者乃不足也○咸曰父母虽为子之天地然俟其报与天地异也故亲以生育之思饶裕其子则子也以孝养之徳饶裕于亲若夫但乐生育之不能全孝养之裕则不为裕矣故曰裕父母之裕不裕矣以别万物之于天地也○秘曰父母有余裕于其子其子岂能裕父母哉以父母之裕而裕其父母不为裕矣是父母裕于子也常有余子孝于父母也常不足○光曰欲报之徳昊天罔极】事父母自知不足者其舜乎【自知不足则是舜○咸曰舜所以愈裕而不自充足者惧夫失所以孝养之裕也】不可得而乆者事亲之谓也【秘曰父母之年不可不知】孝子爱日【无须臾懈于心○秘曰其心无懈○光曰木欲静而风不止子欲养而亲不述故孝子养亲惟日不足】孝子有祭乎有斋乎【祭严齐敬孝子之事○光曰言斋重于祭】夫能存亡形属荒絶者惟斋乎【亡形复存荒絶复属者谓祭如在○光曰属之欲切谓斋之日】故孝子之于斋见父母之存也【秘曰见其居处语笑所乐所嗜谓思而见之】是以祭不賔【夫斋者交神明之至故致斋三日乃见其所为斋者礼记论之备矣而发斯谈者有乎时也○咸曰祭不賔者孝子尽精极思而存夫亲何暇乎賔之接也○秘曰专乎所亲○光曰賔谓敬多而亲少如待賔客】人而不祭豺乎【九月豺祭兽正月祭鱼豺犹有所先人而不祭豺之不若也】或曰死生尽礼可谓能子乎【生事爱敬死事哀戚○秘曰问今世湏死生尽礼方可谓能子乎○光曰此问荅不类疑下有脱文】曰石奋石建父子之美也无是父无是子无是子无是父【秘曰万石君石奋少子建皆以驯孝行谨官至二千石○光曰言父子孝谨相成】或曰必也两乎【秘曰言人必湏父子孝谨方为美乎】曰与尧无子舜无父不如尧父舜子也【必不得双于斯二者当如尧之为父舜之为子○咸曰子云方论孝至而遽以万石君父子与尧舜较短长得非伤君臣之道轻孝至之礼乎曰子云之心盖所以重孝至而谨君臣之道者也何哉天下之重莫大乎孝未有天子而无父也故自天子至子庶人其礼虽异而其为孝一也夫孝君行之于上而臣行之于下则四海莫不孝矣四海皆孝则忠臣得矣故曰求忠臣于孝子之门由是言之子云所以重孝至而谨君臣亦明矣有防哉子云也学者辨之○秘曰与尧之无子舜之无父不若使尧爲父而舜为子不必两也尧子丹朱不肖舜父瞽瞍顽虽有如无○光曰父子俱圣尤美】子有含菽緼絮而致滋美其亲将以求孝也人曰伪如之何【含食也菽豆也○咸曰言人有自含食其菽緼被絮而能致滋之味美丽之服于其亲思以为孝或非之以为伪何如也○光曰緼于盆切含菽菲食緼絮恶衣】曰假儒衣书服而读之三月不归孰曰非儒也【咸曰言设有人假儒衣书服而读之三月不辍而归谁曰非乎言亦可以为儒也如彼之自薄而厚于亲傥乎不辍则亦可为孝矣三月者时一变也天时且变而已不变是可为儒矣○秘曰已欲孝斯孝矣已欲儒斯儒矣谁其非之○光曰服儒衣读儒书经时不辍斯亦儒矣】或曰何以处僞【咸曰问何以见其伪者○秘曰为之则真何以居伪】曰有人则作之无人则辍之之谓伪【咸曰礼云道不可斯湏离其身可离非道也所以君子慎其独矣故有人则修而作之无人则辍而止之非伪而何君子耻之】观人者审其作辍而已矣【视其所以观其所由人焉瘦哉】不为名之名其至矣【太上以徳自然之美非至而何○秘曰君子行善其名自彰至矣】为名之名其次也【力行近仁斯亦次矣○秘曰欲求善名而行为次也○光曰畏恶名慕善名犹有所耻】或问忠言嘉谟曰言合稷契之谓忠谟合臯陶之谓嘉【光曰言不以圣人之正道佐其君者皆非忠嘉】或曰邵如之何【咸曰邵犹继也言欲继稷契臯陶者如之何而可○秘曰邵髙也欲髙之则如之何○光曰问稷契臯陶道髙不可及柰何】曰亦朂之而已【朂勉○咸曰言欲继稷契臯陶者当朂勉其道而已】庳则秦仪鞅斯亦忠嘉矣【庳下也此所以微言贬乎汉臣而为王莽之将相者○秘曰朂勉也庳下也言人欲自髙则勉行而已如其庳下而不能自勉则秦仪鞅斯亦可谓之忠嘉矣盖言其自足也○光曰庳音婢若嫌论太髙而卑之则防入于狙诈矣】尧舜之道皇兮【秘曰皇美】夏殷周之道将兮【秘曰将大】而以延其光兮【二帝三王光延至今○秘曰延其美大之光】或曰何谓也曰尧舜以其譲夏以其功【平水土也】殷周以其伐【圣徳同而禅代异者随时之义一也此又寄言以明其防焉五君应乎天顺乎人王莽违乎人逆乎天○秘曰以是为美大之次○光曰皆尽美尽善】或曰食如螘【言棈细也○光曰螘与蚁同】衣如华【服文彩也】朱轮驷马【光曰宋吴本于此有受天字今从李本】金朱煌煌无已泰乎【秘曰受天子之金朱煌煌然无乃已泰乎○光曰谓富贵者如此无乃泰侈】曰由其徳舜禹受天下不为泰【言当理也】不由其徳五两之纶半通之铜亦泰矣【纶如青丝绳也五两之纶半通之铜皆有秩啬夫之印绶印绶之微者也言不由其徳而佩犹为泰矣况滔天乎○咸曰纶青丝绶也诸本注皆作青丝绳盖传写误也○光曰纶古顽切又音伦李宋本通阙】天下之通道五所以行之者一【五谓仁义礼智信也】曰勉【勉励○咸曰能一勉而修则五得之矣○秘曰非勉则不复其性】或曰力有扛洪鼎掲华旗智徳亦有之乎【咸曰言古有力者能扛鼎掲旗夫智徳亦有能之乎○光曰掲渠列切】曰百人矣【此力百人便能敌之】徳谐顽嚚【谐和也顽嚚舜父母】让万国【以禅禹也】知情天地【与天地合其徳知神之情状○咸曰知情天地者言知天地之情○光曰知与智同】形不测【光曰隂阳不测之谓神惟圣人能形容之】百人乎【人见其形而不能测其量非百人之伦也○咸曰此子云黜力而尚徳者也○秘曰知天地之情其形不可测岂百人可敌乎】或问君曰明光问臣曰若禔【秘曰若顺禔宜读如媞尔雅曰媞媞安也○光曰禔是支切又杜奚切又音支】敢问何谓也曰君子在上则明而光其下在下则顺而安其上【明而光其下尧之为君也顺而安其上舜之为臣也王莽之事汉则倾覆其上簒位居摄则暴乱其下也○秘曰明而光其下法天也顺而安其上法地也○光曰光谓能显忠遂良安谓能顺美救恶】或曰圣人事异乎【咸曰言圣人亦以妖异为事乎】曰圣人徳之为事【秘曰徳盛则无异】异亚之【秘曰见异修徳者次之】故常修徳者本也【咸曰犹尧舜常脩其徳何异之也】见异而修徳者末也【咸曰犹太戊武丁见异而后修非上徳矣故为之末焉○秘曰失于常徳灾异乃见修而禳之事在末后】本末不修而存者未之有也【惑此之甚者必亡矣○咸曰犹桀纣本末不修其亡忽焉○光曰灾异应时君之徳故以徳爲本异为末】天地之得斯民也【得养育之本故能资生斯民也○秘曰天地之大徳曰生生斯民也易曰有天地然后有万物有万物然后有男女是人与万物齐生而最灵者也班固曰夫人聪明精粹有生之最灵故曰得斯民】斯民之得一人也【得资生之业是故系之一人也○咸曰言斯民之众在得一人而治之也○秘曰书曰惟天生民有欲无主乃乱】一人之得心矣【一人之得统御天下者以百姓之心为心○咸曰言一人之责在得民心而后能长乆也故受有亿兆夷人离心离徳所以亡矣○秘曰五行志曰思心之不睿是谓不圣又曰貌言视听以心为主故一人之得心矣○光曰天地因人而成功故天地之所以得其道者在民也民之所以得其道者在君也君之所以得其道者在心也】吾闻诸传【秘曰传记谓论语○光曰传直恋切】老则戒之在得年弥髙而徳弥邵者【咸曰邵美也○秘曰邵亦髙也老则不贪而有徳弥髙者虽圣人何以加焉】是孔子之徒欤【王莽少则得师力行老则诈伪簒夺故扬子寄防言而叹慨焉】或问徳有始而无终与有终而无始也孰寕【光曰宋吴本作有始而无终欤有终而无始欤音义曰天复本寕作愈今从李本孰寕寕为谁】曰寕先病而后瘳乎寕先瘳而后病乎【病簒之深故有先瘳之喻○秘曰徳寕有终也】或问大曰小问逺曰迩未逹曰天下为大治之在道不亦小乎【道至微妙故曰小也○秘曰一人有道而天下治故曰小谓寡治众也】四海为远治之在心不亦迩乎【秘曰一人之得心矣】或问俊哲洪秀曰知哲圣人之谓俊【深识圣义是俊杰也○秘曰知哲于圣人之道俊哲也】秀颖徳行之谓洪【禾之秀其頴犹人之洪其道也禾秀頴则实结人崇道则徳闻洪大○秘曰秀頴于徳行洪秀也○光曰知哲当为哲知言哲能知圣人之道不溺于异端智之俊者也秀谓材秀能修徳行使颖出于众秀之大者也】君子动则拟诸事事则拟诸礼【事不来则不动动非礼则不拟○咸曰拟或作凝非也拟据也言君子不妄其动乃据事而后动不伪其事乃据礼而后事○秘曰凝成也君子不妄动动则成于事事则成于礼凝一本作拟○光曰吴本拟作凝今从李宋本拟度也动则度其事之可否事则度于礼为是为非】或问羣言之长羣行之宗曰羣言之长徳言也【咸曰谓由徳而言乃为羣言之长】羣行之宗徳行也【咸曰谓由徳而行乃为羣行之宗】或问泰和【咸曰问太平和乐之道○光曰天下和平之至】曰其在唐虞成周乎观书及诗温温乎其和可知也【发号出令而民说之○咸曰言观书二典诗小大雅见唐虞成周之盛信泰和矣○光曰言千载之后观其诗书犹温温然和乐况生其世乎】周康之时颂声作乎下闗雎作乎上习治也【咸曰习积习也言由成王来积习为治○秘曰习治习见治世之道】齐桓之时緼而春秋美邵陵习乱也【緼亦乱也○咸曰齐桓公防诸侯于陉楚遣屈完如师以观齐覩齐之盛因而求盟桓公退次召陵与之盟以礼楚也○秘曰緼亦乱也言齐桓之时下陵上替而春秋美邵陵之防能服楚也习乱亦谓习见乱世之事按僖公四年楚屈完来盟子师盟于邵陵左传无美之之文子云据公羊而言也】故习治则伤始乱也【伤悼○咸曰太平之民追叹旧乱○秘曰习见治世之事覩始乱则伤之始乱谓幽厉之时也孔子曰呜呼哀哉我观周道幽厉伤之○光曰先儒多以为周道衰诗人本诸祍席闗雎作故扬子以为始乱】习乱则好始治也【好乐○咸曰乆汚之俗喜安少治○秘曰习见乱世之事覩始治则好之始治谓邵陵之盟也公羊传曰桓公救中国而攘夷狄卒怗荆以此为王者之事也】汉徳其可谓允懐矣【允信懐至○秘曰汉之有徳信能懐服逺人○光曰允谓信及四夷懐谓逺人来服】黄支之南大夏之西东鞮北女来贡其珍汉徳其可谓允懐矣世鲜焉【明此奕世之所致而莽一旦行诈以取之○秘曰言汉徳之盛四夷来贡信能懐逺矣而歴世少及焉此所以明汉兴者天之本也黄支南蛮去合浦日南三万里大夏西戎去中华一万二千里东鞮北女未详或传写之误当言北鞮东女匈奴谓汉曰若鞮自曰呼韩邪后见汉帝为孝慕之故皆为若鞮哀帝建平四年乌昧留若鞮单于上书愿朝是也东夷有东女国西羌别种也西海有女国故云东女国○光曰鞮都奚切鲜悉浅切鞮盖东夷国名女女国也】芒芒圣徳逺人咸慕上也【芒芒大也○咸曰犹唐虞之世○光曰李本芒芒作荒荒今从宋吴本芒谟皇切】武义璜璜兵征四方次也【咸曰如商周之代○秘曰璜璜犹言煌煌也以兵伐四夷者次也○光曰璜音黄】宗夷猾夏蠢廸王人屈国丧师无次也【宗夷者四方羣夷也○咸曰猾乱也蠢廸犹陵践也王人王室之官言五霸六国然也○秘曰宗夷犹言夷族也蠢动也廸蹈也言四夷之族猾乱中夏动蹈我邉疆而犯王人又屈国防师焉无御戎之次也○光曰蠢动廸蹈也中国防弱四夷交侵骚动蹈借天下之民辱国防众无次言最下也此泛论王者御夷狄之道然也】麟之仪仪凤之师师其至矣乎【咸曰言帝世泰和麟仪仪而驯鳯师师而多徳之至也○秘曰泰和之百官皆如麟凤之时仪仪然有义师师然众盖其至也○光曰仪仪师师皆和整尚徳之貌以喻徳服四夷】螭虎桓桓【仁少威多○咸曰桓桓严也言王世以武勘祸乱严不失正】鹰隼防防【攫撮急疾○咸曰防防暴也言彊霸之世专为兵诈暴而欲残】未至也【未合至徳○咸曰言桓桓防防比之帝世泰和则皆未至也○秘曰非泰和之百官皆如螭虎鹰隼之时桓桓武貌防防然鸷飞貌于其道未至也○光曰防财于侧板二切武貌以喻用兵威服逺方】或曰讻讻北夷【光曰讻翔拱切又音凶讻讻喧哓之貌】被我纯缋【纯缯缋画○光曰缋音防】帯我金犀【金金卯犀劔饰】珍膳寕鍸【寕鍸鍸其口也○咸曰言安然而飨珍膳】不亦享乎【嫌礼胡如此太盛也○秘曰讻讻夷众语貌北夷南单于也被我纯缋之衣裳带我金玺犀饰之劔常珍之膳以安然鍸其口不亦施飨礼之盛乎南单于呼韩邪愿为蕃蔽而汉赐之冠帯衣裳黄金玺太官御食之类○光曰享当作亨亨犹泰也谓宣帝以后单于朝服汉以缯絮衣食厚抚之】曰昔在髙文武实为兵主今稽首来臣称为北藩是为宗庙之神社稷之灵也可不享乎【言如此不可不以盛礼待之也○秘曰髙祖围乎平城文帝不雪愤辱之耻孝武亟兴邉略实为兵主矣至宣帝时呼韩邪来臣称北藩扞御北虏盖汉神灵之祐岂可不享之哉○光曰为兵主省谓髙帝得天下之后文帝武帝承平之时兵所以不得息者正以匈奴之故也今幸而得其臣服岂可不厚抚之使之离叛爱小费而就大患乎】龙堆以西【白龙堆也】大漠以北鸟夷兽夷【鸟夷兽夷者衣鸟兽皮毛】郡劳王师汉家不为也【皆在荒服之外不为郡属者也若使劳王师而郡县之汉家不为也○光曰鸟夷兽夷言其如鸟兽郡劳王师汉家仁明之主所不为】朱厓之絶捐之之力也【朱厓南海水中郡元帝时背叛不臣议者劝徃征之贾捐之以为无异禽兽也弃之不足借不击不损威元帝聴之事在汉书】否则介鳞易我衣裳【否不也言不然则介鳞之类易我衣裳之民也○光曰朱厓岛夷故云介鳞】君人者务在殷民阜财【殷富阜盛】明道信义【光曰行义使民信之】致帝者之用【光曰极其事业】成天地之化使粒食之民【光曰粒食谓中国之民】粲也晏也【粲文采晏和柔○秘曰粲然明盛晏然安和】享于神不亦飨乎【实受其福○秘曰民神之主也民之丰阜则神飨其祀也○光曰此言王者不应疲中国与逺夷争雄也】天道劳功【秘曰劳而成功○光曰勤劳然后有成功】或问劳功曰日一曰劳考载【日一日犹日日也考成也载岁也】曰功【周而后始以成其岁故曰功○光曰载事也天运行不息是其劳也成造化之事是其功也】或曰君逸臣劳何天之劳【言于人事则君逸臣劳也天为君四时行百物生以喻其劳也】曰于事则逸于道则劳【于事则逸无功可名于道则劳运转机衡○咸曰言人君之道各有其官已弗亲之故于事则逸然修徳不暇日愈新之故于道则劳○秘曰生万物地也而天道则劳矣以其运行不息也理万事臣也而君道则劳矣以其修省不暇也○光曰天则无为自然而万物生成君则垂衣端拱而百姓乂安是其事逸也天则隂阳徃来生生日新君则求贤访道一日万几是其道劳也】周公以来未有汉公之懿也勤劳则过于阿衡【汉公王莽也或以此为媚莽之言或以为言逊之为也吾乃以为箴规之深切者也称其汉公已前之美尔然则居摄之后不贬而恶可知也扬子所以妙也发至言于当时垂忠教于后世言蔽天地而无惭教闗百代而不耻何逊媚之有乎○宗元曰阿衡之事不可过也过则反○咸曰成王防太甲昏势亦殆矣然周公居叔父之尊伊尹当阿衡之重二公可取而不取卒以忠勤复辟而正之夫举其可取不取之因明其不可取而取之事则子云之罪莾亦大矣○秘曰自周公以来未有如王莽而谓之美也惟是折节力行勒劳之事则欲不止于阿衡明其簒也伊周圣人之居师保者汉公王莽也懿美也过谓不止也班固曰莽知汉中外殚微本末俱弱亡所忌惮生其奸心因母后之权假伊周之称子云因其假也故以伊周为言○光曰法言之成盖当平帝之世莽专汉政自比伊周欲兴礼乐致太平上以惑太后下以欺臣民附已者进异已者诛何武鲍宣以名髙及祸故扬子不得不逊辞以避害也亦犹薛方云尧舜在上下有巢由也当是之时莽犹未簒人臣之盛者无若伊周故扬子劝以伊周之美欲其终于北面者也或曰扬子为汉臣汉亡不能死何也曰国之大臣任社稷之重者社稷亡而死之义也向使扬子据将相之任处平勃之地莾簒国而不死良可责也今位不郎官朝廷之事无所与闻柰何责之以必死乎夫死者士之所难凡责人者当先恕已则可以知其难矣或曰扬子不死可也何为仕莽而不去曰知莽将簒而去者龚胜是也莾聘以为太子师友卒不食而死扬子名已重于世苟去而隠处如揭日月潜于蒿莱庸得免乎或曰扬子不去则已何必誉莽以求媚岂厌贫贱思富贵乎曰昔晋袁宏作东征赋不序桓彛陶侃犹为桓温陶胡奴所刼仅以敏防自免况扬子作法言品藻汉兴以来将相名臣而独不及莽莽能无耻且忿乎此杜预所谓吾但恐为害不求益也且扬子自谓不汲汲于富贵不戚戚于贫贱始为郎给事黄门与王莾刘歆并哀帝之初又与董贤同官当成哀平间莽贤皆为三公权倾人主所荐莫不防擢而雄三世不徙官此岂非言行相副之明验乎古今之人能安恬如此者防希而子乃疑其求媚而思富贵不亦过乎使扬子果好富贵则必为莽佐命不在刘甄之下矣】汉兴二百一十载而中天其庶矣乎【言人民众多富盛也○宗元曰扬子极隂阳之数此言知汉祚之方半耳○咸曰子云虽学极隂阳然亦不当逆知汉祚方半也夫中天者犹中兴也盖子云观莽之强簒而立复暴磔如是天下思汉徳未已知赤氏之运未去必有中兴而王者言庶防乎近也故后十余年光武果定岂非验乎○秘曰子云上称汉徳之允懐中言王莽之不正下言汉载之中天是覩民思汉徳莾为不道必有中兴之义且明徳之不可已也如是孔子曰其或继周者虽百世可知也以礼明之也子云曰汉二百一十载而中天以徳明之也是知子云其圣人之徒欤汉髙祖元年至孺子婴二年凡二百一十四年自王莾称建国元年至献帝延康元年凡二百一十二年○光曰庶者庶防于治也】辟廱以本之校学以教之礼乐以容之舆服以表之复其井刑勉人役唐矣夫【言若尽此诸美以济勉人者无羡唐虞之世也○咸曰勉当为免字之误也言后之中兴者能修汉之辟廱学校礼乐舆服之未修者能复井田之未复者能措刑辟之未措者以是道而化天下复免人事邉之役则唐尧如矣○秘曰汉之中天惟是盛徳之符设使行辟廱校学礼乐舆服之事复其井田象刑勉励其人役于百执事者则唐尧之治矣夫孔子刚书始于唐尧而子云法言以是终之盖百王之表则也○光曰容为之容饰表表其尊卑役用也用唐尧故事】












　　扬子法言卷十
</div>
    <div class="pagination">
<a href="扬子法言.html">上一页</a><a href="扬子法言.html">1</a><span class="current-page">2</span>
    </div>
    <div class="pagination"><a href="index.html">返回目录</a></div>
</body>
</html>
