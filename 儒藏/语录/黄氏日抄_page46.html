<!DOCTYPE html>
<html>
<head>
    <meta charset="UTF-8">
    <title>黄氏日抄 - 第 46 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄氏日抄 - 第 46 页/共 162 页</h1>
    <div class="content">　　之往也谓送死也竹笾簋之属古注味当作沫沫靧也谓洗靣盖谓瓦盆不可洗靣也愚按瓦陶器也不成味不可盛饮食也恐不必改字无簨簴不县也横曰簨植曰簴○忍于死之而不设器为不仁真以为不死而必备可用之器为不智故明器虽设而不同于生人之用神眀待之仁智之尽也【补】
　　有子问于曽子曰问丧于夫子乎曰闻之矣丧欲速贫死欲速朽有子曰是非君子之言也曽子曰参也闻诸夫子也有子又曰是非君子之言也曽子曰参也与子游闻之有子曰然然则夫子有为言之也曽子以斯言告于子游子游曰甚哉有子之言似夫子也昔者夫子居于宋见桓司马自为石椁三年而不成夫子曰若是其靡也死不如速朽之愈也死之欲速朽为桓司马言之也南宫敬叔反必载宝而朝夫子曰若是其货也丧不如速贫之愈也丧之欲速贫为敬叔言之也曽子以子游之言告于有子有子曰然吾固曰非夫子之言也曽子曰子何以知之有子曰夫子制于中都四寸之棺五寸之椁以斯知不欲速朽也昔者夫子失鲁司冦将之荆盖先之以子夏又申之以冉有以斯知不欲速贫也【丧息浪反为于伪反】
　　丧失位也桓司马宋向戍之孙名魋靡侈也敬叔鲁孟僖之子仲孙阅尝失位去鲁而得反中都鲁邑名孔子尝为中都宰为民作制司冦者诸侯三卿司空兼司冦三卿之下五大夫司空之下立小司冦小司空鲁有臧氏为司冦夫子为司冦乃小司冦○贫朽非人情所欲孔子之言特为二子而发尔有子乃能以中都与荆之事验之可谓知言矣【方氏】
　　陈庄子死赴于鲁鲁人欲勿哭缪公召县子而问焉县子曰古之大夫束修之问不出竟虽欲哭之安得而哭之今之大夫交政于中国虽欲勿哭焉得而勿哭且臣闻之哭有二道有爱而哭之有畏而哭之公曰然然则如之何而可县子曰请哭诸异姓之庙于是与哭诸县氏【缪音木竟音境焉于防反】
　　陈庄子齐大夫陈恒之孙名伯束修一束之修为通问之礼礼之薄者也○安得哭之以大夫无外交也生既畏之而不敢不与之交则死亦畏之而不敢不为之哭哭其非所当哭之人故哭于非所当哭之庙必哭诸县氏以其礼之所由起此礼变也【郑氏方氏】
　　仲宪言于曾子曰夏后氏用明器示民无知也殷人用祭器示民有知也周人兼用之示民疑也曽子曰其不然乎其不然乎夫眀器鬼器也祭器人器也夫古之人胡为而死其亲乎
　　仲宪原宪也○明器祭器各用亦三代之所兼用非独周兼用之也故曾子重言其不然示民无知之语尤非所以训故又专言古之人胡为而死其亲【补】
　　公叔木有同母异父之昆弟死问于子游子游曰其大功乎狄仪有同母异父之昆弟死问于子夏子夏曰我未之前闻也鲁人则为之齐衰狄仪行齐衰今之齐衰狄仪之问也【木式树切又音朱】
　　同父母既服期同母宜降等服大功或谓大功已过子游曰其大功乎疑所服也而况于齐衰其非礼眀矣【郑氏孔氏横渠补】
　　子思之母死于卫桞若谓子思曰子圣人之后也四方于子乎观礼子盖慎诸子思曰吾何慎哉吾闻之有其礼无其财君子弗行也有其礼有其财无其时君子弗行也吾何慎哉
　　子思母嫁卫桞若卫人此言为嫁母服也嫁母之服期然以此言观子思盖有行之而不备者矣尊统于父故父在为母期以厌降于父母出嫁而其礼之行有所不备以为母絶于父财所以备礼无其时谓势不可行孟子言不得不可以为恱者也【游氏方氏】
　　县子曰吾闻之古者不防上下各以其亲滕伯文为孟虎齐衰其叔父也为孟皮齐衰其叔父也
　　县子名降者降服周礼已贵则降贱者之服古谓殷时上谓旁亲族曽祖从祖及伯叔之班下谓从子从孙之流滕伯文殷时滕君名文滕伯文为诸侯而服其叔父皆齐衰殷不降服也【方氏】
　　后木曰丧吾闻诸县子曰夫丧不可不深长思也买棺外内易我死则亦然【易以防反】
　　后木鲁孝公子恵伯巩之后外内易谓斵削外内使之平易此后木述县子之言以属其子也【郑氏孔氏】
　　曽子曰尸未设饰故帷堂小敛而彻帷仲梁子曰夫妇方乱故帷堂小敛而彻帷
　　仲梁子鲁人○人死斯恶之矣未设饰而帷堂防人之恶也记者并存仲梁子之说以传疑【方氏胡氏】
　　小敛之奠子游曰于东方曾子曰于西方敛斯席矣小敛之奠在西方鲁礼之末失也
　　士丧礼小敛之奠设于尸东以万物生于东未忍死其亲也变而在西方鲁末世失礼也大敛奠于堂乃有席始死之奠未暇备礼曽子以为敛斯席亦非【方氏】
　　县子曰绤衰繐裳非古也【繐音嵗】
　　绤麤葛繐布之细而防者○五服一以麻各有升数若以绤为衰以繐为裳则取其轻凉而已故曰非古
　　子蒲卒哭者呼防子臯曰若是野哉哭者改之
　　防者子蒲名或疑非名但以死有防絶之义呼而哭之子臯髙柴也○哭呼名非礼子臯非之乃改
　　杜桥之母之丧宫中无相以为沽也【相息亮反沽音古】
　　相賛礼者也沽略也方氏谓即沽酒之沽以非自致故训略也○孝子悲迷礼须賛相杜桥居母丧无之故谓其于礼为略【孔氏说】
　　夫子曰始死羔裘冠者易之而已羔裘冠夫子不以吊
　　始死即易去吉服不特丧者易之吊者亦所不服【方氏】
　　子游问丧具夫子曰称家之有亡子游曰有无恶乎齐夫子曰有毋过礼茍亡矣敛首足形还葬县棺而封人岂有非之者哉【称尺证反亡音无齐才细反又如字还音旋县音封古音王如字】称犹随也齐言多寡之齐还便也言已敛即葬县棺谓不设碑繂手县而下之封者复土以闭瘗之名不必改为字○富而有者毋得过礼贫而亡者敛其首足不令露见即葬之此有无之齐也【补】
　　司士贲告于子游曰请袭于牀子游曰诺县子闻之曰汰哉叔氏专以礼许人【贲音奔】
　　士贲人名袭谓敛死者以衣汰自矜也○子游之言合礼而县子讥其汰者以其不称先王而尊辄许诺如礼出于已【本孔氏说】
　　宋襄公葬其夫人醯醢百瓮曾子曰既曰眀器矣而又实之
　　神明之器当虚【孔氏】
　　孟献子之丧司徒旅归四布夫子曰可也
　　献子鲁大夫仲孙蔑司徒其家臣旅下士布泉布赙布有余使下士归还于四方贤于家夫丧者未若班诸兄弟之贫者为善故圣人止以为可【方氏】
　　读赗曽子曰非古也是告也
　　以利冒死曰赗○古者奠而不读周则既奠又读焉故曽子非之以为告古礼祖而读赗【方氏】
　　成子髙寝疾庆遗入请曰子之病革矣如至乎大病则如之何子髙曰吾闻之也生有益于人死不害于人吾虽生无益于人吾可以死害于人乎哉我死则择不食之地葬我焉【革纪力反遗于季反】
　　成子髙齐大夫国成伯髙父也庆遗者庆封之族不食之地谓不可耕垦者○死且不忍妨人则生之爱人可知【方氏】
　　子夏问诸夫子曰居君之母与妻之丧居处言语饮食衎尔【衎苦旱反】
　　衎尔自得貌○丧虽轻恻隠不至则有之未有居之而乐者子夏失问夫子是以不答【山隂陆氏】
　　宾客至无所馆夫子曰生于我乎馆死于我乎殡生于我馆死于我殡朋友始终之义【方氏】
　　国子髙曰葬者藏也藏也者欲人之弗得见也是故衣足以饰身棺周于衣椁周于棺土周于椁反壤树之哉壤封土为坟树种木为表○子髙言葬期人之不得见岂可反封树以表之然周官以爵等为丘封之度为其树数此言古始非周礼也【郑氏马氏】
　　孔子之丧有自燕来观者舎于子夏氏子夏曰圣人之葬人与人之葬圣人也子何观焉【与合平声属上合读】
　　言若圣人葬人庶有异闻若人之葬圣人与常人何异而子观之【王氏】
　　昔者夫子言之曰吾见封之若堂者矣见若坊者矣见若覆夏屋者矣见若斧者矣从若斧者焉马鬛封之谓也今一日而三斩板而已封尚行夫子之志乎哉若堂形四方而髙若坊形旁杀而长坊堤也若覆夏屋形旁广而卑覆谓茨瓦夏屋谓门庑也若斧形旁杀刃上而长俗名又谓之马鬛封功愈易而亏愈难矣三斩板作坟法也安板两边用绳约板令直纳土板中筑土令与板平斩所约板绳更置其上而筑一日之功如此者三而坟之封筑已成○此子夏既告燕以人之葬圣人子何观复述圣人言葬之说以告之见事惟从简而门人不过从夫子之志此亦答其来观之意也【补】
　　妇人不葛带
　　葬后卒哭变麻易葛带妇人质所重在要带故不易用葛带至期竟除之【礼氏】
　　有荐新如朔奠
　　荐时物之新如月朔之奠重之也【用礼氏】
　　既葬各以其服除
　　礼三月而葬若三月之服应除者不待主人卒哭【用孔氏】
　　池视重霤
　　池者桞车之池重霤者屋之承霤以木为之承屋霤入木中又从木中霤于地故名重霤生时既屋有重霤以行水死时桞车亦象之于车覆鼈甲之下帷之上织竹如笼衣以青布承鼈甲名池天子四靣诸侯三大夫前后二士唯前一各视生时之重霤【孔氏】
　　君即位而为椑嵗壹漆之藏焉【椑蒲厯反】
　　椑榇也亲尸者嵗一漆示如未成藏焉恶人见【孔氏方氏】
　　复楔齿缀足饭设饰帷堂并作父兄命赴者【楔悉节反缀竹劣反】复招魂也楔齿用角柶柱其齿使含时不闭缀足用几缀其足使着屦时得直饭含也设饰袭敛也五者并作于帷堂之时已而父兄使人往赴告于人【合郑氏陆氏说】
　　君复于小寝大寝小祖大祖库门四郊
　　复始死而招其魂也小寝髙祖以下之寝大寝始祖大祖之寝小祖髙祖以下之庙大祖始祖大祖之庙复必于寝庙人死必反本故也库门生时所出入也四郊魂气无所不之也人君礼备故复处多皆他日所尝有事之地也【郑氏孔氏方氏】
　　丧不剥奠也与祭肉也与【音余】
　　剥犹倮丧祭必巾覆之不倮露者谓祭肉易受尘垢脯醯则否【孔氏方氏】
　　既殡旬而布材与明器
　　既殡旬殡后十日也布班也班布椁材与明器之类为葬备【用孔氏说】
　　朝奠日出夕奠逮日
　　朝奠象朝时之食夕奠象夕时之食逮日者及日未没【方氏】
　　父母之丧哭无时使必知其反也
　　使古说谓出使而告反马氏谓哭者声也声为阳所以能使魂气之反方氏谓哭者所以求其反哭之无时欲使死者必知其反而已未知孰是然古说于经文不甚协
　　练练衣黄里縓縁葛要绖绳屦无絇角瑱鹿裘衡长袪袪裼之可也【縓元绢反縁说绢反要一遥反绚其俱反瑱吐练反衡依注作横华彭反袪起鱼反】练小祥也练衣者正服不可变练其中衣以承衰也黄里者中衣以黄色为袷里也縓縁者縓浅绛色縁谓衣领及褎縁以浅绛色为领袖縁也葛要绖者小祥男子去首绖唯余要葛也绳屦者始死菅屦至小祥用绳麻屦也絇屦头之饰吉有而丧无絇也角瑱者瑱以玉充耳初防去之至小祥防饰以角为之也鹿裘者冬时吉凶衣里皆用大鹿皮为之也衡长袪者袪谓袖縁袂口小祥前裘狭而短袂又无饰小祥后更为之裘既横广之又长之且为袪加此三法也裼谓裘上又加衣所以表裘有袪而裼之以见鹿裘之美备饰也袒而有衣曰裼○此明小祥后外仍用衰衰内有练中衣练中衣内有裼衣裼内有鹿裘鹿裘内自有常着襦衣【孔氏】
　　有殡闻逺兄弟之丧虽缌必往非兄弟虽邻不往所识其兄弟不同居者皆吊
　　家有殡则于吊丧不轻往缌最轻也兄弟虽缌必往亲骨肉也邻最近也非兄弟虽邻不往防无亲也所识谓非兄弟又非防外乃平生识知往来之人今若身死者兄弟虽不同居亦就往吊之成其死者之恩旧也【郑氏孔氏】
　　天子之棺四重水兕革棺被之其厚三寸杝棺一梓棺二四者皆周【杝羊支反】
　　四重者水牛兕牛之革以为棺被革各厚三寸共六寸此为一重杝棺者椑棺也为一重属棺大棺皆梓为之属一重大棺一重凡四重皆周匝【郑氏】
　　棺束缩二衡三衽每束一柏椁以端长六尺
　　棺束者古无钉用皮束合之为固也缩二者缩纵也纵束者二行也衡三者衡横也横束者三行也衽毎束一者衽小要也两头广中央小谓凿棺边及两头合处作坎形以小要连之令固也柏椁以端者积柏材作椁并葺端头从下垒上木头相向作四阿也长六尺者其木毎段长六尺也【孔氏】
　　天子之哭诸侯也爵弁绖防衣或曰使有司哭之为之不以乐食【防则其反】
　　爵弁即韦弁其色如爵绖衍字也天子至尊服麻不加于采防衣即缁衣○此言诸侯薨于国天子遥哭之为之食不举乐【胡氏孔氏】
　　天子之殡也菆涂龙輴以椁加斧于椁上毕涂屋天子之礼也【菆才官反輴勑伦反】
　　菆丛也菆涂用木丛棺而四靣涂之也輴丧车也龙輴者画龙于輴车之辕也以椁者题凑丛木而象椁之形也斧谓绣覆棺之衣为斧文也先菆四靣为椁上与棺齐而上犹开以棺衣从椁上入覆于棺故云加斧于椁上斧覆既竟又四注为屋覆上而下四靣尽涂之天子之殡如此【孔氏】
　　唯天子之丧有别姓而哭【别彼列切】
　　同姓异姓庶姓各相从为位【郑氏】
　　鲁哀公诔孔丘曰天不遗耆老莫相予位焉呜呼哀哉尼父
　　左传所录有屏余一人之语今记脩之如此【陆氏】
　　国亡大县邑公卿大夫士皆厌冠哭于大庙三日君不举或曰君举而哭于后土【厌于业反】
　　厌冠丧冠举举乐○师败失地以丧礼处之【郑氏】
　　孔子恶野哭者【恶乌路反】
　　哭非其地谓之野【孔氏】
　　未仕者不敢税人如税人则以父兄之命
　　税人谓以物遗人【释文】
　　士备入而后朝夕踊祥而缟是月禫徙月乐
　　士卑最后入言诸臣毕入乃俱踊大祥而缟冠是月禫祭逾月乐作【孔氏说】
　　君于士有赐帟
　　帟小幕以承尘士惟恩赐乃得有【郑氏】
　　檀弓下第四
　　君之适长殇车三乗公之庶长殇车一乗大夫之适长殇车一乗【适丁歴反长丁丈反】
　　皆下于成人也车谓遣车载遣奠祭牲送亡者【郑氏孔氏】
　　公之丧诸达官之长杖【长下丈反】
　　达谓得自通于君者【晦庵】
　　君于大夫将葬吊于宫及出命引之三歩则止如是者三君退朝亦如之哀次亦如之
　　宫殡宫朝谓柩朝庙而将废之时次待宾客次舍○君于大夫将葬而吊孝子攀号君命引其柩使行夺孝子之情使出葬也如是者三而君退或吊于朝庙之时及吊于次舎皆然【用孔氏补】
　　五十无车者不越疆而吊人
　　五十始衰不徒行逺吊【郑氏孔氏】
</div>
    <div class="pagination">
<a href="黄氏日抄_page45.html">上一页</a><span>...</span><a href="黄氏日抄_page41.html">41</a><a href="黄氏日抄_page42.html">42</a><a href="黄氏日抄_page43.html">43</a><a href="黄氏日抄_page44.html">44</a><a href="黄氏日抄_page45.html">45</a><span class="current-page">46</span><a href="黄氏日抄_page47.html">47</a><a href="黄氏日抄_page48.html">48</a><a href="黄氏日抄_page49.html">49</a><a href="黄氏日抄_page50.html">50</a><a href="黄氏日抄_page51.html">51</a><span>...</span><a href="黄氏日抄_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
