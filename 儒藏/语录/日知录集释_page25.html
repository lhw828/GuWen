<!DOCTYPE html>
<html>
<head>
    <meta charset="UTF-8">
    <title>日知录集释 - 第 25 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日知录集释 - 第 25 页/共 44 页</h1>
    <div class="content">　　二字改姓一字
　　古时以二字姓改为一字者。如马宫本姓马矢，改为马。唐宪宗名纯，诏姓淳于者改姓于。唐宰相世系表锺离昧二子，次日按，居颖州，长社，为锺氏。见之史册，不过一二。自洪武元年，诏胡服、胡语、胡姓一切禁止。如今有呼姓本呼延，乞姓本乞伏，皆明初改。而并中国所自有之复姓皆去其一字，氏族之紊莫甚于此。且如孙氏有二，卫之良夫、楚之叔敖，并见于春秋，而公孙、叔孙、长孙、士孙、王孙之类，今皆去而为孙，与二国之孙合而为一，而其本姓遂亡。公羊、公沙、公乘之类，则去而为公。毋丘、毋将之类则去而为毋，而其本姓遂亡。司徒、司空之类，【原注】唐玄宗御注孝经碑末有司徒巨源，李邕娑罗树碑末有司徒玄蕳，宋开宝商中宗庙碑翰林待诏司徒俨书，宋史赵逢传有礼部侍郎集贤殿学士司徒翊。则去而为司，司马氏则去而或为司，或为马，而司马之仅存于代者惟温公之后。所以然者，盖因儒臣无学，不能如魏孝文改代北之姓，一一为之条理，而听其人之所自为也。然胡姓之改不始于是时。唐书，阿史那忠以擒颉利功，拜左屯卫将军，妻以宗女定襄县主，赐名为忠，单称史氏。韩文公集贤院校理石君墓志云，其先姓乌石兰，从拓跋魏氏入夏，居河南，遂去乌与兰，独姓石氏。刘静修古里氏名字序云，吴景初，本姓古里氏，以女真诸姓今各就其近似者易从中国姓，故古里氏例称吴。则固已先之矣。【原注】肃宗上元二年，诏氏姓与俗讳及隐疾同声者，宜改与本族望所出。金世宗大定十三年五月戊戌，禁女直人毋得混为汉姓，今完颜氏皆去完而为颜，惟曲阜不敢冒兖国之姓，特称完氏。
　　章丘志言，洪武初，翰林编修吴沈奉旨撰千家姓，得姓一千九百六十八，而此邑如术、如傌尚未之录。【原注】广韵傌字下注云，齐大夫名。今访之术姓有三四百丁，自云金丞相术虎高琪之后，【原注】土人呼术为张一反。按金史，术虎汉姓曰董，今则但为术姓。盖二字改为一字者，而撰姓之时，尚未登于黄册也。以此知单姓之改并在明初以后，而今代山东氏族其出于金元之裔者多矣。
　　洪武元年，禁不得胡姓者，禁中国人之更为胡姓，【原注】元时有此俗。非禁胡人之本姓也。三年四月甲子诏曰，天生斯民，族属姓氏各有本原，古之圣王尤重之，所以别婚姻，重本始，以厚民俗也。朕起布衣，定群雄，为天下主。已尝诏告天下，蒙古诸色人等皆吾赤子，果有材能，一体擢用。比闻入仕之后，或多更姓名。朕虑岁久，其子孙相传，昧其本原，非先王致谨氏族之道。中书省其告谕之，如已更易者，听其改正。可谓正大简要。至九年三月癸未，以火你赤为翰林蒙古编修，更其姓名曰霍庄，【原注】北音读霍如火。盖亦仿汉武赐日磾姓金之意。然汉武取义于休屠王祭天金人，亦以中国本无金姓也。今中国本有霍姓，而赐之霍，则与周霍叔之后无别矣。况其时又多不奉旨而自为姓者。其年闰九月丙午，淮安府海州儒学正曾秉正言，臣见近来蒙古、色目人多改为汉姓，与华人无异，有求仕入官者，有登显要者，有为富商大贾者。非我族类，其心必异。宜令复姓，庶可辨识。又臣前过江浦，见塞外之俘累累而有，江统徙戎之论，不可不防。至永乐元年九月庚子。上谓兵部尚书刘镌曰，各卫鞑靼人多同名，宜赐姓以别之。于是兵部请如洪武中故事，编置勘合，给赐姓氏。【原注】按洪武中，勘合赐姓，实录不载。惟十六年二月，故元云南右丞观音保降，赐姓名李观。又宣宗实录，丑闾，洪武二十一年来归，赐姓名李贤。从之。三年七月，赐把都帖木儿名吴允诚，伦都儿灰名柴秉诚，保住名杨效诚。自此遂以为例，而华宗上姓与旃裘之种相乱。惜乎！当日之君子徒诵用夏变夷之言，而无类族辨物之道。使举籍蕃人之来归者，赐以汉姓所无，不妨如拓跋、宇文之类二字为姓，则既不混于古先帝王氏族神明之胄，而又使百世之下，知昭代远服四裔，其得姓于朝者凡若干族，岂非旷代之盛举哉！
　　北方门族
　　杜氏通典言，北齐之代、瀛、冀诸刘，清河张、宋，并州王氏，濮阳侯族，诸如此辈近将万室。北史薛胤传，为河北太守，有韩马两姓各二千余家。今日中原北方虽号甲族，无有至千丁者，户口之寡，族姓之衰，与江南相去敻绝。其一登科第，则为一方之雄长，而同谱之人至为之仆役。此又风俗之敝，自金元以来，凌夷至今，非一日矣。
　　冒姓
　　今人多有冒母家姓者。汉书外戚恩泽侯表，扶柳侯吕平，以皇太后姊长姁子侯。师古曰，平既吕氏所生，不当姓吕，盖史家唯记母族也。按是时太后方封吕氏，故平以姊子冒吕姓而封耳。唐书天后纪，圣暦二年腊月，赐皇太子【原注】中宗。姓武氏。然则有天子而令之冒母姓者与！
　　汉书景十三王传，赵王彭祖取江都易王宠姬王建所奸淖姬者，甚爱之，生一男，号淖子。晋书会稽王道子传，许荣上疏言，今台府局吏、直卫武官及仆隶婢儿取母之姓者，本臧获之徒，无乡邑品第。是知冒母为姓，皆人伦之所鄙贱。然亦有帝子而称母姓者，如栗太子、卫太子、史皇孙之类，则以其失位而名之也。【原注】外戚传，上怜许太子蚤失母。盖霍后，时人称之。
　　吕平以太后姊长姁子侯，此冒母姓之始。【原注】夏侯婴传，曾孙颇尚主，主随外家姓，号孙公主，故滕公子孙更为孙氏。此冒外祖母姓。史记灌夫传，父张孟，为颍阴侯婴舍人，得幸，因进之至二千石，故蒙灌氏姓，为灌孟。大宛传，堂邑氏，故胡奴甘父。汉书注，服虔曰，堂邑，姓也，汉人。其奴名甘父。师古曰，堂邑氏之奴，本胡人，名甘父。下云堂邑父者，盖取主之姓以为氏，而单称其名曰父。此冒主姓之始。【原注】新唐书，元载父景升，为曹王明妃元氏掌田租，请于妃，冒为元氏。
　　先生答毛锦衔书曰，异姓为后，见于史者，魏陈矫本刘氏子，出嗣舅氏。吴朱然本姓施，以姊子为朱后，惟此二人为贤。而贾谧之后充，则有莒人灭鄫之议矣。惟晋书有一事与君家相类云。吴朝周逸，博达古今。逸本左氏之子，为周氏所养，周氏自有子，时人有讥逸者，逸敷陈古事，卒不复本姓。学者咸谓为当然，亦未可引以为据，以经典别无可证也。
　　两姓
　　汉书百官表，建昭三年七月戊辰，卫尉李延寿为御史大夫。一姓繁。
　　古人二名止用一字
　　晋侯重耳之名见于经，而定四年，祝佗述践土之盟，其载书止曰晋重，岂古人二名可但称其一与？昭二年，莒展舆出奔吴。传曰，莒展之不立。久晋语，曹僖负羁称叔振铎为先君叔振，亦二名而称其一也。【沈氏曰】香祖笔记云，古称宗室藩王之贤者曰间平，谓汉河间献王、东平宪王也。又古称原尝，谓赵平原君、齐孟尝君也。皆举第二字言之，是古人国名亦有止称一字者矣。
　　昭二十一年，蔡侯朱出奔楚。谷梁传作蔡侯东出奔楚，乃为之说曰，东者，东国也。【原注】东国，隐太子之子，平侯庐之弟，朱叔父也。何为谓之东也？王父诱而杀焉，父执而用焉，奔而又奔之曰东，恶之而贬之也。然则以削其一名为贬也。【原注】定六年，季孙斯、仲孙忌帅师围郓。杜氏注，何忌不言何，阙文。
　　王莽孙宗得罪自杀，复其本名会宗，贬厥爵，改厥号。是又以增其一名为贬也。
　　班固幽通赋，发还师以成命兮，重醉行而自耦。潘岳西征赋，重戮带以定襄，弘大顺以霸世。文公名止用一字，本于践土载书，却非翦截古人名字之比。至岳为关中诗云，纷纭齐万，亦孔之丑。马●督诔云，齐万哮阚，震惊台司。则不通矣，岂有以齐万年为齐万者邪？若梁王彤为征西大将军，而诗云桓桓梁征，尤不成语。【杨氏曰】征或王字之讹。
　　班固幽通赋，巨滔天而泯夏。王莽宇巨君，止用一巨字。王逸九思，管束缚兮桎梏，百贸易兮传卖。【原注】音鬻。遭桓缪兮识举，才德用兮列施。百里奚止用一百字。此体后汉人已开之矣。
　　吕氏春秋，干木光乎德。去段字。【原注】今本吕氏春秋有段字。惜誓，来革顺志而用国。去恶字。此为翦截名字之祖。
　　文中并称两人，而一氏一名，尤为变体。杞殖、华还，二人也。而淮南子称为殖华。贾谊新书，使曹勃不能制。曹，曹参。勃，周勃也。史记孟子荀卿传，管婴不及。管，管仲。婴，晏婴也。司马迁报任安书，周魏见辜。周，周勃，魏，魏其侯窦婴也。扬雄长杨赋，乃命骠卫。骠，骠骑将军霍去病。卫，大将军卫青也。杜钦传，览宗宣之飨国。韦昭曰，宗，殷高宗也。宣，周宣王也。徐乐传，名何必夏子，俗何必成康。服虔曰，夏，禹也。子，汤也，汤子姓。班固幽通赋，周贾荡而贡愤。周，庄周。贾，贾谊也。汉●彰长碑云，丧父事母，有柴颍之行。柴，高柴。颍，颍考叔也。夏侯湛张平子碑云，同贯宰贡。宰，宰我。贡，子贡也。风俗通，清拟夷叔。邵正释讥，褊夷叔之高怼。傅子，夷叔迂武王以成名。杜预遗令，南观伊洛，北望夷叔。陶潜诗，积善云有报，夷叔在西山。皆谓伯夷、叔齐。汉广汉属国侯李翊碑，夷史之高。巴郡太守樊敏碑，有夷史之直。皆谓伯夷、史鱼。陶潜读史，述九章程杵。是程婴、公孙杵臼。新唐书尉迟敬德传，隐巢。是隐太子、巢刺王，一谥一爵。
　　古人谥止称一宇
　　古人谥有二字三字，而后人相沿止称一字者。卫之睿圣武公，止称武公。贞惠文子，止称公叔文子。晋赵献文子，止称文子。【原注】檀弓，晋献文子成室。注，谓晋君献之。庐陵胡氏曰，或赵武谥献文耳。魏惠成王，止称惠王。楚顷襄王，止称襄王。秦惠文王，止称惠王。悼武王，止称武王。昭襄王，止称昭王。庄襄王，止称庄王。韩昭厘侯，止称昭侯。宣惠王，止称宣王。赵悼襄王，止称襄王。汉诸葛忠武侯，止称武侯。
　　称人或字或爵
　　颜、曾思、孟三人皆氏，而思独字，以嫌于夫子也。樊、郦、绛灌三人皆姓，而勃独爵，以功臣周姓者多也。【原注】汾阴侯昌，隆虑侯宠，魏其侯定，●成侯蝶，高景侯成，博阳侯聚，皆周姓。颜师古引楚汉春秋，谓别有一人名绛灌者，非。
　　史记垓下之战，孔将军居左，费将军居右。孔将军，蓼侯孔藂也。费将军，费侯陈贺也。费独以爵者，以功臣陈姓者多也。【原注】博阳侯濞，曲逆侯平，堂邑侯婴，阳夏侯豨，棘蒲侯武，河阳侯涓，高胡侯夫乞，复阳侯胥，槁侯错，猗氏侯遫，龙侯署，纪信侯仓，皆陈姓。
　　子孙称祖父字
　　子孙得称祖父之字。子称父字，屈原之言朕皇考曰伯庸是也。孙称祖字，子思之言仲尼祖述尧舜是也。【原注】朱子曰，古人未尝讳字。程先生云，予年十四五，从周茂叔。本朝先辈尚如此，伊川亦尝呼明道字。仪礼筮宅之辞曰，哀子某为其父某甫筮宅。又曰，哀子某来日某卜葬其父某甫。字父也。虞祭之祝曰，适尔皇祖某甫。卒哭之祝曰，哀子某来日某隮祔尔于尔皇祖某甫。字祖也。祔祭之祝曰，适尔皇祖某甫以隮祔尔孙某甫。两字之也。
　　字为臣子所得而称，故周公追王其祖曰王季，王而兼字。
　　已祧不讳
　　册府元龟，唐宪宗元和元年，礼仪使奏言，谨按礼记曰，既卒哭，宰夫执木铎以命于宫曰，舍故而讳新。此谓已迁之庙，则不讳也。今顺宗神主升祔礼毕，高宗、中宗神主上迁，请依礼不讳。制可。
　　文宗开成中，刻石经，凡高祖、太宗及肃、代、德、顺、宪、穆、敬七宗讳，并缺点画。高、中、睿、玄四宗，已祧则不缺。文宗见为天子，依古卒哭乃讳，【原注】郑氏曲礼注曰，生者不相避名。【钱氏曰】唐人避上讳，如章怀太子注后汉书改治为理，正在高宗御极之日，初无卒哭乃讳之例也。文宗本名涵，即位后改名昂，故石经不避涵字。亭林失记文宗改名一节，乃有卒哭而讳之说，疑误，后学不可不正。故御名亦不缺。
　　韩退之辩讳本为二名嫌名立论，而其中治天下之治却犯正讳。盖元和之元，高宗已祧，故其潮州上表，曰朝廷治平日久，曰政治少懈，曰巍巍治功，曰君臣相戒，以致至治。举张行素曰文学治行众所推。平淮西碑曰，大开明堂，坐以治之。韩弘神道碑铭曰，无有外事，朝廷之治。惟讳辩篇中似不当用。【杨氏曰】韩公是说汉人不讳治宇耳，岂谓唐讳乎？
　　汉时祧庙之制不传，窃意亦当如此，故孝惠讳盈，而说苑敬慎篇引易天道亏盈而益谦四句，盈宇皆作满，在七世之内故也。班固汉书律暦志盈元、盈统、不盈之类，一卷之中字凡四十余见。何休注公羊传曰，言孙于齐者，盈讳文。已祧故也。若李陵诗，独有盈觞酒，与子结绸缪。枚乘柳赋，盈玉缥之清酒。【原注】载古文苑。又诗，盈盈一水间。【原注】载玉台新咏。二人皆在武昭之世，而不避讳，又可知其为后人之拟作而不出于西京矣。【原注】李陵诗不当用盈字，容斋随笔论之。【汝成按】公羊注，言于齐者，盈讳文。此误衍孙字。
　　后唐明宗天成四年，中书门下奏，少帝册文内有基字，是玄宗庙讳，寻常诏敕皆不回避，少帝是继世之孙，册文内不欲斥列圣之讳，今改为宗字。
　　宋史，绍兴三十二年正月，礼部太常寺言，钦宗祔庙，翼祖当迁。以后翼祖皇帝讳依礼不讳。诏恭依。
　　谢肇淛曰，宋真宗名恒，而朱子于书中恒字独不讳，盖当宁宗之世，真宗已祧，【杨氏曰】匡字不讳者，不偏讳之义，然宋人皆讳匡为康。【钱氏曰】此说未确，在杭盖来见宋板朱文公书也。宁宗时亦未尝祧其真庙。
　　崇祯三年，礼部奉旨，颁行天下，避太祖、成祖庙讳及孝、武、世、穆、神、光、熹七宗庙讳，正依唐人之式。惟今上御名亦须回避，盖唐宋亦皆如此。【原注】观汉宣帝之诏，知当时已避天子之名。然止避下一字，而上一字天子与亲王所同，则不讳。【钱氏曰】明季刻本书太常寺作太尝，常熟作尝熟，汲古阁十三经于由字皆作凷，则上一字亦有回避者。
　　皇太子名不讳
　　册府元龟，唐王绍为兵部尚书，绍名初，与宪宗同。宪宗时为广陵王，顺宗即位，将册为皇太子，绍上言请改名。议者或非之曰，皇太子亦人臣也，【原注】汉魏故事，皇太子称臣。晋咸宁中议除此制，挚虞以为孝经，资于事父以事君，义兼臣子，则不嫌于称臣。诏令依旧。东宫之臣当请改尔，奈何非其属而遽请改名，岂为以礼事上邪？左司员外郎李藩曰，历代故事，皆自不识大体之臣而失之，因不可复，正无足怪也。
　　三国志注言魏文帝为五宫中郎将，宾客如云，邴原独不往。太祖微使人问之，原答曰，吾闻国危不事冢宰，君老不奉世子。万历中年，往往有借国本之名而以为题目者，得无有愧其言。
　　唐中宗自房州还，复立为皇太子。左庶子王方庆上言，太子皇储，其名尊重，不敢指斥。晋尚书仆射山涛启事，称皇太子而不言名。朝官犹尚如此，宫臣讳则不疑。今东宫殿及门名皆有触犯，临事论启，回避甚难。孝敬皇帝为太子时，改弘教门为崇教门。沛王为皇太子，改崇贤馆为崇文馆，皆避名讳以遵典礼。伏望依例改换。制从之。史臣谓方庆欲尊太子，以示中兴之渐，然则方庆之言盖有为言之也。
　　有明之制，太子、亲王名俱令回避，盖失之不考古也。崇祯二年，兵部主客司主事贺烺以避皇太子名，改名世寿。而光宗【钱氏曰】名常洛。为太子，河南府【钱氏曰】洛阳县。及商州属县【钱氏曰】洛南县。并未尝改。
　　实录言，洪武十四年十月辛酉，给事中郑相同请依古制，凡启事皇太子，惟东宫官属称臣，朝臣则否，以见尊无二上之义。诏下群臣议。翰林院编修吴沈言，太子所以继圣体而承天位者也，尊敬之体宜同。从之。历代不称臣之制自斯而变。
　　亲王之名尤不必讳，而亦讳之。正统十二年，山西乡试诗经题内维周之桢，桢字犯楚昭王讳，考试及同考官俱罚俸一月。
　　二名不偏讳
　　二名不偏讳。宋武公名司空，改司空为司城，是其证也。
　　杜氏通典，大唐武德九年六月，太宗居春官，总万机，下令曰，依礼，二名不偏讳。其官号人名及公私文籍，有世及民两字不连读者，并不须讳避。唐书高宗纪，贞观二十三年七月丙午，改治书侍御史为御史中丞，诸州治中为司马，别驾为长史，治礼郎为奉礼郎，以避上名。上以贞观初不讳先帝二字，有司奏曰，先帝二名，礼不偏讳，上既单名，臣子不合指斥。上乃从之。【原注】通典又言，太宗时，二名不相连者并不讳，至玄宗始讳之。然永徽初已改民部为户部，而李世绩已去世字单称绩矣。又按，隋书修于太宗时，而中间多有改世为代，改民为人者，此唐人偏讳之始。然亦有不尽然者，经籍志四民月令作四人，而齐民要术仍民字，是亦汉书注所云，史驳文者也。章怀太子注后汉书，亦有并其本文而改之者，如胡广传，诗美先人，询于刍荛之类。【阎氏曰】按吾邑晋祠有唐太宗御制碑，碑阴载当日从行诸臣姓名，内有李绩，已去世字，是唐太宗在日已如此，不待永徽初也。此段可补史传之阙。
　　后唐明宗名嗣源，天成元年六月，敕曰，古者酌礼以制名，惧废于物。难知而易讳，贵便于时。况征彼二名，抑有前例。太宗文皇帝自登宝位，不改旧称，时则臣有世南，官有民部，靡闻曲避，止禁连呼。朕猥以渺躬，托于人上，祇遵圣范，非敢自尊。应文书内所有二字，但不连称，不得回避。若臣下之名不欲与君亲同字者，任自改更，务从私便，庶体朕怀。
　　嫌名
　　卫桓公名完，楚怀王名槐，古人不讳嫌名，故可以为谥。
　　韩文公讳辩言，不讳浒势秉机。乃玄宗御删定礼记月令，曰野鸡入大水为蜃，曰野鸡始雊，则讳雉，以与治同音也。【王氏曰】嫌名之讳，盖始于隋，隋文帝父名忠，而官名有中字者皆改为内。李林甫序曰，璇枢玉衡，以齐七政。则讳玑。德宗九月九日赐曲江宴诗，时此万枢暇，适与佳节并。则讳机，以与基同音也。南史刘秉不称名而书其字曰彦节，则讳秉，以与昞同音也。又如武后父讳士彟，而孙处约改名茂道，韦仁约改名思谦。睿宗讳旦，而张仁亶改名仁愿。玄宗讳隆基，而刘知几改名子玄，箕州改名仪州。【原注】即今辽州。德宗讳适，而括州改名处州。顺宗讳诵，而斗讼律改为斗竞。宪宗讳纯，凡姓淳于者改姓于，唯监察御史韦淳不改。既而有诏，以陆淳为给事中，改名质，淳不得已，改名处厚。而玄宗以南诏酋龙，名近玄宗讳，遂不行册礼。则退之所言，亦未为定论也。
　　唐自中叶以后，即土大夫亦讳嫌名，故旧史以韩愈为李贺作讳辩为纰缪。而贾曾传则曰，拜中书舍人，曾以父名忠，固辞。议者以为中书是曹司名，又与曾父名音同宇别，于礼无嫌，曾乃就职。懿宗纪则曰，咸通二年八月，中书舍人卫洙奏状称，蒙恩除授滑州刺史，官号内一字与臣家讳音同，请改授闲官。敕曰，嫌名不讳，着在礼文。成命己行，固难依允。是又以为不当讳也。【雷氏曰】后代谄谀，古礼尽废，始而为君讳，后则为后讳，为太子讳，为内戚讳，且为执政者讳矣。
　　册府元龟，咸通十二年，分司侍御史李溪进状曰，臣准西台牒及金部称，奉六月二十七日敕，内园院郝景全事奏状内讼字音与庙讳同，奉敕罚臣一季俸者。臣官位至卑，得蒙罚俸，屈与不屈，不合有言。而事关理体，若便隐默，恐负圣时，愿陛下宽其罪戾，使得尽言。臣前奏状称准敕因事告事，旁讼他人，是咸通十一年十月十三日敕语，臣状中具有准敕字，非臣自撰辞句。臣谨按，礼不讳嫌名。又按职制律，诸犯庙讳嫌名不坐，注云，谓若禹与雨。疏云，谓声同而字异。注疏重复，至易分晓。伏惟皇帝陛下明过帝尧，孝逾大舜，岂自发制敕而不避讳哉。故是审量礼律，以为无妨耳。即引陛下敕文而言，不敢擅有移改，不谓内园便有此论奏也。臣非敢诉此罚俸也，恐自此有援引敕格者，亦须委曲回避，便成讹弊。臣闻赵充国为将，不嫌伐一时事，以为汉家后法。魏征为相，不存形迹，以致贞观太平。臣虽未及将相，忝为陛下持宪之臣，岂可以论俸为嫌，而使国家救命有误也。愿陛下留意察纳，别下明敕，使自后章奏一遵礼律处分，则天下幸甚。敕免所罚。
　　南唐元宗初名螺，避周信祖庙讳，改名景，是不讳嫌名。
　　按嫌名之有讳，在汉未之间。晋羊祜为都督荆州诸军事，及薨，荆州人为祜讳，名室户皆以门为称，改户曹为辞曹，此讳嫌名之始也。
　　后魏地形志，天水郡上邽县，犯太祖讳，改为上封。魏太祖名珪。
　　宋代制，于嫌名字皆避之。礼部韵略凡与庙讳音同之字皆不收，太祖讳匡胤，十阳部去王切一十三字，二十一震部羊晋切一十一字皆不收，它皆仿此。朱子周易本义姤卦下以故为姤作故为遇，避高宗嫌名也。【原注】宋板书贞字、完字多是缺笔。贞音同祯，仁宗讳。完音同桓，钦宗讳。雍录以贞女树为正女木，树音周曙，英宗讳。岂不闻颜氏家训所云，吕尚之儿如不为上，赵壹之子傥不作一，便是下笔即妨，是书皆触者乎？【原注】金章宗泰和元年七月己已，初禁庙讳同音字，盖亦仿宋制也。
　　明代不讳嫌名，如建文年号是也。
　　以讳改年号
　　唐中宗讳显，玄宗讳隆基，唐人凡追称高宗显庆年号多云明庆，永隆年号多云永崇。赵元昊以父名德明，改宋明道年号为显道，而范文正公与元昊书亦改后唐明宗为显宗。【原注】杜氏通典，释法明游天竺记明下有国讳改焉四宇，当是小注，今本连作大文。
　　前代讳
　　孟蜀所刻石经，【钱氏曰】孟蜀石经今不传。于唐高祖、太宗讳皆缺书。石晋相里金神道碑，民珉二字皆缺末笔。南汉刘岩尊其父谦为代祖圣武皇帝，犹以代字易世。至宋，益远矣，而干德三年卜諲伏羲女娲庙碑民珉二字，咸平六年孙冲序绛守居园池记碑民珉二字，皆缺末笔，其于旧君之礼何其厚与！【原注】予至西安，见宋咸平二年梦英自书篆书目录偏旁字源序，立于文宣王庙者，称长安为故都，而唐字跳行，益叹昔人之厚，其时唐之亡己九十三年矣。
　　杨阜，魏明帝时人也，其疏引书协和万国，犹避汉高祖讳。韦昭，吴后主时人也，其解国语，凡庄字皆作严，犹避汉明帝讳。唐长孙无忌等撰隋书，易忠节传以诚节，称苻坚为苻永，固亦避隋文帝及其考讳。【原注】后汉应劭作风俗通，有讳旧君之议。自古相传，忠厚之道如此，今人不知之矣。
　　元移剌迪为常州路总管，刻其所点四书章句或问集注，其凡例曰，凡序注或问中题头及空处并存其旧，以见当时忠上之意。【原注】如宋德隆盛之类。近岁新刊大学衍义亦然。时天暦元年也。资治通鉴周太祖世宗纪，太祖皇帝皆题头，至今仍之。孟子见梁襄王章末注苏氏曰，予观孟子以来，自汉高祖及光武及唐太宗及我太祖皇帝，能一天下者四君。太祖上空一字。永乐中修大全，于其空处添一宋字，后人之见，与前人相去岂不远哉！
　　名父名君名祖
　　金縢，周公之祝辞曰，惟尔元孙某。左传，荀偃济河而祷，称曾臣彪。名君也。【原注】淮南子曰，祝则名君。左传，楚子围宋，申犀见王，称无畏。知罃对楚王，称外臣首。鄢陵之战，栾针曰书退，名父也。华耦来盟，称君之先臣督。栾盈辞于周行人，曰陪臣书，曰其子黡，名祖若父也。
　　弟子名师
　　论语，长沮曰，夫执舆者为谁？子路曰，为孔丘。孟子，乐正子入见曰，君奚为不见孟轲也？是弟子而名师也。
　　同辈称名
　　古人生不讳名，同辈皆面呼其名。书周公若曰君奭，礼记曾子问篇老聃曰丘，檀弓篇曾子曰商，论语微生亩谓孔子曰丘是也。
　　以字为讳
　　古人敬其名，则无有不称字者。颜氏家训曰，古者名以正体，字以表德。名终则讳之，字乃可以为孙氏。孔子弟子记事者皆称仲尼。【原注】子贡曰，仲尼，日月也。魏鹤山云，仪礼子孙于祖祢皆称字。吕后微时，尝字高祖为季。汉袁种，字其叔父盎曰丝。王丹与侯霸子语，字霸为君房。江南至今不讳字也，河北士人全不辨之。故有讳其名而并讳其字者，三国志司马朗传，年九岁，人有道其父字者，朗曰，慢人亲者，不敬其亲者也。客谢之。常林传，年七岁，有父党造门，问，林伯先在否？林不答。客曰，何不拜？林曰，虽当下拜，临子字父，何拜之有！晋书儒林刘兆传，尝有人着靴骑驴至兆门外，曰，吾欲见刘延世。兆儒德道素，青州无称其字者，门人大怒，兆曰，听前。旧唐书韩愈传，拜中书舍人，有不悦愈者，言愈前左降为江陵掾曹，荆南节度使裴均馆之，颇厚。近者均子锷还省父，愈为序饯锷，仍呼其字。此论喧于朝列，坐是改太子右庶子。至于山阳公载记言，马超降蜀，尝呼先主字，关羽怒，请杀之。此则面呼人主之字，又不可以常侪论矣。
　　自称字
　　汉书注，张晏曰，匡衡少时字鼎。世所传衡与贡禹书，上言衡敬报，下言匡鼎白。南史，陶弘景自号华阳，隐居人间，书札即以隐居代名。此自称字之始也。【杨氏曰】鼎是小字，隐居并非字。
　　东观余论言，古人或有自称字者。王右军敬谢帖云王逸少白，庐山远公集卢循与远书云范阳卢子先叩首，柳少师与弟帖云诚悬呈。今按唐权德舆答杨湖南书称载之再拜，柳冕答郑衢州书称敬叔顿首，白居易与元九书称乐天再拜，宋陈抟谒高公诗称道门弟子图南上。
　　唐张谓长沙风土碑铭有唐八叶，元圣六载，正言待理湘东。张洗济渎庙祭器币物铭，濯缨不才，谬领兹邑。元稹作白氏长庆集序自书曰微之序，乃是作文自称其字。
　　自称其字不始于汉人，家父、吉甫、寺人，孟子之诗已先之矣。【杨氏曰】徐孝穆答周处士书不着名字，但曰徐君白。
　　人主呼人臣字
　　汉高帝曰，运筹策帷帐之中，决胜千里之外，吾不如子房。【原注】张良字。景帝曰，天下方有急，王孙【原注】窦婴字。宁可以让邪？皆人主呼人臣字也。
　　晋以下，人主于其臣多不呼名。南史，梁蔡撙为吏部尚书侍中。武帝尝设大臣饼，撙在坐，帝频呼姓名，撙竟不答，食饼如故。帝觉其负气，乃改唤蔡尚书，撙始放箸执笏曰尔。帝曰，卿向何聋，今何聪？对曰，臣预为右戚，且职在纳言，陛下不应以名垂唤。帝有惭色。【原注】文选范云表称乃祖玄平，李善注引晋中兴书，范汪，字玄平。魏书江式表称臣亡祖文威，式祖强，字文威。又南朝人如王敬宏、王仲德、王景文、谢景仁，北朝人如萧世怡、李元操之辈，名犯帝讳，即以字行，不复更名。【原注】宋褚叔度、张茂度名与高祖讳同，以字行。通鉴，大同二年，时人多以宇行，旧史皆因之。周韦叔裕，字孝宽，以字行。魏书多称杨遵彦。魏王昕对汝南王悦自称元景，北齐祖珽对长广王湛自称孝征，隋崔颐答豫章王启自称祖浚，王贞答齐王暕启自称孝逸，而唐太宗时如封伦、房乔、高俭、尉迟恭、颜籀，并以字为名，盖因天子常称臣下之字故尔。其时堂陛之间未甚阔绝，君臣而有朋友之义，后世所不能及矣。
　　因话录，文宗对翰林诸学士因论前代文章，裴舍人素数道陈拾遗名，柳舍人璟目之，【钱氏曰】文宗名昂，而裴不知避，故柳目之。裴不觉，上顾柳曰，他字伯玉，亦应呼陈伯玉。
　　两名
　　礼记正义，公羊说春秋讥二名，谓二字作名，若魏曼多也。【原注】公羊传，春秋以仲孙何忌为仲孙忌，魏曼多为魏多，皆谓讥二名而去之。【杨氏曰】公羊说本无稽，后人信之者，惟王莽耳。【汝成按】曲礼二名不偏讳，则古人何尝有二名之禁？左氏说二名者，楚公子弃疾弒其君，即位之后，改名为居，是为二名。【惠氏曰】左氏义是也。许慎谨案云，文武贤臣有散宜生，苏忿生，则公羊之说非也。【原注】白虎通，古人之名或兼或单，春秋讥二名，乃谓其无常者也。是用左氏说。今按古人两名见于经传者，不止楚平王。如晋文侯名仇，而书云父义和。楚灵王名围，而春秋书弒其君虔于干溪。赵简子名鞅，而铁之战自称志父。南宫敬叔名说，一名绦，字容，又字括，蜚廉石棺铭自称处父。屈原名平，其作离骚也，名正则，字灵均。贾谊传梁王胜注，李奇曰，文三王传言揖，此言胜，为有两名。
　　假名甲乙
　　史记万石君传，长子建，次子甲，次子乙，次子庆。甲乙非名也，失其名而假以名之也。韩安国传蒙狱吏田甲，张汤传汤之客田甲，汉书高五王传齐宦者徐甲，严助传闽越王弟甲，疑亦同此。【原注】孟尝君传，田甲劫愍王。当是其名。任安传，某子甲何为不来乎？三国志注，许攸呼魏太祖小字曰，某甲，卿不得我，不得冀州也。左传文十四年，齐公子元不顺懿公之为政也，终不曰公，曰夫己氏。注，犹言某甲。【原注】文选为齐明帝让宣城郡公表，谨附某官某甲奉表以闻。宣德皇后令，今遣某位某甲等。
　　汉书魏相传，中谒者赵尧举春，李舜举夏，儿汤举秋，贡禹举冬。不应一时四人同以尧、舜、禹、汤为名，若有意撰而名之者。及读急就章，有云祖尧舜，乐禹汤，乃悟若此类皆古人所假以名之也。或曰，高帝时实有赵尧，然非谒者。
　　蜀汉费祎作甲乙论入设为二人之辞。【原注】世说云，黄初中，有甲乙疑论。晋人文字每多祖此，虚设甲乙。中书令张华造甲乙之问云，甲娶乙为妻，后人娶丙。博士弟子徐叔中服议，以母为甲，先夫为乙，后夫为丙，先子为丁，继子为戊。梁范缜神灭论有张甲、王乙、李丙、赵丁。而关尹子云，甲言利，乙言害，丙言或利或害，丁言俱利俱害。关尹子亦魏晋间人所造之书也。先秦以上即有以甲乙为彼此之辞者，韩非子，罪生甲，祸归乙，伏怨乃结。
　　以姓取名
　　古人取名连姓为义者绝少，近代人命名，如陈王道、张四维、吕凋阳、马负图之类，榜目一出，则此等姓名几居其半，不知始自何年。尝读通鉴至五代后汉，有虢州伶人靖边庭。胡身之注曰，靖，姓也。优伶之名与姓通取一义，所以为谑也。【原注】靖边庭亦见宋史田钦祚传。考之自唐以来，如黄幡绰、云朝霞、【原注】唐书魏謩传。镜新磨、【原注】五代史伶官传。罗衣轻【原注】辽史伶官传。之辈，皆载之史书，益信其言之有据也。嗟乎，以士大夫而效伶人之命名，则自嘉靖以来然矣。
　　以父名子
　　左传，成十六年潘尫之党，潘尫之子名党也。襄二十三年申鲜虞之傅挚，申鲜虞之子名傅挚也。按仪礼特牲馈食礼，筮某之某为尸，注曰，某之某者，字尸父而名尸也。【原注】少牢馈食礼同。亦此类也。【原注】史记太史公自序，维仲之省，厥濞王吴。濞乃刘仲之子，称为厥濞。
　　以夫名妻
　　左传昭元年，当武王邑姜，方震大叔。汉书杜钦传，皇太后女弟司马君力。【原注】苏林曰，字君力，为司马氏妇。南齐书，周盘龙爱妾杜氏，上送金钗镊二十枚，手敕曰，饷周公阿杜。孔丛子，卫将军文子之内子死，复者曰皋媚女复。子思闻之曰，此女氏之字，非夫氏之名也。妇人于夫氏以姓氏称，礼也。
　　兼举名字
　　史文有一人而兼举名字，如子玉得臣百里孟明视之类，已于左传见之。【原注】皋陶庭坚亦一人两称。若骈俪之文，必无重出，而亦有一二偶见者。焦氏易林，申公颠倒，巫臣乱国。刘琨答卢谌诗，宣尼悲获麟，西狩涕孔丘。谢惠连秋怀诗，虽好相如达，不同长卿慢。沈约宋书恩幸传论，胡广累世农夫，伯始致位公相。黄宪牛医之子，叔度名动京师。皆一人而兼举其名字也。古诗，谁能刻镂此，公输与鲁班。下一与字，竟以公输鲁班为二人，则不通矣。
　　排行
　　兄弟二名而用其一字者，世谓之排行，如德宗、德文，义符、义真之类。起自晋末，汉人所未有也。水经注，昔北平侯王谭不同王莽之政，子兴生五子，并避乱隐居。光武即帝位。封为五侯，元才北平侯，益才安喜侯，显才蒲阴侯，仲才新市侯，季才唐侯。是后人追撰妄说，东汉人二名者亦少。【孙氏曰】严九能云，左传长狄兄弟四人，侨如、焚如、荣如、简如，此兄弟排行之始。钱广伯云，蔡中郎司徒袁公夫人马氏碑哀子懿达、仁达，亦东汉人二名而兄弟排行也。
　　单名以偏旁为排行，始见于刘琦、刘琮，此后应璩、应场，卫瓘、卫玠之流，踵之而出矣。【原注】陈球传，二子瑀、璠，弟子珪。若取偏旁，又不当与父同也。【阎氏曰】按晋书，玠乃瓘之孙，非弟也。
　　今人兄弟行次称一为大，不知始自何时。汉淮南厉王常谓上大兄，孝文帝行非第一也。
</div>
    <div class="pagination">
<a href="日知录集释_page24.html">上一页</a><span>...</span><a href="日知录集释_page20.html">20</a><a href="日知录集释_page21.html">21</a><a href="日知录集释_page22.html">22</a><a href="日知录集释_page23.html">23</a><a href="日知录集释_page24.html">24</a><span class="current-page">25</span><a href="日知录集释_page26.html">26</a><a href="日知录集释_page27.html">27</a><a href="日知录集释_page28.html">28</a><a href="日知录集释_page29.html">29</a><a href="日知录集释_page30.html">30</a><span>...</span><a href="日知录集释_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
