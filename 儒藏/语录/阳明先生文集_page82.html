<!DOCTYPE html>
<html>
<head>
    <meta charset="UTF-8">
    <title>阳明先生文集 - 第 82 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>阳明先生文集 - 第 82 页/共 112 页</h1>
    <div class="content">照得湖广常德府武陵县举人冀元亨忠信之行孚于远迩孝友之德化于乡闾本职往年谪官贵州本生曾从讲学近来南赣延之教子时因宁藩宸濠潜谋不轨虐焰日张本职封疆连属欲为曲突徙薪之举则既无其由将为发奸摘伏之图则又无其实偶值宸濠饰诈要名礼贤求学本职因使本生乘机往见宸濠冀得因事纳规开陈大义沮其邪谋如其不可劝喻亦因得以审察动静知其叛逆迟速之机庶可密为御备本生既与相见议论大相矛盾宸濠以本职所遣一时虽亦含忍遣发而毒怒不已阴使恶党四出访缉欲加陷害本生素性愿恪初不之知而本职风闻其说当遣密从间道潜回常德以避其祸后宸濠既败痛恨本职起兵攻剿虽反噬之心无所不至而天理公道所在无因得遂其奸乃以本生系本职素所爱厚之人辄肆抵诬谓与同谋将以泄其雠愤且本生既与同谋则宸濠举叛之日本生何故不与共事却乃反回常德聚徒讲学宸濠素所同諆之人如李士实刘养正王春之流宸濠曾不一及而独口称本生与之造始此其挟雠妄指盖有不待办说行道之人皆能知者但当事之人不加详察辄尔听信遂陷本生一至于此本生笃事师之义怀报国之忠蹈不测之虎口将以转化凶恶潜消奸顽论心原迹尤当显蒙赏录乃今身陷俘囚妻子奴虏家业荡尽宗族遭殃信奸人之口为叛贼泄愤报雠此本职之所为痛心刻骨日夜冤愤而不能自己者也本职义当与之同死几欲为之具　奏伸理而本生虽在拘囚传闻不一或以为既释或以为候　旨兼虑当事之人或不见谅反致激成其罪故复隐忍到今又恐多事纷纭之日万一玉石不分竟使忠邪倒置徒以沮义士之志而快叛贼之心则本职后虽继之以死将亦无以赎其痛恨为此合行具咨贵部烦请咨询鉴察特赐扶持分辨施行

咨都察院转行十三道

照会大理寺同

△其十八奖励主簿于旺　【十月二十六日】

看得近来所属下僚觧能持廉守法访得兴国县主簿于旺独能操持清白处事详审近委管理抽分纤毫无玷奸弊刬革抚属小官之内诚不可见相应奖励以劝其余为此牌仰官吏即便支给商税银两买办花组彩段羊酒各一事并将本院发去官马一匹带鞍一付备用鼓乐差官以礼送付本官用见本院奖励之意毌得违错

△其十九申谕十家牌法　【十月二十六日】

本院所行十家牌谕近来访得各处官吏类多视为虚文不肯着实奉行查考据法即当究治尚恐未悉本院立法之意故今特述所以再行申谕凡置十家牌须先将各家门面小牌挨审的实如人丁若干必查某丁为某官吏或生员或当某差役习某技艺作某生理或过某房出赘或有某残疾及户籍田粮等项俱要逐一查审的实十家编排既定照式造册一本留县以备查考及遇勾摄及差调等项按册处分更无躲闪脱漏一县之事如视诸掌每十家各令挨报甲内平日习为偷窃及喇唬教唆等项不良之人同具不致隐漏重甘结状官府为置舍旧图新薄记其姓名姑勿追论旧恶令其自今改行迁善果能改化者为除其名境内或有盗窃即令此辈自相挨缉若系甲内漏报仍并治同甲之罪又每日各家照依牌式轮流沿门晓谕觉察如此即奸伪无所容而盗贼亦可息矣十家之内但有争讼等事同甲实时劝觧和释如有不听劝觧恃强凌弱及诬告他人者同甲相率禀官官府当时量加责治省发不必收监淹滞凡遇问理词戕但涉诬告者仍要查究同甲不行劝禀之罪又每日各家照牌互相劝谕务令讲信修睦息讼罢争日渐开导如此则小民益知争鬪之非而词讼亦可简矣凡十家牌式其法甚约其治甚广有司果能着实举行不但盗贼可息词讼可简因是而修之补其偏而救其弊则赋役可均因是而修之连其伍而制其什则外侮可御因是而修之警其薄而劝其厚则风俗可淳因是而修之导以德而训以学则礼乐可兴凡有司之有高才远识者亦不必更立法制其于民情土俗或有未备但循此而润色修举之则一邑之治真可以不劳而致今特畧述所以立法之意再行申告言之所不能尽者其各为我精思熟究而力行之毌徒纸上空言搪塞竟成挂壁之虚文则庶乎其可矣

△其二十申谕十家牌法增立保长　【十一月初八日】

先该本院通行抚属编置十家牌式为照各甲不立牌头者所以防胁制侵扰之弊然在乡村遇有盗贼之警不可以无统纪合立保长督领庶众志齐一为此仰抄案回司即行各道守巡兵备管官备行所属各府州县于各乡村推选才行为众信服者一人为保长专一防御盗贼平时各申词讼悉照牌谕不许保长干与因而武断乡曲但遇盗警即仰保长统率各甲设谋截捕其城郭坊巷乡村各于要地置鼓一面若乡村相去稍远者仍起高楼置鼓其上遇警即登楼击鼓一巷击鼓各巷应之一村击鼓各村应之但闻鼓声各甲各执器械齐出应援俱听保长调度或设伏把隘或并力夹击但有后期不出者保长公同各甲举告官司重加罚治若乡村各家皆置鼓一面一家有警击鼓各家应之尤为快便此则各随才力为之不在牌例之内俱仰督令各县即行推选增置仍告谕远近使各知悉各府仍要不时稽察务臻实效毌得虚文搪塞查访得出定行究治不贷

△其二十一牌行岭北道及赣州府颁行社学教条　【十一月】

先该本院据岭北道选送教读刘伯颂等颇已得人但多系客寓日给为难今欲望以开导训诲亦湏量资勤苦已经案仰该道通知礼貌优待给薪米纸笔之资各官仍要不时劝励敦勉令各教读务遵本院原定教条尽心训导视童蒙如己子以启迪为家事不但训饬其子弟亦复化喻其父兄不但勤劳于诗礼章句之间尤在致力于德行心术之本务使礼让日新风俗日美庶不负有司作兴之意与士民趋向之心而凡教授于兹土者亦永有光矣仍行该县备写案验事理揭置各学永远遵照去后今照前项教条因本院出巡忙迫失于颁给合就查发为此牌仰本道府即将发去教条每学教读给与二张揭置座右每日务要遵照训诲诸生该道该府官员亦要不时亲临激励稽考毌得苟应文具遂令日就废弛

△其二十二批湖西道清理永新田粮　【十一月十九日】

据参议周文光呈看得江西田粮之弊极于永新相传已非一日今欲清理丈量实亦救时切务但恐奉行不至未免反滋弊端依议定委通判谈储推官陈相指挥高睿会同该县知县翁玑设法丈量该道仍要再加区画曲尽物情务仰各官秉公任事正已格物殚知竭虑削弊除奸心能一劳永逸方可发谋举事如其虚文塞责则莫若熟思审处以俟能者事完之日悉照该道所议造册永永遵守施行缴

△其二十三批宁都县祠祀知县王天与申　【十一月十九日】

据宁都县申看得知县王天与旧随本院征剿横水桶冈诸贼屡立战功后随本院讨平逆藩竟死勤事况其平日居官政务修举威爱兼行仰该县即从士民之请建祠报祀用伸士夫之公谕以慰小民之遗思此缴

△其二十四仰江西布政司查佃没官房产　【十月】

照得逆党没官房屋田产等项近经司府出佃与人暂管候　命下之日定夺近访得官民之家不论告佃年月先后地里远近应否一槩混争若不预为查处立定规则将来必致大兴告扰渐起衅端为此仰抄案回司即查前项没官房屋田产实计若干处所某年月日期经由某衙门佃与某人务以年月先后为次先尽本县人户然后及于异县先尽本府人户然后及于异府中间多有势豪之徒不遵则例妄起争讼或不由官府私擅占管占住者该司通行查究呈来以凭拿问参究施行毌得容隐及查报不清未便

△其二十五批江西按察司失事官员呈　【正德十五年十一月二十九日】

据江西按察司呈看得盗贼之纵横由于有司之玩法沿流推本实如所呈失事各官俱合提究以警将来但地方多事未免缺人管理除该府县掌印官姑且记罪责令惩创奋励修败补隙务收桑榆之功以赎东隅之失其巡捕等官即行提问以戒台弛仍备行各府县掌印巡捕等官自兹申戒之后悉要遵照本院近行十家牌谕及于各街巷乡村建置锣鼓等项事理上紧着实举行严督查考务鉴前车之覆预为曲突之徙毌得仍前玩忽怠弛但有疏虞定行从重拏究断不轻贷此缴

△其二十六牌行抚州府同知陆俸等晓谕安仁余干顽民　【正德十五年十二月初八日】

照得安仁余干各有梗化顽民数千余家近住东乡迯避山泽沮逆王化已将数年即其罪恶俱合诛夷无赦但本院抚临未及况查本院新行十家牌谕各官因各民顽梗尚未编查若遽行擒剿似亦不教而杀为此牌仰抚州府同知陆俸督同东乡县知县黄堂及安仁县知县汪济民余干县知县马津亲诣各民村都沿门挨编推选父老小弟知礼法者晓谕教饬令各革心向化自求生路限在一月之内仇者释其怨愤者平其心逋者归其负罪者伏其辜具由呈来仍旧待以良善若过限不改不必再加隐忍姑息徒益长奸纵恶即便密切指实申来以凭别有区处施行

△其二十七告谕安仁余干东乡三县顽民　【十二月十五日】

告谕安仁余干东乡等县父老子弟自本院始至江西即闻三县间有顽梗背化之民数千家其时本院方事剿平闽广湖彬诸蛮寇且所治止于南赣政教有所未及自去岁征讨逆藩　朝廷复有兼抚是方之　命随因　圣驾南巡奔走道路故亦未遑经理今复还省城备询三司府县各官及远近士夫军民皆谓尔民梗化日久积恶深重已在必诛无赦夫　朝廷威令雷厉风行于九夷八蛮之外而中土郡县之民乃敢悖抗若此不有诛灭以示惩戒亦将何以为国欲即发兵剿捕顾其间尚多良善恐致玉石无辨且前此有司所以处之亦有未善何者安仁余千里分本少于东乡而地势又限以山谷顾乃割小益大以启尔民规避之端其失一矣既而两邑之民瑶赋不平争讼兢起其时若尽改复旧亦有何说顾又使其近东乡者归安仁近安仁者附东乡以益尔民纷争之访其失二矣及尔等抗拒之迹既成尚当体悉尔等中间或有难忍之怨屈抑不平之情亦须为之申泄断理或惩或戒使两得其平若终难化谕者即宜断然正以国法顾乃惮于身任其劳一切惟事姑息欲逃租赋遂从而免其租赋欲负逋债遂从而贷其逋债于彼则务隐忍之政而听其外附于此又信一偏之词而责其来归纪纲不立冠履倒置长奸纵恶日增月炽以成尔民背叛之罪而陷之必死之地其失三矣然尔等罪恶皆在本院未临之前自本院抚临以来尚未曾有一言开谕尔等况查本院新行十家牌谕以弭盗息讼劝善紏恶而各该县官又因尔等恃顽梗化者未曾编查晓谕尔等皆未知悉其间或有悔创自新之愿亦未可知若遽行擒剿是亦不教而杀虽尔等在前之恶受此亦不为过然于吾心终有所未尽也近日抚州同知陆俸来禀尔等尚有可悯之情各怀求生之愿故特委同知陆俸亲赍本院告谕往谕尔等父老子弟因而查照本院十家牌式通行编排晓谕使各民互相劝戒紏察痛惩已往之恶共为维新之民尔等父老子弟其间知识明达者盍亦深思熟虑之世岂有不纳粮不当差与官府相对背抗而可以长久无事终免于诛戮者乎世岂有恃顽树党结怨构仇刼众拒捕不伏其辜而可以长久无事终免于诛戮者乎就使尔等各有子弟奴仆与尔抗拒背逆若此尔等当何以处之夫宁王宸濠挟奸雄之资籍　宗室之势谋为不轨积十余年诱聚海内巨寇猾贼动以万计奋其财力甲兵之强自以为无敌于天下矣一旦称乱举事本院奉朝廷威令兴一旅之师不旬日而破灭之如虏疋雏尔辈纵顽梗凶悍自视以为孰与宸濠吾若声汝之罪不过令一偏禆领众数百立虀粉尔辈如机上肉耳顾念尔等皆吾赤子其始本无背叛之谋止因规利争忿肆恶长奸日迷日陷遂至于此夫父母之于子岂有必欲杀之心惟其悖逆乱常之甚将至于覆宗灭户不得已而后置之法苟有改化之机父母之心又未尝不欲生全之也前此官府免尔租税蠲尔债负除尔罪名而遂谓尔可以安居复业是终非所以生汝吾今则不然不免尔租赋不蠲尔债负不除尔罪名尔能听吾言改恶从善惟免尔一死限尔一月之内释怨觧仇迯税者输其赋负债者偿其值有罪者伏其辜吾则待尔如故尔不听吾言任汝辈自为之吾心既无不尽吾可以无憾矣尔后无悔

△其二十八批江西都司掌管印信　【十二月二十一日】

据江西都司呈看得三司各官推举该卫所掌印佥书等官颇已得宜俱依议指挥使钱山掌印指挥使朱章指挥佥事孙兰佐贰佥事其指挥使魏清等管操管屯运粮巡捕及左所千户黄振等各掌该所印信仰行按察司将本院原发贮库印信看验明白照议给领掌管兹当该卫改革之初仍行各官务在图新更始端本澄源共惟同心同德之美以立可久可大之规不独显功业于当时必欲垂模范于来裔上不负　庙当之特选而下可副诸司之举任其或庸碌浮沉甚至欺公剥下岂徒败其身名亦难免于刑宪其余空闲各官观其才识皆可器使但以缺少人多未及尽用各官惟务持身励志藏器待时但恐见用而无才勿虑有才而未用若果囊中之锥无不脱颍而出毌谓上人不知辄自颓靡是乃自弃非人弃汝矣俱仰备行各官查照施行仍备行巡按衙门知会缴

△其二十九批江西按察司分巡该道　【十二月二十六日】

据江西按察司呈看得南昌湖西湖东九江各道地方兵乱之余民穷财尽盗贼蠭起刼库掠乡无月无警府县各官事无纲纪申请旁午文移日繁政务日废仰各分巡官不时往来该道临督所属设法调度用其所长而不责其备教其不及而勿挠其权兴廉激懦祛弊惩奸务以息讼弭盗康宁小民毌惮一身之劳终岁逸居省城坐视民患藐不经心俱仰备行各官查照施行缴

△其三十牌行雩都县兴举社学　【十二月二十七日】

照得本院近于赣州府城设立社学乡馆教育民间子弟风俗颇渐移易牌仰雩都县掌印官即于该县起立社学选取民间俊秀子弟备用礼币敦　请学行之士延为师长查照本院原定学规尽心教导务使人知礼让户习诗书丕变偷薄之风以成淳厚之俗毌得违延忽视及虚文搪塞取咎

△其三十一告示从逆官校人等　【正德十六年正月初五日】

告示一应平日随从逆府官校舍余军旗人等论罪俱在必诛虽经自首奉有　诏宥据法亦当迁徙边远烟瘴之地但念其各已诚心悔罪故今务在委曲安全仰各洗心涤虑改恶从善本分生理保守身家毌得仍蹈前非或又投入各王府及镇守抚按三司等衙门充作军牢伴当皂隶防夫等项名目挟势复仇定行擒拏追坐从逆重刑知情容留官司参究论以窝藏逆党同甲邻佑不举首者连坐已奏　请外仰各遵照毌违

某县某坊第几甲

释罪自新一户

左邻　　右邻

仰各邻毌念旧恶务要举之和睦相处早晚仍湏劝化钤束毌令投入各府及镇守巡抚按三司等衙门充当军牢伴当皂隶防夫等项名目挟势害人定行坐以知情容隐逆党重罪决不轻贷

△其三十二牌行崇义县知县陈瓒查行十家牌法　【正月初十日】

看得新开崇义县治虽经本院委官缉理经画大畧规模已具终是草创之初经制未习该县官员若不假以威权听其从宜整理则招徕安习之功亦未可责效除行守巡兵备等衙门外牌仰知县陈瓒上紧前去该县首照十家牌谕查审编排连属其形势辑睦其邻里务要治官如家爱民如子一应词讼差徭钱粮学校等项俱听因时就事从宜区处应申请者申请应兴革者兴革务在畜众安民不必牵制文法大抵风土习尚虽或有异而天理民彛则无不同若使为县官者果能殚其心力悉其聪明致其恻怛爱民之诚尽其抚辑教养之道虽在蛮貊无不可化况此中土郡县之区向附新民本多善类我能爱之如子彼亦焉有不爱我如父者乎夫仁慈以惠良善刑罚以锄凶暴固亦为政之大端若此新民之中及各县分割都图人户果有顽梗强横不服政化者即仰遵照本院钦奉　勑谕事理具由申请即行擒拏治以军法毌容纵恣益长刁顽

△其三十三案行南昌道选拣兵士　【正月三十日】

照得南昌等处盗贼不时窃发欲行起调各处军兵剿捕但春作方兴兼且往来道路未免惊扰所据羊房校尉籍左卫军旗人等先因从逆投首遇蒙　恩宥释放近经本院　奏请免其罪戮迁徙见在省城屯住相应选用令其立功报效为此仰抄案回道即将前项军旗校尉人等尽数查点挑选膂力强壮者送赴军门指挥操演以凭调遣杀贼立功赎罪其军民人等中间若有膂力胆畧出众愿从杀贼报效者亦听拣选听毌得违错不便

△其三十四牌行奉新县典史徐诚调选兵夫　【二月十二日】

牌仰典史徐诚即行调选罗坊等处骁勇愤战兵夫四百名各备锋利器械就仰该县官于堪动银两内先行给与口粮二月统领星夜前赴安义县听凭通判林宽调度追剿获功人员一体从重给赏但有不遵号令及逗遛退缩扰害平人者仰即遵照本院钦奉　勑谕事理听以军法从事本官务要申严纪律整束行伍必使所过之地秋毫无犯所捕之贼噍类不遗庶称委任□或纵弛怠忽致有疏虞军令具存罪亦难贷

△其三十五牌行饶州南康九江等府剿杀安义逆贼　【二月十三日】

看得安义逆贼已经本院严督官兵四路邀截诚恐无所逃窜或归冲县治除行知县熊价专一防守县治以守为战通判林宽专一追剿迯贼以战为守及行都指挥冯勋选领南昌府卫军快督兵截剿外牌仰饶州南康九江府掌印官知府张愈严王念等各行起集兵快身自督领于沿湖要害邀截迎击仍督令余干乐平建昌湖口彭泽等县掌印官领兵把截沿湖紧关隘路江口毌令此贼得以出境江远遁一面多差知因乡道探贼向往互相传报合势粘踪追剿一应机宜俱听从宜区处各官务要竭力殚智杀贼立功以靖地方毌得畏缩因循轻忽疏畧致贼滋蔓军法具存罪难轻贷

△其三十六牌谕都指挥冯勋等振旅还师　【二月二十三日】

牌谕都指挥冯勋通判林宽典史徐诚等本月二十一日据知县熊价所禀已知叛贼略平所漏无几俟余党一尽各官即可振旅而还就将所擒叛贼通行牢固绑縳分领觧赴军门各官在途务要肃整行伍申严纪律禁缉军兵不得犯人一草一木今差参随官詹明赍执各官原领　令旗令牌监军而回但有违令侵扰于人者即行斩首示众其奋命当先被杀彼伤义勇之士及获功人役各官务要从公从实开报以凭优恤给赏不得互分彼此辄有偏私轻重但能推功让美者勤劳虽微亦在褒赏若有争功专利者功迹虽茂亦从摈抑其奉新兵快往年从征多犯禁令今既効有勤劳尤宜保全始终毋蹈前非自取军法重罪知县熊价不必觧贼且可在县抚安被扰军民令各安居乐业既行申严十家牌谕互相保障仍量留九姓义勇分班守县候事体定帖以渐散回

△其三十七批东乡民投顺诉状　【四月初九日】

据东乡县民陈和等连名欣看得　朝廷添设县治本图以便地利而顺民情但割小益大安仁之民既称偏损亦湏为之处分在官府自有通融裁制各民惟宜听顺果有未当又可从容告理而乃辄称兵背抗稔恶屡年愈抚愈甚不得已而有擒捕之举亦惟彰　国法禁顽梗小惩大戒期在安辑抚定非以必杀为快也今各民既来投顺官府岂欲过求但未审诚伪恐因擒捕势迫暂求投顺以求延缓亦未可知仰按察司会同都布二司官将各情词备加详审及查立县始末缘由其各都图应否归附某县各县粮差应否作何区处各民违抗逃叛之罪应否作何理断通行议处呈夺安集反侧

△其三十八批瑞州知府告病申　【正德十六年五月初二日】

看得知府胡尧元始以忠义兴讨贼之功继以刚果着及民之政虽获上之诚或有未孚而守身之节初无可议据申告病情由亦似意有所为大抵能絜矩者必推已及人当大任者在动心忍性仰布政司即行本官照旧尽心管理府事毌因一朝之忿遂忘三反之功事如过激欲抗弥卑理苟不渝虽屈匪辱此缴

△其三十九牌行南昌道赈恤水灾　【五月初五日】

</div>
    <div class="pagination">
<a href="阳明先生文集_page81.html">上一页</a><span>...</span><a href="阳明先生文集_page77.html">77</a><a href="阳明先生文集_page78.html">78</a><a href="阳明先生文集_page79.html">79</a><a href="阳明先生文集_page80.html">80</a><a href="阳明先生文集_page81.html">81</a><span class="current-page">82</span><a href="阳明先生文集_page83.html">83</a><a href="阳明先生文集_page84.html">84</a><a href="阳明先生文集_page85.html">85</a><a href="阳明先生文集_page86.html">86</a><a href="阳明先生文集_page87.html">87</a><span>...</span><a href="阳明先生文集_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
