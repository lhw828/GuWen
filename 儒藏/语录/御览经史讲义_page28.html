<!DOCTYPE html>
<html>
<head>
    <meta charset="UTF-8">
    <title>御览经史讲义 - 第 28 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御览经史讲义 - 第 28 页/共 109 页</h1>
    <div class="content">



　　周易
　　彖曰泰小往大来吉亨则是天地交而万物通也上下交而其志同也内阳而外阴内健而外顺内君子而外小人君子道长小人道消也
　　右赞善【臣】钱本诚
　　【臣】谨按泰交之运开之者天地主之者人君保泰之道无他惟在辨夫君子与小人而已君子之心至公惟愿天下之治安而不计身家之荣利小人之心至私惟图身家之利害而不顾天下之安危推小人之私心则是天下人各异心也而上下安得而交世运之所以否也推君子之公心则是天下举同一心也而上下安得而不交世运之所以泰也然而天之运也有阳必有阴人之生也有君子必有小人人主安能尽得君子而用之又安能悉举小人而屏之惟于内外之间置之得其当而已内不尽秉钧执成凡人主所敬信一徳一心者是也外不必投闲置散凡人主所驱防因材器使者是也盖君子固有全备之徳而小人亦非无杰出之材总使君子得以驭小人而小人不得以乗君子如是则得矣或谓小人不尽去必至与君子争而小人常处必胜之势臣以为此惟邪正混淆而杂处于内故有此患耳若使君子而在内则知明处当为小人者皆有以安其身而服其心方将奔走承顺之不暇而又何争胜之有且彼见小人之道不可行于时也亦自敛其奸伪刻薄之术而勉从忠厚正直之风如裴矩在唐太宗时则亦能直言以悟主王钦若在宋真宗时则亦能蠲赋以惠民彼虽小人而亦行君子之道故曰君子道长小人道消夫既能舍其道以从君子则亦君子也人主安得而弃之哉虽然不可以不戒也阴交乎阳阴之质自在小人交乎君子小人之性自存尧舜之世君明臣良而犹畏乎巧言令色孔壬盖彼特自知巧令之习必不容于钦明濬哲之主故抑而不敢肆使误以为君子而授以百揆四岳之任则彼亦有进退君子之权而小人之故智复萌矣此保泰之所以不易而圣人兢兢乎惧之也












　　周易
　　彖曰泰小往大来吉亨则是天地交而万物通也上下交而其志同也内阳而外阴内健而外顺内君子而外小人君子道长小人道消也
　　监察御史【臣】陆尹耀
　　邱氏富国曰天地之形不可交而以气交气交而物通者天地之泰也上下之分不可交而以心交心交而志同者人事之泰也阴阳以气言健顺以徳言君子小人以类言内外释往来之义阴阳健顺君子小人释小大之义
　　【臣】谨按阴阳对待而分小大者阴不敢抗阳故谓阴为小阳为大也阴宜在外而六往居四阳宜在内而九来居三往来适得其宜而初无拂逆焉于时为贞元会合世道清明是谓之泰也占得此卦者阳徳方亨阴柔退听其于天运人事无不吉且亨矣此卦辞之义也由天运言之则天以职覆地以职载而化生万物凡芸生庶类莫不各安其常咸若其性是天地之气交也天与地以气交而各得天地之气以为气者气无不通焉由人事言之则君以主治臣以效能而宣布教化凡礼乐政刑莫不协于大中归于至正是上下之心交也上与下以心交而各体上下之心以为心者心无不同焉泰运开自天地泰和起自君臣于以博观小往大来之景象生生之气弥纶充塞于宇宙之内而肃杀之意潜消盖阳居于内而阴自在外矣刚毅之徳自强不息于日用之间而柔懦之习不行盖健主于内而顺自在外矣君子不必尽升诸朝而有向用之机是即内君子矣小人不能尽削其迹而有疎远之势是即外小人矣君子在内以制小人小人在外以奉君子由是而福国利民之道日以寖长蠧国病民之道日以寝消安往而不吉且亨哉夫天地之交乃气化之本是为一定者也而人事宜尽上能推诚以待下下能尽诚以事上以人事之泰克符乎天运之泰而君子秉道而立小人革面以从庶乎泰交之治可成而气化相通固操诸一己者欤












　　周易
　　彖曰泰小往大来吉亨则是天地交而万物通也上下交而其志同也
　　给事中【臣】卫廷璞
　　【臣】谨按传释泰小往大来吉亨之义而推之天地上下之交亦以坤往外卦干来内卦一往一来有交之义而物以之通志以之同则有吉亨之意也然系辞曰天尊地卑乾坤定矣卑高以陈贵贱位矣序卦传曰有天地然后有万物有君臣然后有上下是则天地上下其位固有截然甚相悬者乃窃尝考之易有不易变易二义干凿度云变易者其气也不易者其位也则小往大来似不言不易之文而言变易之义故云交也盖盈天地间一气耳气有阴阳即有升降而非交则孤阴不生独阳不长两间闭塞万物不通故卦之坤上者地气上腾以交于天即所谓地道卑而上行也干下者天气下降以交于地即所谓天道下济而光明也二气相交絪缊化醇流行不滞而凡得之而成形者莫不资始资生各正保合声应气求于天地之内此万物之所以通而为天地之泰也濂溪周子曰一动一静互为其根互根非即天地交之义乎又曰二气交感化生万物万物生生变化无穷非即万物通之义乎若夫君之尊天也故干为天为君皆从乎上之名臣地也故坤曰地道曰臣道皆从乎下之名上下之位若是其严明矣而亦曰交者何系辞传曰君子上交不谄下交不凟大学曰与国人交止于信则略其位之异而言其志之同有何不可以言交者夫泰之时开泰者志于裁成辅相保泰者惕于往复平陂其感孚于夙夜黙喻于隠微者莫不上感下应固结而不可解即使君可臣否外若不同而卒之为国为民之志可以共白于天下见谅于君心是不以随声附和为同而以大公无私为同其同也非即其交也耶今夫二帝之时上下之分非不严也三王之世上下之位非不肃也而或交警堂廉或赓歌廷陛或致三聘之勤或肖傅岩之求或切后车之载故其时上无不恤之臣下无不钦之主同寅协恭一心一徳和气盎然诸福备至天地以位万物以育将见天地之泰且由人事之泰基之矣









　　周易
　　则是天地交而万物通也上下交而其志同也
　　编修【臣】赖翰颙
　　【臣】谨按两间生成之机统于造化而万古经纶之本起于人心人徒见清宁之景物咸熙郅隆之朝几康就理以为气化人事之适际其盛而不知健顺匀调明良会合其感通之故殊非偶也今夫天地高卑异位也阴阳异气也而且职覆职载之殊其权也使其判然而不交则号物之数有万将何以神其发育哉惟夫干一之气下行于坤两之中而资生之功上符乎资始之用由是絪缊化醇自勾萌而甲拆洁齐而相见形形色色莫非此静专动直静翕动辟者为之鼓荡其机是天地形不交而气交于物之通而见其泰也至若上下天泽之辨本于彛伦冠履之严行为典礼分之相隔甚悬絶矣情之所交则畴咨若采几忘势位论秀书升不拘形迹要其所以重汲引而隆交赞者惟厪民生于在念懋庶绩于咸熙故飏拜赓歌固彰同徳同心之雅即予违汝弼亦见无贰无疑之忱是大业崇为富有盛徳畜于日新总此上下之志同者为之也所以泰也葢天地上下理本相通而气则一贯者也试观升平聿启景运鸿开冲和之气钟为灵秀圣继出而贤笃生天地方为上下而隆其作合行若翼而思若启上下且赖天地而神其志气况乎元首明而股肱良雍穆之致无在不昭其响应故郊焉而天神降景庆且贡其休征而何止于百昌之畅遂社焉而地只出河岳且为之効灵宁苐见庶类之咸亨是天地上下亦相交而为泰也泰之义固无穷哉释经者取以配合为正月之卦诚见夫三才之道美善悉备而中和位育之景象从可识矣

　　周易
　　则是天地交而万物通也上下交而其志同也
　　监察御史【臣】富徳
　　【臣】谨按资始统天谓之干干君道也顺承天施谓之坤坤臣道也乾坤合徳谓之泰泰者运会休隆之象也故极两间位育之征显仁必由于藏用千古明良之会大业亦本于盛徳葢在天在人无不交相契合则由体达用以成宇内之极功者道出同原理无二致也惟是天地者万物之父母而化生万物者也高明之体立于上博厚之体立于下当其日至之时气机伊始声臭无闻而大生广生之徳发微而不可见及其交而成泰也而天施地生之益自充周而不可穷是以天以一阳之气交乎坤地以一阴之气交乎干由是云以之行也雨以之施也品物以之咸亨也即极之昆虫草木皆得见盛世之休祥葢此日之气化宇宙清宁庶类畅遂其徳大其功盛也然交在天地则无心而成化而代天工以出治者则在上下之同志而成能也人君继天立极神化之权操于上而致治保邦赞襄之功本于下所谓都俞吁咈一徳一心足彰喜起之休风者亦惟其交而已矣独是上下交会之际又各有其道矣自古为君难为臣不易圣帝明王之抚御天下也以聪明睿智之徳致经纶参赞之功犹体道而不居见善如不及当其夙夜宥密心自强而不息万几所以待理也诣纯粹而至精万物所以待命也刚健中正而嗜欲悉蠲高深易简所以合符也由是上有圣智之君下必有贤明之臣非徒事飏言拜手之仪文也葢人臣之事君公正者其心无私者其学抒精诚吐情愫忠爱发于至性靖献本于实心体此意以莅官则竭力尽能而诚慤可以上达体此意以任事则嘉谟入告而志意可以上孚是以主圣臣良而元首之康股肱之佐交相契合而无间者一天道之变化而各正保合也其理岂有二哉观之尧舜禹汤文武之君获稷契臯陶伊尹吕望之臣明明在朝穆穆布列聚精会神相得益彰其即上下交之明验也欤











　　周易
　　则是天地交而万物通也上下交而其志同也
　　监察御史【臣】马丙
　　伊川程子传曰天地阴阳之气相交而万物得遂其通泰也在人则上下之情交通而其志意同也【臣】谨按天尊地卑而乾坤之位以定上天下泽而君臣之分以昭尊卑上下之间截然而不容紊也曷可以言交哉然天地之形不可交而以气交上下之分不可交而以情交泰宁之象啓于造化成于人事自古迄今莫之或易焉尔泰之吉亨试先征之天地今夫天地间号物有万其芸然各得而有畅遂之机者物之通也适以形其泰也而要其所以为通者则必本于天地之交天处乎上地处乎下清宁之位岂容无辨哉然而天道下济地道上行若或相交焉由是天地絪缊万物化醇自甲拆以至勾萌自洁齐以至相见无一物不见其通焉此天地开一世之运以征泰象者如此至于郅隆之运非徒气化之豫顺也朝廷之上更有一徳之隆焉间尝溯之唐虞考之三代见夫君都臣俞之世主圣臣良之朝上也略朝宁之威严下而与庶司卿尹讲友生之谊下也忘草茅之疎贱上而与元后父母笃賔朋之好书思对命君乐羣贤之彚征访范亲师臣欣一人之有道一堂之精神不隔而内外之情形会而成豫顺是亦天地之交也九阍之情意旣通而草野之好恶亦得以上达是亦万物之通也上下交而志同有足信者然后知气数当成平之日天地固为君臣兆其休而气运际熙盛之时君臣亦为天地大其化隂阳和而万物以顺明良盛而喜起以歌民安物阜适以征太平之景象一徳一心适以昭和恒之治理天人相济以成其泰者不信而可征也哉

　　周易
　　天地交而万物通也上下交而其志同也
　　监察御史【臣】周祖荣
　　【臣】谨按天地者万物之父母上下者天泽之等威有天地然后有万物有君臣然后有上下其秩然而不可逾者分之殊也其蔼然而不容间者理之一也惟其分之殊斯防维于以攸别惟其理之一斯气谊于以相资自古以来天人迭为经纬以成世运而清宁之合令共之休固悠然其可想也夫天地列而乾坤以定卑高陈而贵贱以位两大之所以立三才之所以成要皆相助为理而相得益彰故夫天地犹是也上下犹是也而至治之世清和雍睦俯仰皆寛莫不乐化日之舒而庆遭逢之盛此其所以为泰也泰以交而见而交之理实托始于天地大造和同贞元所以会合也健顺有常絪缊所以化醇也自是而屯防辟矣自是而族类滋矣本乎天者亲上本乎地者亲下其间刚柔强弱不同于质灵蠢偏全不同于性温凉寒燠不同于气方圆巨细不同于形而当夫云行雨施品物流形之际则固有一通而无不通者试观金木水火土谷之繁以及动植飞潜变化之赜孰一非气机之鼓舞哉天地如此而上下可知矣上下之统属在势位上下之聨合在精神患其异也所贵惟同然而同于貌不同于心同于欲不同于道同于比昵不同于寅恭皆不可以言同也此其间有志焉志同则情同情同则举措施为无不同政教之颁犹其末焉者也堂廉之上不异家人父子而政教之本已立礼乐之设犹其外焉者也主臣之际直如元首股肱而礼乐之原已通葢上下之交犹之天地之交也诚哉其为休明之象熙皥之风矣抑尝思之天地上下之交有天运焉有人事焉天地交而上下从之此其主持在造化上下交而天地从之此其权衡在君相从来世运之升降固随气数为转移而人力之匡扶能以中和为位育是故有同心之美则必有太和之应有一徳之协则必有纯佑之休有明良喜起之君臣则必有光华复旦之天地人定胜天此其理也虽然乾元资始坤道顺承濬哲知人庶明励翼天地之交由天之下于地上下之交由君之下于臣故曰天道下济而光明地道卑而上行又曰自上下下其道大光义可思矣然则泰运之成盖所系尤在君徳哉







　　周易
　　上下交而其志同也
　　监察御史【臣】葛峻起
　　【臣】谨按中天之世明良喜起赓歌一堂窃叹当日君臣何以略分言情若此也及深考夫致治之由其时之平成在两间修和在庶政歌叙在兆民而其所以相须有成者实原于明堂交儆之一心乃知君劳于上臣勉于下用臻泰运之隆固有与造化同功者矣是可即泰彖所云小往大来者得其意焉夫自乾坤既定而卑高以陈贵贱以位上下者所以继天地而成泰者也然而堂高廉远等级分明在上者咫尺具见天威在下者毫髪不容自肆固未易厥孚交如而称同心同徳矣若乃忘势分之悬殊而不啻家人父子置仪文之末节而引为元首股肱则载咏鹿鸣驩然嘉賔之相接式歌燕笑蔼乎誉处之堪亲上交不謟下交不凟岂非泰之所由配天地乎且夫虎啸而风生龙兴而云合所投者素也不徧窥望而视已明不殚倾耳而听已聪所感者微也今者上下之间气志之地有孚嘉而无暌隔有聨合而无乖离则臣也而邻之皇心时通于百尔尊也而亲之下情毕达于九重矣斯时也明明在朝穆穆布列聚精会神相得益章猗欤休哉非君臣一徳乌能合志同道如此哉由是朝廷清而万几咸理羣枉黜而众正日升于以感召天和嘉祥毕至窃谓卷阿何必矢其音天保不足扬其盛也要之泰阶既平则保泰者当愈至上勿以日赞有人而忘宵旰之兢业下勿以主知有素而弛夙夜之靖共故为都为俞同也曰吁曰咈亦同也惟其然而明良喜起之风直嫓美于中天矣泰运之隆交酿于上下之间而即洋溢于天地之际夫岂易致者哉

　　周易
　　内君子而外小人君子道长小人道消也
　　监察御史【臣】陈仁
　　【臣】谨按君子小人之分自古辨之详矣然能灼见其为君子小人而用舍不淆者盖戞戞乎其难哉何者君子指小人为邪小人亦指君子为邪且有迹似君子而心实小人者有言似君子而行实小人者人主辨之亦在知其术而已夫薰莸不同器而芳禾莠不同垅而茂二者其心不相入其势亦不可以两存盖君子如苍松古柏挺然独立植之甚难去之甚易小人如藤萝蔓草必多倚附不种而生除之复蕃故易以阳为君子以阴为小人凡阳必刚刚则不挠凡阴必柔柔则难测磊磊落落如青天白日无纎芥可疑者君子也闪倐狡狯如蜮狐蛊不可方物者小人也不私其身而慨然以天下百姓为心者君子也但知利己而不顾君国之安危者小人也志在于行道进以礼而退以义者君子也志在于谋利利在而相亲利尽而相戕者小人也庄言正论逆耳拂意狥国而不狥君者君子也委婉逊顺切切然伺上意于眉目顔色之间者小人也隠恶扬善恶讦以为直者君子也妬人之善幸人之恶掩其长而暴其短者小人也然而君子为国而国恒疎之小人病国而国恒亲之何也忠义之士识高而见明虑远而忧大世方无虞若可以少安矣而为痛哭流涕以发天下大难之端乗舆无甚失徳犹可以为安也而尽言极谏甚者有幽厉桓灵之比百官効职亦无大奸邪未去也而深惧指鹿之祸发于朝夕嘉祥美瑞人主所罕见而奇焉者也则视以为不足信至于一日月之食一雨旸之愆则从而尤之曰此疵政之招也射猎廵幸歌舞之娱似未病于治则禁而抑之其在岩廊之上天子为之踧然而有所畏士大夫不敢安肆怠惰于其间虽未必遽就孤危而其日见陵替也决矣若奸臣则不然小忠小信既足以固结人主之心逢君长君又有以顺适人主之意方其未得志也或以谄进或以利合或比周近习以起誉言或阿谀权要以博欢心卑猥鄙贱无所不至及其得君也弥缝左右愚弄上下使人主欢爱悦怿阴授以国而不知而公卿大夫庶司百职莫不奔走归命争为之腹心于是内外盘结而在盲之疾药之不能达附咽之瘿近而不可割也今夫君子者未有不公而恕者也小人者未有不私而刻者也昔蜀汉之兴也葛蒋诸贤辐辏于朝同心戮力以扶王室而李平魏延之徒杂处其间虽寸功片能无弗录也虽小过微瑕无弗容也盖君子存心仁厚必不肯以不肖待之即或彼纵欲败度君子亦不过摈斥之而已未尝絶其自新之路也而章惇之在宋也自知其负天下之怨而诸贤之莫吾赦也于是假绍述之名思有以报复之然斥其一而众君子尚存犹未足以泄已之忿欲尽其类而君子谨身寡过无隙可乗惟是国之有党最世主所大忌故须此説方可倾之而又恐其黜而复用也于是编管穷裔置之死地而后安虽然天下岂尽皆君子哉则亦岂尽皆小人哉使朝廷之上股肱心膂之寄得二三君子以任之上格君心下型百僚则小人者将为吾用之不暇又何奸之萌乎其究也亦莫不勉为君子矣且夫小人之才亦非不足用也特其心惴惴焉患其得复患其失故一切惟上意是奉而不遑为国忠谋其始本为固宠援引丑类表里交煽而不觉养成祸胎然则用舍之际人主其可不慎欤夫贤臣进者治之表也邪臣进者乱之机也如使贤奸并立于交防之内而世可长治则古之圣王亦何为以天下之大而不能容二三宵人哉虽知人则哲尧舜其难听言观行孔子所戒有天下者诚能清心寡欲兼听并观则邪正虽曰难辨而亦岂得而逃哉茍持不断之意处贤于欲亲欲疎之间而处邪于欲退欲不退之际则邪者常得以计胜而贤臣不得阐其忠天下不可一日为理是故人主又贵有以断之





</div>
    <div class="pagination">
<a href="御览经史讲义_page27.html">上一页</a><span>...</span><a href="御览经史讲义_page23.html">23</a><a href="御览经史讲义_page24.html">24</a><a href="御览经史讲义_page25.html">25</a><a href="御览经史讲义_page26.html">26</a><a href="御览经史讲义_page27.html">27</a><span class="current-page">28</span><a href="御览经史讲义_page29.html">29</a><a href="御览经史讲义_page30.html">30</a><a href="御览经史讲义_page31.html">31</a><a href="御览经史讲义_page32.html">32</a><a href="御览经史讲义_page33.html">33</a><span>...</span><a href="御览经史讲义_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
