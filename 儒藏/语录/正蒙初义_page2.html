<!DOCTYPE html>
<html>
<head>
    <meta charset="UTF-8">
    <title>正蒙初义 - 第 2 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>正蒙初义 - 第 2 页/共 23 页</h1>
    <div class="content">　　华注盈天地四句申气聚则离明得施四句意方其形也四句申方其聚也四句意
　　补注二察字不同下察着也天文地理上下昭著也张注谓之幽明则显仁藏用其理具在谓之有无则截然彼此竟分二见矣
　　愚按此与下节大意皆明虚空即气之意而此以幽明驳有无之説也曰客曰无本上太虚无形一节而言○语意云世所以有有无之见者以目之所见论之耳不知气聚则目可见而有形气不聚则目不可见而无形其有形也特暂来而即去耳非真有也安得不谓之客其无形也形散而气自在特离明不得施耳安得遽谓之无易言圣人之仰观俯察而但云知幽明之故不云知有无之故由此故也夫气之聚散何以必用离明盖盈天地之间者地之法天之象而已其文理之昭著固非离不相覩也然方其形而为明也有以知其幽之因已在此方其不形而为幽也有以知其明之故已在此而谓可以有无言乎哉○宜作两截防上八句即有无隐显通一无二意圣人三句引易成语以证之盈天地之间以下正申明上半节意知幽之因知明之故亦大槩论理如此非论圣人之事也补训谓上截言幽明之故下截言圣人知幽明之故文义未合
　　气之聚散于太虚犹冰凝释于水知太虚即气则无无故圣人语性与天道之极尽于参伍之神变易而已诸子浅妄有有无之分非穷理之学也
　　征引易上传之十章参伍以变错综其数本义参者三数之也伍者五数之也谓揲蓍求卦之事
　　集解此只是明虚气合一之意言气之聚散即太虚之所为则太虚非离气而入于渺茫者矣故知此则无无盖不以无视太虚之理也气之往来升降为参伍其理则两在而不可测所谓神也神即在参伍之间故曰参伍之神圣人言性与天道之极如曰一阴一阳之谓道曰立天之道曰阴与阳立地之道曰柔与刚立人之道曰仁与义是圣人言性与天道之极致不过尽于参伍之神所流行变易者而已未尝于阴阳参伍变易之外别求一端虚无悬空不着于气者以为性与天道也安得有有无之分哉
　　愚按此节大意以聚散驳有无之説也○语意云夫气与虚岂二物乎气之聚而有形散而无形皆太虚所为虚与气非有二也犹冰之凝而为氷释而为水皆不外于水水与冰非有二也知太虚即气而非二则不可以虚为无矣故圣人语性与天道之极致亦不过即阴阳参伍之神变易不测者尽其理而无余已老释诸子识见浅妄乃以虚与气谬分有无盖不能穷聚散变易之理而陷于诐淫者也乌足信乎○参伍之神谓阴阳也变易即谓参伍之神盖阴阳二气阴变为阳阳变为阴往来变化不可穷诘故曰参伍之神耳无无下无字指太虚言与下有无无字相应以辟二氏有生于无等语也聚散字止就气言即前节其聚其散之云乃客形变化之小聚散非万物复聚为太虚之大聚散也诸家谓气散归虚与下参伍变易之义不合而理亦未莹又此性字指太虚之体言亦与论语异旨
　　太虚为清清则无碍无碍故神反清为浊浊则碍碍则形
　　程子曰一气相涵周而无余谓气外有神神外有气是两之也清者为神浊者何独非神乎○问太虚之説本是説无极却只説得无字朱子曰无极是该贯虚实清浊而言无极字落在中间太虚字落在一边了便是难説圣人熟了説出便恁地平正而今把意思去形容他却有时偏了明道説气外无神神外无气谓清者为神则浊者非神乎后来亦有人与横渠説横渠却云清者可以该浊虚者可以该实却不知形而上者还他是理形而下者还他是气既説是虚便是与实对了既説是清便是与浊对了
　　髙注此言清浊形神之别欲人存神而不囿于形也补注太虚为清清则无碍是阴阳两端循环不已者也反清为浊浊则碍是游气纷扰合而成质者也盖反清为气之渣滓神化之糟粕故浊
　　愚按此与下节皆太虚之第二层也前谓之太和者以其气之流行而统言之此谓之太虚者以其气之清通而析言之其实一也此篇首节以气与神对次节以本体与客形对天地之气节以聚与散对而此节尤为着明盖神无不在而必属之清者犹性无不在而于喜怒哀乐未发时尤易见也张子又自谓虚可该实清可该浊者自人物未生之始以及人物既生之后而太虚皆统贯而行乎其中故言虽对而意自串如言喜怒哀乐未发而喜怒哀乐之情实无不具于其中也然以神字截断在清一边説终是偏处盖才言太虚便已不能不与实对才言清便已不能不与浊对以形下之气而况形上之理固宜其不能尽也若程朱所言则天地之间清浊皆气而理宰其中故鸢飞鱼跃花落鸟啼处处皆道即处处皆神何尝离而二之乎○语意云夫人亦知神与形所由分乎湛然太虚者为气之至清清则虚明通逹而无所滞碍无所滞碍故神妙而不可测若清之反为气之浊浊则凝聚而有所滞碍有所滞碍则局于形是二者不可相无也然则蔽于形而不能存神与遗形以求神者皆可以返矣○篇内清浊聚散字太虚为清之清浊以太虚与万有对气不能不聚而为万物之聚散以万物与太虚对此气之大清浊大聚散也浮而上者阳之清之清浊以天地自相对其聚其散气之聚散于太虚之聚散以客形之变化者自相对举一事之清浊聚散而言也亦皆湏知其不同处
　　凡气清则通昏则壅清极则神故聚而有间则风行而声闻具达清之验欤不行而至通之极欤
　　集释此发明太虚为清以下之意
　　补训更即气推言之凡气合太虚而清则通反太虚而昏则壅塞而不通若清极则不但通而且神妙不测矣故气之聚而有间隙以通之则风行而其声闻具达非清则通之验欤且不见其行之迹而无所不至岂非通之极而神欤即风而凡气可知矣○有声可闻故曰声闻具达者无所不达也不行而至仍以风言
　　由太虚有天之名由气化有道之名合虚与气有性之名合性与知觉有心之名
　　朱子曰本只是一个太虚渐细分得密耳且太虚便是四者之总体而不离乎四者而言由气化有道之名气化是阴阳造化寒暑昼夜雨露霜雪山川木石金水火土皆是只此便是太虚但杂却气化説虽杂气化説而实不离乎太虚未説人物各具当然之理处合虚与气有性之名有这气道理便随在里面无此气则道理无安顿处如水中月湏是有此水方映得月心之知觉又是那气之虚灵底聪明视听作为运用皆是有这知觉方运用得这道理所以张子説人能道是心能尽性非道人是性不知检其心邵子説心者性之郛郭此等语皆秦汉以下人道不到○由太虚有天之名都是个自然底由气化有道之名是虚底物在实上见无形底因有形而见气有形而虚无迹以有形之气具无迹之理故谓之性也○由太虚有天之名合虚与气有性之名是天命之谓性管此两句由气化有道之名是率性之谓道管此一句合性与知觉有心之名此又是天命之谓性这下管此一句
　　补训此举天道性心之名不外乎理气二者而已○太虚属理气化属气气即阴阳之气变变化化者也性虽合虚与气而以太虚之理为主气在心则有知觉故合性之理与知觉之气而谓之心心者气之灵而理所寓者也
　　李注太虚无形气之本体此天之所以为天也中涵动静相感之性是生絪緼相荡之始此太和所以为道也虚者性之体气者性之质此天所以命人之性也性者真精之合知觉者神智之发此人之所以为心也
　　愚按此节首句即太虚之第一层而以为有天之名者盖造化之初此太虚在造化上防既生天地则天地亦即此以生人物其理一耳次句即太虚之第二层所以生人物之具也心性以下则以人之得于天者言从虚説到气从虚与气説到人之性与人之心虽天人分言实相叠而下○此节孟子尽其心者章朱注采入
　　神者二气之良能也圣者至诚得天之谓神者太虚妙应之目凡天地法象皆神化之糟粕尔
　　征引糟粕见坱然太虚节法象见离明得施节朱子曰伊川谓神者造化之迹却不如横渠所谓二气良能盖程説固好但只浑沦在这里张説分明便见有个阴阳在○问良能之义曰只是二气之自然者耳屈伸往来是二气自然能如此
　　补训此以下言阴阳二气之妙用而此节兼言神圣神当重二气良能与太虚妙应圣者是衬贴语二气良能中即有太虚妙应之神太虚妙应即是神化○世所谓神者非他也即二气之良能二气之外无神也所谓圣者非他也即至诚得乎天道之谓天道之外无圣也所谓神者非他也即太虚妙应无穷之目太虚之外无神也夫神化超乎法象之外凡天地法象皆神化之糟粕其粗迹可见者耳○神对言阴阳屈伸之分也屈伸往来皆自然而然故曰良能神者非神之神只是神妙意犹易言神之情状而又言神无方也圣人至诚旡妄得天之道与时消息亦自然而然也上言神而以至诚得天言圣亦见圣之契合神处天地间之有法有象皆神化之糟粕当于糟粕认神化无徒见糟粕而遗神化也
　　张注二气之良能此语极精盖神不专属气比二气又精是理气接缝之际也朱子谓伊川不如横渠説得好盖伊川只説得神后半截事只在天地功用上见之横渠则直究其性情合理与气而为言也集解得天者与天为一也无在而无乎不在无为而无所不为故谓之妙应
　　愚按妙应太虚之第二层也就用处言故言妙应补训谓神者非即神之神固是然言神化则神在其中言神则神在其中矣曰二气良能曰太虚妙应非即神化而何○友人宋子鋭臣曰神两而化也神者一而神也糟粕即体物之物也
　　天道不穷寒暑已众动不穷屈伸已神之实不越二端而已矣
　　李注申上条二气良能之説
　　集解天道之所以不穷寒暑推迁而已众动之所以不穷屈伸相禅而已寒也屈也也暑也伸也神也神之所以为神不越此寒暑屈伸二者而已非谓别有一神如佛老所云也
　　张注此段言神之功效即程子所谓天地之功用而造化之迹者也
　　愚按此节虽申上条之説而其义较粗盖言良能则二气在其中而二气不足该良能之义故也
　　两不立则一不可见一不可见则两之用息两体者虚实也动静也聚散也清浊也其究一而已矣
　　补训此承上而言二端之本一也诸家多以太极阴阳为説其理固是但张子是论二气非周子太极阴阳之谓所谓一者言二气本一耳○有两必有一为之体有一必有两以为之用如两不立则一之体无可见一不可见则两之用亦息所谓两体者何也如虚与实也动与静也聚与散也清与浊也皆两也两不离一其究归于一而已盖二气实一气之消长也○阳虚阴实阳动阴静阳聚阴散阳清阴浊集释以散属阳聚属阴非也聚则为有散则为无岂有者为阴无者为阳乎
　　愚按此节上虚下实两体以下数语正明两与一之实皆言气也与太极无渉下节感而后通亦然补训得之
　　感而后有通不有两则无一故圣人以刚柔立本乾坤毁则无以见易
　　征引易下传之一章刚柔者立本者也上传之十二章乾坤毁则无以见易本义乾坤毁谓卦画不立○补注此又申明上章之意
　　补训夫气必两者相感而后有其流通之妙如不有两者相感则无以见一之通矣故圣人作易以刚柔立其本刚者干也柔者坤也若乾坤毁则无以见易易必有乾坤者所谓两也有乾坤而变易于是出所谓一也即感而后通之意也○刚柔即阴阳圣人以阳阴为作易之本故曰以刚柔立本刚柔立本是正言乾坤毁是反言乾坤毁则无所谓刚柔
　　李注两者相对方可言感感而能通非一而何故非两无以立感之体非一无以致通之用所谓两不立一不可见一不可见两之用息者此也
　　游气纷扰合而成质者生人物之万殊其阴阳两端循环不已者立天地之大义
　　朱子曰此段专説气未及言理游气纷扰此言气到此已是渣滓麄浊者去生人物盖气之用也动静两端説气之本上章言坱然太虚一段亦是发明此意○阴阳即气也岂阴阳之外复有游气耶所谓游气者指其所以赋予万物一物各得一个性命便有一个形质此皆气合而成之也○阴阳循环如磨游气纷扰如磨中出者易曰阴阳相摩八卦相荡鼔之以雷霆润之以风雨日月运行一寒一暑此阴阳之循环也乾道成男坤道成女此游气之纷扰也○循环不已者乾道变化也合而成质者各正性命也○昼夜运而无息便是阴阳之两端其四边散出纷扰者便是游气以生人物之万殊如麫磨相似其四边只管层层撒出天地之气运转无已只管层层生出人物其中有麄有细如人物有偏有正○游是散殊此如一个水车一上一下两边只管滚转这便是循环不已立天地之大义底一上一下只管滚转中间带得水灌溉得所在便是生人物之万殊天地之间二气只管运转不知不觉生出一个人不知不觉又生出一个物即他这个斡转便是生物时节○游气是气之发散生物底游亦流行之意纷扰者防错不齐既生物便是游气若是生物常运行而不息者二气初无增损也○此固是一物但渠所説游气纷扰合而成质恰是指阴阳交防言之阴阳两端循环不已却是指那分开底説盖阴阳只管混了辟辟了混故周子云混兮辟兮其无穷兮○游气是里而底譬如一个扇相似扇便是立天地大义底扇出风来便是生人物底
　　补训阴阳只管循环不已自有游气纷扰生人生物游气纷扰不碍阴阳之循环不已游训游散只是动荡意天地之大义以气化言非以形体言大义犹言天地之道易所谓立天之道立地之道是也
　　张注此段是倒装文法阴阳循环不已而后有游气纷扰散出而生人物要防这道理明白无如太极图所云无极之真二五之精妙合而凝等语尤详细愚按此节大意以气之立天地生人物者分体用而言之也游气成质即所谓感遇聚散流形融结者也阴阳循环即所谓升降飞扬浮清降浊者也皆在太虚第二层内然游气无时不成质阴阳亦无时不流行有体用而非二物
　　日月相推而明生寒暑相推而岁成神易无方体一阴一阳阴阳不测皆所谓通乎昼夜之道也
　　征引易下传之五章日往则月来月往则日来日月相推而明生焉寒往则暑来暑往则寒来寒暑相推而岁成焉上传之四章通乎昼夜之道而知故神无方而易无体五章一阴一阳之谓道又云阴阳不测之谓神
　　补训日阳也月阴也日月相推迁而明生不穷焉寒阴也暑阳也寒暑相推迁而岁功以成焉其神妙无方所变易无形体一阴继以一阳一阳继以一阴阴阳变化不测总而言之皆所谓通乎昼夜之道也○推者推去彼而此方来也明生明之相继生生不穷也神无方易无体不仅日月寒暑上见而即日月寒暑亦可以见矣故接云神无方易无体阴阳不测云云也
　　愚按此节大意即日月寒暑见二气循环之妙也虽全以易辞成文非注释之体○当分三层首二句举日月寒暑言之中三句见其神妙不测末句总断神易之理阴阳变化之妙无时无处不然而即日月寒暑之相推可见故曰此皆通乎昼夜之道也日与暑即昼之道月与寒即夜之道
　　昼夜者天之一息乎寒暑者天之昼夜乎天道春秋分而气易犹人一寤寐而魂交魂交成梦百感纷纭对寤而言一身之昼夜也气交为春万物糅错对秋而言天之昼夜也气本之虚则湛本无形感而生则聚而有象有象斯有对对必反其为有反斯有仇仇必和而解故爱恶之情同出于太虚而卒归于物欲倐而生忽而成不容有毫髪之间其神矣夫
　　征引庄子齐物论其寐也魂交其觉也形开注司马云魂交精神交错也
　　华注承上通乎昼夜之道以明天道人道总不外此天道春秋分至天之昼夜也正明寒暑者天之昼夜意气本之虚以下又明天地间恩仇爱恶总是阴阳聚散之所为是亦一昼夜也由张子之意推之则人身之一呼一吸一喜一怒以至古今气运之剥复人事之治乱倐生忽成亦一昼夜也无大无小无久无暂昼夜二字可以毕该而其本皆出于虚其用则着于物欲此物欲字未便是不好字眼神字从循环不已上防出二气本一一故神也
　　补训春秋分只是説分春分秋非厯之春分秋分也补注太泥夏暑冬寒而云春秋者由春至夏而暑由秋至冬而寒是分春秋而寒暑之气因以易也魂交交字对易字防当为交接之交以寐言则是魂交成梦以寤言亦是魂交成寤百感纷纭是梦境气交亦是交接之交犹气易也春固气交秋亦气交万物杂然并生故曰糅错气本之虚二句又推上一层本之虚者以太虚为根本也有对而反而仇而和解只照寒暑之气言较明集解以日月薄蚀男女反目言殊不合相反则恶相合则爱集释云春生可爱秋杀可恶爱之恶之人心之私爱恶全以人言与上文不聨倐生忽成承上感而生生字来生成浑説集释分春生秋成亦可但不宜以生成跟爱恶説即此可见寒暑循环无毫髪之间犹昼夜也
　　愚按此节大意皆明天道之神也虚是第一层反仇爱恶以下皆在第二层内重一神字前神字俱以妙应不测者言此重神速意○语意云夫天道之神又有可得而言者昼夜者其天之一息乎一昼一夜犹一呼吸之速也寒暑者其天之昼夜乎一寒一暑犹一昏旦之暂也盖天道分春秋而寒暑之气变如人之一寤寐而魂以交易人之寐时魂交成梦百感纷纭变幻不一以之对寤而言寐则夜寤则昼是一身之昼夜也天之气交为春万物糅错而生以之对秋而言春则昼秋则夜是天之昼夜也夫气之本体是为太虚其初亦湛然至清本无形象耳及气之相感而生则聚而有可见之象既有象斯有对如寒与暑对也有对必反其所为如寒暑相反也有反斯有仇如寒暑之不相容也仇必有以和而解如寒由温而暑至暑由凉而寒至也和解则爱反仇则恶是天道爱恶之情同出于太虚之一本而其后卒归于物欲之万殊故其二气纷扰化育不穷倐而生忽而成不容有毫髪之间断岂不神妙莫测矣乎故曰寒暑者天之昼夜也○首句形起次句天道春秋分以下皆明次句意只以人之寤寐形容天道不以天人并重一寒一暑厯四时而成岁在天道则如一昼夜然便有倐生忽成而极其神意气本之虚以下又提起一笔而详推其理言其始本太虚而无形也一至聚而有象则遂有反仇和解爱恶之情纷纭参错不可穷纪同出于太虚之无形而卒归于物欲之有迹此数句即见一气循环神速不测之妙故接云倐生忽成无毫髪之间其神矣夫正应转天之昼夜句反仇和解爱恶物欲等字皆以人事形容天道爱者相生相合之意恶者相制相克之意物欲云者天道之变化客形如人之有感而动随物而迁千状万态无复本一之体即上象对反仇和解数句意非私欲之谓也倐生忽成又即气化之生人生物而言生生不息成成相继神速不测何间之有旧説皆以物欲属人言故语气不能一贯李注遂分气本之虚以下另为一节于倐生忽成句反难安顿矣惟华注畧得其意而以天道人道并言亦误
　　造化所成无一物相肖者以是知万物虽多其实一物无无阴阳者以是知天地变化二端而已矣
　　张子语录人与动植之类已是大分不齐于其类中又极有不齐某尝谓天下之物无两个有相似者虽一件物亦有阴阳左右譬之人一身中两手为相似然而有左右一手之中五指而复有长短直至于毛髪之类亦无有一相似至如同父母之兄弟不惟其心之不相似以至声音形状亦莫有同者以此见直无一同者
　　李注以造化成物之各异知物之各具阴阳以物之各具阴阳知天地变化之不出于阴阳也
　　华注阴阳虽只两端其感遇凝聚却万有不齐所以形质各不相肖就其不相肖而益可悟天地之化不外于阴阳也
　　愚按上四句因形之不相肖而知无物无阴阳此在万殊处説阴阳下二句因物之各具一阴阳而知天地之变化以生物者总不外阴阳二端此方见万殊之一本意两以是知字相叠而下旧説于无一物句即谓万殊一本语气未合不相肖不但人与物异飞与走异即人之各具一面目肢体飞走之族各三百有六十皆足见其不同盖就形体言之集释并及圣愚之异亦非是
　　万物形色神之糟粕性与天道云者易而已矣心所以万殊者感外物为不一也天大无外其为感者絪緼二端而已
　　李注易者变化也神者变化之妙也性与天道在其中矣
　　张注心所以万殊二句此就无主宰之心言之非论心之本体也天下同归而殊涂一致而百虑何不一之有絪緼二端而已湏知絪緼中便有许多不测道理在
　　愚按此节大意亦明天道之神也○语意云夫天道之妙岂有外于神乎万物之形色气也而即神之糟粕非能离神以为形也即理之微者莫过于性与天道亦不外阴阳变易之神而已岂有他哉彼人心所以有万殊而不一者特以物之所感者不同故不能一而神也若天之大而无外其所感者不外阴阳二端絪緼交密而已而有不极其神者乎○形色所该者广凡散殊可象者皆是不专指人言心有万殊者以人之有心衬起天道之自然也此节旧説皆不得其解惟吾友宋子鋭臣之説得之宋云首二句见气皆神之所为性与天道二句见理亦不外乎神言神又言易者神无方易无体其实一也惟一故神心不能一故不能得感而遂通之神絪緼则所谓清通不可象而神者也
　　物之所以相感者利用出入莫知其乡一万物之妙者欤
　　征引易上传之十一章利用出入民咸用之谓之神説卦之六章神也者妙万物而为言者也
　　华注此节发明神之为妙
　　集解如日月寒暑之推迁人物之终始山川之流峙皆物之相感气也而其所以相感者理也利用出入往来无碍无所不在而不可测者也故曰一万物之妙一者贯通之意言其统贯乎万物而极其妙也补训引来三句一串下皆是证一神字利用妙万物固是神莫知其乡亦只説神不説心物相感而生是生生不穷意非谓此感彼应也利用出入用以出用以入无不利利即神处神无形故莫知其乡
　　愚按此以首句作一呼下三句作一应神理自明
　　气与志天与人有交胜之理圣人在上而下民咨气壹之动志也凤凰仪志壹之动气也
　　征引书尧典洪水滔天下民其咨益稷箫韶九成凤凰来仪
　　华注此节重在志能胜气人能胜天上上文屡言阴阳交感万事万物皆由之以出入则似圣人无权而不知补救调爕乎阴阳者在人裁成辅相乎天地者在人故以志壹动气明人定可以胜天也下民咨凤凰仪举一以见端
　　补训气与志交胜天与人交胜下文只证气志而天人自见盖以天配气以人配志气壹动志即天定之胜人志壹动气即人定之胜天也动志动气是借用语只大槩説集释以动志为尧之志动气为鸟兽之气觉拘盖水灾尚可言气而作乐难以贴志也愚按气谓气数志谓人事拘本旨则难解矣

　　正防初义卷一
<子部,儒家类,正蒙初义>
　　钦定四库全书
　　正防初义卷二
　　邳州知州王植撰
　　参两篇第二
　　大全此篇论天地阴阳常变之道
　　愚按此篇凡二十二节首七节皆论天地之道日质本阴以下七节皆言日月之行阳之德四节皆言阴阳之理火日外光四节言五行与水火之质性篇中推论天道皆与浑天説合惟地气乘机之説与先儒所论稍异天道难测姑备一説可耳
　　地所以两分刚柔男女而效之法也天所以参一太极两仪而象之性也
　　征引易説卦之一章参天两地而倚数本义天圆地方圆者一而围三三各一竒故参天而为三方者一而围四四合二耦故两地而为二上传之五章成象之谓干效法之谓坤本义效呈也法谓造化之详密而可见者十一章易有太极是生两仪
　　补注此释易参天两地之义也
　　髙注天轻清故理气属之地重浊故形质属之刚柔男女皆以两而成形故地数两太极两仪本乎一而为二故天数三男女兼人物言
　　补训形质为法理气为性
　　李注此张子之学微与周程间隔处也盖太极虽不杂乎阴阳而实不离乎阴阳安得与之对而为三哉其后胡氏之学有所谓无对之善及与恶对之善无对之静及与动对之静朱子以为如此则是三角底太极者意其源流于此也
　　愚按参天两地易本言筮蓍起数之事言参天之三竒而立三之数两地之二耦而立两之数其余如九六七八之数皆倚此而起张子则谓地所以立两之数者盖以地有质故因刚柔男女之有质者以见地而以其质之对待成两者效地之法也天所以立三之数者盖以天无形故因太极阴阳之为气者以见天而以其气之一物两体者象天之性也本义就天地方圆围径取义意甚直防张子又借刚柔男女太极两仪以见天地不免添出一层而分配处亦未确又分一与效象皆有力字当以圣人之立数者言玩此节及有德篇象生法必效似皆以效字作仿字学字之义不训为呈也
　　一物两体气也一故神【自注两在故不测】两故化【自注推行于一】此天之所以参也
　　朱子曰此语极精一故神自注云两在故不测只是这一物周行乎事物之间如阴阳屈伸往来上下以至于行乎十百千万之中无非这一个物事所以两在故不测两故化自注云推行于一凡天下之事一不能化惟两而后能化且如一阴一阳始能化生万物虽是两要之亦推行乎此一耳○一是一个道理却有两端用处不同譬如阴阳阴中有阳阳中有阴阳极生阴阴极生阳所以神化无穷○两者阴阳消长进退非一则阴阳消长无自而见非阴阳消长则一亦不可得而见○一故神譬之人身四体皆一物故触之而无不觉不待心思至此而后觉也此所谓感而遂通不行而至不疾而速也
　　补训此承上参天两地而申言其义一与两皆气而理宰其中非一为理两为气○一物两体气也谓阴阳之气本是一物而分阴阳之两体也一合两故神妙不测两运一故变化无穷合一与两谓之参○此节甚分明而上文以太极与两仪为参似与此气字不合盖张子之意以太极即兼理气与周子稍不同耳
　　愚按一神两化以首篇之义推之俱在太虚第二层内盖两而化者固二气之运一而神亦止就发用处言也太极两仪之云濂关所论有不可强同者大抵一神两化之义非不精微然如周子所言则此义固存乎其中矣○一物两体窃尝譬之人之两手惟是一气运动故动止相应不言而喻若各为一物则顽而不灵矣然虽是一物却分两体若非有两则运动者亦安能相应不穷乎太极两仪太极只在两仪上见补注阳动则一在动之中阴静则一在静之中似太极另为一物者其説已入太极图説甲里非张子本意盖自注两在即两体之意补注太泥在字耳
　　地纯阴凝聚于中天浮阳运旋于外此天地之常体也恒星不动纯系乎天与浮阳运旋而不穷者也日月五星逆天而行并包乎地者也地在气中虽顺天左旋其所系辰象随之稍迟则反移徙而右耳间有迟速不齐者七政之性殊也月阴精反乎阳者也故其右行最速日为阳精然其质本阴故其右行虽缓亦不纯系乎天如恒星不动金水附日前后进退而行者其理精深存乎物感可知矣镇星地类然根本五行虽其行最缓亦不纯系乎地也火者亦阴质为阳萃焉然其气比日而微故其迟倍日惟木乃岁一盛衰故岁厯一辰辰者日月一交之次有岁之象也
　　征引左传庄公七年夏四月辛夘夜恒星不见○书舜典以齐七政蔡传日月五星七者运行于天犹人君之有政事也○淮南子东方木其神为岁星南方火其神为荧惑中央上其神为镇星西方金其神为太白北方水其神为辰星○晋书天文志金星水星一日移一度一月移一宫一岁一周天火星二日移一度二月移一宫二岁一周天木星十二日移一度一岁移一宫十二岁一周天土星二十八日移一度二十八月移一宫二十八岁一周天
　　张子语录五纬五行之精气也所以知者以天之星辰独此五星动
　　或问朱子曰天道左旋日月右行如何曰自疏家有此説人皆守定张子説日月皆是左旋説得好盖天行甚健一日一夜周三百六十五度四分度之一又进过一度日行速健次于天一日一夜周三百六十五度四分度之一起度端终度端无蠃缩正恰好被天进一度则日为退一度二日天进二度则日为退二度赶天不上积至三百六十五日四分日之一则天所进过之度又恰周得本数而日所退之度又恰退尽本数遂与天防而成一年月行迟一日一夜三百六十五度四分度之一行不尽比天为退十三度十九分度之七至二十七日半强而一周天与初躔合又行二日有竒为二十九日半强与日会进数为顺天而左退数为逆天而右厯家以进数难算以退数算之此是截法故谓之右行取其易见日月之度耳乃云日行迟月行速此错説也厯家若顺算则那相去处度数多今以其相近处言故易算蔡季通云西域有九轨厯是顺算○天无体二十八宿便是天体随天而定日月五星则皆随天左转而缓急各不同不随天而定也横渠少迟则反右之説极精如以一大轮在外一小轮载日月在内大轮转急小轮转慢虽都是左转只有急有慢便觉日月似右转了礼记月令疏云二十八宿及诸星皆循天左行一日一夜一周天一周天之外更行一度其説可证
　　补训此节推论天地日月星辰运转之理也首言天地常体次言恒星随天左旋日月五星逆天右旋次言日月五星右行有缓速不齐末带释辰字○朱子诗传启明长庚皆金星也以其先日而出谓之启明以其后日而入谓之长庚髙注金太白即启明水辰星即长庚其説误也五行以土为根本土性迟故行缓火内阴外阳故火星亦阴为质而阳萃于阴之外其气比日而微故其迟倍于日日一岁周天火二岁周天也日月每月一防其交会之次谓之辰十二辰正月亥二月戍逆十二宫为一周亥为娵訾戍为降娄酉为大梁申为实沈未为鹑首午为鹑火已为鹑尾辰为寿星夘为大火寅为析木丑为星纪子为枵一岁而周故有岁之象
　　补注恒星二十八宿经星也日月五星纬星也地在气中以下释言日月五星所以逆行之意月阴精以下乂详言七政所以性殊之实金水二星金大水小或一在日先一在日后或俱在日先俱在日后常附日而行阳感乎阴也
　　李注此条之意当合下二条观之乃明自古言天者皆谓天动而地静天左旋而日月五星右转张子则谓地虽凝聚不动然其气实与天左旋无少停息日月五星虽见为逆天而其实乃顺天而行但比天稍迟而已盖地气既顺天左旋中间辰象无独自右行之理特以稍迟于天故见为移徙而右又各以七政性情分缓速焉月阴精右行最速实乃其左行最缓日虽阳精然本阴故右行虽缓左行虽速亦不能如恒星之纯系乎天也金水进退不离日乃阴精感召于阳之理其象甚显其理则微矣土星者地类也地气与天左旋宜镇星亦若是然根本五行则不能与纯阳纯阴之气并运而同流也言不纯系乎地即其不纯系乎天因日阳精而上地类故异其文耳火为日类而微正犹金水之为日类而微也故月受日光而金水附阳金水法月也火之行倍于日火法日也木星厯一辰则木一盛衰周天而符岁数故木曰岁星
　　愚按此节大槩皆用浑天説惟地在气中二语似防用先儒四游之説盖张子实见地有左旋之理如下节所云者但地之左旋亦畧有运动非同于天运之旋转故天上所系之辰象随天稍迟人于地上望之则反见为右行耳盖地虽有运动而未足以掩辰象右行之迹也或有谓顺天左旋只是气动非形动者多作周旋反觉蛇足又李注分并包乎地以上为古説地在气中以下为断以已意窃谓通节皆融防旧説而裁以已意亦截分不得
　　凡圜转之物动必有机既谓之机则动非自外也古今谓天左旋此直至粗之论耳不考日月出没恒星昏晓之变愚谓在天而运者惟七曜而已恒星所以为昼夜者直以地气乘机左旋于中故使恒星河汉因北而南日月因天隐见太虚无体则无以騐其迁动于外也大全因一作回
　　李注此节即申明地气顺天左旋之意而益知七政之为左旋也
　　补训夫谓地在气中顺天左旋者可类推也大凡圜转之物其动必有机既谓之机则动必由内非自外为之也即凡物可知天地矣古今人皆谓天左旋此直是影响至粗之论耳不知考究日月出没恒星昏晓之变故但知天左旋而不知所以左旋也愚谓在天而自为运行者惟日月五星而已若恒星则不然在恒星所以分昏晓而为昼夜者直以地在气中乘机而左旋故使恒星河汉因之而转北为南及日月之因天隐见其出没亦有永短不同皆地气乘机为之耳若太虚本无体舍却日月恒星则无以騐其迁动于外也但曰天左旋岂非得其粗不得其精者乎○直犹但也七曜即七政以其有光曜谓之七矅昼夜即昏晓隐见即出没意上不及河汉以恒星因北为南带出因南作回南为是集释谓地左旋之説有疵固是然以黄氏瑞节所论潮汐证之地春东夏南秋西冬北浮水而动合观四时是左旋之意非真如磨之圜转也盖东西南北方向不易而春夏秋冬乘气机而自动恒星日月又因地迁而改观理固有之也
　　发明圜转之物如轮硙之类动必有机如轮之毂硙之脐也恒星半在天上半在地下一星入即一星出故有昏晓之变因北为南者恒星当午谓之中星必左旋由北而东而南而西故云
　　华注天左旋为粗论非谓天是右旋直谓太虚无体无以騐其动耳日月出没恒星昏晓乃其旋者其所以旋乃縁地气乘机左旋而恒星河汉随之也在天而运者惟七曜以日月五星系自为运转之物非恒星之比而于七曜中又抽出日月与恒星并言者想因日月行于三百六十度中总不越恒星之度日所行之度其星即以光掩不可见故前后俱合言之愚按上节地在气中二语尚是带説此则专主以立言首四句虚提不考日月四句因太虚无体故以日月恒星明之下言恒星言河汉即是言天而因以见左旋之机未尝不因乎地也不知地为天之机而但谓天左旋岂非至粗之论乎太虚无体正张子注明所以言恒星之故太虚即谓天无深意○太虚无体以二十八宿为体盖天所以分三百六十五度四分度之一者东方苍龙七宿三十二星七十五度北方武七宿三十五星九十八度四分度之一西方白虎七宿五十一星八十度南方朱雀七宿六十四星百一十二度二十八宿合一百八十二星共三百六十五度四分度之一而天体因此以见不然苍苍者何以见其行度乎日月亦以天度为行度者也故并言之然意不重在日月恒星只是即日月恒星以明天而其意总重在即地之左旋见天之所以左旋应转首四句意张子此説殆亦如邵子天何依依乎地地何附附乎天之意欤○集释谓地动则不能载物理固然矣然窃意天地相涵止是一气天体圆故动然动者未尝不与静者相通地体方故静然静者未尝不随动者而运但天之运行则有度数次舎可推而地之大体乘气而行但微有运动非天行迟速专因地而见亦非地竟块然于中成一毫无运动之物也补训引黄氏之説颇为得之但未必如先儒四游三万里之诞耳○节首机字即凡物之枢机以见地为天之机是指实语地气乘机机字谓地乘气机而左旋各是一义湏分别防
</div>
    <div class="pagination">
<a href="正蒙初义.html">上一页</a><a href="正蒙初义.html">1</a><span class="current-page">2</span><a href="正蒙初义_page3.html">3</a><a href="正蒙初义_page4.html">4</a><a href="正蒙初义_page5.html">5</a><a href="正蒙初义_page6.html">6</a><a href="正蒙初义_page7.html">7</a><span>...</span><a href="正蒙初义_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
