<!DOCTYPE html>
<html>
<head>
    <meta charset="UTF-8">
    <title>御览经史讲义 - 第 46 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御览经史讲义 - 第 46 页/共 109 页</h1>
    <div class="content">　　谕徳【臣】觉罗苏岱
　　孔頴达曰此覆説大业盛徳以广大悉备万事富有所以谓之大业圣人以能变通体化合变其徳日日增新是徳之盛极故谓之盛徳也
　　【臣】谨按夫业发用于外者也措诸外必本诸内藏用则内矣盖造化无无体之用时而藏用举众有之生意皆涵蓄于内洪纤髙下无物不有所有甚富是虽未见诸用也但其含之者广而其施之也不匮因内知外而谓之大业夫徳存主于内者也有诸内必形诸外显仁则外矣盖造化无无用之体时而显仁举万象之生机皆发泄于外包涵生意接续无间日日增新是虽非立乎体也但其出之者不竭而其运之也不穷因外知内而谓之盛徳显仁之盛徳阳也未始不根于隂藏用之大业隂也未始不根于阳一隂一阳迭运不已而道在是矣此言天地之盛徳大业虽本于无心之化而实有互根之妙然天地能生万物而不能成万物万物本天地以生而不能自遂其生且覆载生成或有偶偏雨寒暑或不得其正则天地亦无可如何必待圣人参赞之以成其育物之实也所以圣人行天地之道总天地之功教思无穷容保无疆而民胞物与之懐何时少寛于中心是以裁成辅相功及万世者圣人之业大业也神明天纵终始日新者圣人之徳盛徳也天地圣人一而已矣






　　周易
　　易其至矣乎夫易圣人所以崇徳而广业也知崇礼卑崇效天卑法地天地设位而易行乎其中矣成性存存道义之门
　　编修【臣】秦鐄
　　孔頴达曰言易道至极圣人用之以增崇其徳广大其业
　　朱子曰天地设位而变化行犹知礼存性而道义出也成性本成之性也存存谓存而又存不已之意也
　　【臣】谨按易之理显于乾坤圣人体易于身即兼备天地之蕴然所谓合徳于天地者岂空言哉天地之化干始而坤成圣人之事进徳而修业是故徳业者圣人效天法地之实也而知礼者又圣人崇徳广业之实也何谓知穷理之谓何谓礼循理之谓夫盈宇宙间万殊变化之妙耳目不能穷算数不能尽惟天之髙明足以冒之亦惟心之虚灵足以统之盈宇宙间曲折纤微之类贤达不能厌愚陋不能遗惟地之广厚足以包之亦惟身之矩矱足以践之天之气上浮而清知则得天之清地之质下凝而厚礼则象地之厚清则独超于万物之表厚则不遗于众物之中常人气拘物蔽知识则卑隘而自安践履则好髙而无实所由与天地不相似也圣人穷理以致其知于凡至微至显之理必极之表里洞达而不翳则其徳日累而日髙循理以践其实于凡一事一物之间必极之委曲自尽而无憾则其业愈卑而愈广知穷万理之原则干之始万物也礼循万物之则则坤之成万物也中庸言修徳凝道之要亦云温故知新敦厚崇礼殆可与崇徳广业之防相发明者哉要之析而言之则为徳业统而论之则一性而已性者无声无臭浑然具足则成性之谓也自其发于用而坦然可由曰道成于事而秩然咸宜曰义故道义者根于性而不穷而知礼者乃所以涵养其浑然之性以培道义之原也知极其崇则万象罗于方寸而吾性之灵明不淆矣礼极其卑则万事约于规矩而吾性之广大弥固矣此所以为存之又存也存之又存则日新富有何所往而非道何所往而非义乎故曰道义之门夫性之存存而不已即易之生生而不穷天地以贞元为往复发育敛藏者天地徳业之盛天地之易也圣人以知礼为积累髙明博厚者圣人徳业之盛圣人之易也然则法天地以体易舍知礼二者其何以哉夫子系辞之意深矣




　　周易
　　夫易圣人所以崇徳而广业也知崇礼卑崇效天卑法地
　　编修【臣】积善
　　【臣】谨按圣人之道与天地参非形迹之相似也实有与髙卑合撰者焉圣人以一心超乎万象之表无一物之不函以一身周乎万类之繁无一事之不尽则其髙明之体广大之模有非人之所能拟议者而要不外于知行之并进内外之交修极其功遂合两大于无间也夫得于心者谓徳着于事者谓业其理备于易书而能崇之广之者惟圣人是易乃圣人之所以崇徳而广业者也徳何以崇知开其先盖理有未明则识有所限惟理之蕴奥穷究而靡遗斯心之神明昭朗而无翳研之愈深自进而不已也而业之所以广者其功惟在于由礼盖礼有节文必曲折之悉到虽躬行实践若平平无竒然履道坦坦而功能已无外矣惟其卑也是以广也知既明则徳益进行既尽则业益修久之而崇者极其崇广者极其广矣夫至崇至广者莫天地若也而圣人如之岂非效法之实也乎夫理必取乎相资道不可以偏废未洞其原则无以为推行之本未践其实亦无以尽伦物之繁行未笃而徒事研求或流于髙逺而无所止识未精而矜言率履亦局于浅近而昧其趋惟心之所见愈研而愈精斯身之所循愈推而愈广亦惟躬之所履周旋而无亏斯性之所涵昭融而无蔽内外夹持体用交致譬如登髙焉有欲跻之途必有所经之路知即其髙视之凖也礼即其举足之地也孔子云学而不思则罔思而不学则殆知崇者思之事也礼卑者学之事也圣人率性而行固无假于思勉而其事则必兼尽此其所以为全体易道者与
　　周易
　　成性存存道义之门
　　监察御史【臣】书昌
　　【臣】谨按洪钧赋予之初万善咸备而浑成者性然则性为众美之归一尽而无不尽其无分体用者乎虽然性亦何尝无体用也体用者何体则曰性用则曰道曰义性为道义之本源道义乃性之作用茍徒谈道义而不尽夫存性之功则有用而无体其失终归于无本徒知存性而无道义充实之騐则求体而遗用其渐流于空虚是皆岐途曲径非荡平正直体全用备之学也圣人深有鉴于此是以效天法地于夙夜基命之中顺之而不凿养之而不害且拳拳不置念兹在兹全其固有之天而不使有毫发之间断如诗曰缉熙敬止书曰顾諟明命其存存不已之功为何如哉于是其本既立其道自生千变从此来万化由此起源源本本道与义于是乎其用之不竭矣极之道充天壤不过完性中之功能义周庶类不过毕性中之事业性也道也义也虽有体用之分其实非两事也天地不外一诚圣人亦无非一性而已由此观之道义得于心则日新月盛而徳有不日崇者哉道义发诸事则日积月累而业有不日广者哉然非知极其明而行极其力则存存之功又有未易言也此知崇礼卑之训所以揭示篇端以明崇徳广业之实而为成性存存之所自致乎夫以一人而与天地合其徳与天地同其用者在于此焉






　　周易
　　子曰君子居其室出其言善则千里之外应之况其迩者乎居其室出其言不善则千里之外违之况其迩者乎言出乎身加乎民行发乎迩见乎逺言行君子之枢机枢机之发荣辱之主也言行君子之所以动天地也可不慎乎
　　赞善【臣】桐保
　　真徳秀曰孔子因中孚鸣鹤之爻而发明应感之理谓人君虽处宫庭而其言不可以不谨又推而广之言行皆不可以不谨盖鹤鸣子和由气之相感上倡下应亦理之自然故言之善否出于一室之间而人之从违见于千里之外一言之出则为号令而百姓被之一行之着则为仪表而四方见之身之有言行犹户有枢□有机啓闭张弛由此而出言行之发荣辱随之其取喻也明矣犹惧人之易忽也则又曰言行君子之所以动天地也葢天地之大不可测识然一言一行之善感格之效防于影响其可不谨乎
　　【臣】谨按从来人君所以宣示中外表正四方者大端不出乎言行盖言行者一身之枢机逺迩之从违天地之感应皆视其善与不善也是以礼记左史书天子之动右史书天子之言要惟约饬人君言焉本之以实心行焉将之以至性深明夫言行之发关乎荣辱感格之效防于影响俾言行交善而后已然欲言行之交善非存诚主敬断断乎不可盖存诚则内絶虚伪之私外无縁饰之主敬则心存纯一之念身着恪恭之容凡典谟训诰皆关乎国计民生之要可为天下后世则经纶参赞胥系乎万年百世之规可为天下后世法上下为之格被逺迩从而顺应者皆此存诚主敬之功有以流通鼓动于其间信乎言行不可不谨也彼鸣鹤在隂其子和之上感下应其理岂有爽乎亦在乎人君交尽其善焉已矣















　　周易
　　君不密则失臣臣不密则失身几事不密则害成是以君子慎密而不出也
　　监察御史【臣】邱玖华
　　程子曰在人所节惟言与行节于言则行可知言所当先也
　　吴澄曰此爻辞所象慎动之节而夫子以发言之辞释之
　　【臣】谨按圣贤慎言之训散见于诗书其义不専系乎君臣政治之大也系辞独于君臣发之何哉盖天下利害倚伏之端机毎中于所忽而患常乗于不及防言之不慎上无以收腹心臂指之用下无以効喉舌耳目之司小则偾事而败谋大则陨身而误国甚不可不察也夫开诚布公者人君待下之道同寅协恭者人臣事上之谊也然人君操赏罚不测之权筹军国万几之务所恃忠谋智计之士深思密议于庙堂之上治略转旋于不觉事变消弭于未形天下隂防其福而君臣咸享其安且国是鲜纷更之扰而人才亦无摧折之虞不然用一人而倾轧者思抵其隙图一政而环伺者欲售其奸意防易窥则谗词瞽惑而委任转以生疑忠言轻泄则蜚语中伤而主聪日以多蔽君之不密其失不独无以保全夫臣子而已若夫为人臣者或以孤立而受主知以新进而敷谠议其地至危也至如左右辅弼朝夕论思与闻宗社国家之大计其责为更重故必守温树不言之风明谏草退焚之义坤之六四曰括囊无咎君陈曰尔有嘉谋嘉猷则入告尔后于内尔乃顺之于外此岂导人臣以懦黙茍容逢迎将顺之习哉盖造膝而陈诡辞而出善则称君过则称己者乃忠荩之大节而得失之所以分也所可异者身居公辅之任素为倚重之臣乃至朝廷用一人则宣之于外曰我实为之黜一人则宣之于外曰我实主之借国家之威福树私门之党与势必恩归之已怨返之君一朝败露祸且不测由是思之言语不密则君臣交失而即有害于几事之成故曰乱之阶也尝观史传中若汉成帝之于王章唐髙宗之于上官仪文宗之于宋申锡所谓君不密则失其臣者而如陈蕃之除宦官乞宣章奏寇凖之去丁谓被酒漏言尤足为不密失身之烱戒虽然图议不密而祸贻臣下非所语于英君哲后也至于漏言获罪则虽忠于谋国奋身犯难恒所不免岂非乎小谅而未克尽乎事君小心之敬者与此孔子系辞为前圣所未发而不同于泛然慎言之训也其防微杜渐之防诚足为天下万世之明鉴也矣



　　周易
　　易无思也无为也寂然不动感而遂通天下之故
　　编修【臣】秦蕙田
　　朱子曰四者易之体所以立而用所以行者也易指卦无思无为言其无心也寂然者感之体感通者寂之用人心之妙其动静亦如此
　　之徳圆而神卦之徳方以知六爻之义易以贡圣人以此洗心退藏于密
　　朱子曰圆神谓变化无方方知谓事有定理易以贡谓变易以告人圣人体具三者之徳而无一尘之累无事则其心寂然人莫能窥有事则神知之用随感而应也
　　【臣】谨按天地之道运行不息通复无端而于穆之微着于揲求卦者可以推见性命之原而得圣贤学术之宗防传曰生生之谓易又曰易与天地凖故能弥纶天地之道夫干大生坤广生举天地间日月之往来四时之递嬗万物之并育无一息之或停无一事之不体生生之道可谓博矣然皆造化之功用而非其主宰故曰易有太极是生两仪又曰天地无心而成化诗曰上天之载无声无臭夫无声无臭即所谓无思无为寂然不动者也是无心也太极也感而遂通之体也盖体立于无用行于有体不立则用不行故周子以无极説太极而为生隂阳五行之本之徳圆圆者老少竒偶变通不拘周流无滞圆之象也卦之徳方方者隂阳刚柔彰往察来一定不易知之事也神即六爻之所以变易而知则所贡以告人之定理也夫寂然不动者体之所以立感而遂通者用之所以行圆神方知者用之所以妙而要不外无思无为者为之枢纽故圣人观于易而知人身之枢纽在心心之虚明在洗洗之功在退藏于密焉何则气之精爽聚于心静则为中本无不莹也动则为和本无不灵也而何以云洗洗也者涤除其汚染之谓心何以汚染则妄动为之累也盖心体本静不静则失其养失其养则憧憧往来朋从尔思七情外驰万感互进虽当燕闲无事耳目无所寄托则恍惚动揺而无以自宁于是真静之体微不克精察夫天理人欲之辨一切见之于言施之于事偏倚驳杂之弊有不自知其所以然者即或觉而矫之亦见其灭于东而生于西莫之能胜也是故以动而驰则当以静而复圣人清明在躬志气如神当其无事则精神收敛端庄凝定一灵湛然寂而不动以葆其无思无为之体及夫由静而动凡念虑之萌审几致察又极其精而无毫厘杪忽之差洗之愈清藏之愈密由是事物之来油然顺应即圆神之妙也因物付物即方知之妙也而精义致用何莫非如六爻之变易以贡者乎盖不翕聚则不能发散非静虚则不能动直此洗心退藏所以为学易之宗要而尽性至命之全功也















　　周易
　　易有太极是生两仪
　　监察御史【臣】张汉
　　晋王弼曰夫有必始于无故太极生两仪也太极者无称之称不可得而名取有之所极况之太极者也
　　朱子本义曰一每生二自然之理也易者隂阳之变太极者理也
　　【臣】谨按太极只是一实理贯而通之一言蔽之矣理本无名字之曰太极太之为言甚也此理至中至正至精至粹至神至妙无可复加无可得而形容故强名之曰太极然则无穷尽无方体者太极也万物尽天地老超然独存再造天地万物者亦太极也伏羲文王未尝言太极孔子创言之邵子所谓画前之易其即此乎由画前之易推之两仪四象八卦胥出其中矣大传曰一隂一阳之谓道一隂一阳即易也所以一隂而一阳者道体之所为也语道体之极至则谓之太极语太极之流行则谓之道虽有二名实无两体太极不杂于隂阳而亦不离于隂阳太极生隂生阳是为积理生气隂阳既生太极即隂阳而在是理即生于气中万物一太极也物物一太极也月印万川处处皆员及倾水银于地颗颗皆员之喻最为得之老子曰有物混成先天地而生即指太极而言乎若夫汉志所谓太极函三为一则是以天地人三者为形气已具而浑沦未判之物庄子所谓道在太极之先亦是指两仪未判为浑沦之物道又别是一空悬之物已分道与太极而为二不知道即太极也邵子谓道为太极以流行言之心为太极以统会言之则二而一之矣虽然太极之理中庸备之大本与敦化太极之全体达道与川流太极之流行推之至诚之不贰不测止至善之止仁止敬止孝慈信皆是通书云诚者圣人之本诚即太极善恶即隂阳之义故曰圣人太极之全体也至周子谓无极而太极则是谓无形而有理犹曰无形而至形无方而有方曰无极者非有驾空凿虚之见也曰无极而太极亦岂有叠床架屋之説哉葢夫子之言有者赞易则主易易无方体是以曰有周子之言无者作太极图则主太极太极有朕兆是以曰无诗曰上天之载无声无臭孔子曰天何言哉无极之妙周公孔子已引而不发矣易其至矣乎







　　周易
　　河出图洛出书圣人则之
　　编修【臣】沈荣仁
</div>
    <div class="pagination">
<a href="御览经史讲义_page45.html">上一页</a><span>...</span><a href="御览经史讲义_page41.html">41</a><a href="御览经史讲义_page42.html">42</a><a href="御览经史讲义_page43.html">43</a><a href="御览经史讲义_page44.html">44</a><a href="御览经史讲义_page45.html">45</a><span class="current-page">46</span><a href="御览经史讲义_page47.html">47</a><a href="御览经史讲义_page48.html">48</a><a href="御览经史讲义_page49.html">49</a><a href="御览经史讲义_page50.html">50</a><a href="御览经史讲义_page51.html">51</a><span>...</span><a href="御览经史讲义_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
