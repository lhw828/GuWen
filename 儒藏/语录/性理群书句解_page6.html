<!DOCTYPE html>
<html>
<head>
    <meta charset="UTF-8">
    <title>性理群书句解 - 第 6 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>性理群书句解 - 第 6 页/共 11 页</h1>
    <div class="content"><子部,儒家类,性理群书句解>
　　钦定四库全书
　　性理羣书句解卷十
　　宋　熊　节　撰
　　熊刚大　注
　　图
　　先天图【此图明隂阳自然相生之象】
　　康节先生









<子部,儒家类,性理群书句解,卷十>
<子部,儒家类,性理群书句解,卷十>
<子部,儒家类,性理群书句解,卷十>








　　邵子曰【邵尧夫言】大云【易系辞曰】天地定位【干为天坤为地其位既定】山泽通气【艮为山兊为泽其气交通】雷风相薄【震为雷巽为风二者相附】水火不相射【坎为水离为火二者不相入射音亦】八卦相错【合此八卦更相错杂】数往者顺【已往之卦则以顺数之即圆图左旋自震而至干也】知来者逆【方来之卦则以逆数之即圆图右转自巽至坤也】是故【转语】易逆数也【作易以逆推来事】此一节明伏羲八卦【此一段言伏羲先天八卦】盖干南坤北【干居南坤居北】离东坎西【离居东坎居西】震东北【震居东北方】兊东南【兊居东南方】巽西南【巽居西南方】艮西北【艮居西北方】八卦相错者【八卦相交错者】明交相错而为六十四【明其交相错杂而成六十四卦】自震至干为顺【自震卦至乾卦为顺数】自巽至坤为逆【自巽卦至坤卦则为逆数】数往者顺【推数已往者顺】若顺天而行【犹顺天道而行】是左旋也【是自左而旋】皆己生之卦也【皆是己生出之卦】故云数往【故曰数之于往犹自今日而追往日也】知来者逆【知方来者逆】若逆天而行【犹逆天道而行】是右行也【是自右而行】皆未生之卦也【皆是未生出之卦】故云知来也【故曰知之于来犹自今日而逆数来日也】夫易之数【先天易数】由逆而成矣【自逆数而六十四卦方备】此一节直解图意【此一叚直解先天六十四卦图大意】固尝推之【固尝推而明之】太极既分【太极之理分剖太极即图中様白处是】两仪立矣【图中生出生第一爻左一竒数为阳右一耦数为隂此即一分而二太极生两仪也】阳上交于隂【又自第一爻生第二爻左一竒数之阳进而上交右一耦数之隂】隂下交于阳【右一耦数之隂极而下交左一竒数之阳】而四象生矣【左边第二爻一耦为隂一竒为阳右边第二爻一竒为刚一耦为柔是即二分而四两仪生四象也】阳交于隂【又自第二爻生第三爻左边第二爻一竒之阳交一耦之隂】隂交于阳【一耦之隂而交一竒之阳】而生天之四象【第三爻左边之竒耦者凡四干一兊二离三震四是为太阳太隂少阳少隂天之四象也】刚交于柔【左边第二爻之刚画交于柔画】柔交于刚【又以柔画交于刚画】而生地之四象【第三爻右边之一竒一耦者凡四巽五坎六艮七坤八是为少刚少柔太刚太柔地之四象也】八卦相错【干兊离震巽坎艮坤八者交相错杂而为六十四卦】而后万物生焉【而后万物自此生焉】是即一分为二【此便是太极分为两仪】二分为四【两仪分为四象】四分为八【四象分为八卦】八分为十六【八卦之上各加一竒一耦而为十六】十六分为三十二【十六之上各分一竒一耦而为三十二】三十二分为六十四【三十二之上各生一竒一耦而为六十四】犹根之有干【正如木根上有干】干之有枝【干之上又有枝】愈大则愈小【根本愈大枝干愈小】愈细则愈繁【条干愈细枝叶愈多此只是一生二二生四四生八八生十六十六生三十二三十二生六十四也】是故【转语辞】干以分之【阳到干六阳之极又将分为隂】坤以翕之【隂到坤六隂已极翕合将辟为阳】震以长之【复为震宫初卦阳于此方长长上声】巽以消之【姤乃巽宫初卦阳于此始消】长则分【阳长方始有必分之理】消则翕也【隂消方始有必翕之理】迨翕尽而为纯坤【及到隂气翕敛已尽而为六隂之坤】又非静了便动【且不是翕尽而为坤静了又便动而为阳】此又有所谓太极在一静一动之间【坤隂方静复阳未动中间乃本体之静为太极】一动一静【静而为坤动而为复】天地人之至妙【在天地则为隂极阳生在人则为静极复动岂不妙哉】一动一静之间【此正所谓非动非静在动静之间盖于是时坤隂收敛已尽复阳包含未露坤复之中乃是本然之静不与动对而为动静之根本邵子以为坤复间太极朱子以为无极是也】天地人之至妙至妙者【上巳言天地人之至妙此又以至妙至妙言之所以见其妙之至极不可得而形容也】故又云【所以又言】无极之前【太极未有形象之先】隂含阳也【此时纯隂隂静然已包得阳动在其中】有象之后【既有形象之后】阳分隂也【阳动而辟隂分两矣】隂为阳之母【此言复生于坤故坤隂为复阳之母】阳为隂之父【此言姤生于干故干阳为姤生之父】故母孕长男而为复【坤复二卦相并于下坤六隂极而复一阳生故有母孕长男之象】父生长女而为姤【干姤二卦相并于上干六阳极而姤一隂生故有父生长女之象】是以阳始于复【阳生自复卦始】而隂起于姤也【隂生自姤卦始】盖尝有诗曰【盖尝即此而咏之于诗云】耳目聪明男子身【耳总目明又为男子一身】洪钧赋予未为贫【天道赋予万善具足不为全贫】须探月窟方知物【指姤卦言月隂也窟指一隂生处姤卦居于先天图之上故言手探人物生生于天地间人阳物隂方知物犹言始知其为隂也】未蹑天根岂识人【指复卦言天阳也根指一阳生处复居先天图之下故言足蹑岂识人犹言不知其为阳也】干遇巽时观月窟【干与巽相值于此可观月窟之妙】地逢雷处看天根【坤地也震雷也坤与震相值于此可见天根之妙】天根月窟闲来往【姤复二卦循环无穷皆太极之妙】三十六宫都是春【三十六宫即八卦之数言也干一则二宫兊二则三宫离三则六宫震四则十宫巽五则十五宫坎六则二十二宫艮十则二十八宫坤八则三十六宫一阳既复运行于三十六宫莫非春意】是以圆图言也【此诗以先天圆图而言】若夫方图【如彼中様方图】造化尤妙【造化之理愈妙】又尝有诗曰【曽有诗云】天地定位【干居西北角对坤居东南角故云天地定位也】否泰反类【地天泰居东北角对天地否居西南角其道相反故云反类】山泽通气【艮为山次于坤兊为泽次于干相对而立故云通气】损咸见义【山下有泽为损次于泰山上有泽为咸次于否又与艮兊相对并居四方两交股处其义昭然可见】雷风相薄【震为雷巽为风居中央正交股处近而相迫】恒益起意【雷风为恒风雷为益对居震巽之旁以发其意】水火相射【坎为水次艮离为火次兊相射而立射音亦】既济未济【水火则为既济次于咸火水则为未济次于损与离坎二卦相对】四象相交【四卦象相交谓如正为乾坤变为否泰正为艮兊变为损咸正为震巽变为恒益正为坎离变为既济未济各各四卦】成十六事【合而言之则成此十六卦】八卦相荡【八卦更相推荡】为六十四【乃成六十四卦】又合圆图方图而并论【若又合方圆二图并言】圆图其阳在南【圆象天即天而论则东南阳气之所升故阳在南】其隂在北【北乃隂气严凝之地故隂在此】方图其阳在北【方象地即地而论则东南虽阳气之所升而辉光所照常在乎北故阳在北】其隂在南【推其阳在北则东南阳升之方却背乎阳故隂在南】此尤造化之妙处【此愈见造化之至妙至妙者也】图虽无文【先天之图虽无文字可见】吾终日言【我尽日所言】未尝离乎是【不曽舍此】盖天地万物之理【盖天地万物消息盈虚之理】尽在其中矣【尽在此图之中矣】
　　性理羣书句解卷十
　　钦定四库全书
　　性理羣书句解卷十一
　　宋　熊　节　撰
　　熊刚大　注
　　图
　　太极图【此图明太极生隂阳隂阳生五行五行化生男女万物圣人则为民物之主焉】
　　濓溪先生





　　朱子曰【文公云】　○【太极】此所谓无极而太极也【是所言无定极之中而有至定极之理】所以动而阳静而隂之本体也【所以为动而生阳静而生隂本然之体也】然非有以离乎隂阳也【然又不能出乎隂阳之外】即隂阳而指其本体【就隂阳中推出本然之体】不离乎隂阳而为言耳【不外隂阳而为言也】　□【隂动阳静】此○【太极】之动而阳静而隂也【此即太极之动而生阳静而生隂也】中○【太极】者其本体也【中様小圏是即太极之本　阳体　□动】者阳之动也【阳动即所谓动而阳】○　【太极】之用所以行也【动者为用故为□隂太极之用行　　静】者隂之静也【隂静即所谓静而隂】○【太极】之体所以立也【静者为体故为□隂中太极之体立　　之阳】者　【阳□动】之根也【乃阳动之所　阳中由以生也　□之隂】者【□隂静】之根也【乃隂静之所由以生也水火】土【金五木行】此阳变隂合【是隂阳动静变合】而生水火木金土也【而生水火木金土之五行】□【阳变】者阳之变也【阳变者阳之变动也】□【隂合】者隂之合也【隂合者隂之凝合也】水隂盛故居右【左阳右隂水乃隂之盛故居于右之上】火阳盛故居左【火乃阳之盛故居于左之上】木阳穉故次火【木阳之少故次于火】金隂穉故次水【金隂之少故次于水】土冲气故居中【土为中气故居中央】而水火之□【根隂根阳】交系于上【而水火之交相系属于左右之上】隂根阳阳根隂也【水为隂根于阳动火为阳根于隂静】水而木【由水而木】木而火【由木而火】火而土【由火而土】土而金【由土而金】金而复水【由金而又水】如环无端【如环之转初无端倪】五气布【是五行之气顺布】四时行也【木主春火主夏金主秋水主冬四时以行】　○【太极】　□　【隂静阳动水火】土【金五木行】五行一隂阳【是五行之运只一隂阳之理】五殊二实【其名则有金木水火土五者之殊其本则不外乎隂阳二气之实】无余欠也【既无有余又无不足】隂阳一太极【隂阳之运又只是太极之理】精粗本末【太极为精隂阳为粗太极为木五行为末】无彼此也【同是一理无彼此之间】太极本无极【太极之理本无形状】上天之载【即上天之道】无声臭也【无声可闻无臭可接】五行之生【五行既生】各一其性【其性各一如火燥水湿金柔木刚土实之类】气殊质异【其气既殊其质亦异】各一其○极【各其一太极】无假借也【自然而然非有所相假借】□【真精妙合】此无极二五【此无极之理二气五行之精】所以妙合而无间也【所以妙于凝合无间断也】○【乾道成男坤道成女】干男坤女【干属阳父道也故成男坤属隂母道也故成女】以气化者言也【以气之变化不可见者言】各一其性【干健坤顺故男刚女柔各具一性】而男女一太极也【是为男女各一太极】○【万物化生】万物化生【天下万物化化生生】以形化者言也【亦有是气则有是形以形之变化可见者言】各一其性【飞潜动植性各一性】而万物一太极也【是万物各一太极○此以上引说解判图体此以下据图推尽说意】惟人也【只有生而为人】得其秀而最灵【禀二气五行之秀而其心为最灵】则所谓人○极者【则凡所言人之极】于是乎在矣【于此乎在盖人心是即太极】然形【但人之形质□】隂之为也【凝合一定者隂之所为】神【人之　精神□】阳之发也【运用不息者阳之发达】五性【五常之性曰仁曰水义曰礼曰智曰信火】土【金五木行】之德也【是即禀五行之理以为性木神则仁金神则义水神则智火神则礼土神则信五者之德盖无不善】善恶【天地之道阳贵隂贱善恶犹言贵贱也】男女之分也【阳而贵者为男隂而贱者为女男女之所由分也】万事【事有万变】万物之象也【是万物形着之象】此天下之动【此凡天下之动】所以纷纶交错【所以纷扰错杂】而吉凶悔吝【吉者动之善凶者吉之反悔者吉之未成吝者凶之未成】所由以生也【自此而生】惟圣人者【于此圣人】有又得夫秀之精一【又有得二气五行之秀至精而不杂至一而不二】而有以全乎○【太极】之体用者也【自有以全乎是极之全体大用】是以一动一静【所以或动或静】各臻其极【各诣至理之极】而天下之故【天下之事】常感通于寂然不动之中【常感而通之于此心凝寂不动之中】盖中也仁也【中为礼曰礼曰仁】感也【礼属夏仁属春造化流行发育之象乃感之事】所谓【□】阳也【是谓阳也】○【太极】之用所以行也【动者为用即太极之用行】正也
　　义也【正为智曰智曰义】寂也【正属冬义属秋造化揫敛收藏之时乃寂之事】所谓【□】隂也【是谓隂也】○【太极】之体所以立也【静者为体即太隂之体立】中正仁义【礼智仁义】浑然全体【乃浑沦全具之本体】而静者常为主焉【静者常为主于中】则人○极于是乎立【则人之道自此而立】而○【太极】□【隂阳水火】土【金木】天地日月【天地之大日月之明】四时鬼神【四时之运行鬼神之变化】有所不能违矣【自不能违乎此】君子之戒谨恐惧【君子于事常戒谨心常恐惧】所以修此而吉也【所以修此道而吉吉以得福言也】小人之放僻邪侈【小人放纵非僻淫邪骄侈】所以悖此而凶也【所以违悖此道而凶凶以取祸言也】天地人之道【三才之道】各一○极也【各一太极】阳也刚也
　　仁也【隂阳以气言刚柔以质言仁义以理言阳之气刚之质仁之理】所谓　　　　　　　　　　　　　　　　　　　　　【□】阳也【是所言阳也】物之始也【万物之所资以始者】隂也柔也义也【隂之气柔之质义之理】所谓【□】隂也【是所言隂也】物之终也【万物之所资以成者】此所谓易也【是所谓易】而三极之道立焉【而天地人三才之道赖此以立】实则一○【太极】也【其分虽有三者之殊实则同一太极】故曰【故言】易有太极【变易之中有至极之理】□【隂阳】之谓也【隂阳之中指出本体而言者也】
　　无极而太极【无定极之中而有至定极之理】太极动而生阳【太极之有动静即天命之流行故方其动也则为阳故曰生阳】动极而静【动之极而复静】静而生隂【及其静也则为隂故曰生隂】静极复动【静之极又复动】一动一静【曰动曰静】互为其根【静极则为动之根动极则为静之根交互为根运行不息】分隂分阳【静则隂之体立而隂以分动则阳之用行而阳以分】两仪立焉【于是乎两仪体立定分不可移矣两仪此一一是也】
　　阳变隂合【迨夫阳变动而交于隂隂凝合而交于阳】而生水火木金土【阳变交隂则生水金水隂也金亦隂也隂合于阳则生火木火阳也木亦阳也土则居中而旺于四者】五气顺布【自是五行之气顺序而布】四时行焉【木行于春万物以生火行于夏万物以齐金行于秋万物以遂水行于冬万物以藏土则交旺于四时而四时行矣】
　　五行一隂阳也【然推而上之五行异质四时异气皆不外乎隂阳】隂阳一太极也【隂阳异分动静异时皆不能离乎太极】太极本无极也【至于所以为太极者又无声臭之可言不离乎性之本体】五行之生也【天下无性外之物故金木水火土五者之生】各一其性【质具于地气行于天随其所禀燥湿刚柔不同故各一其性则浑然太极之全体无不各具于一物之中而性之无所不在又可见矣】
　　无极之真【性无不在故无极之理真而无妄】二五之精【隂阳五行之气精而不二】妙合而凝【有是理方有是气有是气则载是理故理与气混融无间是所谓妙合而凝者】乾道成男【然又各以其类阳而健者成男则干父之道】坤道成女【隂而顺者成女则坤母之道也是人物之始以气定而生者也】二气交感【隂阳二气凝聚成形形交气感】化生万物【遂以形化而生人若物】万物生生【人物生生】而变化无穷焉【而变化之道始无穷尽矣】惟人也得其秀而最灵【故隂阳五行气质交运而人之所禀独得其秀而其心为最灵所谓天地之性也】形既生矣【及形体已具】神发知矣【神气之发心知之启】五性感动而善恶分【五常之性感物而动阳善隂恶各　以类分是又有生之后气质之性矣】万事出矣【故五性之殊散为万事皆出于此】
　　圣人定之以中正仁义【中礼也礼者天理之节文节则无太过文则无不及便是中智属正先儒皆以正训之性正则知得是是非非确然不易盖人禀隂阳五行之秀气以生而圣人之生又得其秀之秀者是以行之也中处之也正发之也仁裁之也义莫不有以全夫太极动静之德而无所亏凡天下之欲动情胜利害相攻者于此乎定矣周子此言中正仁义通书又言仁义中正中正居先者圣人以此而定人即礼先乐后之意自明而诚者事也仁义居先者圣人与太极合德浑然本性之妙自诚而明者事也】而主静【然圣人全动静之徳而常主于静静即太极之本体主乎是则能无欲推之酬酢事物之变而能一天下之动矣】立人极焉【人之道岂不赖此有立乎】故圣人与天地合其德【天地日月四时鬼神皆不能外乎太极隂阳五行之理圣人一身兼具此理者也与天地合德是其德性纯全即太极之浑融中庸所谓如天地之无不持载无不覆帱是也】与日月合其明【与日月合明是其智晳昭融即隂阳之昭著中庸所谓如日月之代明是也】与四时合其序【与四时合序是其诚通诚复即五行之顺布中庸所谓如四时之错行是也】与鬼神合其吉凶【与鬼神合吉凶是其存神过化即四时变化而行鬼神中庸所谓祸福先至必先知之故至诚如神是也圣人太极之全体一动一静无适而非中正仁义之极则阐此以定夫人岂非斯民所赖以宗主于我耶】
　　君子修之吉【君子而未至于圣人地位惟修此道所以为善】小人悖之凶【小人不知而或悖此道所以为凶修之悖之亦在敬肆之间耳】
　　故曰【故言】立天之道【天道之所以立】曰隂与阳【曰隂曰阳以气言也盖行于天者二气迭运故以隂阳言】立地之道【地道之所以立】曰柔与刚【曰柔曰刚以质言也盖具于地者体质可见故以柔刚言】立人之道【人道之所以立】曰仁与义【曰仁曰义以理言也盖具于心者实理全备故以仁义言阳也刚也仁也物之始也隂也柔也义也物之终也】又曰【又言】原始反终【推原其始复反其终】故知死生之说【原始则知生之说反终则知死之说可以观变化不穷之妙矣】
　　大哉易也【易之为书广大悉备】斯其至矣【语其至极则此图尽之其指岂不深哉】






　　性理羣书句解卷十一
　　钦定四库全书
　　性理羣书句解卷十二
　　宋　熊　节　撰
　　熊刚大　注
　　书
　　正蒙【蒙者蒙昩未明之谓正者司正之也此书系依文公采入近思録者及聘君觉轩蔡
　　府教编入传道精语者合而为一】　　　　　横渠先生太和篇第一【此篇推明太和之气隂阳运化人物赋受皆是物也】
　　太和所谓道【太和即隂阳之气也一隂一阳所以运行者谓之道】中涵浮沈升降动静相感之性【其中涵具二气阳浮而隂沈阳升而隂降阳动而隂静交相感应之性】是生絪緼相荡【絪緼隂阳合气也由是而生一往一来交相摩荡】胜负屈伸之始【阳升则隂负阳伸则隂屈自此始也】其来也防防易简【其初则生于眇绵之间未形未着故曰易简】其究也广大坚固【究其极也则流动充满坚实凝固】起知于易者干乎【知主也干健而动即其所知便能始物自无所难故易易去声】效法于简者坤乎【坤顺而静凡其所能皆法乎干成物不劳余力故简】散殊而可象者为气【二气发生散为万殊有形象而可见者气之生育者也】清通而不可象者为神【其清明正通运行于上无象可见神妙不测气之精粹者也】不如野马絪緼【野马逰气也自非如逰气之纷扰朱子曰隂阳循环如磨逰气纷扰如磨中出者】不足谓之太和【不可言太和之絪緼】语道者知此谓之知道【论道者知乎是则可识隂阳之谓道】学易者见此谓之见易【学易者见乎是则为见隂阳之谓易】不如是【不若此】虽有周公才美【虽有周公之才之美】其智不足称也已【不能知此见此安得谓之聪明圣智者乎】
　　太虚无形【空虚之中初无形体】气之本体【乃气化本然之体段】其聚其散【或凝聚或消散】变化之客形尔【变者化之渐化者变之成客形言此形质后来方有一气之初本无是也】至静无感【寂然不动】性之渊源【乃是性禀之本原】有识有知【有识虑有知觉】物交之客感尔【与物交接其感生焉客感言此感动后来方有一性之初本无是也】客感客形【变化而为客形物交而为客感】与无感无形【与初然无所感无所形】惟尽性者能一之【惟圣人全尽此心之理则能合天人而为一也】
　　太虚不能无气【空虚亭毒之表惟有此气】气不能不聚而为万物【此气不能不凝聚而生万物此自无而有也】万物不能不散而为太虚【万物不能常聚又复消散于无何有之乡而为太虚此自有而复归于无也】循是出入者【从此气之出而发生者従此气之入而消亡者】皆不得已而然也【皆气使之然不得不然者也】然则【转语辞】圣人尽道其间【圣人全尽其道位天地之中】兼体而不累【兼有无二体而不累于一偏者】存神其至矣【必其所存者神妙诣极其至而后能也】彼语寂灭者【彼谈说空寂絶灭如佛老之徒者】往而不返【则知往而无不知返于有】徇生执有者【以生为生执滞有迹如世人之为者】物而不化【则泥物之有而不知化于无】二者虽有间矣【徇生执有者犹人道之不能无视寂灭者虽有异矣间去声】以言乎失道则均焉【防之以不知理气之大本大原其实一而已】
　　气坱然太虚【隂阳二气氤氲于太空之中坱暗上声】升降飞扬【上腾下降运转流动】未尝止息【无时不然】虚实动静之机【阳动而生故虚隂静而成故实妙用由是而形故曰机】隂阳刚柔之始【阳主健故刚隂主顺故柔定体由是而立故曰始】浮而上者阳之清【阳气轻清而上浮指天而言】降而下者隂之浊【隂气重浊而下降指地而言】其感遇聚结【感者气之通遇者气之合聚结气之凝聚而成形也】为风雨【为风为雨】为霜雪【为霜为雪皆二气感遇而成】山川之融结【以至山峙川流皆此气之融结】糟粕煨烬【渣滓防细亦此气之成就】无非教也【此句总结上文自风雨以下煨烬以上言隂阳二气无大无小无精无粗皆至理之所寓也】
　　由太虚有天之名【自轻清而上浮极空极逺者而言于是有天之称】由气化有道之名【自二气变化生生不息者而言于是有道之称】合虚与气有性之名【合太虚与气化付予于人者而言于是有性之称】合性与知觉有心之名【性者心之理知觉心之灵合而言之于是有心之称】
　　鬼神者二气之良能也【气之至而伸者为神气之反而屈者为鬼良能自然而然莫之为而为也】
　　两不立【两指隂阳两之用不立】则一不可见【则一之体不可得而见一指太极不可见言太极隠于无也】一不可见【太极之体既不可见】则两之用息【则隂阳之用亦止息矣】两体者【隂阳之二体】虚实也【阳生故虚隂成故实】动静也【阳虚故动隂翕故静】聚散也【阳发散隂凝聚】清浊也【阳轻清隂重浊】其究一而已【究其极二气之运只二气之往来气之长则为阳气之消则为隂也】
　　防气纷扰【气防行于天地间纷扰不齐】合而成质者【合聚而凝成形质】生人物之万殊【则人物万殊所以生也】其隂阳两端【隂阳二气】循环不已者【推移不穷如环之转】立天地之大义【天地大经所以立也防气纷扰纬也隂阳循环经也○朱子曰隂阳循环如磨防气纷扰如磨中出者】
　　昼夜者天之一息乎【日之出为昼日之没为夜一昼一夜乃天运之一小周息也】寒暑者天之昼夜乎【春而夏为暑秋而冬为寒一寒一暑乃天运之一大昼夜也】天地春秋分而气易【天道之运春阳秋隂气于此而变易】犹人一寤寐而魂交【如人醒睡之间魂与魄交】魂交成梦【魂交于魄遂成梦寐】百感纷纭【梦寐之中百般感遇纷扰不定】对寤而言【对觉而言】一身之昼夜也【睡则为夜觉则为昼是即一身之昼夜】气交为春【气之交感于时为春】万物揉错【万物流形生生化化揉杂不齐】对秋而言【至秋则敛华就实】天之昼夜也【春而生则是天之昼也秋而成则是天之夜也】气本之虚【隂阳二气其初皆本于太虚】湛本无形【湛然寂然未有形体】感而生则聚而有象【交感而生物则凝聚成形而有象】有象斯有对【既有形象必有对待】对必反其为【有对待必相反雌之与雄其类不同如昼之于夜也】有反必有仇【相反必为仇敌】仇必和而解【仇必以和谐而解】故爱恶之情【以是知在人为爱恶之情恶去声】同出于太虚【皆出于太虚之气】卒归于物欲【其终也归于物欲】倐而生【倐然而生长】忽然而成就【忽然而成就】不容有毫发之间【不容有毫髪之间断间去声】其神矣夫【感应之速其神妙有如此夫】
　　造物所成【人物并生皆大造变化之所成就】无一物相肖者【一物各具一体无有相肖似者】以是知万物虽多【以此知物虽万殊】其实一物【其实一本】无无隂阳者【无一物无隂阳者】以是知天地变化二端而已【以此知得天地中间变变化化只是隂阳不过二者而已】
　　万物形色【万殊之类自形自色】神之糟粕【不过上天神化之粗迹】性与天道云者【人所禀受为性所从禀受为大道】易而已矣【皆一隂一阳变易而为继善成性之妙】心所以万殊者【人心之大灵应万事】感外物为不一也【皆感物而动所以有百千变之不一也】天大无外【天大而无不包】其为感者【其所以感应者】絪緼二端而已【皆太和浑合自然而然也】
　　参两篇第二【此篇论天地隂阳常变之道】
　　隂阳之精【隂阳之气】互藏其宅【隂根阳阳根隂互居其所】各得其所安【各有定位】日月之形【日阳月隂丽于有形】万古不变【万古如此】若隂阳之气【至如隂阳之气】则循环迭至【如环之运此来彼往此往彼来】聚散相荡【或聚或散交相摩荡】升降相求【或升或降交相感应】絪緼相揉【絪緼天地合气也交相揉杂】盖相兼相制【相并而行相克而成】欲一之而不能【欲齐之而不可得】此其所以屈伸无方【此其或屈或伸了无方所】运行不息【运行天地无有止息】莫或使之【初非有以使之然也】不曰性命之理【气非理不行有理以为之主】谓之何哉【又安能周流而不穷耶】
　　隂性凝聚【隂之性主于凝结而翕聚】阳性发散【阳之性主于发达而散布】隂聚之【然隂聚之极】阳必散之【阳气必有以发散之】其势均散【其势同归于散】阳为隂累【阳方发散隂又凝合以累之】则相持为雨而降【则二气相挟为雨而下】隂为阳得【隂方凝聚阳得以鼓动之】则飘扬为云而升【则飘飞奋扬为云气而起】故云物班布太虚者【此所以云气分列于空中者】隂为风驱敛而未散者也【风属阳皆隂气为风所驱逐不能散故如此也】凡隂气凝聚【故凡隂气之凝结】阳在内者不得出【阳在隂中不能出】则奋击而为雷霆【则击裂而为雷之声】阳在外者不得入【阳在隂外不能入】则周旋不舍而为风【则运转不已为风之飘舍上声】其聚有逺近虚实【是气之聚或逺或近或虚或实】故雷风有小大暴缓【气之聚逺而实故雷风大且暴气之聚近而虚故雷风小且缓】和而散则为霜雪雨露【隂阳和合而解散则为霜为雪为雨为露】不和而散则为戾气曀霾【隂阳不和合而解散则为乖戾之气为昏曀为隂霾】隂常散缓【隂气常弛散而舒缓】受交于阳【受阳气之交合】则风雨调【风雨调顺】寒暑正【当寒而寒当暑而暑得其正矣】
　　天道篇第三【此篇论天道感通自然之理】
　　天道四时行百物生【天道不言四时自行百物自生】无非至教【不以言为教故为至教】圣人之动【圣人与天为一致故于举动之间】无非至德【无非至德之所形】夫何言哉【又何事于声色之末哉】
　　天体物而不遗【体物言为物之体也盖物物有个天理体之而无所遗】犹仁体事而无不在也【正犹事事是仁做出来体之而无不在】礼仪三百【礼仪经礼也三百言其多也】威仪三千【威仪曲礼也三千言其多也】无一物而非仁也【礼丈大小无非爱敬恳恻之所发见者故无一物而非仁】昊天曰明【天道昭明】及尔出王【及尔出而有所往之方王音往】昊天曰旦【旦亦明也】及尔防衍【衍寛縦之意及尔防而寛纵之地】无一物之不体也【凡人往来防息之所此理无往而不在因是以证体物不遗之义】上天之载【上天之道】有感必通【初无安排布置有所感则必能通】圣人之为【圣人所为之事】得为而为之也【初无勉强矫揉可以为则为】
　　天不言而四时行【天本无言四时顺布】圣人神道设教而天下服【圣人之道神妙无迹故推以化民无为而民自化】诚于此【此惟正心修身于上】动于彼【彼自感动变化于下】神之道欤【此圣人神化之道也】
　　天不言而信【天本无言四时运行确然不易信也】神不怒而威【神妙不恻赫赫在上匪怒而威】诚故信【天令推移真实无妄故能信】无私故威【天道生杀至公无私故威】运于无形者谓之道【运行于上者本无形体是之谓道】形而下者不足以言之【形而下者未免丽于形体则器而已矣不可以道言也】
　　鼓万物而不与圣人同忧【天道运行于上鼓动万物圣人虽拟天地而参诸身则有忧民之心天何忧焉】天道也【惟其不与圣人同忧此天道之自然也】圣不可知也【圣则不可测度】无心之妙【至于圣则博万物而无心】非有心所及也【是岂容心计较者所可得而企及哉】天视听以民【天之视听皆因民之视听】明威以民【天之显显可畏因民之显显可畏】故诗书所谓帝天之命【诗言帝命书言天命其实一也】主于民心而已焉【皆本于民情而止耳】
　　世人知道之自然【众人虽皆知道非可以勉强为】未始识自然之为体尔【而所以不待勉强自然之本体则众人由之而不知也】
　　神化篇第四【此篇论圣人神化不测之妙】
　　神天德【神妙不测者天之德也】化天道【变化不穷者天之道】德其体【神妙者不可窥故为体】道其用【变化者尚可测故为用】一于气而已【然天之为天皆一气运行而已】虚明昭鉴【清明洞澈昭晰鉴照】神之明也【此至神之明者也】无逺近幽深【无逺无近无幽无深】利用出入【顺于致用或出或入】神之充塞无间也【此神之无方充塞上下无间隔也间去声】
　　大可为也【德之大者犹顔子具圣人之体尚可为也】大而化【大而至于化则造于不可知之域】不可为也【非至于圣者不能为也】在熟而已【亦在乎工夫纯熟则自能从容而中矣】易谓穷神知化【神者妙万物而无方化者着万物而有迹易言穷神知化是穷理尽性以至于命】乃德盛仁熟之致【非圣人德盛仁熟不能至也】非智力可强也【又岂専尚智力所可勉强而得哉如顔子既竭吾才所立卓尔虽欲从之末由也已正此是也】
　　大而化之【德大而化圣也】不勉而大也【是无所勉强其德自大】不已而天【积而不已则与天一】则不测而神矣【圣人不可知之谓神】
　　先后天而不违【先天后天皆不违此理】顺至理以推行【顺天理而行】知无不合也【自无不合于天】虽然【转语辞】得圣人之任者【任者能负荷圣人所当为之事伊尹是已有其德而当其事】皆可勉而至【亦可勉力以求至圣人之地】犹不害于未化尔【虽未至于化不害其为圣】大哉圣矣【德之大者近乎圣人】化则位乎天德矣【大而至于化则上达天德而为圣人矣】
　　无我而后大【我己私也能克夫己私则其德自大】大成性而后圣【德既大矣性焉安焉是谓圣也】圣位天德【圣人地位达天德】不可致知谓神【不可测度而知是之谓神】故神也者【故神之为言】圣而不可知【即圣而不可测度之谓也】
　　精义入神【研精义理防妙入神】事豫吾内【事理素定于内】求利吾外也【则施于外者无不顺知之功也】利用安身【顺于致用以安其身行之功也】素利吾外【所用既顺于外】致养吾内也【则养于内者益以厚内外交养则知行并进】穷神知化【神者妙万物而无方化者着万物而有迹穷神知化盖穷理尽性以至于命】乃养盛自至【是则知行交养德盛所致】非思勉之能强【非思之所能得非勉之所能至强上声】故崇德而外【故精义以致其用利用以崇其德自崇德之外】君子未或致知也【则有所不容致其力故曰过此以往未之或知也】
　　徇物丧心【逐乎外物失其本心丧去声】人化物而灭天理者乎【是人心为物欲所变移而天理灭亡】存神过化【所存者神妙不测所过化者去不留滞】忘物累而顺性命者乎【不为物欲所累则能安性命之正者也】
　　敦厚而不化【笃厚固守而不能变化】有体而无用也【能敦厚是有体不能变化是无用】化而自失焉【化而失其化之道】徇物而丧己也【乃化于物而失其己之善】大德敦化【德之大者所化者厚】然后仁知一而圣人之事备【仁为四端之首始条理事也知居四端之末终条理事也惟圣人集大成始终条理仁知之道尽圣人能事毕矣】性性为能存神【性性犹言尽性也能尽性而不失其性则胸中所存者皆神妙】物物为能过化【物物犹言物各付物也能物物而不滞于物则所过者与之俱化】
　　无我然后得正已之尽【克去己私则脩身之道尽矣】存神然后妙应物之感【所存者神然后能应事接物而妙于无迹】范围天地之化而不过【范为铸金之模范围匡廓也天地之化无穷圣人范围天地之化使不过于中道】过则溺于空【过于中道则溺于空虚】沦于静【沦于寂灭】既不能有夫神【既不能穷理以致其知】又不能知夫化矣【则不能尽性以知天命矣】
　　动物篇第五【此篇説人物化生之妙】
　　物之初生【凡物之生自少以至壮】气日至而滋息【气日至而进故滋长生息滋息言生而就满也】物生既盈【凡物之生自壮而至老】气日反而防散【气日反而退故防往而消散防散言消而就尽也】至之谓神【日至而伸则谓之神】以其伸也【以其生意之方达也】反之为鬼【日反而归则谓之鬼】以其归也【以其生意之将尽也】
</div>
    <div class="pagination">
<a href="性理群书句解_page5.html">上一页</a><a href="性理群书句解.html">1</a><a href="性理群书句解_page2.html">2</a><a href="性理群书句解_page3.html">3</a><a href="性理群书句解_page4.html">4</a><a href="性理群书句解_page5.html">5</a><span class="current-page">6</span><a href="性理群书句解_page7.html">7</a><a href="性理群书句解_page8.html">8</a><a href="性理群书句解_page9.html">9</a><a href="性理群书句解_page10.html">10</a><a href="性理群书句解_page11.html">11</a><a href="性理群书句解_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
