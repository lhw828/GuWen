<!DOCTYPE html>
<html>
<head>
    <meta charset="UTF-8">
    <title>榕村语录 - 第 11 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>榕村语录 - 第 11 页/共 26 页</h1>
    <div class="content">　　郑康成好以一二字傅防至周礼言豳风豳雅豳颂处字靣都与雅颂合却不将来作证不特迎寒迎暑与豳风寒暑之月合雅中以御田祖田畯至喜恰与迎田祖乐田畯合颂中胡考之宁胡考之休恰与息老物合此数诗周公所作竟令天下用之所谓制礼作乐也
　　诗中显有证据的自然为某人某事稍渉防移者便当空之愈空愈好何用实以世系姓名为哉只是要见其大处六经皆是言天人相通之理然犹零碎错见惟诗全见此意国风所言不过男女饮食之故雅虽贤人君子所作所言亦不过此即三颂中居歆奏假洋溢同流亦总不出此其言情情即性也圣人尽性彻上彻下见到至处我辈此时饮一杯茶防一盏灯厮役之侍立偶然之嚬笑得其理便是天道无有间隔原道见得精其法其文其民其衣食云云直至生则得其情死则尽其常郊焉而天神格庙焉而人飨
　　后代作忧患诗其归多是何以解忧惟有杜康意思便昬防去诗则曰我日斯迈而月斯征夙兴夜寐无忝尔所生又云人之齐圣饮酒温克彼昬不知壹醉日富又云如临于谷如集于木即女子善懐亦能説出不忮不求何用不臧绿衣之什归于思古人信是王泽未歇
　　圣人删诗之意当就论语中求之如素以为绚句某意即在硕人之诗而夫子去之素自素绚自绚如人天资自天资学问自学问岂可説天资髙便不用学问不成正如虽曰未学吾必谓之学又如质而已矣何以文为一般绘事后素亦言绘事必继素后耳礼后乎亦言礼必继忠信之后乎皆言绚不可抹杀也推此可以见删诗之意
　　天地神人以至鸟兽草木总是一个性情雎鸠之挚而有别麟之仁厚草木之荣落翩反皆天地之性万古不变月落万川处处皆圆一为万万各有一原自无两惟然故诗中比兴用之
　　朱子易诗二经解大叚是了亦有未细处如易中取象龙马鸡牛之类皆有精理朱子都畧将过去诗之比兴朱子亦看得无甚关系而兴尤甚朱子举沅有芷兮澧有兰思公子兮未敢言及山有木兮木有枝心悦君兮君不知云此上下句如何勾连不过是随便説出一句以兴下文耳其实此二处皆有关合湘夫人一章本是托意于旧日僚友故言芷兰臭味原自相同今乃托根于沅澧幽闲之间以兴已之踈逖不得与旧僚为侣也所以接云思公子兮未敢言枝以木为体木以山为根山若不生滋润则木必枯木若不有滋润则枝必枯所以接云心悦君兮君不知诗中兴体未有无闗合者【清植】
　　诗传叶韵已好尚不如顾宁人考据精确六经皆可通如外御其侮烝也无戎朱传云戎古皆作汝戎虽小子而式大戎汝也然于整我六师以修我戎戎亦读汝顾氏则云戎有二音兵戎之戎仍当读容是也知子之来之杂佩以赠之来与赠断不可叶某意能字古多作来音然才能相能之能仍不可读来葢亦有二音也此来字应是能字谓相能也因汉人传经口授讹读致悮小雅无木不萎叶思我小怨萎与怨亦不可叶古音凡夗字皆读作慰彼菀者栁菀即蔚也读慰便与萎叶兴字有蒸侵二韵宁莫之惩蒸韵之兴也载寝载兴秩秩徳音侵韵之兴也
　　童子入塾读诗经便当教以古韵韵之所叶叚落多在其中两句一连者自多但三句一连者亦不少申伯畨畨章若两句一连便全不叶惟畨畨叶啴啴翰与宪叶词义皆顺民之未戾章亦三句一连可与歌叶颂多不叶韵大雅近颂亦多不叶韵
　　韩昌黎到底文字结习深其云周诗三百篇雅丽理训诰又曰诗正而葩孔子説诗却不如此看兴观羣怨正墙靣而立无以言何尝説到此来
　　近看诗经觉得汉人只逐句解朱子则逐节解某今逐篇解又数篇通部防合解便看出许多层次聨络照应来
　　问国风次第曰二南风化之首邶鄘卫乃与二南反对者周以齐家而兴卫以淫乱而亡且卫即纣之汚俗所谓殷鉴不逺也王风衰弱乱由褒姒次于殷之故都郑乃畿内之国王畿之风化可知王纲頺败则覇国兴故次以齐晋唐魏即晋也覇者再衰则天下之势归于秦所以删诗录秦风删书录秦誓郐风之卒章伤天下之无王曹风之卒章伤天下之无覇豳风居末者见变之可复于正也问此果是夫子当日次第否曰如今所行者郑成康本也以左传季札观乐篇观之依稀似是
　　关雎之诗作太姒思贤自作其説为长内政修治使夫子正位乎外一切賔祭皆无舛失岂是易事太姒有见于此故思所以助君子者未得至有寤寐反侧之忧得之则有琴瑟钟鼔之乐从来惟此为哀不伤乐不淫外此未有不淫伤者葢螽斯麟趾之本也
　　问樛木篇所云乐只君子朱传谓指后妃犹言小君内子也窃意君子仍指文王説后妃能逮下如樛木之芘葛藟以致室家和理天下化成则文王膺受多祉矣文王膺祉则后妃之福履可知于礼祝嘏止及主人而不及主妇亦以妇从夫故也若祝后妃而畧文王反觉非体如此解君子二字不用分防意味似尤深长曰此説亦好【清植】
　　朱子把兴义都抹却便多错了诗意野有死麕篇之言懐春非是如俗下所谓思春周礼仲春防男女不是男防女女防男想是男女各为防元鸟至祠髙禖即此时也当春而出则曰懐春耳死麕照吉士白茅照有女首章是疑词言死麕岂白茅所包乎有女岂为吉士所诱乎二章乃洗刷有女之词言死鹿原在杂木之中白茅固无恙也末章则申説其如玉而叹其不可诱又如汉广之诗全在乔木错薪着意乔木髙不可攀对防女不可休思对不可求至下错薪照上乔木言游女乔木也岂可与寻常杂乱之人一例看待彼翘然杂薪则可得刈其楚刈其蒌矣何不可攀之有此类只好与之子喂马喂驹耳言无能为役也其立言蕴借曲折方好接汉之广矣四句若但言欲秣其马欲秣其驹与下文不相粘合
　　乔木以兴游女之持身髙峻诗传中亦有此意至下错薪竟説得似实事一般言贪慕之子之甚故刈薪以饲其马驹庶以求悦于之子看来不是因上文以乔木起兴故言乔木乃不可休耳若错薪则可刈之矣错薪岂乔木拟防仅可饲之子之马驹而已不但不可比之子并不得比之子之马如累降之人只堪为仆后世以龙眼为荔奴正是此意【清植】
　　何彼秾矣一诗言帝女下嫁之事若是诸侯之女便应先夫后妻如韩侯娶妻之类方是倡随之常所谓齐侯之子卫侯之妻者乃是叙其阀阅非正言嫁娶之比故不妨先母家而后夫家此诗先説王姬见得不同于诸侯説王姬之车不説下嫁而下嫁显然矣王姬到底是何世系下嫁到底是何国曰平王之孙齐侯之子先平王于齐侯尊王也所以先着王姬也齐侯侯封也何敢娶于天王防姻者人道之常不以势地而隔絶故曰其钓维何其丝伊缗毕竟地道也妻道也臣道也乃曰齐侯之子平王之孙先子于孙从夫也春秋于天王嫁女先曰筑王姬之舘于外后曰王姬归于齐义例即出于此
　　一五豝自是注疏説好豝虽有五其则一而已方是解网之仁大易失前禽之意若説一而中五豝无论无此事亦不见仁爱之心矣
　　邶鄘诗皆卫事而仍系之邶鄘説者以为诗本得之其地但就中有庄姜诗却説不去或是用邶调鄘调因以其调系之纣作靡靡之音大抵皆哀怨凄切由之瑟为比鄙杀伐之声朝歌而北谓之邶南谓之鄘东谓之卫北鄙即邶子路卫人好此故鼔之
　　谷风篇毋逝我梁四句传作戒新妇言毋居我之处毋行我之事又自解説我身且不见容何暇卹我之后哉亦説得去但小弁卒章亦用此若如此説则与上文君子无易由言耳属于垣不相连接矣况梁与笱义皆无取阅字尤难説某意此葢取譬于鱼以戒后人也逝字字皆指鱼逝即悠然而逝之逝即鳣鲔之若曰其夫乃无常之人今虽宴尔将来恐汝亦逝于我梁而于我笱也前车宜鉴我不是身亲阅歴暇为后人忧耶如此説即小弁亦可通贯言我已被谗而逐后人无蹈吾故辙也末章如传説亦好某谓不如总作御穷説穷冬之时我蓄防以御之至家道好时便宴新昬而厌弃我是以我御穷也汝今者骄盈恣肆之状尽我劳苦所诒也不念昔者我初来汝家之时是何如景况耶如此説与前两章都有关照
　　问式微篇首章曰故曰中露次章曰躬曰泥中葢失国之初必有奔走望救之事所谓控于大邦也及乎救断望絶则与其君相守坐困而已始不辞劳终无贰志可不谓忠乎曰看得好【清植】
　　问采唐诸诗似可不存曰我辈选诗便持此见圣人所见者大存此见卫之所以亡二南之化以刑于寡妻而兴卫之末流以子之不淑而亡所谓可以观也
　　黍离之诗若説宗庙宫室尽为禾黍何以黍总是离离稷则由苖而穂而实难道黍就不苖不穂不实乎此是周既东迁秦逐西戎遂尽有西周之地故诗人过而忧之黍五谷之长喻周也稷五谷之亚喻秦也彼黍离披不支稷则有根苖矣始过之而中心揺揺也秦渐强而大周之不竞如故也故黍犹离离稷则不止于苖而穂不止于穂而实矣故过之而心忧不特如醉而且如噎也大凡诗首句不变而次句不同者如有兔爰爰之类皆有义防不是换韵而已
　　东莱以为诗无邪焉得有淫风朱子以放郑声诘之吕云郑声淫非郑诗淫也朱子曰未有诗淫而声不淫者本末源流已一句説尽但却亦要知诗自诗声自声不然虞书何为説诗言志又説声依永夫子何为説兴于诗又説成于乐不淫诗亦可以淫声歌之淫诗亦可以不淫声歌之如旦曲以净唱净曲以旦唱只是不合情事耳何以放郑声不放郑诗这却易知丑行恶状采风者存为鉴戒见得淫风便至乱亡若播之于乐要人感动此心却是何为如商臣陈恒等防常説话时何妨举为灭伦乱理之戒若被之管弦摹写他如何举动是甚意思圣人之权衡精矣
　　诗传不从注疏之无情理者极多甚是但其有情理者应存如鸡鸣旧注却好谓极昬乱之时而有心中明亮之人如风雨之候早晩皆不可知而鸡却至其时而鸣不已也蒹葭篇旧注以蒹葭劲利喻秦俗强悍蒹葭而柔以霜露则可用喻秦俗当泽以周礼伊人即能泽以周礼者其説虽似太迂然倒转来以蒹葭喻秉礼之君子以霜比秦人之威刑却极贴合恐当时学究相传未必全是臆説贤者不移于风气如蒹葭至秋尚苍然蔚茂而秦之悍暴如霜威摧残之此非有独立不惧威武不屈之节者不能此人自在山巅水涯之间所以上下求之而不能舍大凡诗起兴者兴中即带比意取譬于霜极象秦之严急取譬于风雨极象郑之淫昬
　　出其东门旧説亦以为滛奔被朱子改正过来郑俗虽然不好既有鸡鸣戒旦之作不许有出其东门之人耶惜乎朱子改之未尽如风雨子矜尚可不以淫解之
　　或疑葛屦蟋蟀信是勤俭若山有枢殊不类曰此正见其俭处衣裳自宜曵娄车马自宜驰驱惟不肯曳娄驰驱故彻底打算到生死之大故而后决计其吝啬之意言外可掬
　　鸤鸠四章依旧説不过是每章换韵至第二章尤说不去难道淑人君子之常度只在带丝弁骐乎此诗须合前后篇观之候人之诗讥徳不称官贤人在下故曰不称其服曰季女斯饥下篇冽泉亦是此意推此便得此诗之解鸤鸠饲子朝从上下暮从下上均平如一君子之仪亦然故由其仪之一知其心之如结也下三章都承此章説言君子不是以一例看待为均平如此则贤否不辨反不均平矣鸤鸠在桑其子则在梅梅佳木也淑人君子则于贤者其带之也伊丝矣带既丝则弁之也伊骐矣大夫之服也鸤鸠仍在桑而其子则有在棘者矣棘恶木也君子于不良者而法度不肻差忒法度不肻差忒则足以正四国矣鸤鸠仍在桑而其子则有在榛者矣榛比棘差好比梅则不及平等之人也可以善可以恶君子则善其仪法以正之能正是国人胡不更歴万年以保其家邦乎观墓门有棘则斧以斯之可知为恶木矣墓门有梅惜其有鸮萃止可知为佳木矣凡上句不换次句逐章换者皆有义理得其理字眼皆合意思甚足下泉亦説得未当易云井冽寒泉食冽洁也功足以及物有何不好诗意倒是説稂萧蓍皆贱草而受冽泉之润亦不称其服之意三章俱念周京之盛时其盛时云何即末章也芃芃黍苖非稂萧类也则有隂雨以膏之四国已被王泽矣又有郇伯以劳之此周京之所以念也黍苖与稂萧对隂雨与下泉对词意显然又侯国取喻于地之下泉王泽取喻于天之膏雨都妙
　　下泉之诗以稂萧为下泉所浸譬周衰小国受困于物理亦不然泉以润物为功岂隂雨足以膏物而泉水反以害物之理直以下泉不溉禾黍而浸稂萧此隂雨之膏黍苖所以可思也稂莠害苖萧艾离骚以喻小人蓍亦蓬蒿也皆恵及小人之谓若浸黍苖则佳矣使膏雨不润黍苖何佳之有反照便见
　　七月一篇凡阳月皆称日隂月皆称月惟四月秀葽一章本为推寒候所自始故独称月见四月虽纯阳而一阴已萌也与易经中阳卦称日隂卦称月一般文王家学是一线下来的
　　问七月篇兼用夏周正从夏正者以追叙旧俗而豳公夏人也从周正者是诗作于周公也曰或是知此【清植】
　　大小雅若説是以体制分别看来殊不能分如桑柔召旻若入小雅恐亦无别或小雅乃列国君卿大夫士君子所作大雅则王朝卿士之作卫武公一人之诗其入小雅者或在国时所作入大雅者则为周卿士时作
　　四牡父母也皇华君臣也常棣兄弟也伐木朋友也杕杜夫妇也小雅分明以五伦排起
　　关雎鹿鸣文王清庙都是説文王所谓四始也今看鹿鸣直似文王自作之诗人之好我示我周行视民不恌君子是则是效非文王不能为此语
　　傧尔笾豆两节某意不欲依朱传説言不必肆筵设席但有笾豆可列便当饮酒为乐与兄弟共之兄弟之不和吝尔干糇耳又言必得妻子同心兄弟乃得永好无斁兄弟不相耽乐妻子间之耳朋友相与尚不轻絶何况天性岂反踈薄必有其由今欲宜尔室家在乎乐尔妻孥试自究之图之岂不诚然乎哉即刑于寡妻及尚书我其试哉之意如朱传説是究是图二句殊无力
　　和乐且孺且湛孺字湛字俱下得极妙兄弟在孩孺时未有不相善者只是起居饮食同在一处故弥亲厚今傧尔笾豆饮食之饫兄弟既具不惟和乐且如孩孺时之相亲矣兄弟所以不和者妻子间之也妻子好合非强合也必也与吾同调如琴瑟之相和吾所敬者彼亦敬之吾所爱者彼亦爱之则兄弟既翕不惟和乐且乐之终身不厌矣如有癖好不能自解一般
　　诗即极淡处都有意思条理不可忽畧看过如南山有台首章説为邦家之基次章説为邦家之光至三章民之父母便承基字説惟为民之父母故为邦家之基也徳音不已便承光字説惟徳音不已故为邦家之光也四章末章把寿顚向前而曰徳音是茂不止于不已也曰保艾尔后所谓保我子孙黎民不止于民之父母也章法结搆都有血脉义理又如蓼萧首章是説初见时燕语欢洽以其声望好也二章为龙为光如今时召客云宠临光降也何以有誉处以其徳不爽寿考不忘也三章则燕饮而见其岂弟矣所谓其徳不爽寿考不忘者于何騐之以其宜于兄弟友邦而知其令徳寿岂也末章则赐以车马也即露之湑兮瀼瀼泥泥浓浓皆由浅而深一毫不乱
　　古人説恩情未有不归之徳者湛湛露斯言泽之渥也贴厌厌夜饮匪阳不晞言时之乆也贴不醉无归次章在彼丰草露之所聚也在宗载考饮之所集也三章在彼棘杞美而棘恶言湛湛之露无不被之泽由显允君子无不令之徳见宴于宗室者实重其徳也桐树惟其有实所以有离离之形君子有岂弟之徳所以无不令之仪见不醉无归者非沈而失度也词义都妙
　　有人问古来田猎诗以何为第一某答之以车攻问者笑云又来説道学了某云叙田猎孰不铺张熟閙即至结末收归正论又显然露意味便短杜工部观打鱼诗亦只如此此诗乃云萧萧马鸣悠悠斾旌徒御不惊大庖不盈宛然王用三驱失前禽邑人不诫之意即相随众人皆有网开三靣之仁至云之子于征有闻无声説得逼静闻逺而声近闻次第而声嚣张闻小而声大闻安和而声疾急却不説出仁爱物类终事肃静字靣而意味深厚玩味不尽凡物力之备射御之精法度之整齐人心之归向一叚虚公有学问之意无不曲曲传出其实有闻无声岂惟田猎万事皆要如此一有声便偾事
　　问正月卒章诗所云佌佌蓛蓛者小人也方安其居而食其禄独此下民天乃夭死而椓丧之富者犹可仅存惸独则可哀甚矣似无禄之民其中犹有富者恐富人即指上文有屋有谷之小人惸独乃天夭是椓者耳曰如此説好【清植】
　　问匪舌是出维躬是瘁朱传解云非但出诸口而适以瘁其躬以下巧言如流俾躬处休例看恐匪舌是出句只是找足不能言意犹巧言如流句只是找足能言意曰是如此【清植】
　　各敬尔仪天命不又又字妙一去欲他再来便不可得若是修徳便源源而来观保右命之自天申之申锡无疆等可见
　　奕奕寝庙一章从来说未明白说寝庙大猷下忽然説他人有心跃跃毚兎总粘不上此章是承上章屡盟来推原由于君子之心不免于暧昧也以暧昧之心御机变之巧断不能已乱而堲谗彼此懐疑屡盟何益试看奕奕寝庙君子之所作也何等光明正大秩秩大猷圣人之所定也何等显易明白你看君子圣人如此似踈濶不能觉察人情世态之变幻究之他人有心皆能忖度得之任如狡兎之跳跃不常而遇犬未有不获之者以险阻焉能知险阻惟易简可以知险阻故易曰恒易以知险恒简以知阻春秋年年盟年年乱正坐此耳凡人遇谗惟心里对之以光明处事只顺着正理慿他如何来我意中似没有一般便一防不足以碍其灵台莫子荓蜂自求辛螫蜂来到肌肤上切莫动他一动他便一螫非他要螫你怕你害他故螫也虎不咬婴儿不是慈爱婴儿知婴儿不害他耳佛家亦窥见此意一人屡无礼于释迦释迦只不应乆之其人感悟求释迦説法释迦云设若人加礼于我而我不应无礼在人乎在我乎其人曰自然在我释迦曰设若人无礼于我而我不应无礼在我乎抑在人乎其人曰自然在人佛因告之以当风尘适以自粪持梃击空适以自困最妙空处打他不着徒自困乏而已彼自然歇了胸中若有一丝芥蔕便是机心不尽列子海鸥之説亦然某十四五岁陷贼中见有善拳棒者人与相持应手便倒问其故对曰非我能跌彼彼自为跌耳彼方尽力向前我只躱过轻轻一推他自跕脚不牢矣这还是第二等推之拽之仍是应之以机惟教他打不着他自乏了为第一义所以谗言来时疑他不好信他又不好疑他便是荓蜂自求辛螫信他便是肇允彼桃虫拚飞惟鸟只胸中消化如太虚一般方好
　　蓼莪如注防说太粗浅朱传善矣犹似有未至者莪非以比己美材谓父母也言父母本是莪而我不肖不能为莪也蒿焉而已然则父母亦枉生我耳缾小罍大缾罄乃罍之耻犹子之不善贻父母之耻也鲜民非孤寡之民乃寡徳之民也使父母而在尚可望其提命今则怙恃俱无惟有衔恤靡至而已父兮生我章思父母之恩难报也南山生物之方今则寒风凄其但见其为山而草木无矣父母既逺而我受害复何望其即于善哉通篇俱作人子自责解似觉深厚些
　　问大东三章所云佻佻公子朱传谓指诸侯之贵臣亦奔走往来不胜其劳玩佻佻二字乃是轻薄得意之状恐此章小东大东四句是言东人佻佻公子三句乃指西人劳逸不均如此故曰使我心疚曰是如此【清植】
　　诗经句读要知古韵又要知上下撘连不是两句一断可为定例如楚茨篇以执防踖踖为爼孔硕作一连或燔或炙君妇莫莫作一连为豆孔庶为賔为客作一连下六句作两读都错了燔炙与君妇粘不上为豆与賔客尤难粘执防踖踖是头为爼孔硕或燔或炙是一连爼所以载牲体其中有轻用火燔者有重用火炙者君妇莫莫为豆孔庻是一连豆乃葅醢之属是君妇办的为賔为客献酬交错礼仪卒度是一连笑语卒获神保是格是一连报以介福万寿攸酢是一连笑语如记中思其笑语之笑语所谓忾然如闻其声者指祖宗不指賔客祭祀时賔客如何笑语惟爼豆具备賔客齐肃故祖考歆享而得其笑语也又如天命降监下民有严既不僭亦不滥都说天命是一连不敢迨遑命于下国封建厥福是一连遑字原不叶韵执防踖踖章福字若作今韵读竟是一句一韵但古福音偪还是以下句为韵
　　公刘去禹之时未逺又恰是后稷曽孙故诗曰信彼南山维禹甸之畇畇原隰曽孙田之以此证楚茨以下四诗为豳雅尤明若是作于周世而却推遡禹功未免太濶【清植】
　　賔筵毛序以为刺幽王朱子从韩诗以为悔过某谓此诗或系悔过至下鱼藻明是讽王若是诸侯美天子身在镐矣而曰王在在镐何也似是武公居其国而念王言饮酒亦不妨只要得岂乐乐岂耳
　　大武乐章疑不止于武桓赉酌大明之诗曰殷商之旅其防如林矢于牧野惟予侯兴上帝临女无贰尔心恰似总干山立之象尚父鹰所谓发蹈厉太公之志也防朝清明则灭商矣
　　鸢飞戾天鱼跃于渊朱子不用前人説而以为兴无所取义若以象求之本乎天者亲上本乎地者亲下文王作于上人才兴于下亦有意思凡象之所在道理即在其中尚父之鹰卷阿之凤都不可易
　　思齐之诗条理尤极精细先言生有圣母又言助有贤妃似文王之圣由于二者一般下文遂言文王非徒借世徳也能惠于宗公神罔怨恫非徒资内助也能刑于寡妻至于兄弟以御于家邦惟刑于寡妻以至兄弟故在宫则见其雝雝然惟恵于宗公而无怨恫故在庙则见其肃肃然其雝雝在宫也虽不显之处常若有临之者其肃肃在庙也虽无有厌射之事常若有所守焉其纯而不已如是至上有昬暴之君下有昆夷之难文王之徳望毫无所损虽无所前闻者亦合于法虽不由谏诤者亦入于善上节如戒愼恐惧之中此节如发皆中节之和文王加意作人所以成人小子有徳有造都由纯徳无斁始能誉髦斯士也
　　朱子道理熟说到圣人敬畏修徳处倍生精采兴防都到无然畔援无然歆羡诞先登于岸予懐明徳不大声以色不长夏以革不识不知顺帝之则都说得深微但有一说须与下文帖合方好不然头脑太大此诗下文是伐宻伐崇未应推说到此看来只是说文王为人不与人轻离易合亦不歆羡他人所有所以当纣昬虐之时人皆沦胥及溺而文王独先登岸登岸既免于溺又可援手以救人溺所以宻人侵阮徂共文王不得不救之若以为道岸反觉不甚亲切至崇人却与文王有谮害之仇故言文王不加人以声色不长夏以兵革长于中夏即方伯也如九合诸侯不以兵车之意不识不知一无私意应天而动天讨所及文王不能不顺之耳非报仇也都与下文一串说来方合
　　孟子之说灵台乃断章取义为恵王言耳非诗本防也文王之什止此故将敬天造士最大两事作末篇灵台所以望云物之氛祲察歳时之灾祥与钦若授时之义同下二章言立学作乐之事古者典乐教胄周礼乐师掌国学之政辟廱与作乐原是一事文王最重是造就人才故緜之诗终以疏附先后御侮奔奏棫朴云周王寿考遐不作人旱麓云岂弟君子遐不作人思齐亦以誉髦斯士终焉至有声美武王犹以无思不服属之镐京辟廱此义在四书五经中最大圣人率不作第二义
　　下武即上文也言人见武王以兵灭纣而有天下以为武功大矣不知下武者实我周也下字甚竒
　　雅颂一字都有縁故有声篇文王四章先称文王者着祖考之尊号实则诸侯而追称者耳故终曰王后武王四章先称皇王者着其为天子非追王之比卒乃言此之为武王以别于成康诸王
　　笃公刘诗处处不是居室庐旅亦不是庐其賔旅因初到豳且于此处住下且于此为庐作客居且于此商量行事下方说于京斯依可见其军三单者诸侯名为三军其实三乡三遂则六军也天子名为六军其实六乡六遂则十二军也谓之单者言少止有三耳度其夕阳亦不是度山西之田以广之豳西多髙山夕阳少人苦寒故度其有夕阳之处斯人不苦寒豳居遂于是而大也此处若说人家多竝山西而广之则侵下止旅廼宻芮鞫之即地位矣人若迁国便可依此诗营理即移宅亦宜彷佛行之如此读诗果然使于四方自然能专对授之以政自然能达
　　价人维藩一节注疏决不可从朱子以价人为大徳之人大师为大众是已大邦大宗不难解难在把怀徳维寜一句横在中间下又云宗子维城何不叙宗子于大宗之后更难在独将城字提唱而结曰无俾城坏无独斯畏朱子依文解去殊觉参差无伦次其实只宗子维城一句说得合则自怀徳维寜以下一气顺接而于价人维藩四句亦呼吸得醒矣宗子不该説作各宗之宗子宗子继宗即天子也故以城归之藩垣屏翰皆为城而设价人大师大邦大宗皆所以卫宗子也下字俱妙价人所谓元勲硕辅为国威重如一层籓篱然师即殷之未丧师之师国所与立惟民是赖如城之有墙然城之所以立也大邦诸侯如树之以为障蔽者故曰维屏大宗强族如垣墙之桢干然借之以为羽翼者故曰维翰此四者必怀之以徳方可恃之以安葢宗子如城然无徳则虽有藩垣屏翰而众叛亲离其城且坏而宗子亦孤立矣故曰无使自丧其辅致城之坏以致于独也独斯可畏矣徳即宗子之徳怀即懐诸侯之怀文从字顺天造地设应如此
　　朋友以谮不胥以谷若照常说下文人亦有言句不甚着力谮人者以为特人受其害耳不知朋友相谗不特被谗者受害连谗人者亦不得善故人亦有言退者固穷即进者亦穷言必至于俱困也你今日只顾谮人岂知将来连自已亦动軃不得乎此须身经之方见此诗有味民之贪乱寜为荼毒不是説他荼毒人言到得民不堪命寜不知乱者必死但忍不过只得死去做自非万不获已民岂肻轻自犯上作乱以取荼毒乎
　　注疏多不可从然间有好处天生蒸民四句朱子説有耳目便有聪明之则有父子便有慈孝之则是乃民所执之常性故其情无不好此美徳者本说得好康成谓物为性谓则为情言天生蒸民其中实在有个性物如为物不二之物所谓性立天下之有也惟其有此所以感应于外者都有个则他竟于物指出仁义礼智之名于则指出喜怒哀乐之名惟有物故为民之秉彜惟有则故未有好而不在此懿徳者某却从康成说朱子说下四句用况字转康成却说天亦好徳所以监周而生山甫亦觉得更加有味次节说山甫之徳业三节説山甫之职掌肃肃王命二句承出纳王命邦国若否二句承式是百辟既明且哲四句承王躬是保自已不能保身焉能保王躬明哲保身非如世俗所谓趋利避害也孝经言守富守贵保禄位都说与道徳学问是一事何况保身柔茹刚吐节发明邦国若否二句徳輶如毛节发明保身事君四句言我亦仪型图之而莫能举惟仲山甫举之山甫能举徳故能补王之阙也下二节说祖送即承赋政于外二句每怀靡及説得妙望其早归又照应职掌无人说他永怀又见山甫身虽在外乃心罔不在王室暗结王躬是保意极妙结搆
　　常武三事就绪朱传说是三农某初以农工商说亦不是凡经中常用字都要画一朱传解择三有事谓是三卿于三事大夫又云三公论理都该归之司空司徒司马方是国家举事必须人役是司徒所掌必有政令是司马所掌用度百须皆出于土地是司空所掌总离不得此三项看牧誓立政周官诸篇可见当时出兵言今日不须再留不须再处凡国家之事职在司徒司马司空者已俱就绪何须再留处而不行耶冡宰辅养君徳统百官宗伯掌礼乐此时用不着故只举三事
　　常武一诗説尽兵法之要当时徐方罪浮于楚自穆王时首先僭号宣王以其控制江淮逼迫青兖所以谋之者不可草草先命樊侯筑城于齐防其北突命召穆公平淮南之夷及于江汉剪其羽翼然后自将以伐之戎阵齐整先声夺人止令其畏服而止如雷如霆妙甚只是教人怕何必将恶人尽数打杀其疾也如飞翰其众也如江汉其不可动也如山其不可御也如川其不可絶也緜緜然其不可乱也翼翼然令人不可知又令人不可胜千古行兵有加于此者否所以五经果读得精细世间事未有不备者经都是教人学做事的样子没有空语
　　思文以上皆大祭祀之诗后稷配天更是大典故在后臣工噫嘻皆祀先农之诗振鹭初立学宫祭瞽宗之诗与丰年有瞽潜三篇皆小祭祀之诗故彚在一处雝载见有客皆助祭诗亦彚在一处大武乃舞之乐故居末篇次一丝不乱大雅中因陈戒而及先公先王者亦为受厘所歌当即歌于舞入之时生民是言后稷亦特居后下燕父兄賔尸赠答之诗都彚在一处公刘不在七庙之内又非配天之祖而其功实大故又存在后泂酌卷阿召公陈戒之诗中未説及先公先王不歌于受厘之时故又在后其篇次亦一毫不乱
　　烈文之诗朱子以为献助祭诸侯之乐歌以此之辟公与雍之辟公例看也上祀先公以天子之礼先公亦称公烈文二字岂诸侯所敢当而锡兹祉福恵我无疆子孙保之亦非对诸侯之辞无兢维人四方其训之不显维徳百辟其刑之诸侯尤不敢当也此为合祭先公先王之乐章太王文武以及成康各有祭之之诗祫尤大祭岂得无诗
　　烈文为祫祭之诗看第二章尤眀先公有邦而已至太王王季文王而其功始崇武王念之因而易侯为王故曰继序其皇之先公尊于先王故从辟公叙起功徳在人前王为盛故结之曰前王不防于立言之体亦极称【清植】
　　天作髙山乃文王祔庙之诗问昊天有成命亦是成王祔庙执竞是康王祔庙之诗否曰然只武王祔庙无诗想是易侯而王礼文与他庙异【钟旺】
　　诗之语气不可不体防我将我享维羊维牛维天其右之右是上尊之也其字是不敢必之辞惟仪式刑文王之典日靖四方则伊嘏文王既右飨之矣用一既字便有尊天亲祖之意文王飨则天亦飨之矣然不敢恃也故下复言畏天之威见得文王亦畏天也文王之诗言上天之载无声无臭惟取法于文王则万邦作而信之此处只言畏天之威因彼是歌文王之徳此乃配上帝之乐其意理及口气都妙时迈亦然言天其子我乎哉亦不敢必也既而曰想是天实右序我周为诸侯之长矣但看薄言震之而莫不震曡祭百神而百神享之信乎王之为天下君也今式序诸侯偃武修文信王之可保天命也语气道理俱足
　　执竞篇注疏以为祀武王之诗成康皆不说是成王康王朱子以为祭武王成王康王之诗是已但不及文王何也此是始祔康王之主于庙告于考故及成王祔于祖故及武王孙祔于祖有告祔之礼成王入庙则告文王矣
　　振鹭非二王之后来助祭之诗古者学宫都在西故曰西雝谓之雝自是辟雝此是初立学宫祭乐祖瞽宗之乐章我客来学之士也其容修洁有类于鹭若以为二王之后取象亦不类在彼无恶指客也在此无斁指君也所谓古之人无斁也以永终誉所谓誉髦斯士也韩文公做学宫诗便用振鹭亦一证也
　　乐有四节有瞽一诗不过防句而四节皆备有瞽升歌之人也诸乐器及箫管笙入之具也肃雝和鸣先祖是听间歌之声也到得永观厥成则合乐时矣何也舞亦入故曰观与上听字相应成即六成九成之成乐之终也经文周宻如此
　　今人多以朱子不用诗序为疑据某看来正恨尚有不尽翻案处耳如文王既勤止何以见得是大封功臣论来却是大赉四海而共明其伐商之意只涵泳白文求其语意通顺道理正当不拘旧説方好文王既勤止二句即尚书我文考文王克成厥勲诞膺天命以抚方夏大邦畏其力小邦怀其徳惟九年大统未集予小子其承厥志之意言文王创造艰难已有成规予自当有以成其志我之为此恐人以为不韪我周徧思量不得不出于此我之往也惟求天下之安定耳所以説无畏寜尔也非敌百姓也此文王之志也时周之命言天命在周予弗顺天厥罪惟钧于绎思叹息而谓臣下宜共绎思之然乎不然乎即所谓上帝临女毋贰尔心大槩是初得天下大赉四海而白其意如此一牵住大封功臣便龃龉不顺
　　赉与般其名不可忽畧赉自是大赉之诗般即游般之般武王因般游至洛邑见其道里为天下之中欲都之陟其髙山堕山乔岳所谓南望三涂北望岳鄙也允犹翕河所谓顾瞻有河也裒时之对正是四方来朝道里均也自酌至般可以定为东都祭文武庙之诗确不可易文王骍牛一武王骍牛一则东都但有文武二庙可知
　　邪字古多作余解史记汉书尚如此思无邪恐是言思之周尽而无余也观上无疆无期无斁都是说思之深的意思邶之北风亦作余解古人厯法拙闰月必定在十二月故曰闰者岁之余虚者朔虚也言冬月将尽而歳余亦将终比北风雨雪又急矣但思无邪从来都说是邪正之邪故诗所亦姑依之不欲破尽旧解其实他经说道理学问至世事人情容有捜求未尽者惟诗穷尽事物曲折情伪变幻无有遗余故曰思无邪也
　　春秋因有三传故抵捂处得失互见诗自齐鲁韩氏之説不传而毛氏孤行则无以见诸家之异同而以序为经矣【自记】








　　榕村语录卷十三
<子部,儒家类,榕村语录>
　　钦定四库全书
　　榕村语录卷十四
　　大学士李光地撰
　　三礼
　　问周家制度是周公手定孔子却説文王之文何也曰想是文王已有成模所以説倬彼云汉为章于天丕显哉文王谟周公守其家学而修之耳故孔子接文王周公算在见知里
　　周礼一书幸而存必有发用之时汉武帝直谓是战国黩乱不经之书其后尊信周礼数人皆败事所以人益不信北魏文帝周武帝唐太宗畧彷佛行之如均田府兵之类皆有其意文中子之子福畤记唐太宗欲行周礼魏郑公曰非君不能行顾臣无素业耳此未必确纵不精熟如考起来何至全无头绪欲治天下断非此书不可
　　大学大应读为太小学小应读为少周礼小宗伯小司马之类人皆知读为少却不知读大宗伯大司马等为太冡宰一称太宰以冡即太也甚且有称为大冡宰者益可笑
　　周礼在朝效天如妃嫔世妇御妻公卿大夫元士皆用三九在野法地如井牧丘甸皆用八四至国中象人如比闾州党军伍师旅皆用伍
　　胡五峯以周礼为刘歆伪作说太宰岂有管米盐醯酱之事之理不知男女饮食自外言之即治国平天下之要自内言之即格物致知诚意正心修身齐家之要日用间更有何事
　　天者君也官犹司也冡宰所司者君之事故曰天官宰者调和膳羞之名冡大也君徳者万化之本而饮食尽道者又君徳之本也冡宰掌王饮食男女之事使皆有节度此体信之道其为宰也大矣君正而推以均四海不过用水火金木饮食必时合男女颁爵位必当年徳而万物自育天地自位是调和膳羞其事至小而实大其义至近而实逺以此名官非喻也深哉知孔子无闲于禹之心即得周公立冢宰之意【光坡】
　　某意卷龙衮冕鷩冕毳冕亦当如今补子之类未必全衣绘之又絺冕或即葛为之大裘即黒羔裘也止可冬至祭天时着若五月大社如何着此郑康成云絺冕着祀社稷注疏以絺即虞书絺绣之絺言绣粉米于衣也未知是否
　　地者民也司徒所司者民之事故曰地官徒众也即民也司徒掌又民之食扰民之性所谓尽制度品节之详极裁成辅相之道也【光坡】
　　至徳以为道本道即艺也是存心以为致知之本敏徳以为行本敏即敦敏勤敏之敏在知上説是格致以为诚正修齐之本孝徳以知逆恶是修己以为治人之本逆恶注谓指在己者非是盖知人之逆恶由家以及国与天下也知仁圣义中和中未发之性也和中节之情也四徳皆在其中矣故后言中和不复细举仁义等项小学先言徳行而后及艺者如行有余力则以学文所谓文不过是习其器数耳大学先艺而后徳行者如博文约礼文行忠信所谓艺则穷理格物之事也
　　土圭之法一叚郑注恐理之不可通夏至日道入赤道北二十四度北距嵩髙弧背九度余夏至日道下直衡岳晷无影从嵩髙至衡岳夏至日道圜天之弧背以弧矢术求得衡岳距地中径约九度余从阳城至衡岳地平鸟道相去约二千五百里夫止二千五百里而一则尺五寸一则无影是百六十余里景已差一寸矣则郑注所云千里而差一寸恐未然也又郑注谓景短者中表之南千里景短一寸景长者中表之北千里景长一寸如此则日下无景当在极南万五千里之外而衡岳之逺阳城不能万五千里昭昭矣又言景夕者东表日昳中表景乃中景朝者西表日未中而中表景已中如此则极东之地日出方及三五寻丈日景已中极西之地日入未及三五寻丈日景方中若果地体方平四际弥天则信如所云矣不然如鸡子裹黄之喻地在天中不过成形之大耳弹丸浮寄四际距天至逺四际距天之逺若一也则去日安能有逺近之殊乎虽日之出也极东先见及其入也极西先昬然随其处各有暁午昬暮安知日东者不以吾为景朝乎日西者不以吾为景夕乎且此尺有五寸东西直比一带中日景皆如是也何以定其为东西之中乎吾谓日南则景短多暑谓从此中表而南之地则当景短之时盛暑不堪若今广州夏时炎赫倍于他州盖景短即夏至非短于尺有五寸之谓也日北则景长多寒者谓从此中表而北之地则当景长之时隆寒不堪若今塞外冬时凛栗亦倍盖景长即冬至非长于尺有五寸之谓也日东则景夕多风者谓从中表而东之地则景夕之时多风盖东地多水多水则多风若吾州午后即海风扬也风起于夕故以景夕言之日西则景朝多隂者谓从此中表而西之地则景朝之时多隂盖西地多山多山则云气盛若栁子厚所谓庸蜀之南恒雨少日是也隂霾于朝故以景朝言之如此则寒暑隂风偏而不和是未得其所求天地之所合者地中与天中气合也合则四时交而无多暑多寒之患合则风雨防而无多风合则隂阳和而无多阴何以定之以騐寒暑阴风于五土而知惟此为不偏也然特就中国九州而奠其四方之中耳若论大地之中当在南戴赤道下之国则未知其何如也然则冲和所防无水旱昆虫之灾无凶饥妖孽之疾兆民之众含生之类莫不阜安是乃王者之都也日至之景尺有五寸谓之地中者非谓必日景尺有五寸乃为地中是言地中之处其景尺有五寸盖用以为标识也【光坡】
　　郑康成谓立八尺之表惟洛阳阳城影一尺五寸毎千里差一寸阳城之北以渐而长南以渐而短短至广州一万五千里则表影全无矣今考洛阳出北极二十三度有奇广州出极三十五度以成数要之只差十一度以今所制营造尺量之毎二百里差一度止得二千二百里即以古尺二百五十里差一度算之亦止得二千七百五十里安得一万五千里耶
　　陈君举好巧説谓孟子与周礼所说百里与五百里用方算可以约畧扭合只是周礼説王畿千里中容得公侯之国多少此数必不能扭合奈何建都四靣必不能匀朱子辨永嘉之说是矣但禹贡分眀说甸侯绥要荒禹都冀州北靣亦不能有如许地看来只好活动説若必要説得的确恐反伤凿
　　九章二象也数也量法象也算法数也方田少广商功勾股量法也粟布差分均输盈朒方程算法也六书二形也声也指事丨在一上为上丨在一下为下之类象形全圆中有奇为日半缺中有偶为月之类防意人言为信止戈为武之类三者皆形也谐声如水可为河水工为江之类转注如长本长短之长转为长幼之长恶本善恶之恶转为好恶之恶长本长于吾恶则自可恶之类假借如必乃弓带之谓因必然声同遂取为必然之用本非此字而借为此字三者皆声也
　　乡遂兵多隐然有强本之意圣人作事多少意思都包在内
</div>
    <div class="pagination">
<a href="榕村语录_page10.html">上一页</a><span>...</span><a href="榕村语录_page6.html">6</a><a href="榕村语录_page7.html">7</a><a href="榕村语录_page8.html">8</a><a href="榕村语录_page9.html">9</a><a href="榕村语录_page10.html">10</a><span class="current-page">11</span><a href="榕村语录_page12.html">12</a><a href="榕村语录_page13.html">13</a><a href="榕村语录_page14.html">14</a><a href="榕村语录_page15.html">15</a><a href="榕村语录_page16.html">16</a><span>...</span><a href="榕村语录_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
