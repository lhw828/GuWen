<!DOCTYPE html>
<html>
<head>
    <meta charset="UTF-8">
    <title>日知录 - 第 29 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日知录 - 第 29 页/共 46 页</h1>
    <div class="content">　　○孔颜孟三氏今之颜氏，皆云兖国之裔。考《仲尼弟子列传》，有颜幸、颜高、颜祖、颜之仆、颜哙、颜何，而孔子于卫，主颜雠由。此六人与雠由皆无後乎？今之孔氏皆云夫子之裔。春秋齐有孔虺，卫有孔达，陈有孔宁，郑有孔叔、孔张，此五族者皆无後乎？且夫于出于宋，为子姓。而郑，姬姓；陈，妫姓；卫，吉姓，可合而为一乎？

　　颜鲁公作《家庙碑》云：“其先出于颛顼之孙祝融。融孙安，为曹姓。其裔邾武公，名夷甫，字颜。子友别封阝，为小邾子，遂以颜为氏。多仕鲁，为卿大夫。”按《左传。襄十九年》：“齐侯娶于鲁，曰颜懿姬。其侄声姬。”注曰：“颜、皆姬母姓。”则颜之为姬姓，为鲁族，审矣。其出于邾之说，本自圈称、葛洪，盖徒见《公羊》于邾有颜公之称，而不考之于《左氏》也。莒之犁比公，岂必为犁弥之祖乎？

　　春秋时以孟为字者甚多，今之孟氏皆祖子舆，前代亦未之有也，《魏书》：“孟表，济北蛇丘人。自云本属北地，号索里诸孟。”

　　《元史。孔思晦传》：“五季时，孔未之後方盛，欲以伪灭真，害宣圣子孙几尽。至是，其裔复欲冒称宣圣後。思晦以为不早辨，则真伪久益不可明，彼与我不共戴天，乃列于族，与共拜殿庭，可乎？遂会族人斥之，而重刻宗谱于石。”然则今之以孔姓而滥通谱牒者，可以戒矣。

　　○仲氏汉济阴太守孟郁《修尧庙碑》曰：“惟序仲氏，祖统所出，本继于姬，周之遗苗。天生仲山甫，翼佐中兴，宣平功遂，受封于齐。周道衰微，失爵亡邦，後嗣乖散，各相土译居。帝尧萌兆，生长葬陵，在于成阳，圣化常存。慕巍巍之盛，乐风俗之美，遂安处基业，属都乡高相里，因氏仲焉，以传于今。”其阴列仲氏有名者三十余人。又《廷尉仲定碑》略同。汉时仲氏，自谓仲山甫之後，托基于帝尧之陵。而今则以为孔子弟子子路之後，援颜、曾、孟之例，而求为五经博士矣。然春秋之以仲氏者不一，而仲山甫未尝封齐，则汉人之祖山甫未必是，而今人之祖子路亦未必非也。

　　○以国为氏古人之氏或以谥，或以字，或以官，或以邑，无以国为氏者。其出奔他国，然後以本国为氏。敬仲奔齐，而为陈氏是也。其他若郑丹、宋朝、楚建，阝甲之类，皆是也。不然，则亡国之遗胤也。

　　今人姓同于国者，多自云以国为氏，非也。夏氏出于陈之少西，而非夏後氏之夏。齐氏出于卫之齐恶，而非齐国之齐。《左氏》、《史记》其最著明者矣。○姓氏书姚宽《西溪丛语》曰：“姓氏之学莫盛于《元和姓纂》，自南北朝以官职相高，沿至于唐，崔、卢、李、郑，纠纷可鄙。若以圣贤所本，如妫姓、子姓、姬姓、姜姓之类，各分次其所从来，以及《春秋》所纪，用《世本》、荀况《谱》、杜预《公子谱》为法，则唐虞三代列国诸侯惧可成书，此似太史公欲为而未就者耳。愚尝欲以经传诸书次之，首列黄帝之子，得姓者十二人；次则三代以上之得国受氏，而後人因以为姓者；次则战国以下之见于传记，而今人通谓之姓者；次则三国南北朝以下之见于史者；又次则代北复姓，辽、金、元姓之见于史者；而无所考者别为一庆。此则若网之在纲，有条而不紊，而望族五音之纷纷者皆无所用，岂非反本类族之一大事哉。”汉刘向撰《世本》二卷，其书不传。今《左传》注疏多本之，然亦未必无误。

　　○通谱同姓通族，见于史者，自晋以前未有。《晋书。石苞传》：“曾孙朴没于寇，石勒以与朴同姓，俱出河北，引朴为宗室，特加优宠，位至司徒。”《南史。侯传》：“侯景以与己同姓，托为宗族，待之甚厚。”此以殊族而附中国也。《晋书。孙传》：“子粥与弟子髦、辅、琰四人，并有吏材，称于当世，遂与孙秀合族。”《南史。周弘正传》：“谄附王伟，与周石珍合族。”《旧唐书。李义甫传》：“义甫既贵之後，自言本出赵郡，始与诸李叙昭穆。而无赖之徒苟合，藉其权势，拜伏为兄、叔者甚众。”《李辅国传》：“宰相李揆，山东甲族，见辅国执子弟之礼，谓之五父。”此以名门而附小人也。凡此史皆书之，以志其非。今人好与同姓通谱，不知于史传居何等也。

　　北人重同姓，多通谱系，南人则有比邻而各自为族者。《宋书。上仲德传》：“北土重同姓，谓之骨肉，有远米相投者，莫不竭力营赡。仲德闻土愉在江南，是太原人，乃往依之，愉礼之甚薄。”《魏书。崔玄伯传》：“崔宽自陇右通款，见司徒浩。浩与相齿次，厚抚之，及浩诛，以远来疏族，独得不坐。遂家于武城，以一子继浩弟览妻封氏，相奉如亲。”《北史。杜铨传》：“初，密太後杜氏父豹丧在濮阳太武，欲令迎葬于邺，谓司徒崔浩曰：”天下诸杜，何处望高？朕意欲取杜中长老一人以为宗正，令营护凶事。‘浩曰：“京兆为美，中书博士杜铨其家今在赵郡，是杜预後，于今为诸杜最。’召见铨，以为宗正，令与杜超子道生送豹丧葬邺南，铨遂与超如亲。超谓铨曰：”既是宗正，何缘侨居赵郡？‘乃延引同属魏郡。“《南史。韦鼎传》：”陈亡人隋。时吏部尚书韦世康兄弟显贵，文帝从容谓鼎曰：“世康与公远近？’对曰：”臣宗族南徙，昭穆非臣所知。‘帝曰：“卿百代亲族，岂忘本也？’命官给酒肴，遣世康请鼎还杜陵。鼎乃自楚太傅孟以下二十徐世，并考论昭穆，作《韦氏谱》七卷示之，欢饮十馀日乃还。”近日同姓通谱最为滥杂，其实皆植党营私，为蠹国害民之事，宜严为之禁。欲合宗者，必上之于官，使谙悉古今者为之考定，岁终以达礼部，而类奏行之。其不请而私通者，屏之四裔。然後可革其弊。古之姓氏有专官掌之。《国语》曰：“使名姓之後，能知上下之神只，氏姓之所出者，为之宗。”又曰：“司商协名姓。”《春官。宗伯》其属有都宗人、家宗人，而女官亦有内宗、外宗。今日姓氏、婚姻二事，似宜专设一官，方得教民之本。

　　氏族之乱莫甚于五代之时。当日承唐馀风，犹重门荫，故史青唐、梁之际，仕宦遭乱奔亡，而吏部铨文书不完，因缘以为奸利，至有私鬻告敕，乱易昭穆，而季父、母舅反拜侄甥者。《豆卢革传》。《册府元龟》：“长兴初，鸿胪卿柳膺将斋郎文书两年卖与同姓人柳居则，大理寺断罪当大辟，以遇恩赦减死，夺见任官，罚铜，终身不齿。敕曰：”一人告身，三代名讳，传于同姓，利以私财，上则欺罔人君，下则货鬻先祖，罪莫大焉。自今以往，如有此弊：传者、受者并当极法。‘“今则因无荫叙，遂驰：禁防，五十年来，通谱之俗遍于天下，自非明物察伦之主，亟为澄别，则滔滔之势将不可反矣。’”

　　唐朝已前最重谱牒，如《新唐书》言：河南刘氏本出匈奴之後刘库仁，柳城李氏世为契丹酋长，营州王氏本高丽之类，此同姓而不同族也，又如《魏书。高阳王雍传》言：博陵崔显，世号东崔，地寒望劣，此同族而不同望也。故《高士廉传》言：“每姓第其房望，虽一姓中，高下悬隔。”

　　异姓称族，自汉以来未有此事。杜子美《寄族弟唐十八使君》诗云：“与君陶唐後，盛族多其人。圣贤冠史籍，枝派罗源津。”则杜与唐为兄弟矣。《重送刘十弟判官》诗云：“分源豕韦派，别浦雁宾秋。年事推兄忝，人才觉弟优。”则杜与刘为兄弟矣。韩文公《送何坚序》亦云：“何与韩同姓为近。”按《诗。扬之水》一章言戍申，三章言戍甫，三章言戌许。孔氏曰：“言甫、许者，以其俱为姜姓。既重章以变文，因借甫、许以言申，其实不戍甫、许也，”六国时，秦、赵同为赢姓，《史记》、《汉书》多谓秦为赵，亦此类也。《嵩高》言：“生甫及申。”孔氏曰：“此诗送申伯而及甫侯者，美其上世俱出四岳，故连言之。”今人之于同姓，几无不通谱，何不更广之于异姓，而以子美、退之为例也？李华《淮南节度使崔公颂德碑》云：“惟申伯翼宣王，登南邦，兴周室，小白率诸侯征楚、翟，奉王职，与崔公叶德同勋，皆姜姓也。”

　　开元十九年，于两京置齐太公庙。建中初，宰相卢妃、京兆尹卢湛，以卢者齐之裔，乃鸠其裔孙若崔、卢、丁、吕之族，合钱以崇饰之。

　　元吴《送何友道游萍乡序》云：“袁柳抚何二族，各以儒官著，而其初实一姬姓，文之昭由鲁之展而为柳，武之穆由晋之韩而为何，氏不同而姓同。”宋邵伯温《闻见录》云：“司马温公一日过康节先生，谒曰：”程秀才既见。“则温公也。问其故，公笑曰：”司马出程伯休父。‘“

　　○二字改姓一字古时以二字姓改为一字者。如马宫本姓马矢，改为马。唐宪宗名纯，诏姓淳于者改姓于。《唐宰相世系表》钟离味二子，次日按，居颖州：长社，为钟氏。见之史册，不过一二。自洪武元年，沼胡服、胡语、胡姓一切禁止。如今有呼姓本呼延，乞姓本乞伏，皆明初改。而并中国所自有之复姓皆去其一字，氏族之紊莫甚于此。且如孙氏有二：卫之良夫楚之叔敖，并见于《春秋》，而公孙、叔孙、长孙、士孙、上孙之类，今皆去而为“孙”，与二国之孙合而为一，而其本姓遂亡。公羊、公沙、公乘之类，则去而为“公”；毋丘：毋将之类则去而为“毋”，而其本姓遂亡。司徒、司空之类，则去而为“司”，司马氏则去而或为“司”，或为“马”，而司马之仅存于代者惟温公之後。所以然者，盖因儒臣无学，不能如魏孝文改代北之姓，一一为之条理，而听其人之所自为也，然胡姓之改不始于是时。《唐书》：“阿史那忠以擒颉利功，拜左屯卫将军，妻以宗女定襄县主，赐名为忠，单称史氏。韩文公《集贤院校理石君墓志》云：”其先姓乌石兰，从拓跋魏氏入夏，居河南，遂去‘乌’与‘兰’，独姓石氏。“刘静修《古里氏名字序》云：”吴景初，本姓古里氏，以女真诸姓今各就其近似者易从中国姓，故古里氏例称吴。“则固已先之矣。

　　《章丘志》言：“洪武初，翰林编修吴沈奉旨撰《千家姓》，得姓一千九百六十八，而此邑如术，如亻马尚未之录。今访之术姓有三四百丁，自云金丞相术虎高琪之後，盖二字改为一字者而撰姓之时，尚未登于黄册也。以此知单姓之改并在明初以後，而今代山东氏族其出于金、元之裔者多矣。

　　洪武元年，禁不得胡姓者，禁中国人之更为胡姓，非禁胡人之本姓也。三年四月甲子，诏曰：“天生斯民，族属姓氏各有本原，古之圣王尤重之，所以别婚姻，重本始，以厚民俗也。朕起布衣，定群雄，为天下主。已尝诏告天下，蒙古诸色人等皆吾赤子，果有材能，一体擢用。比闻入仕之後，或多更姓名。朕虑岁久，其子孙相传，昧其本原，非先王致谨氏族之道。中书省其告谕之，如已更易者，听其改正。”可谓正大简要。至九年三月癸未，以火你赤为翰林蒙古编修，更其姓名曰霍庄，盖亦仿汉武赐日碑姓金之意。然汉武取义于休屠王祭天金人，亦以中国本无金姓也。今中国本有霍姓，而赐之霍，则与周霍叔之後无别矣。况其时又多不奉旨而自为姓者。其年闰九月丙午，淮安府海州儒学正曾秉正言：“臣见近来蒙古、色目人多改为汉姓，与华人无异，有求仕人官者，有登显要者，有为富商大贾者。非我族类，其心必异。宜令复姓，庶可辨识。又臣前过江浦，见塞外之俘累累而有，江统徙戎之论，不可不防。”至永乐元年九月庚子，上谓兵部尚书刘亻隽曰：“各卫鞑靼人多同名，宜赐姓以别之。”于是兵部请如洪武中故事，编置勘合，给赐姓氏。从之。三年七月，赐把都帖木儿名吴允诚，伦都儿灰名柴秉诚，保住名杨效诚。自此遂以为例，而华宗上姓与旃裘之种相乱。惜乎！当日之君子徒诵用夏变夷之言，而无类族辨物之道。使举籍蕃人之来归者，赐以汉姓所无，不妨如拓跋、字文之类二字为姓，则既不混于古先帝王氏族神明之胄，而又使百世之下，知昭代远服四裔，其得姓于朝者凡若干族，岂非旷代之盛举哉！

　　○北方门族杜氏《通典》言：“北齐之代，瀛、冀诸刘，清河张、宋，并州王氏，濮阳侯族，诸如此辈近将万室。”《北史。薛胤传》：“为河北太守，有韩、马两姓各二千馀家。”今日中原北方虽号甲族，无有至千丁者，户口之寡，族姓之衰，与江南相去蔓绝。其一登科第，则为一方之雄长，而同谱之人至为之仆役。此又风俗之敝，自金、元以来，凌夷至今，非一日矣。

　　○冒姓今人多有冒母家姓者。《汉书。外戚恩泽侯表》：“扶柳侯吕平，以皇太後姊长句子侯。”师古曰：“平既吕氏所生，不当姓吕，盖史家唯记母族也。”按是时太後方封吕氏，故平以姊子冒吕姓而封耳。《唐书。天後纪》：“圣历二年腊月，赐皇太子姓武氏。”然则有天子而令之冒母姓者与！

　　《汉书。景十三王传》：“赵王彭祖取江都易王宠姬王建所奸淖姬者，甚爱之，生一男，号淖子。”《晋书。会稽王道子传》：“许荣上疏言：今台府局吏、直卫武官及仆隶婢儿取母之姓者，本臧获之徒，无乡邑品第。”是知冒母为姓，皆人伦之所鄙贱。然亦有帝子而称母姓者，如栗太子、卫太子、史皇孙之类，则以其失位而名之也。

　　吕平以太後姊长句子侯，此冒母姓之始。《史记。灌夫传》：“父张孟，为颖阴侯婴舍人，得幸，因进之至二千石，故蒙灌氏姓，为灌孟。”《大宛传》：“堂邑氏，故胡奴甘父。”《汉拓注》：“服虔曰：”堂邑，姓也，汉人。其奴名甘父。“师古曰：”堂邑氏之奴，本胡人，名甘父。下云堂邑父者，盖取主之姓以为氏，而单称其名日父。“此冒主姓之始。先生《答毛锦衔书》曰：异姓为後，见于吏者：魏陈矫本刘氏子，出嗣舅氏；吴朱然本姓施，以姊子为朱後，惟此二人为贤。而贾谧之後充，则有莒人灭曾阝之议矣。惟《晋书》有一事与君家相类云。吴朝周逸，博达古今。逸本左氏之子，为周氏所养，周氏自有子，时人有讥逸者，逸敷陈古事，卒不复本姓。学者咸谓为当然，亦未可引以为据，以经典别无可证也。

　　○两姓《汉书。百官表》：“建昭三年七月戊辰，卫尉李延寿为御史大夫，一姓繁。”○古人二名止用一字晋侯重耳之名见于经，而定四年，祝佗述践土之盟，其《载书》止日“晋重”，岂古人二名可但称其一与？《昭二年》：“莒展舆出奔吴。”传曰：“莒展之不立。”《晋语》：曹僖负羁称叔振铎为“先君叔振”，亦二名，而称其一也。《昭二十一年》：“蔡侯朱出奔楚。”《梁传》作“蔡侯东出奔楚”，乃为之说曰：“东者，东国也。何为谓之东也？王父诱而杀焉，父执而用焉，奔而又奔之曰东，恶之而贬之也。”然则以削其一名为贬也。

　　王莽孙宗得罪自杀，复其本名会宗，贬厥爵，改厥号。是又以增其一名为贬也。

　　班固《幽通赋》：“发还师以成命兮，重醉行而自耦。”潘岳《西征赋》：“重戮带以定襄，弘大顺以霸世。”文公名止用一字，本于践土载书，却非翦截古人名字之比。至岳为《关中诗》云：“纷坛齐万，亦孔之丑。”马氵督诔云：“齐万哮阚，震惊台司。”则不通矣，岂有以“齐万年”为“齐万”者邪？若梁王彤为征西大将军，而诗云“桓桓梁征”，尤不成语。

　　班固《幽通赋》：“巨滔天而泯夏。”王莽字巨君，止用一“巨”字。王逸《九思》：“管束缚兮桎桔，百贸易兮传卖。”遭桓缪兮识举，才德用兮列施。“百里奚止用一”百“字。此体後汉人已开之矣。

　　《吕氏春秋》：“干木光乎德。”去‘段’字。《惜誓》：“来革顺志而用国。”去“恶”字，此为剪截名字之祖。

　　文中并称两人，而一氏一名，尤为变体。杞殖、华还，二人也。而《淮南子》称为“殖华”。贾谊《新书》：“使曹勃不能制。”曹，曹参；勃，周勃也。《史记。孟子荀卿传》：“管婴不及。”管，管仲；婴，晏婴也。司马迁《报任安书》：“周魏见辜。”周，周勃，魏，魏其侯窦婴也。扬雄《长杨赋》：“乃命骤卫。”膘，膘骑将军霍去病；卫，大将军卫青也。《杜钦传》：“览宗宣之飨国。”韦昭曰：“宗，殷高宗也；宣，周宣王也。”《徐乐传》：“名何必夏子，俗何必成康。”服虔曰：“夏，禹也；子，汤也，汤子姓。”班固《幽通赋》：“周贾荡而贡愤。”周，庄周；贾，贾谊也。《汉<广干>彰长碑》云：“丧父事母，有柴颖之行，”柴，高柴；颖，颖考叔也。夏侯湛《张平子碑》云：“同贯宰贡。”宰，宰我；贡，子贡也。《风俗通》：“清拟夷叔。”邵正《释讥》：“偏夷叔之高怼。”《傅子》：“夷叔迂武王以成名。”杜预《遗令》：“南观伊洛，北望夷叔。”陶潜诗：“积善云有报，夷叔在西山。”皆谓伯夷、叔齐。汉《广汉属国侯李翊碑》：“夷史之高。”《巴郡大守樊敏碑》：“有夷史之直。”皆谓伯夷、史鱼，陶潜《读史》：“述九章程杵。”是程婴、公孙杵臼。《新唐书。尉迟敬德传》：“隐巢。”是隐太子、巢刺王，一溢一爵。

　　○古人谥止称一字古人谥有二字三字，而後人相沿止称一字者。卫之睿圣武公，止称武公。贞惠文子，止称公叔文子。晋赵献文子，止称文干。魏惠成王，止称惠王。楚顷襄王，止称襄王。秦惠文王，止称惠王。悼武王，止称武王。昭襄王，止称昭王。庄襄上，止称庄王。韩昭厘侯，止称昭侯。宣惠王，止称宣王。赵悼襄王，止称襄王。汉诸葛忠武侯，止称武侯。

　　○称人或字或爵颜、曾思、孟三人皆氏，而思独字，以嫌于夫子也。樊、郦、绎灌三人皆姓，而勃独爵，以功臣周姓者多也。

　　《史记》垓下之战，孔将军居左，费将军居右。孔将军，蓼侯孔聚也；费将军，费侯陈贺也。费独以爵者，以功臣陈姓者多也。

　　○子孙称祖父字子孙得称祖父之字。子称父字，屈原之言“朕皇考日伯庸”是也。孙称祖字，子思之言“仲尼祖述尧舜”是也。《仪礼》筮宅之辞曰：“哀子某为其父某甫筮宅。”又曰：“哀子某来日某卜葬其父某甫。”字父也。虞祭之祝曰：“适尔皇祖某甫。”卒哭之祝曰：“哀子某来日某齐尔于尔皇祖某甫。”字祖也。祭之祝曰：“适尔皇祖某甫以齐尔孙某甫。”两字之也。

　　字为臣子所得而称，故周公追王其祖曰“王季”，王而兼字。

　　○已祧不讳《册府元龟》：“唐宪宗元和元年，礼仪使奏言：”谨按《礼记》曰：既卒哭，宰夫执木铎以命于宫曰：舍故而讳新。此谓已迁之庙，则不讳也。今顺宗神主升礼毕，高宗、中宗神主上迁，请依礼不讳。‘制可。“

　　文宗开成中，刻石经，凡高祖、太宗及肃、代、德、顺、宪、穆、敬七宗讳，并缺点画；高、中、睿、玄四宗，已祧则不缺；文宗见为天子，依古卒哭乃讳，故御名亦不缺。

　　韩退之《辩讳》本为二名嫌名立论，而其中治天下之“治”却犯正讳。盖元和之元，高宗已祧，故其潮州上表，曰“朝廷治平日久”，曰“政治少懈”，曰“巍巍治功”，曰“君臣相戒，以致至治”。举张行素曰“文学治行众所推”，《平淮西碑》曰：“大开明堂，坐以治之。”《韩弘神道碑铭》曰：“无有外事，朝廷之治，”惟《讳辩》篇中似不当用。《杨氏曰》韩公是说汉人不讳“治”字耳，岂谓唐讳乎？

　　汉时祧庙之制不传，窃意亦当如此，故孝惠讳“盈”，而《说苑。敬慎篇》引《易》：“天道亏盈而益谦”四句，“盈”字皆作“满”，在七世之内故也。班固《汉书。律历志》：“盈元”、“盈统”、“不盈”之类，一卷之中字凡四十馀见。何休注《公羊传》曰：“言于齐者，‘盈’讳文。”已祧故也。若李陵诗：“独有盈觞酒，与子结绸缨。”枚乘《柳赋》：“盈玉缥之清酒。”又诗：“盈盈一水间。”二人皆在武、昭之世，而不避讳，又可知其为後人之拟作而不出于西京矣。

　　後唐明宗天成四年，中书门下奏：“少帝册文内有‘基’字，是玄宗庙讳，寻常诏敕皆不回避，少帝是继世之孙，册文内不欲斥列圣之讳，今改为‘宗’字。”《宋史》：“绍兴三十二年正月，礼部太常寺言：”钦宗祷庙，翼祖当迁，以後翼祖皇帝讳依礼不讳。‘诏恭依。“

　　谢肇氵制曰：“宋真宗名恒，而朱子于书中‘恒’字独不讳，盖当十宗之世，真宗已祧。

　　崇帧三年，礼部奉旨，颁行天下，避太祖、成祖庙讳及孝、武、世、穆、神、光、嘉七宗庙讳，正依唐人之式。惟今上御名亦须回避，盖唐、宋亦皆如此。然止避下一字，而上一字天子与亲王所同，则不讳。

　　○皇太子名不讳《册府元龟》：“唐王绍为兵部尚书，绍名初，与宪宗同。宪宗时为广陵王，顺宗即位，将册为皇太子，绍上言请改名。议者或非之曰：”皇太子亦人臣也，东宫之臣当请改尔，奈何非其属而遽请改名，岂为以礼事上邪？‘左司员外郎李藩曰：“历代故事，皆自不识大体之臣而失之，因不可复；正无足怪也。’”《三国志》注言魏文帝为五宫中郎将，宾客如云，哪原独不往，太祖微使人间之，原答曰：“吾闻国危不事冢宰，君老不奉世子。”万历中年，往往有惜国本之名而以为题目者，得无有愧其言。

　　唐中宗自房州还，复立为皇太子，左庶子王方庆上言：“太子皇储，其名尊重，不敢指斥，晋尚书仆射山涛启事，称‘皇太子’而不言名。朝官犹尚如此，宫臣讳则不疑。今东宫殿及门名皆有触犯，临事论启，回避甚难。孝敬皇帝为太子时，改‘宏教门’为‘崇教门’；沛王为皇太子，改‘崇贤馆’为‘崇文馆’，皆避名讳以遵典礼。伏望依例改换。”制从之。史臣谓方庆欲尊太子，以示中兴之渐，然则方庆之言盖有为言之也。

　　有明之制，太子、亲王名俱今回避，盖失之不考古也，崇祯二年，兵部主客司主事贺良以避皇太子名，改名世寿。而光宗为太子，河南府及商州属县并未尝改。

　　《实录》言：“洪武十四年十月辛酉，给事中郑相同，请依古制，凡启事皇太子，惟东宫官属称臣，朝臣则否，以见尊无二上之义。诏下群臣议。翰林院编修吴沈言：”太子所以继圣体而承天位者也，尊敬之体宜同。‘从之。“历代不称臣之制自斯而变。

　　亲王之名尤不必讳，而亦讳之。正统十二年，山西乡试《诗经》题内“维周之帧”，“帧”字犯楚昭王讳，考试及同考官俱罚俸一月。

　　○二名不偏讳二名不偏讳。宋武公名司空，改“司空”为“司城”，是其证也。

　　杜氏《通典》：“大唐武德九年六月，太宗居春官，总万机，下令曰：”依礼，二名不偏讳。其官号人名及公私文籍，有‘世’及‘民’两字不连读者，并不须讳避。“《唐书。高宗纪》：”贞观二十三年七月丙午，改治书侍御史为御史中丞，诸州治中为司马，别驾为长史，治礼郎为奉礼郎，以避上名。上以贞观初不讳先帝二字，有司奏曰：“先帝二名，礼不偏讳，上既单名，臣子不合指斥。‘上乃从之。”

　　梭唐明宗名嗣源，天成元年六月，敕曰：“古者酌礼以制名，惧废于物；难知而易讳，贵便于时，况徵彼二名，抑有前例。太宗文皇帝自登宝位，不改旧称，时则臣有‘世南’，官有‘民部’，靡闻曲避，止禁连呼。朕猥以渺躬，托于人上，祗遵圣范，非敢自尊。应文书内所有二字，但不连称，不得回避。若臣下之名不欲与君亲同字者，任自改更，务从私便，庶体朕怀。”

　　○嫌名卫桓公名完，楚怀王名槐，古人不讳嫌名，故可以为谥。

　　韩文公《讳辩》言：“不讳‘浒’‘势’‘秉’‘机’。”乃玄宗御删定《礼记。月令》，曰“野鸡人大水为蜃”，曰“野鸡始ず”，则讳“雉”，以与“治”同音也。李林甫序曰：“漩枢玉衡，以齐七政，”则讳“玑”。德宗《九月九日赐曲江宴诗》：“时此万枢暇，适与佳节并。”则讳“机”，以与“基”同音也。《南史》刘秉不称名而书其字白彦节，则讳“秉”，以与“”同音也。又如武後父讳士，而孙处约改名茂道，韦仁约改名思谦。睿宗讳旦，而张仁改名仁愿。玄宗讳隆基，而刘知几改名子玄，箕州改名仪州。德宗讳适，而括州改名处州。顺宗讳诵，而“斗讼”律改为“斗竞”。宪宗讳纯，凡姓淳于者改姓于，唯监察御史韦淳不改。既而有诏，以陆淳为给事中、改名质，淳不得已，改名处厚。而玄宗以南诏酋龙，名近玄宗讳。遂不行册礼。则退之所言，亦末为定论也。唐自中叶之後，即士大夫亦讳嫌名，故旧史以韩愈为李贺作《讳辩》为纰缪。而《贾曾传》则曰：“拜中书舍人，曾以父名忠，固辞。议者以为中书是曹司名，又与曾父名音同字别，于礼无嫌，曾乃就职。”《懿宗纪》则曰：“咸通二年八月，中书舍人卫洙奏状称：”蒙恩除授滑州刺史，官号内一字与臣家讳音同，请改授闲官。‘敕曰：“嫌名不讳，著在礼文。成命己行，固难依允。’”是又以为不当讳也。

　　《册府元龟》：咸通十二年，分司侍御史李溪进状曰：“臣准西台牒及金部称，奉六月二十七日敕，内园院郝景全事奏状内‘讼’字音与庙讳同，奉敕罚臣一季俸者。臣官位至卑，得蒙罚俸，屈与不屈，不合有言。而事关理体，若便隐默，恐负圣时，愿陛下宽其罪戾，使得尽言。臣前奏状称‘准敕因事告事，旁讼他人’。是咸通十一年十月十三日敕语，臣状中具有‘准敕’字，非臣自撰辞句。臣谨按，《礼》不讳嫌名；又按《职制律》，诸犯庙讳嫌名不坐，注云：谓若‘禹’与‘雨’，疏云：谓声同而字异。注疏重复，至易分晓。伏惟皇帝陛下明过帝尧，孝逾大舜，岂自发制敕而不避讳哉。故是审量礼律，以为无妨耳。即引陛下敕文而言，不敢擅有移改，不谓内园便有此论奏也。臣非敢诉此罚俸也，恐自此有援引敕格者，亦须委曲回避，便成讹弊。臣间赵充国为将，不嫌伐一时事，以为汉家俊法。魏徵为相，不存形迹，以致贞观太平。臣虽未及将相，忝为陛下持宪之臣，岂可以论俸为嫌，而使国家敕命有误也。愿陛下留意察纳，别下明敕，使自後章奏一遵礼律处分，则天下幸甚。”敕免所罚。

</div>
    <div class="pagination">
<a href="日知录_page28.html">上一页</a><span>...</span><a href="日知录_page24.html">24</a><a href="日知录_page25.html">25</a><a href="日知录_page26.html">26</a><a href="日知录_page27.html">27</a><a href="日知录_page28.html">28</a><span class="current-page">29</span><a href="日知录_page30.html">30</a><a href="日知录_page31.html">31</a><a href="日知录_page32.html">32</a><a href="日知录_page33.html">33</a><a href="日知录_page34.html">34</a><span>...</span><a href="日知录_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
