<!DOCTYPE html>
<html>
<head>
    <meta charset="UTF-8">
    <title>童蒙训 - 第 1 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>童蒙训 - 第 1 页/共 3 页</h1>
    <div class="content">　　钦定四库全书　　　　子部一
　　童防训　　　　　　　　儒家类
　　提要
　　【臣】等谨案童防训三卷宋吕本中撰本中有春秋集解已着録是书其家塾训课之本也本中北宋故家及见元祐遗老师友传授具有渊源故其所记多正论格言大抵皆根本经训务切实用于立身从政之道深有所禆中间如申顔李潜田腴张琪侯无可诸人其事迹史多失传赖此犹可以考见大畧固不仅为幼学启迪之资矣考朱子答吕祖谦书有舍人文所着童训极论诗文必以蘓黄为法之语此本无之其他书所引论诗诸説亦皆不见于书内故何焯跋疑其但节録要语而成已非原本然删削旧文不过简其精华除其枝蔓不应近语録者全存近诗话者全汰以意推求当时殆以商防学问者为一帙品评文章者为一帙有内编外编之分传其书者轻词华而重行谊但刻其半亦未可定也其书初刻于长沙龙溪譌舛颇甚嘉定乙亥婺州守邱夀隽重校刋之有楼昉所为跋后绍定己丑睂山李守郡得本于提刑吕祖烈复锓木于玉山堂今所传本即明人依宋椠翻雕行欵字画一仍其旧最为善本今亦悉从之焉乾隆四十二年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】　陆　费　墀





　　钦定四库全书
　　童防训卷上　　　　　　宋　吕本中　撰
　　学问当以孝经论语中庸大学孟子为本熟味详究然后通求之诗书易春秋必有得也既自做得主张则诸子百家长处皆为吾用矣
　　孔子已前异端未作虽政有汚隆而教无他説故诗书所载但説治乱大防至孔子后邪説并起故圣人与弟子讲学皆深切显明论语大学中庸皆可考也其后孟子又能发明推广之
　　大程先生名颢字伯淳以进士得官正献公为中丞荐之朝用为御史论新法不合罢去泰陵即位以宗正丞召未受命卒于家其门人共諡为明道先生先生尝以董仲舒正其义不谋其利明其道不计其功为合于圣人仲舒之学度越诸子者以此故门人以先生学之所就以明道见其志焉
　　小程先生名颐字正叔举进士殿试不中不复再试元祐初正献公与司马温公同荐遂得召用侍讲禁中旋又罢去遂不复用绍圣中贬涪州元符还洛大观间卒于家学者谓之广平先生后居伊阳又谓之伊川先生二程先生自小刻励推明道要以圣学为己任学者靡然从之当时谓之二程
　　二程始从周茂叔先生为穷理之学后更自光大茂叔名敦颐有太极图说传于世其辞虽约然用志高逺可见也正献公在侍从时闻其名力荐之自常调除转运判官茂叔以啓谢正献公云在薄宦有四方之游于高贤无一日之雅
　　张戬天祺与弟载子厚关中人关中谓之二张笃行不苟为一时师表二程之表叔也子厚推明圣学亦多资于二程者吕大临与叔兄弟后来苏昞等皆从之学学者称子厚为横渠先生天祺之为御史用正献公荐也二程与横渠从学者既盛当时亦名其学为张程云荥阳公年二十一【一本作十九】时正献公使入太学在胡先生席下与伊川先生邻斋伊川长荥阳公才数岁公察其议论大异首以师礼事之其后杨应之国宝邢和叔恕左司公待制皆师尊之自后学者遂众实自荥阳公发之也
　　关中始有申顔者特立独行人皆敬之出行市肆人皆为之起从而化之者众其后二张更大发明学问渊源伊川先生尝至关中关中学者皆从之游致恭尽礼伊川叹洛中学者弗及也
　　伊川先生尝识杨学士应之于江南常称其伟度高识絶人逺甚杨学士是时犹未师伊川也
　　安定胡先生之主湖州学也天下之人谓之湖学学者最盛先生使学者各治一事如边事河事之类各居一斋日夕讲究其后从学者多为时用盖先生教人务有实效不为虚言也是时孙公莘老名觉顾公子敦名临最为高弟
　　正献公之在侍从也专以荐贤为务如孙莘老觉李公择常王正仲存顾子敦临程伯淳颢张天祺戬等皆为一时显人
　　正献公既荐常秩后差改节尝对伯淳有悔荐之意伯淳曰愿侍郎宁百受人欺不可使好贤之心少替公敬纳焉
　　荥阳公尝説杨十七学士应之乐善少比闻一善言必书而记之荥阳公尝书于壁云惟天子为能备物惟圣人为能备德应之遽取笔録记之
　　杨应之劲挺不屈自为布衣以至官于朝未尝有求于人亦未尝假人以言色也笃信好学至死不变荥阳公尝赠之以诗云独抱遗经唐处士差强人意汉将军应之元祐间用范丞相尧夫荐馆职不就试除太学博士出为成都转运判官有属官与之辨论应之嘉其直即荐之朝其自成都召为校书郎有逺房舅在蜀中官满贫不能归应之尽以成都所得数百千遗之其自立如此
　　邵尧夫先生受学于李挺之之才李之才受学于穆修伯长穆伯长受学于陈抟希夷其所传先天之学具见于易图与皇极经世故程伯淳作尧夫墓志云推其源流逺有端绪震东方也巽南方也离南方之卦之类此入用之位如天地定位干南而坤北山泽雷风水火相对即先天之位先生既没其学不传人能知其名而不知其用也尝欲传其学于伊川伊川不肯一日与伊川同坐闻雷声问伊川曰雷从何方起伊川云从起处起盖不领其意先生既没元祐间諡康节
　　邵康节以十二万四千五百年为一会自开辟至尧时正当十二万年之中数故先生名雍字尧夫名雍取黎民于变时雍也字尧夫取当尧时中数也四千五百年数未详其居洛阳亦取天地之中
　　邵康节居衞州之共城后居洛阳有商州太守赵郎中者康节与之有旧尝往从之时章惇子厚作令商州赵厚遇之一日赵请康节与章同会章豪俊自许议论纵横不知敬康节也语次因及洛中牡丹之盛赵守因谓章曰先生洛人也知花为甚详康节因言洛人以见根橃而知花之高下者知花之上也见枝叶而知高下者知花之次也见蓓蕾而知高下者知花之下也如长官所説乃知花之下也章黙然慙服赵因谓章先生学问渊源世之师表公不惜从之学则日有进益矣章因从先生游欲传数学先生谓章须十年不仕宦乃可学盖不之许也
　　防州人李潜君行先生笃行自守不交当世年五十余监泗州僧伽塔人弗知也右丞范公彞叟为发运使始深知之力荐于朝除太学博士校书郎绍圣中力求去知蕲州遂请老君行之学专以经书论语孟子为正舍此皆不取如七世之庙可以观德则专守七庙其他言庙数不同者皆无取也昊天有成命郊祀天地也则是合祭天地无疑也其言南北郊其言圆丘郊禘异礼皆不取也其学简而易明以行已为本不为空言东莱公与叔父舜从皆与之游
　　君行先生尝言学者当以经书论语孟子如秤相似以秤量众説其轻重等者正也其不等者不正也
　　田腴诚伯笃实士东莱公与叔父舜从之交游也尝从横渠学后从君行游诚伯毎三年治一经学问通贯当时无及之者深不取佛学建中靖国间用曾子开内翰荐除太学正崇宁初罢去
　　诚伯叔父明之亦老儒也然专读经书不读子史以为非圣人之言不足治也诚伯以为不然曰博学而详説之将以反説约也如不遍览非博学详説之谓
　　徐积仲车先生山阳人小许牓登科初从安定胡先生学潜心力行不复仕进其学以至诚为本积思六经而喜为文词老而不衰先生自言初见安定先生退头容少偏安定忽厉声云头容直某因自思不独头容直心亦要直也自此不敢有邪心后因具公裳以见贵官又自思云见贵官尚必用公裳岂有朝夕见毋而不具公裳者乎遂晨夕具公裳揖母先生事母至孝山阳人化之
　　先生尝为文训励学者云仲车先生一日升堂训诸生曰诸君欲为君子而使劳己之力费己之财如此而不为君子犹可也不劳己之力不费己之财诸君何不为君子乡人贱之父母恶之如此而不为君子犹可也父母欲之乡人荣之诸君何不为君子又曰言其所善行其所善思其所善如此而不为君子未之有也言其不善行其不善思其不善如此而不为小人未之有也元符三年荥阳公自和州谪居起知单州道过山阳因出过市桥桥壊堕水而不伤焉仲车先生年几七十矣作我敬诗赠公云我敬吕公以其德齿敬之爱之何时己巳美哉吕公文在其中见乎外者古人之风惟贤有德神相其祉何以祝公勿药有喜诗后批云前日之事桥梁腐败人乘蹉跌而公晏然无伤固有神明隂相其德愿为本朝自重生民自重
　　熈宁初荥阳公监陈留税务时汪辅之居陈留恃才傲物独敬重公横渠先生闻之语人云于蛮貊之邦行矣于吕原明见之
　　正献公尝称荥阳公于张文潜云此子不欺闇室荥阳公之监陈留税也章枢密质夫楶知县事雅敬爱公一日因语次暴陵折公公不为动质夫笑曰公诚厚德可服某适来相试耳
　　元祐中荣阳公在经筵除司谏姚舍人辉中勔当制词云道学至于无心立行至于无愧心若止水退然渊静当时谓之实録建中靖国元年丰相之稷迁礼部尚书荐荥阳公自代词云心与道潜【一作志以道宁】湛然渊静所居则躁【一作里】人化闻风则薄夫敦
　　荥阳公入大学时二十一岁矣胡先生实主学与黄右丞安中履邢尚书和叔恕同斋舍时安中二十六岁为斋长和叔十九岁安中方精专读书早晨经书毎授五百遍饭后史书可诵者百遍夜读子书每授三百遍毎读书危坐不动句句分明和叔时虽少当世时务无不通晓当世人材无不徧知
　　荥阳公教学者读书须要字字分明仍毎句最下一字尤要令声重则记牢
　　正献公简重清静出于天性冬月不附火夏月不用扇声色华耀视之漠然也范公内翰淳夫祖禹实公之壻性酷似公后荥阳公长壻赵仲长演严重有法亦实似公焉
　　正献公教子既有法而申国鲁夫人简肃公讳宗道之女闺门之内举动皆有法则荥阳公年十岁夫人命对正献公则不得坐命之坐则坐不问不得对诸子出入不得入酒肆茶肆毎诸妇侍立诸女少者则从妇傍正献公年三十余通判颍州欧阳文忠公知州事焦伯强千之方从欧阳公学正献公请伯强处书室命荥阳公从学焉其后正献公罢归京师请伯强同行欧阳公有送行诗所谓有能掇之行可谓仁者勇者也伯强性耿介不苟危坐终日不妄笑语毎诸生有不至则召之坐面切责之不少假借荥阳公幼时正献公与夫人严毅如此就师傅而得伯强其后有成非偶然也荥阳公尝言中人以下内无贤父兄外无严师友而能有成者未之有也
　　正献公年三十余通判颍州已有重名范文正公以资政殿学士知青州过颍来复谒公呼公谓之曰太博近朱者赤近墨者黑欧阳永叔在此太博宜频近笔研申国夫人在防事后闻其语尝举以教荥阳公焉前辈规劝恳切出于至诚类如此也
　　荥阳公尝言世人喜言无好人三字者可谓自贼者也包孝肃公尹京时民有自言有以白金百两寄我者死矣予其子其子不肯受愿召其子予之尹召其子其子辞曰亡父未尝以白金委人也两人相让久之公因言观此事而言无好人者亦可以少愧矣人皆可以为尧舜盖观于此而知之
　　荥阳公张夫人待制讳昷之之女也自少毎事有法亦鲁简肃公外孙也张公性严毅不屈全类简肃简肃深爱之家事一委张公夫人张公幼女最钟爱然居常至微细事教之必有法度如饮食之类饭羮许更益鱼肉不更进也时张公已为待制河北都转运使矣及夫人嫁吕氏夫人之母申国夫人姊也一日来视女见舍后有锅釡之类大不乐谓申国夫人曰岂可使小儿辈私作饮食壊家法耶其严如此
　　叔父舜从既与东莱公从当世贤士大夫游尝训子弟曰某幸得从贤士大夫游过相推重然某自省所为才免禽兽之行而己未能便合人之理也何得士大夫过相与耶因思前辈自警修省如此
　　正献公交游本中不能尽知之其显者范蜀公司马温公王荆公刘原甫也荥阳公交游则二程二张孙莘老李公择王正仲顾子敦杨应之范醇夫黄安中邢和叔王圣美也东莱公交游则李君行田明之田诚伯呉坦求陈端诚田承君陈莹中张才叔龚彦和及彦和之弟大壮也
　　张横渠诗云若要居仁宅先须入礼门温公作横渠哀词曰教人学虽博要以礼为先伊川先生云子厚以礼教学者最善先有所据守然则横渠之教以礼为本也后程门高弟张绎思叔作伊川祭文云在昔诸儒各行其志或得于数或观于礼学者趋之世济其美独吾先生淡乎无味得道之真死其乃已或得于数盖指康节或观于礼谓横渠也
　　明道作邵康节墓志云昔七十子学于仲尼其传可见者惟曾子所以告子思子思所以授孟子者尔其余门人各以己之所冝者为学虽同尊圣人所因而入者门户则众矣况后此千余岁师道不立学者莫知所从来独先生之学为有传也先生得之于李挺之挺之得之于穆伯长推其源流逺有端绪今穆李之言及其行事槩可见矣而先生醇一不杂汪洋浩大乃其所自得者多矣然而名其学者岂所谓门户虽众各有所因而入者欤语成德者昔难其居若先生之道就所至而论之可谓安且成矣观此志文明道所以处康节者无余蕴矣
　　李公择尚书尝与荥阳公诸贤讲论行已须先诚实只如书帖言语之类不情缪敬尽须削去如未尝瞻仰而言瞻仰未尝怀渴而言怀渴须尽去之以立其诚伊川尝言今僧家读一卷经便要一卷经中道理受用儒者读书却只闲读了都无用处
　　顾公子敦内翰尝语东莱公云学者须习不动心事绪之来每毎自试久久之间果能不动则必自知曰我不动矣由此观之前辈所以自立非徒然也
　　陈莹中右司尝言学者须常自试以观己之力量进否易曰或跃在渊自试也此圣学也
　　绍圣中顾公子敦被谪过京师东莱公与叔父往见之子敦再三讲论行已如何云守至正以俟天命观时变以养学术
　　刘公待制器之尝为本中言少时就洛中师事司马公从之者二年临别问公所以为学之道公曰本于至诚器之因效顔子之问孔子曰请问其目公曰从不妄语始器之自此专守此言不敢失坠后任磁州司法呉守礼为河北转运使严明守法官吏畏之呉与器之尊人有旧相待颇异众器之不以为喜一日有人告磁州司户赃污于转运使者呉亲至磁州欲按其事召器之至驿舍堂中器之心不喜曰常时相待少异我已自不喜况今召我至堂中人得无疑我乎呉因问司户赃污如何器之对曰不知呉因不悦曰与公有契所以相问何不以诚告明日呉阅视仓库召司户者谓曰人诉尔有赃本欲来案尔今刘司法言尔无之姑去且谨视仓库俟北京回仓库不如法必案无疑也于是众方知器之长者然器之心常不自快曰司户实有赃而我不以诚告吾其违司马公教乎后因读杨子云君子避碍通诸理然后意方释然言不必信如此而后可
　　器之尝为予言当官处事须权轻重务合道理毋使偏重可也夫是之谓中因言元祐间尝谒见冯当世宣徽当世言熙宁初与陈旸叔吕宝臣同任枢密旸叔聪明少比遇事之来迎刃而解而吕宝臣尤善称停事每事之来必称停轻重令必得所而后已也事经宝臣处画者人情事理无不允当器之因极言称停二字最吾辈当今所冝致力二字不可不详思熟讲也宝臣盖惠穆公也
　　杨应之学士言后生学问聪明强记不足畏惟思索寻究者为可畏耳
　　伊川先生言人有三不幸少年登高科一不幸席父兄之势为美官二不幸有高才能文章三不幸也
　　近世故家惟晁氏因以道申戒子弟【一非能以道训戒子弟】皆有法度羣居相处呼外姓尊长必曰某姓第几叔若兄诸姑尊姑之夫必曰某姓姑夫某姓尊姑夫未尝敢呼字也其言父党交游必曰某姓几丈亦未尝敢呼字也当时故家旧族皆不能若是
　　顷见陈莹中与关止叔沼与荥阳公书问其言前辈与公之交游必平阙书云某公某官如称器之则曰待制刘公之类其与已同等则必斥姓名示不敢尊也如曰游酢谢良佐云此皆可以为后生法
　　张才叔庭坚专务以直道进退不求苟得君子创业垂统为可继也若夫成功则天也才叔之学盖主于此张思叔因读孟子志士不忘在沟壑勇士不忘丧其元慨然有得盖能守此则无不可为之事
　　后生学问且须理会曲礼少仪仪礼等学洒扫应对进退之事及先理会尔雅训诂等文字然后可以语上下学而上达自此脱然有得自然度越诸子也不如此则是躐等犯分陵节终不能成孰先传焉孰后倦焉不可不察也
　　吕与叔尝作诗曰文如元凯徒称癖赋若相如止类俳惟有孔门无一事只传顔氏得心斋
　　横渠读诗诗云置心平易始知诗杨丈中立云知此诗则可以读三百篇矣
　　韩公持国维闲居颍昌伊川先生常自洛中往访之时范右丞彝叟纯礼亦居颍昌持国尝戏作诗示二公云闭门读易程夫子清坐焚香范使君顾我未能忘世味绿尊红芰对西曛
　　龚殿院彦和夬清介自立少有重名元祐间佥判瀛州与弟大壮同行大壮尤特立不羣曾子宣帅瀛欲见不可得一日径过彦和邀其弟出不可辞也遂出相见即为置酒从容终日乃去因题诗壁间其两句云自慙太守非何武得向河间见两龚近日贵人如曾子宣之能下士亦难及也绍圣中彦和为监察御史未能去大壮力劝其兄早求罢彦和遂去大壮不幸早卒虽彦和之弟实畏友也
　　李君行先生自防州入京至泗州其子弟请先往君行问其故曰科场近欲先至京师贯开封户籍取应君行不许曰汝防州人而贯开封户籍欲求事君而先欺君可乎宁缓数年不可行也
　　正献公幼时未尝博戏人或问其故公曰取之伤廉与之伤义
　　荥阳公尝言孙莘老李公择之为友友也
　　荥阳公尝言吕吉甫尝称李公择有乐正子之好善荥阳公尝言所在有乡先生处则一方人自别盖渐染使之然也人岂可以不择乡就士哉
　　侯叔献者少有声名熈宁初屡来求见正献公荥阳公因为公言叔献可比赵清献正献深不以为然云赵清献自守一世方成就如此【一作方做到此地位】后生有多少事岂可便比前辈既而叔献果建水事求进
　　姜潜至之仁宗朝老儒先生也不喜人作诗云招悔吝损心气
　　明道先生尝至禅寺方饭见趋进揖逊之盛叹曰三代威仪尽在是矣
　　正献公为枢密副使年六十余矣尝问太仆寺丞呉公传正安诗已之所冝修传正曰毋敝精神于蹇浅荥阳公以为传正之对不中正献之病正献清净不作为患于太简也本中后思得正献问传正时年六十余矣位为执政当时人士皆师尊之传正公所奬进年才三十余而公见之犹相与讲究望其切磋后来所无也荥阳公独论其问答当否而不言下问为正献公之难盖前辈风俗纯一习与性成不以是为难能也
　　正献公毎时节必问诸生有何进益
　　荥阳公尝言少时与叔祖同见欧阳文忠公至客次与叔祖商议见欧阳公叙契分求纳拜之语及见欧阳公既叙契分即端立受拜如当子侄之礼公退而谓叔祖曰观欧阳公礼数乃知吾辈不如前辈逺矣

　　童防训卷上
　　钦定四库全书
　　童训卷中　　　　　　宋　吕本中　撰
　　本中尝问荥阳公曰兄弟之生相去或数日或月十日其为尊卑也微矣而圣人直如是分别长幼何也公曰不特圣人直重先后之序如天之四时分毫顷刻皆有次序此是物理自然不可易也
　　荥阳公为人处事皆有久长之计求方便之道只如病中风人口不能言手不能书而养疾者乃问所欲病者既不能答适足增苦故公尝教人毎事作一牌子如饮食衣裳寒热之类及常所服药常所作事【常所服药如理中圆之类常所作事如梳头洗手之类及作某亲等书】病者取牌子以示人则可减大半之苦凡公为人处事毎如是也
　　王尚书敏仲古毎事必为人求方便之道如河朔旧日北使经由州郡毎北使将至民间假贷供张之具至烦扰敏仲奉使即言之朝乞令河朔人使经由处皆支官钱置什物储之别库专待人使自此河朔无复假贷之扰矣王公临事毎如此也
　　荥阳公与诸父自少官守处未尝干人举荐以为后生之戒仲父舜从守官会稽人或讥其不求知者仲父对词甚好云勤于职事其他不敢不慎乃所以求知也本中往年毎侍前辈先生长者论当世邪正善恶是是非非无不精尽至于前辈行事得失文字工拙及汉唐先儒解释经义或有未至后生敢略议及之者必作色痛裁折之曰先儒得失前辈是非岂后生所知杨十七学士应之兄弟晁丈以道规矩最严故凡后生尝亲近此诸老者皆有敦厚之风无浮薄之过
　　前辈士大夫专以风节为己任其于褒贬取予甚严故其所立实有过人者近年以来风节不立士大夫节操一日不如一日夏侯旄节夫京师人年长本中以倍本中犹及与之交崇宁初召任诸州牧授学制既朌即日寻医去后任西京幕官罢任当改官以举将一人安惇也不肯用卒不改官浮沈京师至死不屈唐丈名恕字处厚崇宁初任荆南知县新法既行即致仕不出者几三十年范丈正平子夷忠宣公之子忠宣公当国子夷是时官当入逺不肯用父恩例卒授逺地后为祥符尉当绍圣初与中贵人争打量地界与辨曲直不屈得罪去刘丈跂斯立蹈【阙】　皆丞相莘老子登高科以文学知名仕州县自处约甚人不知其为宰相子也汪革信民政和间诸公熟闻其名除国子博士欲渐用之竟辞不受谢逸无逸临川人州郡欲以八行荐坚却之凡此诸公皆卓然自立一时不愧古人尔来流俗不复以此为贵矣
　　韩魏公留守北京有幕官毎夜必出游宴同官皆欲谮之虑公不听一日相约至日晚见公议急事乞召幕官久之不至众方欲白公所以公佯惊曰某忘记早来某官尝白某早出见一亲识矣其寛大容人之过如此又尝久使一使臣求去参选公不遣如是数年使臣怨公不遣则白公某参选方是作官久留公门止是奴仆耳公笑屏人谓曰汝亦尝记某年月日私窃官银数十两置怀袖中否独吾知之他人不知也吾所以不遣汝者正恐汝当官不自慎必败官尔使臣愧谢公之寛大度服人如此
　　崇宁初本中始问杨中立先生于关止叔止叔称杨先生学有自得有力量尝言常人所以畏死者以世人皆畏死习以成风遂畏死耳如习俗皆不畏死则亦不畏死也凡如此皆讲学未明知之未至而然
　　东莱公尝言凡众人日夕所説之话如赵丈仲长诸公都无此话也众人所作之事如杨公应之李公君行诸公都不做众人做底事也
　　李公公择毎令子妇诸女侍侧为説孟子大义
　　唐充之广仁毎称前辈説后生不能忍诟不足以为人闻人密论不能容受而轻泄之者不足以为人
　　陈公莹中闽人也而专主北人以北人而后可以有为南人轻险易变必不可以有为
　　待制叔祖都不説梦云既妄也何用説为
　　明道先生尝语杨丈中立云某作县处凡坐起等处并贴视民如伤四字要常观省又言某常愧此四字明道先生言人心不同各如其面所不同者皆私心也至于公则不然
　　陈公莹中言人之为恶虽至于谋反大逆若有一念悔心使临刑之际説我悔也便须赦他便须用他
　　荥阳公尝言后生初学且须理会气象气象好时百事是当气象者辞令容止轻重疾徐足以见之矣不唯君子小人于此焉分亦贵贱寿夭之所由定也
　　荥阳公尝言朝廷奬用言者固是美意然听言之际亦不可不审若事事听从不加考覈则是信谗用谮非纳善言也如欧阳叔弼最为静黙自正献当国常患不来而刘器之乃攻叔弼以为奔竞权门器之号当世贤者犹差误如此况他人乎以此知听言之道不可不审也崇宁初荥阳公谪居符离赵公仲长讳演公之长壻也时时自汝隂来省公公之外弟杨公讳瓌宝亦以上书谪监符离酒税杨公事公如亲兄赵公事公如严父两人日夕在公侧公疾病赵公执药牀下屏气问疾未尝不移时也公命之去然后去杨公慷慨独立于当世未尝少屈赵公谨厚笃实动法古人两人皆一时之英也饶德操节黎介然确汪信民革时皆在符离毎公疾病少间则必来见公而退从杨公赵公及公之子孙游焉亦一时之盛也赵公毎与公子弟及外宾客语但称荥阳公曰公其尊之如此杨公与他人语称荥阳公但曰内兄或曰侍讲未尝敢字称也盖荥阳公中表惟杨氏兄弟尽事亲事长之道可为后生法
　　荥阳公为郡处令公帑多蓄鳆鱼诸干物及笋干蕈干以待宾客以减鸡鸭等生命也
　　徐仲车先生畜犬孳生至数十不肯与人人或问之云不忍使其毋子相离
　　孙丈元忠学士朴正献公所荐馆职也尝为本中言某尝对侍讲讥笑程正叔一日侍讲责某云正叔有多少好事公都不説只拣他疑似处非笑他何也某因释然心服后不敢复深议正叔今世之士如孙丈之服义亦少有也侍讲谓荥阳公也
　　荥阳公尝言少年为学唯捡书最有益才捡便记得精便理会得子细
　　又尝言读书编类语言相似者事做一处便见优劣是非
</div>
    <div class="pagination">
<span class="current-page">1</span><a href="童蒙训_page2.html">2</a><a href="童蒙训_page3.html">3</a><a href="童蒙训_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
