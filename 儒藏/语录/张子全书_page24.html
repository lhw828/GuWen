<!DOCTYPE html>
<html>
<head>
    <meta charset="UTF-8">
    <title>张子全书 - 第 24 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张子全书 - 第 24 页/共 27 页</h1>
    <div class="content">



　　张子全书卷十一
<子部,儒家类,张子全书>
　　钦定四库全书
　　张子全书卷十二
　　语録
　　上智下愚不移充其德性则为上智安于见闻则为下愚不移者安于所执而不移也
　　子贡谓夫子之言性与天道不可得而闻既云夫子之言则是居常语之矣圣门学者以仁为己任不以茍知为得必以了悟为闻因有是说明贤思之
　　舜好问仲尼每事问德同矣学亦同否
　　仲尼自志学至老德进何晚窃意仲尼自志学固已明道其立固已成性就上益进盖由天之不已为天已定而所以为天不穷如有成性则止则舜何必孜孜仲尼何必不知老之将至且叹其衰不复梦见周公由此观之学之进德可知矣
　　圣之时当其可之谓时取时中也可以行可以止此出处之时也至于言语动作皆有时也
　　舜三十而征庸是有闻于一朝也成圣之速自古无如舜也舜为仁之大端也
　　学者至于与孟子之心同然后能尽其义而不疑贤人为天下知圣人当受命虽不受知不受命然为圣为贤乃吾性分当勉耳
　　贤者在尧舜之世亦有不得遇者亦有甚不幸者是亦有命也即智之于贤者不获知也
　　穷理亦当有渐见物多穷理多如此可尽物之性天地之道可以一言而尽也凡言道皆能尽天地但不得其理至如可欲皆可以至圣神但不尝得圣神滋味天地之道以术知者郤是妄
　　大凡礼不可大段骇俗不知者以为怪且难之甚者至于怒之疾之故礼亦当有渐于不可知者少行之已为多矣但不出戸庭亲行之可也毋强其人为之已德性充实人自化矣正己而物正也
　　人之出处则出而足以利天下亦可出为免死之仕亦可出
　　今人过忧盗贼祸难妄动避之多自致伤者又祸未必然而自祸者此恶溺而投河之类也
　　订顽之作只为学者而言是所以订顽天地更分甚父母用欲学者心于天道若语道则不须如是言
　　人言不信怪须是于实事上不信又晓其理方是了当茍不然方才刧之以不测又毕竟信也
　　质疑非遁辞之比也遁辞者无情只是他自信元无所执守见人说有己即说无反入于太高见人说无己则说有反入于至下或太高或太下只在外面走元不曾入中道此释老之类故遁辞者本无情自信如此而已若质疑者则有情实遂其罪也
　　知之为用甚大若知则以下来都了只为知包着心性识知者一知心性之关豁然也今学者正惟知心性识不知如何安可言知知及仁守只是心到处便谓之知守者守其所知知有所极而人知则有限故所谓知及只言心到处
　　某比来所得义理尽弥久而不能变必是屡中于其间只是昔日所难今日所易昔日见得心烦今日见得心约到近上更约必是精处尤更约也
　　孔子三人行必得我师焉此圣人取善颜子亦在此术中然犹着心以取益比圣人差别圣人则所见是益作者七人伏羲也神农也黄帝也尧也舜也禹也汤也所谓作者上世未有作而作之者也伏羲始服牛乘马者也神农始教民稼穑者也黄帝始正名百物者也尧始推位舜始封禅者也尧以德禹以功故别数之汤始革命者也若谓武王为作则武王已是述汤事也若以伊尹为作则当数周公恐不肯以人臣谓之作若孔子自数为作则自古以来实未有如孔子者然孔子已自言述而不作也
　　学者当须立人之性仁者人也当辨其人之所谓人学者学所以为人
　　为学大益在自求变化气质不尔皆为人之弊卒无所发明不得见圣人之奥
　　义理有碍则濯去旧见以来新意
　　多求新意以开昏防吾学不振非强有力者不能自奋足下信笃持谨何患不至正惟求【一作来】自粹美得之最近
　　万物皆有理若不知穷理如梦过一生释氏便不穷理皆以为见病所致庄生尽能明理及至穷极亦以为梦故称孔子与颜渊语曰吾与尔皆梦也盖不如易之穷理也
　　有志于学者都更不论气之美恶只看志如何匹夫不可夺志也惟患学者不能坚勇
　　学须以三年为期孔子曰期月可也三年有成大凡事如此亦是一时节期月是一岁之事举偏也至三年事大纲惯熟学者又须以自朝及昼至夜为三节积累功夫更有勤学则于时又以为限
　　人与动植之类已是大分不齐于其类中又极有不齐某尝谓天下之物无两个有相似者虽一件物亦有隂阳左右譬之人一身中两手为相似然而有左右一手之中五指而复有长短直至于毛髪之类亦无有一相似至如同父母之兄弟不惟其心之不相似以至声音形状亦莫有同者以此见直无一同者
　　人一已百人十已千如此不至者犹难罪性语气可也同行报异犹难语命语遇可也气与遇性与命切近矣犹未易言也
　　凡观书不可以相类泥其义不尔则字字相梗当观其文势上下之意如充实之谓美与诗之言美轻重不同【近思作程语】
　　乡原狥欲而畏人其心乃穿窬之心也茍狥欲而不畏人方明盗耳遁辞乃乡原之辞也无执守故其辞妄当自立说以明性不可以遗言附防解之若孟子言不成章不达及所性四体不言而喻此非孔子曾言而孟子言之此是心解也
　　世学不明千五百年大丞相言之于书吾辈治之于己圣人之言庶可期乎顾所学谋之太廹则心劳而不虚质之太烦则泥文而滋弊此仆所以未置怀于学者也诐淫邪遁之辞古语孰近诐辞茍难近于竝耕为我淫辞放侈近于兼爱齐物邪辞离正近于隘与不恭遁辞无守近于揣摩说难四者可以尽天下之狂言
　　孟子之言性情皆一也亦观其文势如何情未必为恶哀乐喜怒发而中节谓之和不中节则为恶
　　释氏之说所以陷者以其待天下万物之性为一犹告子生之谓性今之言性者汗漫无所执守所以临事不精学者先须立本
　　隂阳者天之气也【亦可谓道】刚柔缓速人之气也【亦可谓性】生成覆帱天之道也【亦可谓理】仁义礼智人之道也【亦可谓性】损益盈虚天之理也【亦可谓道】寿夭贫贱人之理也【亦可谓命】天授于人则为命【亦可谓性】人受于天则为性【亦可谓命】形得之备【不必尽然】气得之偏【不必尽然】道得之同理得之异【亦可互见】此非学造至约不能区别故互相发明贵不碌碌也
　　大率玩心未发可求之平易勿迂也若始求太深恐自兹愈远
　　子夏未尽反身处可更求之【题不动心章】告子所止到已言所不及处孟子所止到已所难名处然则告子所见所言与孟子所守所见可知矣【同上】不知命则大无信故命立而后心诚【题尽心章】诚则实也太虚者天之实也万物取足于太虚人亦出于太虚太虚者心之实也
　　虚者仁之原忠恕者与仁俱生礼义者仁之用
　　敦厚虚静仁之本敬和接物仁之用
　　太虚者自然之道行之要在思故曰思诚
　　虚心然后能尽心
　　虚则生仁仁在理以成之
　　虚心则无外以为累
　　人生固有天道人事当行不行则无诚不诚则无物故须行实事惟圣人践形为实之至得人之形可离非道也
　　与天同原谓之虚须得事实故谓之实此叩其两端而竭焉更无去处
　　天地之道无非以至虚为实人须于虚中求出实圣人虚之至故择善自精心之不能虚者有物榛碍金铁有时而腐山岳有时而摧凡有形之物即易壊惟太虚无动揺故为至实诗云德輶如毛毛犹有伦上天之载无声无臭至矣
　　静者善之本虚者静之本犹对动虚则至一
　　气之苍苍目之所止也日月星辰象之着也当以心求天之虚大人不失其赤子之心赤子之心今可知也以其虚也
　　天地以虚为德至善者虚也虚者天地之祖天地从虚中来
　　中宫土寄王之说于理非也大率五行之气分王四时土固多于四者然其运行之气则均施错见金木水火皆分主四时独不见土之所主是以有寄王之说然于中来在季夏之末者且以易言之八卦之作坤在西南西南致养之地在离兑之间离兑即金火也是以在季夏之末
　　五纬五行之精气也所以知者以天之星辰独此五星动以色言之又有验以心取之亦有此理
　　礼文叅校是非去取不待已自了当盖礼者理也须是学穷理礼则所以行其义知理则能制礼然则礼出于理之后今在上者未能穷则在后者乌能尽今礼文残缺须是先求得礼之意然后观礼合此理者即是圣人之制不合者即是诸儒添入可以去取今学者所以宜先观礼者类聚一处他日得理以意叅校
　　知之于贤者知人之谓知贤者当能知人有于此而不受知于贤者知不施于贤者也晏婴之贤亦不知仲尼于仲尼犹吹毛直欲陷害孔子如归女乐之事
　　时中之义甚大亨以亨行时中也防何以有亨以九二之亨行防者之时中此所以得亨也防无遽亨之理以九二循循行时中之亨也防卦之义主者全在九二彖之所论皆二之义教者但只看者时之所及则导之是以亨行时中也此时也正所谓如时雨化之若既引之中道而不使之通教者之过也当时而引之使不失其正此教者之功也防以养正圣功也是养其防以正圣人之功也
　　孟子言水之有本无本者以况学者有所止也大学之道在止于至善此是有本也思天下之善无不自此始然后定止于此发源立本乐正子有本者也日月而至焉是亦有本者也声闻过情是无本而有声闻者也向后伪迹俱辨则都无也
　　某比年所思虑事渐不可易动岁年间只得变得些文字亦未可谓辞有巧拙其实是有过若是达者其言自然别寛而约没病痛者不是到了是不知知一物则说得仔细必实圣人之道以言者尚其辞辞不容易只为到其间知得详然后言得不错譬之到长安极有知长安仔细者然某近来思虑义理大率亿度屡中可用既是亿度屡中可用则以大受某唱此絶学亦辄欲成一次第但患学者寡少故贪于学者今之学者大率为应举坏之入仕则事官业无暇及此由此观之则吕范过人远矣吕与叔资美但向学差缓惜乎求思也褊求思虽似褊隘然褊不害于明褊是气也明者所学也明何以谓之学明者言所见也大凡寛褊者是所禀之气也气者自万物散殊时各有所得之气习者自胎胞中以至于婴孩时皆是习也及其长而有所立自所学者方谓之学性则分明在外故曰气其一物尔气者在性习之间性犹有气之恶者为病气又有习以害之此所以要鞭辟至于齐强学以胜其气习其间则更有缓急精麄则是人之性虽同气则有异天下无两物一般是以不同孔子曰性相近也习相远也性则寛褊昏明名不得是性莫不同也至于习之异斯远矣虽则气之禀褊者未至于成性时则暂或有暴发然而所学则却是正当其如此【其一作不】则渐寛容茍志于学则可以胜其气与习此所以褊不害于明也须知自诚明与明诚者有异自诚明者先尽性以至于穷理也谓先自其性理防来以至行理自明诚者先穷理以至于尽性也谓先从学问理以推达于天性也某自是以仲尼为学而知者某今亦窃希于明诚所以勉勉安于不退孔子称颜渊曰惜乎吾见其进也未见其止也茍惟未止则可以窃冀一诚就自明诚者须是要穷理穷即是学也所观所求皆学也长而学固所谓之学其幼时岂可不谓之学直自在胞胎保母之教已虽不知谓之学然人作之而已变以化于其教则岂不谓之学学与教皆学也惟其受教即是学也只是长而学庸有不待教习便谓之学只习有善恶【只一作作】某所以使学者先学礼者只为学礼则便除去了世俗一副当习熟绕譬之延蔓之物解绕即上去上去即是理明矣又何求茍能除去了一副当世习便自然脱洒也又学礼则可以守得定所谓长而学谓之学者谓有所立自能知向学如孔子十五而志于学是学也如谓有所成立则十五以前庸有不志于学时【一本云如孔子五十而学是学也如谓有所成立则五十以前庸有不志于学】若夫今学者所欲富贵声誉博闻继承是志也某只为少小时不学至今日勉强有太甚则反害欲速不达亦须待岁月至始得
　　汤征未至而怨者非史氏之溢辞是实怨今郡县素困弊政亦望一良吏莫非至诚平居亦不至甚有事当其时则愿望其上之来是其心若解倒悬也天下之望汤是实如父母愿耕愿出莫非实如此至朋来而乐方讲道义进是实可乐也
　　武成取二三防言有取则是有不取也孟子眞知武王故不信漂杵之说知德斯知言故言使不动
　　从心莫如梦梦见周公志也不梦欲不逾矩也
　　颜子知当至而至焉故见其进也不极善则不处焉故未见其止也知必至者如志于道致广大极高明此则尽远大所处则直是精约颜子方止求而未得故未见其止也极善者须以中道方谓极善故大中谓之皇极盖过则便非善不及亦非善此极善是颜子所求也所以瞻之在前忽焉在后夫子高远处又要求精约处又要至颜子之分必是入神处又未能精义处又未至然颜子雅意则直要做圣人学者须是学颜子发意便要至圣人犹不得况便自谓不能雅意则然非宜见于议论
　　性美而不好学者无之好学而性不美者有之盖向善急便是性美也性不美则学得亦转了故孔子要好仁而恶不仁者只好仁则忽小者只恶不仁则免过而己故好恶两端竝进好仁则难遽见功恶不仁则有近效日见功若颜子是好仁而恶不仁者也云未见者或此道在颜子后言见善如不及此好仁者也见不善如探汤此恶不仁者也无欲而好仁无畏而恶不仁同此义尽得天下之物方要穷理穷得理又须要实到孟子曰万物皆备于我矣反身而诚乐莫大焉实到其间方可言知未知者方且言识之而己既知之又行之惟难万物皆备于我矣又却要强恕而行求仁为近礼自外作故又与孟子义内之说如相违孟子方辨道故言自得深造作记者必不知内且据掠浅知
　　知之于贤者彼此均贤也我不知彼是我所患彼不知我是命也均圣人也舜禹受命受禄舜禹亦无患焉颜子乐正子皆到可欲之地但一人向学紧一人向学慢
　　言尽物者据其大总也今言尽物者未说到穷理但恐以闻见为心则不足以尽心人本无心因物为心若只以闻见为心但恐小郤心今盈天地之间者皆物也如只据已之闻见所接几何安能尽天下之物所以欲其尽心也穷理则细微甚有分别至如作乐其始亦但知其大总更去其间比较方尽其细理若便谓推类以穷理为尽物则是亦但据闻见上推类却去闻见安能尽物今所言尽物盖欲其尽心耳
　　坎惟心亨故行有尚外虽积险茍处之心亨不疑则虽难必济而往有功也今水临万仞之山要下即下无复凝滞险在前惟知有义理而己则复何囬避所以心通人所以不能行已者于其所难者则惰其异俗者虽易而羞缩惟心则不顾人之非笑所趋义理耳视天下莫能移其道然为之人亦未必怪正以在已者义理不胜惰与羞缩之病消则有长不消则病常在意思龌龊无由作事在古气节之士冒死以有为于义未必中然非有志槩者莫能况吾于义理已明何为不为
　　姤初六羸豕孚蹢躅豕方羸时力未能动然至诚在于蹢躅得伸则伸矣如李德裕处置阉宦徒知其帖息威伏而忽于志不妄逞照察少不至则失其几也
　　人教小童亦可取益绊已不出入一益也授人数数已亦了此文义二益也对之必正衣冠尊瞻视三益也常以因已而坏人之才为忧则不敢惰四益也
　　学记曰进而不顾其安使人不由其诚教人不尽其材人未安之又进之未喻之又告之徒使人生此节目不尽材不顾安不由诚皆是施之妄也教人至难必尽人之材乃不误人观可及处然后告之圣人之明直若庖丁之解牛皆知其隙刃投余地无全牛矣人之才足以有为但以其不由于诚则不尽其才若曰勉率而为之则岂有由诚哉
　　古之小儿便能敬事长者与之提携则两手奉长者之手问之掩口而对盖稍不敬事便不忠信故教小儿且安详恭敬
　　孟子曰人不足与适也政不足与间也唯大人为能格君心之非非惟君心至于朋游学者之际彼虽议论异同未欲深较惟整理其心使归之正岂小补哉
　　张子全书卷十二
　　钦定四库全书
　　张子全书卷十三
　　文集
　　答范巽之书第一
　　所访物怪神奸此非难说顾语未必信耳孟子所论知性知天学至于知天则物所从出当源源自见知所从出则物之当有当无莫不心喻亦不待语而知诸公所论但守之不失不为异端所刼进进不已则物怪不须辨异端不必攻不逾期年吾道胜矣若欲委之无穷付之以不可知则学为疑挠智为物昏交来无间卒无以自存而溺于怪妄必矣
　　朝廷以道学政术为二事此正自古之可忧者防之谓孔孟可作将推其所得而施诸天下邪将以其所不为而强施之于天下欤大都君相以父母天下为王道不能推父母之心于百姓谓之王道可乎所谓父母之心非徒见于言必须视四海之民如己之子设使四海之内皆为己之子则讲治之术必不为秦汉之少恩必不为五伯之假名巽之为朝廷言人不足与适政不足与间能使吾君爱天下之人如赤子则治德必日新人之进者必良士帝王之道不必改途而成学与政不殊心而得矣
　　庆州大顺城记第二
　　庆歴三年某月日经畧元帅范公仲淹鎭役总若干建城于柔远寨东北四十里故大顺川越某月日城成汴人张载谨次其事为之文以记其功词曰兵久不用文张武纵天警我宋羌蠢而动恃地之彊谓兵之众傲侮中原如抚而弄天子曰嘻是不可舍养奸纵残何以令下讲谟于朝讲士于野鍖刑斧诛选付能者皇皇范侯开府于庆北方之师坐立以听公曰彼羌地武兵劲我士未练宜勿与竞当避其彊徐以计胜吾视塞口有田其中贼骑未迹卯横午纵余欲连壁以御其冲保兵储粮以俟其穷将吏掾曹军师卒走交口同辞乐赞公命月良日吉将奋其旅出卒于营出器于府出币于帑出粮于庾公曰戒哉无败我举汝砺汝戈汝銎汝斧汝于汝诛汝勤汝与既戒既言遂及城所索木箕土编绳奋杵胡虏之来百千其至自朝及辰众积我倍公曰无谁是亦何害彼奸我乘及我未备势虽不敌吾有以恃爰募彊弩其众累百依城而阵以坚以格戒曰谨之无鬬以力去则勿追往终我役贼之逼城伤死无数谟不我加因溃而去公曰可矣我功汝全无怠无遽城之惟坚劳不累日池陴以完深矣如泉高焉如山百万雄师莫可以前公曰济矣吾议其旋择士以守择民而迁书劳赏才以饫以筵图到而止荐闻于天天子曰嗟我嘉汝贤锡号大顺因名其川于金于汤保之万年
　　女戒第三
　　妇道之常顺惟厥正【妇止柔顺】是曰天明【天之显达】是其帝命【命女使顺】嘉尔婉娩克安尔亲往之尔家【吕氏汝家】克施克勤【能行孝顺能勤】尔顺惟何无违夫子【夫子壻也】无然臯臯【臯臯难与言也】无然訿訿【訿訿难与事也】彼是而违尔焉作非【违是则非】彼旧而革尔焉作仪【改旧乃汝安正制度】惟非惟仪女生则戒【在毛诗斯干篇】王姬肃雍酒食是议【周王之女亦然】贻尔五物以铭尔心锡尔佩巾墨予诲言铜尔提匜谨尔賔荐【賔客祭礼】玉尔奁具素尔藻绚【藻绚妆饰不可大华】枕尔文竹席尔吴筦念尔书训【因枕文思训】思尔退安【安尔退居之席】彼实有室【男当有室】尔勿从室【不得从而有其室也】逊而提提【逊谨退也提提安也】尔生引逸【引长也逸乐也】
　　贺蔡密学第四
　　兹审显被眷图擢陞要近宠辉之涣虽儒者至荣付任所期盖朝廷有待蔼传中外孰不欣愉窃以笃实辉光日新而不可掩者德之脩祸福吉凶人力所不能移者命之正今天下谋明守固功累治勤浮议不能拒强力不能破未有若明公之盛也上知之民信之所不知独未施于庙堂之上耳顷庆卒内向惶骇全陜府郡昼闭莫知所为士民失措室家相吊继闻为渭师所败溃遁而东其气沮摧十亡八九虽非盛举然应机敏捷使大患遽销明识之士知有望焉今戎毒日深而边兵日弛后患可惧而国力既殚将臣之重岂特司命士卒惟是三秦生齿存亡舒惨之本莫不系之旌斾在秦正犹长城巨防利兵坚甲幸少选未召乃西陲不赀之福载投迹山荒所有特一家之众担石之储方且仰依兵庇有恃而生诚愿明公置怀安危推夙昔自信之心日升不息以攘患保民为己任盖知浮议强力不足以胜人心夺天命则含识之徒不胜至幸引跂门仞无任欢欣祈俟之极
　　策问第五
　　问三代道失而民散民散浸淫而盗不胜诛矣鲁之衰也季康子患盗孔子谓茍子之不欲虽赏之不窃夫制产厚生昭节俭贱货财使人安其分宜若可为也今欲使举世之民厚赏焉不窃如夫子之言其亦有道乎问世禄之荣王者所以録有功尊有德爱之厚之示恩遇之不穷也为人后者所宜乐职劝功以服勤事任长廉远利以嗣述世风而近世公卿子孙方且下比布衣工声病售有司为不得已为贫之仕诚何心哉盖孤秦以战力窃攘灭学法坏田制使儒者风义寖弊不传而士流困穷有至糟粰不厌自非学至于不动心之固不惑之明莫不降志辱身起皇皇而为利矣求口实而朶其颐为身谋而屈其道习久风变固不知求仕非义而反羞循理为不能不知廕袭为荣而反以虚名为善继今欲举三王教胄之法使英才知劝而志行脩阜四方养士之财使寒暖有归而衣食足取充之计讲擢之方近于古而适于今必有中制众君子彊学待问固将裨益盛明助朝廷政治着于篇观厥谋之得失
　　边议第六
　　城中之民既得以依城自郊外百姓朝廷不豫为虑非溃亡失生则杀戮就死纵或免焉则其老幼孳畜屋庐积聚莫不为之驱除荡焚于死亡均矣欲为之计莫如选吏行边为讲族闾邻里之法问其所谋谕之休戚使之乐羣以相聚协力以相资听其依山林据险阻自为免患之计官不拘制一从其宜则积聚幼老得以先自为谋而处之有素冦虽深入野无所资而民免诛掠此为计之当先者也【右清野】
　　师为虏致则防陷之患多城不自完则应援之兵急凡今近城边邑尤当募善守之人计定兵力庶使势可必全不假外救足以技捂逾月应援之师不为仓皇牵制则守必力而师不劳此御患之尤急者也然所谓善守者要以省兵为能假设一城之小千夫可完不才者十倍之而未必固善守者加损之而尚可全则守城乘障之人必也力与之计而省吾兵厚赏其功而示之信【右固守】
　　戍而费财岂善戍之计欲不费必也计民以守不足然后益之以兵如是则为守之力在民居多而用兵无几守既在民则今日守兵片城有余皆得以移用他所或乘间可战以自解其围矣窃计关内守余之兵无虑十万四帅之城各余万人为备【问其多少之冦此其大略也】则举中大数有移使之卒常不减六七万人义勇既练则六七万人从而省去亦攻守为有余矣兵省费轻就使戎垒对峙用日虽多而吾计常足顾朝廷未尝资守于民以兵多为患耳种世衡守环州吏士有罪射中则释之僧道饮酒犯禁能射则纵之百姓系者以能射则必免租税逋负以能射必寛当是时环之内外莫不人人乐射一州之地可不用一卒而守以此观之省戍岂甚难之计哉【右省戍】
　　计民以守必先相视城池大小夫家众寡为力难易为地缓急周围歩尺莫不尽知然后括以保法萃以什伯形以图绘稽以文籍便其居处正其分位平时使之知所守识所向习登降时缮完贼至则授甲付兵人各谨备老幼供饷妇女守室如是则民心素安伎艺素讲冦不能恐吏不能侵无仓卒之变无顚乱之忧民力不足然后济之以兵此三代法制虽万世可行不止利今日之民【右因民】
　　城池之实欲其牢不可破甲盾之实欲其坚不可攻营阵之实欲其虏不可揺士卒之实欲其人致死力讲训之实欲其伎无不精兵矢之实欲其中无不彀今众物备具而事不可期盖实未始讲而讲不致实今朝廷未假塞外之功徒欲自固然尚且忧形庙堂而民不安土则讲实之说岂容一日而缓盖亿万矢之利其致利也必自一矢而积亿万人之能其尽能也必自一人而求千里之防必由一锸而致坚江河之广必由一勺而浸至今欲物【一作均】求其实而阔歩高视谓小事无【一有伤字一作小无事】而忽之恐卒不见其成也本朝之论虽必以大计为言至于讲治之精亦不可不思虑而致思可致而力不容缓则授补之方当知未易轻议趋今之急急在治兵矢举鬭射种世衡守环州吏士有罪能射则释之胥徒请告能射则给之僧道饮酒犯禁能射则置之百姓轻系者能射则纵之租税逋负者能射则缓之当是时环之士民人人乐射一州之地可不烦一卒而守然则得一臣如种世衡则朝廷不问其细而一城守矣宜推世衡之术于四方【右讲实】
　　择帅之重非议者得言本朝以武臣典强藩轻战忘患故选用文臣节制为计得矣然冦讐入境则举数万之甲付一武人驱之于必战之地前后取败非一二而已然则副总管之任系安危胜负之速甚于元帅而大率以资任官秩次迁而得窃为朝廷危之【右择帅】
　　帅得其人则守边之守听帅择为宜帅不可知则守之废置一从内也不为过矣御大体极边之郡攻守兼固须精选异才方称其任其次边及腹心州军利于滋谷食教民战为持久取胜之策为守必择爱民谨事精审之人爱民则虽亟使之而不匮精审谨事则大小必举事无不举则虽深入不能乘间于腹心民不匮则战精而食足【右择守】
　　养兵之费在天下十居七八今边患作矣将谨防于外脩实于内为持久之计而不爱用吾财则患日增而力日不足岂善为计议者哉今关内诸城诚能因民固守以省戍教义勇知【一作习】战以省兵则每岁省费不啻二百余万不逾数年粟实财丰而不可胜用矣不如是恐财匮力殚敌乘吾敝将无从而制也【右足用】
</div>
    <div class="pagination">
<a href="张子全书_page23.html">上一页</a><span>...</span><a href="张子全书_page19.html">19</a><a href="张子全书_page20.html">20</a><a href="张子全书_page21.html">21</a><a href="张子全书_page22.html">22</a><a href="张子全书_page23.html">23</a><span class="current-page">24</span><a href="张子全书_page25.html">25</a><a href="张子全书_page26.html">26</a><a href="张子全书_page27.html">27</a><a href="张子全书_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
