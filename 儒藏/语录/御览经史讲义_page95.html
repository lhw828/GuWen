<!DOCTYPE html>
<html>
<head>
    <meta charset="UTF-8">
    <title>御览经史讲义 - 第 95 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御览经史讲义 - 第 95 页/共 109 页</h1>
    <div class="content">







　　礼记
　　子言之事君先资其言拜自献其身以成其信
　　给事中【臣】刘方蔼
　　程子曰君子之事君也尽其诚以感发其志而已古人事君克行其道者以己诚上逹而其君信之之笃耳
　　朱子曰今之仕宦不能尽心尽职者是无那先其事而后其食底心
　　【臣】谨按舜典称敷奏以言明试以功禹曰敷纳以言明庶以功又曰乃言底可绩说命曰说乃言惟服礼曰以徳进以事举以言扬汉取士以防唐以诗赋宋元以防论明则兼而用之是唐虞三代以来凡以父母之身出而事君无有不以其言为先资者顾先之以其言而实其言则以其身举其言与其身而一之则以其信信也者出之性命成之学问天地神以矢其心日星河岳以昌其气笃棐笃弼以尽其才敬事敬官以既其用者也盖君之所取于臣者以言为端而难必其信于言以身为质而难必其信于身是君能用其言而不可得而用其出言之心君能用其身而不可得而用其致身之心若始之不予其心于先资继之不予其心于拜献而其言安得不虚而其身安得不伪即侥幸而不至以虚且伪者败而其隐微不信之心君且以天地容之而卒不能逃天下后世之诛要之成信者非为君之见信而然也先资不信自欺其言拜献不信自欺其身欺其言与身即负莫大之罪于臣子而又何能诚动而取信于君君而不知其自欺而优礼之适以优礼者增益其罪君而深知其自欺而曲全之更以曲全者戮辱其心斯尚可以腼顔事君乎且信成于事君之后要必立于事君之前信立而言不肯虚始能立言信立而身不肯伪始能立身然后以其言为事君之先资则信成于言以其身为事君之拜献则信成于身以其信为事君之所以成始而成终方可称其言为诚然先资称其身为诚然拜自献也古大臣如臯夔稷契与伊尹之咸有一德傅说之啓心沃心周公之作周孚先诸葛亮之鞠躬尽瘁以及唐陆贽宋范仲淹司马光李纲之属皆能以先资拜献成其信于自者也否则小亷曲谨不知靖献之大猷不逹为政之大体不明忠君之大义虽成其信于事君亦不过小信而已矣宁有当于圣人所谓事君之信也哉






　　礼记
　　事君大言入则望大利小言入则望小利
　　监察御史【臣】邹一桂
　　郑康成以利为君之禄赏大利小利即下文所云大禄小禄吕大临则以为利非利己之利利及天下泽及万世大利也进一介之善治一官之事小利也谏行言听利斯从之矣如谓言之入而遂望其禄赏则主于为利而已小人之道非所以事君也
　　【臣】谨按此节利字乃义之利也义大则其利自大义小则其利自小望合君民朝野而言以为人臣望禄则非进言之道矣吕说极明盖政无大小其因革创建皆有一定之是非即有量时度地随机变通者一衷于天理人情之至当方为无憾为臣者自宜虚衷度务精白一心为靖献之地不宜预设成心曲为趋避以为希荣借宠之计也近见内外臣工遇有陈奏事件必窥探意指揣度局势惟恐不合时宜有忤
　　圣意即当请者缓置勿请当行者议格不行此皆利害之私蔑其是非之公身家重而君国轻也天下是非所在局外者易知当局者亦未尝不喻特转念起而趋避随之即不至以非为是以是为非而规模彷佛迎合希冀之心即不可以对君父况揣摩得当者言或可行而心实不可问揣摩不当者竟以必不可行之事为有合时局妄为陈奏此则趋避之中又有明昧之不同要皆非以诚事君者也夫公私义利之分差之毫厘谬以千里儒者读书辨志时即当讲之于素彼揣摩之人借急公之义以求遂其贪利之私自谓识时之豪杰而不知己归于狥谀之小人则皆望利之一念基之也易曰不耕获不菑畬则利有攸往言其无所为于前无所望于后也孟子曰必有事焉而勿正是行义而为责效之心且不可况求利乎【臣】请
　　皇上严饬内外臣工凡有敷陈必洗心涤虑屏除旧习各矢精白之心共効公忠之谊则是非出而从违可定忠荩竭而谋猷可嘉且于
　　睿览之下见其事出己见毫无依傍者欤虽言之未当亦其识有不足而此心无他弃其言而取其心可也见其所言之事有所规为摹仿是即巧于观望有意逢迎者虽言之可采亦取其言而诛其心可也【臣】伏见
　　圣主万几之下事事诚求而诸臣章奏之中多以意揣
　　是以罔知顾忌直抒愚悃惟
　　圣明熟察之




　　礼记
　　子曰迩臣守和宰正百官大臣虑四方
　　监察御史【臣】张湄
　　严陵方逢辰曰守和者过于和则流而为同不及于和则乖而为异故在于能守守则适中而无过与不及之患矣
　　【臣】谨按正心以正朝廷正朝廷以正百官正百官以正四方者君之事也而辅理承化共襄至治则羣臣与有责焉易称上下交而其志同书称慎厥身修思永而即继之以庶明励翼可知有克艰之臣斯有克艰之后惟聚精会神两相得而益章也何则君天道也臣地道也欲与天地同和必君臣咸有一德而同本于寅协本于恭不竞不絿不刚不柔若八音之克谐若五味之相济此守和之说也百官承式固在乎君之率作兴事然日宣日严亦厚望诸浚明有家亮采有邦者故曰百僚师师百工惟时由大法而致小亷则百官之正非宰正之而谁属哉至于四方去朝廷逺矣人君不下堂阶而周知闾阎之疾苦虽在遐荒亦如几席之近此非有为之逹下情者则君门万里几何其不壅于闻也昔舜之告禹曰俾予从欲以治四方风动时乃之休洵乎虑四方者之惟大臣是赖矣窃尝综而论之迩臣入叅密勿非疎逖之伦和在献可替否岂迎合之谓思古建官曰三公公则无私矣曰三孤孤则无朋矣故出一言也但求其理之是而不存偏党之行一事也务酌乎时之宜而絶去畛域之见禹臯伊傅渺不可追若汉之丙魏唐之房杜宋之韩范诸公同心辅政而议论有时各出不得谓之非守和者水火不相入而相资琴瑟不一音而同调晏子和同之喻固己辨之熟矣进退百官非臣下所得操其柄顾激浊扬清引善良抑侥幸要于当国者示之表焉旷观前史宰臣以合意者为贤即以异己者为不肖以姑息为安则忠言沮以避谤为智则直道废一君子用则众君子集一小人用而众小人从所谓臬正则影正臬不正则影斜百官之系乎宰不诚重哉四方之水旱盗贼其发于有形者易察其隐于无形者难知大臣徒润色太平可使有形常若无形大臣愿绸缪未雨可使无形常若有形盖安不忘危备则无患制治保邦之要惟大臣之能先虑者得之是则为迩臣为宰为大臣其所居之地位职业或不同其与人君共有天下国家之事则一也若而臣者必其诚意之学先积诸隐微匪躬之节时矢诸靖献而又名不必自己出功不必自己成夫然后谟明弼谐可以为百官之总可以为四方之纲而太和之气亦遂盈溢于宇宙之间矣故刘更生有言曰众臣和于朝万物和于野若是乎百官四方之各得其理其皆自守和始哉
　　礼记
　　子言之曰爲上易事也爲下易知也则刑不烦矣
　　编修【臣】蔡新
　　【臣】谨按乐记曰大乐必易大礼必简乐至则无怨礼至则不争是易简者礼乐之端而礼乐者刑罚之本也易系传曰干以易知坤以简能天地惟易简故五行之吏四时之官各司其职而寒暑昼夜长养收藏视此矣圣人惟易简故命官分职选贤授能各举其事而有亲有功可乆可大视此矣此政简刑清治道之所以隆也后世人不足而问之法法不足而济以刑上疑下之难知而故为不测以神其术多为防闲以定其志下疑上之难事而争为揣摹以迎其机巧为隐避以逃其罪其始也起于上下之相遁其究也必至上下之相防易事易知两无当矣夫法制禁令圣王之所不废故曰徒善不足以为政然要皆以人用法非以法用人也以法用人毋论法未必尽行即使令行禁止而商鞅终不可以治秦毋论法未必有合即使引经据古而王安石终不足以治宋无他弊常生于所防之外而情每抑于用法之中也昔汲黯奉使以便宜持节发河南粟赈贫民寇准欲擢指挥使吏以例籍进准曰用牙官尚须检例安用我辈下不以此自疑上不以此为罪诚有得于易事易知之意者也若必胥天下而纳之于科条律例之中则爕理钧衡之职掌几何不等于吏胥而学士大夫之绳束亦将自同于舆政体有亏而廉隅日顿正苏洵所谓以天下之大而无可信之人国不足以为国者也是以人主于此章好慎恶信赏必罚使爵不渎而民作愿刑不试而民咸服盖汲汲于辨人材而不汲汲于讲法令是缁衣命篇之意也夫

　　礼记
　　子曰下之事上也不从其所令从其所行上好是物下必有甚焉者矣故上之所好恶不可不愼也是民之表也
　　监察御史【臣】熊学鹏
　　【臣】谨按君民感应之机上下从违之故而知人言为君之难固若是其深可畏也从来人君代天子民未有不欲禁奸止邪而或奸邪之风日炽未有不欲兴仁讲让而或仁让之俗不闻者此岂无令以防民哉要之法令者治之具而非制治清浊之源也夫民之与君分谊虽有崇卑而此身此心所赋于天之正理则一上老老而民兴孝上长长而民兴弟尧舜之道不外孝弟以其理根于至性所以上行下效防于影响间有资禀气质之不齐于是冇教以一之教之所不及又有刑以辅之教与刑皆令也而端教与刑之本者则必先于上之好恶谨其几而正其始然后令行禁止民自必信而必从若夫不善之应其騐既神其弊更甚上心稍自纵逸则下羣习于宴安上心稍务侈靡则下竞尚夫淫巧上之好恶发端甚渺而一念之所昭下即有以知其意指而私相则效所以易曰君子知微知彰知柔知刚万夫之望诗曰敬愼威仪惟民之则即唐太宗亦曰安天下必须先正其身未有身正而影曲上理而下乱者可见君为民表平天下之君子当有正心诚意之学以先愼其好恶矣顾愼之一字在上为更难尔好恶无定则天下莫知适从好恶易窥又奸人得以傅防况位当乎九五身处乎至尊纷华靡丽杂陈于前生杀予夺悉操于手左右前后之人畏其威权而望其宠任希旨顺意者多犯顔敢谏者少茍无一定之学识以处之则虽不好声色而无往不可为声色所侵虽不好货利而无往不可为货利所引昔唐开元之治鲜克有终而千古传为鉴戒可不愼哉为人君者诚知此心之好恶所系于生民者甚重兢兢焉省察必严而克治必谨逊志时敏懋勤夙夜之修舍己从人广集忠谠之益宦官宫妾之巧伪必杜其微闾阎妇子之艰难常思其状主敬以立体内有以清好恶之源随时而处中外有以善好恶之用将见表正于上徯应于下君建极而民归极使人日徙善逺罪而不自知熙熙然化行俗美天下共臻一道同风之盛矣







　　礼记
　　子曰上好仁则下之爲仁争先人故长民者章志贞敎尊仁以子爱百姓民致行己以说其上矣
　　编修【臣】张爲仪
　　元陈澔曰章志者明吾好恶之所在也贞教者身率以正也所志所教莫非尊仁之事以此为爱民之道是以民皆感其子爱之心致力于行己之善而悦其上如子从父母之命也
　　【臣】谨按人君继天出治宜无不以体仁长人为任者而天下归仁之效不能多觏何也盖以仁为志而志有未光以仁为教而教有未孚则好仁而不笃与不好等故礼经言长民者必章志贞教以尊仁斯为能好仁者也盖天下之趋向常视乎一人之意旨茍为人上者其好恶稍徇一己之私而于仁民之心有未尽则天下之人皆将窥其隐而投其隙是以古之圣王勅天之命惟时惟几罔违道以干百姓之誉罔咈百姓以从己之欲要使朝廷之心实可晓然共白于天下斯大小臣工其承流而布化者自趋赴而恐后所谓表正则影端源清则流洁此自然之理也若夫条教号令则人君驭世之大权寄焉所谓贞教者固不仅身率以正而已其在易曰重巽以申命盖言教人之道必丁寜反复当详审于未命之先尤当力持于既命之后审之详则其教也正持之力则其教也固能正而固斯足尽贞教之义也茍其始或失于详愼轻为布告逮既行之后设有牵制格碍而不可卒行则是诏令所及特为具文有其言而无其事有其事而无其效将仁心仁政何由翔洽于宇内哉故商书仲虺之诰曰克寛克仁彰信兆民言章志也大雅抑之篇曰訏谟定命逺犹辰告言贞教也即汉儒董仲舒之言曰为人君者正心以正朝廷正朝廷以正百官正百官以正万民贾谊之言曰先王执此之政坚如金石行此之令信如四时据此之公无私如天地皆可与章志贞教之义相发明盖必如是以尊仁而后可谓之好仁必如是以好仁而后民乃行己以悦其上所谓以不忍人之心行不忍人之政而治天下可运诸掌者此之谓也











　　礼记
　　子曰爲上可望而知也爲下可述而志也则君不疑于其臣而臣不惑于其君矣
　　修撰【臣】庄有恭
　　陈澔曰君之待臣表里如一故曰可望而知臣之事君一由忠诚其职业皆可称述而记志此所以上下之间不疑不惑也
　　【臣】谨按君臣会合虽有上下之殊而于天下国家则均有难弛之责故必其心皆可以共见而后能追其盛于泰交【臣】观上古之世君无不吐之腹心臣无不披之肝胆九重之上正心诚意以端其本敬天勤民以规其大举凡刑赏黜陟喜怒威福皆合于天理之公人情之正故为之臣者亦莫不精白自矢靖共为懐三公则论道经邦三孤则贰公宏化六卿则分职率属以倡九牧而阜成兆民夫如是故事无不立而功无不成也降及季世猜疑忌刻不合不公其君既以不明而好察不信而好疑者生逆亿诈伪之心其臣亦以相遁于文法相髙以机巧者为茍且侥幸之计臣罪固无可逭矣抑君实有以阶之故君之与臣有各尽之道焉亦有交勉之谊焉何谓各尽之道君人者堂亷髙逺尊严若神每易啓人之疑畏茍非诚意洞逹宫府俱为一体内外罔或异心则稍有瞻望顾惜者亦孰肯以轻尝而輙试昔唐太宗有言朕以至诚治天下见前世帝王好以权谲小数御其臣下者常窃耻之宋太祖坐寝殿令洞开重门皆端直轩豁谓左右曰此如我心若有邪曲人皆见之是二君者皆开创英明其行事虽未能尽醇而无疵然味其言则于可望而知之义得矣至于人臣食君之禄当思致己之身天下原无分外之事亦原无可自信之功虽定大防决大疑奠饥溺之众维社稷之安议者以为勲振天壤烈光前哲而纯臣用心犹恐托付不效职守多亏有负圣明而伤髙厚即或天心未谅臣志未明而鞠躬尽瘁罔敢寜居者诚以臣之事君犹子之事父也人子不以父母之不我爱而懈其孝思则人臣亦岂以君心之不我属而隳其官守昔太宗欲魏征存形迹之见而征不奉诏仁宗赏富弼救河朔之灾而弼不拜爵人臣能常存是心庶知所以自励而有可述而志者矣【臣】故曰贵有各尽之道也何谓交勉之谊易曰孚于嘉吉书曰咸有一徳言君臣之相得盖如此其至也舜曰股肱喜哉元首起哉臯陶曰元首明哉股肱良哉君臣之交相责难又如此其切也夫惟君以无党无偏者示其臣以天懐之坦臣以为徳为民者报其君以忠荩之诚上下不相防而艰难共济身心可大白而防贰潜消即有时可否未协而献可以去否替否以成可要皆有固结不可解之情以维系其间斯无负于交勉之谊矣不然既不知所以各尽又不知所以交勉则隔上下之交而成暌离之势亏天泽之义而啓壅蔽之端欲以致天下国家之治而追盛于泰交也难矣













　　礼记
　　子曰有国家者章善瘅恶以示民厚则民情不贰诗云靖共尔位好是正直
　　给事中【臣】马宏
　　【臣】谨按治天下之大柄赏罚二者而已赏不当善虽赏不劝罚不当罪虽罚不惩书云天命有德五服五章哉天讨有罪五刑五用哉此言人君之赏罚必本乎天也而天之视听寄于民夫民有善无恶者其性也好善恶恶者其情也今将使天下之大万民之众善无不章恶无不瘅诚有所甚难而但使见一善从而奬励之又从而股肱耳目之见一恶从而敎诫之又从而放流诛殛之章在善而人知善之当为瘅在恶而人知恶之当逺准立于上敎宏于下移风易俗不亦可乎或者谓善善长而恶恶短章善盛徳事也瘅恶毋乃尚刑威而伤于厚乎非也盖天以阳生必以阴成王者以仁育必以义正张子曰察恶未尽虽善必麤又曰徒好仁而不恶不仁则习不察行不着故夫章善而人皆劝善是示天下以为善之路者也厚也瘅恶而人皆创恶是示天下以逺恶之途者也亦厚也故曰刑赏皆忠厚之至也虽然人君莫不操章瘅之权而徃徃苦善恶之不分禹曰知人则哲惟帝其难之程子曰圣人之心譬如明镜好物来时便见是好恶物来时便见是恶镜何尝有好恶也由斯言之非果能穷理以精其识好问以去其壅固无以别其孰为善孰为恶而之其所亲爱而辟之其所贱恶而辟心有偏着好恶已乖是以大明黜陟使天下日迁善逺罪而不自知者人君鼓舞一世之大权也而其实必以正心修身为本



　　礼记
　　君民者章好以示民俗愼恶以御民之淫则民不惑矣
　　监察御史【臣】张湄
</div>
    <div class="pagination">
<a href="御览经史讲义_page94.html">上一页</a><span>...</span><a href="御览经史讲义_page90.html">90</a><a href="御览经史讲义_page91.html">91</a><a href="御览经史讲义_page92.html">92</a><a href="御览经史讲义_page93.html">93</a><a href="御览经史讲义_page94.html">94</a><span class="current-page">95</span><a href="御览经史讲义_page96.html">96</a><a href="御览经史讲义_page97.html">97</a><a href="御览经史讲义_page98.html">98</a><a href="御览经史讲义_page99.html">99</a><a href="御览经史讲义_page100.html">100</a><span>...</span><a href="御览经史讲义_page96.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
