<!DOCTYPE html>
<html>
<head>
    <meta charset="UTF-8">
    <title>御定孝经衍义 - 第 61 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定孝经衍义 - 第 61 页/共 73 页</h1>
    <div class="content">　　方慤曰孔子尝谓鄙夫事君其未得之患不得之既得之患失之此乃言既得之又失之葢鄙夫之心在于固其位君子之心在乎称其位势不足以固其位而失之者鄙夫所患也徳不足以称其位而失之者君子所耻也此所以为异
　　【臣】按三患言学五耻言政然有三患必无五耻矣君子多闻质而守之则弗闻之患亡矣多志质而亲之则弗学之患亡矣精知畧而行之则弗能行之患亡矣如此乎言有物而行有则也又安有居其位而言行交讥以至于不称而有地荒绩隳之耻哉得失之义方慤释之最精君子唯不欲茍得故亦不欲茍失得其位必称其位万一不能则必辞必退若后世之策免赐罢勒停则徒失之者矣是可耻也众寡均而倍焉君子耻之自反而已矣亦无有嫉人之私也非欲葢人而出其上也
　　坊记子云君子辞贵不辞贱辞富不辞贫则乱益亡故君子与其使食浮于人也宁使人浮于食
　　子云觞酒豆肉让而受恶民犹犯齿衽席之上让而坐下民犹犯贵朝廷之位让而就贱民犹犯君
　　陈澔集说方氏曰礼六十以上笾豆有加故酒肉以犯齿言三命不齿席于尊东故衽席以犯贵言族人不得戚君位故朝廷以犯君言
　　【臣】按古之君子轻富贵而安贫贱以髙位为惧而不以为荣故推贤进能唯国家之事是亟而不必其自于已一辞一让俱本公诚辞非为名让非私人也后世亦有以不受爵禄为髙者或矫厉之意多焉与君子少异矣迨其末也即名亦非所恤未得患得援上陵下风俗日薄去不夺不厌无几矣斯亦卿大夫之耻也
　　子云君子不尽利以遗民诗曰彼有遗秉此有不敛穧伊寡妇之利故君子仕则不稼田则不渔食时不力珍大夫不坐羊士不坐犬
　　【臣】按利非君子之所忍言也利而欲尽则尤不待君子而知其不可也欲尽则必専専则难必及之荣公之所以败厉王也董仲舒对策极言吏多奸邪民多盗贼以古凖今缪盭陵夷即其原在于居君子之位而为庶人之行其言曰夫天亦有所分予予之齿者去其角其翼者两其足所受大者不得取小也古之所予禄者不食于力不勤于末是亦受大不得取小与天同意者也夫已受大又取小天不能足而况人乎此民之所以嚣嚣苦不足也身宠而载髙位家温而食厚禄因乗富贵之资力以与民争利于下民安能如之哉是故众其奴婢多其牛羊广其田宅博其产业富其积委务此而亡已以廹蹵民民日削月朘以大穷富者奢侈羡溢贫者急穷愁苦而上不救则民不乐生民不乐生尚不避死安能避罪此刑罚之所以蕃而奸邪不可胜者也故受禄之家食禄而已不与民争业天子之所宜法以为制大夫之所当循以为行也故公仪子相鲁之其家见织帛怒而出其妻食于舍而茹葵曰我巳食禄夺园夫红女利乎古之贤人君子在列位者皆如是是故下髙其行而从其教民化其亷而不贪鄙及至周室之衰其卿大夫缓于谊而亟于利亡推攘之风而有争田之讼故诗人疾而刺之曰节彼南山维石岩岩赫赫师尹民具尔瞻尔好谊则民向仁而俗美尔好利则民好邪而俗败由是观之天子大夫者下民之所视效逺方之所四面而内望也近者视而放之逺则望而效之岂可以居贤人之位而为庶人之行哉而贾谊亦言今世以奢靡相竞而上亡制度弃礼义捐亷耻日甚可谓月异而岁不同矣逐利不耳虑非顾行也葢汉承秦敝风俗流失败坏卿大夫因恬不知恠虽以文景之仁俭而下犹不能化也呜呼居君子之位者当知所以自处哉
　　表记子曰事君不下达不尚辞非其人弗自
　　陈澔集说曰下达谓趋乎汚下如曰吾君不能如曰长君之恶逢君之恶皆是也伊尹使其君为尧舜之君孟子非尧舜之道不陈则谓之上达也尚辞利口防给也自所由以进者也
　　【臣】按不下达仅不长逢君之恶如战国之大夫犹易也耻其君不为尧舜斯不下达矣不尚辞亦非必喋喋利口也有死于其言斯不尚辞矣非其人不自非其托身于近习嬖幸为不正之甚也因不失其亲必如蘧瑗贞子之属斯非其人弗自矣
　　子曰迩臣守和宰正百官大臣虑四方
　　【臣】按守和之难也尹躬暨汤咸有一徳迩臣之和君也同寅协恭和哉迩臣之和臣也守者乃维持调防可否相济上下一心之谓迩臣地处近君若内不以君为心外不能调众人之心以为心则上下不交而否之形成矣正百官者大臣法小臣亷也虑四方者图治于未乱保邦于未危也皆非守和者不能也
　　子曰事君慎始而敬终子曰事君可贵可贱可富可贫可生可杀而不可使为乱
　　【臣】按可贵而亦可贱可富而亦可贫可生而亦可死即谨终之道也可贵而不可贱可富而不可贫可生而必不可以死即可使为乱者也
　　射义卿大夫以采苹为节
　　陈澔集说曰采苹之诗言大夫之妻能循在家母教之法度乃可承先祖共祭祀犹卿大夫已命能循其未仕所学先王之法可以与国政矣
　　【臣】按中庸曰国有道不变塞焉谓不变未达之所守卿大夫已仕能循其未仕所学先王之法则功成而徳行立矣此臣之鹄也射以绎之故歌采苹以节之然乐循法一于敬而已矣济泽之阿行潦之苹菜季兰尸之敬也
　　聘义故所贵于勇敢者贵其能以立义也所贵于立义者贵其有行也所贵于有行者贵其行礼也故所贵于勇敢者贵其敢行礼义也故勇敢强有力者天下无事则用之于礼义天下有事则用之于战胜用之于战胜则无敌用之于礼义则顺治外无敌内顺治此之谓盛徳
　　【臣】按周志有之勇则害上不登于明堂故礼义之勇乃真勇也天下无事则用之于礼义固也天下有事则用之于战胜亦礼义也不然则争鬭而已矣故説礼乐而敦诗书者允文允武无所不宜也









　　御定孝经衍义卷八十六
<子部,儒家类,御定孝经衍义>
　　钦定四库全书
　　御定孝经衍义卷八十七
　　卿大夫之孝
　　徳行
　　春秋祭叔来聘【庄公二十有三年】
　　胡安国传曰谷梁子曰其不言使天子之内臣也不正其私交故不与使也祭伯来朝而不言朝祭叔来聘而不言使尹氏王子虎刘卷来讣而不书其爵秩皆所以正人臣之义也人君而明此不容下比之臣人臣而明此不为私交之计党锢之祸息矣【臣】按人臣比肩事君义无私交同徳一心则合羣
　　防羣力以为用无嫉妬之私也献可替否则特力独行而不为异无阿比之私也祭叔来聘非必遂如后世之结援强藩以自固者春秋谨微特夺其使以示戒鲁论于和同羣党周比之间明君子小人之分其此意夫
　　春王正月辛亥仲孙速会莒人盟于向【襄公二十年】髙氏曰速代父为卿未练而从政无复三年之丧也【臣】按三年问曰将由夫患邪滛之人与则朝死而夕忘之然而从之则是曽鸟兽之不若也夫焉能相与羣居而不乱乎将由夫修饰之君子与则三年之丧二十五月而毕若驷之过隙然而遂之则是无穷也故先王为之立中制节壹使足以成文理则释之矣速未练而从政是年之秋又帅师伐邾甫期而从金革亡避之变礼剏钜痛甚之谓何而若是恝哉晏桓子卒晏婴麤衰斩苴【麻之有子者】绖带杖【竹杖】菅屦【草屦】食鬻居倚庐寝苫枕草其老曰非大夫之礼也曰唯卿为大夫杜预以为晏子恶直己以斥时失故孙辞答家老盖春秋之世礼教寖衰丧服之制多以不讲矣
　　左传季文子卒大夫入敛公在位宰它家器为葬备无衣帛之妾无食粟之马无藏金玉无重器备君子是以知季文子之忠于公室也相三君矣而无私积可不谓忠乎【襄公五年】
　　【臣】按以成季之勤劳而文子克绍其勲尽忠公家一无私积经之所谓能守其宗庙者也若后之子孙至富于周公而旋有陪臣之祸几覆厥世所谓罪莫大于不孝者矣
　　宋人或得玉献诸子罕子罕弗受献玉者曰以示玉人玉人以为寳也故敢献之子罕曰吾以不贪为寳尔以玉为寳若以与我皆丧寳也不若人有其寳【襄公十五年】
　　【臣】按不贪之寳奚啻美玉贤者之视寳玉犹其视瓦砾碔砆也岂以其至重易其所至轻哉昔子产取喻于象齿晏子为度于幅尺黒肱保世于薄祭女寛寓讽于厌饱叔向致贺于能贫其知所寳哉知所寳哉
　　昭子【叔孙婼】至自晋大夫皆见髙彊见而退昭子语诸大夫曰为人子不可不慎也哉昔庆封亡子尾多受邑而稍致诸君君以为忠而甚宠之将死疾于公宫辇而归君亲推之其子不能任是以在此忠为令徳其子弗能任罪犹及之难不慎也丧夫人之力弃徳旷宗以及其身不亦害乎【昭公十年】
　　【臣】按故国必有世臣当其得姓受氏必有大勲劳于国家书于太常勒于钟鼎而为之君者亦愿其子孙世世守之益笃前人之光毋陨队厥问故经言卿大夫之孝以能守宗庙为贤也然世禄之家鲜克由礼借先世之宠谓可长保每骄奢淫泆自取覆亡齐之髙国晋之三郤范中行氏可鉴也夫生长富贵不敬不戒则虽社稷之子孙常在畎亩而况有家者乎昭子曰为人子不可不慎也知慎则知难知难则不至弃徳旷宗以及其身矣
　　国语晋语武公伐翼杀哀侯止栾共子曰茍无死吾以子见天子令子为上卿制晋国之政辞曰成闻之民生于三事之如一父生之师教之君食之非父不生非食不长非教不知生之族也故壹事之惟其所在则致死焉报生以死报赐以力人之道也臣敢以私利废人之道君何以训矣且君知臣之从也未知其待于曲沃也从君而贰君焉用之遂鬭而死
　　【臣】按读之水椒聊二诗晋之归于沃也夫人知之矣沃强翼微一共子诚无何而卒死其君自靖自献之道然也之水椒聊诗序皆刺昭公而严粲以为晋之君子闻桓叔之命而不告人乃所以深告昭公言桓叔之强则忧昭公之弱言在此而意在彼者尤似得诗人忠厚之防且共子之志也明成祖靖难兵起与曲沃事颇类方【方孝孺】铁【铁】诸臣视死如归其从君去者变姓名匿佣保奉事不懈可谓有共子之忠有唐风之厚矣
　　公问元帅于赵衰对曰郤縠可行年五十矣守学弥惇夫先王之法志徳义之府也夫徳义生民之本也能惇笃者不忘百姓也请使郤縠公从之公使赵衰为卿辞曰栾枝贞慎先轸有谋胥臣多闻皆可以为辅臣弗若也
　　【臣】按徳义之府在先王之法志故人不可以不学也行年五十守学弥惇可以为上卿而任国安危矣贞慎有谋多闻亦非学不能也以霍光之笃厚谨慎不能早归政于宣帝即位之初冦凖刚方有大节不能不惑于天书之诈妄二臣天资之髙其行已多合于先王之徳行而终不能无误者不学之故也而或者疑于臯陶稷契之时何书可读之一言以为何必读书之证是谓坟典丘索不足以语于书而之数圣人者倚相之不若也衰也知守学弥笃之为贤且三让卿而所让皆社稷之卫能下已能知人不学而能之乎
　　范文子莫退于朝武子曰何莫也对曰有秦客廋辞【廋隠也隠伏诡谲之言】于朝大夫莫之能对也吾知三焉武子怒曰大夫非不能也让父兄也尔童子何知而三掩人于朝吾不在晋国亡无日矣击之以杖折委笄
　　【臣】按鞌之役师还范文子后入武子曰无为吾望尔也乎对曰师有功国人喜以迎之先入必属耳目焉是代帅受名也故不敢武子曰吾知免矣夫后入而喜掩人而怒可见不能让而腼然居人上者同于行险徼幸必非亲心所安即使其亲未必如武子之皆贤而在人子非所以安亲心也已
　　韩献子老使公族穆子受事于朝辞曰厉公之乱无忌备公族不能死臣闻之曰无功庸者不敢居髙位今无忌知不能匡君使至于难仁不能救勇不能死敢辱君朝以忝韩宗固辞不立
　　【臣】按无忌之辞可谓无功庸而居髙位者劝也不敢辱君朝以忝其宗斯资事父以事君者矣此与传所载异传曰公族穆子有废疾将立之辞曰诗曰岂不夙夜谓行多露又曰弗躬弗亲庶民弗信无忌不才让其可乎请立起也与田苏游而曰好仁观无忌之让起可谓孝友而称起之与贤人游又可见取友之足以辅仁而获乎上信乎友顺乎亲无二道矣
　　楚语鬬且廷见令尹子常子常与之语问蓄货聚马归以语其弟曰楚其亡乎不然令尹其不免乎吾见令尹令尹问蓄聚积实如饿豺狼焉殆必亡者也昔鬬子文三舎令尹无一日之积恤民之故也成王闻子文之朝不及夕也于是乎每朝设脯一束糗一筐以羞子文至于今令尹秩之成王每出子文之禄必逃王止而后复人谓子文曰人生求富而子逃之何也对曰夫从政者以庇民也民多旷者而我取富焉是勤民以自封也死无日矣我逃死非逃富也今子常先大夫之后也而相楚君无令名于四方民之羸餧日日已甚四境盈垒道殣相望盗贼司目民无所放是之不恤而蓄聚不厌其速怨于民多矣积货滋多蓄怨滋厚不亡何待【司读作伺臣】按子常之蓄聚积实如饿豺狼即宁独子常一子常倡之而在廷之臣费无极鄢将师之属皆子常也四境之内自大吏以及牧民之长必多子常也若是则如苏轼所谓百万虎狼散在民间者而楚之国其有不殆乎夫自古勤民以自封者多罹丧亡盖不可胜数幸而及身自免身则速朽其与几何此雍门之所以不终弹而孟甞之涕泣不自持者也况怨毒所极子孙必多不令以覆其祀则诚馁而矣又不如小人之腹属厌而已者之得计多也
　　论语季康子问使民敬忠以劝如之何子曰临之以庄则敬孝慈则忠举善而教不能则劝
　　【臣】按临之以庄是敬之见于容貌者所谓俨若思者也而敬亲则其本与慈谓慈于众以其所爱及其所不爱也举善教不能兴贤能一以孝为首也三者一于敬而已矣敬则一于敬亲而已矣
　　或谓孔子曰子奚不为政子曰书云孝乎惟孝友于兄弟施于有政是亦为政奚其为为政
　　【臣】按孝经一书皆言政也通于神明光于四海其惟此矣若必外孝言政直不知政本也夫子托词以对或人者其亦作经之防与
　　子入太庙每事问或曰孰谓鄹人之子知礼乎入太庙每事问子闻之曰是礼也
　　张栻曰礼以敬为主宗庙之事严矣其大体固无不知也至于有司之事则容亦有所不知者焉知与不知皆从而问敬其事也
　　【臣】按经言礼者敬而已矣敬其事故不知而问虽知亦必更审焉盖其事之大体圣人固无不知若夫习其数而举其物虽圣人有不能尽者矣每事必问是以敬心处之礼之本也因每事之问以至事无不知可以周旋而无失礼之文也夫国之大事在祀与戎他日夫子曰我战则克祭则受福盖得其道矣战克之道何也临事而惧好谋而成者是也受福之道何也入太庙每事问祭如在祭神如神在是也皆礼也
　　子曰管仲之器小哉
　　【臣】按夫子曰如有周公之才之美使骄且吝其余不足观也已正此章之义疏也吝者其器小也为骄之本根骄则必奢必僭乃吝之枝叶程子谓骄气盈吝气歉真徳秀谓吝者气不足也惟其无浩然之气鄙陋局促容受不得谚所谓器小易盈也仲之不足者非才也气也平日无格致诚正之功以养其气故功甫成而心已动气不足以举之如器之不能容必盈溢四出不可收拾矣曽子曰士不可以不毅毅者吝之反也不骄之本也然朱子谓子路之车裘与共是治一吝字顔子无伐无施是治一骄字者盖子路先治本根如攻腹心之疾而顔子则大段无病直欲表里内外皆完养平粹而已
　　【臣】又按如说苑所称管氏筑三归之台盖与萧相国买田宅自污同意此正气不足也夫已不能以居成功必自伤以求免圣贤无此诡曲之行也伊尹周公何甞必得于君而所以处之者规模局量固已廓如矣孟子所谓富贵不能淫贫贱不能移威武不能屈者是也
　　子贡问曰孔文子何以谓之文也子曰敏而好学不耻下问是以谓之文也
　　子谓子产有君子之道四焉其行己也恭其事上也敬其养民也惠其使民也义
　　子曰晏平仲善与人交久而敬之
　　子曰臧文仲居蔡山节藻棁何如其知也
　　子张问曰令尹子文三仕为令尹无喜色三已之无愠色旧令尹之政必以告新令尹何如子曰忠矣曰仁矣乎曰未知焉得仁
　　崔子弑齐君陈文子有马十乗弃而违之至于他邦则曰犹吾大夫崔子也违之之一邦则又曰犹吾大夫崔子也违之何如子曰清矣曰仁矣乎曰未知焉得仁季文子三思而后行子闻之曰再斯可矣
　　子曰武子邦有道则知邦无道则愚其知可及也其愚不可及也
　　【臣】按论语此七章皆圣人与其弟子评论当时之贤大夫圣人之论人如衡然一毫轻重之不爽有大体无可称而可节取之者如孔文子之文是也有世所共好而必察焉者如臧文仲之知季文子之三思是也有深嘉亟予而称之亦不过其实者子产平仲令尹子文陈文子武子是也夫孔文子之为人夫子甞不答其甲兵之问矣又甞讥臧文仲不仁者三不知者三矣此固无足深论若子产俞固皆忠之属也平仲之澣衣濯冠季文子之相三君无私积亦可语于清也而其仁则概乎未之或知者也子产之卒也夫子为出涕曰古之遗爱俞之愚至叹为不可及然而刑书兵甲终不可语于王道叔武之死不能弼君之违于二子有深惜矣遑论其余哉若夫子文无宇【陈文子】又不可同日而论也子文之忠多可称文子既不讨贼而又旋反于齐避他国之犹崔子者而就本国之崔子何也夫子盖亦就其洁身去位之初事而论之耳然而世教之衰也君臣朋友之大闲多不可问强学好问之风亦邈不可得夫子所以于诸贤多有取焉而讥文仲行父【季文子】亦防而婉善善欲长之义也
　　子曰孟之反不伐奔而殿将入门防其马曰非敢后也马不进也
　　【臣】按一孟之反也庄子称之则以其有闻于老氏懦弱谦下之风而悦之也此固足以愧后世之争功不已如钟邓之于蜀二王【王浑王濬】之于呉贺若弼韩擒虎之于陈者矣而夫子称之则以其能去骄矜之心为可以进于道盖借之反立训欲学者操此无欲上人之心使私欲日浄天理日明如宪之克伐怨欲不行如顔子之无伐善施劳有若无实若虚又进而至于周公之孙硕肤禹之不矜伐则为徳行之极致而又非之反之所可及矣
　　子曰不有祝鮀之佞而有宋朝之美难乎免于今之世矣
　　【臣】按圣人之于巧言令色痛絶之者屡矣讥其鲜仁以为可耻盖深虑世之溺于鮀朝辈而遂以成风也曽子曰胁肩谄笑病于夏畦子路曰未同而言观其色赧赧然则为鮀朝辈良亦苦矣二子之言与圣人同其恶也
　　曽子曰可以托六尺之孤可以寄百里之命临大节而不可夺也君子人与君子人也
　　朱子曰托孤寄命有才者能之临大节而不可夺非有徳者不能也
　　【臣】按才节二者自不可偏废有节无才虽可自靖自献而终不能无憾于托寄也然才是有猷有为节是有守才亦必从其所守培养扩充方为才美若仅仅用其才胜者即其才终不能无病也三代以下可以托孤寄命者无若诸葛武侯然其自处惟谨慎二字所以可任大事霍子孟不但夺于妻显以昭帝之美质不能尽辅之以谊其専断朝政亦常有阙败未可谓全乎其托寄者也有明神庙之初江陵为相辅少主致富强然由其大节不立故相业亦未光其调防神宗恃一冯保是傅姆之养也为政専尚武健严酷是申商之学也有美才而无素养学问不醇根本不固终未可谓之全才也
　　季康子问政于孔子孔子对曰政者正也子帅以正孰敢不正
　　季康子患盗问于孔子孔子对曰茍子之不欲虽赏之不窃
　　季康子问政于孔子曰如杀无道以就有道何如孔子对曰子为政焉用杀子欲善而民善矣君子之徳风小人之徳草草上之风必
　　【臣】按季康子三问而夫子答之三一言蔽之政者正而已矣若何而正则无欲是也欲者盗源也不至于用杀不止矣已实长盗而多杀无罪何其不善自反也夫欲正百官以正万民诚在帅之者如何而已
　　子谓卫公子荆善居室始有曰茍合矣少有曰茍完矣富有曰茍美矣
　　【臣】按以居室为逆旅死生为俄顷一切遣放者旷达之敝也圣贤之教则不然卿大夫之家以守宗庙承祭祀为孝则居室自有居室之道不讳言有也亦不必辞富也茍焉而止者斯真不茍者也以之承先则祖父享之以之逮下则子孙保之矣
　　子曰君子易事而难说也说之不以道不说也及其使人也器之小人难事而易说也说之虽不以道说也及其使人也求备焉
　　【臣】按政者正也夫子屡言之矣曰其身正不令而行又曰不能正其身如正人何说之不以道不说盖正己而已矣正则公平明恕于其物也如凖之于轻重规矩之于方圆绳墨之于曲直惟其当然而已矣无私之至也然则难说者易事之本欤
　　宪问耻子曰邦有道谷耻也邦无道谷耻也
　　【臣】按邦无道独善而已矣谷之耻欲免无难也若邦有道谷者此是防谨止能称其禄者其与贪冒无厌者固已逺矣而不能有为则负有道之朝者甚多也此耻正无穷尽人不能解免也推而极之苟不至于尧舜其君尧舜其民犹然谷而已矣则其耻何时而已哉古人之耻若是而已后世止以不能廉让为耻是世道日衰而君子之自待已薄也
　　子路问成人子曰若臧武仲之知公绰之不欲卞庄子之勇冉求之艺文之以礼学亦可以为成人矣
　　【臣】按成人犹言全人父母全而生之子全而归之是为全人极其至非圣人之践形惟肖固不足以语于此也四子之长俱有偏倚驳杂者夫子盖即其近者论之耳文之以礼乐则未正者亦归于正矣文者磨礲长养如玉之琢治而益莹然如花叶之浸灌而日蔚然故夫学不足以变化其气质者皆不能文者也由之行行如终为少文卞庄子养母战而三北母死齐伐鲁庄子三获甲首以献曰此塞三北遂赴齐师死则不过一勇者而已惜乎其能孝而未知所以孝也古之君子礼乐不须臾去身固将以自文其气质也
　　蘧伯玉使人于孔子孔子与之坐而问焉曰夫子何为对曰夫子欲寡其过而未能也使者出子曰使乎使乎【臣】按人终日皆过也知过者鲜矣知之而不能自克仍展转相循于过而无穷也所为自欺也子曰已矣乎吾未见能见其过而内自讼者也自讼则能克之矣然圣贤俱不言无过而言寡过经云言满天下无口过行满天下无怨恶则要其究竟而夫子之语子张则寡尤寡悔而已矣学问愈深则辩过愈精刬除愈熟则悔过愈勇日日求寡也日日未能也此自用力之实际而非谦挹也夫子于学易愿假数年可以无大过伯玉年五十而知非年六十而化卫武年九十五矣而犹作抑戒圣贤心事若一此不自欺之实学也
　　子曰直哉史鱼邦有道如矢邦无道如矢
　　家语困誓篇卫蘧伯玉贤而灵公不用弥子瑕不肖反任之史鱼骤谏而不从病将卒命其子曰吾在卫朝不能进蘧伯玉退弥子瑕是吾生不能正君死无以正礼我死汝置尸牖下于我毕矣其子从之灵公吊焉怪而问之其子以父言告公公愕然失容曰是寡人之过也于是命之殡于客位进蘧伯玉而用之退弥子瑕而逺之孔子闻之曰古之谏者死而已矣未有若史鱼死而尸谏忠感其君者也可不谓直乎
　　君子哉蘧伯玉邦有道则仕邦无道则可卷而懐之【臣】按人之生也直史鱼死不忘君君臣之义也人之所以生者此而已矣亦全归之孝也用舎行藏夫子语顔渊而外未有所可也而独称伯玉亦其寡过之学然欤
　　子曰乡原徳之贼也
　　朱子曰乡原者使人皆称之而不知其有无穷之祸如五代冯道者此真乡原也
　　【臣】按乡原本情亦起于患得患失之一心如冯道可见矣然较之鄙夫更险而诡其实不过乡人之鄙俗者而躐取圣贤之近似自欺欺人以市声誉以鄙夫之心事而不如鄙夫之真故圣人尤恶之黄榦所谓贪夫不足以害夫廉似廉非廉者乃所以害夫廉也
　　孟子邹与鲁閧穆公问曰吾有司死者三十三人而民莫之死也诛之则不可胜诛不诛则疾视其长上之死而不救如之何则可也
　　孟子对曰凶年饥嵗君之民老弱转乎沟壑壮者散而之四方者几千人矣而君之仓廪实府库充有司莫以告是上慢而残下也曽子曰戒之戒之出乎尔者反乎尔者也夫民今而后得反之也君无尤焉
</div>
    <div class="pagination">
<a href="御定孝经衍义_page60.html">上一页</a><span>...</span><a href="御定孝经衍义_page56.html">56</a><a href="御定孝经衍义_page57.html">57</a><a href="御定孝经衍义_page58.html">58</a><a href="御定孝经衍义_page59.html">59</a><a href="御定孝经衍义_page60.html">60</a><span class="current-page">61</span><a href="御定孝经衍义_page62.html">62</a><a href="御定孝经衍义_page63.html">63</a><a href="御定孝经衍义_page64.html">64</a><a href="御定孝经衍义_page65.html">65</a><a href="御定孝经衍义_page66.html">66</a><span>...</span><a href="御定孝经衍义_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
