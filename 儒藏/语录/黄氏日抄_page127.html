<!DOCTYPE html>
<html>
<head>
    <meta charset="UTF-8">
    <title>黄氏日抄 - 第 127 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄氏日抄 - 第 127 页/共 162 页</h1>
    <div class="content">　　感春谓春风漫诞之可悲甚于秋霜摧落之不足惜此意亦竒东坡谓春蟾投醪光陆离不比秋光只爲离人照断肠皆是此意翻出
　　孟东野失子诗云蝮蛇生子时坼裂肠与肝愚徃年见临安无梦和尚说蠏子后即枯死云出佛经
　　落齿诗结以语讹黙固好嚼废软还美翻说最佳赤藤杖歌赤龙抜须羲和遗鞭等语形容竒恠韩诗多类此然此类皆从庄生寓言来
　　送石处士赴河阳幕风云入壮懐泉石别幽耳最工辛卯雪万玉妃之句李花万堆雪之句寄卢仝犹上虗空跨騄駬之句醉留东野爲云爲龙之句皆立恠以惊人者
　　招杨之罘栢马之喻爱之使进而谁氏子之作谓称道士爲痴狂尤正论也
　　石鼓歌双鸟诗尤恠特防鸟必有所指岂异端欤赠刘师服诗可与落齿诗参看
　　听頴师琴有曰喧啾百鸟羣忽见孤鳯凰
　　赠张十八诗有曰龙文百斛鼎笔力可独扛皆工于形容
　　调张籍形容李杜文章尤极竒妙
　　寄崔立之状世俗羡科第之荣
　　月蚀诗律玉川子之豪归之雅正尤切讽諌结句仁厚有味
　　短檠歌有感慨意
　　符读书城南世多议其以富贵诱子是固然矣然亦人情诱小儿读书之常愈于后世之饰僞者
　　病鸱诗有不絶小人戒诱使善之意
　　华山诗形容女冠之易动俗
　　书皇甫湜诗谓留意园池犹尔雅注虫鱼枉思掎摭舍业孔顔愚谓此可鍼世俗之失盖园池之适无非玩物仲舒潜心大业三年不窥园知汲汲于所当务者外诱不期而絶也
　　路傍堠以下皆公南迁时诗乍食鲎鱼章举叹惊靣汗惟蛇旧所识开笼纵之蛤卽虾蟇亦初不下喉也
　　寄李大夫以年过半百来日无多有少年乐新知衰暮思故友之句
　　南山有高树行猛虎行皆赠李宗闵巧喻而力诋文之铺叙顿挫甚佳
　　送澄观诗我欲收敛加冠巾其于送虗师亦尝云方将敛之道且欲冠其颠是其人之心在在不放独惜其论太颠语少斟酌耳
　　山南郑相公酬答诗烹斡力健倔斡当作鲜茫漫华墨间华当作笔音释序李少卿云○耵聍耳垢也上都挺切下乃挺切
　　读东方朔杂事谴疟鬼二诗皆稽滑以讽疟云颛顼子也
　　示儿诗以有屋自慰与符读书诗正相终始
　　喜雪春雪咏雪等作皆曲尽形容之妙层出无穷蒲萄诗以马乳对龙须今俗呼蒲萄爲马乳而竹之有龙须亦经见于此○作字读与做同方桥诗作字与过字同押
　　遣兴诗断送一生惟有酒赠郑兵曹诗破除万事无过酒山谷词各于其下去一酒字天然妙对
　　记梦结句安能从汝巢神仙李少卿谓仙当作山此韵与间字连押当作山尤分明
　　咏笋与咏雪诗相类形容层出
　　送张侍郎以下诸诗皆随裴相公东征时作
　　示侄孙湘以下诸诗皆贬潮州时作
　　杂文
　　原道呜呼自昔圣帝明王所以措生民于理使其得自别于夷狄禽兽者备于原道之书矣孔孟没异端炽千有余年而后得原道之书辞而辟之昭如矣奈何溺于异端之士吹毛求衅窃附程録尚欲隂爲异端报仇耶此程门高弟尹和靖力排语録之非欤程録尝谓爱主情而言盖辨析精微之极也仁者爱人此正吾夫子之言岂可因以博爱爲仁非原道哉彼以煦煦爲仁而此以博爱爲仁正将以吾道之大扩其所见之小也原道不可非也程録虽尝以虗位之说爲非此决非程氏之言也夫道二仁与不仁而已此正孟子之言岂可反以道德虗位非原道哉仁与义爲道德去仁与义亦自以爲道德故特指其位爲虗而未尝以道德爲虗也原道不可非也程録又载昌黎言治国平天下止及正心而不及致知格物此殆程子一时偶然之言也孔子言修己以安百姓孟子言笃恭而天下平皆不过举其要而言岂必尽及致知格物之条目而后可以爲自修而顾乃以此非原道哉异端言心而外其天下国家者故昌黎言治国平天下而特推其本于正心耳原道不可非也非之之说三皆不过爲异端报仇誉之之说一又不过爲异端借影原道曰尧以是传之舜舜以是传之禹禹以是传之汤汤以是传之文武周公文武周公传之孔子孔子传之孟轲轲之死不得其传焉所谓传者前后相承之名也所谓道者卽原道之书所谓其位君臣父子其教礼乐刑政其文诗书易春秋以至丝麻宫室粟米蔬果鱼肉皆道之实也故曰以是而传以是者指原道之书所谓道者而言之以明中国圣人皆以此道而爲治也故他日论异端又曰果孰爲而孰传之耶正言此之所谓道者无非实而其传具有自来彼之所谓道者无非虗而初无所自传云尔非他有靣相授受之宻传也托附程録者乃发爲异说称誉原道以爲此必有所见若无所见所谓传者传人甚麽呜呼异哉尧舜禹汤文武周公孔孟相传之道备见于原道一书岂复他有险恠歇后语隂幽不可名言如异端所谓不立文字单传心印之传者哉或者此类多出于上蔡谢氏之门欤盖不以爱爲仁而以觉爲仁必欲扫除乍见赤子入井之心者上蔡之言也二程无之也谓有不二法门而言道无精粗彼此之分者上蔡之言也二程无之也载僧人揔老之言谓嘿而识之是识个甚麽无入而不自得是得个甚麽者亦上蔡之言也二程无之也凡今所议原道三说徃徃类此愚故意其爲上蔡谢氏之门依仿而托于程録也学者无以其语出于程録而遽非原道必以孔孟之说而稽之则于读原道几矣
　　原性论与生俱生而其所以爲性者五仁义礼智信最爲端的性有三品之说正从孔子上智下愚不移中来于理无毫髪之背至伊洛添气质说又较精微盖风气日开议论日精得气质之性与天地之性对説而后孟子专指性善之说举以属之天地之性其说方始无偏此于孟子之説有功而于孔子之说无伤实则孔子言性包举大体孟子之说特指本源而言性无出于孔子者矣奈何三品之说本于上智下愚之说而后进喜闻伊洛近日之说或至攻诋昌黎耶
　　原毁伤后世议论之不公爲国家者不可不察也原人谓命于两间爲夷狄禽兽之主主而暴之不得爲主之道故圣人一视而同仁笃近而举逺此说己见仁之全体大用汉唐诸儒不及也本朝西铭又加精宻
　　原鬼谓鬼无形声而接于民者物之恠说亦工原之爲义皆推明正理以袪世俗之蔽者乎古然而今亦然理然而事亦然则亦何俟乎公之原
　　行难之作嘉陆叅之服善对禹问所以明传子之义定天下万世之常也
　　杂説四首龙喻言君不可以无臣医喻言治不可以恃安鹤喻言人不可以貎取马喻言世未尝无逸俗之贤
　　读荀谓孟尊孔扬尊孟而荀在轲雄之间剂量审矣是亦于其言而定之盖谓荀未尝知尊孟故尔若不于其言而于其人扬则未必不劣于荀此韩公他日独以孟荀并言欤虽然荀又岂孟伍哉故又曰轲之死不得其传呜呼公之剂量诸儒审矣
　　鹖冠子十六篇韩子悲其人之不遇鹖似鸡以死闘楚俗以饰冠示武也至今西班称鹖弁云
　　读仪礼以圣人之制度而掇其要
　　读墨子进而比之曰孔墨夫墨子孟子所深辟韩子尊孟者也何议论之相反至此岂孟防其流弊而韩论其本心欤
　　获麟解大意谓麟祥物也但出非其时人不谓之祥盖以自况而不直说遂成文法之妙
　　师说前起后收中排三节皆以轻重相形初以圣与愚相形圣且从师况愚乎次以子与身相似子且择师况身乎次以巫医乐师百工与士大夫相形巫乐百工且从师况士大夫乎公之提诲后学亦可谓深切着明矣而文法则自然而成者也
　　进学觧类赋体逐叚布置各有韵豨苓之豨音希猪也卽木猪苓
　　本政论谓周以文弊后不知所承而尽穷古始以明民不知古者神而化之不使知之也
　　守戒谓诸侯于君当爲翰蕃譬之宅于山者施防穽宅于都者固扄钥甚切其后譬以贲育之不戒童子之不抗鲁鸡之不期蜀鸡之不支尤语工而意切国不得其人以预备之虽强犹弱欤
　　圬者王承福不敢一日怠其事其得也不肯一以妻子劳其心其过也操镘入富贵之家至一再过之则爲可爲世戒也
　　五箴之作年四十八谓聦明不及于前时道德日负于初心而防也言也行也好恶与知名也各自爲之箴拳拳进德之心也
　　后汉三贤賛王充作飬性王符着潜夫仲长统着昌言皆伤其不显于世而賛之
　　讳辩旣举嫌名二名之不讳复举周公孔子曾参不讳而宦官宫妾之所讳以相形反覆攻击燎然明白然防暗成俗至今讳者益甚何哉愚尝考讳之所始乃周制子孙奉祀庙中不敢斥其父祖之名而以諡易之所谓卒哭乃讳也今人少壮无恙而多方回避其名以爲讳是敬之所以渎之而预死其人于生之日也异哉
　　讼风伯讥小人沮君之泽甚工
　　伯夷颂谓无求而爲之万世一人反结一语谓微二子乱臣贼子接迹于后世尤竒絶
　　子产不毁鄕校颂戒爲人臣者忌人言而蒙主聼释言述人有防公于郑相国李舍人者而卒不行也再三宛转文法极妙
　　爱直一篇谓李君房之从南阳公有所不知知之未尝不爲之思有所不疑疑之未尝不爲之言愚谓今之宾僚于所事犹古者卿大夫士于诸侯盖有君道焉自封建废而爲郡县之吏自世卿易而爲递迁之官萍梗相逢休戚无关而治道遂不可以望古若李君房其行古之道者乎
　　张中丞传后叙阅李翰所爲张廵传而作也补记载之遗落暴赤心之英烈千载之下凛凛生气
　　燕喜亭记工于状物掌书防记工于言情画记工于叙事蓝田丞防记叙崔斯立盘鬱之懐修滕王阁记自叙慨慕遐想之意随物赋形沛然各纵其所之无拘也近世爲记者仅述歳月工费拘澁不成文理或守格局各成窠叚曰此金石之文与今文异呜呼异哉
　　猫相乳叙事极简明论士大夫富贵得之于功或失之于德得之于身或失之于子孙
　　策问十三首只举一事之可疑者爲问而不设疑辞古人大体盖如此今之问者徒爲疑辞而初无疑事
　　諌臣论以阳城之贤而作也
　　改葬服议改葬服缌惟子于父母爲然
　　省试学生代斋郎议斋郎士大夫子弟习宗庙之事者岁久命之官学生则以经艺试司业将以賛教化者也不可反代小劳之事
　　禘祫议谓献懿二主宜居东向之位毁瘗始于晋魏不可行
　　顔子不贰过论谓止之于始萌
　　何蕃传载朱泚之乱蕃一正色而六馆无从乱者
　　书启
　　与李袐书论小功须追服
　　答张籍两书谆谆然自觧未可著书辟佛之意及觧駮杂之议其实张籍益友也爱公之深者也
　　与孟东野书答窦存亮书皆叙交际次第自成文法上李实尚书叙其政贺白兎辞巧
　　上李侍郎书云大之爲河海高之爲山岳明之爲日月幽之爲鬼神纎之爲珠玑华实变之爲雷霆风雨答尉迟生书云本深而末茂形大而声宏行峻而言厉心醇而气和昭晰者无疑优防者有余上于頔相公书云变化若雷霆浩汗若河汉正声谐韶濩劲气沮金石凡皆形容文章之妙公实道胷中之自得者
　　上郑相公两啓皆自诉所欲言
　　上宰相三书昌黎三上光范书世多讥其自鬻然生爲大丈夫正蕲爲天下国家用孔子尝歴聘列国孟子亦尝游说诸侯矣如公才气千古一人亦同流俗困于科举而不得少见于世故直摅其抱负以自逹于进退人才者虽颇失之少年锐气而实皆发于直情径行始则晓以古者成就人才之道次则动以一己饥寒之廹终则警以天下未治反不能如周公礼士之勤光范门虽尊公直与之肝膈无间然则公之抱负者爲何如而可讥其自鬻哉终南防径少室索价阳退隂进不由真情此则不鬻之鬻乃公罪人耳
　　答侯继书答崔立之书皆试黜时所作虽微有不平而直述其迈徃不羣之气亦奇矣
　　答李翊书自叙歴学之次第然后及其飬所自出者当熟味如靣承公之教我可也
　　代张籍书就盲字上发明不爲悲苦之辞死中求活法也
　　答李师锡就李元宾说来宛转切
　　答陈生书谓事亲以诚不待于外而后爲飬汲汲于科名以不得进爲亲之羞者惑也此非特可鍼陈生之病万世而下爲吾徒者皆当拳拳服膺
　　上张仆射书唐制持节某州诸军事盖以节度使统支郡之权而其属爲两今之职官唐使院也今之曹官唐州院也州院于今爲録事参军之居使院于今爲佥防不以使院称之唯都吏孔目官所居尚名使院卽其遗称也故韩公所上张建封书在使院中小吏持院中故事来示之语此唐制称使院之证也
　　上于防阳书言先进后进前后相须之道与崔羣书言交际之情宛转悠逺与陈京书言于贵官门墙易踈之状尤明切动人
　　答冯宿书言在京城不一至贵人之门人之所趍仆之所傲其与衞中行书云所入比前百倍视吾饮食衣服亦有异乎其所不忘于仕进者亦将少行乎其志耳由是观之公之三上宰相书岂阶权势求富贵哉宰相人才所由进磊落明白以告之公之本心如青天白日后世旁蹊曲径暮夜鑚刺而隂求阳辞心口爲二妄意亷退之名眞墦间乞祭之徒耳
　　諌张仆射撃毬谓驰毬于场荡揺振挠不三四年无全马矣而人五藏之系络甚微坐立必悬垂于胷臆之间以之颠顿驰骋呜呼危哉此说富贵少俊者所宜深知
　　与冯宿论文谓称意者人以爲恠下笔令人惭则人以爲好古文真何用于今以俟知者知耳公殆矫其说以振起一世之庸庸者乎然歴数百年至本朝欧阳公方能得公之文于残弆而发防之否者终于湮没自欧阳公以来虽曰家藏而人诵殆不过野人议璧随和称好及自执笔爲文鲜有不与之持真知公之文者又几何人哉愚尝叹息而爲之自警曰人谁不讲孔孟之学至遇事则徃徃而违其训人谁不读韩欧之文至执笔则徃徃而非其体人莫不饮食鲜能知其味不心诚求之是真无益哉
　　与陆员外荐士书公荐侯喜以下九人此唐之公荐进士法也
　　与邢尚书书谓布衣王公事势相须文极清快
　　爲人求荐书以伯乐一顾价増三倍爲喻盖公荐于司贡士者也应科目时与韦舍人书以恠物困于穷涸自况而望其一举手一投足转之清波此又公之自荐者也
　　答刘正夫书论爲文譬之百物朝夕所见者人皆不注视及覩其异者则众观之又谓用功深者其收名也逺答陈商书喻以齐王好竽而鼓以瑟所谓工于瑟而不工于求齐合是两书而观之庸庸者不足以自见恠恠者非所以谐俗公所告语虽各随其病而药之功深一语则均所当务而根本之论乎
　　与孟简书因觧妄传奉释事遂极言释氏之非张籍尝劝之著书攻释则辞之
　　答吕毉山人书自谓世无孔子不当在弟子之列盖山人矜诞人也责公以不能如信陵执辔公故盛其说以折之
　　答元侍御书以甄济识安禄山必反其子逢刻身立行足下能乐道其善俱宜牵联得书足下年尚彊嗣德有继将大书特书屡书不一书文气横生可爱也
　　与袁相公书荐樊宗师云奇寳横弃道侧而阁下箧椟尚有少缺不满之处瑰语也
　　与柳公绰书盛言其以书生率先扬兵淮右之壮形容如见次书言逺调军士浮寄孤悬形势销弱若募土人爱防鄕里勇于自战调兵满万不如召募数千此则万世可行之通论也
　　与李尚书书云接过客俗子絶口不挂时事务爲崇深以拒止嫉妬之口此语亦渉世者所当知
　　序
　　送孟东野序自物不得其平则鸣一语由物而至人之所言又至天之于时又至人言之精者爲文歴序唐虞三代秦汉以及于唐节节申以鸣之说然后归之东野以诗鸣终之曰不知天将和其声以鸣国家之盛耶抑将穷饿其身思愁其心肠而使自鸣其不幸也归宿有味而所以劝止东野之不平者有道矣师友之义于斯乎在而世徒以文观之岂惟不知公抑不知文者耳○桴鼓之桴音浮撃鼓柄也与乘桴浮海音夫者不同见与栁公绰书出左传
　　送许郢州序云爲刺史者常私于其民不以实应乎府爲观察使者常急于其赋不以情信乎州繇是刺史不安其官观察使不得其政财已竭而敛不休人己穷而赋愈急愚按刺史汉监司之名在唐则爲州犹今太守之称盖守郡者也观察使唐监司之名本朝始去其权仅存虗号在唐则专有一道之兵财权重于今之监司者也观察使旣专有兵财其征取于支郡之刺史犹今州郡促县道财赋之类也征取之欲无厌生民之出有限公谓府常急于财可谓州常私于民不可府旣急于财而州又不私于民则竭下奉上患将安极此事岂可使州与府同耶郢爲防阳支郡而爲防阳者于頔公主人也故勉郢州以应防阳之需殆非公论否则公客于于见观察使督赋支郡之难而未见支郡督赋百姓之难尤可念耶
　　送齐皥序齐皥之兄爲相有司以嫌不取之登第公谓其生于私夫取舍于其人可也于其势而取之私也于其势之可嫌而故舍之亦私也公之论精矣然舍之私尚犹愈于取之私
　　李愿盘谷序按李少卿音义序谓得王仲至家善本盘之土土爲下窅而深深爲空今读盘之土维子之稼韵不叶下与稼则恊矣又下与中字对用有义也窈而深廓其有容韵亦不恊空与容则恊矣又空则有容比深字义尤精也合从李少卿之说而读之徜徉之徜音常○京尹不台参答友人书云赤令尚与中丞分道而行何况京尹
　　送牛堪登第序唐人登第无进谢有司之门者
　　赠崔复州序谓官至刺史亦荣矣民穷敛愈急而连帅不以信此爲刺史之难也崔君爲复州而连帅则于公崔君之仁足以苏复人于公之贤足以庸崔君崔君将有其荣而无其难者乎愚谓此书善爲词于上下之间回视送许郢州序无其立语之弊矣
　　赠张童子序谓明经之得难而童子之得易勉以勤其所未学
　　送文畅师序论民之初生固若禽兽夷狄然今安居暇食优防生死与禽兽异者圣人之教之赐也而文畅不知可谓辨之明而谕之切矣扶持正敎开明人心与原道之书相表里
　　送杨仪之序知其客可信其主之说亦足见唐人之辟官不于人情而于其才也茍于其人情而辟之则亦足以觇其主顾贤否相反尔
</div>
    <div class="pagination">
<a href="黄氏日抄_page126.html">上一页</a><span>...</span><a href="黄氏日抄_page122.html">122</a><a href="黄氏日抄_page123.html">123</a><a href="黄氏日抄_page124.html">124</a><a href="黄氏日抄_page125.html">125</a><a href="黄氏日抄_page126.html">126</a><span class="current-page">127</span><a href="黄氏日抄_page128.html">128</a><a href="黄氏日抄_page129.html">129</a><a href="黄氏日抄_page130.html">130</a><a href="黄氏日抄_page131.html">131</a><a href="黄氏日抄_page132.html">132</a><span>...</span><a href="黄氏日抄_page128.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
