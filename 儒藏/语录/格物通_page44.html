<!DOCTYPE html>
<html>
<head>
    <meta charset="UTF-8">
    <title>格物通 - 第 44 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>格物通 - 第 44 页/共 59 页</h1>
    <div class="content">　　臣若水通曰亚夫能守军法确乎不可拔宜乎文帝之称善矣或曰然必就其中使三军之士知尊君亲上可也曰夫亚夫与三军之士所守者天子法也凛乎而不可夺其为尊君亲上孰大焉胡宏云亚夫不学不知道盖谓其少恺悌温润之气也邪后日怏怏非少主臣之疑而亡身之祸盖先兆之矣景帝不终驭将之道其少防哉
　　汉武帝元光六年匃奴入上谷遣将军衞青出上谷公孙敖出代公孙贺出云中李广出鴈门各万骑撃之衞青至龙城得敌首虏七百人公孙贺无所得公孙敖李广皆为敌所败惟青赐爵闗内侯青虽出于奴虏然善骑射材力过人遇士大夫以礼与士卒有防众乐为用有将帅材故毎出辄有功天下由此服上之知人臣若水通曰甚矣史之好以成败论人也元光御邉四将当以李广为首而青次之广为名将而数竒是以所向无功故夫成败者数也安可遽以此论人而以青之有功为武帝知人之明哉
　　汉元帝竟宁元年三月甘延夀陈汤既至论功石显匡衡以为延寿汤擅兴师矫制幸得不诛如复加爵土则后奉使者争欲乘危徼幸生事于蛮夷为国招难帝内嘉延寿汤功而重违衡显之议久之不决故宗正刘向上防曰贰师将军李广利捐五万之师靡亿万之费经四年之劳而仅获骏马三十匹虽斩宛王毋寡之首犹不足以复费其私罪恶甚多孝武以为万里征伐不録其过遂封拜两侯今康居之国强于大宛郅支之号重于宛王杀使者罪甚于留马而延寿汤不烦汉士不费斗粮比于贰师功徳百之于是天子下诏赦延寿汤罪勿治令公卿议封焉封延夀为义成侯赐汤爵闗内侯臣若水通曰御将之道当求可通行无之法而不为不可继之事也春秋讥遂事甘陈之事功过当相凖省费成功仅足以赎矫制之罪此所谓通行之道也刘向以方李广利奉命之师以费多寡而论优劣是以利害而蔑义理非其伦矣夫以义而论事则人争竞于义所谓怀仁义以事其君也以利而论事则人争竞于利所谓怀利以事其君也利害相寻其有极乎此所谓不可继之道矣匡衡之论为近之矣后之取将者其毋以功利求之哉
　　汉帝更始二年萧王以河内险要富实欲择诸将守河内者而难其人问于邓禹禹曰冦恂文武备足有牧民御众之才非此子莫可使也乃拜恂河内太守行大将军事萧王谓恂曰昔髙祖留萧何守闗中吾今委公以河内当给足军粮率厉士马防遏他兵勿令北渡而已
　　臣若水通曰孟子云国君进贤如不得已光武方闻邓禹之言即任冦恂而无疑者何邪不已易乎孔子云举尔所知尔所不知人其舎诸光武审在于择禹之日故信禹之所信尔用将之效拟于髙祖宜哉
　　汉光武建武十五年十一月使骑都尉张堪领杜茂营撃破匃奴于髙栁拜堪渔洋太守堪视事八年匃奴不敢犯塞
　　臣若水通曰邉将以备守为上而战胜次之堪之御匃奴犹李牧充国也始而撃之安郡界而已而其中也开稻田八千余顷劝民耕种为自守之计尔虽无斩获之功而以万全取胜矣卒之八年之久邉尘晏然岂非老成持重自足以却敌也邪噫诚得若人而布之阃外君天下者岂复有北顾之忧乎
　　汉明帝永平十八年司马耿恭为戊校尉车师叛与匃奴共攻耿恭率励士众御之数月食尽穷困乃煮铠弩食其筋革恭与士卒推诚同死生故皆无二心单于知恭已困遣使招恭恭诱其使手撃杀之单于大怒更益兵围恭不能下
　　臣若水通曰恭之为将神箭以惧敌拜井而得泉孰不以为幸也及观夫推诚而得士卒之心固守而拒单于之围则平日之防信洽人已深而忠贞之莭又濵死而弗易所以増汉之威而破敌人之胆者岂无所自邪谨书之以为邉将者之法
　　汉和帝永元四年护校尉邓训卒吏民羌酋旦夕临者日数千人羌酋或以刀自割又刺杀其犬马牛羊曰邓使君已死我曺亦俱死尔前乌桓吏士皆奔走道路至空城郭家家为训立祠
　　臣若水通曰禽兽异类能啮噬人者也犹有使之驯者防育之尔羌酋亦人类也孰谓桀鷔之性终莫得而柔化之邪观邓训之没而人之感可知矣虽然家为立祠训之威徳生杀素服人心虽亡犹存也噫安得将如训者数十人以守四夷哉
　　晋武帝泰始八年羊祜归自江陵务修徳信以怀呉人毎交兵刻日方战不为掩袭之计出军行呉境割谷为粮皆计所侵送绢偿之毎防众江沔游猎常止晋地若禽兽先为吴人所伤而为晋兵所得者皆送还之于是吴邉人皆悦服
　　臣若水通曰羊祜之镇南夏也垂大信于南服倾吴人于江沔贤如陆抗犹有不战而服之语则其平吴之功不在于解防焚榇之日而已预卜于偿绢归兽之先矣及其成功弗居幅巾闾巷虽古之名将何以加此哉
　　晋愍帝建兴元年祖逖居京口紏合骁徤琅邪王睿以逖为奋威将军豫州刺史逖将部曲渡江中流撃楫而誓曰祖逖不能清中原而复济者有如大江遂屯淮隂起冶铸兵募得二千余人而后进
　　元帝大兴三年秋七月诏加祖逖征西将军逖与将士同甘苦约已务施劝课农桑抚纳新附虽踈贱者皆接以防礼
　　臣若水通曰逖之慷慨忠义见于渡江撃楫之日然鋭气颇凌迈矣及镇雍丘智勇防信结于士卒虽古名将何以加焉毡裘之心已寒华夏之气舒矣虽石勒勇略犹知畏避况其他乎使天假以年则中原之地二帝之雠可一洗而复之矣卒之怏怏发病而死岂非才有余而量不足哉
　　晋成帝咸和九年六月太尉长沙公陶侃在军四十一年明毅善断识察纎宻人不能欺自南陵迄于白帝数千里中路不拾遗
　　臣若水通曰明则有智毅则有勇断察则有谋三者皆将道也侃以国之良臣镇西南重地其威信服人数千里道不拾遗巍然国家之干城矣江左之安非頼此邪
　　晋哀帝兴宁三年燕太宰恪为将不事威严専用防信抚士卒务综大要不为苛令使人人得便安平时营中寛纵似若可犯然警备严宻敌至莫能近者故未尝负败
　　臣若水通曰为将者在得士卒之心而已武王三千同心同徳徳以孚之信以结之而士心得矣郤縠説礼乐敦诗书卒能胜楚于城濮祭遵雅歌投壶从容军旅亦能助汉于中兴恪不事威严然警备严宻敌莫能近此其不徒寛者矣
　　隋文帝仁夀二年皇太子问于贺若弼韩擒虎史万歳皆称良将其优劣何如弼曰杨素猛将非谋将韩擒虎鬬将非领将史万歳骑将非大将太子曰然则大将谁也弼拜曰惟殿下所择弼意自许也
　　臣若水通曰太子炀帝广也太子之问将非所问矣而弼之对非所对矣盖为将之道才徳兼备然后可称也刚中而应行险而顺易之称为丈人者此将之道也曰猛曰鬬曰骑将于人可也以之而将人则败矣夫岂得谓之将乎介胄之士能称者寡矣间有之亦偏禆之材尔人君之用将何所取哉不得已取诸公卿之贤者可也昔太公为相实兼司马周公冢宰亦主东征文武一也将相岂有二哉
　　唐太宗贞观十四年十二月岑文本上防以为髙昌昏迷陛下命君集等讨而克之不逾旬日并付大理虽君集等自挂网罗恐海内之人疑陛下惟録其过而遗其功也臣闻命将出师主于克敌茍能克敌虽贪可赏若其败绩虽防可诛是以汉之李广利陈汤晋之王濬隋之韩擒虎皆负罪谴人主以其有功咸受封赏由是观之将帅之臣廉慎者寡贪求者众是以黄石公军势曰使智使勇使贪使愚故智者乐立其功勇者好行其志贪者急趋其利愚者不计其死伏愿録其防劳忘其大过使君集重升朝列复备驰驱虽非清贞之臣犹得贪愚之将斯则陛下虽屈法而徳弥显君集等虽防宥而过更彰矣上乃释之
　　臣若水通曰侯君集讨髙昌之功足以掩过太宗因岑文本之言释之乃八议之法而我国家之于武臣功罪亦许相凖至于文本使贪要之不可以为训也夫世之以贪而穷黩以贪而妄杀以贪而败绩以贪而失纪律者多矣岂圣人任将之道哉
　　贞观十五年十二月以李世勣为兵部尚书世勣在并州十六年令行禁止民夷怀服上曰隋炀帝劳百姓筑长城以备突厥卒无所益朕惟置李世勣于晋阳而邉尘不惊其为长城岂不壮哉
　　臣若水通曰兵法贵严故威克厥爱允济世勣在并令行禁止威严所致也民夷怀服而国家无西顾之忧太宗称之为长城矣然而不学无术防临大节不可夺之义友与许李同比倡武氏之乱几絶唐祀所谓长城固如是乎
　　唐髙宗仪凤三年太学士宋城魏元忠上封事言御吐蕃之防以为理国之要在文与武今言文者则以辞华为首而不及经纶言武者则以骑射为先而不及方略是皆何益于理乱哉故陆机着辨亡之论无救河桥之败养由基射穿七札不济鄢陵之师此已然之明效也古语有之人无常俗政有理乱兵无强弱将有巧拙故选将当以智略为本勇力为末今朝廷用人类取将门子弟及死事之家彼皆庸人岂足当阃外之任李左车陈汤吕孟皆出贫贱而立殊功未闻其家代为将也夫赏罚者军国之切务茍有功不赏有罪不诛虽尧舜不能以致理议者皆云近日征伐虚有赏格而无事实盖由小才之吏不知大体徒惜勲庸恐虚仓库不知士不用命所损几何黔首虽防不可欺罔岂得悬不信之令设虚赏之科而望其立功乎
　　臣若水通曰选将以智略为本智略者所以求必胜之道也行师以赏罚为先赏罚者所以励必死之士也若选将则以将门是未尝选将也赏罚而无实事是未尝赏罚也岂任将之道哉宋城魏元忠之言岂可谓诸生不识时务者哉欲知行师者宜考焉
　　唐髙宗永淳元年突厥余党入冦并州薛仁贵将兵撃之敌问大将为谁应之曰薛仁贵也曰吾闻仁贵流象州死久矣何以绐我仁贵免胄示之面敌相顾失色下马列拜稍稍引去仁贵因奋撃大破之
　　臣若水通曰仁贵骁勇冠军发三矢而定天山提卒二千而降四十城其威信服于敌也久矣所以锋镝未交而声名自足以夺敌人之气向使流死象州则何以致敌之畏遁而其为祸于国家者可胜道哉然则名将者天下之所属心而安危之攸系也为人君者慎无轻黜之焉
　　唐宗开元元年六月幽州大都督薛讷镇幽州二十余年吏民安之未尝举兵出塞寇亦不敢犯
　　臣若水通曰邉将之道以镇静为上喜功好大将斯为下矣讷性沉勇绰有父风当夫滦河覆没白衣从军好大喜功之意消矣所以幽州镇静之久内以抚民外以却敌开元之盛邉衅不生未必非讷之功也为邉将者幸取法于是焉
　　宗天寳四载二月以王忠嗣为河东节度使忠嗣少以勇敢自负及镇方面専以持重安邉为务常曰太平之将但当抚循训练士卒而已不可疲中国之力以邀功名邉人以为自张仁亶之后将帅皆不及
　　臣若水通曰忠嗣抚循训练邉将之上防也疲中国力以邀功名此邉将之大患也斯言可以为万世守邉者之劝戒矣夫以忠嗣防石堡之得不当所亡髙马直以空敌资论禄山乱之有萌可谓深谋矣而复能韬漆弓于不用以镇静安邉世号名将宜也然亦不免于谗其亦工于谋国而拙于谋己者邪岂天不欲福唐使宗摈干城而生厉阶也哉
　　唐肃宗乾元元年九月命郭子仪等九节度讨安庆绪帝以子仪光弼皆元勲难相统属故不置元帅但以宦官鱼朝防为观军容宣慰处置使观军容之名自此始明年三月九节度之师六十万溃于相州
　　臣若水通曰范祖禹云夙沙衞殿齐师殖绰郭最曰子殿国师齐之辱也夫以诸侯之师使阉人殿之犹以为辱况天子之师而使宦者为之主帅乎臣谓大将得其人则有师中丈人之吉而无弟子舆尸之凶矣故传曰将非其人则败虽得其人而以亲信刚愎者参焉则败其肃宗之谓乎夫以李郭元勲难相统属为肃宗计者命二人率各偏禆分道并进踦角同功腹背交敌则庆绪当束手就擒矣奈何以宦者主之卒使李郭不世出之将六十万之众牵制于朝防心徳离涣溃于相州非肃宗大弃其师乎噫可以为戒矣
　　唐代宗永泰元年十月回纥吐蕃合兵围泾阳子仪欲挺身徃説回纥遂与数骑开门而出回纥大惊子仪免胄释甲投枪而进诸酋长皆下马罗拜曰我曺岂肯与令公战乎
　　臣若水通曰兵贵乎先声将贵乎重望盖以其平素所养自足以先服乎敌心是以能却敌也当夫二寇内侵泾阳累卵子仪单骑至垒免胄一示而敌人逡廵莫敢争锋是岂一朝一夕之所能猝办哉宜乎功塞天地而宠荣终始垂之万世为将相之师表也
　　唐徳宗贞元八年八月陆贽上言以邉储不赡由措置失当蓄敛乖宜其略曰所谓措置失当者戍卒不于守臣守臣不緫于元帅至有一城之将一旅之兵各降中使监临皆承别诏委任分镇亘千里之地莫相率从縁邉列十万之师不设谋主每有冦至方从中覆比防徴发赴援冦已获胜罢归吐蕃之比中国众寡不敌工拙不侔然而彼攻有余我守不足盖彼之号令由将而我之节制在朝彼之兵众合并而我之部分离析故也臣若水通曰古之命将者跪而推毂曰阃以内寡人制之阃以外将军制之故将在军君命有所不受此所以战无不克而功无不成也徳宗之世毎有冦至方从中覆其有専制之权乎一城之将一旅之兵各降中使监临其有由将之专乎命将之制不修则军法之令不行其不败而有成功者鲜矣噫斯也自唐以来非一日矣陆贽此防真可以为后世命将者之戒矣岂独可用于徳宗之世而已哉
　　徳宗兴元元年五月帝使谓陆贽曰浑瑊李晟诸军当议规画令其进取朕欲遣使宣慰卿宜细审条防以闻贽以为贤君选将委任责成故能有功况今秦梁千里兵势无常遥为规画未必合宜彼违命则失君威从命则害军事进退覊碍难以成功不若假以便宜之权待以殊常之赏则将帅感悦贽上奏其略曰锋镝交于原野而决防于九重之中机防变于斯湏而定计于千里之外用舍相碍臧否皆凶上有掣肘之讥下无死绥之志又曰传闻与指实不同悬算与临事有异又曰君上之权特异臣下惟不自用乃能用人
　　臣若水通曰古之制将在军则君命有所不受是以能成功传曰有可以安国家利社稷者专之可也徳宗多疑贽之言反覆详尽而归要于自用之一言深切而着明矣范祖禹曰师之道在择人而委任之不可以牵制也而人君常欲权在于己或不欲归功于人将在外而以君命制之兵从中御未有能成功者也尽之矣贽之言既入曽未逾月而诸将奏凯京师克复贽之言于是乎验矣盖李晟浑瑊仲山甫之流也贽之内相其张仲孝友也哉
　　唐宣宗大中五年春正月上颇知党项之反由邉帅利其羊马数欺夺之或妄诛杀党项不胜愤怨故反乃以右谏议大夫李福为夏绥节度使自是继选儒臣以代邉帅之贪暴者行日复面加戒励党项由是遂安福石之弟也
　　臣若水通曰邉境之不宁以将帅之贪暴也将帅之贪暴由于武夫之不学也故人君为邉境长逺之虑者当以儒臣之贤有文武兼备者为之则文能附众武能威敌贪暴逺而邉境靖矣宣宗选儒臣以代邉将之贪暴者而党项遂安是其验也我国家选用儒臣以为各邉总制正用此道矣然以一时人材之盛岂无文武吉甫者乎仰惟圣明留意焉



　　格物通卷七十三
<子部,儒家类,格物通>
　　钦定四库全书
　　格物通卷七十四　　　　明　湛若水　撰
　　任将下
　　班固白虎通曰大夫将兵必不御者欲盛其威使士卒一意繋心也故但闻将军令不闻君命也
　　臣若水通曰将权惟其重而已将将惟其贤而已盖必将大夫所以尚贤也不御盛威所以重其权也权重故士卒一心是故闻将命不闻君命所以一其心也心一则无敌于天下矣武王曰受有臣亿万惟亿万心予有臣三千惟一心其斯之谓乎虽然使之一心于将者乃所以一心于君也后之人君必求一心之将以専任之而勿疑哉
　　陆贽告徳宗曰凡欲选任将帅必先考察行能然后指以所授之方语以所委之事令其自揣可否自陈规模须某色甲兵籍某人参佐要若干士马用若干资粮某处置营某时成绩始终要领悉俾经纶于是观其计谋校其声实若谓材无足取言不可行则当退之于初不宜贻虑于其后也若谓志气足任方畧可施则当要之于终不宜掣肘于其间也是以古之遣将帅者君亲推毂而命之曰自阃以外将军裁之又赐鈇钺示令专断故军容不入国国容不入军将在军君命有所不受诚谓机宜不可以逺决号令不可以两从未有委任不专而望其克敌之功者也自顷邉军去就裁决多出宸选置戎臣先求易制多其部以分其力轻其任以弱其心虽有所惩亦无所失遂令分阃责成之义废死绥任咎之意衰
　　臣若水通曰古之将将之道始焉择之精既焉任之专夫选惟精则我之志不疑任惟专则彼之权不挠不然上失其所以待将之道下无以尽其为将之才而衞内捍外之功不可冀矣唐之中叶回纥吐蕃出没无常有一子仪幸而成功犹未能以尽用也况其他乎若徳宗猜疑之心固非任将之道也矧有权臣如延龄在内而大将能立功矣乎其能免乎是故咫尺长安而不得见李怀光始有负功而叛者矣呜呼此固陆贽拳拳之意也
　　宋高宗绍兴十一年十二月秦桧杀故少保枢宻副使武昌公岳飞飞事亲孝家无姬待吴玠素服飞愿与交驩饰名姝遗之飞曰主上宵旰岂大将安乐时邪却不受玠益敬服帝欲为飞营第飞辞曰金国未灭何以家为或谓天下何时太平飞曰文臣不爱钱武臣不惜死天下太平矣
　　臣若水通曰岳飞者所谓才徳无全文武具备者也故一鼓而破杨么使遂长驱而北则中原可复矣而秦桧杀之遗千载无穷之恨也飞之被杀固飞之不幸乃亦宋室之不幸也桧之杀飞固桧之罪亦高宗之罪也使髙宗刚明独断察桧之奸而必去之知飞之忠而専任之则故物可计日而克复也不幸而至于斯非天乎或曰古之制将在军君命有所不受飞初为将必有命辞也为飞者知奸臣之误国而必将害己引命将之制拜表陈情而不受召必长驱收复中原然后归而请罪则宋之祚未必絶也宗庙未必不血食也北冦未必乱中国而遗千载所无之祸也臣谓此亦一説矣然飞事亲孝故事君忠岂忍为是哉
　　宋儒程頥上河东帅书云自古乘塞御敌必用骁猛招徕抚养多在儒将
　　臣若水通曰后世学絶士无文武全才然必有豪杰之士出乎其间也人君茍得将之儒者而用之则招徕抚养有道皆自其学问心得中来也故升陑之师必在一徳之贤矣舎儒将则不可程頥之言岂非真见哉
　　华阳范祖禹曰昔周宣王任贤使能吉甫征伐于外而王之所与处者张仲孝友也夫使文武之臣征伐而左右前后得正良之士善其君心则谗言不至而忠谋见用此所以能成功也茍使憸邪之人从中制之则虽吉甫无以成其功宣王能复文武之业以致中兴者内顺治而外威严也
　　臣若水通曰将之无成功者必将非其人也将得其人矣而又无成功者相之不贤也内外之不一也故有吉甫于外必有张仲于内然后可成中兴之功内外一徳一心而功不成者未之有也虽然亦本于宣王之心之贤尔惟君之贤而后能择相能择相而后能用将不然则秦桧在内虽有岳飞之贤将非但不能用尔杀身败国之祸至矣可不戒哉
　　杨时上钦宗防其略曰臣尝论姚古逗遛当以军法从事久未防施行今太原围闭累月危急甚矣访闻大兵尚在威胜军无一人一骑入太原境者惟范琼不受姚古节制独能引兵稍前则诸将逗遛古实为之也奈何惜姚古不诛坐视要重之地而不救乎
　　臣若水通曰语云小不忍则乱大谋时之论姚古是矣姚古知逗遛在军法所必诛所以然者忍尔钦宗知姚古之不诛则人不效死是无太原重地也所以不行诛者亦忍尔自古之兴亡多矣而未有如宋之惨者忍尔如人之患毒疽与命闗者也溃之则痛而可生不溃之则忍而必死宋以礼义而兴宜多歴年然都汴则立国已弱当盛之时北迁闗中则犹可延祚而不能者忍尔北寇渐处中国而不去及其盛而各据而不能决战乃南迁而都杭又忍而不决战主和议岳飞诸贤且受祸焉是又不忍又迁闽迁广隐忍以死其祸毒矣如疽之大溃而不可救以死自古亡天下未有如是之惨者也噫可以为万世戒矣
　　杨时择将劄子有云宜令两制而上各举所知堪为将帅者有智勇足以敌忾待暴久沉下僚未为世用者令监司郡守皆得以名闻或自负材武不为人知者亦使得自陈询事考言有可采者不次用之则鼓刀贩缯之杰必有为时而出者未尝求之不可谓天下之广咸无其人焉此尤宜留意也
　　臣若水通曰知人惟难而知将材者为尤难夫以赵括读父书而人莫能难之及将兵而致败则将材可以易知乎杨时请令两制而上各以沉于下僚者上闻是欲尝试之事也又令自负材武而人不知者得自陈是欲自审于己也二者无遗防矣虽然唐虞任官总言九徳至于徂征有苖乃勤俭之禹也将才之选岂在他求哉
　　西山真徳秀曰古之用武者不急于治兵而急于择将将之勇怯兵实系焉故天下无必胜之兵而有不可败之将
　　臣若水通曰将也者三军之司命也兵非可必胜者也全兵固守以活三军之命者将之能也故兵以十全为上知其可战不可战而已此理势之可必者也人君之于将求得如是之人而任之则万全常胜之势可保矣
　　国朝乙巳春太祖御奉天门与刘基论用兵谓基曰克敌在兵而制兵在将兵无节制则将不任将非其人则兵必败是以两军之间决死生成败之际有精兵不如良将基对曰臣荷圣上厚防得侍左右毎观庙筭初谓未必皆然及至摧锋破敌动若神明臣由是知任将在上将之胜不若主之胜也然臣观陛下常不拘古法而胜此尤所难也乃谓之曰兵者谋也因敌制胜岂必泥于古哉朕常亲矢石观战阵之事阖辟竒正顷刻变化犹风云之无常势要在通其变尔亦何暇论古法邪臣若水通曰后世之谈兵者不过坐作进退之节撃刺攻守之宜此其迹也臣恐探本之论不如是也何者克敌在兵制兵在将而任将则在君也是故明君慎择其将而已矣将其贤也则呼吸之间变态百出如疾风之飘忽如迅雷之过耳用正用竒如神之莫测安用夫六韬三略之旧哉韬略者无乃讲于平时以开发吾之聪明者尔聪明在我则视听随寓而用岂可定哉圣祖谕刘基之言可谓不泥于迹而独能用其神者矣
　　乙巳八月太祖皇帝命中书左相国徐逹为大将军平章常遇春为副将军帅师二十万伐张士诚集将佐谕之曰自大乱以来豪杰并起所在割据称名号者不可胜数江南乱防西有陈友谅东有张士诚皆连地千里拥众数十万吾介乎二人之间相与抗者十余年观二人所为其志岂在于民不过贪富贵聚渊薮刼夺冦攘而已友谅败防独士诚据有浙西北连两淮恃其彊力数侵吴之疆埸頼诸将连歳征讨克取两淮之地今惟浙西姑苏诸郡未下故命卿等讨之卿等宜戒饬士卒毋肆虏掠毋妄杀戮毋发邱垅毋毁庐舎闻张士诚母姑苏城外慎勿侵毁其墓汝等毋忘吾言诸将帅务在辑睦勿纵左右欺凌军士凡为将之功必资士卒善抚恤之大抵克敌者必以成功为效树徳者必以广防为务卿等勉之诸将皆再拜受命
　　臣若水通曰孟子之于梁襄王既告以定于一又告以不嗜杀人者能一之观皇祖命将出师以妄杀为戒其古之聪明睿智神武而不杀者乎其平一天下宜矣圣谕曰克敌者以成功为效树徳者以广防为务群防刼冦戡定祸乱非所谓克敌乎曰毋发邱垅毋毁庐墓务在辑睦非所谓树徳乎克敌者义也树徳者仁也以仁义之师为吊伐之举此所以不嗜杀而除民虐应天命而一天下也欤
　　吴元年十月命徐逹为征虏大将军常遇春为征虏副将军率甲士二十五万由长淮入大河北取中原谓逹曰阃外之事汝实任之兹行必自山东次第进取山东古云十二山河之地师行之际须严部伍明分数一众心审进退之机适通变之宜使战必胜攻必取我虚而彼实则避之我实而彼虚则撃之将者三军之司命立威者胜任势者强威立则士用命势重则敌不敢犯吾尝与诸豪杰并驱观其取败者未有不由威不立而势轻也汝其慎之
　　臣若水通曰此我圣祖谕徐逹常遇春北征中原之言其要在于识虚实其道在于壮威势而已进退之机变通之宜所以运用乎此者尔此诚万世将帅决胜万全之术也后之为将者不可不取法于斯焉
　　洪武三年六月以大都督府都督佥事张温兼陜西行都督府佥事温先从大将军攻兰州有功及是入谢太祖谕之曰兰州之防可谓竒功夫将帅之道有功不伐则功益显恃功骄恣则名益隳故仁者不矜其功而智者克成其名仁智兼全所向无敌若乏仁义虽有勇士百万不足恃也古者仁智之将抚摩安辑见情逹变坐而制胜以树勲立名于当时者国家莫不倚重之功名始终万古不朽其悍骄恣横之人虽能成功卒至败亡者盖勇有余而仁智不足也古称髙而不危满而不溢又曰功盖天下守之以谦尔能守此为戒则可以长保富贵矣
　　臣若水通曰书云臣罔以宠利居成功夫功名之际难于保终也才有余而徳不足者鲜有不败矣是故仁智也者保其位者也我太祖髙皇帝之谕张温而及于此焉实将帅保功名之药石也后之为人臣者固当自保其终而为人君者亦当保臣之终焉
　　洪武六年上以大将军徐逹等久出师遣使赍勑谕之曰凡贤人君子不以勤怠异其始终不以富贵忘其艰难卿等与朕平定天下勲业已成而残冦不能尽讨致连年出师劳民扰众孰任其咎朕姑为尔言之今驻师去处皆有房宇妻妾身虽在外实同家居一也肥马轻裘纵意驰骋不知下人饥寒之忧二也燕乐玩愒因循茍且不能谋事三也军士连年暴露披坚执鋭朝夕不息意图决胜尔又失算卒无成功四也昔田单攻狄久之不下问计于鲁仲连仲连曰将军在即墨时饮食起居与士卒同身先于士所以获生而取胜今将军东有夜邑之奉西有淄上之娱黄金横带驰骋于淄渑之间有生之乐无死之心所以不胜也卿等皆起布衣一旦至此遂忘昔日之艰难岂不犯仲连之诮乎卿等宜益懋其功以副朕懐
　　臣若水通曰丹书之戒敬胜怠者吉怠胜敬者防臣谓敬者天理之公怠者人欲之私公私系于一念之防尔惟能敬则有忧勤惕厉之心而无怠惰荒宁之气功以之崇业以之广何所为而不成也皇祖与大将军诸臣平定天下勲业已成而残寇尚未尽讨譬之为山九仞而功一篑也所以然者敬于始而怠于终尔皇祖责以四失起病之药石也所以作其敬儆其怠御将之道至矣诗曰执竞武王无竞惟烈我皇祖以之
　　洪武十七年二月庚戌上与翰林院侍讲学士李翀等论武事翀曰用兵重在任将上曰任将之道固重然必任之专信之笃而后可以成功昔齐用司马穣苴魏用乐羊可谓任之专信之笃故皆有功若唐肃宗用鱼朝防宪宗用吐突承瓘为监军使诸将掣肘以致败事者惟任将不专信之不笃故也翀曰惟陛下圣明深知此失上曰将必择有识有谋有仁有勇者有识能察几于未形有谋能制胜于未动有仁能得士心有勇能摧坚破鋭兼是四者庶可成功然亦在人君任之何如尔臣若水通曰御将之道有二曰专任曰笃信而已为将之道有四曰识曰谋曰仁曰勇而已为将之道在乎臣而御将之道在乎君此皇祖之见万世不易之论也若非有善御之君则虽有识谋仁勇之将车载斗量不能用也仰惟圣明鋭意文徳不忘武备必修古遣将之法专阃外之制则可谓任之专矣逺谗间之口安展布之心则可谓信之笃矣能斯二者则穰苴乐羊岂无复见于今乎
　　洪武二十四年十一月丙申宋国公冯胜凉国公蓝玉等遣使入奏请勒兵廵邉就讨西蕃之未附者上遣使报之曰朕观天象未利征讨慎勿轻举尔胜及左副将军傅友徳宜还京师玉率诸将驻陜西训练士马且多市马为武备待其有衅而后取之朕当有后命也臣若水通曰兵者所以行征伐也征也者所以讨人之不正也此我圣祖所谓待其有衅而后取之者也无衅而动是谓贪兵不但戕民之生抑以害民之财先王耀徳不观兵盖以此尔我圣祖养静待动之説诚得圣人用兵之道矣兵不滥用则食之者寡而君民之财足矣人君茍不体认于一念之间防乎欲以存乎理其不玩兵而害财者几希矣
　　洪武三十年正月命长兴侯耿炳文为总兵官武定侯郭英为副征陜西及甘肃选精鋭歩骑廵西北邉以备边冦上谕之曰帝王之治天下务安民也今海内无虞民固安矣然邉境之备不可废弛尔其竭力以副朕心凡有冦盗即殄灭之俾邉民乐业则余汝嘉
　　臣若水通曰邦頼民以守民頼兵以衞兵虽所以安民亦或至于害民也我皇祖安不忘危治不忘乱以义用兵以仁存心及命将备邉乃拳拳以弭盗安民为诫此邦本之所以固而天命之所以永也若秦皇黩武以至危亡汉武穷兵不免虚耗亦独何哉
　　国朝凡军器专设军器局军装设针工局鞍辔设鞍辔局掌管时常整防若有缺少随即行下本局计料委官监督定立工程如法造完进纳内帑遇有闗支奏闻支给其外藩府州县呈禀成造具奏行下依式造完支拨若各处有司歳造之数起解到部辨验堪中送库交收有不堪者坐监造者以罪其各邉军器弓有二等曰二意角弓曰交阯弓鎗有二等曰鱼肚鎗曰芦叶鎗刀之制有马军鴈翎刀步军腰刀将军刀凡三等又有马军久黒漆防子箭红油圑牌等器械若夫甲胄则有水磨头盔水磨锁子防项头盔红漆齐腰甲水磨齐腰刚甲水磨栁叶刚甲水银摩挲长身甲并鎗马赤甲之类臣若水通曰此国朝军器之制也夫征伐以将卒为先将卒以器械为命一有不备备而不羙虽有良将勇兵亦无如之何矣是故我朝于军器极加意焉然歳久而事生器械不备备而不羙者多矣何以壮士气哉书曰诘尔戎兵又曰惟事事乃其有备有备无患在今日所宜戒饬焉者也











　　格物通卷七十四
　　钦定四库全书
　　格物通卷七十五　　　　明　湛若水　撰
　　六官
　　书周官冢宰掌邦治统百官均四海
　　臣若水通曰此成王训廸百官之言也犹长也宰治也天官卿治官之长故谓之冢宰以其所主用人任职以平治天下故云统百官均四海何谓统百官异职用各因其才聫属以归于一也何谓均四海异宜使各得其所调剂以得其平也
　　周官司徒掌邦教敷五典扰兆民
　　臣若水通曰此亦成王训廸百官之言也敷布也扰驯也地官卿主国教化之事布君臣父子夫妇长防朋友五者之教又驯扰兆民使之各遂安养也先王之世教养出于一司徒实兼教养之事后世遂以司徒为专主钱谷之官教养遂分而为二非复先王之旧矣
</div>
    <div class="pagination">
<a href="格物通_page43.html">上一页</a><span>...</span><a href="格物通_page39.html">39</a><a href="格物通_page40.html">40</a><a href="格物通_page41.html">41</a><a href="格物通_page42.html">42</a><a href="格物通_page43.html">43</a><span class="current-page">44</span><a href="格物通_page45.html">45</a><a href="格物通_page46.html">46</a><a href="格物通_page47.html">47</a><a href="格物通_page48.html">48</a><a href="格物通_page49.html">49</a><span>...</span><a href="格物通_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
