<!DOCTYPE html>
<html>
<head>
    <meta charset="UTF-8">
    <title>御览经史讲义 - 第 30 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御览经史讲义 - 第 30 页/共 109 页</h1>
    <div class="content">　　程子曰天地通泰则万物茂遂人君体之而为法制使民用天时因地利辅助化育之功成其丰美之利也
　　【臣】谨按此圣王赞天地之全功也盖天地自然之化为道而道中之当然者曰宜天地有其宜而不能自适其宜则必有赖于王者之勷赞以补造化之所不及此辅相之功圣人所不能已也辅相莫大于用天时圣人明其阴阳寒暑之宜而东作西成南讹朔易莫不本以钦若之心而行其敬授之事由是生长收藏各顺其序而允厘百工庶绩咸熙矣辅相莫大于因地利圣人察其高下燥湿之宜而赤埴青黎涂泥白壤莫不辨其刚柔之性而作其稼穑之甘由是黍稷稻粱各蕃其植而庶土交正三壤咸则矣辅相又莫大于秩人伦圣人观其恩义序别信之宜而君臣父子夫妇昆弟朋友既正五典而使之敦又用五礼而俾有常由是经纶条贯各若其则而百姓无不亲五品无不逊矣是故辅则有匡勷之术相则有承弼之方天地无心而成化圣人有心而无为所以燮理寅亮不惮其劳经纬措置曲尽其道凡物或有憾于天地圣人皆引以为己责而必使之咸有以遂其生皆有以复其性而后已是故以父母天下为王道尤必以万物得所为极功而有天地必赖有圣人也虽然元后亦岂于天地有所加哉所为辅之相之者亦因其时与势之所趋理应如是之补救随时处中通权达变是以泰运一开遂无一物之不泰而且能使万世之长保其泰也然则王者之辅相天地信无愧于天之宗子而即与天地参矣故曰天地设位圣人成能凡赞化育之事何莫非左右斯民之事哉















　　周易
　　初九拔茅茹以其彚征吉
　　监察御史【臣】李防
　　朱子本义曰三阳在下相连而进拔茅连茹之象征行之吉也
　　【臣】谨按国运之盛衰每视贤才以为进退以故若舟楫若盐梅若股肱若心膂昔人言之详矣然而生之有时聚之有机分之有其类致之有其端泰之初九其尤言之着乎其曰拔茅茹以其彚征吉【臣】即其言而思之其言贤而必附之于泰者何盖贤之生也不偶而其出也亦不茍上焉者固志存乎道徳次焉者亦意在于功名故度之已度之君而更度之天人之会时势之机安全虽未奏乎而君民辑睦治平固已有其端灾沴虽未除乎而上下惕厉经纶可预期其效是固泰之机也出而从之以致吾君以泽吾民以伸所学而酬夙志磻溪之老望西岐而来归莘野之夫待三聘而后起是则贤之生因泰而致焉者此也其言泰而必首举夫贤者何盖天下之乱必有所由生而其治也亦必有所由始故有时方鼎盛君臣羣习为固然而国无老成觇者已卜其将衰本实拨也亦有僻处偏安内外日见其忧虞而朝多硕士识者逆知其将盛道可久也夏有遗老而一旅可以复旧业周有世臣而幼主可以致中兴有胼胝之圣而昏垫何虑其为灾有思文之后而粒食自征其率育是则开泰之功因贤而成焉者此也其言贤之进用而取譬于拔茅连茹者何盖天下物各有其类一小人用而众小人从而附者神相契也一君子用而众君子从而进者功又相资也故四岳在位而夔龙罴虎济济登庸矣周召分陜而疏附先后烝烝丕进矣房杜秉钧而郑宋英卫无不称之职守矣韩范立朝而欧蔡尹余无不尽之材技矣盖以运际昌期则羣材之应运而生者众而势可有为则善类之汲引而升者更切也诗曰蔼蔼王多吉士维君子使媚于天子又曰思皇多士生此王国其亦泰之初九拔茅连茹之意也夫虽然世不能有泰而无否君子亦不能恒聚而无散其所以勤延揽广登进以培邦本承景命相与保泰于无穷者易虽未言也而意义可思矣









　　周易
　　拔茅征吉志在外也
　　检讨【臣】周焘
　　杨万里曰君子之志在天下不在一身故曰志在外也
　　【臣】谨按泰之初九有拔茅茹之象其占为征吉孔子惧后世之筮得此爻者或仅以征吉为荣禄之阶甚或以拔茅为朋比之助也故为之端其本于志盖志之所向不过义利公私之间其始为毫厘之差其后有千里之隔人品之邪正功业之汚隆未有不由乎此今夫朝廷用人非直曰富之贵之已也曰吾为天下求贤贤人之用于世尤非腼焉茍富贵已也曰吾为天下行道志在天下则一身非所计而富贵不足以易其守志在一身则舍富贵无他图而天下之利病皆可漠焉视之夫人臣而漠视天下虽有不世出之主居可以得为之会而天下事其谁与共济者然则所谓志在天下者当若何朱子曰古之君子一日立乎其位则一日业乎其官上不敢慢其君以为不足与言仁义下不敢鄙其民以为不足以兴教化屹然中立无一毫私情之累而惟知其职之所当为罗从彦曰爱君如爱父爱国如爱家爱民如爱子是皆善言古大臣之志者也虽然不可以无本也孔子曰隠居以求其志陆九渊讲义亦曰君子喻于义小人喻于利人之所喻由其所习所习由其所志志乎义则所习在义斯喻于义矣志乎利则所习在利斯喻于利矣诚能深思是身不可为小人之归其于利欲之习恒为痛心疾首专志乎义而日勉焉由是而进于塲屋其文必皆道其平日之学胸中之蕴而不诡于圣人由是而仕必皆供其职勤其事心乎国心乎民而不为身计故学记曰凡学官先事士先志然则志之所向尤存乎策名释褐之先诚非仓卒旦暮间可强自树立者也















　　周易
　　九二包荒用冯河不遐遗朋亡得尚于中行象曰包荒得尚于中行以光大也
　　监察御史【臣】王兴吾
　　疏正义曰包荒用冯河者体健居中而用乎泰能包含荒秽之物故云包荒也用冯河者无舟渡水冯陵于河也不遐遗者遐远也遗弃也用心宏大无所疎远遗弃于物朋亡者得中无偏所在皆纳无私于朋党之事亡无也故曰朋亡也得尚于中行者以九二所为如此得配六五之中也所以包荒得配六五之中者以无私无偏存乎光大之道也
　　【臣】谨按泰卦所言皆保泰之道而于初九则曰拔茅征吉于九三则曰艰贞无咎盖以阳刚为保泰之本故于干之三爻致其意焉而九二则又干之中爻也故其言保泰之道独详其曰包荒者言含宏之量无所不包曰用冯河者冯河之事必始终用力始克济川盖言保泰之道当用冯河之力也曰不遐遗者即不忘远也曰朋亡者即不泄迩也曰得尚于中行者即建极用中也曰包荒得尚于中行以光大者盖惟光大故能得中而维不遐遗朋亡乃能光大则不遐遗朋亡者又此爻之要也而其义则有君道臣道焉盖九二干之中也故有君道九二臣之位也故有臣道以君道言之人主能以寛大之量切兢业之心不以薄海为远而遗之不以殿陛为近而忽之则建中表正而为保泰之主以臣道言之人臣能以深谋逺虑为心而以始终一节自励立志存乎为国为民举念要于无私无党则大公至正而为保泰之臣盖祸患伏于隠微而每生于所忽人主能不遐遗朋亡则自外及内自大至小无一非精神之所贯注而何有隙孽之萌人臣能不遐遗朋亡则不为目前茍且之计而为国家久远之谋不为偏私党援所累而为公尔忘私之事矣天下安有不久安长治者乎夫保泰者人主之心而佐君以保泰者人臣之事圣人以保泰之道着之于臣位之爻而象曰包荒得尚于中行愈以见上以此求下以此应上下同心君臣一徳即彖所云上下交而其志同也盖财成辅相者保泰之事而不遐遗朋亡者保泰之道惟其有不遐遗朋亡之心而后能行财成辅相之事故【臣】以为泰卦所言保泰之道惟此爻最为深切着明也






　　周易
　　九二包荒用冯河不遐遗朋亡得尚于中行
　　监察御史【臣】陶正靖
　　【臣】谨按包荒者仁之徳用冯河者勇之徳仁必兼智故不遐遗有勇且义故朋亡此卦专言保泰之事此爻以臣位言之而其説莫详于程子伏惟
　　皇上抚泰宁之运当劳于求贤之时【臣】请就程子之説条举而核之程子曰九二以阳刚得中上应于五五以柔顺得中下应于二君徳本刚而有取于柔者非柔无以尽臣下之心也臣道宜柔而有取于刚者非刚无以任天下之重也类于刚矣而不必得中虑为申枨之欲也近于中矣而不本于刚又虑为胡广之中庸也若是而一以柔道御之是犹以水济水必无以成交泰之功伏惟
　　皇上纪元之初尝举韩愈感激媕阿之句以风厉羣臣于今三年果已感激思奋乎抑蹈常袭故而未克变也【臣】闻王者以仁育万物必以义正万民民之贵于物也则知义之行当自贵者始义行于贵斯仁溥于物矣所谓百官正而万民莫敢不一于正也不然则壅遏沮格之患可胜言哉程子曰人情安肆则政舒缓而法度废弛庶事无节治之之道必有包含荒秽之量则其施为寛裕详密弊革事理而人安之又曰泰宁之世人情习于久安安于守常惰于因循惮于更变非有冯河之勇不能有为于斯时也凡程子所指二者之弊自三代以至汉唐宋元明盛极而衰防不由此【臣】观今日在廷之意指盖包含之意居多其见诸施为者则似乎寛裕而实纵弛似乎详密而无闗体要至乐因循而惮更变则尤为切中且如羣臣条奏下部议者其説在可否之间行之固属无益不行亦复无害而一纸空文可以塞责则姑议行之以称
　　皇上求言之心以示不拒人言之意其他则以为难行而置之者有矣【臣】窃谓事当论是非不当论难易茍是矣虽难而当行若其非也虽易而必不可行昔之所谓难行者若暨之欲清流品于吴杜弼之欲惩勲贵于魏以至唐之末造用师于太原邠岐是盖处分裂之朝与积弱之势诚有所甚难方今天下一家海内之势固如身之使臂臂之使指也而
　　皇上至仁之徳又已洽乎民心必无惊骇物听之虑何嫌何疑而一切以难行报寝哉夫治病者必究其本浚井者必达其源将欲革弊正俗不从其本源治之而区区维挽于末流此朱子所谓架漏牵补过时日者也为人臣而惧失物情莫肯任怨此便文自营之计非程子所谓英烈之辅足以任天下之重者也程子释朋亡之义谓如禁奢侈则害于近戚限田产则妨于贵家不能断以大公而必行是牵于朋比也龚焕曰九二大臣所以进退人才者惟亡其朋类则能用天下之贤两义相较则龚説为优极而论之岂惟大臣如治文书者以律令为可否而不牵于请属则庶事无不厘矣司纠绳者以义理为权衡而不夺于知交则宵小无所容矣此则朋亡之极致虽屯可使泰也而岂有平陂往复之虑哉朱子曰包荒非混而无别之谓故必断以行之明以周之公以处之然后用舍举措无不合乎中道盖孟子所云为君尽君道为臣尽臣道者似已不外乎此虽成康文景将有恧焉惟
　　皇上之仁明实克比隆前圣【臣】敢以责难之义效狂瞽
　　之説仰兾
　　垂神察纳天下幸甚




　　周易
　　九三无平不陂无往不复艰贞无咎勿恤其孚于食有福
　　编修【臣】蔡新
　　【臣】谨按天人治乱之机其微矣哉欲治而不乱者天心之仁爱也不能有治而无乱者气数之乗除也惧其乱而保其治者人事之所以维气数而体天心也自盈虚消息言之则天心有时不能胜气数之权以制治保邦言之则人事亦有时而符天心之凖谓数不可逃六月云汉之诗何以光复旧物谓时有可恃元狩天寳之治何以不克令终明此意者于泰之三爻见之矣夫泰极盛之时也三亦犹是阳长之也圣人于否至四而后有喜祠于泰当三而即多戒惧虑患之意深矣盖天下之乱也不于其乱而生于极治之时何也开创之始国势方兴人心未固君若臣早夜孜孜无非为天下谋治安为子孙措磐石其精神之所周贯天人实系赖之履泰以后上恬下嬉渐忘其旧君以声色逸豫为无害民生臣以持禄养交为安享太平进谏者谓之沽直远虑者谓之狂愚其上下之精神谋画莫不狃目前之安而图一己之利夫图一己之利者未有不贻天下之害者也狃目前之安者未有不来后日之悔者也则堂陛之玩愒其一也开国之初简节疎目网漏吞舟之鱼而吏治烝烝不恃法也承平以后巧伪渐滋则文网愈密以繁文缛节为足以黼黻太平以科条律例为足以厘剔奸蠧由是百里之命可寄而颗粒铢两之出入不敢专焉钧衡之司可秉而是非轻重之权宜不敢问焉使其君子无所恃以大设施之猷其小人有所援以售奸诈之术行之既久人人但以簿书期会为尽职而立法之初心设官之本意茫然莫辨矣则政令之烦琐其一也国以民为命民以食为天当泰之时民物滋丰而民之游惰耗之俗之侈靡耗之朝廷之征敛愈密经费日増耗之古者以庶而致富后世则以庶而愈贫古者论贫富于民间后世则计赢绌于内府古者制国用量入以为出后世筹度支则因出而经入由是虽有恤民之令而民未见益徒有足国之计而用不加饶则物力之匮竭其一也人才者国家之元气拨乱之世尚功致治之初尚文皆有经世之远猷泰运既开承平日久朝廷不闻谠论士大夫不言名节拘牵文义以为学熟习圆通以为才卑顺柔脆以为徳靡曼繁缛以为文俗以此为尚家以此为教莫不渐染成风揣摩干进夫贵之所向贱之所趋也幼之所学壮之所行也在朝无骨鲠之臣工则草野之诵读皆市心矣居乡无廉隅之砥砺则仕路之功名皆茍且矣是人才之委靡其一也风俗者盛衰之本源当泰之初其室家妇子里党闾巷多有敦厐安集之思厥后生齿繁则家庭之诟谇日起生计廹则里巷之任防渐衰商贾之豪奢逾仕宦狙狯之险健欺善良朝廷敦寛大之政然法行于愚戆而疎于奸民是长其桀骜之气也吏治博安静之名而蠧胥之弊窦日启雀角之案牍常悬是酿其刁悍之习也则风俗之浇漓又其一也此数者或由矫枉之过正或因时势之递迁皆人事与气数相因而至者也圣人知其然故于泰之三爻即戒以无平不陂无往不复霜虽未氷月已几望诚甚惧乎其孚也然可谓之气数人事而不可谓之天心盖天心之仁爱甚矣自古虽当衰乱之运其君臣能恪谨天戒侧身修行则天犹未有不予之以治者况其为未雨之绸缪乎诚使为人君者凛兢业之小心存无虞之儆戒念六月云汉之诗鉴元狩天寳之治庙堂之上恪恭震动百尔臣工惟懐永图防敢玩愒以迓天休然后崇简易敦大体重责成戒丛脞则政令不烦矣省浮费戒屯膏修地利薄征税则财用不匮矣审好尚公赏罚奬忠直黜浮靡则人才咸奋矣敦孝弟重农桑严豪猾清狱讼则风俗还淳矣保大定功和众丰财有苞桑之固无复隍之忧岂不亦于食有福哉而必自君心之无玩愒始则欲尽人事以体天心而维气数者诚不外艰贞之训欤








　　御览经史讲义卷三
<子部,儒家类,御览经史讲义>
　　钦定四库全书
　　御览经史讲义卷四
　　周易
　　同人于野亨利渉大川利君子贞
　　监察御史【臣】周祖荣
　　孔頴达曰同人谓和同于人野喻其旷逺言和同于人必须寛广无所不同用心无私乃得亨通故云同人于野亨与人同心足以渉难故曰利渉大川与人和同易入邪僻故利君子贞也
　　胡炳文曰同人于野其同也大利君子贞其同也正【臣】谨按天下之人可以身相接可以心相通而必不可以私相结葢情之所合非理则不正也羲皇设天火之卦命曰同人意良深哉夫天之所以为大者以物皆仰其覆也火之所以为明者以物皆被其光也若是者同故也圣人之于人亦若是而已矣尝见其道偹中和心涵胞与天下一家也中国一人也出户庭而知天地之大观万象而知心理之同其旷之胸廓然无我犹之广漠之野浩乎无垠同人如是其度量逺矣故有亨道曰利渉大川即亨可济险之义也彼夫千寻之溪壮夫弗能游者舟楫具则履之如平地焉艰钜之任豪士弗能胜者人力齐则试之无盘错焉同人之益如此不诚有益而无乎然尝观往古叔季之世仕于朝者或内臣而倚屏藩之力或外臣而结近习之援或大臣而邀吏民之誉门户分其害遂流于家国处于下者或异学而聚徒与之盛或名流而髙标榜之风或英雄而缔豪侠之侣朋党立其习遂中于人心此小人之所为茍同而非君子之大同也若君子之同则必出于正圣人系辞终曰利君子贞言乎亨固致利而贞乃为利也夫贞者以义制事以礼制心学问文章淡然于形气之外是非邪正灼然于闻见之间所树者道义之交而比匪不能犯所作者公忠之气而侠烈非其伦此君子之贞而同人所以为利乎所谓和而不流羣而不党即此义也至于圣人序同人于否之后又有深意焉葢否以乱羣为戒故系之曰不利君子贞惧君子之茍同而失其贞也同人以出门为义故系之曰利君子贞惧同之悖贞而冒为君子也细绎其防干离合而成体中有阳明之象所以同必归之君子地水变而定位犹有柔险之嫌所以君子必本诸贞是成卦之初其精蕴已具反覆玩味之下益见易学之渊微无尽也


</div>
    <div class="pagination">
<a href="御览经史讲义_page29.html">上一页</a><span>...</span><a href="御览经史讲义_page25.html">25</a><a href="御览经史讲义_page26.html">26</a><a href="御览经史讲义_page27.html">27</a><a href="御览经史讲义_page28.html">28</a><a href="御览经史讲义_page29.html">29</a><span class="current-page">30</span><a href="御览经史讲义_page31.html">31</a><a href="御览经史讲义_page32.html">32</a><a href="御览经史讲义_page33.html">33</a><a href="御览经史讲义_page34.html">34</a><a href="御览经史讲义_page35.html">35</a><span>...</span><a href="御览经史讲义_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
