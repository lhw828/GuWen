<!DOCTYPE html>
<html>
<head>
    <meta charset="UTF-8">
    <title>读书录 - 第 35 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读书录 - 第 35 页/共 42 页</h1>
    <div class="content">　　周子顔子章不言贵富为何事其下师友章言天地间至尊者道至贵者徳道徳即天命之性也恐孔顔之乐亦不过全天命之性而已
　　不责人即心无凝氷焦火之累
　　孟子论孔子之仕止久速皆践履易之道也卦画阳竒而隂偶天地神之理岂有出于隂阳之外哉
　　浩然之气即乾元坤元之气人资以为始为生者也朱子曰浩然之气乃天地之正气人得以生者其斯之谓与
　　孔子微服过宋其自处虽裕虑事则密
　　荡涤私邪存养心性端谨容节
　　五行之生各一其性则浑然太极无不各具于一物之中而性之无所不在又可见矣然太极既无不在果不可分也
　　圣人定之以仁义中正而主静立人极焉中正仁义性也性即人极也万物之生同一太极此不可分也因物物各具一太极若有分耳虽若有分而统体之太极实未尝分也
　　圣贤之忠厚不可当如明道之去分明不容于时犹谓巳学未至当时诚意不能动人其忠厚如此
　　人自得者深则不慕乎外矣
　　朱子论宗庙之制宜为法
　　太极图説在当时惟朱子尽得其妙其次张南轩而已专用心于内则有进或出或入则有间矣
　　旅獒之书万世当法
　　有本则应之无穷
　　老子执左契而不责于人因应之谓也
　　圣人天理烂熟自无不乐
　　朱子曰惟人也得其秀而最灵纯粹至善之性是所谓太极也是则太极即性明矣
　　太极在隂中其体立太极在阳中其用行太极随隂阳而无不在果不分也
　　天地间理无缝隙实不可分
　　天之生物一本故理无不同
　　就万物万事上求实理格物致知之要也
　　天地生物之心元也人得之为仁
　　程子曰由辞以得其意则在乎人焉不但读易实读书之要法也
　　神妙万物之体神妙万物之用即太极也
　　统一气而有动静故曰隂阳
　　轻清之阳虽升而为天重浊之隂虽降而为地统一气之升降耳
　　上下四方曰宇以充塞无穷而言往古来今曰宙以流行不息而言
　　天地间只一动一静而理为之主万化皆由是出万物皆由是生
　　乾元坤元万化之源也
　　尧之克明峻徳实万世君天下之本
　　天地之塞天地之帅人物得之以为形性者也
　　万物一本举目可见
　　安于义命即泰然矣
　　一性散为万善万善原于一性一本万殊万殊一本也人有万善纎毫动作不可轻也
　　克勤小物者以善无不在
　　程子取柳宗元封建论其必有説矣
　　贾谊疏中教太子法宜为后世法
　　柳子守原议有关于世道
　　伊川经筵疏皆格心之论三代以下为人臣者但论政事人才而已未有直从本原如程子之论也
　　朱子章疏有本有末有纲有目当时不能行其一二信乎用言之难也
　　王安石作新法以功利蛊君心害天下斵丧有宋之兀气奸邪迭踵其迹持绍述之説以媒进至于板荡而后巳此天下后世之所共知刘将孙犹谓朱子未必主元祐右君实予不知其为何説也
　　王道备于大学之书
　　孔子曰居上不寛大抵居上以寛为本太狭则难为其下矣
　　诗云天生烝民有物有则人之秉彞好是懿徳孔子曰为此诗者其知道乎以有一物必有一理而言谓之则以秉执此常理而言谓之秉彞以是理之美得于心而言谓之懿徳则也彞也徳也皆理也理即道也故曰为此诗者其知道乎
　　周子言势之轻重朱子以秦汉之事明之其意深矣万物皆自天地之塞之帅来所谓一理也至散而为万物则殊分矣
　　事以义为者则事无不正以利为者事虽正犹未免出于利心
　　孟子老吾老以及人之老幼吾幼以及人之幼王道仁政皆自此出有一夫之不获其所圣人之心为之戚然不宁
　　圣人惟言求仁仁则万事出于正不仁则万事出于不正
　　司马迁论儒博而寡要第彼自不识其要耳要者何天命之性是也
　　歴代史学议论之卑不知王道为何物至宋道学君子王道始明
　　朱子纲目是非定天理明
　　孟子言人无四端非人也人无四端则靡所不为而入于禽兽矣
　　四端虽并説然必有恻隐之心斯有羞恶辞让是非之心此仁所以统四徳也
　　前代史载异端驳杂怪诞之説不足以立教适足以惑人
　　读书吾得其要天命之性是也















　　读书续録卷四
<子部,儒家类,读书录>
　　钦定四库全书
　　读书续録卷五　　　　　　明　薛瑄　撰
　　周子挺生南服建图立说以明造化之源性命之防传之二程以当时无受之者遂不以语人至朱子旣即其图以剖析其防又即其说以尽发其奥由是周子建图立说之意大明学者诚欲求其意当即朱子之解以求周子之说熟读精思潜玩黙体期以数十年之功俟其融防贯通超然有得于图象之表庶防造化之源性命之防天人之理毕贯于一而其实不外乎吾心矣朱子曰易者交错代换之名卦爻之立由是而已此易之在卦画者又曰天地之间隂阳交错而实理流行一赋一受于其中此易之在造化者然易之在卦画者实由易之在造化者出也
　　易虽有交易之体变易之用然用不在体之外
　　人君之德惟明为先书称尧曰钦明舜曰文明禹曰明明汤曰克明文王曰若日月之照临皆言明也明则在己之理欲判然在人之邪正别白处己处人万事皆得其当矣
　　张子曰学至于不责人其学进矣此言当深体而力行之愚屡言及此而不厌其烦者亦欲深体而力行之也书虽不及史之详然帝王治天下之大经大法已具后世人主能力求其要而法其治何三代之不可复书之精一执中治天下之要用贤才脩政事之类皆其法也经书中有字同而义异者如易泰卦泰乃亨泰之义论语君子泰而不骄泰乃舒泰之义大学骄泰以失之乃侈肆之义又如书言有忍乃济忍乃容忍之义论语言忍乃忍于为恶之义孟子言不忍人之心乃仁心发见之义经书字如此类者字同而义异读者当各即其义而观之不可以字泥也
　　孔子曰多乎哉不多也世儒以该博为能而不察其理之有无者去道逺矣
　　有一毫私欲之间杂即非仁矣
　　自古有天下者观其所用之人则政事可知矣
　　周子诚上章诚善道性元亨利贞命皆太极也
　　程子言国祚之祈天永命周过其厯即其效也
　　三王皆以仁立国所谓王道也
　　汉唐虽杂伯杂夷尚能假仁义而行故国祚自三代以下最为长逺秦隋南北朝五代皆以不仁立国故其祚如彼之促斯可以为万世鉴矣
　　至大者善也人胡不为善
　　正己者乃能正人未有枉己而能正人者也
　　作史者不可以强弱成败论人只当断以大义
　　民不习教化但知有刑政风俗难乎其淳矣
　　贤其贤否其否天下所以治贤其否否其贤天下所以不治
　　天下国家当大培根本何以培之仁而已圣人之道蔽昧不明者千五六百年至周程张朱而始明
　　书称尧曰钦明文思允恭克让舜曰濬哲文明温恭允塞曰明曰文曰恭二帝皆同徳
　　道流行于天地间即元亨利贞仁义礼智是也未尝有间断但道之托于人者有絶有续耳
　　道体于穆而不已道统有絶有续
　　道非亡也幽厉不由也不由则道之在人者亡矣而道之在天者则未尝亡也
　　行止乆速皆有理焉顺理处之可也
　　行止乆速由乎天故不可尤人
　　中字专言则包四徳喜怒哀乐未发之谓中是也偏言则止为礼之一德定之以中正仁义是也
　　静存动察学易之要也
　　动静语黙应事接物求合乎理即学易也
</div>
    <div class="pagination">
<a href="读书录_page34.html">上一页</a><span>...</span><a href="读书录_page30.html">30</a><a href="读书录_page31.html">31</a><a href="读书录_page32.html">32</a><a href="读书录_page33.html">33</a><a href="读书录_page34.html">34</a><span class="current-page">35</span><a href="读书录_page36.html">36</a><a href="读书录_page37.html">37</a><a href="读书录_page38.html">38</a><a href="读书录_page39.html">39</a><a href="读书录_page40.html">40</a><span>...</span><a href="读书录_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
