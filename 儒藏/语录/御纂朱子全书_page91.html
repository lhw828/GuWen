<!DOCTYPE html>
<html>
<head>
    <meta charset="UTF-8">
    <title>御纂朱子全书 - 第 91 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂朱子全书 - 第 91 页/共 96 页</h1>
    <div class="content">　　示谕以门户之故不免两用其心扵道全未有得此今日士子之通患但穷逹有命非可力求若其有之当不待求而自至如其无之求亦奚益惟道义在我人皆有之而求无不得今乃以彼而易此其扵利害之算可谓舛矣愿以此而反思之庶乎其有决也【荅龚伯着】
　　科举文字固不可废然近年翻弄得怪百出都无诚实正当意思一味穿穴旁支曲径以为新竒最是永嘉浮伪纤巧不美尤甚而后生辈多宗师之此是今日莫大之弊向来知举辈盖知恶之而不能识其病之所在顾反抉摘一字一句以为瑕疵使人嗤笑今欲革之莫若取三十年前浑厚纯正明白俊伟之文诵以为法此亦正人心作士气之一事也【荅陈肤仲】
　　夫古之人教民以徳行道艺而兴其贤者能者其法备而意深矣今之为法不然其教之之详取之之审反复澄汰至扵再三而其具不越乎无用之空言而已深求其意虽或亦将有頼扵其用然彼知但为无用之空言而便足以要吾之爵禄则又何暇复思吾之所以取彼者其意为如何哉二君子盖尝有所受学而得其所贵扵己者矣盍亦推明其説以告夫乡之后进使之因是感以求古人之所以教者而尽心乎诚尽其心而有得乎此然后知今日教人之法虽不由此而吾之扵此自当有不能己者今日取士之意虽或不皆出此而吾之所以副其意者自当无日而不在乎此也是则不惟无愧扵今人而亦且无愧乎古不惟无愧扵一官而视彼文字声名之盛者犹将有所不屑况乎不义而富且贵者其又何足道哉【建昌军进士题名记】
　　某虽少服父兄师友之训不敢自弃而顽钝踈拙学不加进毎懐愧惕恐卒负其初心方将求鍼砭镌磨扵四方师友冀获开以免罪戾此来得从郡侯秘书至白鹿书堂羣贤毕集瞻覩盛观窃自庆幸秘书先生教授先生不察其愚令登讲席以吐所闻顾惟庸虚何敢当此辞避再三不得所请取论语中一章陈平日之所感以应嘉命亦幸有以教之子曰君子喻扵义小人喻扵利此章以义利判君子小人辞旨暁白然读之者茍不切己观省亦恐未能有益也某平日读此不无所感窃谓学者扵此当辨其志人之所喻由其所习所习由其所志志乎义则所习者必在扵义所习在义斯喻扵义矣志乎利则所习者必在扵利所习在利斯喻扵利矣故学者之志不可不辨也科举取士久矣名儒钜公皆由此出今为士者固不能免此然场屋之得失顾其技与有司好恶如何耳非所以为君子小人之辨也而今世以此相尚使汨没扵此而不能自拔则终日从事者虽曰圣贤之书而要其志之所乡则有与圣贤背而驰者矣推而上之则又惟官资崇卑禄廪厚薄是计岂能悉心力扵国事民隐以无负扵任使之者哉从事其闲更歴之多讲习之熟安得不有所喻顾恐不在扵义耳诚能深思是身不可使之为小人之归其扵利欲之习怛焉为之痛心疾首専志乎义而日勉焉博学审问谨思明辨而笃行之由是而进扵场屋其文必皆道其平日之学胷中之蕴而不诡扵圣人由是而仕必皆共其职勤其事心乎国心乎民而不为身计其得不谓之君子乎秘书先生起废以新斯堂其意笃矣凡至斯堂者必不殊志愿与诸君勉之以毋负其志○淳熙辛丑春二月陆兄子静来自金谿其徒朱克家陆麟之周清叟熊鉴路谦亨胥训实从十日丁亥某率寮友诸生与俱至扵白鹿书堂请得一言以警学者子静既不鄙而恵许之至其所以发明敷畅则又恳到明白而皆有以切中学者隐防深痼之病盖聴者莫不竦然动心焉某犹惧其久而或忘之也复请子静笔之扵简而受蔵之凡我同志扵此反身而深察之则庶乎其可不迷扵入徳之方矣【跋金谿陆主簿白鹿洞书堂讲义后】
　　古人之扵脉其察之固非一道然今世通行唯寸闗尺之法为最要且其説具扵难经之首篇则亦非下俚俗説也故郭公此书备载其语而并取丁徳用宻排三指之法以释之夫难经则至矣至扵徳用之法则予窃意诊者之指有肥瘠病者之臂有长短以是相求或未得为定论也盖尝细考经之所以分寸尺者皆自闗而前郤以距乎鱼际尺泽是则所谓闗者必有一定之处亦若鱼际尺泽之可以外见而先识也然今诸书皆无的然之论唯千金以为寸口之处其骨自髙而闗尺皆由是而却取焉则其言之先后位之进退若与经文不合独俗闲所传脉诀五七言韵语者词最鄙浅非叔和本书明甚乃能直指髙骨为闗而分其前后以为寸尺隂阳之位似得难经本指然世之髙医以其赝也遂委弃而羞言之予非精扵道者不能有以正也姑附见其説扵此【以下论医学○跋郭长阳医书】
　　予尝病世之为论者皆以为天下之事宜扵今者不必根扵古谐扵俗者不必本扵经及观夏君之医而又有以知其决不然也盖夏君之医处方用药竒怪絶出有若不近人情者而其卒多验及问其所以然者则皆据经考古而未尝无所自也予扵是窃有感焉因书遗之以信其术扵当世又以风吾党之不师古而自用者云【送夏医序○以上文集八条】









　　御纂朱子全书卷六十五
<子部,儒家类,御纂朱子全书>
　　钦定四库全书
　　御纂朱子全书卷六十六
　　赋
　　白鹿洞赋
　　白鹿洞赋者洞主晦翁之所作也翁既复作书院洞中又赋其事以示学者其词曰
　　承后皇之嘉恵宅庐阜之南疆闵原田之告病惕农扈之非良粤冬孟之既望夙余驾乎山之塘径北原以东骛陟李氏之崇冈【地名李家山】揆厥号之所繇得頽址于榛荒曰昔山人之隠处至今永久而流芳【陈舜俞庐山记云唐李渤字濬之与兄渉偕隠白鹿洞后为江州刺史乃即洞创台榭环以流水杂植花木为一时之胜】自升元之有土始变塾而为庠俨衣冠与诵纷济济而洋洋【庐山记又云南唐升元中因洞建学馆置田以给诸生学者大集乃以国子监九经李善道为洞主掌其教授江南野史亦云当时谓之白鹿国庠】在叔季而且然矧休明之景运皇穆穆以当天一轨文而来混念敦笃于化原乃搜剔乎遗遯朌黄卷以置邮广青衿之疑问乐菁莪之长育防隽髦
　　而登进【谨按国朝防要太平兴国二年知江州周述乞以九经赐白鹿洞诏从其请仍驿送之六年以洞主明起为蔡州褒信主簿旌儒学荣乡校也】迨继照于咸平又増修而罔倦【庐山记又云咸平五年勑重脩又塑宣圣十哲之象】旋锡冕以华其归琛亦肯堂而诒孙【郭祥正书院记云祥符初直史舘孙冕以疾辞于朝愿得白鹿洞以归老诏从之冕未及归而卒皇祐五年其子比部郎中琛即学之故址为屋榜曰书堂俾子弟居而学焉四方之士来者亦给其食】怅茂草于熙寜尚兹今其奚论【庐山记熙寜中作已云鞠为茂草矣】夫既啓余以堂坛友又订余以册书【寻访之初得樵者指告其处客杨方子直遂賛兴作之谋既而刘清之子澄亦裒集故实来寄】谓此前脩之逸迹复闗我圣之宏橅亦既震于余衷乃谋度而咨诹尹悉心以纲纪吏竭蹷而奔趋士释经而敦事工殚巧而献图曽日月之防何屹厦屋之渠渠【事具吕祖谦伯恭所作书院记】山葱珑而绕舍水汨防而循除谅昔人之乐此羌异世而同符伟章甫之峩峩抱遗经而来集岂颛眺聼之为娱实觊宫墙之可入愧余脩之不敏何子望之能给矧道体之无穷又岂一言而可缉请姑诵其昔闻庶有开于时习曰明诚其两进抑敬义其偕立允莘挚之所懐谨巷顔之攸执彼青紫之势荣亦何心乎俛拾乱曰涧水触石锵鸣璆兮山木苯防枝相樛兮彼藏以脩息且游兮徳隆业茂圣泽流兮往者弗及余心忧兮来者有继我将焉求矣
　　感春赋
　　触世涂之幽险兮揽余辔其安之慨埋轮而絷马兮指故山以为期仰皇鍳之昭明兮眷余衷其犹未替抑重防于既申兮徇耕野之初志自余之既还归兮毕藏英而春潜林庐以静处兮阒蓬户其无人披尘编以三复兮悟往哲之明训嗒掩卷以防言兮纳遐情于方寸朝吾屣履而歌商兮夕又赓之以清琴夫何千载之遥遥兮乃独有防于余心忽嘤鸣其悦豫兮仰庭柯之葱蒨悼芳月之既徂兮思美人而不见彼美人之脩嫭兮超独处乎明光结丹霞以为绶兮佩明月而为珰怅佳辰之不可再兮懐徳音之不可乐吾之乐兮诚不可以终极忧子之忧兮孰知吾心之永伤
　　词
　　虞帝庙迎送神乐歌词
　　桂林郡虞帝庙迎送神乐歌者新安朱某之所作也某既为太守张侯栻纪其新宫之绩又作此歌以遗桂人使声于庙庭侑牲璧焉其词曰
　　皇胡为兮山之幽翳长薄兮仰清流渺冀州兮何有眷兹土兮淹留皇之仁兮如在子我民兮不穷以爱沛皇泽兮横流畅威灵兮无外洁尊兮肥俎九歌兮招舞嗟莫报兮皇之祜皇欲下兮俨相羊烈风雷兮暮雨
　　右迎神三章二章四句一章五句
　　虞之阳兮漓之浒皇降集兮巫屡舞桂酒湛兮瑶觞皇之归兮何许龙驾兮天门羽旄兮缤纷俯故宫兮一嘅越宇宙兮无邻无邻兮奈何七政恊兮羣生嘉信功兮不宰犹彷佛兮山阿
　　右送神三章章四句
　　琴操
　　招隐操
　　淮南小山作招隐极道山中穷苦之状以风切遁世之士使无遐心其旨深矣其后左太冲陆士衡相继有作虽极清丽顾乃自为隐遁之辞遂与本题不合故王康琚作诗以反之虽正左陆之误而所述乃老氏之言又非小山本意也十月十六夜许进之挟琴过余书堂夜久月明风露凄冷挥度曲声甚悲壮既乃更为招隐之操而曰谷城老人尝欲为予依永作辞而未就也予感其言因为推本小山遗意戏作一阕又为一阕以反之口授进之并请谷城老人及诸名胜相与共赋之以备山中异时故事云
　　南山之幽样树之稠枝相樛髙拂千崖素秋下临深谷之寒流王孙何处攀援久淹留　闻説山中虎豹昼嘷闻説山中熊罴夜咆丛薄深林鹿呦呦狝猴与君居山伴君游君独胡为自聊嵗云暮兮将焉求思君不见我心徒离忧
　　右招隐
　　南山之中桂树秋风云溟蒙下有寒栖老翁木食涧饮迷春冬此间此乐优游渺何穷　我爱阳林春葩昼红我爱隂崖寒泉夜淙竹栢含烟悄青葱徐行清商安坐抚枯桐不问箪瓢屡空但抱明月甘长终人间虽乐此心与谁同
　　右反招隐
　　古诗
　　逺游篇
　　举坐且停酒聼我歌逺游逺游何所至咫尺视九州九州何茫茫环海以为畺上有孤鳯翔下有神驹骧孰能不惮逺为我游其方为子奉尊酒击铗歌慨慷送子临大路寒日为无光悲风来逺壑执手空徊徨问子何所之行矣戒闗梁世路百险艰出门始忧伤东征忧旸谷西游畏羊肠南辕犯疠毒北驾风裂裳愿子驰坚车躐险摧其刚峩峩既不支琐琐谁能当朝登南极道暮宿临太行睥睨即万里超忽淩八荒无为蹩躠者终日守空堂
　　友人黄子衡欲之上庠以诗留行
　　若士有竒操久厌山林卑奋衣千里道已与亲友辞子行何悠悠世路方如兹归来亦何日车马光陆离幽兰生前林擢置白玉墀不以芳意逺结根终不移愿子崇明徳潜跃贵因时悲风静夜聼乔木嵗寒姿何以廽轩驾千载相与期
　　古意
　　兔丝附朴佳木生髙冈弱蔓失所依佳木徒苍苍两美不同根髙下永相望相望无穷期相思谅徒为同车在梦想忽觉泪沾衣不恨嵗月遒但惜芳华姿严霜萎百草坐恐及兹时盛年无再至已矣不复疑
　　送刘旬甫之池阳省觐六十四丈遂如行在所上计
　　雨雪成嵗暮之子逺徂征酌酒起相送慨我别离情池阳实大藩佐车屈时英子行一请觐上计趋吴京良玉懐贞操芳兰含逺馨临岐一珍重即此万里程
　　晨起对雨
　　晨起前障白烟眇林端雨意方未已后土何时干倚竹聼萧瑟俯涧闻惊湍景物岂不佳所嗟嵗已阑守道无物役安时且盘桓翳然陶兹理贫悴非所叹
　　过黄塘岭
　　屈曲危塍转沈隂山气昏蝉声髙树暗石濑浅流喧已过黄塘岭欲覔桃花源无为此留滞驱马逾山樊
　　宿白芒畬
　　早招贤里夜宿白芒畬川暝前山雨风惊涧树花途陆绵异县矄黒泊田家逢人聊问路犹恨去程赊
　　对雨
　　虚堂一游瞩骤雨满空至的皪散方塘冥蒙结云气势逐风威乱望穷山景翳烟霭集林端苍茫欲无际凉气袭轻裾炎氛起秋思对此景凄凄还増冲澹意
　　斋居闻磬
　　幽林滴露稀华月流空爽独士守寒栖髙斋絶羣想此时邻磬声合前山响起对玉书文谁知道机长
　　即事偶赋
　　白烟竟日起雨晦苍山深老菊不复妍丹枫满髙林抱病寝斋房窓户结愁隂起望一舒情遐眺豁烦襟人生亦已劳世路方﨑且咏招隐作无为名迹侵
　　同安官舍夜作二首
　　官署夜方寂幽林生月初闲居秋意逺花香寒露濡故国异时节欲归懐简书聊从西轩卧尘思一萧踈窓户纳凉气吏休散朱墨无事一翛然形神罢拘役暂愒岂非闲无论心与迹
　　述懐
　　夙尚本林壑灌园无寸资始懐经济策复愧轩裳姿效官刀笔闲朱墨手所持谓言殚蹇劣讵敢论居卑任小才亦短抱念一无施幸防大夫贤加恵寛棰笞抚己实己优于道岂所期终当反初服髙揖与世辞
　　临流石
　　偃蹇西涧濵枵然似枯木下有幽泉鸣上有苍苔緑来往定何人山空此遗躅
　　悬崖水
　　秋天林薄踈翠壁呈清晓迢递泻寒泉下有深潭悄时飘桂叶来寻源路殊杳
　　穿林径
　　屈曲上云端似向崖隂断行闻山鸟鸣下与泉声乱去去不知疲幽林自成玩
　　十月朔旦懐先陇作
　　十月气候变独懐霜露凄僧庐寄楸槚馈奠失兹时竹栢翳隂冈华林敞神扉泛扫托羣瞻防烦名缁封茔谅久安千里一歔欷持身慕前烈衔训倘在斯
　　冬至隂雨
　　愆阳值嵗晏忽复层隂结一雨散霏微千林共骚屑端居遗簿领逺意懐幽洁旷虑守微疴殊方感新节岂伊田庐念邱垅心摧折还登东岭冈瞻伫何由歇
　　安溪道中泉石竒甚絶类建劒闲山水佳处也
　　驱车陟连冈振辔出林莽雾露晓方除日照川如掌行行遵曲岸水石穷幽赏地偏寒篠多涧激淙流响祗役未防倦心神暂萧爽感兹懐故山何日税征鞅
　　教思堂作示诸同志
　　吏局了无事横舍终日闲庭树秋风至凉气满窓闲髙阁富文史诸生时往还纵谈忽防倦时观非云悭咏归同与防坐防庶希顔尘累日以销何必栖空山
　　再得古木
　　青山一何深上下尽云木中有千嵗姿偃蹇卧寒谷明堂不徴材大匠肯囬目樵斧莫谩寻从渠媚幽独
　　示诸同志
　　夏木已云暗时禽变新声林园草被径端居有余清端居亦何为日夕掩柴荆静有弦诵乐而无尘虑并良朋肯顾予尚有夙心倾深惭未闻道折衷非所寜眷焉抚流光中夜叹以惊髙山徒仰止逺道何由征
　　示四弟
　　十日一洗沐诸生各归休虚斋息羣响兀坐心悠悠雨久苔径荒林深鸟啼幽阶前树萱草与子俱忘忧
　　六月十五日诣水公庵雨作
　　云起欲为雨中川分晦明才惊横岭断已觉踈林鸣空际旱尘灭虚堂凉思生頽檐滴沥余忽作流泉倾况此髙人居地偏园景清芳馨杂悄蒨俯仰同鲜荣我来偶兹适中懐澹无营归路緑泱漭因之想岩耕
　　秋兰已悴以其根归学古
　　秋至百草晦寂寞寒露滋兰臯一以悴芜秽不能治端居念离索无以遗所思愿言托孤根嵗晏以为期
　　秋夕二首
　　西斋坐竟日旷然谁与俦感兹风露夕始知天宇秋庭树且扶踈时物讵淹留心空累云逺嵗月真悠悠公门了无事吏散终日闲凉叶何萧萧悲吟庭树间琴书写尘虑菽水怡亲顔忆在中林日秋来长掩闗与诸人用东坡韵共赋梅花适得兀履书有懐其人因复赋此以寄意焉
　　罗浮山下黄茅村苏仙仙去余诗魂梅花自入三叠曲至今不受蛮烟昏佳名一旦异凡木絶艳千古髙名园却怜氷质不自暖虽有歩障难为温羞同桃李媚春色敢与葵藿争朝暾归来只有脩竹伴寂厯自掩踈篱门亦知真意还有在未觉浩气终难言一杯劝汝吾不浅要汝共保山林罇
　　顷以多言害道絶不作诗两日读大学诚意章有感至日之朝起书此以自箴葢不得已而有言云
　　神心洞鍳好审薫莸云何反自诳闵黙还包羞今辰仲冬节寤叹得隐忧心知一寸光昱彼重泉幽朋来自兹始羣隂邈难留行迷亦已逺及此旋吾辀
　　夀母生朝
　　秋风萧爽天气凉此日何日升斯堂堂中老人夀而康红顔緑鬓双瞳方家贫児痴但深藏五年不出门庭荒灶陉十日九不炀岂办甘脆陈壶觞低头包羞汗如浆老人此心久已忘一笑谓汝庸何伤人间荣耀岂可常惟有道义思无疆勉励汝节弥坚刚某前再拜谢阿娘自古作善天降祥但愿年年似今日老莱母子俱徜徉
　　次张彦辅韵
　　风霜嵗云徂尘事眯双目故人书鼎来照眼一连玉把玩不知疲日宴坐空腹卷藏什袭秘寒光夜穿椟嗟予肮脏姿十驾不能速邱壑聊自娱箪瓢亦云足君侯湖海士逸气谢追逐胡为不予鄙乃肯顾林谷髙轩缓前期清梦绕双竹起将杜陵句写寄玉川屋我穷诗未工最觉貂难续感君慇懃意吟苦屡更烛羣公绕藻思裂牋动盈束歴险正摧辀争先俄击毂低囬欲引避怅望曷归宿出吻竟无竒彊顔终自恧北风催嵗年两鬓失新緑樊生念学稼曹子悲食粟死灰寜复然寡过良所欲耿耿自知明何劳詹尹卜
　　次张彦辅赏梅韵
　　朔风万里开云屏清霜夜坠朝景晴南枝浩荡正春色冻蘂的皪含空明花边偶对青铜镜槁项不堪氷雪映拥炉独坐只悲吟振策出游舒逺兴暗香何处时一飘行行复值最长条仰头欲折渺谁赠满意相思那得邀极知异县淹行李心赏未甘轻付石雄赋罢不相闻秀野书来因举似两翁句法争新竒画出踈影沈寒漪幽探自出尘境外胜槩未许児曹知秪今嚼蘂攀条处他日重来记前度风台月观悄无言玉笛氷滩索同赋嗟予衰懒倦将迎过眼纷纷无复情尚喜疎英窥水白更怜落片防苔青兴来乱挿飞蓬首拟向君家醉君酒酒酣耳热莫狂歌布鼔雷门湏缩手
</div>
    <div class="pagination">
<a href="御纂朱子全书_page90.html">上一页</a><span>...</span><a href="御纂朱子全书_page86.html">86</a><a href="御纂朱子全书_page87.html">87</a><a href="御纂朱子全书_page88.html">88</a><a href="御纂朱子全书_page89.html">89</a><a href="御纂朱子全书_page90.html">90</a><span class="current-page">91</span><a href="御纂朱子全书_page92.html">92</a><a href="御纂朱子全书_page93.html">93</a><a href="御纂朱子全书_page94.html">94</a><a href="御纂朱子全书_page95.html">95</a><a href="御纂朱子全书_page96.html">96</a><a href="御纂朱子全书_page92.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
