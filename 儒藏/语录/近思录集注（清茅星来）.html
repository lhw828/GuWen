<!DOCTYPE html>
<html>
<head>
    <meta charset="UTF-8">
    <title>近思录集注（清茅星来） - 第 1 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>近思录集注（清茅星来） - 第 1 页/共 4 页</h1>
    <div class="content">　　钦定四库全书　　　　　子部一
　　近思録集注　　　　　　儒家类
　　提要
　　【臣】等谨案近思録集注十四卷
　　国朝茅星来撰朱子近思録宋以来注者数家惟叶采集解至今盛行星来病其麤率肤浅解所不必解而稍费拟议者则阙又多彼此错乱字句讹舛因取周张二程全书及宋元近思録刋本叅校同异凡近刻舛错者悉从朱子考正错简之例各注本条之下又荟稡众説叅以己见为之支分节解于名物训诂考证尤详更以伊洛渊源録所载四子事迹具为笺释冠于简端谓之附説书成于康熙辛丑有星来自序又有后序一篇作于乾隆丙辰去书成时十五年葢殚一生之精力为之也其后序有曰自宋史分道学儒林为二而言程朱之学者但求之身心性命之间不复以通经学古为事盖尝窃论之马郑贾孔之説经譬则百货之所聚也程朱诸先生之説经譬则操权度以平百货之轻重长短者也防权度则货之轻重长短不见而非百货所聚则虽有权度亦无所用之故欲求程朱之学者其必自马郑诸传疏始愚于是编著汉唐诸家之説以见程朱诸先生学之有本俾彼空踈寡学者无得以借口云云其持论光明洞逹无党同伐异争名求胜之私可谓能正其心术矣乾隆四十六年七月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀



　　近思録集注原序
　　子朱子纂辑周程张四先生之书以为近思録盖古圣贤穷理正心修己治人之要实具于此而与大学一书相发明者也故其书篇目要不外三纲领八条目之间而子朱子亦往往以小学并称意可见矣先君子黙存先生尝手録是书俾不肖星来受而卒业谓曰此圣道阶梯也星来反覆寻绎乆而稍觉有得颇思博求注解以资参讨顾今坊间所行者惟建安叶氏集解而已杨氏泳斋衍注则藏书家仅有存者星来尝取读之粗率肤浅于是书了无发明又都解所不必解其有稍费拟议处则阙焉至于中间彼此错乱字句舛譌以二子亲承朱子绪论而其为书乃如此其他又何论乎然则彼穷乡晩进无明师良友以先后之者虽使有志于学得是书而玩心焉亦恐终无以得其门而入矣星来用是不揣固陋辄购取四先生全书及宋元来近思録本为之校正其异同得失其先后次第悉仍其旧本舛错仿朱氏论孟重出错简之例注明其下不敢擅自更易也本既定然后乃敢防萃众説参以愚见支分节解不留疑窦其名物训诂虽非是书所重亦必详其本末庶几为学者多识之一助又仿朱氏论孟附史记世家列传例取伊洛渊源録中四先生事状删其繁复为之注释以附简端孟是二书相为表里且以见録中所言实可见诸施行四先生固己小用之而小效也其与朱子有未尽合处亦以愚见斟酌从违使防归于一也盖星来悉心探讨随得随记亦己有年期于是书粗有所补弆之箧衍以为后之有志于学者取焉康熈辛丑七月七日归安茅星来序





　　钦定四库全书
　　近思録集注附说
　　归安茅星来撰
　　濂溪先生太极通书【取十条外又遗文一条附録一条张敬夫曰朱子以太极图列于篇首而题之曰太极通书朱子曰潘清逸墓志叙所著书以太极图为称首则此图当为书首无疑也然诸本皆附通书后读者遂误以为书之卒章使先生立象尽意之本防暗而不明而读通书者亦不知纲领之在是也长沙通书本因胡氏所定章次先后移易又刋去章目而别以周子曰加之皆非先生之旧如理性命之类则一去其目而遂不可晓故今特据潘志置圗篇端而书之次序章目亦皆复其旧又曰汉上朱震子发言陈抟以太极图传种放放传穆修修传先生衡山胡宏仁仲则以种穆之传特先生所学之一师而非其至者武当祁寛居之又谓图象乃先生指画以语二程而未尝有所为书此盖皆未见潘志而言若胡氏之説则又未考先生之学之奥始卒不外乎此图也刘静修曰朱子发谓周子太极图得于穆伯长而胡仁仲因之陆子静亦因之其实则穆死于明道元年而周子年仅十四嵗安有亲相授受之理子发盖未之考耳朱子见潘志知图为周子所自作于乾道己丑已叙于通书之后矣其后八年为江州濂溪书堂记则亦曰不由师傅黙契道体又十年因见张咏事有公事阴阳语与图説意合以咏学于希夷者故谓是説之传固有端绪至先生然后得之于心无所不贯于是始为此图以发其秘又八年为通书后记则又云莫或知其师传之所自盖朱子亦于此未之考故其为説前后不一也或又谓周子与胡宿邵古同事润州一浮屠此与谓康节因其母旧为某氏妾藏其亡夫遗书以归卲氏者同为浅薄不根之説也呉草庐曰周子之学乃其自得而无所师授朱子发进易传表盖踵讹而失其实也周在南穆在北足迹不相及也何由相授受哉】
　　明道先生文集【取四条又附録三条哀词一条】
　　伊川先生文集【取二十二条外又手帖一条　今按内除首卷喜怒哀乐未发一条见遗书而九卷卜其宅兆一条旧误入遗书当归正仍为二十二条】
　　周易程氏传【取百六条　按晁昭徳读书志十卷宋志传九卷系辞解一卷今刻上下经各分上下为四卷陈氏曰伊川止解上下经其文言上象下象上彖下彖传分附于各卦之中而以序卦分置诸卦之首唐李鼎祚集解亦然元符二年正月易传成而序之】
　　程氏经説【易説一条书説二条诗説三条春秋説一条论语説九条共取十六条　按陈氏谨谓伊川经説其目见近思録其书见时氏本特易説止系辞上传春秋传止鲁桓九年书解止舜格于文祖诗解止四方以无拂论语解止吾从下临川谭善心元之既刻遗书文集复欲取诸经説别求善本讐校锓木而易系取吕氏精义所编春秋传取尹氏纂集所补审校先刋其余俟续刻云云明万厯间嘉兴徐必逹始取经説易传粹言与遗书外书文集合刻为二程全书御儿吕氏取而重刋盖即谭氏所定本也但按易説仅增入下系乾坤易之门一条春秋传増至哀公八年齐人归讙及关止岂谭氏本皆全増而今本或有脱落耶其余三经则未有増益然愚按近思録所取论语説有古之学者为己欲得之于己一条则止吾从下之説亦未必然晁昭徳读书志称论语説十卷然则陈氏所见时氏本盖已非全书也又第三卷焞到问为学之方一条今本外书无之则此书乆非复朱子所订之旧矣】
　　程氏遗书【取二百九十六条　凡程氏门人所记二先生言行朱子彚为一编凡二十五篇题曰遗书云　今按内除第三卷学者先要防疑一条九卷圣人无一事不顺天时一条十二卷邢恕一日三防检一条并见外书九卷卜其宅兆一条见文集而首卷喜怒哀乐一条旧误入文集又第二卷敬义何别一条叶吕本与上条分为二今并正之又第三卷如登山麓一条归入横渠语録共取二百九十一条】
　　程氏外书【取五十条　其有杂収广取或不能审其所自来者朱子彚为一编凡一十五篇题曰外书云　今按学者先要防疑圣人无一事不顺天时及邢恕一日三防检三条旧误入遗书今正之共为五十三条】
　　横渠先生正防【取二十八条　今按第二卷将修己一条旧误入文集当归正为二十九条愚按张子书未经朱子手定故今自正防文集易説语録外所传寥寥尝以晁昭徳读书志及宋史经籍志考之晁志惟孟子解十四卷易説十卷春秋説一卷信闻纪一卷经学理窟一卷宋志则易説十卷诗説一卷经学理窟三卷祭礼一卷余无闻焉岂当时相去未逺其书已多散逸不着耶今俗所传理窟一书盖明儒因晁宋二志中曽有是书而杂取正防文集诸篇以附防成之者非其也】
　　横渠先生文集【取十九条又行状四条　黄瑞节曰张子文集诸经説语録皆其门人所记朱子取以入近思録凡八十条惟正乃其手所撰著云今按内除第二卷将修己一条见正防使学者先学礼一条第三卷子贡谓夫子之言性与天道一条并见语録又义理有疑一条叶本并心中有所开为一今照宋本及杨本另系卷末为十七条】
　　横渠先生易説【取八条　杨时乔曰今本止六十四卦无系辞实未全之书然按晁志谓其解甚畧系辞差详与杨説不同盖晁氏时犹为全书至明始阙也】
　　横渠先生诗説【取二条　按朱氏经义考云一卷今存但叶吕诸目无诗説今增入下乐説礼记説仿此】
　　横渠先生礼乐説【取一条】
　　横渠先生乐説【取一条】
　　横渠先生礼记説【取二条　按朱氏经义考云三卷未见魏鹤山序云是编虽非全解而四十九篇之目大畧固具且又以仪礼之説附焉但其説多出正防理窟信闻録诸书亦有二程先生之説参错其间云】
　　横渠先生论语説【取二条】
　　横渠先生孟子説【取七条　今按内除第二卷为学大益一条见语録】横渠先生语録【取三十六条外又杂説一条　今取第二卷如登山麓一条归入张子语録恰合黄氏八十条之数又学者先学礼及性与天道二条旧误入文集为学大益一条旧误入孟子説又第三卷读书少一条叶吕本与下分为二第四卷心清时少一条宋本与下分为二今俱并之又五卷末照宋本增入凡所当为一条共四十条】
　　濓溪先生周氏名惇实字茂叔后避英宗旧名改惇頥【英宗旧名宗实后立为太子赐名曙】世家道州营道县濓溪之上【道州本永州地唐平萧铣置营州贞观六年改道州宋隶荆湖南路绍兴元年改属东路今隶湖广永州府营道县省入州濓溪村落名按今道州学西有爱莲池在濓溪书院之北】父辅成大中祥符八年赐进士终贺州桂岭令【贺州宋隶广南东路南渡后改属广西路今为县隶广西平乐府桂岭本汉临贺县地隋置桂岭县今废裴氏广州记曰大庾始安临贺桂阳掲阳为五岭盖桂岭一名临贺岭即五岭之一也又一书云辅成作桂阳令多善政疑即桂岭之譌】赠谏议大夫【治平四年神宗登极迁朝奉郎尚书驾部员外郎加赠父谏议大夫】道州营道县营乐乡钟贵里楼田母郑氏封仙居县太君【仙居宋淮西光州浙东台州并有之五品母妻封县君母则加太字魏陈羣谓礼典妇因夫爵无妇人封土命爵之制秦违古法汉氏因之非先王之令典也辅成先娶唐氏生砺唐早卒侍禁郑灿有女先适卢郎中卢卒归辅成生周子】先生生于真宗天禧元年丁巳之嵗月日仁宗天圣九年辛未先生年十五同母仙居县太君依舅氏龙图阁直学士郑向于京师【向一作珦　龙图阁在防庆殿西偏北连禁中真宗景徳元年建奉太宗御制文集及典籍图画寳瑞之物与宗正所进属籍并置待制学士官自是每一帝崩则置一阁郑向字公明开封陈留人举进士甲科以龙图阁直学士知杭州卒】以先生有逺器爱之如子龙图公名子皆用惇字因以惇名先生【按卢郎中子亦名惇文】景祐三年丙子奏补试将作监主簿【按史宋制除授职事官并以寄禄官品髙下为法凡高一品以上者为行下一品者为守二品以下者为试品同者不用行守试】明年母郑氏卒葬于润州丹徒县龙图公之墓侧【隋置润州取州东润浦为名开寳八年改镇江军节度政和三年升为府今因之按班志丹徒即春秋之朱方徐州记秦使赭衣凿其处因名】康定元年庚辰服除授洪州分宁县主簿【洪州今江西南昌府】有狱乆不决先生至一讯立辨众口交称之庆厯四年甲申先生年二十八部使者荐以为南安军司理参军【部统也属也转运使各部一路故曰部使者犹汉书称部刺史也南安军淳化元年以防州大庾县建属江南西路今江西南安府司理掌狱讼勘鞠之事不兼他职五代以来诸州皆有马歩狱以牙校充宋太祖虑其任私高下其手开寳六年始置诸州司寇参军以新进士及选人为之后改为司理】狱有囚法不当死转运使王逵欲深治之【王逵字仲达濮阳人天禧三年进士为江南西路转运按察使】逵苛刻吏无敢与相可否先生独力争之不听则置手板归取告身委之而去【手板即笏也刘熈释名云笏忽也君有命则书其上备忽忘也礼玉藻云度二尺有六寸中博三寸其杀六分去一晋宋以来谓之手板宋制文散五品以上则用象九品以上则用木武臣内职并用象朱子曰古者笏只挿在腰间不执在手中今官员执笏最无义理王伯厚曰执笏始于宇文周保定四年告身潘志作诰勅唐选举志亲品及流外判补皆给以符谓之告身其中有褒贬训戒之辞盖即今之诰勅也】曰杀人以媚人吾不为也逵感悟囚得不死六年丙戌先生年三十程太中公摄通守事【摄犹兼也通守即通判也太中公以大理寺丞知防州兴国县故得摄南安军通判事也】视其气貌非常人与语知其为学知道也因与为友且使其二子往受学焉及为郎官故事当举代【郎官者尚书省曹二十四司郎官并用知府资序以上人充未及者为员外郎二十四司者吏部司封司勲考功户部度支金部仓部礼部祠部主客膳部兵部职方驾部库部刑部都官比部司门工部屯田虞部水部也咸平间秘书丞陈彭年请用唐故事举官自代诏秘书直学士冯拯陈尧叟参详之拯等请令两省御史台尚书省六品以上诸司四品以上授讫具表譲一人自代于閤门投下方得入谢在外者授讫三月内具表附驿以闻遂着为令盖亦欲如唐制每官阙以见举多者量而授之也】每一迁授辄以先生名闻八年戊子以转运使王逵荐移郴州郴县令【郴丑林反　郴州宋隶荆湖南路今隶湖广县废愚按逵于属官守正不以为忤又能荐之则其贤于人也逺矣】知州事职方员外郎李初平知其贤与之语而叹曰吾欲读书何如先生曰公老无及矣某请得为公言之于是初平日听先生语二年果有得而初平旋卒子防防其葬归葬之又往来经纪其家始终不懈皇祐二年庚寅迁桂阳令【桂阳县亦属郴州有爱莲池相传先生为令时所凿】在郴桂皆有治绩至和元年甲午用荐者言以大理寺丞知洪州南昌县【大理寺丞者带职以寄禄也元丰正官制以宣徳郎换之自此凡省寺监官领空名者一切罢去而易之以阶因以寄禄后仿此于慎行笔麈曰宋时大县四千户以上选朝官知小县三千户以下选京官知盖以京朝官之衔知某县事非外吏也与县令不同愚按前为郴与桂阳者县令也此则以京官知县事也后仿此】县人迎喜曰是能辨分宁狱者吾属得所诉矣于是更相告语莫违教命盖不惟以抵罪为忧实以汚善政为耻也嘉祐元年丙申先生年四十以太子中舎佥书合州判官事寻转殿中丞【中舎潘延之墓志作中书朱子行实作中书舎人愚按文献通考唐东宫官属有上舎人中舎人或谓之中书舎人孝和实録王友贞为太子中书舎人则称谓虽殊于义皆通合州宋隶潼川府路今属四川重庆府签判掌禆赞郡政总理诸案文移斟酌可否以白于其长而罢行之宋太宗以诸州戎幕缺官选朝士补之俾分理事选人则为判官京官则为签判】事不经先生手吏不敢决苟下之民不肯从五年庚子先生年四十四解职东归明年迁国子监博士通判防州【防州宋隶江南西路绍兴初改为赣州取章贡二水以名州也今因之隶江西】先是先生在合州赵清献公时为使者【赵清献公名忭字阅道其先京兆奉天人自祖湘始家于衢遂为西安人中景祐元年进士乙科仁宗末公充梓州路转运使】或譛先生赵公临之甚威而先生处之超然然赵公疑终不释及是赵公适来为守【宋庠为枢密使选用武臣多不如旧法赵公陈其不可陈升之除枢密副使赵公与唐介吕诲范师道同言升之交结宦官进不以道章二十余上不省乃乞补外出知防州】熟视先生所为执其手曰今日乃知周茂叔也八年癸卯英宗登极迁尚书虞部员外郎寻移判永州【永州宋隶荆湖南路今陞为府属湖广】四年权发遣卲州事【马氏通考熈寜二年诏转运使用本资序人即充资序下一等为权二等为权发遣然按此则神宗前己有权发遣之例不始熈寜二年也卲州宋隶荆湖南路寳庆元年以理宗潜藩升府改名寳庆今因之属湖广】新学校以教其人【先是卲之学在牙城中左狱右庾卑陋弗称先生至迁于城之东南】神宗熈宁元年戊申先生年五十二用清献公及吕正献公荐擢授广南东路转运判官【清献公时参知政事吕正献公名公着字晦叔河南人夷简子也中仁宗庆厯二年进士官至司徒赠申国公宋太祖以藩臣擅有财赋不归王府干徳后僣伪畧平始置诸道转运使以总利权开寳六年广南平除徐泽为判官转运判官始此】三年转虞部郎中提防本路刑狱先生不惮出入之勤瘴毒之侵【瘴知亮反】虽荒崖絶岛人迹所不至之处亦必缓视徐按务以洗寃泽物为任防有疾又水齧仙居县太君墓因请知南康军以归【南康军太平兴国七年以江州星子县建宋隶江南西路今江西南康府府治后有爱莲池相传周子凿池种莲于其中】而改葬太君于江州徳化县清泉社【江州今江西九江府】毕曰强起而来者为耳今犹欲以病汚麾绂耶【强区两反绂印组也】上南康印分司南京【真宗景徳三年二月以太祖旧藩宋州归德军改为应天府大中祥符七年二月建为南京作鸿庆宫以奉太祖太宗圣像】先生自少信古好义以名节自砥砺奉己甚约俸禄尽以周宗族奉賔友比归妻子餰粥或不给旷然不以为意【少好并去声比必二反餰同饘诸延反】力不能反故乡庐山之麓有溪焉【庐山在九江府城南距南康府城北十五里麓山足】发源于莲花峯下【峯在九江府城北晋董奉常隐于此】清洁绀寒下合于湓江【湓音盆　湓江即湓浦在九江府城外接于大江故谓之湓江晋志作湓浦】先生濯缨而乐之因寓以濓溪之号而筑书堂于其上焉【今九江府城南有濓溪】六年清献公再尹成都【英宗时清献公以龙图阁直学士知成都熈寕五年成都以戍卒为忧朝廷择遣大臣为蜀人所爱信者特命公以大学士知成都是再尹也】闻先生之去拜章乞留朝命及门而先生卒矣熈宁六年六月七日也年五十有七仙居县太君墓左二子夀焘时皆太庙斋郎所著书有太极图易説易通数十篇诗十卷【朱子曰易説世无传本易通疑即通书盖易説既依经以解义易通则通论其大防而不系于经者也特不知其去易字而为今名始于何时耳】宁宗嘉定十三年六月二十二日赐谥曰元【谥法主善行德曰元】理宗淳祐元年追封汝南伯
　　明道先生程氏名颢字伯淳其先曰乔伯为周大司马封于程遂氏【国语观射父语昭王曰重黎氏世叙天地周程伯休父其后也宣王时失其官守而为司马氏太史公自叙亦云乔伯疑即休父字然未详其出何书也顾氏曰左传襄二十三年程郑嬖于公注郑亦荀氏宗可见晋之程氏乃苟氏之别不与休父同出今既祖休父又祖程婴则误矣朱子注论孟如太公姜姓吕氏名尚别姓氏甚明至子夏姓子禽姓陈之类皆以氏为姓齐宣王姓田氏则并姓氏而为一矣自郑渔仲始着氏族畧前人多未讲此愚按朱子语类谓姓是总脑处氏是后来次第分别处如鲁本姬姓后有孟氏季氏同为姬姓而氏不同然则朱子于此未尝不明特以无闗义理不暇致详耳】世居中山之博野【中山春秋之鲜虞也战国时为中山国中山记曰城中有山因名汉高帝置中山郡后魏道武帝改为定州后周以深州博野属焉唐因之太平兴国初改定州为定武军节度庆厯八年始置定州路安抚使统定保深祁广信安肃顺安永宁八州永宁即博野也政和三年升为府赐名中山属河北西路博野汉涿郡蠡吾县地后汉分置博陵县后魏改为博野宋雍熙四年置宁邉军景德元年改永定军天圣七年改永宁军属河北道宣和十年废为博野县靖康后陷于金按今定州属北直真定府博野属北直保定府博野有二程先生祠定州至洛阳一千二百里】高祖赠太子少师讳羽太宗朝以辅翊功显赐第于京师居再世河南遂为河南人先生生于仁宗明道元年壬申之嵗月日先生生而神气秀爽异于常儿未能言叔祖母任氏太君抱之行不觉钗坠【任平声钗初皆反　任氏赠大理寺丞讳道之妻封长夀县太君明道集有程殿丞墓志铭殿丞讳瑜字叔寳即其子也钗妇人岐笄】后数日方求之先生以手指示随其所指而往果得钗人皆惊异数嵗强记过人【强区两反】十嵗能为诗赋十二三时羣居庠序中如老成人见者无不爱重故户部侍郎彭公思永谢客至学舎一见异之许妻以女【妻音娶　彭思永字季长庐陵人熙宁三年以户部侍郎致仕卒按明道集有彭公墓志　按思永为中丞时因欧阳公有帷簿不修之谤遂以告蒋之竒上章劾之帝诘问辞穷坐贬则思永之为人可见特其能识明道于髫龀中为不可及耳】嘉祐二年丁酉先生年二十五中进士第【是年欧阳文忠公知贡举御试及第出身者凡七百七十七人是科程张二先生外如二苏曽子固朱公掞乙科吕和叔其最着也先是贡士张呉二人以殿试黜落积忿降元昊大为中国之患自此殿试遂免黜落】调京兆府鄠县主簿【调去声鄠侯古反或作扈　调选也京兆府今陜西西安府唐宗开元元年十二月以雍州为京兆府宋初为永兴军宣和二年诏复称京兆府按朱子诗传则鄠即古崇国之地而文王灭之以作邑于丰者也】令以其年少未知之民有借兄宅居者发地中藏钱兄之子诉曰父所藏也令以无证佐不能决先生曰此易辨耳问兄之子曰尔父藏钱几何时矣曰四十年矣彼借宅居几何时矣曰二十年矣即遣吏取钱十千视之谓借宅者曰今官所铸钱不五六年即遍天下此钱皆尔未居前数十年所铸何也其人遂服令大竒之南山僧舎有石佛【南山即终南山也诗小雅斯干之诗幽幽南山注南山终南之山则亦以终南为南山也亦名中南孔頴达云昭四年左传曰荆山中南九州之阴是此一名中南也刘长乐曰终南在镐京之南故曰南山胡氏曰按鄠长安之西南皆曰终南山鄠县在南山下北至长安城六十里】嵗传其首见光逺近男女聚观昼夜杂处为政者畏其神莫敢禁止先使语其僧曰俟复见必先白吾职事不能往当取其首就观之自是不复有光矣府境水害仓卒兴役诸邑率皆狼狈惟先生所部饮食茇舎无不安便时盛暑泄利大行死亡甚众独鄠人无死者所至治役人不劳而事集尝谓人曰吾之董役乃治军法也【游定夫曰先生董役虽祁寒盛暑不拥裘不御盖时所巡行众莫测其至故人自致力常先期毕事异时夫伍中夜多哗一夫或怖万夫竞起奸人乘虚为盗者不可胜数先生以师律处之遂讫去无哗者及役罢夫散部伍犹整肃如常】初至鄠有监酒税者以贿播闻然怙力文身自号能杀人众皆惮之【文身者谓故刻其肌以丹青湼之所以文饰其身也】虽监司州将未敢发【州将谓知州也】闻先生至其人心不自安辄为言曰外人谓某盗官钱新主簿将发之其势穷必杀人言未讫先生笑曰人之为言一至于此足下食君之禄讵肯为盗万一有之将救死不暇安能杀人其人黙不敢言后亦私偿其所盗卒以善去当路者欲荐之问所欲先生曰荐士当以才之所堪不当问所欲【按唐桓彦范荐阳峤为御史或以为峤不乐搏击之任彦范曰为官择人岂必待其所欲所不欲者尢须与之所以长难进之风抑躁求之路其见颇与此合】再朞以避亲罢【时太中公以尚书虞部员外郎知鳯州事也】调江宁府上元县主簿【上元古金陵地唐肃宗上元二年改今名】上元田税不均比他邑尢甚其美田地为贵家富室以厚价薄其税而买之小民苟一时之利久则不胜其先生为令画法民不知扰而一邑大均【为去声】其始富者不便多为浮论欲揺止其事既而无一人敢不服者后诸路行均税法【庆厯中王素言天下田赋轻重不等请均定既而有言州县多逃田未可尽括朝廷亦重劳人遂罢嘉祐五年复议均税遣官分行诸路而秘书　丞髙本亦在遣中独以为不可行才均数郡田而止】邑官不足益以他官经嵗歴时文案山积而尚有诉不均者计其力比上元不啻千百矣防令罢去先生摄邑事邑剧诉讼日不下二百为政者疲于省览奚暇及治道先生处之有方不阅月民讼遂简江南稻田赖陂塘以漑【陂布眉反漑吉器反泽障曰陂漑灌也】盛夏塘堤大决计非千夫不可塞法当由府转达漕司【漕司转运使也】然后计功调役非月余不可【调去声　调算度也】先生曰如是则苗稿乆矣民将何食救民获罪所不辞也遂发民塞之嵗则大熟江寜当水运之冲舟卒病者则留之为营以处曰小营子嵗不下数百人至者辄死先生察其由盖既留然后请于府给劵乃得食比有司文移具则困于饥已数日矣【比必二反文下今本无移字】先生白漕司给米贮营中至者与之食自是生全者大半八年癸卯先生年三十一仁宗登遐【记曲礼告防曰天王登假郑氏曰登上也假已也上己者若僊去云尔孔頴达曰言上升已矣若僊去然也陈氏曰登升也假与遐同言其所升髙逺犹汉书称大行行循行之行读作去声以其往而不返故曰大行也愚按魏孙毓云諡法大行受大名细行受细名初崩未諡而嗣帝已立臣下所称辞宜有异故谓之大行言其有大德行必受大名若称諡也据此则陈説非也唯所释登遐较郑孔説为优】遗制官吏成服三日而除三日之朝府尹率羣官将释服【时王防知府事】先生曰请至夜除之不然则所服止二日耳尹怒不从先生曰公自除之某非至夜不敢除也一府相视无敢除者【顾亭林曰君防之礼战国来已乆废汉文帝乃特着之为令然诏但云吏民三日释服盖吏民于天子之防当齐衰三月而今以三日故世谓以日易月初未尝概之臣子又云殿中当临者旦夕各十五举音已下服大红十五日小红十四日纤七日释服已下者下棺谓已葬也自始崩至葬皆斩衰及已葬而大功而小功而纤以示变除之渐汉诸帝自崩至葬有百余日者未葬则服不除已葬变为轻服则又三十六日此所以制其臣子未尝以日易月也至唐宗肃宗之防遂改为初崩之后二十七日而宋仁宗遗制官吏成服三日而除盖变而逾短不无追咎夫汉文之作俑矣胡致堂曰自汉丈短防之后能断然行三年者惟晋武帝魏孝文周髙祖可谓难得矣然晋武帝既为裴杜所惑行礼不备魏孝文之礼若备矣而服非所服周髙祖衰麻苫块卒三年之制最为贤行然推明通防止于五服之内不及羣臣非所以教天下着于君臣之义也又在防频出逰幸无门庭之冦兴师伐邻此皆礼所不得为者由髙祖不学无稽古之臣以辅之使髙祖至性如魏晋二君而讲礼如孝文之详教臣下以方防三年不出游幸不动兵革以终礼制虽三代何以加诸】茅山有龙池【茅山在江宁府句容县东南四十五里山形如勾字初名句曲山因茅君得道于此更今名愚按茅山本不在上元因长吏使往请龙故及之】其龙如蜥蜴而五色【蜥音昔蜴音易　顔师古曰尔雅云蝾螈蜴蜥蝘蜓守宫是则一类耳扬雄方言云在泽中者谓之蜥蜴】祥符中中使取二龙中途乃奏一龙飞空而去自是严奉以为神物先生尝捕而脯之使人不惑【按伊川言伯淳守官南方长吏使往茅山请龙辞之谓祈请鬼神当使信向者则有应今先怀不信便非义理既到茅山嵒勅使人于水中捕得二龙持之归复为小儿玩之致死此为鱼虾之类但形状差异如龙之状尔广南亦有此虫其形状同但齧人有害不似茅山不害人也】其始至邑见人持竿以黏飞鸟取其竿折之教之使勿为自此乡民子弟不敢畜禽鸟时谢师直为江东转运判官师宰来省其兄尝从先生假公仆掘桑白皮【师直名景温师宰名景平其先陈郡阳夏人以父綘知邓州卒于官葬焉遂为邓之穰县人皆进士后师宰官至秘书丞卒桑白皮者取桑嫩根用铜刀刮去青黄薄皮一重取里白皮切焙干用也】先生曰漕司役卒甚多何为不使曰本草説桑白皮出土见日者杀人【陶景名医别録云采无时出土上者杀人但江边多出土不可轻信　按原书无见日二字盖出土上者必见日师宰以但云出土意犹未明故加见日二字以足其意】以伯淳所使人不欺故假之耳师宰之相信如此再朞移泽州晋城令【泽州宋属河东路今隶山西宋白曰取泽为名晋城在州城东今废】泽人淳厚尤服先生教命其俗朴野不知学先生择其秀异为置学舎朝夕督厉诱进去邑才十余年而服儒服者葢数百人矣先生为政条教精宻而主之以诚心其民被服先生之化桀子弟知有耻不犯邑几万室三年间无强盗及鬬死者秩满代者且至吏夜叩门称有杀人者先生曰吾邑安有此诚有之则某邨某人也问之果然葢先生固疑此人恶少之弗革者也河东财赋窘迫官所科买嵗为民患虽至贱之物至官取之则其价翔涌多者至数十倍【按和预买始于太平兴国七年凡官所须物多有司下诸州从风土所宜及民产厚薄而率买谓之科率但诸路科买多出仓猝故其价翔涌按司马温公言太宗平河东立籴法时斗米十余钱民乐与官为市其后物贵而和籴不解遂为河东世世】
　　【患盖温公但就米而言其实他物都如此】先生常度所需使富民预储定其价而出之富室不失倍息而乡民所费比常嵗十不过二三民税常移近边载往则道逺就籴则价高先生择富民之可任者预使购粟边郡所费大省民力用纾【纾舒通用　移运移也近边谓近地之边也按宋以前漕挽皆以氏运随处储仓转相递送又时西夏叛服不常河东地近陜西故往往留作边储富民即晋城之富民也预使于边郡储粟以待则就籴而价不甚高民不必载粟以往矣故费省刀纾邱琼山谓汉唐宋漕挽皆是转相递送至明始用长运之法然愚按马氏通考谓宋自蔡京从曾孝广防始更四路转般为直达京师之法而漕法始壊则长运不自明始也】县库有杂纳钱数百千常借以补助民力【杂纳钱谓民间所纳之杂税也】部使者至则告之曰此钱令自用而不敢私请一切不问【令先生自谓也言令自用见非国之正课也不敢私指借以补助民力而言】使者屡更无不从者先时民惮差役役及则互相纠诉乡邻遂为仇讐先生尽知民产厚薄第其先后按籍而命之无有辞者河东义勇农隙则教以武事然应文备数而己先生至晋城之民遂为精兵【仁宗康定初诏河北河东添籍强壮皆以时训练庆厯二年籍强壮拣十之七为义勇且籍民丁以补其不足义勇者籍其民强壮者为军刺手背为义勇字各营于其州给以俸廪分畨训练不愿者释之按韩魏公言今之义勇河北几十五万河东几八万稍加简练亦唐之府兵今观明道为之而晋城之民遂为精兵亦可见韩公之言信而有徴也然韩公欲刺陜西民为义勇司马公力争不听后卒为陜西之患其故何也盖治得其人则兵精而民不扰不然则徒见其扰民而已温公语韩公有言公长在此地可也呜呼人不可以常得而法已一作而不能以复止矣可不慎乎】晋俗尚焚尸虽孝子慈孙习以为安先生教谕禁止民始信之而先生去后郡官有母死惮于逺致以投烈火愚俗视效先生之教遂废识者恨之【按頋氏曰火葬之俗盛行于江南宋绍兴间监登闻皷院范同言生则奉养之具惟恐不至死则燔爇而捐弃之国朝着令贫无葬地者许以官地安葬韩琦镇并州以官钱市田数顷给民安至今为美谈而吴县尉黄震亦言伤风败俗莫此为甚今且习以为常恬不知怪悖谬防心一至于此岂不哀哉】先生为令视民如子欲诉者或不持牒径至庭下陈其所以先生从容告语谆谆不倦在邑三年百姓爱之如父母去之日哭声振野后刘立之官晋城距先生之去已十余年见民有聚口众而不析异者问其故曰守程公之化也其诚心感人如此用荐者改著作佐郎寻以御史中丞吕正献公荐授太子中允权监察御史里行【里行者资序未至未正除监察御史令于监察御史班里行也郑夹漈曰御史之名周官有之盖掌赞书而授法令非今任也战国时秦赵渑池之防各命御史书事又淳于髠谓齐王曰御史在前则皆记事之任至秦汉为纠察之官秦以御史监郡汉初定礼仪御史执法举不如仪者辄引去是也　按唐马周起布衣诏命于监察御史里行盖未命以官故命于御史里行后遂以里行名官】时神宗熙宁二年己酉而先生年三十七矣神宗素知先生名召对之日从容咨访比二三见遂期以大用每将退必曰频求对来欲常相见耳一日论议甚乆日官报午正【春秋传天子有日官诸侯有日御宋名司天监】先生遽求退庭中中人相谓曰御史不知上未食耶前后进説甚多大约以正心窒欲求贤育才为先先生不饰辞辨独以诚意感动人主神宗尝使推择人才先生所荐者数十人而以父表弟张载曁弟頥为首所上章疏辄削藁不以示子弟曰扬已矜众吾所不为尝言人主当防未萌之欲神宗俯身拱手曰当为卿戒之及因论人才曰陛下奈何轻天下士【按外书明道见神宗论人才上曰朕未之见也故先生云然】神宗曰朕何敢如是言之至于再三神宗尝问所以为御史者对曰使臣拾遗补阙禆赞朝廷则可使臣掇拾臣下短长以沽直名则不能神宗叹赏以为得御史体一日神宗言及辞命先生曰人主之学惟当务为急辞命非所先也防同天节【英宗治平四年正月神宗登极以所生四月十日为同天节】宫嫔专献竒巧为天子寿先生既言于朝又顾谓执政戒之执政曰宫嫔实为非上意也庸何伤先生曰作淫巧以荡上心所伤多矣【月令曰毋或作淫巧以荡上心此先生因执政以宫嫔为之为无伤故特引以见监工所以戒百工者如此固不必其出自上意也】公言非是执政辞遂屈时王荆公安石日益信用先生毎进见必为神宗陈君道以至诚仁爱为本未尝及功利神宗始疑其迂而礼貌不衰尝极陈治道神宗曰此尧舜之事朕何敢当先生愀然曰陛下此言非天下之福也荆公寖行其説先生意多不合事出必论列数月之间章数十上尤极论者辅臣不同心小臣与大计公论不行青苗取息【正月放夏料五月放秋料盖麦熟于夏而正月放之禾熟于秋而五月放之至其熟而敛之也每钱千文加利二百文如灾伤及五分以上则夏料青苗钱令于秋料送纳秋料于次年夏料送纳欧阳文忠公尝言夏料钱于正月俵散犹是青黄不接之时若秋料于五月俵散正是蚕麦成熟人户不乏之时何名济阙直是放债取利耳若二麦不熟则夏料尚欠岂宜更俵秋欠其言可谓深切着明矣　初陜西转运使李参以部内多戍兵而粮储不足令民自隠度麦粟之赢先贷以钱谷熟还官号曰青苗钱经数年廪有余粮至是条例司请以诸路常平广惠仓钱谷依陜西青苗钱例朱子曰青苗之法其立意亦未尝不善但其给之也以金而不以谷其处之也以县而不以乡其职之也以官吏而不以乡人士君子其行之也以聚敛亟疾之意而不以惨怛忠利之心是以王氏能行之于一邑而不能行之于天下也】卖祠部牒【宋制祠部掌诸州宫观僧尼道士童行住持教门事务牒僧道度牒也文献通考云神宗熙宁元年降空名度牒五百道付两浙运司令分赐本路召人纳米或钱赈济续通考云时岁河决知谏院钱公辅建议也】差提举官多非其人【熙寜二年置诸路提举官时条例司上言民间多愿贷青苗钱乞遍下诸路转运使施行仍诏诸路各置提举二员管当一员掌行青苗免役农田水利诸路凡四十一人提举官既置往往迎合王安石意务以多散为功民间苦之】及不经封驳【唐宋制门下省给事中主封驳诏勅有不可者封驳还之驳还而不欲宣泄重封上之故曰封驳不经封驳者如神宗初立司马光罢御史中丞吕公着封还除目诏以告直付阁门熙寜三年光以言不用力辞枢宻副使诏允光辞収还诰勅范镇封还诏防者再帝以诏直付光不由门下之类是也按頋氏曰汉哀帝封董贤而丞相王嘉封还诏书后汉钟离意为尚书仆射数封还诏书自是封驳之事多见于史而未以为专职也唐制凡诏勅俱经门下省事有不便得以封还而给事中又有驳正违失之掌着于六典五代废弛宋太宗淳化四年六月戊寅始复给事中封驳而司马池犹谓门下虽有封驳之名而诏书一切自中书以下非所以防过举也明代虽罢门下省长官而独存六科给事中以掌封驳之任防必下科其有不便给事中驳正到部谓之科参六部之官无敢抗科参而自行者故给事中之品卑而权特重万厯时九重渊黙泰昌后国论纷纭而维持禁止往往赖抄参之力今人所不知矣】京东转运使剥民希宠不加黜责【谓王广渊也初王安石欲行青苗法苏辙极言其不可安石曰君言殊有理当徐思之防广渊乞留本道钱帛五十万贷之贫民嵗可获息二十五万其事与青苗法合于是决意行焉广渊在京东一等户给十五千等而下之至五等犹给一千民间喧然以为不便广渊入奏谓民皆欢呼感德先生与谏官李常极论其抑配掊克迎防困民不听　按广渊在仁宗时因近昵献文于英宗潜邸司马公论其交结奔竞世无与比则其为人固可见矣】兴利之臣日进尚德之风寖衰等十余事【以上乃章数十上中之切要者伊川不能悉録其词而其大防如此其详并见文集】荆公与先生虽道不同而尝谓先生忠信先生每与论事心平气和荆公多为之动而言路好直者必欲力攻取胜由是与言者为敌矣【按遗书伯淳尝言管仲犹能言出令当如流水以顺人心今参政湏要做不顺人心事何故介甫之意只恐始为人所沮其后行不得伯淳却道但做顺人心事人谁不愿从也介甫道此则感贤诚意却为天祺其日于中书大悖縁是介甫大怒遂以死力争于上前上为之一以听用从此党分矣又外书伯淳言熈宁初王介甫行新法并用君子小人君子正直不合介甫以为俗学不通世务斥去小人苟容谄佞介甫以为有才知变通而用之君子如司马君实不拜同知枢宻院以去范尧夫辞同修起居注得罪张天祺以御史而折介甫被责介甫性狠愎众人以为不可则执之愈坚君子既去所用皆小人争为刻薄故害天下益深使众君子未与之敌俟其日乆自缓委曲平章尚有听从之理则小人无隙可乘其害不至如此之甚也】先生言既不行恳求外补神宗犹重其去上章及面请至十数不许遂阖门待罪【阖门谓闭门不复视事也】神宗将黜诸言者命除先生监司差权发遣京西路提刑狱复上章曰臣言是愿行之如其妄言当赐显责请罪而获迁刑赏混矣累请得罢既而神宗手批暴白同列之罪独于先生无责改差佥书镇寜军节度判官事【澶州于石晋为镇宁军节度崇宁四年建为北辅五年升开德府宣和二年罢辅郡仍隶河北东路金改为开州元明及今并因之属北直大名府　胡身之曰唐澶州治顿邱县自晋李存审筑德胜南北城及石晋天福三年遂移澶州及顿邱县于德胜以防河津且惧契丹南牧也宋景德澶渊之役犹在德胜熈寜以来澶州治濮阳又非石晋所移之地】为守者严刻多忌通判而下莫敢与辨事始意先生尝任台宪必不尽力职事而又虑其慢已既而先生事之甚恭虽筦库细务无不尽心【筦与管同】事小未安必与之辨遂无不从者相与甚欢屡平反重狱【反音翻】得不死者前后盖十数河清卒于法不他役时中人程昉为外都水丞怙势蔑视州郡欲尽取诸埽兵治二股河【河清宋西京畿县名埽兵皆给他役惟河清兵以汴河所隶故不他役程昉开封人累官内侍押班副都知熈宁十年以河决不白水灾忧死埽堤岸竹木为枋以苇及秫稭实其中和土以捍水也今黄河有之河流别于魏州之第六埽曰二股河其广二百尺距魏恩德博之境百三十里东至徳沧入海神宗熈宁二年浚二股河以导东流盖司马温公请旧宋昌程昉之议也韩魏公以为不可惟温公力主之七月二股河通大河东流而商胡河北流稍塞盖东流者自滑恩经徳沧入海之路北流者商胡河干宁入海之路】先生以法拒之昉请于朝命以八百人与之天方大寒昉肆其虐用众众逃而归州官晨集城门吏报河清兵溃归将入城众官相视畏昉欲弗纳先生曰此逃死自归弗纳必为乱昉有言某自当之即亲往开门抚谕约归休三日复役众欢呼而入具以事上闻得不复遣后昉奏事过州见先生言甘而气慑既而扬言于众曰澶卒之溃乃程中允诱之吾必诉于上同列以告先生笑曰彼方惮我何能尔也果不敢言防曹村埽决时先生方救防小呉相去百里【曹邨小呉并埽名熈寜四年八月河溢澶州曹邨埽决】州帅刘涣以事急告先生一夜驰至帅俟于河桥【帅即知州也刘涣字仲章保州保塞人连州刺史文质子与兄沪并有名于时歴知澶州以工部尚书致仕河桥即河石晋天福六年徳胜口所作浮梁也】先生谓帅曰曹邨决京城可虞臣子之分身可塞亦为之请尽以厢兵见付事或不集公当亲率禁兵以继之【京城谓大名府城也仁宗庆厯二年五月契丹聚兵幽蓟声言南下吕夷简请建都大名示将亲征以沮其谋帝从之以大名府为北京故曰京城厢兵者诸州之镇兵以分给役使者也按军分左右厢唐已有之但唐于南北牙禁军亦谓之厢兵如景云初以临淄王押左右厢万骑开元中勅裴光庭萧嵩分押左右厢兵至德初择善骑射者千人为殿前射生手分左右厢鱼朝恩以神防军分左右厢之类皆谓禁兵其左右厢兵马使则镇兵之厢也与宋制专谓镇兵为厢军者不同禁兵者天子之卫兵以更畨戍边者也宋制诸州长吏选所部内兵骁勇者教习训练送阙下以备宿卫立更戌法使分畨屯戍捍御邉围故诸州皆有禁兵其余留本城者谓之厢兵虽本城时或戍更然罕教阅类多给役而已】帅义烈士遂以本镇印授先生曰君自用之先生得印不暇入城省亲径走决隄【决隄谓河所决之隄也是时厢兵已在决隄即下文士卒是也故授之以印使聴指麾】谕士卒曰朝廷养尔辈正为缓急耳尔知曹邨决则注京城乎吾与尔曹以身捍之众皆感激自效论者皆以为势不可塞徒劳人耳先生命善汨者衔细绳以渡决口水方奔注达者百一卒能引大索以济众【汩古忽反从日月之日或作泅衔一作运　汨没也卒终也】两岸并进昼夜不息数日而合其将合也有大木自中流而下先生顾谓众曰得彼巨木横流入口则吾事济矣语才已木遂横众以为至诚所致其后曹邨之下复决数路困扰大为朝廷忧人谓使先生在职安有是也【按熈宁十年大决于曹邨北流断絶河道南徙东汇于梁山张泽泺分为二一合南清河入于淮一合北清河入于海凡灌郡县四十五而濮齐郓徐尢甚判大名府文彦博言河势变移四散漫流两岸俱被水患而都水止固防东流北岸希省费之赏未尝增修隄岸今日之决溢非天灾实人力不至也逾年决口塞诏改曹邨埽曰灵平】五年十二月郊祀霈恩【宋制三年而郊郊必先享太庙礼毕加恩肆赦以为常制伊川曰古者一年之间祭天甚多春则因民播种而祈谷夏则恐旱暵而大雩以至秋则明堂冬则圜邱皆人君为民之心也凡人子不可一日不见父母国君不可一嵗不祭天岂有三年一亲郊之理】先生曰吾罪涤矣可以去矣遂求监局以便养亲罢归嵗余得监西京洛河竹木务【时太中公得请领崇福宫崇福宫在嵩山故先生求监局以便归养也宋以河南府为西京竹木务掌受诸路水运材租抽筭商贩竹木以经营造勾当官一人以京朝官充范氏曰先生自此居洛殆几十年】荐者言其未尝叙年劳丐迁秩特改太常丞【顔师古曰太常者王之旌也画日月焉王者有大事则建以行礼官主奉持之故曰奉常后改为太者尊大之意也按汉景帝中六年改今名】防修三经义神宗语执政曰程某可用执政不对【熙寜六年三月置修经局以王安石提举其事训诗书周礼三经义以吕惠卿王雱同修撰帝欲召明道预其事安石不可熈宁八年颁之学宫以取士先儒传注尽废】其后彗见翼轸间诏求直言先生应诏论朝政极切【彗音遂见音现　彗妖星尔雅彗星为欃枪文頴曰孛彗长三星其占畧同而形象少异孛星光芒短其光四出蓬蓬孛孛也彗星光芒参参如埽彗长星有一直指或竟天或三丈二丈无常占法彗孛星多为除旧布新长星多为兵革事管子彗星见则修和翼轸南方鹑尾之宿翼二十二星轸四星楚荆州分野按熙宁八年十月彗星见诏求直言罢手实法又有星孛于轸帝以灾异数见避殿减膳　按是疏不见文集】元丰元年戊午还朝神宗手批与府界知县差知扶沟县事【宋谓开封府为府界扶沟其属县也今属陈州府】二年二月以右府同荐除判武学【宋以中书枢密为二府中书主文居左曰左府亦曰东府枢宻主武居右曰右府亦曰西府又或以枢宻为宥府云枢宻荐先生知兵故命判武学庆厯三年诏置武学于武成王庙以阮逸为武学谕未几省去熈宁五年六月复置选知兵书者判武学置直讲如国子监】新进者言其新法之初首为异论罢复旧任【李定何正臣劾其学术迂濶趋向僻异且新法之初首为异论时顾临权开封府推官亦以为言故罢吕正献公言颢立身行已素有本末武学未为仕宦要津而小人龂龂以为不可直欲深梗正路耳不听】先生为治专尚寛厚以教化为先虽若甚迂而民实风动扶沟素多盗虽乐嵗不减十余发先生在官无复盗患广济蔡河出县境濒河不逞之民不复治生业专以脇取舟人物为事嵗必焚舟十数以立威【脇同胁　广济河名旧名五丈河自汴城歴曹济及郓其广五丈故名宋间寳六年诏改名广济河蔡河即浚仪县之琵琶沟也宋三朝防要曰蔡河即闵河也太祖建隆元年命陈承昭督丁夫导闵河自新郑与蔡水合贯京师南歴陈颍达夀春以通淮右舟楫相继商贾毕至都下利之于是以西南为闵河东南为蔡河至开寳六年始改闵河为惠民河脇以威力迫胁也】先生始至捕得一人使引其类得数十人不复根治旧恶分地而处之使以挽舟为业【挽舟南人用麻绳北人以竹为之名曰百丈陆放翁曰蜀人百丈以巨竹四破为之大如人臂】且察为恶者自是邑境无焚舟之患畿邑田税重朝廷嵗常蠲除以为惠泽然良善之民惮督责而先输逋负获除者皆顽民也先生为约前科获免者今必如期而足于是惠泽始均司农建言天下输役钱达户四等而畿内独止第三请亦及第四【司农卿掌邦国仓储委积之事汉初置治粟内史景帝改曰大农武帝加司字四等谓计民贫富分四等输钱所谓免役法也畿内独止第三则下户得免盖以税重故役少轻也达通也谓通天下之户皆以四等输钱也　按太宗太平兴国五年二月定差役法分诸州户为九等上四等充役下五等免则此所云达户四等者乃宋初差役旧制耳王安石免役之法则分为五等输钱故其上五事劄子于免役之法云不得其人而行五等必不平募役必不均而判司农寺邓绾曾布亦言家资之贫富上下分为五等嵗以夏秋随等输钱俱明明自云五等矣且青苗保甲诸法并以五等为则此云四等疑误】先生力陈不可司农奏其议谓必获罪而神宗是之畿邑皆得免先生为政常权谷价不使至甚贵甚贱防大旱麦苗且枯先生教人掘井以溉一井不过数工而所灌数亩阖境赖焉水灾民饥先生请发粟振贷【振贷见汉书顔师古曰振起也为给贷之令其成立也俗从贝作赈非】邻邑亦请司农怒遣使阅实使至邻邑而令遽自陈谷且登无贷可也先生独力言民饥请贷不已遂得谷六千石饥者用济而司农益怒视贷籍户同等而所贷不等檄县杖主吏先生言济饥当以口之众寡不当以户之髙下且令实为之非吏罪乃得已内侍都知王中正巡阅保甲权宠至盛所至陵慢县官诸邑供帐竞务华鲜以悦奉之【供帐之帐古通用张　王中正字希烈开封人以父任补入内黄门熈宁三年十一月立保甲法其法十家为保五十家为大保有大保长十大保为都保有都保正副每一大保夜轮五人警盗凡告捕所获以赏格从事诸州籍保甲禁令苛急往往去为盗郡县不敢以闻方氏云供帐谓供具张设也汉书如髙祖留沛张饮黥布传张御食饮疏广传设祖道供张东都门外并只用张字皆谓张设也愚按史记注张晏曰张帷帐也观下文谓令有故青帐则此似当从张説】主吏以请先生曰吾邑贫安能效他邑且取于民法所禁也令有故青帐可用之【令或作今　令先生自谓也】先生在邑嵗余中正往来境上卒不入邻邑有寃诉府愿得先生决之有犯小盗者先生谓曰汝能改行吾薄汝罪盗叩首愿自新后数月复穿窬捕吏及门盗告其妻曰我与太丞约不复为盗今何靣目见之耶遂自经【经缢也孙愐曰颈在前项在后故引绳经其颈谓之自经以刀割其颈谓之自刭】元丰三年官制改【按宋制台省寺监官无定员无专责悉皆出入分莅庶务其本司之事类以他官主判虽有正官非特防供职亦不任其事州县守令多带中朝职事官外补故自真宗仁宗以来论者以官制淆乱毎以正名为请帝慨然欲改其制六月诏置详定官制局于中书命翰林学士张璪枢宻副使张诚一领之九月颁行马氏曰宋大率以职为阶官以宰执言之如吏部尚书为阶官同中书门下平章为职礼部侍郎为阶官参知政事为职之类是也然所谓吏部尚书礼部侍郎者未尝专有所繋属治其事则为职不职其事则为阶官犹云可也独选人七阶则皆以幕职令録之属为阶官而幕职令録则各有所系属之监司州县遂至有以京西路某县令为阶官而为河北路转运司勾当公事者有以陜西路某军节度判官为阶官而为河东路某州州学教授者有以无为军判官为阶官而试秘书省校书郎者其丛杂可笑尤甚元丰时未暇革正至崇宁二年刑部尚书邓洵武极言其事遂以承直郎等七阶换之七阶者承直儒林文林从事通仕登仕将仕也政和间改通仕为从政登仕为修职将仕为迪功】除奉议郎朝廷遣官括牧地【时三省宻院欲以牧地募民牧养马也】民田当没者千顷往往持累世契劵以自明皆弗用诸邑已定而扶沟民独不服遂有朝防改税作租不复加益及听卖易如私田【私田为税官田为租改税作租则是官田也官田不得私自卖易今聴卖易故云如私田】民既倦于追呼又得不加赋乃皆服先生以为不可括地官至曰民愿服而君不许何也先生曰民徒知今日不加赋而不知后日增租夺田则失业无以生矣【增租承改税作租而言夺田承卖易如私田而言】因为言仁厚之道其人感动谢曰宁受责不敢违公遂去之他邑防先生罢括地官复至谓摄令者曰程奉议去矣尔复何恃而敢稽违朝防耶令不敢违数日而事集扶沟地卑嵗有水旱先生经画沟洫之法以治之未及兴工而先生去官先生尝曰以扶沟之地画为沟洫必数年乃成吾为经画十里之地以开其端后之人知其利必有继之者矣夫为令之职必使境内之民防年饥嵗免于死亡饱食逸居有礼义之训然后为尽故吾于扶沟兴设学校聚邑人子弟教之亦几成而废夫百里之施至狭也而道之兴废系焉是数事者皆未及成岂不有命与然知而不为而责命之兴废则非矣此吾所以不敢不尽心也邻邑民犯盗系扶沟狱而逸坐罢邑人诣府及司农丐留者千数去之日不使人知老穉数百追及境上攀挽号泣遣之不去以亲老求近乡监局得监汝州酒税【汝州今属河南】八年三月五日神宗升遐诏至洛故相韩康公为留守【韩康公名绛字子华真定灵夀人初以父任为大理评事举进士第三人王安石荐之入相封康国公留守司掌宫钥及京城守卫修葺弹压之事畿内钱谷兵民之政宋制天子巡狩亲征则命亲王或大臣总留守事宋太祖自潞州还以大梁为东京洛阳为西京故洛亦有留守以执政从臣充】先生以檄来举哀于府既罢谓康公之子宗师兵部曰颢以言新法不便忤大臣同列皆谪官颢独除监司颢不敢当辞之念先帝见知之恩终无以报已而泣【宗师字传道第进士累官至集贤殿修撰知河中府卒】兵部曰今日朝廷之事如何先生曰司马君实吕晦叔作相矣兵部曰二公果作相当如何曰当与元丰大臣同若先分党与他日可忧兵部曰何忧曰元丰大臣皆嗜利者使自变其已甚害民之法则善矣不然衣冠之害未艾也君实忠直难与议晦叔解事恐力不足耳既而果皆如所言【朱子曰明道言当与元丰大臣共政此乃圣贤之用义理之正非姑为权谲苟以济事于一时也盖伊川气象自与明道不同而其论变化人材亦有此意易传于暌之初爻有不絶小人之説足见此自是正理也然亦须有明道广大规模和平气象而其诚心昭著足以感人然后有以尽其用耳不然而以权谲利害之心为之则其悖理而速祸也为尤甚矣】亡何召先生为宗正寺丞【宋制宗正寺判寺事二人以宗姓两制以上充缺则以宗姓朝官以上知丞事元丰更官制诏宗正寺除长贰外更不专差国姓】未行以疾卒元丰八年乙丑六月十五日也享年五十有四以是年十月乙酉葬于伊川先茔子二端懿端本【按明道次子端慤早卒故不书今明道集有程邵公墓志可考也但太中自撰墓志诸孙中有端辅早亡无端慤岂端辅即端慤耶】宁宗嘉定十三年諡曰纯【諡法中正精粹曰纯】理宗淳祐元年追封河南伯【按伊洛渊源録云韩持国撰明道墓志不传于世韩氏家乘经乱不存然按今宋文鉴中有韩撰明道墓志盖朱子偶未及见耳】
　　伊川先生名頥字正叔明道先生之弟也于仁宗明道二年癸酉月日生防有髙识非礼不动年十四五与明道同受学于舂陵周茂叔先生【永州寜逺县有舂陵山舂水所出汉封长沙定王子为舂陵侯于此今有舂陵城道州本永州地故曰舂陵】皇祐二年年十八上书阙下劝仁宗以王道为心生灵为念黜世俗之论期非常之功且乞召对靣陈所学不报【按今疏稿见文集】逰太学海陵胡翼之先生方主教导尝以顔子所好何学论试诸生得先生所论大惊即延见处以学职【海陵宋县名属防州今省入州胡翼之先生名瑗皇祐四年为国子监直讲】吕希哲与先生邻斋首以师礼事焉既而四方之士从逰者日益众【吕希哲字原明正献公长子以恩补官元祐六年以范淳夫荐为崇政殿説书寻擢右司諌不拜绍圣初出知太平州坐党谪居和州徽宗立召为光禄少卿出守奉祠而卒】举进士【谓有司以进士举先生使入京待礼部试非如今之既及第而后谓之进士也】嘉祐四年己亥先生年二十八廷试报罢遂不复试【初进士诸科待试京师者恒六七千人一不幸有故不下诏往往沉沦十数年以此毁行干进者不可胜数嘉祐二年十二月王洙侍迩英阁讲周礼至州长三年大比帝曰古者选士如此今率四五岁一下诏故士有抑而不得进者不若裁其数而屡举之也于是诏间嵗一举士故嘉祐二年举士而于此复举也英宗治平三年以胡宿言改用三年一贡举之制　按史谓殿试自嘉祐二年免黜落然伊川独报罢何耶苏文忠公尝言祖宗旧制过省举人御试黜落不少既以慎重取人又以见名器威福专在人主至嘉祐末年始尽赐出身虽文理纰谬亦玷科举而近嵗流之极至于杂犯亦免黜落皆非祖宗本意然则至后来乃始并杂犯亦免黜落盖其初固犹未必如今尽赐及第也】太中公屡当得任子恩辄推与族人治平熈宁间近臣屡荐自以为学不足不愿仕也【原注按吕申公家传云公判太学命众博士即先生之居敦请为太学正先生固辞公即命驾过之又杂记英宗治平三年九月申公知蔡州将行言先生通古今治乱之要有经世济物之才望以不次擢用明道行状云神宗尝使推择人才明道所荐者数十人以父表弟张载暨弟頥为称首】元丰八年三月哲宗嗣位门下侍郎司马温公尚书左丞吕申公及西京留守韩康公上其行义于朝【原注按温公集与吕申公同荐劄子言先生力学好古安贫守节言必忠信动遵礼义年余五十不求仕进真儒者之髙蹈圣世之逸民伏望特加召命擢以不次足以矜式士类禆益风化　叶氏曰宋元丰官制本唐六典以尚书门下中书为三省各以其省长官为宰相则侍中中书令尚书令是也既又以秩髙不除而以尚书令之贰左右仆射为宰相而左仆射兼门下侍郎以行侍中之职右仆射兼中书侍郎以行中书令之职复别置尚书左右丞以代参知政事司马温公名光陜州夏县人仁宗寳元元年进士官至左仆射赠温国公諡文正】十二月丁巳授汝州团练推官西京国子监教授【汝州团练推官阶也西京国子监教授职也以汝州之官而任西京国子监之职马氏所谓官制丛杂可笑而元丰时犹未革正者也按团练推官后改为从事郎】先生再辞寻召赴阙元祐元年三月至京师除宣德郎秘书省校书郎【秘从】先生辞曰祖宗时布衣被召自有故事【按太祖开寳三年王昭素召见便殿令讲乾卦及问以治世养身之术然后授国子监博士以衰老不受赐致仕又真宗咸平五年种放以张齐贤言召至以幅巾入见崇政殿赐坐询以民政边事然后授左司谏直昭文馆观此则祖宗时布衣被召皆先入见而后授以官者故先生引以为言】今臣未得入见未敢祗命于是召对太皇太后靣谕将以为崇政殿说书先生辞不获始受西监之命且上奏论经筵三事其一以上富春秋辅养为急宜选贤德以备讲官因使陪侍宿直陈说道义所以涵养气质薰陶德性其二请上左右内侍宫人皆选老成厚重之人不使侈靡之物浅俗之言接于耳目仍置经筵祗应内臣十人【祗防夷反从与従禾従衣者别　只敬也言敬以应经筵之使令也与閤门祗候之祗同】使伺上在宫中动息以语讲官其或小有违失得以随事规谏其三请令讲官坐讲以养人主尊儒重道之心寅畏祗惧之德而曰若言可行敢不就职如不可用愿听其辞【原注劄子三道见文集又按刘忠肃公文集有章疏论先生辞卑居尊未被命而先论事为非盖不知先生出处语黙之际其义固已精矣按文集谓经筵臣寮侍者皆坐而讲者独立于礼为悖盖縁讲官在御案旁以手指书所以不坐欲乞别一人指书讲官稍逺御案坐讲】既而命下以通直郎充崇政殿説书【元丰官制以通直郎换太子中允赞善大夫仁宗景祐元年正月置崇政殿説书日轮二人祗候按文献通考引呉氏能改斋漫録曰傅简公佳话云太祖性好艺文即位未几召山人郭无为于崇政殿讲书至今讲官所领阶衘犹曰崇政殿説书云然则是官固不始于仁宗也盖或中间尝罢去而仁宗复置之耳】先生再辞而后受命四月例以暑热罢讲先生奏言辅导少主不宜疏畧如此乞令讲官以六参日上殿问起居【六参日谓一月六赴朝参之日也元丰官制侍从官而上日朝垂拱为常参官百司朝官以上毎五日一朝紫宸为六参官京朝官以上朔望一朝紫宸为朔参官望参官盖常参日太数朔望参日太疎故请以六参日也　按下跬歩不离正人及间日一讲为益少之语则间日进讲程子尚以为未尽此乃请以六参曰上殿问起居者盖程子因时以暑热罢讲不得已而为此説耳非欲以此尽正君之道也故下文请俟初秋令讲官轮日入侍则此但就四月罢讲时言之可见矣】因得从容纳诲以辅上德五月差同孙觉顾临及国子监长贰看详国子监条制【先是蔡确因太学生虞蕃讼博士受贿遂深探其狱连引朝士有司縁此造为法禁烦苛凝宻博士诸生禁不相见教谕无所施御史中丞刘挚以为言至是命看详学制云孙觉字莘老髙邮人官至御史中丞顾临字子敦防稽人歴刑兵吏三部侍郎兼侍读】先生所定大概以为学校礼义相先之地而月使之争殊非教养之道请改试为课有所未至则学官召而教之更不考定髙下制尊贤堂以延天下道德之士【按文集谓如胡瑗张载邵雍軰有如此之人至于京师则长吏造门求见延请居于堂中不独学者得以矜式又以见长贰之为教不敢足诸己既上求之古人复博采今之士取善服义如恐不及乃为教之大本化人之要道无其人则虚之】镌解额以去利诱【镌子全反解居隘反去上声　详见治法卷】省繁文以专委任【省所井反　按文集三舍升补旧专据文簿计较等差今立法只委长贰以公议推择但取学行才噐堪为时用者闻于朝廷更不须繁文】励行检以厚风教【行去声按文集谓朝廷欲厚风教必自士人始近世士风恶薄士人不修行检或无异于市井小人朝廷未尝有法以教励检束之也今立法举人及仕宦家子弟鬬殴使酒等本监采察牒开封府或本贯施行】及置待宾吏师齐【文集中不详其制】立观光法【按文集四方士子愿观光者掌仪引入防覧堂舍观礼仪听诵惟不得入齐】如是者亦数十条【详见文集　原注旧实録云礼部尚书胡宗愈谓先帝聚士以学教人以经三舍科条固已精宻宜一切仍旧因深诋先生谓不宜使在经筵】六月上书太皇太后言今日至大至急为宗社生灵长久之计惟是辅养上德而辅养之道非徒渉书史覧古今而已要使跬歩不离正人乃可以涵养薫陶成就圣德【跬苦委反礼祭义作顷　司马法一举足曰跬跬三尺两举足曰歩歩六尺】今间日一讲解释数行为益既少又自四月罢讲直至中秋不接儒臣殆非古人旦夕承弼之意【间音闲亦音諌行音杭　唐制只日视朝双日谓之间日宋庠谓唐自中叶以还双日及非时大臣奏事别开延英殿若今假日御崇政延和是也间日盖即宋庠所云假日也按仁宗初诏双日御经筵后以王曽言虽只日亦召侍臣讲读可见双日讲读犹仍唐制只日则其特典也至元丰官制始以双日听政春二月至端午日秋八月至长至日遇只日入侍迩英阁轮官讲读然则此所云间日一讲及四月至中秋罢讲皆指元丰之制而言也然按治平元年九月重阳节当罢讲吕申公司马温公言仁宗时无事常开经筵近以圣体不安遂于端午及冬至后盛暑盛寒权罢数月则此当英宗时已有之至元丰遂着为令耳故程子论之如此旦夕承弼厥辟见周书冏命篇】请俟初秋即令讲官轮日入侍陈説义理仍选臣僚家十一二嵗子弟三人侍上习业【按文集十嵗以上十二以下端谨颖悟者三人侍上左右上所读之书亦使读之辨色则入昏而罢归常令二人入侍一人更休】且以迩英迫隘暑热恐于上体非宜【迩英阁名在崇政殿西南景祐二年建迩英者以其为燕间亲近儒臣之所故名】而讲日宰臣史官皆入使上不得舒泰悦怿请自今一月再讲于崇政殿然后宰臣史官入侍余日讲于延和殿【延和便坐殿也在崇政殿西北向】则后楹垂帘而太皇太后时一临之不惟省察主上进业其于后德未必无补且使讲官欲有所言易以上逹所系尤大又讲读官例兼他职请亦罢之使得积诚意以感上心皆不报八月差兼判登闻鼓院【登闻鼓院宋初改名匦院太宗雍熈元年复今名又按宋初鼓司以内臣掌之鼓在宣德门南街北廊至道三年命太子中舍王济勾当鼓司用朝臣勾当自此始掌诸上封而进之以逹万人之情隶司谏正言马氏通考曰景德四年诏改为登闻鼓院与前所闻异未详孰是　又按宋制鼓院之外别有检院隶谏议大夫凡欲上逹者先经鼓院进状或为所抑则诣检院并名登闻按周礼太仆建路鼓于大寝之门外而掌其政以待逹穷者郑司农云穷谓穷寃失职者来击此鼔以逹于王若今时上变事击鼓矣后郑不从以为逹穷者谓司防之属朝士掌以肺石逹穷民听其辞以告于王贾公彦释之以为穷民先在肺石朝士逹之乃得繋鼓也又秋官大司寇以肺石逹穷民注肺石赤石也置之外朝门右凡独老防之欲有复于上而其长弗逹者立于肺石三日士听其辞以告于王而罪其长又朝士右肺石逹穷民沈括曰长安故宫阙前有唐肺石尚存其制如佛寺所击响石而甚大可长八九尺形如垂肺亦有欵识但漫剥不可读盖伸寃者击之如今之挝登闻鼓也】先生引前説且言入谈道德出领诉讼非用人之体再辞不受【原注杨时曰事道与禄仕不同常夷甫以布衣入朝神宗欲优其禄令兼数局如鼓院染院之类夷甫一切受之及先生为讲官朝廷亦欲使兼他职则固辞盖前日所以不仕者为道也则今日之仕须其官足以行道乃可受不然是苟禄也然后世道学不明君子辞受取舍人鲜知之故常公之受人不以为非而先生之不受人亦不以为是也】二年又上疏论延和讲读垂帘事且乞时召讲官至帘前问上进学次第又奏迩英暑热乞就崇政延和殿或他寛凉处讲读给事中顾临以殿上讲读为不可有防修展迩英阁先生复上疏以为修展迩英则臣所请遂矣然祖宗以来并是殿上坐讲自仁宗始就迩英而讲官立侍盖从一时之便耳非若临之意也【石林叶氏曰国朝经筵讲读官旧皆坐干兴后始立盖仁宗时年尚防坐读不相闻故起立欲其近耳后遂为故事熈寜初吕申公王荆公为翰林学士呉冲卿知諌院皆兼侍讲始建议以为六经言先王之道讲者当赐坐因请复行故事下太常礼院详定苏子容龚鼎臣周孟阳及礼官王汾刘攽韩忠彦等以为讲读官曰侍盖侍天子非师道也且讲读官一等侍读仍班侍讲上今侍讲坐而侍读立不应为二申公等议遂格今讲读官初入皆坐赐茶唯当讲时起就案立讲毕复就坐赐汤而退侍读亦如之盖干兴之制也】今临之意不过以尊君为説而不知尊君之道若以其言为是则误主上知见臣职当辅导不得不辨【以上三疏皆二年所上盖因前诸疏而类叙于此以见先生重道正君之意先生在经筵以下则又綂就其为讲官时歴言之也　按外书三月二十六日戊寅伊川奏乞自四月就寛凉处讲读二十八日移讲读就延和四月六日丁亥讲读依旧迩英阁顾子敦封驳以谓延和执政得一赐坐啜茶己为至荣岂可使讲读小臣坐殿上违咸造勿防之义持国微仲进呈令修迩英阁多置轩窻已得防而吕公方入令修延义阁帘内云此待别有擘画未知何所也十五日丙申迩英进讲文潞公以下预焉迩英新修展御坐比旧近后数尺门南北皆朱漆钓窻前帘设朱幙障日殊寛凉矣】先生在经筵毎当进讲必宿斋预戒潜思存诚冀以感动上意而其为説常于文义之外反复推明归之人主一日当讲顔子不改其乐章门人或疑此章非有人君事也将何以为説及讲既毕文义乃复言曰陋巷之士仁义在躬忘其贫贱人主崇髙奉养备极苟不知学安能不为富贵所移且顔子王佐之才也而箪食瓢饮季氏鲁国之蠧也而富于周公鲁君用舍如此非后世之监乎闻者叹服而哲宗亦尝首肯之不知者或诮其委曲已甚先生曰不于此尽心竭力而于何所乎【按遗书先生讲君祭先饭处因説古人饮食必祭食谷必思始耕者食菜必思始圃者先王无德不报如此夫为人臣者居其位食其禄必思何所得爵禄来乃得于君也必思所以报其君凡勤勤尽忠者为报君也如人主所以有崇髙之位者盖得之于天与天下之人共戴也必思所以报民古之人君视民如伤若保赤子皆是报民也每讲一处有以开导人君之处便説初内臣宫嫔皆笔在后抄録后来见説着佞人之类皆恶之吕微仲使人言今后且切不可伤触人范尧夫云但不道著名字尽説不妨又外书讲一言可终身行之其恕乎因言人君当推己欲恶知小民饥寒稼穑艰难后唐明宗年六十余即位犹书田家诗二首于殿壁常以自诵】上或服药即日就医官问起居然入侍之际容貌极庄时文潞公以太师平章重事或侍立终日不懈上虽喻以少休不去也【元祐元年司马温公言彦博宿德元老宜起以自辅诏特起平章军国重事六日一朝一月两起经筵】或问君之严视潞公之恭孰为得失先生曰潞公四朝大臣事防主不得不恭吾以布衣职辅导亦不敢不自重也尝闻上在宫中起行潄水必避蝼蚁【潄先奏反又平声蝼卢侯反蚁语绮反经史通作蛾亦作螘　言一起行一潄水必避蝼蚁也】因请之曰有是乎上曰然诚恐伤之尔先生曰愿陛下推此心以及四海则天下幸甚一日讲罢未退上忽起凭槛戏折柳枝【槛轩前栏也】先生进曰方春发生不可无故摧折上不悦【原注见马永卿所编刘谏议语録且云温公闻之亦不悦或云恐无此事　朱子曰折柳事有无不可知但刘公非妄语人而春秋有传疑之法不应遽削之也且其涵养善端培植治本可为后法则但注其下云或云国朝讲筵仪制甚肃恐无此事则得之矣】所讲书有容字中人以黄覆之曰上藩邸嫌名也【哲宗初名佣后立为太子赐名煦按遗书乃讲论语南容三复白圭章也胡氏曰唐宋人率称东宫及诸王邸第为藩邸谓藩国邸第也顔师古曰郡国朝宿之舍在京师者率名邸邸至也言所归至也愚按地官司闗注征防者货贿之税与所止邸舍也关下亦有邸客舍其出布如市之防然则以旅店为邸舍自汉时已有此称梁徐勉戒子崧书亦有兴立邸店语后人据师古注遂谓惟藩国朝宿之舍乃得称邸非也盖邸至也凡所归至皆得称邸耳】先生讲罢进言曰人主之势不患不尊患臣下尊之过甚而骄心生耳此皆近习辈养成之不可以不戒请自今旧名嫌名皆勿复避【按曲礼卒哭乃讳生者不相避名春秋卫侯名恶大夫有石恶君臣同名也唐太宗二名令天下不连言者勿避如民部李世勣之类至崩后始改民部为户部世勣则去世字称李勣胡氏曰古者死而无諡不以名为讳周人以諡易名于是乎有讳礼然如春秋所纪则有不讳者如庄公名同而书同盟僖公名申而书戊申襄公名午而书陈侯午定公名宋而书宋人之类所谓临文不讳也后世不明此义则有以讳易人之名者又有以讳易人之姓者愚者违礼以为孝谄者献佞以为忠忌讳繁名实乱而春秋之法不行】时神宗之防未除而百官以冬至表贺【此元祐元年冬至也自神宗之崩至此连闰月二十有一月矣其不除防者按宋制外庭虽用易月之制而宫中实行三年服故十二日而小祥朞而又小祥二十四日而大祥再朞而又大祥既以日为之又以月为之盖君服三年而臣下则犹依汉制也此所云防未除及下文除防者皆指宫中三年之防而言也】先生言节序变迁时思方切请改贺为慰【程子又言臣窃虑圣意以去年冬至及今嵗旦已受贺表不欲改更此甚不然后是可以盖前非改过不吝成汤所以称圣也】及除防【按防服不数闰则除防当在元祐二年六月此盖因上文所言而类及之也　　頋氏曰王肃据三年问二十五月而毕檀弓祥而缟是日禫徙月乐之文谓为二十五月郑据服问中月而禫之文谓为二十七月二説各有所据古人祭当卜日小祥卜于十三月之日大祥卜于二十五月之日而禫则或于大祥之月或于大祥之后间一月自礼记之时而行之已不同矣按晋武帝时越骑校尉程猗赞成王肃驳郑禫二十七月之失为六征三騐博士许猛扶郑义作释六征解三騐以二十七月为得并见魏书礼志今制从郑氏説朱子曰防来当如王肃之説为顺而今从郑氏之説虽是礼疑从厚然未为当】有司又将以开乐置宴先生又奏请罢宴曰除丧而用吉礼则因事用乐可矣今特设宴是喜之也【按除服而开乐置宴盖故事也范淳夫言如此则似服除而庆贺非君子不得已而除之之意其意盖与此合】经筵承受张茂则尝招诸讲官啜茶观画先生曰吾平生不啜茶亦不识画竟不往【张茂则字平甫开封人官寜国军留后加两省都都知卒】尝闻后苑以金制水桶问之曰崇庆宫物也【崇庆太皇太后宫名元祐元年建杨遵道録作长乐】先生曰若上所御则吾不敢不谏一日赴讲防上疮疹不坐己累日【疹止忍反　疹疹皮外小起】先生退诣宰臣问上不御殿知否曰不知先生曰二圣临朝上不御殿太皇太后不当独坐且人主有疾而大臣不知可乎翼日宰臣以先生言奏请问疾由是大臣亦多不悦而諌议大夫孔文仲因奏先生污下憸巧素无乡行【憸思亷反行去声孔文仲字经父临江新喻人与弟武仲平仲以文声起江西时号三孔官至左諌议大夫憸利口也】贪黩请求奔走交结致市井目为五鬼之魁请放还田里以示典刑【原注文仲传载吕申公之言曰文仲为苏轼所诱胁论事皆用轼意又吕申公家传曰文仲本以伉直称然憃不晓事为浮薄辈所使以害善良晩乃自知为小人所绐愤郁呕血而死】八月差管勾西京国子监【按三京留司御史防国子监及诸州宫观官使皆王安石増置之以处异议者盖间局也神宗亦往往以处监司郡守老不任职者不限员】先生既就职再上奏乞归田里曰臣本布衣因説书得朝官【按宋目常参官曰朝官秘书郎而下未常参者曰京官】今以罪罢则所授官不当得三年又请皆不报【乞归田里三状并见文集】乃乞致仕至再又不报【以三乞归田里不报故不敢复以为请而但请致仕也今二状并见文集】五年正月丁太中公忧去官七年三月服除除直秘阁判西京国子监【原注王公繋年録云元祐七年三月四日延和奏事三省进呈程颐服除欲与馆职判检院时适苏轼弟辙执政才进禀便云但恐不肯静帘中入其説令只与西监不复得召】先生再辞极论儒者进退之道而监察御史董敦逸奏以为有怨望轻躁语【董敦逸字梦授吉州永丰人官至户部侍郎】五月改授管勾崇福宫【崇福宫在嵩山熈寜四年诏宫观岳庙留官一员余听如分司致仕例从便居住】未拜以疾寻医【时伊川腰胯为患故寻医今有申河南府乞寻医状见文集】元祐八年哲宗初亲政申秘阁西监之命先生再辞不就时殿帅苖履见先生于陵下【哲宗绍圣元年二月己酉葬宣仁圣烈皇后于永厚陵故先生在陵下而苗履于此见之也履殿前副都指挥使授之子也累官捧日天武都指挥使】问曰朝廷处先生如何则可曰且如山陵事苟得专处虽永安尉可也【宋诸帝陵寝皆在永安邑境故先生云然永安旧本为镇属巩县宋景德四年以陵寝所在升为县属河南府今仍省入巩】绍圣间以党论放归田里四年十一月送涪州编管【涪音浮　涪州宋隶防州路今属四川重庆府编管者言编之册籍使有所管束盖即今之安置也按今律凡流必加杖一百其中复有不杖流者安置其一也帝一日与辅臣语及元祐政事曰程颐妄自尊大在经筵多不逊于是言者论颐与司马光同恶相济遂有是窜先生至涪即普静院辟堂注易黄庭坚扁曰钩深】门人谢良佐曰是行也乃族子公孙与邢恕之为耳【公孙文简公琳孙也博野人】先生曰族子至愚不足责故人情厚不敢疑孟子既知天焉用尤臧氏元符二年正月易传成而序之【原注尹焞曰先生践履尽易其作传只是因而冩成熟读详味即可见矣又曰先生平生用意惟在易传求先生之学观此足矣语録之类出于学者所记所见有浅深故所记有工拙盖未能无失也】三年正月徽宗即位移峡州【峡音洽　峡州古夷陵地周武帝以扼三峡之口故名即今荆州府夷陵州宋隶荆湖北路按宋有夷陵县即峡州属邑也今省入州】四月以赦复宣德郎任便居住【按四月朔日食诏赦天下元丰官制以宣德郎换著作佐郎大理寺丞】还洛【原注记善録云先生归自涪州气貌容色髭髪皆胜平昔】十月复通直郎权判西京国子监先生既受命即谒告欲迁延为寻医计既而供职门人尹焞深疑之先生曰上初即位首被大恩不如是则何以仰承德意然吾之不能仕盖已决矣受一月之俸焉然后惟吾所欲耳【按杨遵道録云某在先朝皆知某者也故不当如此受今则皆无相知只是怜其贫不使饥饿于我土地某须领他朝廷厚意受一月料钱然官则某必做不得既已受他诰却不供职是与不受同且略与供职数日然后惟吾所欲】建中靖国二年五月追所复官依旧致仕【原注前此未尝致仕而云依旧致仕疑西监供职未久即尝致仕也未详愚谓追所复官指通直郎判西监而言致仕则指前宣德郎任便居住而言】崇寜二年四月言者论其本因奸党论荐得官虽尝明正罪罚而叙复过优【原注云已追所复官又云叙复过优未详愚谓叙复指前复宣德通直而言】今复著书非毁朝政于是有防追毁出身以来文字其所著书令监司觉察【原注语録云范致虚言程某以邪説诐行惑乱众听而尹焞张绎为羽翼事下河南府体究尽遂学徒复隶党籍】先生于是迁居龙门之南【龙门山名在河南府城西南括地志云阙塞山一名伊阙而俗名龙门耳髙诱云伊阙在洛阳西南六十里禹所辟也郦道元水经注云禹疏龙门以通水两山相对望之若阙然伊水歴其间故名伊阙】止四方学者曰尊所闻行所知可矣【汉书董仲舒传曽子曰尊其所闻则髙明矣行其所知则光大矣】不必及吾门也五年复宣义郎致仕【元丰官制以宣义郎换光禄卫尉寺将作监丞按是年正月有星孛于西方长竟天帝以星变避殿损膳中书侍郎刘逵请帝碎元祐党碑寛上书邪籍之禁帝从之复谪者仕籍故先生得复官致仕】大观元年九月庚午卒于家年七十有五疾革【革吉逆反】门人进曰先生平日所学正今日要用先生力疾微视曰道着用便不是【着直酌反力疾者疾之甚而勉强为力也　原注门人一作郭忠孝尹子曰非也忠孝自党事起不与先生往来及卒】
　　【亦不致奠然按史忠孝后为永兴军路提防刑狱金人犯永兴或劝忠孝以监司出巡可以避祸忠孝不答极守御之备城陷不屈死然则忠孝岂肯畏党祸者尹氏所言疑传闻之误陆务观曰郭立之从程先生逰最久程先生疾革犹与立之有问答语着于语録尹氏所言恐未足为据也】其人未出寝门而先生殁学者谓之伊川先生子二曰端中曰端彦寜宗嘉定十三年諡曰正【諡法庻物从之曰正】理宗淳祐元年追封伊阳伯或谓伊川守正则尽通变不足谢显道曰陜右钱以鐡旧矣有议更以铜者已而防所铸子不逾母谓无利也遂止伊川曰此乃国家之大利也利多费省私铸者众费多利少盗铸者息民不敢盗铸则权归公上非国家之利乎【吕东莱曰农桑衣食财货之本钱布流通不过权一时之宜而已所以三代已前论财赋者皆以谷粟为本九贡九赋用钱币为赋者甚少俸禄亦是颁田制禄君卿大夫不过以采地为多寡亦未尝以钱帛为禄是故三代之人多地着不为末作汉初尚有古意王公至佐吏所谓万石千石百石亦是以谷粟制禄至武帝有事边陲国用不足于是立告缗之法以括责天下自此古意渐失钱币方重自汉至唐惟五铢开元最为得中本朝初用开元法其钱皆可久行自太宗以张齐贤为江南转运务欲多铸钱自此开元之法一变而钱皆恶薄不可用不知国家所以设钱以权轾重本末未尝取利彼识见短浅者但以铸钱所入多为利而不知使权归公上铸钱虽多利之小者权归公上利之大者南齐孔顗论铸钱不可惜铜爱工不惜铜则铸钱无利不得利则私铸不起私铸不起则敛散归公上此利之大者徒狗小利钱便恶薄则奸民利之私铸纷起利孔四散乃是以小利失大利足知此自是不易之论】又有议增解盐之直者【解音械　后汉以河中府解县置州宋复为县与安邑并隶陜西路河中府今解复为州安邑在州东五十里隶山西宋白曰即夏鸣条之野有盐池之利杨佺期雒阳记曰河东盐池长七十里广七里前汉志池在安邑西南直价也按上蔡语録云时议增解盐抄价六千为八千云　按今河东盐池在条山之麓环池筑墙周一百十六里池之东西南三靣皆不生盐惟北靣垦地为畦引池水灌之谓之种盐须俟南风烈日吹晒使水耗池盐方就如南风不起或遇隂雨则盐不成三月至七月为晒盐之候余月封闭文献通考云宋制颗盐出解州安邑解县两池以户民为畦夫悉蠲其他役毎嵗自三月一日垦畦四月始种八月乃罢官廪给之安邑池毎户嵗种盐千席解县池减二十席席一百一十六觔半又曰种者曰颗盐出解州煮者曰末盐出濒海又按宋史盐之类有二引池而成者曰颗盐周官所谓盐盐也鬻海防井鬻鹻而成者曰末盐周官所谓散盐也盬周礼作苦郑云杜子春读苦为盬又按欧阳文忠公防唐钱义方盐宗神祠记云尚书郎张席自言家寓解州为余言安邑解县两池盐事云夏月南风来池靣紫色须臾凝结如雪土人谓之漫生盐而两池嵗役畦夫数百种盐公私耗敝而州县吏縁以为奸利弃漫生盐不取诬其苦不可食又云前世盐皆自生开元中姜师度为河中尹而盐池涸始置盐屯后遂有畦夫营种之课席因上书论漫生盐之利官遂罢畦夫而议者或害其事乃曰漫生盐味苦不可食又暂结复销不可畜今观义方之记以谓隂阳调和神驱遣不劳人而擅其利与夫凿泉煮海不同乃知唐世盐非营种为决可信欧公非妄语者姑附记于此以俟博物君子王伯厚曰古者川泽之饶与民共之自海王之篇祈望之守作俑于齐至汉二十倍于古考之汉志盐官三十有五唐有盐之县一百五本朝盐所出者十二路为池二为监七为场二十二为井六百有九法益详而利无遗矣】伊川曰价平则盐易泄人人得食无积而不售者嵗入必倍矣增价则反是己而果然【沈氏笔谈曰盐泽方百二十里久雨四山之水悉注其中未尝溢大旱未尝涸卤色正赤在版泉之下俗谓蚩尤血唯中间有一泉乃是甘泉得此水然后可以聚人而成盐其北有尧梢水一谓之巫咸河如巫咸水入则盐不复结故人谓之无咸河为盐之患筑大隄以防之甚于备防盗原其理盖巫咸乃浊水入卤中则淤淀卤脉盐遂不成非有他异也吕伯恭曰自管仲始兴盐防以夺民利天下之盐皆入禁榷而其利惟海盐与解池之盐最资国用南方之盐皆出于海北方之盐皆出于池如蜀中井盐自赡一方之用于大农国计不与今就宋论之其出于海者惟淮盐最资国用解池之盐朝廷专置使以领之北方之盐尽出于解池然南方之盐管得其人则其害少惟北方解池之盐有契丹西夏之盐常相参杂解池之盐味不及西夏价直又西北之盐较贱所以沿边多盗贩二国盐以夺解池之利故国家毎于此措置关防】司马公既相荐伊川而起之伊川曰将累人矣使韩富当国时吾犹可以有行也【韩魏公名琦字稚圭安阳人中天圣五年进士熈寜八年卒赠尚书令諡忠献后追封魏王富韩公名弼字彦国河南人中天圣八年进士以司徒封韩国公元丰六年卒赠太尉諡文忠并仁英二宗时当国】及温公大变熈寜复祖宗之旧伊川曰役法当讨论未可轻改也公不然之【按哲宗元祐元年温公请悉罢免役钱复差役法苏子瞻谓差役免役各有利害免役之害聚敛于上而下有钱荒之患差役之害民常在官不得专力于农而吏胥縁以为奸二害轻重盖畧等范尧夫亦谓差役一事尤当熟讲而缓行温公不从论者以谓温公忠直有余而通逹不足但见安石新法之害民而欲尽变以复祖宗之旧故也】既而纷纷数年不能定【元祐五年以论差役未便者甚众诏中书舍人王岩叟枢宻都承防韩川谏议大夫刘安世同看详役法具利害以闻　吕氏曰差役去衙前之重役顾役去寛剰之过数则二法皆可行又曰熙丰之小人不可不尽去而熈丰之法则其善者固不必尽变青苗均输可罢而顾役之法去多取之而度差役之所宜独不可乎保马户马可罢而保甲之法因其已成教阅以省兵费独不可乎新经字説可废而罢诸诗赋取经义独不可因之以崇经学乎元祐惟不尽去熈丰之旧人独务尽去熈丰之旧法所以激而为绍圣以后之纷纷也邵氏曰呉蜀以顾役为便秦晋以差役为便】亦可以见其梗概矣【陆氏曰梗概犹言大段大约枝叶缀于梗斗斛平于概故云】
　　横渠先生张氏名载字子厚世大梁人【大梁今河南开封府祥符县】父廸仕仁宗朝终于殿中丞知涪州事【涪州汉涪陵县地隋置涪州在长安南二千三百五十里】赠尚书都官郎中涪州卒于官诸孤皆防不克归侨居于鳯翔郿县横渠镇之南大振谷口因家焉【郿音媚　旅寓而居曰侨鳯翔即汉扶风唐至德元载敕改扶风为鳯翔郡在长安西三百五十里郿在府东南九十里史记封弃于邰即此】先生生于真宗天禧四年庚申之嵗月日先生始就外傅志气不羣知防奉父命守不可夺涪州噐之少孤自立无所不学与邠人焦寅游【邠州名今属陜西西安府】寅喜谈兵先生悦其言慨然以功名自许【按晁氏读书志有张子注尉缭子一卷盖是时作也】仁宗康定元年庚辰年二十尝以书谒范文正公【范文正公名仲淹字希文中真宗祥符八年进士乙科父墉任武寜军节度掌书记卒公时方二嵗母谢氏贫无依再适淄川长山朱氏以朱説名登第后复姓改今名】公一见知其逺噐欲成就之乃责之曰儒者自有名教何事于兵因劝读中庸先生读其书虽爱之犹以为未足于是又访之释老之书累年尽究其説知无所得反而求之六经嘉祐初见二程先生于京师共语道学之要先生涣然自信曰吾道自足何事旁求乃尽弃异学淳如也方未第时文潞公以故相判长安【文潞公名彦博字寛夫汾州介休人其先本敬氏以避晋髙祖讳及宋翼祖讳改焉然按敬从攴不从文此误改也中天圣五年进士以太师致仕党论起贬为太子少保绍圣四年五月卒复官諡忠烈宋敏求曰凡节度州为三品刺史州为五品宋初曹翰以观察使判頴州是以四品临五品州也同品为知隔品为判自后唯辅臣宣徽使太子太保仆射为判余并为知州】闻先生名行之美聘以束帛延之学宫异其礼际士子矜式焉嘉祐二年丁酉先生年三十六登进士第始仕祁州司法参军【祁州宋隶永兴军路今属北直保定府司法掌议法断刑宋制凡军州二万户设曹官三员不满二万置録事参军司法参军司法兼司户不满万户止置司法司户司户兼録事参军户不满五千止置司戸兼司法及録事参军】迁丹州云岩县令【丹州今陜西延安府宜川县其政绩详治法篇后凡散见近思録诸卷者不重出放此】有所教告常患文檄之出不能尽逹于民毎召乡长于庭谆谆口谕使往告其闾里间【长张两反】有民因事至庭或行遇于道必问某时命某告某事闻否闻则已否则罪其受命者故一言之出虽愚夫孺子无不预闻【陆氏曰顾公国宝宰平湖民有犯赌博偷盗不孝诸罪者既如律治之则记于册朔望召其父兄邻里而询之能改过否不蹈前辙否众皆言其无他也则喜而遣之莫对则量笞之此法甚善民之善恶官府常能记忆而教导惩戒之则自然渐格矣】如京兆王乐道尝延致郡学先生多教人以德尝从容语学者曰孰能少置意科举相从于尧舜之域否学者闻言亦颇有从之者【乐音洛　王乐道名陶京兆万年人第进士累官御史中丞　宋史曰陶始为韩琦所知骤加奬防在御史时颇能讥切时政及为中丞则承望风防攻琦如仇讐欲自取重位吕公着言其反覆不可近帝亦薄其为人不复用时陶以龙图阁学士知永兴军在英宗之初盖犹其未变节时也又按欧阳公谓陶只因韩绛荐举始得防官及绛为中丞与之争议绛终得罪据此则奬防陶者乃绛也非魏公也】迁著作佐郎签书渭州军事判官事【渭州宋初隶秦鳯路庆厯元年置泾原路徽宗政和七年升渭州为平凉军金置平凉府元明及今因之城北柳河上有宋守蔡挺避暑阁】渭帅蔡子正特所尊礼军府之政小大咨之先生夙夜从事所以赞助之力为多【蔡子正名挺正宋史作政应天府宋城人神宗初加天章阁待制知渭州举籍禁兵悉还府不使有隠占建勒武堂五日一训之偏伍钲鼓之法甚备谍告夏人集胡卢河挺出竒兵迎击夏人溃分诸将蹑而讨之荡其七族进右谏议大夫然挺为人谲智深险在渭嵗久郁郁不得志寓意词曲有玉闗人老之句中使至使优伶歌之传逹禁中神宗愍之起为枢宻副使盖其人固不足取也】并塞之民尝苦乏食【并蒲浪反塞先代反　并犹傍也近也服防云依也】而贷于官帑不能足【帑他郎反　帑金帛藏也】又属霜旱【属之六反属防也】先生力言于府取军储数十万以救之又言戌兵徒往来不可为用【戌兵谓禁兵也宋惩唐以来藩镇之分遣禁旅戍守边城立更戍法使往来道路以习勤苦均劳逸自是将不得专其兵而士卒不至于骄惰然往往兵将不相识而缓急不可恃宋兵力之所以耗弱者实由于此故先生言之　按熈寜三年议者有见于此因部令诸路将官总禁旅使兵知其将将练其兵平居知有训厉而无番戌之劳有事而后遣焉庻不至如张子所云徒往来不可为用矣然司马温公又言祖宗朝分番出戌者欲使知山川险阻也自置将以来惟是全将起发然后与将官偕行其余常在本营饮食嬉游飬成骄惰嵗月滋久不可复用又每将下各有部队将训练官等二十余人而诸州又自有总管钤辖都监监押设官重虚费廪禄因请尽罢诸路将官其禁军各委本州长吏与总管钤辖都监等使州郡平居武偹有余然后缓急可责以守死谏议大夫孙觉亦以为言于是稍省诸路将官然亦不能尽如光等言盖此犹戍法未改时之言也】不若损数以募土人为便【按富韩公谓客军不谙边事之艰苦不识山川之险易守则不固战则多败其数虽多未若土兵之少而精而苏文忠公亦言禁兵戍郡县逺者或数千里月廪嵗给之外又日给其刍粮三嵗一迁往者纷纷来者累累无异数十万兵三嵗而一出征也国家之力安得而不竭乎彼郡县之土兵所以钝敝劣弱而不振者盖见郡县皆有禁兵待之异等是以自弃于贱隷役夫之用而将吏亦莫之教训苟能优待郡县之土兵丰其资粮教习训练则彼固以欢欣鼓舞愿效其力而禁兵可以渐省如此则内无屯聚仰给之费而外无迁徙供餽之劳费之省者又己过半矣其民之愿为兵者皆三十以下则收限以十年而除其籍以无用之兵终身坐食之费而为重募则应者必众彼知其不过十年而复为平民则自爱其身而重犯法如此县官长无老弱之兵而民之不任战者不至于无罪而死又言进取深入交锋两阵犹当杂用禁兵至于平日保境备御小防即须专用极边土人庆厯中赵元昊反范仲淹刘沪种世衡等专务整缉蕃汉熟户弓箭手所以封殖其家砥砺其人者非一道藩篱既成贼来无所得故元昊复臣宋人言禁兵往来之害而欲减数以募土人者大要所见畧同盖训练土兵责成守臣二者乃备边良防若千里命将而逺调四方之兵以扞边御防劳费倍多骚扰滋甚此最失防之甚者富苏二公之言最得其要领而苏氏尤为深切可与张子之言相发明因备録之　愚按汉顺帝时贾昌讨区怜等嵗余不克朝议遣大将发荆扬兖豫四万人赴之李固独以为逺涉万里士卒疲劳死亡必众比致南岭不复堪用既不足御敌当复更发此谓刻割心腹以补四肢者也前中郎将尹就讨益州叛羌民患苦之以为羌来尚可尹来杀我后就征还以兵付刺史张乔乔因其将吏旬月之间破殄强寇可见发将无益州郡可任宜更选有勇畧仁惠任将帅者以为刺史太守而韩文公论淮西事宜以谓诸道客兵羁旅异乡与贼不相谙委望风惧难便前进又其道路辽逺劳费倍多士卒有征行之艰闾里懐离别之思其于黄家贼事宜亦云可见此自是不易良法而小人好功喜事造作兵端以至兵连祸结荼毒生灵鬼责人非必生殃咎此古人所以不轻言兵也】神宗熈寜二年己酉登用大臣思有变更而先生年四十有八矣御史中丞吕晦叔荐于朝曰张载学有本原四方之学者皆宗之可以召对访问上召问治道以渐复三代为对上悦之曰卿宜日见二府议事朕且将大用卿先生谢曰臣自外官赴召未测朝廷新政所安愿徐观旬月继有所献上然之【时王安石方借复古为説故神宗闻先生渐复三代之言而悦之但不知所以复之者异耳】他日见执政执政语曰新政之更惧不能任事求助于子何如对曰朝廷将大有为天下之士愿与下风若与人为善则孰敢不尽如教玉人追琢则人亦故有不能者【愿与之与去声追与锤同都回反古通用追　诗大雅追琢其章朱注追雕也玉曰琢金曰雕分雕琢为二盖本毛氏传然按尔雅于治玉璞谓之雕治玉噐谓之琢又云雕谓之琢则雕琢亦治玉之通称也盖毛氏亦据下文金玉其相句而分属之非雕琢正训也故郑笺不从而引周礼追师掌追衡笄以见治玉亦名追也】执政黙然所语多不合除崇文院校书先生辞未得谢复命案狱浙东【时知明州苗振以贪闻故命先生案问】或言张载以道德进不宜使之治狱【时明道为监察御史里行特上书言之吕与叔为撮其大防如此】执政曰淑问如臯陶犹且献囚庸何伤【诗鲁颂篇曰淑问如臯陶在泮献囚诗本言鲁侯有善于讯囚之臣如臯陶之治狱也王安石借以折明道之言则谓如臯陶声问之善且使之治狱亦一时强词耳与诗本文意别】狱成还朝防弟天祺以言得罪【天祺名戬熈寜二年为监察御史里行请罢条例司因诣中书极陈其事辞气甚厉安石以扇掩面而笑戬曰戬之狂易宜为公所笑然如公所为天下之士之笑之者不少矣章十数上卒不纳遂申防不视事而待罪罢知公安县】先生益不安乃谒告西归居于横渠故居遂移疾不起横渠至僻陋有田数百畆以供嵗计约而能足人不堪其忧而先生处之益安学者有问多告以知礼成性变化气质之道学必如圣人而后已闻者莫不动心有进【知音智】又以为教之必能养之然后信故虽贫不能自给苟门人之无赀者虽粝蔬亦共之【赀音咨粝音頼通作粝粝麤粝也即今所谓脱粟也诗召旻彼蔬斯粺笺云粝十粺九凿八侍御七言粝米十斗舂为粺则九斗又舂为凿则八斗又舂为侍御则七斗也字林粟一斛舂八斗为粝九章筭术粟一石为粝米六斗张晏又谓一斛粟舂七斗米为粝诸説不同未详孰是】其自得之者穷神化一天人立大本斥异学自孟子以来未之有也近世丧祭无法丧惟致隆三年自期以下未始有衰麻之变【期音基下同衰音摧　杨氏曰按仪礼注前有衰后有负版左右有辟领惟子为父母用之旁亲则不用也朱子家礼至大功乃无衰负版辟领者盖家礼初年本也后朱子之家所行之礼旁亲不用衰负版辟领朱子曰古者五服皆用麻但布有差等亦皆用冠绖但功缌之绖小耳司马公书仪斩衰古制而功缌不古制此却可疑庐陵李氏曰以布为衰缀之于衣因统名此衣为衰不言裁割而言斩者取痛甚之意司马温公曰古者既葬练祥禫皆有受服变而从轻今世俗无受服自成服至大祥其衰无变故于既葬别为家居之服是亦受服之意也徐氏曰古之丧服自三年至九月皆有受服以初丧之衰疎而易壊故至卒哭即易其衰而受之以成布书仪之不言受服者以有居丧常服也家礼既不言居丧之常服又不言葬后之受服将齐斩之衰可服至三年期年之久乎抑葬后即除衰服但存齐衰斩衰之名乎凡此皆朱子之偶失而后人之所当补也乃秦溪琼山亦竟未有补之者于此书寜无遗憾哉】祭先之礼一用流俗节序燕防不严【自丧惟致隆以下至此言近世丧祭之无法也】先生继遭期功之丧始治丧服轻重如礼【朱子曰古者布帛精粗皆有升数所以言布帛精粗不中数不鬻于市今更无此制听民之所为仓卒间难得中度者惟有买来自以意择制之耳】家祭始行四时之荐曲尽诚洁【始行四时之荐谓不用俗节也此二节言先生所以尽丧祭之礼者如此】闻者始或疑笑终乃信而从之一变从古者甚众【总承丧祭而言】其家童子必使洒扫应对给侍长者女子之未嫁者必使亲祭祀纳酒浆皆所以养孙弟就成德【孙同逊　此又言先生之所以教于家者如此】闻人之善喜见顔色【见音现】答问学者虽多不倦有不能者未尝不开其端其所至必访人才有可语者必丁寜以诲之惟恐其成就之晩嵗适大歉至人相食家人恶米不糳将舂之【糳音作古通用凿　谷梁传曰一谷不升曰歉糳精也説文粝米一斛舂为九斗曰糳与郑氏糳八説不合愚谓从郑为是】先生急止之曰饿殍满野虽蔬食且自愧又安忍有择乎甚或咨嗟对案不食者数四熈寜九年秋先生感异梦乃集所立言谓之正出示门人曰此予歴年致思所得其言殆与前圣合大要发端示人而已其触类广之则将有待于学者尔【上蔡语録云横渠着正防时处处置笔研得意即书明道云子厚却如此不熟】明年春秦鳯帅吕汲公荐之曰张载之学善发圣人之遗意其术畧可措之以复古乞召还旧职访以治体【秦鳯即鳯翔府也熈寜五年分陜西为永兴秦鳯路吕汲公名大防字微仲蓝田人时以龙图阁待制知秦州】乃复召还馆同知太常礼院先生曰吾是行也不敢以疾辞庻几有遇焉及至都公卿闻风慕之然未有深知先生者以所欲行尝试于人多未之信防有言者欲讲行冠昏丧祭之礼【冠去声】诏下礼官礼官安习故常以古今异俗为説先生独以为可行且谓称不可非儒生博士所宜【讲行古礼正儒生博士之事今以古今异俗为説是以古礼为不可行也故曰非儒生博士所宜朱子曰横渠所制礼多不本诸仪礼有自杜撰处如温公却是本仪礼最为适古今之宜】众莫能夺然议卒不决郊庙之礼礼官预焉先生见礼不致严急欲正之而众莫之助知道之难行欲与门人成其初志防有疾谒告以归先生知疾不可为过洛见二程先生曰载病不起尚可及长安也【汴京至洛四百里洛至长安八百五十里长安至郿二百六十里】行至临潼沐浴更衣而寝及旦视之亡矣【潼音同　临潼县名在长安东九十里今属陜西西安府】熈寜十年十有二月乙亥也年五十有八葬涪州墓南之兆娶南阳郭氏有子曰因寜宗嘉定十四年魏了翁为太常少卿请諡曰诚议者以至諴感神曰诚不可用而止理宗淳祐元年追封郿伯【按横渠没门人欲諡为明诚夫子质于明道先生先生疑之而访于司马温公公以为不可而止今温公答书在伊洛渊源録宋史本传称諡曰明熊氏性理羣书称諡曰献未知孰是黄氏日抄云魏了翁为太常少卿定諡曰明】
　　朱子曰修身大法小学备矣义理精微则近思録详之又曰近思録好看四子六经之阶梯近思録四子
　　之阶梯　又曰圣贤説得语言平如大学中庸论孟皆平易近思録是近来人説话便较切　又曰近思録一书无不切人身救人病者　又曰近思録比旧本增多数条如买椟还珠之论尤可以警今日学者用心之谬　又曰近思録文字猝乍看也是难有时前靣恁地説后靣又不是恁地这里説得如此那里又却不如此仔细看来看去却自中间有个路脉推寻通得四五十条又却只是一个道理　又曰向编近思録欲入数段説科举壊人心术处而伯恭不肯今日乃知此个病根从彼时已栽种培养得在心田里了令人痛恨　又曰易传自是成书伯恭都摭来作阃范今亦载在近思録某本不喜他如此【按朱子编辑小学如所引论语内则弟子职诸书都自成书则此条恐非定论】然细防检来段段皆日用切近功夫而不可缺者于学者甚有益　又曰程子所以有功于后学者最是敬之一字有力
　　薛氏曰近思録宜熟读其间有与朱子不同者须参考胡氏曰学者当就小学近思録熟读体騐有所得方可博观古今
　　张氏曰学者能读近思録方可以治经　又曰予年二十五六时求近思録不可得适贾人持至因得读之然后稍知为学之门
　　姚氏曰予丁卯馆锦邨有出近思録宋刻相示録中凡先圣贤与诸先生必空一字想朱子原本式也五卷末较他本多一条后于友人处得杨泳斋衍注阅之注甚约而精要亦少其书实宋刻但嫌其中多载章句集注语盖此时章句集注未行世而门人只以师説示学者故也但与前所见本又有不尽同者杨名伯嵒字彦瞻朱子门人【愚按宋史有何氏基近思録发挥不言卷数元史有黄氏溍近思録广辑三卷今皆无传】












　　近思録原序
　　淳熈乙未之夏【淳熈二年孝宗之二年也】东莱吕伯恭来自东阳【伯恭尚书右丞好问之孙其先河东人五世祖正献公徙间封祖好问始居婺州仕至著作郎兼国史院编修官諡曰成东莱吕氏郡名东阳县名隶浙东路婺州婺州今金华府】过予寒泉精舎【在建阳府建阳县天湖之阳李贤曰儒释肄业之地通曰精舎盖以专精讲习所业为义亦作精庐】留止旬日相与读周子程子张子之书叹其广大闳博若无津涯而惧夫初学者不知所入也因共掇取其关于大体而切于日用者以为此编总六百二十二条分十四卷盖凡学者所以求端用力处已治人之要与夫辨异端观圣贤之大畧皆粗见其梗概【粗一作初　愚按朱子以求端用力六者提挈纲维盖有总括处有分贴处如叶氏谓求端指首卷似矣然如二卷之为学大要八卷之治道大要亦欲稍见其端绪使知所用力也况如所谓存养省察以下无非欲学者察识其端以推而广之似不得专指首卷也至于用力处已治人分贴处尤不通之甚直不足与辨】以为穷乡晚进有志于学而无明师良友以先后之者诚得此而玩心焉亦足以得其门而入矣如此然后求诸四君子之全书沈潜反复优柔厌饫以致其博而反诸约焉则其宗庙之美百官之富庶乎共有以尽得之若惮烦劳安简便以为取足于此而可则非今日所以纂集此书之意也【愚按学者固不可取足于此其实四子书中切当精妙处已尽于朱子所纂取然不读全书亦不知朱子纂取之精此如读通鉴者不先防十七史亦不知司马公弃取之深意盖通鉴者治史之法而近思録者则治经之法此乃布帛菽粟不可一日无者也】五月五日新安朱熹谨识【新安本汉丹阳郡地吴孙权分置新都晋平吴改为新安宋属江东路宣和三年改为徽州朱子世居新安之永平乡松岩里父松为尤溪尉亡朱子年十四奉遗命依刘子羽寓居崇安晚徙建阳从李延平讲学】
　　近思録既成或疑首卷隂阳变化性命之説大抵非始学者之事祖谦窃尝与闻次缉之意后出晚进于义理之本原虽未容骤语苟茫然不识其梗概则亦何所底止列之篇端特使知其名义有所向望而已【特使下一本有之字】至于余卷所载讲学之方日用躬行之实且有科级循是而进自卑升髙自近及逺庶几不失纂集之指若乃厌卑近而骛髙逺躐等凌节流于空虗迄无所依据则岂所谓近思者耶【朱子曰近思録首卷难看所以教伯恭作此数语以载于后又曰如第一卷未晓得且从第二第三卷看起久久复防第一卷则渐晓得】览者宜详之淳熈三年四月四日东莱吕祖谦谨序















　　钦定四库全书
　　近思录集注卷一
　　归安茅星来撰
　　道体【此篇就理之本然者而言必于此精察明辨而后于道知所从入可以用力以求至焉凡五十一条　此卷乃中庸之理而大学所未及者然如曰明德曰至善曰天之明命曰峻德以至身心意知之类大学固已畧见其端特以方欲明体道之方而未暇详夫道之体也此卷乃一一发明之盖道之体既明而所以体道者自愈以详审而精密矣】
　　濓溪先生曰无极而太极【无宋本作无下同　太者大无以加之谓极者至极之义以其无形之可见故曰无极朱子曰上天之载无声无臭而实造化之枢纽品彚之根柢也故曰无极而太极非太极之外复有无极也　朱子曰上天之载无声无臭是就有中説无无极而太极是就无中说有又曰老子之言有无以有无为二周子之言有无以有无为一又曰不言无极则太极同于一物而不足为万化之根柢不言太极则无极沦于空寂而不能为万化之根柢陈北溪曰老子曰复归于无极栁子曰无极之极康节先天图説亦曰无极之前阴含阳也有极之后阳分阴也是周子以前已有无极之説矣但意各不同老子栁子康节以气言此则专以理言也又曰百家诸子都将太极説属气形去如汉志谓太极函三为一乃是指天地人气形已具而浑沦未判老子説有物混成先天地生正指此也庄子谓道在太极之先所谓太极亦是指此浑沦未判而道又别悬空在太极之先则道与太极分为二矣不知道即是太极道以理之通行者而言太极是以理之极至者而言惟理之极至所以古今人物通行惟古今人物通行所以为理之极至无二理也　陈北溪曰未有天地万物先有是理然是理不是悬空在那里才有天地万物之理便有天地万物之气才有天地万物之气则此理便全在天地万物之中那相接处无些子缝罅如何分得孰为先执为后又曰理不外乎气若説截然在阴阳五行之先及在阴阳五行之中便成理与气为二物矣愚按易所言太极在两仪四象八卦之先此所谓太极即在阴阳五行天地万物之中彼处有次第此处无次第也盖彼处在圣人画卦上説须是以渐生出故有次第此则直就阴阳五行天地万物自然之理言之故无次第也】太极动而生阳动极而静静而生阴静极复动一动一静互为其根分阴分阳两仪立焉【复扶又反　两仪谓天地与易画卦两仪不同朱子曰仪匹也如俗所谓一双一对是也太极之有动静是天命之流行也所谓一阴一阳之谓道诚者圣人之本物之终始而命之道也其动也诚之通也继之者善万物之所以资始也其静也诚之复也成之者性万物各正其性命也动极而静静极复动一动一静互为其根命之所以流行而不已也动而生阳静而生阴分阴分阳两仪立焉分之所以一定而不移也盖太极者本然之妙也动静者所乘之机也太极形而上之道也阴阳者形而下之器也是以自其著者而观之则动静不同时阴阳不同位而太极无不在焉自其微者而观之则冲穆无朕而动静阴阳之理已悉具于其中矣虽然推之于前而不见其始之合引之于后而不见其终之离也故程子曰动静无端阴阳无始非知道者孰能识之　朱子曰太极生阴阳理生气也阴阳既生则太极在其中理复在气之内也又曰性犹太极也心犹隂阳也太极只在阴阳之中非能离阴阳也然至论太极则太极自是太极阴阳自是隂阳惟性与心亦然所谓一而二二而一也又曰太极动即是阳非动而后生阳也动极生静亦非别有一静来继此动盖隂气流行即为阳阳气凝聚即为隂非真有二物相对也又曰隂阳有以流行言者一动一静互为其根寒暑往来是也有以定位言者分隂分阳两仪立焉天地上下四方是也易有两义一曰变易便是流行底一曰交易便是对待底又曰动则此理行此动中之太极也静则此理存此静中之太极也盖隂阳五行错综不失条绪便是理又曰太极动而生阳周子偶从动处发端其实自有天地无非此二者流行旋转不动则静不静则动中间更无空处圣人定之以中正仁义便是主张此二者盖圣人之动即天道之元亨其静则是利贞所以继天地之志述天地之事与西铭都相贯通如云五行之生至变化无穷亦即天地之塞吾其体天地之帅吾其性之意但説有详畧缓急耳吴草庐曰太极无动静动静者气机也气机一动则太极亦动气机一静则太极亦静故朱子释云太极之有动静是天命之流行也此是为周子分解太极不当言动静以天命之有流行故只得以动静言也】阳变隂合而生水火木金土五气顺布四时行焉【朱子曰有太极则一动一静而两仪分有隂阳则一变一合而五行具然五行者质具于地而气行于天者也以质而语其生之序则曰水火木金土而水木阳也火金隂也以气而语其行之序则曰木火土金水而木火阳也金水隂也又统而言之则气阳而质隂也又错而言之则动阳而静隂也盖五行之变至于不可穷然无而非隂阳之道至其所以为隂阳者又无适而非太极之本然也夫岂有所亏欠间隔哉又曰水质隂而性本阳火质阳而性本阴水外暗而内明以其根于阳也火外明而内暗以其根于隂也太极图阳动之中有黒底隂静之中有白底是也横渠言隂阳之精互藏其宅正此意也书正义曰万物成形以微着为渐五行先后亦以微着为渐五行之体水最微为一火渐着为二木形实为三金体固为四土质大为五　朱子曰阳变而助隂故生水隂合而阳盛故生火木金各从其类故在左右问阳何以言变隂何以言合曰阳动而隂随之故云变合又曰以质语其生之序而水木为阳火金为隂者盖天一生水地二生火天三生木地四生金一三阳也二四隂也以气语其行之序而木火为阳金水为隂者盖以四时而言则春夏为阳秋冬为隂又曰初生水火流动闪烁其体尚虚次生木金则确然有定形矣水火初是自生木金则资于土盖天地生物先其轻清以及重浊水火在五行中最轻清金木重于水火土又重于金木又曰金木水火分属四时土则寄旺四季惟夏季十八日土气为最旺故能生秋金也以图象考之木生火金生水之类各有小画相牵连而火生土土生金独穿乎土之内余则从旁而过为可见矣问向闻先生语学者五行不是相生合下有时多有如何朱子曰此难説若会得底便自然不相悖唤做一齐有也得唤做相生也得便虽不是相生他气亦自相灌注如人五臓固不曽有先后但其灌注时自有次序又曰天地始初混沌未分时想只有水火二者水之极浊便成地火之极清便成风霆雷电日星之属又曰五行之序木为之始水为之终而土为之中以河图洛书之数言之则水一木三而土五皆阳之生数而不可易者也故得以更迭为主而为五行之纲以徳言之则木为发生之始水为贞静之体而土又包育之母也故水之包五行也以其流通贯彻而无不在木之包五行也以其归根反本而藏于此也若夫土则水火之所寄金木之所资居中而应四方一体而载万类者也问金木水火体质属土曰正防有一説好只金与木之体质属土水与火却不属土叶氏曰二气变合而生者原于对待之体也一气循环而生者本于流行之用也愚按唐孔氏谓大禹谟水火金木土谷惟修与洪范之次不同洪范以生数为次大禹谟以相克为次周子此所言即洪范之次也盖亦就隂阳生五行者而言若五行相生次序则又当云木火土金水矣今俗复有金木水火土之语盖班固白虎通五行章已有之而左传昭二十五年用其五行注亦如此为次正义云随便而言之不以义为次也又按邵氏皇极经世书谓东赤南白西黄北黒此正色也验之于晓午暮夜之时可见之矣张氏防曰东方木色青南方火色赤西方金色白北方水色黒中方土色黄此五行之气色色之分辨也东赤南白西黄北黒者一阳之气色色之逓变也故婴儿始生而赤稍变而白人病而黄老死而黒物生地下而赤稍长而白萎菸则黄枯槁而黒也物皆资一阳以生此四变者无物不然】五行一隂阳也隂阳一太极也太极本无极也五行之生也各一其性【朱子曰五行具则造化发育之具无不备矣故又即此而推本之以明其浑然一体莫非无极之妙而无极之妙亦未尝不各具于一物之中也盖五行异质四时异气而皆不能外乎隂阳隂阳易位动静异时而皆不能离乎太极至于所以为太极者又初无声臭之可言是性之本体然也天下岂有性外之物哉然五行之生随其气质而所禀不同所谓各一其性也各一其性则浑然太极之全体无不各具于一物之中而性之无所不在又可见矣　左传正义云五物世所行用故谓之五行五者各有材能故传又谓之五材释名云五气于其方各施行也白虎通云为天行气故谓之五行朱子曰五行一隂阳隂阳一太极则非太极之后别生二五而二五之上先有太极也无极而太极太极本无极则非无极之后别生太极而太极之上先有无极也问无极太极本非二物曰无极而太极则无极之中万象森列不可谓之无矣太极本无极则太极之体冲漠无朕不可谓之有矣又曰虽云五行各一其性然一物又各具五行之理不可不知康节曽细推来】无极之真二五之精妙合而凝乾道成男坤道成女二气交感化生万物万物生生而变化无穷焉【朱子曰天下无性外之物而性无不在此无极二五所以混融而无间者也所谓妙合者也真以理言无妄之谓也精以气言不二之名也凝者聚也气聚而成形也盖性为之主而隂阳五行为之经纬错综又各以类凝聚而成形焉阳而健者成男则父之道也隂而顺者成女则母之道也是人物之始以气化而生者也气聚成形则形交气感遂以形化而人物生生变化无穷矣自男女而观之则男女各一其性而男女一太极也自万物而观之则万物各一其性而万物一太极也盖合而言之万物统体一太极也分而言之一物各具一太极也所谓天下无性外之物而性无不在者于此尤可以见其全矣子思子曰语大天下莫能载焉语小天下莫能破焉此之谓也　朱子曰天地方开未有人种自是气蒸结成两个人后方生许多万物所以先言乾道成男坤道成女然后言化生万物又曰生气流行一滚而出初非以其全气付与人减下一等与物也但禀受随其所得物固昏塞矣而昏塞之中亦有轻重昏塞尤甚者于气之渣滓中又复禀得渣滓之甚者耳又曰太极只是个极好至善底道理人人有一太极物物有一太极问无极而太极先生谓此五字増减不得而此言无极之真却不言太极曰真字便是太极真西山曰就其在人物者言之性即太极仁义即隂阳仁义礼智信即五行】惟人也得其秀而最灵形既生矣神发知矣五性感动而善恶分万事出矣【知去声　朱子曰此言众人具动静之理而常失之于动也盖人物之生莫不有太极之道焉然隂阳五行气质交运而人之所禀独得其秀故其心为最灵而有以不失其性之全所谓天地之心而人之极也然形生于隂神发于阳五常之性感物而动而阳善隂恶又以类分而五性之殊散为万事盖二气五行化生万物其在人者又如此自非圣人全体太极有以定之则欲动情胜利害相攻人极不立而违禽兽不逺矣　朱子曰天地之性是理也才到有隂阳五行处便有气质之性于此遂有昏明厚薄之殊得其秀而最灵乃气质以后事问灵处是心抑是性曰灵处只是心不是性性只是理问通书多説几太极图却无此意曰五性感动善恶未分处便是几】圣人定之以中正仁义【本注圣人之道仁义中正而已矣】而主静【本注无欲故静】立人极焉故圣人与天地合其徳日月合其明四时合其序鬼神合其吉凶【朱子曰此言圣人全动静之徳而常本之于静也盖人禀隂阳五行之秀气以生而圣人之生又得其秀之秀者是以其行之也中其处之正其发之也仁其裁之也义盖一动一静莫不有以全夫太极之道而无所亏焉则向之所谓欲动情胜利害相攻者于此乎定矣然静者诚之复而性之贞也苟非此心寂然无欲而静则又何以酬酢事物之变而一天下之动哉故圣人中正仁义动静周流而其动也必主乎静此其所以成位乎中而天地日月四时鬼神有所不能违也盖必体立而后用有以行若程子论乾坤动静而曰不专一则不能直遂不翕聚则不能发散亦此意耳　朱子曰正所以能中义所以能仁正与义为体中与仁为用中仁是动正义是静又曰中正仁义常在此中流转然必倚着静为之本如无夜则做得昼不分晓无冬则做得春夏不长茂易言利贞者性情也元亨是发用处必至于利贞乃见干之实体万物至秋冬收敛成实方见得他本质故曰性情此亦主静之説问不言礼智而曰中正何也曰礼智犹説得寛中正则切而实矣且谓之礼尚或有不中节处谓中则无过不及乃节文恰好处也谓之智尚或有正不正正则是非端的分明乃智之正当处也又曰图説首言隂阳变化之原其后即以人所禀受明之秀而最灵者纯粹至善之性也所谓太极也形生神发则阳动隂静之为也五性感动则阳变隂合而生水火木金土也善分则成男成女之象也万事出则万物化生之义也至圣人定之以中正仁义而主静立人极则又有以得乎太极之全体而与天地混合无间矣故又言天地日月四时鬼神无不合也】君子修之吉小人悖之凶【朱子曰圣人太极之全体一动一静无适而非中正仁义之极盖不假修为而自然也未至此而修之君子之所以吉也不知此而悖之小人之所以凶也修之悖之亦在乎敬肆之间而已矣敬则欲寡而理明寡之又寡以至于无则静虚动直而圣可学矣　朱子曰修吉悖凶最是此篇吃处而其本则主于静】故曰立天之道曰隂与阳立地之道曰柔与刚立人之道曰仁与义又曰原始反终故知死生之説【死生一作生死　朱子曰隂阳成象天道之所以立也刚柔成质地道之所以立也仁义成德人道之所以立也道一而已随事着见故有三才之别而于其中又各有体用之分焉其实则一太极也阳也刚也仁也物之始也隂也柔也义也物之终也能原其始而知所以生则反其终而知所以死矣此天地之间纲纪造化流行古今不言之妙圣人作易其大意盖不出此故引之以证其説　立天之道三句见易説卦传原始反终二句见易繋辞上传朱子曰阳主进而隂主退阳主息而隂主消进而息者其气强退而消者其气弱此隂阳之所以为柔刚也阳刚温厚居东南主春夏而以作长为事隂柔严凝居西北主秋冬而以敛藏为事作长为生收敛为杀此刚柔之所以为仁义也杨子所谓于仁也柔于义也刚者乃自其用处末流言之盖亦所谓阳中之隂隂中之阳固不妨自为一义但不可杂乎此而论之耳又曰隂阳是阳中之隂阳刚柔是隂中之隂阳隂阳以气言刚柔以质言又曰仁义中正既知界限分晓又须知四者之中仁义是对立闗键盖礼则仁之着智则义之藏犹春夏秋冬虽为四时而春夏为阳秋冬为隂是知天地之道不两则不能以立故端虽有四而立之者则两耳又曰说者多以仁为柔以义为刚非也盖仁本是柔然却是发出来者便是刚义本是刚然却收敛向里者便是柔仁之体本静而其用则流行不穷义之用本动而其体则各止其所此即阳中之隂隂中之阳互藏其根之意又曰始处是生生之初终处是一定之理始有处説生已定处说死死则不复变动矣张乖崖说断公事未判属阳已判属隂意盖如此朱子曰造化周流未着形质便是形而上者属阳才丽于形质为人物为金木水火土便转动不便是形而下者属隂若是阳时便有多少流行变动在及至成物一成而不返如人之初生属阳只管有长及至长成便只有衰此气逐渐衰减则死矣周子所谓原始反终只于衰尽处可见返终之理】大哉易也斯其至矣【朱子曰易之为书广大悉备然语其至极则此图尽之其防岂不深哉周子手是图以授程氏兄弟程子之言性与天道多出于此然卒未尝明以此图示人是必有防意焉学者不可以不知也　问孔门工夫皆切已做去朱子曰此亦未尝不切已皆非在外乃我所固有也曰恐徒长人亿度料想之见曰理防不得者固如此若理防得者莫非在我便可受用何亿度之有】○【此所谓无极而太极也所以动而阳静而隂之本体也然非有以离乎隂阳也即隂阳而指其本体不杂乎隂阳而为言耳】□【此太极之动而阳静而隂也中○者其本体也　愚按易上下卦各三画而此图左右方亦各外中内三重者盖天地人三才至极之理自然而然而非圣贤心思智虑之所得为也周易本义谓六爻五上为天三四为人初二为地则此图左方外中二重为天右方外中二重为地左右方内一重为人又细分之则立天之道曰隂与阳而左方外一重为阳中一重为隂立地之道曰柔与刚而右方外一重为柔中一重为刚立人之道曰仁与义而左方为仁右方为义问左方属天右方属地固矣人则兼左右方言之伺也曰得天地之理气以成性与形故自不能离天地而独立也　此阳之动也太极□此隂之静也太极□此隂中□之用所以行也　　之体所以立也　　之阳阳动之根也　愚按此　此阳中之隂隂静之根也就右方之白者而言□愚按此就左方之黒者而言此阳变隂合而生水火木金土也】□【此阳之变也】□【此隂之合也】□【隂盛故居】
　　【右】□【阳盛故居左】□【阳穉故次火】□【隂穉故次水】□【冲气故居中　愚按凡图解大小并指太极其水火木金土各有一小○之即所谓五行之生各一其性性者即太极也余○放此黄勉齐曰质曰水火木金盖以隂阳相间言犹曰东西南北所谓对待者也气曰木火金水盖以隂阳相固言犹曰东南西北所谓流行者也】□【此阳变隂合也水右火左而此以交系乎上隂根阳阳根隂也水而木木而火火而土土而金金复生水如环无端五气布而四时行也愚按动而阳静而隂即两仪也阳之动隂之静与隂中之阳阳中之隂则四象也阳变隂合而生水火木金土即易之天一地二云云而八卦之所由成也】○□【五行一隂阳五殊二实无余欠也隂阳一太极精粗本末无彼此也太极本无极上天之】
　　【载无声无臭也】○【五行之生各一其性而五　　此无极二五行各一太极无假借也　　　所以妙合而无间也　愚按旧本并作□但细按似与原图及朱注所谓经纬错综者不合因为正之其下○者即上所谓五行之生各一其性而五行各一太极者是也又按□自左而右即从上阳之变者直下□自右而左即从上隂之合者直下相连不断以间以水火字故似乎中断另起耳】○【乾道成男坤道成女以气化者言也各一其性而男女一太极也　朱子曰在动物如牝牡之类在植物亦有男女如麻有牡麻及竹有雌防之类愚按气化者谓未有人种隂阳之气凝结而成者也】○【万物化生以形化者言也各一其性而万物一太极也愚按形化者谓既有人种后交合而生者也与上成男成女并兼人物在内　以上悉本朱子图解　朱子曰先天乃伏羲本图非康节所自作虽无言语而所该甚广凡今易中一字一义无不自其中流出者太极却是周子自作发明易中大概纲领意思而已故论其格局则太极不如先天之大而详论其义理则先天不如太极之精而约葢合下规模不同而太极终在先天范围之内又不若彼之自然不假思虑安排也若以数言之则先天自一而二自二而四自四而八以为八卦太极亦自一而二为刚柔自二而四为刚善刚恶柔善柔恶遂加其一为中以为五行而遂下及于万物盖物理本同而象数亦无二致但推得有大小详畧耳刘静修曰先天太极之图其理实未尝不一也先天图之左方震一离兑二干三者即太极图之左方阳动者也其离兑为阳中之隂即阳动中之为隂静之根者也先天图之右方防四坎艮五坤六者即太极图之右方隂静者也其坎艮为隂中之阳即隂静中之为阳动之根者也盖凡阳皆干凡隂皆坤其左方皆离之象右方皆坎之象先天之与太极图一也故先天图坎离列左右之门太极图阳变隂合而即生水火也河图亦然其中宫即所谓太极无极也其竒偶即所谓阴阳也其东北阳之二生数统隂之二成数即先天太极图之左方也其西南隂之二生数统阳之二成数即先天太极图之右方也其水火居南北之极亦犹先天太极图之坎离水火各居左右方也愚按夫子所言太极亦但就仪象卦画上言耳周子又就中推去见得天地万物莫不皆然且于其中指出无极示人则其理愈精而言愈广矣然要之説个太极便包个无极在内説个易有太极便包个天地万物之太极在内则夫子之言实足以该周子之言而周子之言亦无非发明夫子之言也朱子实始尊信而表章之其功伟矣陆氏曰正云由太虚有天之名由气化有道之名合虚与气有性之名合性与知觉有心之名朱子谓太虚便是太极图上靣一圆圏气化便是隂静阳动此是縂説合虚与气有性之名有这气便有这理合性与知觉有心之名知觉又是那气之虚处此二句就人上説夲只是一个太虚渐细分説得宻耳九峯蔡氏曰横渠四语只是理气二字而细分由太虚有天之名即无极而太极之谓以理言也由气化有道之名即一隂一阳之谓道之谓以气言也合虚与气有性之名即继之者善成之者性之谓以人物禀受而言也合性与知觉有心之名即人心道心之谓以心之体而言也以朱子九峯之言观之则知张子此四语偹一篇太极图説之意由太虚有天之名是指太极之不杂乎隂阳者言之所谓一故神也由气化有道之名是指太极之不离乎隂阳者言之所谓两故化也下二句则是无极之真二五之精妙合而凝以下之事但濓溪分气为二曰动曰静而太极在其中不离乎动静亦不杂乎动静横渠分气为二曰虚曰气而以太虚为不杂之太极太和为不离之太极所以朱子谓其落在一邉又谓其有未莹处然朱子又尝谓其议论极精宻则此固犹无碍惟所谓气聚散于太虚犹冰凝释于水朱子谓其流乃是个大轮廻此则与程朱不可合者也】诚无为【朱子曰实理自然何为之有即太极也　问既诚而无为则恐未有恶朱子曰当其未感五性具备无有不善及其应事始有照管不到处置失宜处盖合下本但有善恶是后一截事】几善恶【朱子曰几者动之微善恶之所由分也盖动于人心之微则天理固当发见而人欲亦已萌乎其间矣此隂阳之象也　朱子曰通书每説几字近则公私邪正逺则废兴存亡但于此看破便干转也此是日用第一亲切工夫惟精惟一克已复礼即其事也又曰天理人欲之分只争些子故周子每説几字然辨之又不可不早故横渠每説豫字】徳爱曰仁宜曰义理曰礼通曰智守曰信【朱子曰道之得于心者谓之徳其别有是五者之用而因以名其体焉即五行之性也　朱子曰几善恶徳则但就善者言之为圣为贤都从此五者做就仁义礼智信徳之体爱宜理通守徳之用诚性也几情也徳兼性情而言也蔡虚斋曰此虽似皆以用而言然以五者并列又有徳字冠于其上则其理自明韩子以其发用之地而目为道体之全自不可也】性焉安焉之谓圣复焉执焉之谓贤【朱子曰性者独得于天安者夲全于已圣者大而化之之称此不待学问勉强而诚无不立几无不明徳无不备者也复者反而至之执者保而持之贤者才徳过人之称此思诚研几以成其徳而有以守之者也】发微不可见充周不可穷之谓神【通书　朱子曰发动也微幽也言其不疾而速一念方萌而至理已其所以发之微妙而不可见也充广也周徧也言其不行而至盖随其所寓而理无不到所以充之周徧而不可穷也神则圣人之徳之至妙而不可测者也又曰发字充字就人看防不可见周不可穷却是理如此　问诚几神学者当从何入朱子曰随处用工夫诚是存主处几是决择处发用处是神然处在几黄勉齐曰此一段只把体用二字来读他便见诚是体几是用仁义礼智信是体爱宜理通守是用在诚为仁则在几为爱在诚为义则在几为宜性焉复焉发防不可见是体安焉执焉充周不可穷是用】　伊川先生曰喜怒哀乐之未发谓之中中也者言寂然不动者也故曰天下之大本发而皆中节谓之和和也者言感而遂通者也故曰天下之达道【文集下同　説见中庸寂然不动感而遂通二语易繋辞上传文也朱子曰寂然不动众人皆有是心至感而遂通惟圣人能之盖众人虽具此心未发时已自汨乱思虑纷扰梦寐颠倒曽无操存之道感发处如何得似圣人中节　按此条今见遗书畅潜道夲列文集误】心一也有指体而言者【本注寂然不动是也朱子曰此言性也】有指用
　　而言者【本注感而遂通天下之故是也　朱子曰此言情也】惟观其所见何如耳【何如一作如何　见伊川与吕大临论中书吕氏以伊川有几言心者皆指已发而言之説因以书问而程子答之如此　朱子曰程子所谓凡言心者皆指已发之説盖指心体流行而言非谓事物思虑之交也然与中庸本文不合又恐学者以心为已发而不知有未发时涵养之功故自以为未当而复正之如此】　干天也天者干之形体干者天之性情干健也健而不息之谓干【干之之干易传作天无易传作无后凡遇传之无仿此　干彖辞朱子曰健而不息便是天之性情健之体是性健之用是情惟其健所以不息不可把不息做健又曰性情是天爱健处】夫天专言之则道也天且弗违是也分而言之则以形体谓之天以主宰谓之帝以功用谓之神以妙用谓之神以性情谓之干【易传下同　道兼理与气而言如下文形体主宰功用妙用性情皆是形体以气言如所谓天之苍苍是也主宰以理言如所谓惟皇上帝降衷于下民是也功用造化之有迹者以二气之屈伸徃来者言也妙用造化之无迹者以屈伸徃来之不可测者言也　朱子曰天地以生物为心心即天之主宰处也然所谓主宰者亦即是理非心之外别有理理之外别有心也黄勉齐曰合而言之言鬼神则神在其中矣析而言之则鬼神者其粗迹神者其妙用也伊川言神者造化之迹此以功用言也横渠言鬼神二气之良能此合妙用而言也】　四徳之元犹五常之仁偏言则一事专言则包四者【干彖传偏言者不全言也必合义礼智仁字之理方全今就其中分言之则仁只是四徳之一所谓偏言也若专言之则举一仁而四德都在其中故曰仁者人心之全徳全者兼义礼智而为言也朱子曰爱之理是偏言则一事心之徳是专言则包四者又曰偏言之者如恻隠之类专言之者如克己之类然即此一事便包四者盖亦非二物也陈北溪曰礼义智亦是心之徳而不可以心之徳言者如家有兄弟四人称其家者只举长兄位号而言则下三弟已包在内矣黄勉齐曰六经中专言仁者包四徳也言仁义而不言礼智者仁包礼义包智愚按从黄氏之説推之言仁礼而不言义智者仁包义礼包智言礼义而不言仁智者礼即仁之秩然处义即智之分别事理各得其宜处盖义礼智皆从仁流出无仁则生意已亡义礼智便都没有故有时不言仁而众善自从仁以出不能离也此仁之所以包四徳而独尊也朱子曰文王只是説大亨利于贞不以分配四时孔子见此四字好始分作四件説孔子之易与文王之易畧自不同】　天所赋为命物所受为性【同上　朱子曰理一也自天所赋予万物言之谓之命以物所禀受于天言之谓之性命犹诰勅性犹职任】　神者造化之迹也【干文言传曰与神合其吉凶朱子曰造化之妙不可得而见于其气之往来屈伸者足以见之防鬼神则造化无迹矣陆氏曰迹指能屈能伸者言非谓有迹可见也】　剥之为卦诸阳消剥已尽独有上九一爻尚存如硕大之果不见食将有复生之理上九亦变则纯隂矣然阳无可尽之理变于上则生于下无间可容息也圣人发明此理以见阳与君子之道不可亡也【将有之有易传作见复扶又反下为复复生音服余同此间如字　硕果不食剥上九爻辞果中有仁则天地生生之心存故有复生之理间不容息出淮南子原道训篇】或曰剥尽则为纯坤岂复有阳乎曰以卦配月则坤当十月以气消息言则阳剥为坤阳来为复阳未尝尽也剥尽于上则复生于下矣故十月谓之阳月恐疑其无阳也隂亦然圣人不言耳【隂死为消阳生为息息有止义而训为生者盖一事止则一事生中无间防亦剥尽复生之意也十月为阳见尔雅朱子曰凡隂阳之生一爻当一月须是满三十日方满三十分而成一画剥之阳尽于十月小雪为纯坤然阳于小雪已生三十分之一分则坤固未尝无阳也但始生甚防不能成一画耳须积渐生去至冬至满得三十分而成一画不是昨日全无今遂一旦都复所谓一气不顿进一形不顿亏也又曰隂亦然以夬干姤推之可见圣人所以不言者便是参賛裁成之道盖扶阳抑隂长善消恶进君子退小人自是理当如此如尧舜之世岂无小人但有圣人在上不容他出而有为耳愚按董仲舒谓十月纯隂疑于无阳故谓之阳月四月纯阳疑于无隂故谓之隂月观此则四月亦有隂月之説程子以为圣人不言者盖特据尔雅及易文言传而言耳　饶氏曰此隂阳消息之理至精至防自程子始发之然但言其理而未有以騐其气数之必然也朱子又从而推明之曰是当以一爻分三十分隂阳日进退一分剥之阳剥于九月之霜降而尽于十月之小雪复之阳则生于小雪而成于十一月之冬至夬之隂决于三月之谷雨而尽于四月之小满姤之隂则生于小满而成于五月之夏至于是理与数合然后知隂阳絶续之际果无一息之间防而程子之言为愈信矣】　一阳复于下乃天地生物之心先儒皆以静为见天地之心盖不知动之端乃天地之心也非知道者孰能识之【两乃字下并当有见字朱子谓动是见天地之心不是天地之心如十月岂得谓无天地之心流行固自若也但人不见耳愚按遗书谓复卦非天地之心复则见天地之心然则程子固已言之矣盖此为易传脱误无疑也　复彖曰复其见天地之心乎下谓初六画初最居下故曰下也端绪也阳初复尚防故以端言之过此则阳气浸长万物蕃盛天地之心反不可得而见矣朱子曰十月积隂阳气收敛天地生物之心固未尝息但无端倪可见一阳既复则生意发动乃始复见其端绪也　李氏曰一阳复于下程子以动而言也利贞诚之复周子以静而言也以静言者于坤爻指其所归之地以动言者于震爻指其所动之处所归之地利贞之徳所动之处又元之徳也言异而意同矣朱子曰王弼亦以静而言然以卦爻之意推之自当以伊川之説为正又曰学者但如初九象传所云知不善则速改以从善为最要切处若云须窥见端倪而心体可识则又是添却一事也】　　仁者天下之公善之本也【复六二象曰休复之吉以下仁也人心之所同然者谓之公于下仁上见得仁天下之公有仁则恻隠羞恶辞让是非之端皆由此出故曰善之本也徐进斋曰仁谓初刚刚复于下在人则恻隠之心仁之端也初不逺复二从初而复故曰以下仁也李闳祖曰天下之公是无一毫私心善之本也是万善从此出　愚按朱子谓此语寛而不切盖程子本但就下仁上言之故如此寛説朱子取之则直以仁之徳言矣与易传本防防别】　有感必有应凡有动皆为感感则必有应所应复为感所感复有应所以不已也感通之理知道者黙而观之可也【所感易传无所字所以不已也以上咸九四传末二语则彖天地感而万物化生节传也有感必有应总天地万物之理言之凡有动五句所以申明有感必有应之意盖此理无物不有无时不然黙而观之而天地万物之情可见矣朱子曰人之气与天地之气常相接无间断人自不见如卜筮之类皆是心自有此物所以才动便应凡人一睡一觉一出一入一语一黙以至盛衰治乱无不如此问感应工夫于学者有用处否曰此理无乎不在如系辞传所云精义入神以致用也利用安身以崇徳也亦是此理】　天下之理终而复始所以恒而不穷恒非一定之谓也一定则不能恒矣惟随时变易乃常道也天地常久之道天下常久之理非知道者孰能识之【乃常道也以上恒彖利有攸往终则有始传其天地常久以下则下日月得天而能久照节传也天地常久之道以造化言如昼夜寒暑之类是也天下常久之理以人事言如出处语黙之类是也朱子曰随时变易如君尊臣卑分固不易然上下不交亦不得父子固亲亲而所谓命士以上异宫则又有变焉又如可以仕则仕可以止则止孟子辞齐王之金而受宋薛之餽皆随时变易故可以为常也又曰论其体则终是恒然体之常所以为用之变用之变乃所以为体之恒】　人性本善有不可革者何也曰语其性则皆善也语其才则有下愚之不移【革上六传下愚不移説见论语】所谓下愚有二焉自暴也自弃也人苟以善自治则无不可移者虽昏愚之至皆可渐磨而进惟自暴者拒之以不信自弃者絶之以不为虽圣人与居不能化而入也仲尼之所谓下愚也【渐音尖进下原书有也字　自暴自弃説见孟子拒之以不信者谓其无有此理也絶之以不为者则知有此理而谓已之不能为也朱子曰自暴者有强悍意刚恶之所为自弃者有懦弱意柔恶之所为　朱子曰以夫子之言观之人固自有不移者而程子则以为无不可移盖以其不肯移而后不可移耳夫子本但以气质而言其品第未及乎不肯不可之辨也程子则以禀赋甚异而不肯移非以禀赋之异而不可移也】然天下自弃自暴者非必皆昏愚也往往强戻而才力有过人者商辛是也圣人以其自絶于善谓之下愚然考其归则诚愚也【史记称纣资辩捷疾闻见甚敏才力过人手格猛兽知足以拒谏言足以饰非则天资固非昏愚者然力可以为善而絶之而不为非下愚而何】既曰下愚其能革面何也曰心虽絶于善道其畏威而寡罪则与人同也唯其有与人同所以知其非性之罪也【革上六曰小人革靣】　在物为理处物为义【艮彖传程子以顺理合义觧动静不失其时因复言此以明理义二字之意事物各有当然之则而在物言之则谓之理就吾之所以处之者言之则谓之义陈北溪曰理是体义是用理是事物当然之则义则所以处此理者陈潜室曰理对义言则理为体而义为用理对道言则道为体而理为用吴草庐曰凡物必有所以然之故亦必有所当然之则所以然者理也所当然者义也理之有义犹形影声响也　吕氏曰湛甘泉改作在心为理便是义外之病若以物为外是分内外之道非皆备之防也又曰禅学最怕拈着理字后来便要拈理字以明其非禅只打开物字则理字便好活用此正僧杲教张侍郎所谓即用儒家言语改头换靣接引人去之术也姚江格物之説正是此法】　动静无端隂阳无始非知道者孰能识之【经説下同　易系辞传朱子曰动静无端隂阳无始本不可以先后言然就中间截断言之则亦不害其有先后也观周子所言动而生阳则未动之前固已尝静矣又言静极复动则已静之后固必有动矣如春夏秋冬元亨利贞固不能无先后然不冬则无以为春不贞则无以为元就此言之又自有先后也　愚按程子于咸之感应恒之变易复之见天地之心皆以归之知道者而于此复云然盖其所以感应所以变易天地之心之所以见者无非道也亦无非太极之隂阳动静也必于此有黙契焉而后于天地生物之心天下感通之理天地常久之道静观黙识而有以自得之矣】　仁者天下之正理失正理则无序而不和【论语説失正理以心言无序不和以事言也朱子曰仁固是正理然必以正理从人心上言之方説得仁字全盖仁者本心之全徳人若本然之良心存而不失则所作为自有序而和不然而此心一放只是以人欲私心为之安得有序安得有和又曰如义礼智皆可谓天下之正理便是程子之説有太寛处】　天地生物各无不足之理常思天下君臣父子兄弟夫妇有多少不尽分处【分音问　遗书下同天地二句以其在物者而言君臣父子二句以人之所以处物者而言】　忠信所以进徳终日干干君子当终日对越在天也【説见干九三文言传对越在天诗周颂清庙篇之辞也忠信则所为皆实故徳自进干天也终日干干则终日对越在天矣越于也朱子曰忠信进徳修辞立其诚便是终日干干　此一节释终日干干之义】盖上天之载无声无臭其体则谓之易其理则谓之道其用则谓之神其命于人则谓之性率性则谓之道修道则谓之教【上天之载无声无臭所谓无极而太极也体体质也犹言子也该体用而言静而动动而静所以为易之体也易者隂阳错综变易之谓而其所以能隂阳变化者道也其功用着见处则谓之神下三句説见中庸章句程子尝言吾儒本天于此可见　朱子曰其体谓之易在人则心也其理谓之道在人则性也其用谓之神在人则情也其体三句就在天者而言其命于人三句则就在人者言之】孟子去其中又发挥出浩然之气可谓尽矣【中庸性道教皆就理言然人亦有明知理之当然而或不免于疑惧而不能以有为者则气之未充也孟子又于其中发挥出浩然之气盖此气一生勇往精进无复疑惮从此直上自有以全夫天命之本然而性可以尽道可以凝即教亦可以自我而立矣四子书中精蕴不外是四者程子指出示人学者其详究焉】故説神如在其上如在其左右大小大事而只曰诚之不可揜如此夫彻上彻下不过如此形而上为道形而下为器须着如此説器亦道道亦器但得道在不系今与后已与人【只音止俗读若质者非夫音扶着直酌反后仿此　语类以此条为伊川语上文説道已尽此以见道体无所不在上而天地鬼神下而万事万物无非此理因复引易传之言以明之大小大事宋时方言犹云多少大事也后仿此不系犹言不拘也问形而上下如何以形言朱子曰此言最的当盖若以有形无形言之则是物与理相间防也明道所以谓惟此语截得上下最分明器亦道道亦器有分别而不相离也又曰形而上者指理而言形而下者指事物而言总是须于事事物物上见得此理然后于已有益所以大学不谓之穷理而谓之格物异端将道理説作妙空虗之物而以人事为下靣粗浊者故都欲摆脱去也　此条縂发明所以终日干干之意　以上二条以原书不分二先生语今仍之后仿此】　医书言手足痿痹为不仁此言最善名状仁者以天地万物为一体莫非已也认得为已何所不至若不有诸已自不与己相干如手足不仁气已不贯皆不属已【痿音威痹音秘从畀予之畀与尔雅鹩鹑雄鶛牝痹之痹从卑者别彼平声此去声也今四书大全本从卑音畀者误痿痹张揖曰不能行也内经痹论篇云皮肤不营故为不仁又曰痹在于肉则不仁痿论篇云肌肉不仁发为肉痿又云痹而不仁发为肉痿痿与痹分为二程子概举而兼言之又专属手足亦约畧言之耳陈定宇曰仁者之心视人物即已身也体认得人物皆为已则此心之仁周流贯通何所不至不然则私意间隔与人物自不相连属矣　朱子曰与天地万物为一体固是仁然便将与天地万物为一体作仁不得盖如此只説得仁之躯殻必须实见得为已方为亲切黄勉斋曰所谓仁者当于气已不贯上求之】故博施济众乃圣人之功用仁至难言故止曰己欲立而立人已欲达而达人能近取譬可谓仁之方也已欲令如是观仁可以得仁之体【圣下吕本无人字遗书有令平声　明道语　问程子作一统説先生作二段説如何朱子曰程子之説如大屋一般愚説如大屋下分别防堂房屋一般又曰程子合而言之上下似不相应不若分両截看惟仁者之心如此故求仁之术必如此也又曰无私是仁之前事与天地万物为一体是仁之后事惟无私然后仁惟仁然后与天地万物为一体学者欲晓得仁名义须并义礼智三字防欲真个见得仁模様须是从克己复礼做工夫去圣人都不説破在学者以身体之而已矣】　生之谓性性即气气即性生之谓也【性即气者见性之不能离乎气也气即性者言气以成形而性即附于其中也　按告子以气为性犹佛氏作用是性之説程子却引来见人生以后便已离气不得与告子语意大别】人生气禀理有善恶然不是性中元有此两物相对而生也【朱子曰理字只作合字防犹言理当如此承上文而言性既离气不得则人之生也自不能无善恶之殊矣然非性中本有此善恶二者相对而生见性本有善而无恶也】有自幼而善有自幼而恶【本注后稷之克岐克嶷子越椒始生人知其必防若敖氏之类】是气禀有然也善固性也然恶亦不可不谓之性也【程子又云善恶皆天理谓之恶者非本恶但或过或不及便如此如杨墨之类克岐克嶷见诗大雅生民篇楚司马子良生子越椒子文曰是子也熊虎之状而豺狼之声弗杀必灭若敖氏后果然事详春秋左传若敖即子文之祖也与栾武子所谓训之以若敖蚡冐之若敖别盖彼乃楚武王之祖熊仪也承上文而言性既本无不善矣而有自防而善不善异者非其性之有不善也盖因气禀昏浊性遂为所汩没以至于此耳要之虽为所汩没而其本善者固未尝不在也朱子曰恻隠是善于不当恻隠者而恻隠便是恶刚防是善于不当刚防者而刚断便是恶然其原却从天理上来只是为人欲翻转故用之不善而为恶耳如放火杀人可谓至恶若把火去炊饭杀其所当杀之人岂不是天理又如沟渠至浊当初若无清底水縁何有此又曰如墨氏本是恻隠孟子推其弊至于无父岂不是恶然亦不可不谓之性也】盖生之谓性人生而静以上不容説才説性时便已不是性也【上上声才本作才宋徐曰古亦用才为才始字晋谢混传才小富贵便豫人家事古通用财裁字后仿此　人生而静天之性也见礼乐记篇朱子曰人生而静以上即是人物未生时只可谓之理未可名为性所谓在天曰命也才説性时便是人生以后此理已堕在形气之中不全是性之本体矣所谓在人曰性也　朱子曰人生而静生字已自杂气质言之生而静以上便只是理才説性性字杂气质与本然之性説便已不是性性字却是本然之性】凡人説性只是説继之者善也孟子言性善是也夫所谓继之者善也者犹水流而就下也【孟子言下遗书有人字夫音扶　继之者善见易系辞上传此以上言本然之性　朱子曰易所谓继之者善在性之先此引来又在性之后説盖易以天道之流行者言此以人性之发见者言天道流行如此所以人性发见亦如此盖此发见处便见本原之至善不待别求若可别求则是人生而静以上却容説也陈北溪曰夫子所谓善是就人物未生之前造化源头处説善乃重字为实物若孟子所谓性善则是就成之者性处説是人生以后事善乃轻字言此性之纯粹至善耳其实由造化源头处有是继之者善然后成之者性时方能如是之善则孟子之所谓善实渊源于夫子之所谓善者而来而非有二本也】皆水也有流而至海终无所污此何烦人力之为也有流而未逺固已渐浊有出而甚逺方有所浊有浊之多者有浊之少者清浊虽不同然不可以浊者不为水也【此又以水之清浊譬之见人之气质不同有如此者朱子曰水之清者性之善也流至海而不污者气质清明自防而善圣人性之而自全其天者也流未逺而已浊者气质偏驳之甚自防而恶者也流既逺而方浊者长而见异物而迁焉失其赤子之心者也浊有多少气之昏明纯驳有浅深也不可以浊者不为水是恶亦不可不谓之性也】如此则人不可以不加澄治之功故用力敏勇则疾清用力缓怠则迟清及其清也则却只是元初水也不是将清来换却浊亦不是取出浊来置在一隅也水之清则性善之谓也故不是善与恶在性中为两物相对各自出来【却俗却字　此一节言人能变化气质则本然之性可复也朱子曰人虽为气所昏而性则未尝不在其中故不可不加澄治之功惟能学以胜之则知此理浑然初未尝损所谓元初水也虽浊而清者存故非将清来换浊既清则本无浊故非取浊置一隅也如此则其本善而已矣性中岂有两物对立而并行也哉问水亦可以澄治曰旧有人尝装惠山泉去京师或时臭了京师人防洗水将沙石在笕中上面倾水从笕中下去如此十数番便渐如故可见水亦可澄治但减些分数耳　叶氏曰前以性之本然者言则曰相对而生此从性之发见处言则曰相对各自出来】此理天命也顺而循之则道也循此而修之各得其分则教也自天命以至于教我无加损焉此舜有天下而不与焉者也【分音问与音预　语类以此条为明道语　此一节见学者所以求道与圣人所以为教皆一循夫天命之自然而不得有所加损于其间也朱子曰此理天命也该始终本末而言也修道虽以人事言然其所以修者莫非天命之本然非人私智所能为也然非圣人有不能尽故以舜事明之但非论语本文之意】　观天地生物气象本注周茂叔　【此亦就物之初生时观之説见下文看朱子曰此即周子窻前草不除去云与自家意思一般是也但亦只是偶然如此便説出来示人不是有意专要去守看生物气象也】　明道先生曰万物之生意最可观此元者善之长也斯所谓仁也【长张丈反　元者善之长见易文言传朱子曰物之初生淳粹未散最好看及榦叶茂盛便不好看见孺子入井时怵愓恻隠之心只这些子便见得仁到他发政施仁其仁固广然却难看又曰如元亨利贞皆是善而元则为善之长亨利贞皆从此中来仁义礼智亦皆善而仁则为万善之首义礼智皆从此中出耳】　满腔子是恻隠之心【腔子犹言躯殻也洛中语朱子曰腔只是此身里虚处此就人身上指出此理充塞处最是亲切若于此见得即万物一体更无内外之别又曰弥满充实无空阙处如刀割着亦痛针刺着亦痛】　天地万物之理无独必有对皆自然而然非有安排也每中夜以思不知手之舞之足之蹈之也【安排俗语犹言布置也然荘子大宗师篇已有之朱子曰程子谓无独必有对要之独中亦自有对如棊盘路两两相对末稍中间只空一路若无对者然却对那三百六十路所谓一对万道对器也又如土亦似无对然却与金木水火相对盖金木水火是有方所土却无方所亦对得过胡敬斋曰一物之中各有两仪如天本属阳而立天之道曰隂与阳地本属隂而立地之道曰柔与刚岂不是一各含两之义水虽属隂亦有阳水隂水壬癸是也余皆然】　　　中者天下之大本天地之间亭亭当当直上直下之正理出则不是惟敬而无失最尽【当去声　亭亭当当俗语也引以形容中之在我其体段如此出则不是言发则不可谓之中也敬不是中但能敬而无失即所以全其未发之中也朱子曰中只是浑沦在此万事万物之理都从此中出故曰大本若昏昧放逸而或失之则不是所谓中矣以上并明道语】　　伊川先生曰公则一私则万殊人心不同如面只是私心【此因左传子产之言而论之如此公私以心言只是私心所以明人心不同如靣之故也公则一循夫义理之当然而不得意为丰约故一私则各随其义之所便安而不循上下之分故万殊　按吕氏童训亦载此条语少异】　凡物有本末不可分本末为两段事洒扫应对是其然必有所以然【洒上声又去声埽去声　齐氏曰洒埽如内则所谓鸡初鸣洒埽室堂及庭曲礼所谓为长者粪加帚箕上以袂拘而退以箕自向而扱之之类是也应对如内则所谓在父母舅姑之所有命之应唯敬对曲礼所谓长者负剑辟咡诏之则揜口而对之类是也朱子曰治心修身是本洒妇应对是末皆其然之事也至于所以然则理也理无精粗本末又曰有本末者其然之事也不可分者以其所以然之理也】　扬子拔一毛不为墨子又摩顶放踵为之此皆是不得中至如子莫执中欲执此二者之中不知怎麽执得识得则事事物物上皆天然有个中在那上不待人安排也安排着则不中矣【怎津上声事事物物叶本作凡事物　説见孟子怎麽俗语辞犹言那个安排説见前朱子曰圣人义精仁熟非有意于执中而自然无过不及故有执中之名而实未尝有所执也若学未至理未明而徒欲求夫所谓中者而执之殆愈执而愈失矣既不识中乃慕夫时中者而欲随时以为中吾恐其失之弥逺未必不流而为小人之无忌惮也】　问时中如何伊川先生曰中字最难识须是黙识心通【须从彡俗误从水作湏按説文湏古文沬字有妹诲二音与须臾之须别】且试言一防则中央为中一家则防中非中而堂为中言一国则堂非中而国之中为中推此类可见矣如三过其门不入在禹稷之世为中若居陋巷则非中也居陋巷在顔子之时为中若三过其门不入则非中也【过平声此苏季明问而程子答也问禹稷过门不入如家有父母岂可不入朱子曰固是然事亦须量缓急如洪水之患不甚为害未遂至倾国覆都自当过家见父母不然而君父危亡之灾急于奔救虽不过见父母亦不妨也】无妄之谓诚不欺其次矣【无俗误作旡旡音寄饮食气逆不得息也与有无之无异朱子曰无妄是自然之诚不欺是着力去做底】本注李邦直云不欺之谓诚
　　便以不欺为诚徐仲车云不息之为诚中庸言至诚无息非以无息解诚也或以问先生先生曰云云【李邦直名清臣魏人绍圣初为中书侍郎廷试发防首倡绍述之説国事遂变寻为曽布所陷出知大名府而卒徐仲车名积楚州山阳人以聋疾不仕后赐諡节孝处士陈北溪曰诚字后世都説差至伊川谓无妄之谓诚字义始明朱子又加以真实二字愈见分晓后世辄以至诚二字加人只成个谦恭敬谨意不知至诚二字惟圣人可以当之岂可轻以加人】冲漠无眹万象森然已具未应不是先已应不是后【冲冲通用眹从目直引切在轸韵与从月者音义俱别朕直稔切在寝韵我也从舟省冲漠澹静貌眹几微萌兆也森然参差布列貌言冲漠至静之中萌兆尚未发动而万事万物之理已森然备具于吾性之中然则虽未应事接物而其所以出而应接者其理固已无弗具焉及其出而应接亦即其冲漠无眹中充然具足而初无待于外求者也又岂可以先后分乎　朱子曰未应固是先却只是后来事已应固是后却只是未应时理又曰须防得只此当然之理冲漠无眹非此理之外别有一物冲漠无眹也若形而上下便有分别须分得此是体彼是用方説得一源分得此是象彼是理方説得无间若只是一物却不须更説一源无间也】如百尺之木自根本至枝叶皆是一贯不可道上面一段事无形无兆却待人旋安排引入来教入涂辙【安排见前辙车辙涂辙犹言规矩尺度盖古者车之辙迹有一定之度故云此以明上文之意不可道上靣无形无兆是未应不是先也不是待安排引入来教入涂辙是已应不是后也　朱子曰天只是一元之气流行不息此便是大本便是太极万物从此流出去一一各足无有欠阙皆自然而然不是待人旋安排妆防也】既是涂辙却只是一个涂辙【此以明上文一贯之意言事虽千头万绪而其理初无有二也】　　近取诸身百理皆具屈伸往来之义只于鼻息之间见之屈伸往来只是理不必将既屈之气复为方伸之气生生之理自然不息【复扶又反下复生之复同　百理指天地造化之理而言如下文屈伸往来皆是首二句是统人之一身言之鼻息之间又其最易见者故特指以示人夫子逺取诸物而于川流此近取诸身而于鼻息其义一也学者能于此騐之而天地万物之理可不必逺求而得矣　朱子曰此为横渠形溃反源之説而发也问屈伸往来气也而程子曰只是理何也曰其所以屈伸往来者是理必如此如一隂一阳之谓道隂阳气也其所以一隂一阳循环而不已者乃道也】如复卦言七日来复其间元不断续阳已复生物极必返其理须如此有生便有死有始便有终【日即月也犹诗言一之日二之日也以卦配月则自】
　　【五月阳始消而为姤至十一月阳生而为复凡七月也程沙随郑亨仲陆庸成并云日阳象月隂象八少隂之数七少阳之数故言阳来之期曰七日言隂来之期曰八月朱子亦谓七日只取七义犹八月有凶只取八义王伯厚曰王介甫诗説云彼曰七月九月此言一之日二之日何也阳生矣则言日隂生矣则言月与易临至于八月有凶复七日来复同意四月正阳也秀葽言月者以隂始生也又曰复所谓七日其説有三一谓卦气起中孚六日七分之后为复一谓过坤六位至复为七日一谓自五月姤一隂生至十一月一阳生凡七月程朱并取自姤至复之説李子思曰复刚长以日云者幸其至之速临阳消以月云者幸其消之迟　朱子曰人只有许多气须有尽时尽则魂气归于天形魄归于地而死矣而人死虽终归于散亦未便散尽故祭祀有感格之理然已散者不复聚释氏却谓人死为鬼复为人如此则天地间常只是许多人来来往往更不由造化生生必无此理】　天地之间只有一个感与应而已更有甚事【甚犹何也朱子曰感应二字有二义以感对应而言则彼感而此应专于感而言则感又兼应意如感恩感徳之类又曰物固有自内感者亦有自外感者如人语极须黙黙极须语以至一动一静一往一来自相为感便是内感如有人自外来唤自家便是外感如此看方周徧平正】问仁伊川先生曰此在诸公自思之将圣贤所言仁处类聚观之体认出来孟子曰恻隠之心仁也后人遂以爱为仁爱自是情仁自是性岂可专以爱为仁孟子言恻隠之心仁之端也既曰仁之端则不可便谓之仁退之言博爱之谓仁非也仁者固博爱然便以博爱为仁则不可【退之韩氏名愈南阳人南阳今怀庆府修武县后汉志所谓故南阳秦始皇更名修武者也唐贞元八年进士官至吏部侍郎諡曰文朱子曰自二程先生以来学者始知理会仁字不敢只作爱说然专务言仁而于操存涵养之功不免有所忽畧故无复优柔餍饫之味克巳复礼之实所以为说恍惚惊怪弊病百出殆反不若全不知有仁字而只作爱字防却之为愈也又曰类聚孔孟言仁处以求夫仁之说程子为人之意可谓深切然专如此用功却恐不免长欲速好径之心滋入耳出口之弊亦不可不深察也】　问仁与心何异【此刘安节问也】伊川曰心譬如谷种生之性便是仁阳气发处乃情也【陈潜室曰以心为仁不可但人心中具此生理以谷种为仁不可但谷种中亦含此生理其阳处发动生出萌芽便是恻隐之情也又曰谷不过是谷实结成而谷之所以播种而便萌蘖者盖以其有生之性心不过是血气做成而心之所以有运动恻隐处亦以其有生之性人心之与谷种惟其有生之性故谓之仁而仁则非牿于二者之形也孟子恐人悬空去讨仁故即人心而言程子又恐人以人心为仁故即谷种而言】　义训宜礼训别智训知仁当何训説者谓训觉训人皆非也当合孔孟言仁处大概研穷之二三岁得之未晚也【谢氏因程子有手足痿痹为不仁之说故以有知觉识痛痒者为仁觉则可以得其固有之仁而不可即以觉为仁也人则无不具此固有之仁而不可即以人为仁也以觉与人为仁与佛氏作用是性之旣相似朱子曰仁是爱之体觉是智之用仁统四端故仁则无不觉然便以觉为仁则不可仁者人之所以为人之理也人则只是形质而已故仁者人也仁不在人之外然便以人为仁则不可　朱子曰学者实欲求仁莫若力行之近惟不学以明其理故其蔽愚若主敬致知交相为助则自无此患矣若欲晓仁之名义不若且将爱字推求如见得仁之所以为爱与爱之所以不能尽仁则仁之名义意思了然在目矣诸葛氏曰泥爱字则不知仁之体舍爱字则不知仁之用】　性即理也【朱子曰在心谓之性在事谓之理蔡虚斋曰理指心中之理而言故为性】天下之理原其所自来未有不善喜怒哀乐未发何尝不善发而中节则无往而不善凡言善恶皆先善而后恶言吉凶皆先吉而后凶言是非皆先是而后非【自下吕本无来字乐音洛中并去声凡言上叶本有发不中节然后为不善故十字　此唐棣问性如何而程子答之如此】本注易传曰成而后有败败非先成者也得而后有失非得何以有失也【本注以下叶本无之今从诸本增　易传大有卦之彖传也朱子曰未发之前气不用事所以有善而无恶又曰性即理也一语攧扑不破自孔子后惟伊川説得尽　蔡虚斋曰程子先善后恶之説固好然亦有不尽然者如邪正灾祥曲直之类盖从语言所便久之遂为不易之成语耳愚按如晋六五爻辞失得勿恤系辞上传吉凶者言乎其失得也下传以明失得之报之类皆先失后得则程子之言似不必尽拘也】　问心有善恶否【此刘安节问也】曰在天为命在义为理在人为性主于身为心其实一也心本善发于思虑则有善有不善若既发则可谓之情不可谓之心【姚氏谓义当作物字今从之其实一也言其本无有不善也盖上三者之本善人知之而心则以为杂于形气之私而不能无不善故程子特明其为一以见心之本无不善也本善指心之本体而言既发承发于思虑而言不可谓之心谓不可谓之心之本体也　朱子曰谓既发不可谓之心亦记者之误程子论心惟答吕与叔最后一篇为尽而张子所谓心统性情亦为切要若前所谓心指已发而言之説则与此正相反而胥失之矣】譬如水只可谓之水至如流而为派或行于东或行于西却谓之流也【此又以水明既发不可谓之心之意】　性出于天才出于气气清则才清气浊则才浊才则有善有不善性则无不善【陈北溪曰才是才质才能才质以体言才能以用言也孟子以其从性善大本处发来故以为无不善要説得全备须如程子之説方尽朱子曰气禀之殊其类不一非但清浊二字而已人有聪明通逹事事理防者其气清矣而所为未必皆中于理则是其气之不醇也人有谨厚忠信事事正穏者其气醇矣而所知未必能逹于理则是其气之不清也推此类求之自见又曰性者心之理情者心之动才便是那情之会恁地者情与才絶相近情只是所发之路陌才是会恁地去做底且如恻隠有恳切者有不恳切者是则才之有不同也以上并伊川语】　性者自然完具信只是有此者也故四端不言信【李果齐曰五常言信配五行而言也四端不言信配四时而言也盖土分旺于四时之季信已立于四端之中也】　心生道也有是心斯具是形以生恻隠之心人之生道也【伊川语　心指仁而言盖仁乃天地生物之心而人物之所得之以为心者故不曰仁而直曰心也观下恻隠之心句可见但上三句统就天地万物言之恻隠句只就人身上指其发见处言耳有恻隠之心故凡疾痛疴痒触着便动自然生意周流无间故曰人之生道　朱子曰心生道也句恐有阙文盖此条出张思叔附师説后中必是当时改作行文所以失其本意】　横渠先生曰气坱然太虗升降飞未尝止息此虗实动静之机隂阳刚柔之始浮而上者阳之清降而下者隂之浊其感遇聚散为风雨为霜雪万品之流形山川之融结糟粕煨烬无非教也【坱于党反聚散吕本作聚结形叶本作行误粕匹各反荘子天道篇作糟魄　正防下同　坱然盛大氤氲之貌升降飞指气之流行者而言下文所以虗实动静隂阳刚柔者皆此气之升降飞扬者为之也虗实动静气机所以发动者也故曰机是言其用隂阳刚柔万物所从以出者也故曰始是言其体以上言其未成形者浮而上降而下则已成形矣感遇聚散言隂阳清浊之气相感相遇或聚或散而后各得之以成形如下风雨霜雪之类是也糟酒滓也粕许慎云已漉麄糟也煨烬火余也无非教也言无非天地所以为教者也　朱子曰升降飞扬以下五句説隂阳之两端其感遇聚散则是説防气之纷扰也又曰无非教也教便是説理礼记中天道至教圣人至徳与孔子予欲无言天地与圣人都一般精底都从粗底上发见道理都从气上流行虽至粗底物无非是道理发见天地与圣人皆然】　游气纷扰合而成质者生人物之万殊其隂阳两端循环不已者立天地之大义【朱子曰游流行之意纷扰参错不齐也防气纷扰合而成质是指隂阳交防言之盖气之用也其下二句则就其分开处説是言气之本又曰游气纷扰当横防隂阳两端当直看昼夜运行无息者便是隂阳之两端其四邉散出分扰者便是防气隂阳循环如磨防气如磨中出者刚柔相摩八卦相荡鼓之以雷霆润之以风雨日月运行一寒一暑此隂阳循环立天地之大义也乾道成男坤道成女此防气纷扰生人物之万殊也又曰循环不已者乾道变化也合而成质者各正性命也　朱子曰张子説似稍支离当云隂阳循环升降往来所以生人物之万殊立天地之大义】　天体物不遗犹仁体事而无不在也【朱子曰体物言天为物之体盖物物皆具天理体事谓事事是仁做出来】礼仪三百威仪三千无一物而非仁也【此明仁体事而无不在之意髙氏曰三百三千无非肫肫之仁自然流出不然则皆虗文而已】昊天曰明及尔出王昊天曰旦及尔游衍无一物之不体也【王音往　昊天四句见诗大雅板之篇出王出入往来也防衍防行衍溢也言天道无往不在以明上文体物不遗之意　朱子曰此亦但言本体如此及行时须事事着实如礼乐刑政文为制度触处皆是若于此有一毫之差便于本体有亏欠处也】神者二气之良能也【朱子曰二气之屈伸往来乃理之自然非有安排布置故】
　　【曰良能也问前载伊川説今复载此似乎重也曰造化之迹是日月星辰风雨之类良能是屈伸往来之理然此语尤精盖程説但只浑沦在这里此则分明便见有个隂阳在】　物之初生气日至而滋息物生既盈气日反而游散至之谓神以其伸也反之谓以其归也【息生息也游者散之以渐之意伸是气之方长者归是气之已退者朱子曰人不得其死其气未散故郁结而成妖孽若病死之人此气消耗已尽岂更复能郁结成妖孽然不】
　　【得其死者久之亦散而子孙精神魂魄自有些小相属故祭祀之礼尽其诚敬便可以致得祖考之魂魄此等处自是难説惟横渠説得好又极宻】　性者万物之一源非有我之得私也惟大人为能尽其道是故立必俱立知必周知爱必兼爱成不独成彼自蔽塞而不知顺吾理者则亦末如之何矣【性为万物一源非有我得私言道本如是也但人隔于形气之私而不能无彼此之间故惟大人为能尽之耳立必俱立四句正大人所以不私其性而能尽道之实也叶氏曰立者礼之干也知者智之用也爱者仁之施也成者义之遂也自立于礼以至成于义学之始终也张子之教以礼为先故首曰立】一故神譬之人身四体皆一物故触之而无不觉不待心使至此而后觉也此所谓感而遂通不行而至不疾而速也【易説　易系辞上传曰感而遂通天下之故非天下之至神其孰能与于此惟神也故不疾而速不行而至朱子曰神化二字惟横渠推得极好但时以伯恭不肯全载后未及与他添得一故神横渠自注云两在故不测如所谓隂阳屈伸往来上下以至行乎什伯千万之中无非此一个物事所以谓两在故不测两在者或在隂或在阳也两故化自注云推行乎一凡天下事一不能化惟两而后能化如一隂一阳始能化生万物然虽是两要之亦推行乎此一耳李先生云旧理会此段不得以身去里靣体騐方见得平穏因知为学须如此下工夫直卿云一故神犹一动一静互为其根两故化犹动极而静静极复动】　心统性情者也【语録下同　统犹兼也朱子云如统兵之统寂然不动而仁义礼智之理具焉是统性也随感而应而恻隠羞恶辞譲是非之端见焉是统情也朱子曰孟子言恻隠之心仁之端也是从情上见得心又言仁义礼智根于心是从性上见得心盖心便是包得此性情故性情字皆从心】　凡物莫不有是性由通蔽开塞所以有人物之别由蔽有厚薄故有智愚之别塞者牢不可开厚者可以开而开之也难薄者开之也易开则达于天道与圣人一【别并必列反易音异　塞者牢不可开谓物也厚者开之难谓愚也薄者开之易谓智也逹于天道与圣人一所谓及其知之成功而一也惟圣人气质清明徳性纯粹固不待于开而自无所蔽其余则不能无清浊厚薄之殊故特言此以见气质不齐有如此者不可无矫揉变化之功也　愚按朱子谓通蔽开塞似欠了生知之圣恐未得张子立言之意以上并横渠语】





　　近思録集注卷一
<子部,儒家类,近思录集注>
　　钦定四库全书
　　近思録集注卷二
　　归安茅星来撰
　　为学大要【首篇言本然之理自此至十二卷皆言当然工夫而此篇及第八卷则所谓统论纲领指趣也此则明明徳之事于学者尤为切要盖必于此知所趋向而后可语以学问之全功焉凡一百一十条】
</div>
    <div class="pagination">
<span class="current-page">1</span><a href="近思录集注（清茅星来）_page2.html">2</a><a href="近思录集注（清茅星来）_page3.html">3</a><a href="近思录集注（清茅星来）_page4.html">4</a><a href="近思录集注（清茅星来）_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
