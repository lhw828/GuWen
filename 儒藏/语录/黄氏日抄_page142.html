<!DOCTYPE html>
<html>
<head>
    <meta charset="UTF-8">
    <title>黄氏日抄 - 第 142 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄氏日抄 - 第 142 页/共 162 页</h1>
    <div class="content">　　爱雪歌棹夫披簔舞白鳯滩子挽繂拖素虬末句云须臾未遽妨性命呼童尽卷风帘钩
　　龚养正元日六言流年五十逾二明日半百过三石湖次韵嵗逾耳顺俄七年去古稀只三【龚五十三范六十七】
　　奏状
　　缴伪会齐仲防案为中书时所奏初乾道六年七月四日指挥限三日毁印湖州齐仲以八月十七日有犯断以死罪谓在三日外也石湖谓七月七日降指挥十一日方闗户部检法案金部之与法案同一曹局顷步之间八日方能闗行而况传至外州合更审会湖州出榜的日仍豁限三日勑限外照本人所犯日子然后处断愚谓此仁人之举也记之
　　主管殿前司公事王友直奏男娶左翼军统制赵渥女以渥分戍泉南免避亲嫌石湖谓如渥比者始可权免尔刘锜之于刘汜不避子侄之嫌吴璘之于姚仲不避姻家之嫌皆至败事盖兵家利害动闗生杀非若州县官止于举劾而已令诸军不得因今来指挥辄容合避亲充将佐
　　节使知宗士铢乞照嗣王例全支米麦等恩数石湖奏立爱惟亲固圣人之用心法行自近始亦圣治之先务贵近无尺寸者相习如此异时勲臣战士若复越制请求则如之何而拒之
　　论宋贶召命贶盖秦桧亲昵者【以上皆中书所奏】
　　广西无酒税商舶所入祖宗拨诸路钱物助之湖北军衣绢四万二千匹湖南絁一万五千匹绵一万两广东米一万二千石提盐司盐一千五百万斤韶州岑水铜五十二万斤付本路铸钱一十五万贯总计一百一十余万贯并充广西支遣建炎兵兴诸路不复拨到所籍者官卖盐耳广西漕司嵗发鄂州大军经略司买为靖州共二十一万贯嵗拨诸经费及诸司循例支遣共五十二万二千八百贯通计七十三万一百贯均拨盐数诸州出卖除收息充嵗计外又别支盐附卖以六分为大军买马及靖州嵗计四分助诸州又计一十九万四千一百贯有畸绍兴八年六月改官卖盐行客钞利归盐司分起发时漕臣髙绎止具旧来经费已失四分所管十九万四千一百余贯之利又便拟钞法必及嵗额以太半不可指凖之钱为一路嵗计以致诸州困乏军无赡养后因钞盐不行乾道四年六月四日复令官卖遇东盐废弛以不得过西路为説乾道七年六月二十八日复通行客钞石湖入蜀值宜州对境南丹州莫延葚入省地作过谓皆因邕宜融边郡无钱粮军政废弛所致力请于朝以复行官卖盐为第一事继又条四事一乞招填诸州将兵二乞以前提刑滕防效用军发赴行在逃亡者招充本路效用小弱者防给据自便三以广西人少一保动隔山川改户长法止以三十户为一料四以簿尉规避上司别差无借者摄之乞禁止又劾宜州兵官不之任及冒极逐赏又辖钤将副老者与祠乞改四月十五科举为三月十五以免冒暑乞以铨试三场分日【凡皆帅广时奏】
　　奏西蜀酒课重上为出上供钱四十七万对减折估成州东柯镇太平监之间去边境三十里有银坑恐启戎心栈塞之论安抚司不当辟城寨官事属制司凡皆帅蜀时奏也
　　荐知繁昌县鲍信叔诣州抱酒税额而减酤价罢市征商旅悦集县计以充补解前官欠三年减饶民户犹有余积愚谓以信叔为能吏则可耳后不可继必有受其弊者然杨万里尤袤皆荐之
　　知处州上殿陈日力国力人力之説谓稽古礼文之事太繁承平虚费之习未尽又陈录问事谓法云人吏依句宣读无得隐漏令囚自通情以合其欵详此法意不止读成案而已今离絶其文嘈其语造次而毕欲委长吏防无干碍吏人先附囚口责状覆案无差然后亦防无千碍吏人依句宣读又陈阅军事按令惟郡守兵官得破不堪披带人当直其余専用厢军今惮肄习而恋司局降就厢军或径降剰贪是简阅未精也旧制营房损漏兵官不得替移霖雨经时有司先葺营寨今有营无屋杂处闾井是营伍未立也
　　召对劄乞招阅弓手其后为右史又直前奏之
　　论不举子凖绍兴八年指挥贫乏姙娠支常平米四斗十五年改支一石又令杀子之家父母邻保收生人皆徒罪先是苏轼知宻州盘量寛剰得数百石専储以养弃儿
　　乞议减浙东丁钱
　　松阳县创义役嘱交代楼璩行之余五县其后上殿取湖沂缮写规约颁之天下后又以此义举乞免处州丁盐绢
　　乞除归明归正字以示一家
　　乞避兄成象立班照庆厯八年李端懿复防御使与弟沂州防御使端愿同班端愿乞下之例从之又元丰六年亦有兄任起居郎弟中书舍人班兄之下【成象工部石湖礼部】
　　论重征莫甚于沿江如蕲之江口池之鴈号大小法上而至荆峡往往有是名虚舟往来为力胜本无奇货而妄呼名件为虚喝宜征百金先抛千金之数为花数客费日多则物日涌钱日轻乞禁沿江置场繁并并州县于支港小路私置处省之
　　内殿论奏谳严限克期报应论凖令给因之物许支钱凖格在禁之囚许支米钱许于賍罚等支米无名色乞令运司下州县苗米截拨阙米则合支钱收籴
　　应诏编进勤政故实首一条谓干之所以为天者自强不息而已愚按本文自强不息乃主人事言之非干也法干者也
　　内殿论左右史【郎左舍人右】侍立典故唐制凡御殿二史立左右紫宸阁临轩即立螭头皆得宻闻王言国朝淳化二年始置直崇政殿庆厯二年欧阳修同修起居注移立御前曰起居注非殿中秪人不当立座后隆兴元年胡铨乞复侍立故事御史台会到经筵例宰执台諌奏事权立朶殿臣僚奏事时立御座前閤门契勘垂拱殿常朝自来二史无侍立指挥今请比附后殿轮立防从之余依旧
　　承平绢价不满一贯而二贯满疋定賍罪寛之也其后兵兴物贵绍兴三年诏疋凖三贯石湖以时价已至六七千合更量増一贯和买取民财随时増价定民罪则减之圣政所大不忍也
　　论铜钱入北乞聚茶防専以见钱出卖而轻其价则钱之在北者必来以管仲藏石壁来天下货财为证又论蕃货皆非吾中国不可无之物而诱吾泉宝以去欲权住明州蕃舶及北使回又奏四明温陵商舶籴买出东麻豆彼减价而须见钱钱过界者不胜计
　　使回奏谍者诡姓遁迹冒九死而图万全索隐察防问一二而知十百此非妄男子所能非其人不可泛遣用晋遣人觇宋事
　　内殿论献説迎合布衣补官之弊
　　论知人不知其人而使之不集事则均受不才之名各以其长易地使之皆以才称
　　将帅为其下告賍乞此外一切原之
　　赈济须分就逺乡
　　论修史须立程限
　　奏交州进奉政和五年指挥经过州军更不复礼绍兴二十六年施钜帅广报谒移庖遂为例至是絶之
　　论马政四弊邕州买马大弊二蛮人先驱一二百瘦病者为马様邀以买此而后大队至暨至亦杂以半买马司典吏与招马人嵗久为弊一也横山寨无草支钱悉为官吏干没不以时得草二也沿路损马大弊二所至无桥道涉水贪程一也州县不与草料但计嘱押人而去二也买之弊乞择官损之弊乞马病随寓留医又奏静江府兴安县客旅私贩水银入建阳邵武卖异色锦私涉宜用蛮界至邕州溪洞邀蛮人教止易银而以私锦售易之【官价锦当银三十五两私锦只十五两】致官锦无用独一色银易马不足且诱省地民负荷而缚卖之或夹带奸细乞禁约于建阳邵武出锦之源淳熈元年指挥战马买四尺四寸以上石湖乞四尺三寸以上带分亦选贵盖自绍兴六年指挥买四尺二寸以上也广中元无战马罗殿自杞诸蛮以锦防博之大理大理即南诏也诸蛮驱至横山互市每低一寸减银十两如四尺四寸者银四十一两三寸即三十一两自横山至邕州七程至经略司又十八程其道自邕宾象静江出湖南绍兴十年三月指挥经由州县于经制钱立料应副湖南自全州至行在并遵依而广西科税户税户陪些小钱物折与管押兵校而马毙于饥渇矣石湖奏乞一体行又买马久银则杂铜名四六银盐则减斤百得七十皆为边吏干没石湖以乾道九年到任措置银不夹带盐足斤两又印给支买慿由每量到马疋即批上尺寸斤两蛮人感悦得马最多出岭又奏乞常切检察凖格买马不及千五百疋展磨勘一年多二百疋减磨勘千疋转官淳熈六年多千二百五疋
　　广西管州二十五四在海之南二十一在海之北在海北者外边诸蛮内杂洞猺而邕宜为最要害邕州管东南第十三一将五千一百人淳熈初仅存七百七十余人宜州管第十二副将淳熈初存五百三十余人又多差押马催纲接送杂役在营者皆老病与无兵同邕州马元额一千六百疋至是亦仅二十七疋而已石湖申乞复行官卖盐以其事力招填邕州买马银盐缯锦数十百万皆在横山库无城防藏无兵镇压乞将邕州守臣常择折冲御侮之材经司驻静江是时见兵亦不满二千人石湖搜强壮一千人并驻泊下拣百八十四人与摧锋军本司効用军结队上教旬两披□盖自何佾为帅隆兴间申防得五百人教阅今方再教之使郡将常以此存心太祖养兵之法何至反成蠧国哉近世见在军不搜而反添刺孱弱以益其蠧可怪也石湖练兵之外又团结猺人作三节措置先结边洞省民授器教阵次谕稍近猺人团结立誓然后许通博易最后又遣勇敢以近猺为乡导深入不宾处如前谕之他日逺猺有犯须先破近猺近徭有犯先及边团则官兵固已至矣是年静江管下溪洞猺人结成五十五团置桑江寨以统属之其义宁临桂古县一带深山团结不尽者二十四聚落亦缘此不敢犯边又置博易两场以防其穷迫山之北置义宁县西山之南置瀯溪隘下皆具图册奏闻摧锋军本东路驻劄分二百人于西路静江东路尚二千六百人又欲抽回静江者石湖屡申不发谓固西路所以固东路也东路管十四州军驻韶州非边面故云
　　昭贺二州旱既赈之又乞减四等以下户田租之半官卖盐既行闗防三事一虑漕司拨与诸郡抑配二虑取赢台价民食贵盐三虑仓吏减斤多装笼叶
　　自广易蜀申八劄而后行皆在任措置军民马政实事俾后来者接续
　　五十一卷以后皆帅蜀时奏劄一初邛部川首领防备殁弟崖韈继蛮俗袭兄者妻其嫂防备妻呜呼殿悦其防弟部义而归乌防部义从之结鸟防两抺又旁近蛮谋取崖袜而代之相攻未决乾道九年春冬吐蕃青羌两冦黎州崖袜部义皆常助我有功至是荆南府探闻其略谓赏不均而邛部扰乞赏部义石湖得其实申严斥堠而已具言蜀西皆与诸蕃接为唐边害本朝经抚之且吐蕃南诏瓜分西南无警二百余年嵗嵗备弛近嵗忽有雅州碉门之冦乾道吐蕃复冦黎州遂并嘉雅威茂四州永康石泉二军凡七郡一体措置教将兵修堡寨并讲明寨户土丁团结各自为战以省戍役乞给度牒五百道济其用又旌黎州死事者五人推官黎商老巡检王胜监税杜立指使崔俊杨涤并乞除放黎州欠负其説曰乾道冦入致欠钱引一万五百四十道而总领司置狱雅州抑吏均陪钱引万余必非出自吏胥之家掊领居民渔夺商贾何所不至民困诛求反思有冦之嵗无此追扰望圣慈计其大者指此钱引下总司特免催理又以鳯州迫大散闗乞下兴元都统补其军以阶成西和鳯四州闗外为北界首乞从诸司共选辟守臣凡其措画西蜀边防大略如此蜀自失陜竭其力养闗外军而折估最病民折佑者蜀酒课名也公契勘成都一郡元额四万八千四百八十贯见收四十万八千六百四十贯县额十五万六千四百四十贯见收三十九万二百七十贯遂并覈实四路共六十二州内十三州元无折估五州不申败缺余四十四州各有重额共奏减四十七万二千五百四十三道钱引计十分内减八厘三毫有奇以总领司经费外事故僧道度牒截拨对减奏凡三四上其要有曰去四川数十年之害培其本根徐用其力国家长计也又曰逺方州县吏为入朝廷根本忧者几人折估不辨上司恠怒百方贴补上场陛下赤子而不恤后日意外之患其间贪墨又或并缘此所以实闻于朝廷者寡也又曰出纳之司徒见枝叶粗存不知本根将拨又曰望陛下防自宸衷与帷幄大臣决之不须更付有司彼有司者但知出纳之吝安知根本之忧及得防蠲放又奏旧以増额补败阙有司以増数为不系帐钱而败阙不问有司今后不得掠取系帐钱已而四路州县节次申七月十五日以后百姓各启建感恩祝圣道场五日或七日乞照前仁宗免河北盐故事宣付史馆时淳熈三年也公之拳拳根本者如此
　　劄子
　　荐樊汉广除知雅州谢迓吏而挂冠官已至朝请郎咫尺奏荐而不问时年五十六孙松夀告老年六十六
　　开外阶成西和鳯四州嵗苦和籴而鳯州在鱼开前百九十里系嘉陵江源滩石水澁阶成西和去江愈逺无由漕运和籴莫免公契勘川秦军粮减到利阆兴州大兴军等处官籴买泸叙客米多支钱并利州酒息共百万以増添四州及金洋州兴元府籴本使官自籴买通利路诸州并不科籴
　　奏闗外四州灾伤准令安抚司体量措置转运司检放展阁常平司粜给借贷提刑司觉察妄滥
　　茶马司嵗起川秦两司马百五十一纲差成都潼川利路兵三千六百余人管押马毙大半逃亡不返又于内解雇夫钱一半毎名二十八道尅众兵月粮充之公申乞掯约蠲免先是以宣抚司权重罢之复制置司而闗外都统不开报事宜公申审
　　乞提刑依限决狱检凖乾道令限五月下旬起离虽未被防亦行
　　兴元洋州等处建炎依陜西法抽结义士在闗外四州则名忠勇军与免科率大散闗之战能为官军先锋后因差役规法浸壊乾道三年虞雍公宣抚得防増结梁洋一带计二万六千余人立为専法大要一语非因调发不许差使盖朝廷无毫厘养兵之费而实寓正军数万于民间所当爱防至是都统郭钧议差守闗隘公以雍公専法争之
　　四川城寨兵官八十六阙旧制司差辟公至是申明且乞所给付身勿付干事人并从吏部皮筒逓付
　　黎州青羌失互市冦边公乞未可许且谓蛮夷最畏西兵号吃人肉乞増西兵盖黎州蜀门户也白水寨将王文才叛归羌公募致斩之
　　绍兴二十七年指挥罢衙兵司提辖官公至是再凖指挥
　　论邦本劄子得民有道仁之而已省繇役薄赋敛蠲其疾苦而便安之使民力有余而其心油然知后徳之抚我则虽天不能使之变而况蛮夷盗贼水旱之作安能摇其本而轻动哉乃者西蜀酒估之患捐钱五十万代之偿令一下驩呼祝圣者沸天隐地闗外和籴之困免籴令下边氓或至感涕于是知民之易徳有如此者更愿益加圣心深诏内外执事凡民疾苦悉以上闻茍可惠利勿率故常使光天之下至于海隅苍生防不被尧舜之泽则众心成城天下可运诸掌矣
　　论支钱劄子内郡拖欠因循弗偿边守望轻莫能理索拥其空城坐受艰窘羣蛮习见意轻中国如眉州旱叙州米万石止与百石五十石或全不应副乞责四路漕臣参酌别立中制
　　论兵贫军中贸迁不无搔扰将兵干当亦废教习论吏廪俸给不以时得当専责之漕司不应廪稍息絶坐视不顾【并蜀事】论朝市仪注一乞令编拦人寛出班路使缙绅次序安行此朝廷之仪二乞俟属车禁卫尽絶方许民庶通行此扈从之仪三乞有当避道分道敛马侧立之类一如仪制此街道之仪【以下还朝奏事】
　　论二广狱事宪司吏指摘片言以控抳邀求不满所欲则追逮送勘故酷吏宁杀囚于狱以免后灾深虑有数十年无详覆事至宪司者岂真无死囚哉
　　贡院添卷首长条背印
　　知明州奏事皇子魏王镇明七年而公承之奏倚阁诸司钱十五万贯住罢不合幇钱米十之二三罢供进局还行铺钱此于救弊为有大造又奏减免舶船抽解又奏将舶船客货抄数估直若干回舶亦将博买中国货物估直与来货价同方令登舟使别无余力可换铜钱以絶旧来轻舠载钱潜行数程以俟大舟泄钱莫道之弊愚恐徒扰而无补如不科其抽解竟禁其贸易足矣又奏拣汰水军立每年条制又奏配军分送屯驻军暨归朝进海界图本诸盗发各责地分官员及将海船五千八百八十七只结申遇获贼根治同甲愚恐巡尉非弭海盗之官海船不能止他船为盗沧溟浩责人以所难能或未可耳又乞截上供钱万贯籴米定海县仓以给出海兵船口食此恐官司未必可行乞配军役满十年不逃亡而本州此恐人情不能遵守殆纸上语也
　　谓原道论一出则儒术益明二氏不废此殆公佛学中自有所见然史越王亦学佛者尝以此諌夀皇何石湖之异耶
　　奏住催江东军器免催残税借广惠仓陈米以备赈粜此皆公自鄞移建康遇淳熈庚子嵗歉后初政也又奏沿江全借上游江西湖北客米两得防税场不得邀栏乞申严行下
　　鈆山胆水洪水后尽涸
　　公时帅江东当淳熈辛丑仍歉乞借朝廷见桩建康等处米三十万石谷二十万石不检到损数通融兊便恐冬深民流救之无及也又谓广济仓等陈米储之不过为尘土散之可以易民命沿江渡口流民过淮处如建康之靖安东阳下蜀大城马家等渡太平州采石大信荻港三山上湾等处池州铜陵东流池口等渡皆差官给粮津发其回不愿回者存养之近渡路口如建康界湖熟金陵镇路口桐井四处复为之邀接津遣其自两浙来者多自饶州石门取路亦置给论其还劝分赏格减半细数【用淳熈元年三月二十四日指挥】被荒残税申乞蠲阁流移归业收赎不生满行李牛畜并与收免渡钱凡荒政之大略具是一一皆可法者顾恐近世无复干淳可贷之粟虽有力莫施耳
　　委自两字今官文书当语或谓自字当写名今石湖荒政贴黄有委自守令一语然则自字作从字解也
　　趂熟字浙人乡谈今再奏荒政亦有此字盖谓荒处之人于熟处趂求也
　　应诏三劄一刑狱旧制飜异不问次数今限五勘文具而已准令州县禁囚而监司今具情节及指挥者不得承受仍不得于未勘结之先改送他郡【获囚不得过百里见同照】
　　大军仓转船仓旧皆属总所淳熈九年七月九日奉防应有朝廷米斛总司不许干预时公任建康盘量大军仓欠八万六千余斛奏以创仓已三十六年支过无虑二千余万斛不曽除豁亦不到底纵有情弊恐非合出于目即合千人
　　延和奏事大欲未济风俗偷安甚者遂称行在为都下浙右为畿甸中原为北地归正遗民为边人
　　専募屯田兵
　　曹操作沙城孙权作疑城唐杨朝晟筑水波三城三旬而毕裴行俭筑碎叶城亦五旬而毕务神速也
　　谢赐御书谓古人书法字中有笔笔中无锋乃为极致所谓锥画沙屋漏雨之法盖自钟王之后未有得其全者惟我髙考独传此妙而陛下亲授家学曲尽圣能意象自然笔迹俱泯而万钧之笔潜寓其间譬犹宇宙阖辟不见斧凿之痕云霞卷舒殊非绘画之力此非圣性天髙学力海富道腴徳辉被于心画则何以深造自得集其大成全美如此臣又尝论李唐名家犹得楷法本朝作者但工行书如米芾所作飘逸超妙可喜可愕责以楷法殆无一字此事寂寥久矣
　　夀栎堂取散材获夀之义光宗在东宫时与之书扁
　　外制
　　从官用偶句余多散文偶句亦不雕斵如宫室花囿无所益朕虽是敦朴之先巧技工匠精其能尔尚禆总核之治　如闲暇而明政刑会通而行典礼　大臣虑四方【对】皇极锡五福　五礼教万民之中三嵗计郡吏之治　夙夜浚明入则宣其三徳文武是宪出则柔此万邦【沈介师潭】疏傅之归乡里虽祖道于都门子牟之在江湖谅存心于魏阙【黄中宫祠】问钱谷出入之几能析秋毫报簿书期会之间殆穷日力【曽懐户书】事亲尽道孝固可以移忠体国忘私恩或不能掩义【叶衡起复】太子正而天下定方妙简于宫僚有进徳而朝廷尊喜来趋于驿召【陈良翰詹事】建太子而尊宗庙【对】乡儒术而招贤良【王十朋詹事】仗汉使之节旄有安社稷利国家之志得月氐之要领乃履山川犯霜露而归【赵雄使回】示朴以先天下朕靡烦侈服之共首善之自京师尔其賛重晖之徳【沈夏工侍兼京少尹】五材并用谁能去兵【对】六卿分职各率其属　天申命以用休【对】臣归美而报上祗承于帝方图百志之咸熈清问下民惟恐一夫之失所　圣主独观于万化【对】防臣莫望于清光　夙夜浚明有家【对】左右祗事厥辟
　　表
　　北使回除中书舍人谢表使四方不辱君命既莫効于捐躯俾万姓咸大王言复何资于润色　自中书帅广紫防鳯阁曽莫代于尧言桂海水天但欲穷于禹迹　帅蜀去国八千里憾青天蜀道之难提封六十州岂白面书生之事　帅蜀即真俎豆则尝闻之何以折冲于疆场期月而已可也岂宜久假于事权不泄迩不忘逺均万里于户庭在知人在安民掲九霄之日月
　　贺髙宗天申节上天申命用休【对】大徳必得其夀呼神山之万嵗梦逺钧天开夀域于八荒驩同率土　贺孝宗会庆节四七际而火为主亲协帝以重华五百年而王者兴俨恭已以南面　谢瞻尔庭而有待人谓何功以公服而衣租臣犹知惧　贪天之功以为已力固何异窃财之讥如川之至以莫不増尚能歌归美之报　郊祀美盛多而告神明【对】观会通而行典礼　太上皇三十六年之在宥与物为春万八千嵗之升恒自今以始　为天子父尊之至宻藏广运之圣神在太极先不为髙坐阅无疆之厯服　夀皇保国家如金瓯治定中兴之后轻天下如敝屣神凝太极之先致二十七年之太平功已成而与子绥万有千嵗之眉夀福方永于后天　荡荡民无能名曷咏歌于太极苍苍天其正色惟想像于层霄　加光尧尊号贺夀皇重尧帝之华稽古亦咨而命禹以王季为父无忧允赖于继文　光宗重明节兊报矩以司秋【对】离重明而丽正本乎天本乎地咸归覆帱之中得其夀得其名方启炽昌之运　谢转官继明而照四方仰重光于日月劳赐而加一级覃大赉于江湖　舜帝重华授受光于三圣周邦大赉宠绥徧于四方　改元春秋谓一以为元日月重明而丽正　杂对受祉施于孙子【对】立爱始于家邦　睦族以和万邦【对】明伦而察庶物　诞皇孙贺皇太后王假有家克开厥后孙又生子俾炽而昌
　　馆职防
　　议兵莫若留营屯盖度支月给诸军居十之九三嵗大礼犒军居十之八一有军兴大费突出虽积金齐于箕斗发粟浩如江河终亦屈竭宜留营屯以更戍转输之费供锄耰垦凿之须渐开屯田以时阅习　又谓汉髙帝一天下者也家室狼狈而不顾越句践复雠者也非报吴之事则不言东晋保境土者也稽古礼文之事毕兴而北向争天下之事不问焉今终日所从事者保境土之规模而已又兼欲为越王汉帝之所为宜其财散力分坐糜嵗月云云【末议文气极好】
　　应诏
　　京局应诏言弊谓通国之弊蔽以一言曰文具【后列十事】论广西盐法【奏状中已抄见前】
　　应诏上皇帝书【光宗即位】户部督州郡不问额之虚实州郡督县道不问力之有无县道无所分责凡可凿空掠剰贼民而害农无所不用偶有所増永不可减其他巧作名色核其支用皆非入已亦不得而尽禁此非超览九天之上作新一王之法旷然大变其制未见裕民之术　西南保障自岭南左右二江沿边西北转而西行略牂牁夜郎黔中而极于西南越巂之塞又西北至劒外河西之境无虑万里祖宗筑城寨置兵今名存而实废乞行下蜀广巡修又黎州専控青羌吐蕃等蛮雅州専控碉门等蛮嘉州専控夜郎等蛮各于对垒今闻畨部结亲相通
　　书
　　初公任徽州户曹以书谒其守洪公适秩满谒内翰礼部于朝由和剂局兼编修召试入秘省公固一世文豪而儒先汲引亦非黙黙而人忽自知其书词多起人意者今略抄
　　上李徽州谓学优则仕仕优则学是终身之间有时而仕无时而不学也　又书荐士而束以文法王公大人可以少愧而草茅抱负挟持之才亦可流涕太息无复当世之望矣又况法已大弊　捩鼻
　　上洪内翰不手之药一也或以封或不免于洴澼絖方其洴澼絖也不自知其可以封也及其封也天下不以其止于洴澼絖而已也水之于井也日汲则洌不汲则竭其行于地上也随所遇而变生焉
　　上陈鲁公治莫大乎常天地为大矣飘风则不终朝骤雨则不终日方其飘且骤也人孰不畏亦孰不知其不能终朝夕何者非天下之常故也前日如舒申诸公忽天下之常一命之曰流俗再命之曰异议三命之曰奸党自今观之其天定矣俗也异也奸也皆天下之常而已
　　上汪侍郎应辰汉武帝踞见大将军不冠不见汲长孺淮南王视平津侯以下如发防独惮长孺不敢奋奸谋长孺在朝官不过内史而系天下轻重如此今士大夫以顾忌为俗久矣其原始于爱重其身者太过位尊而名益衰禄厚而利实薄上不足以取信于君下无以慰其人彼之爱重其身者乃所以暴弃而甚轻之也
　　启
　　贺刘太尉如苍生何人喜谢安之起果吾父也防惊郭令之来　贺陈察院虽志髙鸿鹄惭燕雀之安知然路有豺狼谅狐狸之不问　礼侍美盛徳以告神明【对】观会通而行典礼　户侍货财本末源流【对】朝夕论思献纳　与严教授清襟凝逺卷松江万顷之秋妙笔纵横挽昆仑一峯之秀　谢荐举古者荐才而未始有法今则立法而不胜其私　轩眉席次者非势则利缩手袖闲者惟孤与寒一言而期鬷蔑【对】歴盼而识孟嘉　前以三鼎后以五鼎【对】人有一天我有二天　与州郡五日一风十日一雨贯神明指顾之间千夫有浍万夫有川兴废壊笑谈之顷　其浸五湖去天一握　朝夕论思皆尧舜禹汤文武之道雷霆号令有典谟训诰誓命之文　天子畿方千里【对】刺史入为三公　将如苍生何【对】无逾老臣者　回楼大防末甲头名取放琼桮偶缺初惊一字之难金薤昭垂果下六丁之勅　第百四卷诸启多可读者第十七册两卷亦启皆贺政府者文尤雄雅　贺
　　张魏公负三纪倚重之望节彼南山明一生忠义之心有如皦日　到蜀谢启既来万里敢计一身
　　杂文
　　乾道九年桂林大雪盈尺公作重貂馆谓杜子美谓宜人白乐天谓无瘴然皆闻而知戎昱实从事幕府有重着貂裘之句故掇以名
　　被炉铭序具其制合考
　　上梁文数语多雄壮【百九卷】
　　圣节疏亦多好【百十卷】
　　燕安南使自叙云妙千八百国诸侯之选独分正于南邦耸二十五城督府之尊特序宾于东道
　　跋
　　跋婺源研谱谓龙尾刷丝秀润玉质天下研石第一今其穴塞已数十年大木生之不复可取近以端岩为贵端石絶品犹不能大胜刷丝东坡铭鳯咮研谓坐令龙尾羞牛后此乃武夷山石谑语非确也
　　跋加味平胃散方本法专辟不正之气夷坚志言孙九鼎遇故人鬼云遇我当小疾服平胃散即无苦则其辟不正可知晋有南阳宗定伯夜逢鬼鬼问谁诳曰我亦鬼且新死未知何所恶曰不喜唾因负鬼急持之化为羊恐其变化大唾之卖得千钱鬼犹畏唾况平胃散乎
　　世传字书多似其人亦不皆然杜正献严整而作草圣王文公沉毅而笔欹侧惟温公则几耳
　　石耳生岩石面目处性温有补
　　石曼卿眞书大字妙天下
　　跋语多简峭可爱惟渔社图有韵梅林集有情皆长而佳
　　碑石未泐者具在好奇之士乃专仿刻文刓剥之处以握笔滞思作羸尫頽靡之体仅成字形以为古意愚谓石湖此语为汉也今之学古文者亦然
　　兰亭石本惟定武者笔意彷佛士大夫皆欲以所藏者当之而未必皆然　愚谓此语虽为帖字发足以警省士大夫处甚多
　　谓楚文当惠文王之世则小篆非出李斯
　　东坡切韵诗寄作诗孙符集中不载符字仲虎位至尚书其子名山字夀甫石湖时夀甫以秘阁将潼川漕
</div>
    <div class="pagination">
<a href="黄氏日抄_page141.html">上一页</a><span>...</span><a href="黄氏日抄_page137.html">137</a><a href="黄氏日抄_page138.html">138</a><a href="黄氏日抄_page139.html">139</a><a href="黄氏日抄_page140.html">140</a><a href="黄氏日抄_page141.html">141</a><span class="current-page">142</span><a href="黄氏日抄_page143.html">143</a><a href="黄氏日抄_page144.html">144</a><a href="黄氏日抄_page145.html">145</a><a href="黄氏日抄_page146.html">146</a><a href="黄氏日抄_page147.html">147</a><span>...</span><a href="黄氏日抄_page143.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
