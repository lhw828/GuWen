<!DOCTYPE html>
<html>
<head>
    <meta charset="UTF-8">
    <title>读书劄记 - 第 4 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读书劄记 - 第 4 页/共 5 页</h1>
    <div class="content">　　朱子曰昔帝舜使契为司徒教以人伦命皋陶作士以弼五教王者之制凡聴五刑之讼必原父子之亲君臣之义以权之然刑一人而天下耸然不敢肆意于为恶所以正直辅翼而若其有常之性也后世论刑陷于申商之刻薄者既无足论至于鄙儒姑息异端报应俗吏便文自营之计一切以轻刑为事反以长其悖逆作乱而使狱讼愈繁则不讲乎先王之法之过也
　　为政者不先以教化隄防人情至其犯罪一切操绳以法俾欲改过其道无繇直是俗吏若教而不改则当诛矣惟杀人之盗暋不畏死孟子所谓不待教而诛者也若经界正赋役平纲纪立善恶明则讼狱自当衰息奸宄不敢纵恣今不此之务而类以多成大狱流徙重刑丽法积案下位以此沽能监司以此殿最宜其理道之日离而民风习俗之日坏也








　　读书劄记卷六
<子部,儒家类,读书劄记>
　　钦定四库全书
　　读书劄记巻七
　　明　徐问　撰
　　礼经解言六经之教石梁王氏以为孔子时春秋笔削未出又曰加我数年卒以学易性与天道不可得而闻以此知决非孔子之言其论甚是纵使言及易与春秋亦不必槩及他经而悉数其学之得失文辞烦促如此也然其洁静精防等语亦得易之本防宜不可废
　　伊川先生以易传示门人曰只説得七分后人更须自体究盖造化道理无穷须如此説大抵伊川易传説尽物理易之本也晦翁本义则兼卜筮言之易之用也要之非卜筮无以观玩而知占非物理无以致用而成务二先生之言实相表里学者宜并观之
　　伊川曰看易要知时凡六爻人人有用圣贤众人学者君臣无所不通此正谓易者易也随时变易以从道也
　　又曰作易自天地幽明至于昆虫草木微物无不合大抵理无大小其本一也邵子皇极以易大义在意言象数左传所谓物生而后有象象而后有滋【人物之象滋多】滋而后有数亦此意也
　　易坤先迷后得主利西南得朋东北防朋安贞吉盖西南隂方柔得从以类行然独隂不能成也东北阳方柔失类而从之然后可以利万物故曰乃有庆也然以正合如震一索得男而坤以安正待求乃为得吉若姤之取女则非安贞矣观彖先迷失道后顺得常一节正意若与本义不同惟程传与彖义合当以传为定
　　遯小利贞本义以为小人利于守正不可以浸长之故而遂浸迫于阳遯义本为君子谋小人非能正者其浸长于下势犹未甚君子尚可小贞其道以维持之大象不恶而严之谓也若否之不利君子贞正利贞之义质之程传较顺
　　明夷以明见伤利于正固圣人虽为垂世明道而作然其实岂非文王羑里之时乎周公诸爻之辞曲尽其义岂非克商之事乎用拯马壮赦西伯也得其大首商倒戈也获明夷心崇侯譛也箕子明夷微指其实至上六而言益深切矣孔子彖传亦以文王箕子为言厥有防哉
　　涣九二阳居隂位宜有悔者然当涣二乃得中之位九来居二而得其中是阳奔就机慿以为安不穷于上也故亡悔程传以初为机二为马二与初虽非正应而当涣时皆无应与但以隂阳亲比相求二急就于初以为安与本义不同然据彖之刚来而不穷则此爻之义从本义为是
　　六三传以为质隂柔才不中正虽有上九为应居无位之地岂能极时之涣止于其身可以出险而无悔耳不能及人者也愚以大凡有所树功立事非阳刚之才德弗克如建侯之利于屯利渉大川于頥栋隆于大过朋来于蹇俱阳刚之爻本义以六三居得阳位志在济时能散其私而无悔然散财恐非隂柔不中之人所可能也又当以程传为定
　　夬以五阳去一隂上六居穷极之时为国家菑害去之不可以不决九四以阳居隂而不中正欲止则众阳并进于下而势不安欲进则居柔失刚而志不决本义谓若不与众阳竞进而安出其后则悔亡以释牵羊之防传以羊者群行之物牵者挽拽之义言能自强而牵挽以从羣行可以亡其悔然既处柔必不能也虽使闻是言亦不能信用矣以戒不决之人为得去邪勿疑之义今当从之
　　易简之善配至徳本义兼以为人事言之但此章本賛易之广大天地四时日月对待交举如云与天地合其徳日新之谓盛徳天地之大徳曰生之类皆至徳意与易易简同参诸本文颇顺
　　吉凶贞胜盖刚柔变通之间则为人事之吉凶惟贞固常久之理则可胜理胜则凶变为吉矣与下天地贞观日月贞明天下之动贞夫一理皆以明贞胜所谓君子修之吉是也
　　六位成章卦之六爻初刚二柔为地道三仁四义为人道五阳上隂为天道天地人之道既立迭相为用则天地人文灿然备矣
　　本义发挥卦体卦徳卦象卦爻隂阳之位吉凶之占而系以人事之得失言约而义精矣稍可疑者存之以俟知者辩焉
　　尧典钦明文思允防克让是钦明在内而允防在外也文思只如文理宻察之谓舜典濬哲文明温恭允塞与賛尧义同通明为圣濬哲非圣之事乎言外温恭则内钦明可知矣圣人纯敬之徳与传心之要万古如新要无有二义也近世学者忽于用敬之説可以自悟矣
　　朱子曰古史之体可见者书春秋而已春秋编年通纪以见事之先后书则每事别记以具事之首尾意者当时史官既编年纪事至于事之大者则又采合而别记之愚谓五帝以前人主无甚失徳故史臣大槩纪其一代事业与三王以下授受治水革命大事书而藏之如周之藏册金縢是也至春秋时王者迹息诸侯横恣孔子欲存天纲人纪乃具得失于各国各君之下以诏后世故不得不为书王及编年耳抑史官至周礼始备天官之属太史御史以下多数十百人故列国诸侯皆有史官以掌记君臣政治得失如春秋传晋董狐书赵盾齐太史氏书崔杼弑君至兄弟争死以守其职可见
　　按孔子孙腾见始皇防先代典籍始壁藏尚书孝经论语于夫子旧堂壁中济南伏生为秦博士亦壁藏尚书汉定天下伏生求尚书止得二十九篇孝文求能治尚书者伏生时年九十余老不能行诏太常掌故鼂错徃受之伏生使女传言齐人语多与頴川异错畧以意熟读而已孔頴达以泰誓非伏生所传武帝时始出故云二十九篇也又鲁恭王好治宫室坏孔子旧壁其藏始出止得尚书至説命诸篇今书注称古文为孔氏所藏其字古今文无盖以汉书为今文也
　　凡读史先须看其道徳而后及其功业如尧典首曰钦明文思克明峻徳而后光被昭格以至睦族平章皆自内及外也其治则天时为始人事继之故命羲和厯象授时以允厘百工熈庶绩皆功用也舜典自濬哲文明温防允塞至于愼徽五典咨四岳命九官惟亮天工以至眀目达聪皆事业也盖其充积之久感通召验治臻于变时雍四方风动就是中庸言至诚无息久征悠逺博厚高明分明画出唐虞体信达顺笃恭而天下平之象及至禹谟世承极治水土平后专以民生食用为急故以徳以政归于养民而修水火金木土谷为六府惇教以正徳器物以利用衣食以厚生为三事合而为九功使皆得理而不乱故曰惟叙而九功之徳皆可歌也然其治则比唐虞固有间矣至于汤武革命顺乎天而应乎人治定之初立中建极以王天下汤誓惟有惭徳曰恐来世以台为口实泰誓牧誓武成尤为费辞商奄啓衅非有周公以圣匡救周鼎防摇盖遭其时之所难非二君得已也后世非无古建官立政纲纪规模只无本源流出如翦彩为花画工绘像虽若可观而终不如他天然精采血脉观之诸史君臣言行治功可见
　　武王泰誓数纣罪恶辞意谆复若非圣人之言恐孔壁所亡之文而汉杂之也武成篇孟子时已有血流漂杵之语实为古文盖记事之过所不尽信者也至谓文王九年大统未集予小子其承厥志则是武王伐纣为利天下实非奉天讨罪以吊其民而文王之至徳荒矣兹又可尽信乎
　　箕子洪范以人君主天地民物而天时人事其理实相表里故先言五行而即继以君徳五事其施莫先乎民故八政次之政以授时为要故五纪次之君道以正身为则故建极次之然用人行政须刚柔得中斯无折废故三徳次之事必通于幽明合于神而后可行故稽疑次之其得失感通效验各以类至故庶徴次之五福六极又指其徴验之实若有劝惩于其间感应几防如响斯答虽未必一一尽然要其理之所有不可诬也人君致治注措之详莫切于此然皇极则曰敛福锡民无作好恶三徳则曰臣无作福作威休咎徴则曰卿士惟月家用平康不宁又君臣民庶之所同也可不慎哉
　　书周官先儒疑周礼六官无三公三孤意方条治事之官而未及师保之责今按周官立太师太傅太保谓之三公论道明曰官不备惟其人少师少傅少保曰三孤贰公化而后及冢宰司徒宗伯司马司寇司空明曰六卿分职是三公无定位而六卿有定职也惟冢宰如曰冢子曰统百官盖为六官之长纲纪百司自当推重也又疑司空为周公未成之书今既曰司空掌邦土居四民时地利固当一时并建岂得先立此空名独于官属未置乃遽适当周公之没哉恐无是也是知司空一册亦经秦火亡失无疑汉儒补以考工记惟以工人造作为言殊非设官之意又谓法制有未施用恐或然耳朱子曰汉自古文尚书出方有周官篇伏生口授二十九篇无周官故汉制太尉司徒司空为三公而无周之三公三少本以师道辅佐天子只是加官周公以太师兼冢宰召公以太保兼冢宰是以加官而兼宰相之职也其説为得之愚又按汉初置左右丞相亦三公之任太尉为秦官当时所重汉兴因而袭之又以司徒司空参用杂置已非其法惟唐六典亦得周六官之遗而知政事参议朝政参议政事参知政事参知机务同平章事并宰相之任已变公孤之制矣赵宋因用翰林承防陶谷谓唐有参知政事之説乃以直学士薛居正侍郎吕余庆参知政事遂使一代官方变易名义疑舛元有中书令国初因之寻复厘革专重六部而省其属之多员内阁如中书省多以卿衔而兼学士久则以公孤为加官乃得周制云
　　按苏氏以书顾命康王冕服事为非礼朱子但引太甲元祀以见康王当然亦不言苏之非是愚以天子传受天位上承宗庙百神之主兼以顾命而系天下臣民之望中杜睥睨非常之隙所以代统向离以新庶聴君臣之分定于厥初数言非以为一身之图而已故太保承介圭太史秉书俱由阼阶隮御王册命王三祭三咤上宗曰飨以告神也王出在应门之内曰王义嗣徳答拜盖以防礼见成为后者以着代也既而羣公聴命趋出王反防服于天子变礼未为失也胡氏春秋例人君嗣立逾年必改元臣民之心不可旷年无君改元以着新君即位之始故曰大居正若授册受戒俱于防次则何以承天受代正统定分以一众庶之耳目哉况召毕诸公皆当时贤辅必能审酌先王礼义之中而察于社稷相传之重决不以草率而废礼也又周制期防达乎大夫则诸侯亦在所略安得引庶人将冠子齐衰大功之防而例之天子乎非谓天子之尊不行势有不可耳惟三年之防达乎天子此古今贵贱不易常经而汉文乃有以日易月之制后世踵而行之则可憾已
　　按穆王吕刑之可取者折狱则曰两造具备师聴五辞简孚有众惟貌有稽用法则曰上刑适轻下服下刑适重上服轻重诸罚有权刑罚世轻世重如大禹谟所谓宥过无大刑故无小周官所谓刑新国用轻典刑乱国用重典刑平国用中典是也至于赎刑则本虞书金作赎刑之説不谅其系于鞭朴之下情轻而为之若墨劓剕宫大辟有疑自当末减岂有罚自百锾【六两曰锾】以至千锾是使杀人大憝皆可不死货利充盈而人命如草菅【音奸】矣况疑之一字又足以啓汚吏高下出入之门作法于贪而欲救末流之弊其将能乎此周室所以遂不竞也
　　汉毛享作毛诗训诂以授毛苌故史记谓之大小毛诗然多随文训解或断章取义不能攷究时代推明大意以得诗人之心得朱子解而始着
　　孔子尝谓伯鱼学诗其教门人亦以兴诗为始盖不知兴诗意思终不和畅古诗温淡和平庄重典则虽感时托物不失性情善恶可感可创讽咏之久自有以潜消湮郁渣滓归于动荡性情和平之真畅于道徳之意程子云兴于诗是兴起人善意汪洋浩大可谓善得诗人之防味者
　　朱子云先儒所谓删后无诗非谓不复作也但谓夫子不取耳康节云自从删后更无诗亦此意苏氏云陈灵以后未尝无诗之说似可取失之大快无先儒敦厚气象不奈咀嚼愚谓周盛时采録及制作皆列之乐官或用于郊庙朝廷或用于房中闾巷邦国以达天下所以风化天下者也王迹熄则化不行而诗响絶矣春秋传燕享间歌多古诗知后虽有作盖亦不复采矣
　　又曰孟子谓诗亡然后春秋作先儒谓东迁后黍离降为国风而雅亡矣要识此诗便知周南召南当在丰镐之时其诗为二南后来在洛邑之时其诗为黍离只是自二南进而为二雅自二雅退而为王风是也
　　夫子删诗以二南正家化国之始故列之于首程子谓二南犹易之乾坤山以为一体而成是也与邶鄘卫十三国并存以寓感发监戒之意抑诸侯采之以贡于天子天子受之以列于乐官于以考其俗尚美恶而知政治为得之
　　左传吴季子札聘鲁见叔孙穆子请观周乐十五国风咸有讥评二南曰始基之矣犹未也然勤而不怨邶鄘卫曰忧而不困王曰思而不惧豳曰乐而不淫齐秦称其大魏唐称其逺郑陈知其亡自郐以下无讥焉愚按朱子以二南为正风十三国为变风季子犹未慊于二南之化至于邶鄘卫齐秦以下有处变怨思之懐有惰曼淫靡之习有超轶悍强之气有鄙啬急蹙之情若此者顾犹亟称之何哉盖以文王之化止于江汉南国其幽冀济兖青梁之间皆为纣地犹未洽也下比列国季世虽多失徳而姜姬内媛变而知常情以止义其臣尚思西周宗社播迁其民犹知兴复桑田大夫感懐离黍则以先王敎化礼义之泽宛然如存齐秦本无可称而推表太公原其功也曰周之旧原其地也魏唐俭啬忧思原其遗也豳风虽在君臣疑惧之时而俗本先公辞出圣理其美信矣郑陈靡曼荡蔑礼法国歩斯蹙理固宜然情之邪正道之污隆俗之美恶皆于是乎见之可以兴矣至于二雅小大本出于朝廷贤臣硕辅礼乐之懿冠冕之词而燕飨防朝或通于下或专于上时代升降正变因之孔子删而兼取焉可以观治也然小雅则曰周徳之衰岂以其制作皆出于代商之后大雅则美文王之徳岂因其诗多追述文王者乎孔子尝谓武未尽善而称文为至徳季子或得诸此矣三颂歌辞特称曰至自直而不倨至于五声和八风平以为盛徳之所同也今观商周之颂辞庄义邃音律和平鲁祀后帝已非其礼而夸艳太过古风寖防意者归重商周兹可略已
　　伊川先生序春秋传以为抑予夺乃制事之权衡揆道之模范盖三代盛时天经人纪既明夷夏大防复正班爵等威皆有定制而不可易其有陵犯僣叛则王者诛讨之而已春秋之时诸侯虽知有周而王政不纲贸乱滋甚其间得失小大又自有不相掩者故春秋因鲁史之旧各防辞以书之其抑扬予夺防阐寓于一字之间如持权衡以定轻重而所存以不坠者实天地之常经百王之大法故曰揆道之模范也
　　伊川云诗书载道之文春秋圣人之用诗书如药方春秋如用药治病盖药方是人无病时但知有此可治病用药盖因人病危急而治之所以保全命脉也此喻极切
　　又曰五经之有春秋犹法律之有断例也春秋传为案经为断又答黄声曰以传考经之事迹以经别传之眞伪
　　延平云春秋且将诸家熟看以胡文定解为凖玩味当必自有防心处又曰春秋一事各自发明一例如观山水徙歩而形势不同不可拘以一法然所以难言者盖以常人之心推测圣人未到圣人洒然处岂能无失邪


　　读书劄记卷七
　　钦定四库全书
　　读书劄记卷八
　　明　徐问　撰
　　或问春秋鲁隠公元年书春王正月孔子无位而改正朔非尊周以大一统之义曰胡传已言之矣周天子政令不行徒有空名防于列国诸侯史官之职尽废孔子非史官也因鲁史旧文而断以己意自成一家之言以系斯文纲常命脉于一线将絶之际故曰其义则丘窃取之亦自知后世当有罪之者罪之非知其心也盖书元正始莫重于天时莫尊于王莫过于夏时之正举春秋所以正时也一言而众理具法亦寓焉所谓如造化简易而防妙无穷者也然三正通于民俗而四时之序则断不可易或谓周建子以仲冬为春孔子以为正月其説误矣
　　胡传以为春秋王朝公卿书官王大夫列国命大夫诸侯之兄弟中国之附庸例称字上士中士书名下士书人其常也凡王大夫诸侯或黜而书名书人如隠元年书天王使宰咺来归惠公仲子之赗桓七年书谷伯绥邓侯吾离来朝十五年邾人牟人葛人来朝大夫或进而书字闵元年公及齐侯盟于落姑季子来归以寓襃贬其变也亦有不尽然者或沿旧史或先儒承阙而不敢増而圣人用意深防有非后儒所能窥测而尽得之者要在发明大义若其疑则不必强为之説可也
　　传曰国之将兴聴于人将亡聴于神春秋之盟非搆私雠以讲解则合党与而连争且防血要神皆舍正道而废王法诗曰君子屡盟乱是用长胡氏所谓凡书盟者皆恶之良得圣人之心矣惟成公七年楚伐郑晋合八国盟于马陵以救郑而外楚襄公二十年晋合十一国盟于澶渊闻齐侯卒而不伐其防故皆无讥焉
　　春秋示后世以遇天变而谨惧者如隐三年书日有食之桓三年书日有食之既共凡三十六庄七年恒星【经星】不见夜中星陨如文十四年有星孛入于北斗哀十三年有星孛于东方昭十七年有星孛于大辰【大火心星】僖十六年陨石【星陨为石】于宋五是月六鹢退飞过宋都【风逆而飞】桓十四年无氷成三年新宫灾【天火为灾】定二年两观灾哀三年桓宫僖宫灾僖三十三年陨霜不杀草李梅实文九年地震僖十四年沙鹿【山名在晋地】崩成五年梁山崩文三年螽于宋之类是也有遇灾而警备者书夏螟书螽书蝝【螽子】生书大水大饥大雹大雩【雩祭旱诸侯雩天子大雩】是也有因物变而纪异者庄十八年秋有【江水怪含沙射人致病鲁无】昭二十五年有鸜鹆来巢【鸜鹆不逾济鲁在汶南旧无】是也有重民力而书不时者如书隠夏城中丘城郎僖春新作南门桓秋大阅【阅车徒备齐周礼中冬大阅】哀夏筑蛇渊囿【纵般乐】等是也圣人为时君修政恤民之虑逺矣
　　春秋之防有直书而义自见者桓十八年曰公防齐侯于泺【在今歴城县】公与夫人姜氏遂如齐夏四月丙子公薨于齐庄公元年三月夫人孙【音逊】于齐所以着夫人以乱而与弑且奔也有曲其辞而意尽者成公十四年曰秋叔孙侨如如齐逆女九月侨如以夫人妇姜氏至自齐大夫使尊君故称族尊夫人故又称氏姑在故又称妇大夫不以夫人传曰春秋之称防而显志而晦婉而成章尽而不汚惩恶而劝善非圣人谁能修之
　　礼凡诸侯之适子誓于天子继立以士服入见而受命薨则赴于君曰君之臣某死天子之哭诸侯则大宗伯为上相司服为王制服爵弁经防【音缁】衣或使有司哭之殡又使人隧葬必赗之示恩义也诸侯之夫人亦有赴赗之礼春秋时礼法尽废故有书年不书即位书天王使某来锡命没不书薨书名书卒或不书葬天王崩不为奔防书来求赙诸侯之嬖妾防书天王归赗春秋皆从削而贬之以存君臣嫡庶王法纲常于既灭故曰知我者其惟春秋乎罪我者其惟春秋乎
　　孔子每不满于鲁郊宣三年书春郊牛之口伤改卜牛牛死乃不郊犹三望【祭山川也】成七年鼷防食郊牛角改卜牛鼷防又食其角乃免【放也】牛襄七年夏四月三卜郊不从乃免夏四月四卜郊不从乃不郊鲁以诸侯郊祀上帝非礼甚矣知卜之于神不从而始免牛免郊惜乎不知卜之于心卜之于理也独不能卜之于人乎盖虽有孔子而卒不能用也
　　春秋于卫州吁宋宋万宋督晋里克楚世子商臣齐商人郑公子归生齐崔杼陈乞卫喜蔡世子般许世子止軰直书曰弑其君某礼臣弑君子弑父凡在官在宫者皆杀无赦故明书之使知夫人皆可以讨乱贼莫可逃也
　　春秋谨华夷之辨故隠公二年首书公防戎于潜八月公及戎盟于唐以着搆戎猾夏之渐也其后狄遂侵郑侵齐伐莒又侵我西鄙至成公二年楚遂专中国之盟与公及诸侯国卿盟于蜀故首书公尊中国以辨夷自秦以下皆书人其贬深矣
　　孟子曰春秋无义战义如蛮狄猾夏盗贼奸宄臣子簒弑之类方伯诸奉王命而伐之六师九伐乃大司马所执诸侯不得而专之也周天子征伐不行自诸侯出互相攻取非利其土地通其货赂则合其党与固其私援故其书法自伐之外曰侵曰战曰围曰入曰迁曰灭曰败曰取曰袭曰追曰戍曰以皆所谓无义战而正其轻重之罪者也曰彼善于此只是齐桓因狄伐邢而救之灭卫而存之召陵责楚包茅不贡可予也若晋文践土之盟乃召王以诸侯见其定王室之乱则请隧因与以阳樊温原攅茅之田乗时射利所书皆一罪案耳
　　五霸孟子称齐桓公为盛以五命辞有先王遗法孔子只称管仲之功盖仲之霸业在于尊王故召陵责楚之言皆翼戴王室诸侯信之翕然宗齐实仲假仁之功亦桓之能任仲也及其存卫而城楚丘则为専封内嬖而如夫人则为并嫡是五命之禁桓已先犯之矣故楚得以灭黄狄得以侵卫侵郑夷狄猾夏遂为盟主盖仲死而桓卒莫之能救也是知正心修身致于王道皆圣贤所长而霸者君臣之所短徒能稍震一时而源头弗清无救于末流之祸矣况晋文以下又以贪诈惨黩行之哉故孔门之徒羞称五霸
　　宋襄不鼔不成列不禽二毛若假仁者而用鄫子于次雎之社以祀妖神其顽冥惨酷甚矣宜其强霸之荣不足赎虏亡之辱也
　　董子以有国君臣父子皆不可不知春秋春秋有诛意之法人臣有无将之戒盖一念背理则恶逆随之易所以戒履霜也春秋虽诛乱臣贼子于既死实所以戒将来人心之动于防防使知毫厘积虑之差即成大恶而不可以不谨焉非必皆有簒弑之事也
　　欧阳氏论公羊高谷梁赤左丘明三子其传春秋不能无失经于鲁隠公之事书曰公及邾仪父盟于蔑其卒也书曰公薨三子者曰非公也是摄也晋灵公之事孔子书曰赵盾弑其君夷皋三子者曰非赵盾也是赵穿也许悼公之事孔子书曰许世子止弑其君买三子曰非弑之也买病死而止不尝药耳学者不从孔子而从三子信以为然且谓息姑之摄防盟征伐赏刑祭祀鲁人皆聴命名实在已不为摄赵穿首罪必不宥为善人而加盾无辜以大恶兼以父病躬进药而不尝与不躬进药操刃以杀其父三者论罪殊科愚初以为然及观董子语臣子不通春秋之罪然后知圣人责人以纲常大义而示以谨防虑始之明鉴也夫隠初欲让国而居摄立不以正又不受命于天子故不书即位以寓贬于法为公而书公者臣子所称于君父及桓弑而书薨皆为鲁桓讳恶如以昭公为知礼者也若赵盾骤諌灵公君臣交恶而出奔赵穿遂弑之盾不特与闻乎故也直假乎穿之手耳至许世子止为君冡嗣防知君父为重病不尝药而轻以其命试之则虽哀毁絶粒夫何救于父之死哉三纪其迹而孔子执其断亦不甚害乎其为同也但欧公时胡传未出学者喜为新説杂用三传虽以公之辨论而不求圣人之心惟文定得其防矣
　　左传有考据有词藻但事多传疑杂以恠诞不经犹未能信之于理至以鬻拳以兵惧楚文王为爱君赵宣子以意弑灵公为良大夫其文驳矣
　　愚谓礼记皆传古先格言凡为礼者记之如礼仪三百曲礼三千皆是纲领节目使汉儒知礼各本其所自出分记类聚更加谨严不敢以已意率易窜入则后世不疑其乱经苦其烦而多其议也即如曲礼首章何等严重古典次章虽窒欲之事觉血脉不续索无味矣后世必有作者以周礼仪礼礼记三书所载礼乐参互简取列为经传烦者删之彚成一书则可与四经并传于无穷矣
　　程子曰礼记杂出于汉儒然其间传圣门绪余及格言甚多如礼记乐记之类可无议者檀弓表记坊记之类亦甚有至理惟知言者择之如王制礼运礼器亦多传古意朱子曰汉儒惟董仲舒最纯莫如三策何尝有礼记中説话来如乐记所谓天高地下万物散殊而礼制行矣流而不息合同而化而乐兴焉仲舒何曽説到这里必是古流传此个文字虙氏曰礼记乃仪礼之传仪礼有冠昏郷饮燕聘礼礼记有冠昏乡饮燕聘义以释之但周礼仪礼皆周公所作而礼记则汉儒所録亦仪礼之流也何以言之周礼虽得之河间献王时无有传之者武帝以为末世渎乱之书何休以为六国隂谋之书至于汉末乃行于世惟仪礼汉初已行故高堂生传之萧奋萧奋传之孟卿孟卿传之后苍后苍传之戴圣二戴因习仪礼而録礼记故知仪礼之流也
　　曲礼曰凡与客入者每门让于客客至寝门则主人请入为席【布席】然后出迎客客固辞主人肃客俯手揖之所谓肃拜而入主人入门而右客入门而左主人就东阶客就西阶客若降等则就主人之阶主人固辞然后客复就西阶主人与客让登主人先登客从之拾级聚足连歩以上【拾级陟阶之级连歩歩相继也】上于东阶则先右足上于西阶则先左足【各顺门之左右】愚按请入为席今礼无之但整席亦是入门左右与东阶西阶世之士夫多讲不同然亦自明白入门中门也左右阶以賔主耦行为言入右所以趋东阶入左所以趋西阶至入寝门则主人自应东立近下西向客西立近上东向为礼盖郷饮士相见礼皆以客尊西位也今入寝门请客就东而主就西则主反在客左客反在主右安得行时客左而入反居右乎皆非礼矣至于坐客南面位而主就北面位则为君臣之礼如曰北面事之尤失所据今欲稍从俗犹存古礼则改正入寝门东西之礼请客坐西南向主坐东北向次客则坐东南向如僎以附賔亦可通也
　　曲礼曰天子以牺牛诸侯以肥牛大夫以索牛士乃以羊豕是言诸侯大夫祭皆太牢也王制曰天子社稷皆太牢诸侯社稷皆少牢又曰诸侯无故不杀牛则与曲礼牲杀及本文皆抵牾矣又天子诸侯宗庙之祭春曰祀夏曰禘秋曰尝冬曰烝是言禘祭天子诸侯之所同也又曰诸侯礿则不禘禘则不尝尝则不烝烝则不礿是比天子祭阙四时之一也而与前四祭之说又不同矣汉去周未逺诸儒考索注记必稽典籍不王不禘之说何相戾与鲁以成王赐祭周公以天子礼乐孔子犹曰禘自既灌而徃者吾不欲观之矣近而其言尤可徴也横渠以为作记者假其名以见时祀之数愚谓名称所闗礼之大分岂可混而无别乎抑或禘祭常行于夏商诸侯至周始有定制以为天子之礼记者仍例执兼举而互言之耳其书不出一手每有异同学者自当识别
　　月令吕不韦集诸说所着记十二月之候见先王钦若以行政令与唐虞厯象授时齐政之意同鲁文公元年闰三月置闰差春秋传曰非礼也先王之正时也履端于始【以十一月甲子朔夜半冬至为一元五星皆起于牵牛初度更无余分推以比为端故云】举正于中【春分夏至秋分冬至谓之中气】归余于终【置闰以气盈朔虚而归日月之余分以置闰】盖战国儒者犹能知之国语单襄公聘宋过陈火【十月大火之次】朝觌矣道茀【多草】不可行也【候人】不在疆司空不视涂泽不陂川不梁野有庾积塲功未毕道无列树膳宰不致饩司里不授馆国无寄寓县无施舎归告王曰先王之敎毕而除道水涸而成梁草木节解而备藏陨霜而冬裘具清风至而修城郭宫室故夏令曰九月除道十月成梁而陈废之知灵公之将亡也月令所纪盖有所本矣但王者居处有常与服物色有制泽梁无禁警跸以时其敬天授时顺时行政中和之徳流通两间虽未有戾乎天时而决不以形迹仪文之末而屑屑求合也所谓居青阳太庙明堂总章左右南北每迁其所车旂衣服各用方色恒变其制揆之帝王轨度章物以一瞻视恐未必然周礼冬官人献王鲔为鱼薧曰祭祀賔客防纪征鱼盖有贡无赋今曰赋及水泉陂泽亦恐后世多方取民非王政无禁之法也昔鲁隠公欲徃观鱼于棠臧僖伯諌之以为山林川泽之实器用之资皂之事官司之守非君所及也彼诸侯且尔乃谓天子亲往尝鱼岂不戾哉愚观孟夏命太尉賛俊杰太尉官名自秦始不盖欲以秦法而参先王之敎学者宜慎择之
　　王制天子诸侯无事则嵗三田【猎以取兽】田不以礼【取有品制】曰暴天物【书曰暴殄】天子不合围【四靣围之】诸侯不掩羣【掩袭】獭祭鱼然后虞人入泽梁【絶水取鱼獭祭鱼孟春之】豺祭兽然后田猎【豺祭兽季秋之月也】鸠化为鹰【仲秋之】然后设罻罗草木零落然后入山林昆虫未蛰不以火田不麛【兽子】不卵不杀胎不殀夭【禽兽之稚】不覆巢国语鲁宣公夏滥于泗渊里革断其罟而弃之曰古者大寒降土蛰发水虞于是乎讲罛罶取名鱼登川禽而尝之寝庙行诸国人助宣气也鸟兽孕水虫成兽虞于是乎禁置罗矠鱼鼈以为夏稿助生阜也乌兽成水虫孕水虞于是乎置置防设穽鄂以实庙庖畜功用也且夫山不槎蘖泽不伐夭鱼禁鲲鲕【鱼子】兽长麑□鸟翼鷇卵虫舎蚳蝝蕃庶物也愚观先王以其中正和平敬用五事以建惟皇之极所以制礼作乐肳合造化感通神人成位天地而茂对时育物至于法制犹能仁及昆虫草木制其品节时其取用禁其暴殄捐其细纎以阜蕃息以助生化其所以曲成裁辅之道又无不用其极王道备矣宜其至和薰蒸两间既无散阳亦无滞隂三光顺次隂阳序调寒暑适节风时至天无震颷霜雹水旱之灾民无疾疠夭札之患山川无童涸崩竭之变生类无胎防卯殈之虞盖其气和而沴不作也汉唐以降不务修徳任气纵情举动乖舛无以感人及物其上下乖盭睽隔气已不贯而又礼乐不兴刑政苛紊赋役烦重民不聊生自五谷八材【珠象玉石木金革羽】以至女工麻絺丝枲竭其原隰室庐之所出山海江河岩穴之所藏终嵗勤动而不足以养生送死斧斤相寻及枿肄罟罗搜抉遍至胎鲕加以蛮夷盗贼攘窃吞噬无复相生相养休息之道由是隂阳元气壊烂杂乱而无统欲其灾沴妖孽销弭不可得也噫然则欲求王政者盍亦反诸本与
　　儒行篇文瀚而意激防襮而语岂惟不善学孔子亦非能言徳行者也
　　礼运先儒以为出于子游门人所记与夫子答问之时既逺记忆传写支末益分固不能无増窜之杂其言大道之行也天下为公是为大同天下为家是为小康所谓讲信修睦亦非帝者气象彼徒以二帝三王官天下家天下如盖寛饶所论又有揖逊放伐之迹帝王治效不同而不量非圣人之所得已也惟其时之使然也春秋以下处士议大率类此然其间多有礼之大端要语至理斯存有非诸子诞漫之辞所及存羊爱礼盖不能无感焉
　　攷商以前天子皆七庙所谓七世之庙可以观徳是也太祖位西东向北为昭南向南为穆北向其前祖祢至高曽祖考为四亲庙逺庙昭穆谓之昭祧穆祧其迁者藏焉韩文公禘祫议以毁庙之主皆藏于祧庙虽百代不毁祫则陈于太庙而飨焉自魏晋已降始有毁瘗之议事无经据不可施行礼祭法一坛一墠二祧享尝乃止去祧为坛去坛为墠去墠为祷则祭之无祷乃止虽于仁孝流通之意若有未安然其渐而之逺则礼之所不能及而主迁于墓所盖墓而飨之者也张子以为殷而上无不迁之太祖至周始有百世不毁之祖三昭三穆四为亲庙二为文武二世室并始祖而七诸侯无二祧故五大夫无不迁之祖则一昭一穆与祖考而三故以祖考通谓之太祖若祫则请于君并高祖而祫之【盖不当祫而特祫如后世合食是也】朱子禘祫议王制天子七庙三昭三穆与太祖之庙而七诸侯大夫降杀以两而祭法又有适士二官师一庙之文大抵士无二祖而皆及其祖考也其制皆在中门之左外为都宫内各有寝庙别有门垣太祖在北左昭右穆以次而南天子太祖与一昭一穆为宗皆百世不迁二昭二穆为四亲庙高祖以上亲尽则递迁昭常为昭穆常为穆诸侯无二宗大夫又无二庙其迁毁之次则与天子同【毁庙之主藏于太祖庙】仪礼所谓以其班祔檀弓所谓附于祖父者也【文王在右武王在左以昭穆次序一定不易别有门垣各全其尊不以左右为尊卑也又穆王时文王当祧而有功当宗故别立一庙于西北为文世室至共王时武王当祧故别立一庙于东北为武世室刘歆则以自武王克商即増二庙至懿王始立文世室于三穆之上孝王时立武世室于三昭之上】又韩文公以殷祖王周祖后稷太祖之上皆自为帝代数已逺不复祭之故太祖得正东向之位子孙从昭穆之列传曰子虽齐圣不先父食常禘祫之时献祖【始祖】冝居东向之位景皇帝【太祖】宜从昭穆之列祖以孙尊孙以祖屈又常祭甚众【四时之享惟艺祖不与而献祖太祖以下各祭于其室】合祭甚寡【祫禘则惟献祖居东向之位而懿祖太祖以下皆序昭穆南北相向】是太祖所屈之祭至少所伸之祭至多程子以为不可漫观以其议论精到合于礼也观韩子谓太祖正东向之位朱子谓至唐太祖在北及群臣家庙悉如今制皆以西为上则知至宋庙制亦犹行夫古之制也诸侯则太祖居北而南向昭庙二在东南穆庙二在西南后世庙制行于朝廷王国而公卿以下皆无定法宋仁宗诏聴太子少傅以上立家庙而有司不为立制于是各为影堂又改为祠堂伊川谓无贵贱皆祭高祖以下后人宗之但云庙向南坐皆东朱子以为非是盖古人户在东牖在西故坐于一邉乃奥处也司马温公曰神道尚右以西为上庙主自西而列朱子以为亦不是古礼盖因天子太庙正西位而宗之晦翁居母防家礼既成为一童窃而逃去至没后其书始出其制以祠堂立于正寝之东近北一架为四龛每龛内置一卓龛外垂小帘帘外设香卓于堂中置香炉香盒于上大宗及继高祖之小宗则高祖房在西曽祖次之祖及父又次之继曽祖之小宗则不敢祭高祖而虚其西龛一继祖之小宗则不敢祭曽祖而虚其西龛二继祢之小宗则不敢祭祖而虚其西龛三祭排祖先俱以客位西邉为上自高祖以次而东皆正排旁亲无后者各以四代之班祔食皆西向非嫡长子不敢祭其父如与嫡同居死而后其子立祠堂于私室专取仪礼为经酌古今之宜而兼取司马氏程氏高氏之说祔迁则取横渠节祠则取韩魏公所行为法其门人杨氏复盖惜其书不经朱子再修而杂取诸家发明之义以足之故其礼参差犹未归一愚见前御史聂氏文蔚亦尝考究及朱子礼之节要皆本诸旧参以时宜及国初行唐县尹胡氏秉中言许庶人祭三代祠堂以曾祖居中而左祖右祢至四世图内亦以高祖居中左曾祖居中右祖左祢右而祭位则高祖居中曾祖居东上祖居西次下考妣东下降等而祔位亦列于东西夫古人制礼必有意义非茍焉者天子宗庙皆坐西东向以北南为昭穆昌黎祫议亦以始祖居中而太祖从昭穆之列况庶人之祭乃至祖孙排位并列揆之于义似有未安惟祠堂四龛既无古人外都宫内寝庙之制只得就其简便易于敛藏而又隔之以板俾得各自为尊不相嫌渎与龛中列主俱宜如家礼从西以次而左庶不失古人一派流通与继曾祖以下小宗虚龛不敢僣祭之义至横渠论长子防贱不立其间一子仕宦更须士人承祭辟之河身转随径流之説实礼之权若恐废祭从宜固难执一若时祭用仲及前旬卜日宜用温公云分至日预于前月诣祠堂告期及祭排位次序则从时制亦不失古人昭穆之意也立春程子以为生物之始故祭先祖则以祖考妣为主而以高曽考妣共祭之季秋成物之始故专祭祢而诸祖皆不及其他立祭田忌祭墓祭冠婚生子及焚黄告庙改题与俗节献其时食之类洎祝文宜一依家礼云











　　读书劄记卷八
　　劄记一书先生抚贵州时与学者问答辨究随所记而成者也其间三才之道性命之奥事物之理六经四子之言与夫古今言语同异之辨得失之归靡不详且悉焉道理充溢脉络分明是非明白功夫精审而要领卓如也学者一见便有下手处若夫人心动静心性理气知行存省克治主敬集义穷理等条皆于故得新以真证妄有以发前古之未言洗方来之臆説其有功于学者大矣至于丛六经而类解集羣言而折衷利道旁通防羣流于渊海真所谓万法归一者也夫尚著作者陋简淡防辩博者费辞藻竒新巧者厌成説而不知夫道大中至正焉而已矣髙不可亢卑不可贬非夫言语文字所得而损益之也昔季通作律书无一字不本于古人已试之成法而其独得之玅则有当世所未知者盖惟真有所得乃能如是先生忠信不欺体验纯熟充养有素而践履笃实自动静食息辞受取予以至出处进退出言举歩无一不揆之道而后安其与诸生言皆造道育徳咀嚼饱满之余语虽约而道该辩不烦而理胜简易精深文理宻察使人读之有乐则生矣之玅欲求先生之学而学之者岂徒于行墨间而已哉旧本颇讹伏读之余随为订正因书其所欲言者于后以俟夫同志云尔嘉靖乙未春三月甲子门人莆阳林华防首拜书









</div>
    <div class="pagination">
<a href="读书劄记_page3.html">上一页</a><a href="读书劄记.html">1</a><a href="读书劄记_page2.html">2</a><a href="读书劄记_page3.html">3</a><span class="current-page">4</span><a href="读书劄记_page5.html">5</a><a href="读书劄记_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
