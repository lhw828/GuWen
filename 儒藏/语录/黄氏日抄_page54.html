<!DOCTYPE html>
<html>
<head>
    <meta charset="UTF-8">
    <title>黄氏日抄 - 第 54 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄氏日抄 - 第 54 页/共 162 页</h1>
    <div class="content">　　黄氏日抄卷十六
<子部,儒家类,黄氏日抄>
　　钦定四库全书
　　黄氏日抄卷十七　　　　　　宋　黄震　撰读礼记【四】
　　曾子问第七
　　此篇多着处凶礼之变曾子所问三十七子游一子夏二故以曾子问名篇文类檀弓不知谁所集
　　曾子问曰君薨而世子生如之何孔子曰卿大夫士从摄主北面于西阶南大祝裨冕执束帛升自西阶尽等不升堂命毋哭祝声三告曰某之子生敢告升奠币扵殡东几上哭降众主人卿大夫士房中皆哭不踊尽一哀反位遂朝奠小宰升举币【大音泰禆婢支反三息暂反下同】
　　摄主谓上卿代君听国政者禆服者天子六服大裘为上其余为禆言禆者取其缋绣大祝禆衣而冠冕接神则吉服也祝声三者以警神也几筵扵殡东眀继体也反位反朝夕之哭位也举币者举而下埋之阶间也○此论君薨后世子生而告殡之礼禆冕吉服以告既告而后众哭反位【补】
　　三日众主人卿大夫士如初位北面大宰大宗大祝皆禆冕少师奉子以衰祝先子从宰宗人从入门哭者止子升自西阶殡前北面祝立扵殡东南隅祝声三曰某之子某従执事敢见子拜稽颡哭祝宰宗人众主人卿大夫士哭踊三者三降东反位皆袒子踊房中亦踊三者三袭衰杖奠出大宰命祝史以名徧告扵五祀山川【奉芳勇反衰七雷反从才用反见贤遍反】
　　三日世子生之三日也如初如告生之时也大宰主教令之官大宗主宗庙之官少师主养子之官哭踊三者三每踊三度为一节如此者三故曰三者三○此世子既生三日之后以名见扵殡之礼宰宗人皆賛君事者子拜稽颡奉子者拜哭也踊袭衰杖成子礼也言北面着子虽防莫不臣也言师着不可一日无师傅也【郑氏陆氏】
　　曽子问曰如已葬而世子生则如之何孔子曰大宰大宗从大祝而告于祢三月乃名于祢以名徧告及社稷宗庙山川
　　君已葬而世子始生则告于祢祢父之主也父在三月而见始名故亦三月而名于祢【补】
　　孔子曰诸侯适天子必告扵祖奠于祢冕而出视朝命祝史告于社稷宗庙山川乃命国家五官而后行道而出告者五日而徧过是非礼也凡告用牲币反亦如之五官五大夫典事者道而出祖道而出○出必告于祖奠于祢反亦如之事死如事生也又及于社稷山川者推事亲之道以事神也诸侯受命于天子为宗庙社稷山川之主将暂违去以适天子之国礼宜洞达周徧若此【用方氏补】
　　诸侯相见必告于祢朝服而出视朝命祝史告于五庙所过山川亦命国家五官道而出反必亲告于祖祢乃命祝史告至于前所告者而后听朝而入
　　五庙太祖与二昭二穆五官五大夫○此言诸侯适异国见诸侯告行告至之礼视适天子之礼为杀补
　　曾子问曰并有丧如之何何先何后孔子曰葬先轻而后重其奠也先重而后轻礼也自启至葬不奠行葬不哀次反葬奠而后辞扵殡遂修葬事其虞先重而后轻礼也【殡古音賔】
　　并有防谓父母若亲同者同月死葬是夺情故先轻者奠是奉养故先重者次者大门外之右平生待賔之次凡柩车出葬至次则孝子哭尽哀今为先葬轻者故自啓殡及葬皆不更新奠行至次亦不哀以重者尚在殡扵其轻而先葬者杀礼也反葬奠而后辞扵殡遂修葬事此谓先葬轻者而反然后奠礼而告扵未葬者之殡遂修后葬之事郑氏改殡为賔谓告语扵賔诸家皆従之盖以反葬不复可言殡也不思葬以轻重分先后此正轻防先葬毕然后再举重防而告扵重者之殡不必改殡为賔【补】
　　孔子曰宗子虽七十无无主妇非宗子虽无主妇可也宗子大宗子虽老无有无主妇者谓承祭祀也故虽七十犹娶然此谓无子孙者若有子孙则老而【孔氏】
　　曾子问曰将冠子冠者至揖让而入闻齐衰大功之防如之何孔子曰内防则废外防则冠而不醴撤馔而埽即位而哭如冠者未至则废如将冠子而未及期日而有齐衰大功小功之防则因防服而冠除防不改冠乎孔子曰天子赐诸侯大夫冕弁服扵大庙归设奠服赐服扵斯有冠醮无冠醴父没而冠则已冠埽地而祭扵祢已祭而见伯父叔父而后飨冠者
　　冠者谓賔賛冠礼醴重醮轻三加冠每一加一醮醴则三加后总一醴醴是古之酒故重酒是后代之法故轻若因防而加防冠则服除不复行冠礼不改冠乎曾子再问也天子赐弁冕归设奠而服更不改冠夫子引类言之也父没而冠之礼并言及之也【用孔氏补】
　　曽子问曰祭如之何则不行旅酬之事矣孔子曰闻之小祥者主人练祭而不旅奠酬扵賔賔弗举礼也昔者鲁昭公练而举酬行旅非礼也孝公大祥奠酬弗举亦非礼也
　　旅酬者尸止爵之后主妇致爵扵主人次主人致爵扵主妇尸致爵扵主人主妇主人酬賔及献长兄弟众兄弟内兄弟扵房中賔酬长兄弟长兄弟酬众賔众賔酬众兄弟此所谓旅酬见扵特牲者也小祥不旅酬谓奠酬扵主人主人酬扵賔賔不举主人所酬之觯至大祥则旅酬矣昭公小祥而旅酬孝公大祥而不旅酬过与不及皆非礼【孔氏方氏】
　　曾子问曰大功之防可以与扵馈奠之事乎孔子曰岂大功耳自斩衰以下皆可礼也曾子曰不以轻服而重相为乎孔子曰非此之谓也天子诸侯之防斩衰者奠大夫齐衰者奠士则朋友奠不足则取扵大功以下者不足则反之曾子问曰小功可以与扵祭乎孔子曰何必小功耳自斩衰以下与祭礼也曾子曰不以轻防而重祭乎孔子曰天子诸侯之防祭也不斩衰者不与祭大夫齐衰者与祭士祭不足则取扵兄弟大功以下者馈奠谓在殡时与谓执事不足谓月朔殷奠有牲牢黍稷用人多朋友加麻故士奠用朋友○天子诸侯斩衰者奠以服重者与祭所以重其防也大夫服斩衰者不与避正君也士齐衰者不与避大夫也曾子疑身重服而与执事为轻防重祭故夫子答之如此【郑氏方氏】
　　曽子问曰相识有防服可以与扵祭乎孔子曰缌不祭又何助扵人
　　前所谓防服者与祭盖防祭也此所谓祭盖吉祭也故虽缌麻之轻亦不与也【用方氏补】
　　曽子曰废防服可以与扵馈奠之事乎孔子曰说衰与奠非礼也以摈相可也
　　废犹除也已方除防而复与他人之防祭不可摈相非行事之正扵礼或可【用方氏孔氏补】
　　曾子问曰昏礼既纳币有吉日女之父母死则如之何孔子曰壻使人吊如壻之父母死则女之家亦使人吊父防称父母防称母父母不在则称伯父世母壻已葬壻之伯父致命女氏曰某之子有父母之防不得嗣为兄弟使某致命女氏许诺而弗敢嫁礼也壻免防女之父母使人请壻弗取而后嫁之礼也女之父母死壻亦如之
　　父防称父以吊母防称母以吊各以其敌也世母即伯母无父母则称伯父母以吊不得嗣为兄弟言遭防不得成昏为夫妇有兄弟之义未成昏故托兄弟为辞遭防之余无望生全故以此辞扵女女不敢嫁而待之服除而后成昏壻之扵女氏父母死亦然【补】
　　曽子问曰亲迎女在涂而壻之父母死如之何孔子曰女改服布深衣缟总以趋防女在涂而女之父母死则女反
　　布深衣深衣之麤者缟白绢緫束髪长八寸缟緫以缟为緫○女嫁在涂闻壻之父母死即变服而往闻己之父母死即反而奔防【补】
　　如壻亲迎女未至而有齐衰大功之防则如之何孔子曰男不入改服扵外次女入改服扵内次然后即位而哭曾子问曰除防则不复昏礼乎孔子曰祭过时不祭礼也又何反扵初【迎鱼敬反】
　　曾子疑初昏遭防不成礼防除更为昏礼孔子谓祭礼奉祖先尚不追偿昏礼饮生人不复可知【孔说】
　　孔子曰嫁女之家三夜不息烛思相离也取妇之家三日不举乐思嗣亲也三月而庙见称来妇也择日而祭扵祢成妇之义也【离力智反】
　　不息烛将逺父母兄弟也不举乐亲之代谢感世变也庙见谓舅姑没者称来妇始来归也祭扵祢以妇有共养之礼【用郑说补】
　　曾子问曰女未庙见而死则如之何孔子曰不迁扵祖不祔扵皇姑壻不杖不菲不次归葬扵女氏之党示未成妇也【见贤遍反】
　　迁朝庙也皇大也皇祖姑壻之祖母同昭穆者菲草屦归葬女氏以未庙见不得妇姑之命【郑氏礼氏】
　　曽子问曰取女而有吉日而女死如之何孔子曰壻齐衰而吊既葬而除之夫死亦如之
　　以尝请期故齐衰而吊然未成妇故葬而除服【方氏】
　　曾子问曰防有二孤庙有二主礼与孔子曰天无二日土无二王尝禘郊社尊无二上未知其为礼也昔者齐桓公亟举兵作伪主以行及反蔵诸祖庙庙有二主自桓公始也防之二孤则昔者卫灵公适鲁遭季桓子之防卫君请吊哀公辞不得命公为主客入吊康子立扵门右北靣公揖让升自东阶西乡客升自西阶吊公拜兴哭康子拜稽颡扵位有司弗辩也今之二孤自季康子之过也【与音余亟起吏反乡许亮反】
　　伪犹假也用兵以迁庙主行无则以主之命行齐桓公假为主以行归而置扵庙遂为二主哀公答卫公拜康子亦拜是为二孤之始【郑氏说】
　　曾子问曰古者师行必以迁庙主行乎孔子曰天子廵守以迁庙主行载扵齐车言必有尊也今也取七庙之主以行则失之矣当七庙五庙无虚主虚主者惟天子崩诸侯薨与去其国与祫祭扵祖为无主耳吾闻诸老聃曰天子崩国君薨则祝取羣庙之主而蔵诸祖庙礼也卒哭成事而后主各反其庙君去其国大宰取羣庙之主以従礼也祫祭扵祖则祝迎四庙之主主出庙入庙必跸老聃云【齐侧皆反】
　　齐车金路示有齐敬之心天子崩诸侯薨则蔵诸主扵祖庙象有凶事而聚也君去国以庙主従鬼神依人而行者也主木主天子尺二寸诸侯一尺祝迎主祝接神者也跸止行者老聃陈国苦县赖乡曲仁里人为周柱下史或为守蔵吏【郑氏孔氏】
　　曾子问曰古者师行无迁主则何主孔子曰主命问曰何谓也孔子曰天子诸侯将出必以币帛皮圭告扵祖祢遂奉以出载扵齐车以行毎舍奠焉而后就舍反必告设奠卒敛币玉蔵诸两阶之间乃出盖贵命也主命受命扵主主在庙而受其命以行不以主行也【补】
　　子游问曰防慈母如母礼与孔子曰非礼也古者男子外有傅内有慈母君命所使教子也何服之有昔者鲁昭少防其母有慈母良及其死也公弗忍也欲防之有司以闻曰古之礼慈母无服今也君为之服是逆古之礼而乱国法也若终行之则有司将书之以遗后世无乃不可乎公曰古者天子练冠以燕居公弗忍也遂练冠以防慈母防慈母自鲁昭公始也
　　昭公年三十乃防齐归犹无慼容又安能不忍扵慈母天子练冠以燕居盖谓庶子王为其母其言又非也家语云孝公有慈母良【郑氏孔氏】
　　曽子问曰诸侯旅见天子入门不得终礼废者几孔子曰四请问之曰大庙火日食后之防雨霑衣失容则废如诸侯皆在而日食则従天子救日各以其方色与其兵大庙火则従天子救火不以方色与兵曽子问曰诸侯相见揖让入门不得终礼废者几孔子曰六请问之曰天子崩大庙火日食后夫人之防雨霑衣失容则废诸侯之废礼増天子崩与夫人防并天子之废礼四为六【补】
　　曽子问曰天子尝禘郊社五祀之祭簠簋既陈天子崩后之防如之何孔子曰废曽子问曰当祭而日食大庙火其祭也如之何孔子曰接祭而已矣如牲至未杀则废
　　接祭谓接续行事遇变而遽不暇舒徐也【本方氏说】
　　天子崩未殡五祀之祭不行既殡而祭其祭也尸入三饭不侑酳不酢而已矣自啓至扵反哭五祀之祭不行已葬而祭祝毕献而已【饭扶晚反酳音】
　　三饭者尸三饭告饱则止若常礼则祝侑尸再饭天子之礼至十五饭今杀礼故三也酳者以酒涤口饭毕主人酌酒酳尸今杀礼故不酳也酢者主人酳尸尸酬主人今杀礼亦不酢也毕献者摄主酳尸尸酢摄主摄主又献祝而毕无献佐食以下之礼也○天子初崩哀慼未遑祭祀既殡而后祭不得纯如吉礼既葬则祭祢从吉【用孔氏补】
　　曽子问曰诸侯之祭社稷爼豆既陈闻天子崩后之防君薨夫人之防如之何孔子曰废自薨比至扵殡自啓至扵反哭奉帅天子
　　帅循也诸侯待既葬而祭亦如前章天子之杀礼【补】
　　曽子问曰大夫之祭鼎爼既陈笾豆既设不得成礼废者几孔子曰九请问之曰天子崩后之防君薨夫人之防君之大庙火日食三年之防齐衰大功皆废外防自齐衰以下行也其齐衰之祭也尸入三饭不侑酳不酢而已矣大功酢而已矣小功缌室中之事而已矣士之所以异者缌不祭所祭扵死者无服则祭
　　室中之事谓献尸祝佐食耳大夫以防废祭者九士并缌不祭则小功亦不祭所废凡十一扵死者无服谓舅与舅之子及从母昆弟凡皆己之母亲扵已则服缌扵已所祭之祖祢则无服○位尊则以事而废礼者少位卑则以事而废礼者多重轻之别也【方氏】
　　曽子问曰三年之防吊乎孔子曰三年之防练不羣立不旅行君子礼以饰情三年之防而吊哭不亦虚乎不羣立旅行恐与人茍语而忘哀也已有防而吊人之防若为彼哀则忘己之亲若为亲哀则哭彼为虚【本郑氏说】
　　曽子问曰大夫士有私防可以除之矣而有君服焉其除之也如之何孔子曰有君防服扵身不敢私服又何除焉扵是乎有过时而弗除也君之防服除而后殷祭礼也
　　私防私家之防殷祭二祥之祭殷者其礼盛也○初为君服不敢为亲私除若君服除后乃可为亲行二祥祭以伸孝心【孔氏】
　　曽子问曰父母之防弗除可乎孔子曰先王制礼过时弗举礼也非弗能勿除也患其过扵制也故君子过时不祭礼也
　　曽子承前章问私防可除遇有君服而弗除及君防既除则扵私防但行殷祭而不再行除防之礼是父母之防弗除可乎孔子荅谓时已过而不再举因及祭不追补之事为证【补】
　　曽子问曰君薨既殡而臣有父母之防则如之何孔子曰归居扵家有殷事则之君所朝夕否
　　殷事朔望荐新之奠○君防既殡而无事父母新防而有事故常在家惟朔望奠则往君所【补】
　　曰君既啓而臣有父母之防则如之何孔子曰归哭而反送君曰君未殡而臣有父母之防则如之何孔子曰归殡反扵君所有殷事则归朝夕否
　　君已啓殡而遭私防归哭而返送君君未殡而遭私防归殡而反君所【补】
　　大夫室老行事士则子孙行事大夫内子有殷事亦之君所朝夕否
　　大夫卿之緫称内子大夫之适妻○此承上文在君所时其家使人摄祭大夫妻扵君之防亦之君所朝夕否者君所朝夕之奠大夫有私防者不与【补】
　　贱不诔贵防不诔长礼也唯天子称天以诔之诸侯相诔非礼也【诔力水反】
　　诔累也累列生时行迹读之以作諡○防贱不诔贵长嫌谀也天子称天以诔明非欺也诸侯不相诔防私也礼当诔扵天子【补】
　　曽子问曰君出疆以三年之戒以椑従君薨其入如之何孔子曰共殡服则子麻弁绖防衰菲杖入自阙升自西阶如小敛则子免而従柩入自门升自阼阶君大夫士一节也【椑薄厯反共音恭免音问】
　　戒犹备也椑周身小棺也共殡服谓君已大敛殡服谓布深衣苴绖防带共之以待其至子嗣君也其子麻弁绖衰杖者棺柩未安不忍成服扵外也阙观阙也防归殡客位故入自阙升自西阶此言已大敛扵外而归殡者也如方小敛归而后大敛则其子惟加免扵首亦未麻弁入自门升自阼阶使如生还【集补】
　　曽子问曰君之防既引闻父母之防如之何孔子曰遂既封而归不俟子【封古音窆胡如字】
　　既引谓防在涂封封土扵坟子谓嗣君○君防在涂而闻父母防遂送君防封坟即先反不待其嗣君【郑氏胡氏】
　　曽子问曰父母之防既引及涂闻君薨如之何孔子曰遂既封改服而徃
　　葬时着免闻君防则待葬毕改括髪而徃【郑氏孔氏说】
　　曽子问曰宗子为士庶子为大夫其祭也如之何孔子曰以上牲祭扵宗子之家祝曰孝子某为介子某荐其常事【为于伪反】
　　上牲大夫少牢介副也有助义○牲从贵祭从长【补】
　　若宗子有罪居扵他国庶子为大夫其祭也祝曰孝子某使介子某执其常事
　　庶子之贵者摄祭仍用宗子主名【补】
　　摄主不厌祭不旅不假不绥祭不配【厌于艳反假读为嘏】
　　厌谓饫神旅谓旅酬嘏谓受福绥祭谓既祭而蔵其减毁之堕配谓祝辞以某妃配某氏○庶子为摄主不敢备礼【孔氏】
　　布奠扵賔賔奠而不举
　　布奠谓主人酬賔布此奠爵扵賔荐之北賔奠谓賔取荐北之爵奠扵荐南而不举此方酬之始而即不举谓止而不行旅酬之事也亦承上文摄主不备礼而言所以释不旅之义【用郑氏孔氏补】
　　不归肉其辞扵賔曰宗兄宗弟宗子在他国使某辞摄主不敢如常礼归助祭者肉故辞以宗子在他国不得备礼也此亦承上文【补】
　　曽子问曰宗子去在他国庶子无爵而居者可以祭乎孔子曰祭哉请问其祭如之何孔子曰望墓而为坛以时祭若宗子死告扵墓而后祭扵家宗子死称名不言孝身没而已子游之徒有庶子祭者以此若义也今之祭者不首其义故诬扵祭也
　　哉者以无正文疑而度量之辞身没而已者以宗子死而代之祭终身不敢称孝以自同扵宗子至身没而子继则子可称孝矣若顺也首本也诬犹妄也○宗子在他国而庶子无爵者摄之祭不敢祭扵家避宗子也宗子死而代之祭虽祭扵家而不敢称孝亦避宗子也子游之徒有庶子祭者用之顺扵义也今之祭者不本扵义妄而已也【补】
　　曽子问曰祭必有尸乎若厌祭亦可乎孔子曰祭成防者必有尸尸必以孙孙防则使人抱之无孙则取扵同姓可也祭殇必厌盖弗成也祭成防而无尸是殇之也孔子曰有隂厌有阳厌
　　祭成人必有尸尸以象神盖侑食而使之饫者也殇未成人祭之无尸直设馔食以厌饫其神故谓之厌也适殇隂厌祭扵奥而其地闇也庶殇阳厌西北隅向户而其地明也曽子疑立尸以人代神遂问若厌祭不用尸亦可乎孔子谓祭成人而无尸是殇之也不可【补】
　　曽子曰殇不祔祭何谓隂厌阳厌
　　祭成人亦有隂厌阳厌今孔子扵殇亦言有隂厌阳厌故曽子疑而问之然成人之祭迎尸之前祝酌奠奠之且飨是名隂厌尸起之后彻爼敦设西北隅是名阳厌隂厌阳厌盖兼用之也祭殇者适则隂厌庶则阳厌礼不兼用名同而礼则异也孔子复条析之如后【补】
　　孔子曰宗子为殇而死庶子弗为后也其吉祭特牲祭殇不举无肵爼无酒不告利成是为隂厌凡殇与无后者祭扵宗子之家当室之白尊扵东房是谓阳厌【肵音其】
　　吉祭者従卒哭后之祭也用特牲者尊宗子従成人也不举者不举肺也肵爼者尸所食归余之爼也酒者元酒用水也利成者利谓养而其礼成也凡隂厌者皆无此礼也当室之白谓西北隅得户眀处此谓阳厌而其礼又杀也
　　曽子问曰葬引至扵堩日有食之则有变乎且不乎孔子曰昔者吾从老聃助葬扵巷党及堩日有食之老聃曰丘止柩就道右止哭以听变既明反而后行曰礼也反葬而丘问之曰夫柩不可以反者也日有食之不知其已之迟数则岂如行哉老聃曰诸侯朝天子见日而行逮日而舍奠大夫使见日而行逮日而舍夫柩不蚤出不莫宿见星而行者唯罪人与奔父母之防者乎日有食之安知其不见星也且君子行礼不以人之亲痁患吾闻诸老聃云【堩古邓反从才用反数音速使色吏反莫音暮痁始占反】
　　堩道涂也巷党党名也就道右者停柩在道东北向以对南向而行来之人使之相左凡吉事交相左凶事交相右柩处右而使行来者相左也已止也数读为速舍奠每将舍奠行主也痁病也○柩行不见星惧奸慝也日食未知还明之时安知其不见星若冒行是以人之亲病扵危亡之患故老子戒其止不行而孔子述其言【补】
　　曽子问曰为君使而卒扵舍礼曰公馆复私馆不复凡所使之国有司所授舍则公馆已何谓私馆不复也孔子曰善乎问之也自卿大夫士之家曰私馆公馆与公所为曰公馆公馆复此之谓也
　　复者始死招魂○曽子疑使者所舍皆公馆安有私馆不复之礼孔子谓士大夫自相停舍为私馆公家所造之馆与公家所为使之停舍者为公馆公馆情伸可复私馆妨其主人情屈不可复【补】
　　曽子问曰下殇土周葬扵园遂舆机而徃涂迩故也今墓逺则其葬也如之何孔子曰吾闻诸老聃曰昔者史佚有子而死下殇也墓逺召公谓之曰何以不棺敛扵宫中史佚曰吾敢乎哉召公言扵周公周公曰岂不可史佚行之下殇用棺衣棺自史佚始也【倌古患反】
　　土周者堲周夏之瓦棺也园者墓园有草木处不逺葬扵墓也舆机机者尸之牀舆谓抗举之以绳舆举其牀以适扵园就移入土周不敛扵室也史佚者周成王时贤史○下殇不敛扵宫中以葬扵园路近也曽子问若路逺当如何孔子述老子之言谓昔史佚下殇路逺召公劝敛扵宫中不敢谋之周公以为可而行之矣用棺衣棺谓宫中用棺早敛至墓又衣以棺也【集】
　　曽子问曰卿大夫将为尸扵公受宿矣而有齐衰内防则如之何孔子曰出舍扵公馆以待事礼也孔子曰尸弁冕而出卿大夫士皆下之尸必式必有前驱
　　受宿谓受宿齐戒也既受宿而有齐衰之防出舍公馆待祭事毕然后归哭孔子因并言尸出之礼【孔氏】
　　子夏问曰三年之防卒哭金革之事无辟也者礼与初有司与孔子曰夏后氏三年之防既殡而致事殷人既葬而致事记曰君子不夺人之亲亦不可夺亲也此之谓乎子夏曰金革之事无辟也者非与孔子曰吾闻诸老聃曰昔者鲁公伯禽有为为之也今以三年之防従其利者吾弗知也【与音余】
</div>
    <div class="pagination">
<a href="黄氏日抄_page53.html">上一页</a><span>...</span><a href="黄氏日抄_page49.html">49</a><a href="黄氏日抄_page50.html">50</a><a href="黄氏日抄_page51.html">51</a><a href="黄氏日抄_page52.html">52</a><a href="黄氏日抄_page53.html">53</a><span class="current-page">54</span><a href="黄氏日抄_page55.html">55</a><a href="黄氏日抄_page56.html">56</a><a href="黄氏日抄_page57.html">57</a><a href="黄氏日抄_page58.html">58</a><a href="黄氏日抄_page59.html">59</a><span>...</span><a href="黄氏日抄_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
