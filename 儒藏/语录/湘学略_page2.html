<!DOCTYPE html>
<html>
<head>
    <meta charset="UTF-8">
    <title>湘学略 - 第 2 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湘学略 - 第 2 页/共 9 页</h1>
    <div class="content">　　实胜，善也。名胜，耻也。故君子进德修业，孽孳不息，务实胜也。德业有未著，则恐恐然畏人知，远耻也。小人则伪而已。故君子曰休，小人曰忧。务实第十四
　　
　　有善不及。曰：不及则学焉。问曰：有不善。曰：不善则告之不善，且劝曰，庶几有改乎！斯为君子。有善一，不善二，则学其一而劝其二。有语曰：斯人有是之不善，非大恶也。则曰：孰无过焉？知其不能改，改则为君子矣，不改为恶，恶者天恶之。波岂无畏耶？乌知其不能改？故君于悉有众善，无弗爱且敬焉。爱敬第十五
　　
　　动而无静，静而无动，物也；动而无动，静而无静，神也。动而无动，静而无静，非不动不静也。物，则不通；神，妙万物。水阴根阳，火阳根阴。五行阴阳，阴阳太极。四时运行，万物终始。混兮辟兮，其无穷兮。动静第十六
　　
　　古者圣王制礼法，修教化，三纲正，九畴叙，百姓大和，万物咸若，乃作乐以宣八风之气，以平天下之情。故乐声淡而不伤，和而不淫。入其耳，感其心，莫不淡且和焉。淡则欲心平，和则躁心释。优柔平中，德之盛也。天下化中，治之至也。是谓道配天地，古之极也。后世礼法不修，政刑苛紊，纵欲败度。下民困苦。谓古乐不足听也，代变新声，妖淫愁怨，导欲增悲，不能自止，故有贼君弃父轻生败伦不可禁者矣。呜呼！乐者，古以平心，今以助欲；古以宣化，今以长怨。不复古礼，不变今乐，而欲至治者远矣。乐上第十七
　　
　　乐者，本乎政也。政善民安，则天下之心和。故圣人作乐以宣畅其和心，达于天地，天地之气感而大和焉。天地和则万物顺，故神祗格，鸟兽驯。乐中第十八
　　
　　乐声淡则听心平，乐辞善则歌者慕，故风移而俗易矣。妖声艳词之化也亦然。乐下第十九
　　
　　圣可学乎？曰：可。曰：有要乎？曰：有。请问焉，曰：一为要。一者，无欲也。无欲，则静虚动直。静虚则明，明则通。动直则公，公则溥。明通公溥，庶矣乎！圣学第二十
　　
　　公于己者公于人，未有不公于己而能公于人也。明不至则疑生，明无疑也。谓能疑为明，何啻千里！公明第二十一
　　
　　厥彰厥微，匪灵弗莹。刚善刚恶，柔亦如之，中焉止矣。二气五行，化生万物。五殊二实，二本则一。是万为一，一实万分。万一各正，小大有定。理性命第二十二
　　
　　颜子一箪食，一瓢饮，在陋巷，人不堪其忧，而不改其乐。夫富贵，人所爱也，颜子不爱不求而乐乎贫者，独何心哉？天地间有至贵至富可爱可求而异乎彼者，见其大而忘其小焉尔。见其大则心泰，心泰则无不足，无不足则富贵贫贱处之一也，处之一则能化而齐，故颜子亚圣。颜子第二十三
　　
　　天地间至尊者道，至贵者德而已矣。至难得者人，人而至难得者，道德有于身而已矣。求人至难得者有于身，非师友则不可得也已。师友上第二十四
　　
　　道义者，身有之则贵且尊。人生而蒙，长无师友则愚，是道义由师友有之，而得贵且尊，其义不亦重乎！其聚不亦乐乎！师友下第二十五
　　
　　仲由喜闻过，令名无穷焉。今人有过不喜人规，如护疾而忌医，宁灭其身而无悟也，噫！过第二十六
　　
　　天下，势而已矣。势，轻重也。极重不可反，识其重而亟反之可也。反之，力也。识不早，力不易也。力而不竞，天也。不识不力，人也。天乎，人也何尤！势第二十七
　　
　　文所以载道也。轮辕饰而人弗庸，徒饰也，况虚车乎？文辞，艺也。道德，实也。笃其实而艺者书之，美则爱，爱则传焉。贤者得以学而至之，是为教。故曰言之无文，行之不远。然不贤者，虽父兄临之，师保勉之，不学也，强之不从也。不知务道德而第以文辞为能者，艺焉而已。噫！弊也久矣。文辞第二十八
　　
　　不愤不启，不悱不发，举一隅不以三隅反，则不复也。子曰：予欲无言。天何言哉？四时行焉，百物生焉。然则圣人之蕴，微颜子殆不可见。发圣人之蕴，教万世无穷者，颜子也。圣同天，不亦深乎！常人有一闻知，恐人不速知其有也，急人知而名也，薄亦甚矣。圣蕴第二十九
　　
　　圣人之精，画卦以示；圣人之蕴，因卦以发。卦不画，圣人之精不可得而见。微卦，圣人之蕴殆不可悉得而闻。《易》何止五经之源，其天地鬼神之奥乎！精蕴第三十
　　
　　君子乾乾不息于诚，然必惩忿窒欲，迁善改过而后至。乾之用，其善是，损益之大莫是过，圣人之旨深哉！吉凶悔吝生乎动，噫，吉一而已，动可不慎乎！《乾》《损》《益》动第三十一
　　
　　治天下有本，身之谓也。治天下有则，家之谓也。本必端；端本，诚心而已矣。则必善；善则，和亲而已矣。家难而天下易，家亲而天下疏也。家人离，必起于妇人，故《睽》次《家人》，以二女同居而志不同行也。尧所以釐降二女于沩汭，舜可禅乎？吾兹试矣。是治天下观于家，治家观身而已矣。身端，心诚之谓也。诚心，复其不善之动而已矣。不善之动，妄也。妄复则无妄矣，无妄则诚矣。故《无妄》次《复》，而曰先王以茂对时育万物，深哉！《家人》《睽》《复》《无妄》第三十二
　　
　　君子以道充为贵，身安为富，故常泰，无不足，而视轩冕，尘视珠玉，其重无加焉尔。富贵第三十三
　　
　　圣人之道，入乎耳，存乎心，蕴之为德行，行之为事业，彼以文辞而已者，陋矣。陋第三十四
　　
　　至诚则动，动则变，变则化。故曰：拟之而后言，议之而后动。拟议以成其变化。拟议第三十五
　　
　　天以春生万物，止之以秋。物之生也，既成矣，不止则过焉，故得秋以成。圣人之法天，以政养万民，肃之以刑。民之盛也，欲动情胜，利害相攻，不止则贼灭无伦焉，故得刑以治。情伪微暧，其变千状，苟非中正明达果断者，不能治也。《讼》卦曰：“利见大人”，以刚得中也。《噬嗑》曰；“利用狱”，以动而明也。呜呼！天下之广，主刑者民之司命也，任用可不慎乎！刑第三十六
　　
　　圣人之道，至公而已矣。或曰：何谓也？曰：天地至公而已矣。公第三十七
　　
　　《春秋》，正王道、明大法也，孔子为后世王者而修也。乱臣贼子，诛死者于前，所以惧生者于后也。宜夫万世无穷王祀夫于，报德报功之无尽焉。孔子第三十八
　　
　　道德高厚，教化无穷，实与天地参而四时同，其惟孔子乎！孔子第三十九
　　
　　童蒙求我，我正果行如筮焉。筮，叩神也，再三则凟矣，凟则不告也。
　　
　　山下出泉，静而清也，汨则乱。乱，不决也。慎哉，其惟时中乎！艮其背，背非见也。静则止，止非为也。为不止矣，其道也深乎！《蒙》《艮》第四十
　　
　　太极图说
　　
　　无极而太极。太极动而生阳。动极而静，静而生阴。静极复动。一动一静，互为其根。分阴分阳，两仪生焉。阳变阴合，而生水火木金土。五气顺布，四时行焉。五行一阴阳也，阴阳一太极也，太极本无极也。五行之生也，各一其性。无极之真，二五之精。妙合而凝。乾道成男，坤道成女。二气交感，化生万物。万物生生而变化无穷焉，惟人也得其秀而最灵。形既生矣，神发知矣，五性感动而善恶分、万事出矣。圣人定之以中正仁义而主静（自注云：无欲故静），立人极焉。故圣人与天地合其德，日月合其明，四时合其序，鬼神合其吉凶。君子修之吉，小人悖之凶。故曰：立天之道，曰阴与阳；立地之道，曰柔与刚；立人之道，曰仁与义。又曰：原始反终，故知死生之说。大哉《易》也，斯其至矣。
　　
　　按：朱、陆《太极图说》之辨、黄梨洲《太极图讲义》、刘静修《记太极图说后》、吴草庐《释太极无极》，名义至明。而明丰坊作《易辨》，黄宗炎《图学辨惑》、胡渭《易图明辨》、毛奇龄《图书原舛》，争辨尤多。至谓宋陈抟以华山道士与种放、李溉辈搜道书《无极尊经》及张角九宫，倡太极、河洛诸教，作道学统宗，而周、邵、二程援道入儒，其说至悍。方植之作《汉学商兑》，已详辨之。而周子之学，则自黄山谷、胡五峰、张南轩、黄勉斋、魏鹤山、黄东发、高景逸诸公，久有定论。而真西山、顾泾阳谓其与伏羲画卦同功，誉为生知之圣，则已过矣。惟其门自二程外，惟安仁周文敏、遂宁傅耆、郡守李初平、咸平王拱辰、许昌许渤。孙奇逢《理学宗传》、黄嗣东《濂学志》、《圣学渊源录》述之亦备。张宣公谓周子之言足以羽翼六经而大有功于后学者，莫粹于《通书》四十章，而无极之真原于道家者流，必非周子之作也。
　　
　　朱子《濂溪先生像赞》曰：“道丧千载，圣远言湮，不有先觉，孰开我人？书不尽言，图不尽意，风月无边，庭草交翠。”曾文正《湖南文徵序》，亦谓宋之周子出于其间，作《太极图说》、《通书》，上与《周易》同风，下而百代逸才举莫能越其范围也。
　　
　　衡麓学略第二
　　
　　胡安国，字康侯，建之崇安人，绍圣四年进士，除荆南教授，入为大学博士，提举湖南学事。后落职，奉祠休于衡岳之下，卒谥文定。著《春秋传》、《资治通鉴举要补遗》。其为荆门教授时，杨龟山代之，因识游酢、谢良佐。其学得力于上蔡为多，常言：“学以立志为先，以忠信为本，以致知为穷理之门，以致敬为持养之道。”其讲友邹道乡浩、朱汉上震、曾开、刘君曼燮、向子韶、唐处厚巩（荆南人），同调为叶嗣忠廷珪，门人则江全叔琦、曾吉甫几、范伯达如圭、薛德老徽言、胡邦衡铨、胡季皋襄、谭子立知礼（长沙人）、韩叔夏璜、李寿翁椿、方困斋畴、刘顺宁芮、黎才翁明（长沙人）。湖湘学派之盛，才翁最有功焉。又有向深之沈及向涪、向浯、汪玉山、应辰闾、邱逢辰昕、徐舜邻时动、王致荣枢，皆文定高弟。而湘潭杨子中训从文定碧泉讲舍最久。彪虎臣汉明之父约，于文定之南渡熊湘，一见有得于心，及其子长，遂命受业胡门。衡山乐德秀洪从文定游。
　　
　　武夷家学
　　
　　胡寅，字明仲，崇安人，文定之弟子也，为秘书省校书郎时，杨龟山时为祭酒，乃禀学焉。所著有《读史管见》、《论语详说》、诗文《斐然集》。学者称致堂先生。著《崇正辨》，多晰儒佛之界。
　　
　　胡宏，字仁仲，文定季子，自幼志于大道，尝见杨龟山于京师，卒传其父之学。优游衡山二十余年，张南轩师之，学者称五峰先生。所著有《知言》、《皇王大纪》及诗文集。
　　
　　胡宁，字和仲，文定次子，学者称为茅堂先生。文定作《春秋传》，修纂检讨尽出其手。又自著《春秋通旨》，此书在元初赵复最传之（江汉先生）。胡宪，字原仲，文定从父兄子，从文定学，会悟程氏之说，学者称籍溪先生，朱子事之最久。
　　
　　胡大时，字季随，五峰季子。南轩从学五峰，季随随学于南轩，又往来于朱子，有《湖南答问》。
　　
　　胡实，字广仲，五峰从弟，卒时年三十八。与考亭、南轩皆有辨论，未尝苟合，有《广仲问答》。
　　
　　胡大原，字伯逢。五峰从子，致堂长子也。守其师说，与朱、张辨论，不以朱子知言疑义为然，有《伯逢问答》。
　　
　　胡大本，字季立，茅堂次子，伯逢从弟，与南轩共学于岳麓。
　　
　　按清全祖望谢山《书宋史胡文定传后》曰：“致堂、籍溪、五峰、茅堂四先生，并以大儒树节南宋之初，盖当时伊洛世適，莫有过于文定一门者。四先生殁后，广仲尚能禅其家学，而伯逢、季随兄弟游于朱、张之门，称高弟，可谓盛矣。”
　　
　　附旧作湘潭诸胡著述
　　
　　考清同治中，湘潭胡筠帆先生知广东南海县事，馆番禺陈兰甫先生于家，令子锡燕、伯蓟从受业，陈先生以《诗经》、《通鉴》授之。伯蓟著有《诗古音绎》及《通鉴校勘记》各如干卷，又手临苏书陶集如干卷。中间返湖，将赴粤从师，不幸落水死，兰甫哭之恸。伯蓟有四子，伯曰元仪，字子威，光绪乙酉科拔贡，能明父学，有《周书王会篇注》、《王会图赞》、《孙卿子注》。其《荀子别传》及《考异》二十二事，王先谦采入《荀子集解》中。别有《观身篇》，言养生之术。其《北海三考》，宁乡刘宗向刻入《湖南丛书》；《毛诗谱订》如干卷，先谦录入《经解》续编。别有《胡氏世典》、《胡氏家集》、《兰茝袭斐集》、《绸发丛稿》、《瞻阕集》、《虚步姜词》。先生家贫，寒冬御袷，故人馈以金，却之不受。某年中采券五千金，以偿夙债，余尽分与兄弟，而食贫以死。义宁陈三立伯严为诗挽之甚哀。遗稿数卷，伯严及湘乡曾广钧重伯、善化汪诒书颂年皆为之序。其弟子长沙杨树达语予：“吾师制行苦卓，始墨翟、颜、李之亚。”至其学所长在考证，诗词其绪余耳。仲日元常，字子彝，究心篆法，有《论书绝句》若干首，又尝校刻《通鉴》，其学盖长于史。以附贡终。叔曰元直，字子正，举乙酉科拔贡，主四川万县白岩书院，善教诸生，尤长文章。岁暮将归，遣仆买舟，忽闭门自经以卒。门徒痛哭，私谥曰端敏先生，刻其癸甲试赋经解诗词文笔以为《端敏遗书》。子正自号介堂，卒时年才四十。长沙袁绪钦淑予语予：于正应校经堂及诂经书院月课，常列超等，其才隽逸，非一世人也。季曰元玉，字子瑞，光绪戊子优贡，始随诸兄学，又为王闿运女夫，抠衣请业，所诣益邃，有《驳春秋名字解诂》一卷，先谦亦刻入《经解》。先谦纂录诸书，不录生存人作，独于胡氏兄弟所述不限常例，盖痛湘人经学之陋，欲乡后进闻而兴慕也。别有《郑许字义异同评》及《璧沼集》如于卷（未刻）。子瑞客死京师，其从弟元倓子靖始为返榇归葬。伯严常言：“胡氏世治经学，至子靖始阑入新说。”建堂西园，号曰“明德兴邦”，新彦群集其门，诸子弟亦游学远西，罕治故业，家学稍变矣。余观兰甫为岭外大师，与南海朱次琦子襄齐名。子襄著书，临死自焚其稿，予读其遗集，其学沈潜于义理，宣发乎词章，而归本于经世泽物，故其为县有循声，门人康有为能显其学，以彰于世。兰甫之学，究声律以同天，笺《水经》以释地，其学宗昆山顾氏，作《东塾读书记》以仰企《日知》之绪，而晚年父子相依，日钞《朱子语类》，其心尤欲海郑、朱之争，通汉、宋之邮，与湘乡曾文正国藩持论若合符契。其平生通今博古，精思力践，又诚无愧于古人，故同、光学者群相崇仰。独湘潭叶氏德辉訾其《汉儒通义》为调和汉、宋，舍田芸田。吾读其书而服其精审，知叶氏未喻其用心也。吾欲胡氏承东塾之传，崇朱子之学，以教湘中子弟，故为攸县龙绂瑞作《乐诚堂记》，发其端焉。尤愿靖翁裒刻诸胡丛书，示其子姓，俾无忘先绪也。
　　
　　南轩学略第三
　　
　　张栻，字敬夫，一字乐斋，号南轩，广汉人，迁于衡阳。少从胡五峰问程氏学，五峰以所闻孔门论仁亲切之旨告之，益自奋厉，以古圣贤自期，作《希颜录》以见志。著有《论语孟子说》《太极图说》《经世编年》等书，弟子编有《南轩答问》。其仁说谓求仁莫大乎克己。《与刘共甫书》谓：“学之用极天地，而其端不远乎视听食息之间，识其端则大体可求，明其体则妙用可充。”《与吕伯恭书》谓：“吾曹当相与讲明圣学，庶有正人心承三圣事业。”及寝疾，微吟曰：“舍瑟而作，敢忘事上之忠；鼓缶而歌，当尽顺终之理。”乃自作遗表。黄宗羲谓朱子生平相与切磋得力者，东莱、象山、南轩数人，而东莱则言其杂，象山则言其禅，惟南轩为所佩服。一则曰“敬夫见识卓然不可及，从游之久，反复开益为多”；一则曰“敬夫学问愈高，所见卓然出人意表，近读其语说，不觉胸中洒然，诚可叹服。”其讲友自朱、吕外，则赵忠定汝愚、潘显谟畴、吴知州松年、张县令杰，学侣则陈止斋傅良、胡季立大本、张知军寓、吕司监陟。吕字升卿，累官监司，与南轩游，零陵人也。门人则胡季随大时，彭止堂龟年，吴畏斋猎（醴陵人），游默斋九言、受斋九功，宇文顾斋绍节辈。又南轩岳麓之教，身后不衰。宋之亡也，岳麓精舍诸生乘城共守，及破，死者无算。当元时，私淑南轩之学者，有巴陵人方敏中，年十二通《春秋》，厉志以传坠绪，书其室曰“明轩”，高尚不仕，从游者教以克己为要，顾其详不可得闻，仅见临川《江汉叙录》。
　　
　　南轩弟子，见于梨洲《岳麓诸儒学案》者：
　　
　　胡大时季随，崇安人，五峰季子，学于南轩，南轩以女妻之。湖湘学者，以季随为第一。
　　
　　彭龟年子寿，清江人，得程氏《易》，读之至忘寝食，从南轩质疑而学益明。
　　
</div>
    <div class="pagination">
<a href="湘学略.html">上一页</a><a href="湘学略.html">1</a><span class="current-page">2</span><a href="湘学略_page3.html">3</a><a href="湘学略_page4.html">4</a><a href="湘学略_page5.html">5</a><a href="湘学略_page6.html">6</a><a href="湘学略_page7.html">7</a><a href="湘学略_page8.html">8</a><a href="湘学略_page9.html">9</a><a href="湘学略_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
