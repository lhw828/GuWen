<!DOCTYPE html>
<html>
<head>
    <meta charset="UTF-8">
    <title>项氏家说 - 第 3 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>项氏家说 - 第 3 页/共 10 页</h1>
    <div class="content">　　皇极
　　皇建其有极敛时五福用敷锡厥庶民此言君之导其民也惟时厥庶民于汝极锡汝保极此言民之从其君也此六句皇极一章之总目也自此以下分为两大段以演説此两节之事自凡厥庶民无有淫朋以下至汝虽锡之福其作汝用咎皆演説君之导民也自无偏无陂遵王之义以下至会其有极归其有极皆演説民之从君也又曰皇极之敷言是彝是训于帝其训言人君配天立极以结上一节之意也凡厥庶民极之敷言是训是行以近天子之光言庶民从君如天以结下之一节也又曰天子作民父母言上之教养之心如此其切也以为天下王言下之归往之心如此其一也此三节皆反覆推明君民之义言愈近而意愈切也惟辟作福恐当在此章下
　　五纪皇极
　　此二章皆有脱简曰王省惟岁至则以风雨当在五纪章之内与庶征章全无干涉也惟辟作福至民用僭忒当在皇极章之末其文与为天下王相接其意与惟皇作极相类且所言福威皆皇极章内之事与三徳殊不相关也
　　三徳
　　刚克柔克自是二徳之名刚多于柔者为刚克柔多于刚者为柔克非谓以刚柔胜人也以政言之强者御之以刚弱者抚之以柔此于五行属太刚太柔也以教言之高者抑之使柔卑者振之使刚此于五行属少刚少柔也正直则中徳也虽曰三徳而五在其中礼家以一为三以三为五以五为九其理皆出于此盖一本不动而二自为四四自为八故谓之九易之八卦书之九畴其义一也
　　曰贞曰悔
　　人但知内卦为贞外卦为悔不知其何説也王介甫谓静为贞动为悔亦臆之而已此占家之事惟京氏易谓发为贞静为悔则合于筮法盖占家以内卦为用事谓问者之来意也外卦为直事谓祸福之决也来意方发专一之至故谓之贞外卦既成祸福始定故有悔焉盖卦有元亨利贞故取贞字为主爻有吉凶悔吝故取悔字为决也姚小彭氏作易内外传以吉凶悔吝为元亨利贞之反其言亦有理初闻者必讶其异然不可不思也
　　窃意夏商筮法止用贞悔至文王之易以变爻为占六爻皆不变者乃占贞悔则不止用二矣
　　五福六极
　　福极皆人君之事攸好徳者黎民敏徳也恶者贼民兴也康宁者内外无患也忧者国家多难也疾者疠疫流行也弱者寖以衰微也凶者考终命之反短折者寿之反在福为二在极为一也贫与弱者富之反疾与忧者康宁之反在福为一在极为二也恶与好徳一福一极也
　　金縢
　　金縢之事本无可疑而説者多疑之盖谓死无可代之理殊不知此特后世之人自不能行而行之者又不出于诚是以不能动天尔桑林之祷六事自责是汤以身代百姓也云汉之诗宁俾我遯是宣王以身代百姓也而上天皆为之变动孔融以弟代兄之死吉翂以子代父之死而时君皆为之矜恻其他如王尊之塞决戴封之积薪自古匹夫以必至之诚上动天意者何可胜数况武王之兴天所眷佑周公之圣天所赋与因天感天其有不动者乎二公本欲用常礼穆卜周公乃欲以身自卜故不敢以告二公又古者宗庙皆在宫中武王有疾周公以上相摄事独命祝史与庙中之人为坛墠祝册而公卿大夫皆不知之如后世人主宫中黙祷而外庭不知者多矣
　　管叔及其羣弟乃流言于国曰公将不利于孺子周公乃告二公曰我之弗辟我无以告我先王周公居东二年则罪人斯得孔氏谓辟者行法也居东则东征也信然则周公诛谤以灭口岂所以自明于天下哉郑氏谓辟读为避居东则避之也予尝反复本文则郑説为是盖周室初基中外未定流言乘间而作成王疑于上国人疑于下周公茍不避之祸乱忽发家国倾危将无以见先王于地下矣周公之与二公盖一体也故密与二公谋之使二公居中鎭抚国事而身自东出避之因以宁辑东夏但不居中则不利之谤自息而乱无从生矣故周公居东二年外变不起而内论亦明向者倡为流言谋作祸乱之人遂得主名内外之人始知其为管叔之罪也众论既明于下则渐可以开晓成王之惑周公于是作鸱鸮之诗极道国家之艰难心迹之劳悴自愬于王以冀王之察己也王虽未能洞然遂信周公之忠然亦未敢决然遂以周公为非者盖由左右诸大夫国人之论皆已明白无有一言以助成王之疑者故成王之心虽欲非之亦无所据而发也盖是时也举国之人疑周公者独成王一人尔人力既尽则天道从而开之秋大熟未获天大雷电以风禾偃木抜邦人大恐成王与羣臣弁服以适祖庙啓筮之柜以占家国之灾此盖古者遇灾之常礼也既得金縢之书二公知天道之在是矣于是导王以问诸史与百执事之人羣臣久郁承问而兴皆翕然曰信以证其事怅然曰噫以明其寃见公本不言而天自发之天理人情愤悱相会于声嗟气叹之间而成王之心已豁然而大悟矣于是周家复兴天下大定卜年八百卜世三十岂非天人之助也欤夫以当时事体危疑如此成王之意艰重而难囘二公之辞裵囘而未发百执事之心堙郁而不吐使周公憪然不避授兵以出讨谤己者执而戮之此霍光之所不敢为也而谓周公为之乎盖周公既归始相成王大诰多方出兵以诛三监云
　　周公之事再明周家之业再安皆二公之力也故公之出也则告二公而后出明二公之同议也其问诸史与百执事也则书二公及王明非王之及二公也其筑大木也则又出于二公之命凡大木所偃尽起而筑之茍可以明天理之验而信周公之功者无所不用其至二公之心可谓贯日月而通神明矣兹其所以为二公也欤
　　康诰酒诰
　　周公命康叔治商曰往敷求殷先哲王曰丕远惟商耉成人曰师师兹殷罚有伦曰罚蔽殷彝曰劼毖殷献臣盖治者必顺其俗因其宜用其仁贤而复其善政然后其俗安其民服大凡治新造之国抚新附之民未有不由此而得其欢心者也周公之虑深矣
　　惟民其勑懋和
　　勑古来字也勑懋谓劳来勉懋二字盖同一意尚书勑字今皆读为敕盖因俗音之误若据本文止当以来字读之不然则皆改为勅乃可勑天之命与勑我五典若作勤力説于义亦通不烦改説也
　　无或刑人杀人
　　无或二字即戒康叔先儒谓无使权出或人非也此章大意谓刑杀劓则皆出于公法非汝封之所得私无或辄用其私以刑杀劓刵人也
　　酒诰
　　或云康叔以衞侯为王司冦故首篇专谕刑罚是也然不知酒诰一篇亦是为司冦言之周官萍氏掌几酒谨酒司虣氏掌禁以属游饮于市者皆司冦之属官也
　　惟天降命
　　麴蘖之可为酒酒之可奉宾祭养老劳劝皆天也酒之流可以败徳生祸亦天也故周公于此二者皆以天言之祀兹酒则谓之天降命败乱丧徳则谓之天降威人惟从其命勿犯其威则可谓善事天矣知此然后可以知天
　　周公曰拜手稽首
　　荀子大略篇曰平衡曰拜【磬折头与腰平如衡】下衡曰稽首至地曰稽颡大夫之臣拜不稽首以是推之则今之折腰揖即古之拜也今之低头揖即古之稽首也今之拜伏其头至地乃类古之稽颡耳然今之拜自是古之跪俛伏三事殊与古拜不类今之揖其形用古之拜其声用古之喏【日者切】亦是两事皆与古揖不类也【古揖举手而无声】
　　君奭
　　予尝读君奭顾命之书而深悲之然后知出而任人之事者诚天下之危机而圣贤之甚不得已也召公亲见金縢之事其艰难忧畏如此幸而洛邑既成成王即政二公优游退居田里以息平生之劳此其宜矣而周公方自洛诰之后再为成王之所挽使之留镇成周以抚东方之诸侯周公复挽召公使之留镇宗周以抚西方之诸侯一师一保左右相扶召公之意盖惨然而不乐也周公作君奭一书道商周之近例陈文武之大忧以系召公而留之召公既留而周公死成王崩于是召公复当周公之危机矣是故导成王以作顾命以正先君之终翊康王以见诸侯以正新君之始盖传位于凭几之时而受位于成服之日设兵戈以衞丧主陈玉币以宾天王彼四海九州知有康王虽百管叔不可得而间也呜呼悲哉亦可谓艰大之举矣此与孙权止泣而令三军顺宗麻鞋以见诸将虽时之隆污不同而镇遏危疑之意亦不相逺其所异者暂假冕服于一时之顷以正大位而系人心终反丧服于三年之久以就亮阴而终子道此则后世之所不能行为可恨耳按汉之嗣君皆以太子受位于柩前而即皇帝位于葬后盖犹以葬讫释服凖古之祥除自汉而后则倂葬后即位之礼而尽去之矣
　　割申劝宁王之德
　　郑氏礼记注曰周申观文王之徳古文为割申劝宁王之徳今博士为厥乱劝宁王之徳古文似近之割之言盖也安世按今博士即汉之今文尚书伏生所传也古文即孔安国所传今尚书是也郑氏训割为盖于古读为通古字多假借如此类甚多如曷为害胡为瑕安为焉何亦为曷为瑕今人曲为割之申之劝之之説皆不若郑氏之简明也
　　六月庚午朏
　　书之纪日者必以歴数先之如朔朏生明死魄之类因以寓歴法焉然四代之书惟周为然亦足以见周文之备也又每书必异辞如朏者月之微明即月三日也曰朏足矣又谓之哉生明生明足矣又谓之旁死魄与死魄之日相邻即生明也盖一事而三变其文周之俗尚文如此亦史家以文胜质之验也
　　格其非心
　　书言格其非心孟子训之曰人不足与适也政不足间也惟大人为能格君心之非观此则格者非拒而止也若拒而止之则是适其人间其政日与之格鬬非大人之事也六经中格字皆取至到之义有耻且格七旬有苖格格其非心谓化服之至也祖考来格格于皇天格于上帝感通之至也格于艺祖亦谓归至其处物格而后知至先儒以为穷至其理义亦同此





　　项氏家说卷三
　　钦定四库全书
　　项氏家説卷四
　　宋　项安世　撰
　　説经篇四
　　泳思方思
　　汉言泳江言方者汉水浅狭可泳而逾江水深濶必方舟而后能济各因其实以起兴也
　　诗中思字
　　思语辞也用之句末如不可求思不可泳思不可度思天惟显思用之句首如思齐大任思媚周姜思文后稷思乐泮水皆语辞也説者必欲以为思虑之思则过矣且亲从鲁侯戾止在泮而咏之矣何为思耶于绎思敷时绎思皆当以为语辞绎者不絶之义绎思犹绎如也
　　素丝五緎
　　説文羔裘之缝也诗曰羔羊之黬以黑为缝也许氏自言其所引皆毛氏诗则今作緎字者非毛义也
　　何彼襛矣
　　説文衣部襛字注云衣厚貎引诗曰何彼襛矣则襛字当从衣也【案石经及陆徳明释文并从衣此盖因宋时刋版从禾故辨之】
　　有洸有溃
　　注以洸为武但取武夫洸洸之意而于字义未有攷也按説文洸字水涌洸也引诗此句为证徐锴注曰言其勇如水之涌也得此然后武之义始明
　　毛氏曰溃怒也是用不溃于成草不溃茂毛氏曰溃遂也溃溃囘遹无不溃止毛氏曰溃乱也三説虽不同其实皆暴盛之貎水之溃者其势横暴而四出故怒之盛者为溃怒遂之盛者为溃遂乱之盛者为溃乱皆一理也
　　两髦
　　先儒但云象幼时鬌皆莫能名其物据説文髦作鬉注云髪至眉也则是以髦作伪髻垂两眉之上如今小儿用一带连双髻横系额上是也汉所谓鬌当即如此唐六典通天冠云若未加元服则双童髻空顶黑介帻即此制也
　　是绁袢也
　　説文衣部防字云私服也诗曰是防袢也袢字徐锴注曰袢烦溽也近身之衣按此则二字皆主里衣言之又展字注云冬则衣展衣夏则里以绉絺其意正解此诗亦明当以防溽为义也
　　言采其蝱
　　説文莔贝母治目项直不得反顾故许穆夫人思归不得作诗曰言采其莔
　　戌申
　　按幽王废申后太子宜咎奔申申侯与犬戎攻周弑幽王晋文郑武迎宜咎于申而立之自天理观之则申侯为平王不共戴天之仇自平王观之则申侯乃其贾充成济也其戌之宜矣
　　无我魗兮
　　毛注魗弃也疏求其説而不得遂曰魗与丑同丑恶可弃之物故传以为弃安世按説文弃也引诗无我兮则不假丑义矣
　　诗中故好二字
　　故谓故旧也好谓契好也诗人喜用此二字郑风遵大路兮不寁故也不寁好也唐风羔裘维子之故维子之好
　　溱与洧
　　山海经北山篇曰绣山其草多勺药洧水出焉
　　歌以讯之
　　龙龛手鉴作歌以谇止正与上文有鸮萃止相叶古文之止字字形相近
　　荟兮蔚兮
　　説文嬒女黑色也诗荟兮蔚兮按此义与下文季女相当
　　豳七月
　　七月首章总言衣食之事二章三章四章皆言衣食二言帛三言布四言褐五章言寒备亦结首章觱发栗烈之意六章七章八章皆言食事六言蔬茹七言谷粟八言祭飨也又前四章皆以下爱其上终之田畯至喜殆及公子同归为公子裳为公子裘是也后四章皆以上劳其下终之嗟我妇子食我农夫嗟我农夫跻彼公堂是也此可见当时上下之情矣又每章必兼二事首章衣兼食二章蚕兼婚三章桑兼麻四章取裘兼讲武五章前嵗兼后嵗六章老兼壮七章田兼庐八章蔵冰兼劳农也
　　八月剥枣
　　夏小正曰八月剥畜之时也剥枣剥者取也栗零零者降也零而后取之故不言剥也
　　出车采芑
　　出车之遣南仲为玁狁也而其诗曰赫赫南仲薄伐西戎采芑之遣方叔为蛮荆也而其诗曰显允方叔征伐玁狁命将者必道其前功所以壮军威而必后效也
　　匪载匪来忧心孔疚
　　此续上章之意也闻檀车之幝幝见四牡之痯痯谓征夫之不逺矣及即而视之则车匪吾征夫之载也马匪吾征夫之来也思之切而听之误也此最人之所甚悲而不能堪者以是劳之足以尽居者之情矣
　　何人斯五章六章
　　何人斯曰尔之安行亦不遑舎尔之亟行遑脂尔车壹者之来云何其盱此言谗人之情状也尔之平时轻躁有素虽在徐行常不暇息况以急行必不暇脂尔毂也一昨之来何乃迟迟如是然则徘徊窥伺将造谗以害我者必此时也下文又终言之汝行之迟固已可怪而及其还也又不过我则一昨之来宜我心之病汝也盱者张目四顾故作迟迟之状也易曰盱豫悔迟有悔豫有怠意其用盱字亦与此同
　　鸳鸯首章次章
　　鸳鸯于飞毕之罗之毛氏注曰交于万物有道取之时于其飞乃毕之罗之鸳鸯在梁戢其左翼郑氏笺曰鸳鸯休息于梁明王之时人不惊骇无恐惧也
　　堇荼如饴
　　说文堇根如荠叶如细栁蒸食之甘徐锴注引尔雅齧堇郭注云今堇葵也叶似栁子如米汋食之滑诗所谓堇荼如饴则此菜之味
　　昆夷駾矣
　　说文呬字注诗云犬夷呬矣东夷谓息为呬按许氏自叙云诗引毛氏则非齐鲁韩三家之说也今乃作昆夷駾矣盖昆或作混混之与犬駾之与呬皆声近而传之讹也
　　下武
　　古语皆以下为后吕刑曰遏絶苖民无世在下言其后无子孙也自作元命配享在下今天相民作配在下言其子孙世享于后也然则下武谓其后踵武相接云尔故曰下武维周世有哲王三后在天王配于京正与配享在下辞意相类意者其周人之方言欤
　　小子
　　抑之诗卫武公使人日诵以教己者也武公旣耄矣而使人呼之为小子者古语之常也今西北人凡与人言皆呼曰小子周书君臣之间亦通以小子为辞如已汝惟小子之类尝见秘书郎杨方云周书多用已字发辞此亦关中之俗每欲发言辄先曰住古之已今之住也卫武公年九十有五使人日诵抑诗其诗自言亦聿旣耄知为耄年所作旣耄而犹再三曰小子其谦抑至矣淇澳宾筵抑皆武公之诗淇澳作于盛年言学问宾筵抑皆戒饮而抑乃旣耄之作其慎言慎独论语中庸取焉
　　般
　　般之诗因祀山川而兴周家福禄之盛也如髙山之起如嶞山之延如乔岳之深厚而广大也民信其道如翕河之防合而众盛也敷天之下裒时之对即以对于天下也言人心之合也时周之命即以笃周祜也言天命之固也人心之合又可以见翕河之象天命之固又可以见山岳之象时迈与般皆祀山川之诗时迈赋周家之功德则用之于神者也般兴周家之福禄则尸以答君者也
　　多辟
　　荡诗曰疾威上帝其命多辟殷武曰天命多辟设都于禹之绩说诗者以荡为王政之辟以殷武为众国之君似非本义辟音僻背违也天命多辟犹天命靡谌皆古之常语也荡诗言天有祸疾威怒之可畏其命多背而难信故下文又云天生烝民其命匪谌也殷武上章旣言曰商是常以美其祖宗之功徳次章复言天命之多背今商之子孙虽都于禹之土地亦不敢以常保故以嵗事来享于先君而冀神祐之以免于祸适则长得奉其稼穑以为粢盛而不敢解也嵗事即祝词之祗荐嵗事也稼穑匪解即鲁颂之春秋匪解也下文天命有严不敢怠遑意亦同此板诗言民之多辟亦言民之向背无常人君不可自以私意作法当以天道牖之则如壎箎之应如圭璋之信如携取之易而不假于附益也左氏泄冶之说断章取义与此不同
　　诗中借辞引起
　　作诗者多用旧题而自述己意如乐府家饮马长城窟日出东南隅之类非真有取于马与日也特取其章句音节而为诗耳杨栁枝曲每句皆足以栁枝竹枝词每句皆和以竹枝初不于栁与竹取兴也王国风以之水不流束薪赋戍申之劳郑国风以之水不流束薪赋兄弟之鲜作者本用此二句以为逐章之引而说诗者乃欲即二句之文以释戍役之情见兄弟之义不亦陋乎大抵说文者皆经生作诗者乃词人彼初未尝作诗故多不能得作者之意也
</div>
    <div class="pagination">
<a href="项氏家说_page2.html">上一页</a><a href="项氏家说.html">1</a><a href="项氏家说_page2.html">2</a><span class="current-page">3</span><a href="项氏家说_page4.html">4</a><a href="项氏家说_page5.html">5</a><a href="项氏家说_page6.html">6</a><a href="项氏家说_page7.html">7</a><a href="项氏家说_page8.html">8</a><a href="项氏家说_page9.html">9</a><a href="项氏家说_page10.html">10</a><a href="项氏家说_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
