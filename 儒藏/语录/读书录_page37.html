<!DOCTYPE html>
<html>
<head>
    <meta charset="UTF-8">
    <title>读书录 - 第 37 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读书录 - 第 37 页/共 42 页</h1>
    <div class="content">　　朱子言顔子触处洞然自有条理条理即性情之条理大本逹道也
　　性命之理散见于圣贤之书天地之间反之吾心至精至宻之地而不可见也
　　始终条理性命体用是也
　　圣人荅门弟子问仁虽因人变化不同其致一也造化无一息之间人之存心亦当无一息之间
　　学者一日之间心在义理上之时少在闲事上之时多所以于义理生而于闲事熟诚能移在闲事上之心常在义理上念念不忘则天理熟矣
　　孟子言仁亦在乎熟之而已譬之饮食熟则消融而有益生则非徒无益又将有害焉此为仁贵乎熟也程子曰人只有个天理不能存更做甚人盖天理即仁义礼智也四者一有失焉则非人矣
　　思万端外事皆无益惟思天理则日进高明
　　诚为中庸之枢纽即此性之实也非性之外别有一物为诚
　　博学详说反说到至约之处则无声无臭矣
　　道心即仁义礼智之心性是也
　　尽性者圣人复性者贤人至于圣人圣人相传之道不过于此
　　尧舜禹汤文武之道非得孔子后世莫知所尊周程张子之道非得朱子后世莫知所统孔子之后有大功于道学者朱子也古圣人之道四书之理湮晦千五百年至程朱始明
　　知至处即性之一源
　　性者万物之一源无方所无形象
　　费隠即逹道大本
　　不迁怒工夫甚难惟尝用力者知之然亦不可不勉孔子曰君子之道四丘未能一焉圣不自圣者如此复之有益于人大矣虽顔子亦由于不逺复
　　小学以事教人理在其中精粗本末无二致也
　　践履尽小学之事则天理烂熟虽大而化之之圣恐亦不外是
　　天地万物昼夜寒暑弥满六合流行古今皆易也易曰知崇礼卑知崇如博文礼卑如约礼日夜省察身心思虑动作之过恶改之体认身心性情固有之天理存之改过存善昼夜循环用功庶防恶去而善存读西铭笔録
　　朱子解西铭天地之帅吾其性曰干健坤顺此天地之志为气之帅而人物之所得以为性者也盖乾坤之健顺即元亨利贞之徳赋于人物为仁义礼智之性也人物皆同此性民曰同胞以能推明乎此性也物吾与也以不能推明乎此性也大君宗子大臣家相高年长长孤弱防防圣人贤者以至兄弟无告凡天下之人皆天地之子而同此性也惟圣人能全其性与天地合徳也贤者能不失其性而秀出于等夷也于时保之保此性也乐且不忧乐天即乐此性也违曰悖徳害仁曰贼济恶者不才皆逆此性戕此性稔恶而沦灭此性者也践形惟肖者能充形色之性而克肖乎乾坤父母者也知化善述其事者知隂阳变化之道而所行者皆天地之事即此性见于日用事为之间者也穷神善继其志者通天地元亨利贞神明之徳而所存者皆天地之心即此性蕴于寂然不动者也不愧屋漏为无忝存此性于幽隠之中无忝于乾坤父母也存心养性为匪懈存其心养其性不怠于事天者也遏人欲而恶防酒又所以顾天之养而存此性也育英才而永锡类乃所以广万物之一原而推此性也不弛劳而尽底豫之恭非存此性以事天乎无所逃而待烹非尽此性以顺天乎体其受而全归者全归乎此性而已顺乎天而惟命是从者不咈乎此性而已或富贵而厚吾生吾惟尽其性而不敢骄或贫贱而玉吾成吾惟顺其性而不敢怨以至存则存吾性以事天没则全吾性以乐天此性之一字皆自天地之帅吾其性之性来西铭始终之意因事亲之诚以明事天之道惟在吾养性而已先儒以理一分殊明此篇之大防然理一所以为仁分殊所以为义举仁义而言则性之全体在其中矣窃以性之一字贯之如此未知是否以俟正于后之君子薛瑄识
　　观顔子所好何学论顔子全在性情上用功夫
　　程子曰西铭乃原道之宗祖盖原道但言率性之道西铭言道所从出即天命之性也
　　亲亲而仁民仁民而爱物皆仁也于亲曰亲于民曰仁于物曰爱仁之始各得其宜者义也此仁之理一贯乎分殊之中义之分殊不在理一之外也
　　道学相传非有物以相授也盖性者万物之一原而天下古今公共之理即所谓道也但先觉能明是道行是道得其人而有以觉之使之明是道行是道则道得其传无其人则道失其传矣
　　天地之塞吾其体天地之帅吾其性此可见人与天地万物为一体
　　朱子本义卜筮外亦多本程传
　　至诚无息即维天之命于穆不已在圣人则纯亦不已举目见天地万物之理皆活泼泼地何止鸢飞鱼跃理者何即天命之性是也所谓洞见道体者恐不过如此一性贯乎中庸上天之载无声无臭至矣君子笃恭而天下平即首章致中和天地位万物育之意
　　明徳新民止于至善无非尽已尽人之性各造其极物理之极处即性之一原也天下之物皆造乎极处则吾心所知无不至矣
　　程子曰沿流而求源流者传之辞也源者易之理也因辞以求理所谓沿流而求源也
　　长沮桀溺之徒其言圣人虽非其自处却是盖天下有道则见无道则隠贤者只当守此义若圣人则无不可为之时不当以贤者例之也
　　惟圣人之言中正无过贤者之言或有过者
　　宇文周多行周礼然无其本焉得有周礼之治
　　大学物格而后知至知至而后意诚观知至连意诚说则致知格物先于身心性情上用功可知身心性情之理明则意可得而诚矣
　　允执厥中中者性命之理也千古道学之源本于此故朱子曰尧之一言至矣尽矣
　　吴陆逊有先礼后刑之言亦可谓识治体矣
　　常存不如人之心则有进
　　元大而始人得天地生物之心以为仁则仁道之大可知
　　仁从乾元大本大原中流出所以为众善之长
　　忠信所以进徳也脩辞立其诚所以居业也知行皆实也
　　读书续録卷五
　　钦定四库全书
　　读书续録卷六　　　　　　明　薛瑄　撰
　　为学之要在于知性善知性善则知所用力矣
　　告子以食色为性若紾兄之臂而得食得为性乎逾东家墙搂处子则得妻得为性乎故食色气也食色之理性也
　　寒暑阴阳也所以变化者神也变化之神无方阴阳之易无体
　　天地设位而易行乎其中而易亦天地也成性存存道义之门而道义亦性也
　　居处恭执事敬存吾心之天对越在天之天即顾諟天之明命畏天命尊徳性之谓也
　　孟子道性善言必称尧舜又曰圣人人伦之至也又曰尧舜性之也是则圣人之所以为圣人者全此性而已程子曰干天也一节论天至矣
　　顔子所言髙坚前后朱子曰道体也道体即性也天命之性浑然无间故存心养性即所以事天也圣人以四代礼乐告顔子使其得位则于前代之法必有因有革未必尽溺古法也
　　朱子曰功用言其气也妙用言其理也功用兼精粗【阙】
　　论性是学问大本大原知此则天下之理可明矣自泰之否易自否之泰难
　　卦爻随时取义不同
　　君徳明为本居敬穷理则明矣
　　朱子曰至精之理于至粗之物上见
　　班彪王命论真西山文章正宗取之
　　知行虽是两事然行是行其所知之理亦一也
　　干专直是一坤翕辟是二
　　参同契终是方技之书
　　顔子与圣人未达一间者以三月不违与纯亦不已也圣人相传之心法性而已
　　既曰上天之载无声无臭复何言哉
　　万古之阖辟不可得而穷程子所谓动静无端隂阳无始者与
　　物格知至在物之理与在己之理无间故曰才明彼即晓此
　　格物是方推致其知物格则知至矣
　　通天地万物总是一理致知格物者正欲推极吾心之知以贯天地万物之理也
　　孟子曰使吏治其赋后世分封者多用其言
　　天命有善而无恶性之谓也
　　大同之道即理也
　　诚之源即张子所谓性者万物之一原
　　唐郭子仪竭忠诚以事君故君心无所疑以厚徳不露圭角处小人故谗邪莫能害
　　观孟子答井田之问则其法坏已甚矣
　　四徳仁为大知为重非知之明守之固则仁亦不能有诸己矣
　　朱子赞明道曰龙徳正中甚大
　　孟氏醇乎醇以其言不出乎仁义礼智
　　言出乎已可警乎已
　　程子曰心通乎道然后能辨是非如持权衡以较轻重盖道即仁义礼智心通乎道以辨人之是非其合于道者为是不合于道者为非道即权衡较轻重即辨是非也
　　朱子论陆象山之学具有定论临川吴氏犹左右之何也
　　元人诗曰不宗朱氏元非学美哉言乎
　　晋司徒魏舒凡有为先行而后言可以为法其逊位而去一节尤髙
　　孟子专心致志四字读书之至要
　　率性之谓道全是自然
　　天下后世有公是公非秦桧祖子孙三世领史职亦不能揜其奸邪之迹
　　圣人之言皆自天理中流出所以为载道之文
　　知性善则天下之道皆自此出不知性而论道者妄也学至知道乃可以言学道者何性是也
　　在天成象在地成形皆造化之迹
　　太极动而生阳静而生隂即二气之良能也
　　元亨利贞仁义礼智八个字无物不有无时不然充塞天地贯彻古今日用须防不可离也
　　君子行此四徳者故曰乾元亨利贞圣人尽性以至命也
　　大哉乾元乃统天万化之源也
　　一隂一阳之谓道继之者善也成之者性也无时不然天既无言恐理亦无名
　　二气之良能即屈伸之自然也
　　细思人与天地本无二理惟无私贯之
　　凡言性命仁义礼智道徳之理皆无形声之可接惟黙而识之可也故曰上达必由心悟命之曰道盖借人所行实有道路之道以明人所行当然之理耳非真有形如道路之道也
　　先儒言闻道见道者但心悟其理故借闻见以明之非真有声之可闻有形之可见也
　　降衷秉彞天理民朱子于孟子豪杰兴及闻见章注两言之千载圣贤所传所学之道不外乎是
　　持盈惟有徳者能之
　　作徳心逸日休者诚也作伪者反是
　　人无忠信不可立于世
　　天地圣人诚而已
　　本一气而有动静耳
　　荀子以人性为恶则是诬天下万世之人皆为恶也其昩于理如是之甚
</div>
    <div class="pagination">
<a href="读书录_page36.html">上一页</a><span>...</span><a href="读书录_page32.html">32</a><a href="读书录_page33.html">33</a><a href="读书录_page34.html">34</a><a href="读书录_page35.html">35</a><a href="读书录_page36.html">36</a><span class="current-page">37</span><a href="读书录_page38.html">38</a><a href="读书录_page39.html">39</a><a href="读书录_page40.html">40</a><a href="读书录_page41.html">41</a><a href="读书录_page42.html">42</a><a href="读书录_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
