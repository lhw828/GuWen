<!DOCTYPE html>
<html>
<head>
    <meta charset="UTF-8">
    <title>西山读书记 - 第 74 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西山读书记 - 第 74 页/共 76 页</h1>
    <div class="content">　　季冬之月日在婺女昏娄中旦氐中
　　季冬者日月防于枵而斗建丑之辰也
　　是月也日穷于次月穷于纪星回于天数将几终言日月星辰运行于此月皆周匝于故处也次舎也纪防也○正义曰日穷于次月穷于纪者纪犹防也去年季冬与日相防于枵自此以来月与日相防在于他辰至此月穷尽遂复防于枵故云云星回于天者谓二十八宿随天而行每日虽周天一匝早晚不同至此月复其故处与去年季冬早晚相似故云云数将几终者几近也以去年季冬至今年季冬三百五十四日未满三百六十五日未得正终唯近于终故云云
　　礼运天秉阳垂日星地秉隂窍于山川播五行于四时和而后月生也是以三五而盈三五而阙
　　郑氏曰秉犹持也言天持阳气施生照临下也窍孔也言地持隂气出纳于山川以舒五行于四时此气和乃后月生而上配日若臣功成进爵位也一盈一阙屈伸之义也必三五者播五行于四时也正义曰播谓播散五行金木水火土之气于春夏秋冬之四时也和而后月生也者若四时不合日月乖度寒燠失所则月不得依时而生若五行四时调和道度不失而后月依时而生也云一盈一阙屈伸之义也者盈谓月光盈满若臣之进受髙位是其伸也阙谓月光亏损若臣之退就下位是其屈也○愚按日星丽乎天阳之为也山川丽乎地隂之为也秉者主持之谓阳主精气故为日星之光日太阳也星少阳也隂主形质故为山川之窍播者布也谓隂阳二气分为五行而布于四时也和犹合也谓隂阳和合而月始生也月太隂也本有质而无光其光亏也以受日光之多少月之朔也始与日合越三日而明生八日而上其光半十五日而朢其光满此所谓三五而盈也既朢而渐亏二十二日而下其亏半三十日而晦其光尽此所谓三五而阙也方其晦也是为纯隂故魄存而光冺至日月合朔而明复生焉和而月生盖取此义注疏之说恐非又乡饮酒义日月者三日则成魄三月则成时朱子曰魄者月之有体而无光处也故书言哉生明旁死魄皆谓月生三日月初生时也凡言既生魄即谓月十六日月始阙时也今此篇两言月三日而成魄则是汉儒専门陋学未尝读尚书者之言耳
　　礼器大明生于东月生于西此隂阳之分夫妇之位也陈氏曰礼记云云诗曰日居月诸出自东方又曰东方之日东方之月盖月之始则生于西其后则生于东
　　孟子曰日月有明容光必照焉
　　程子曰日月之明有本故容光必照君子之道有本故无不及也○朱子曰明者光之体光者明之用
　　楚词天问出自汤谷次于防汜自明及晦所行几里朱子曰汤音阳次舎也汜水涯也书云宅嵎夷曰旸谷即汤谷也尔雅云西至日所入为大防即防汜也○此问一日之间日行几里乎答之曰汤谷防汜固无其所然日月出水乃升于天其西下又入于水故其出入似有处所而所行里数厯家以为周天赤道一百七十万四千里日一昼夜而一周也春秋二分昼夜各行其半而夏长冬短一进一退又各以其什之一焉
　　夜光何徳死则又育厥利维何而顾莵在腹
　　莵一作兎与免同○夜光月也死其晦也育生也月之生也○此问月有何徳乃能死而复生月何利而顾望之莵常居其腹乎答曰厯家旧说月朔则去日渐逺故魄死而明生既朢则去日渐近故魄生而明死至晦而朔则又逺日而明复生所谓死而复育也此说误矣若果如此则未朢之前西近东逺而始生之明当在月东既朢之后东近西逺而未死之明却在月西矣安得未朢载魄于西既朢终魄于东而遡日以为明乎故惟近世沈括之说乃为得之盖括之言曰月本无光犹一银丸日曜之乃光耳光之初生日在其傍故光侧而所见才如钩日渐逺则斜照而光稍满大抵如一弹丸以粉涂其半侧视之则粉处如钩对视之则正圆也近嵗王普又申其说曰月生明之夕但见其一钩至日月相朢而人处其中方得见其全明必有神人能凌到景旁日月而往参其间则虽晦之时亦得见其全明而与朢夕无异耳以此观之则知月光常满但人自所立处视之有偏有正故见其光有盈有亏非既死而复生也若顾莵在腹之问则世俗桂间蛙兎之其惑久矣或者以为日月在天如两镜相照而地居其中四旁皆空水也故月中微黒之处乃镜中大地之影略有形似而非真有是物也斯言有理足破千古之疑矣○月只是受日光月质常圆不曽缺如圆毬只有一面受日光朢日日在酉月在卯正相对受光为盛天积气上面劲只中间空为日月来往地在天中不甚大四邉空有时月在天中央日在地中央则光从四旁上受于月其中昏暗便是地影朢以后日与月行便差背向一畔相去渐渐逺其受光面不正至朔行又相遇日与月正紧相合日便蚀无光月或从上过或从下过亦不受光受日光但小耳
　　何阖而晦何开而明角宿未旦曜灵安藏
　　阖闭户也开辟户也隂阖而晦阳开而明角亢东方星旦明也曜灵日也○此问何所开阖而为晦明且东方未明之时日安所藏其精光乎答曰晦明之问前屡发之其实亦隂阳消息之所为耳阳息而辟则日出而明隂消而阖则日入而暗又何疑乎角宿固为东方之宿然循天运转不常在东古经之言多假借也日之所出乃地之东方未旦则固已行于地中特未出地面之上耳
　　程子曰日月隂阳之精气也
　　又曰日月隂阳发见盛处
　　日月薄蚀而旋复者不能夺其常也
　　天地日月一也月受日光而日不为之亏然月之光乃日之光也天气降而至于地地中生物者皆天也惟无成而代有终耳
　　北辰自是不动只不动便为气之主故为星之最尊也朱子曰北辰是那中间无星处些子不动是天之枢纽北辰无星缘人要取此为极不可无个记认所以就其旁取一小星谓之极星问极星动不动曰也动只是他近那辰处虽动不觉如那射糖盘子様北辰便是中心椿子极星便是近椿底防子虽也随盘转缘近椿子便动动得不觉今以管窥极星见其动去只在管里面不动出去向来人只说北极不动至本朝人方推得是北极只在北辰邉头而极星依旧动又一说那空无星处谓之辰康节说日月星辰自是四件辰是那天上分为十二段底即十二辰天壤也此说是每一辰各有几度谓如日月宿于角几度即所宿处是辰也故曰日月所防谓之辰又论五峯说极星有三个极星不动殊不可晓若以天运譬如极盘则极星只是中间蒂子所以不动若是三个不动则不可转矣
　　邵子曰日行阳度则盈行隂度则缩宾主之道也月逺日则明生而迟近日则魄生而疾君臣之义也
　　张氏曰自冬至以后行阳度而渐长夏至以后行隂度而渐短虽以阳临隂为客之礼亦不敢自肆此君所以礼臣夫所以礼妇也诸厯家说月一日至四日行最疾日夜行十四度余五日至八日行次疾日夜行十三度余自九日至十九日其行迟日夜行十一度余二十日至二十三日行又小疾日夜行十二度余二十四至晦行又大疾日夜行十四度余以月均之则日得十三度之七也逺日则明生而行迟近日则魄生而行疾有君臣之义焉故易三多誉四多惧
　　阳消则生隂故日下而月西出也隂盛敌阳故日朢而月东出也天为父日为子故天左旋日右行日为夫月为妇故日东出月西生也
　　张氏曰初三日日初入时月在庚上哉生明见西方八日为上日初入时月在丁上十五日为朢日初入时月在甲上盛于东方十六日将出时月在辛上哉生魄见平旦二十三下日将出时月在丙上三十日为晦月与日合在乙上月本无光借日以为光及其盛也遂与阳敌为人君者可不慎哉天左旋日右行日东出月西生父子夫妇之道隂阳之义也月朢亦东出者敌阳也非常道也○朱子曰二日第一节之中月生明之时也盖始受一阳之光而昏见于西方庚地八日第二节之中月上之时受二阳之光而昏见南方丁地十五日第三节之中月既朢之时全受日光盛满而昏见于东方之甲地是为干体十六日第四节之始也始受下一隂为巽而其魄以平旦而没于西方辛地二十三日第五节之中复生中一阳为艮而下以平旦而没于南方丙地三十日第六节之终全变三阳而光尽体伏于西北一月六节既尽而禅于后月复生震卦云○震一兊二干三巽四艮五坤六每五日为一节朔旦震始用事日月隂阳交感之祗道家象此以为修炼之法此参同注也因附于此
　　日月之相食数之交也日朢月则月食月掩日则日食犹水火之相尅是以君子用智小人用力
　　张氏曰日月相对谓之朢日月相防谓之晦日常食于朔月常食于圣正如水火之相尅水之尅火掩而克之小人用力也火之尅水必隔物焉君子用智也月近日无光为晦月敌日而光盛为朢然日食于朔月食于朢乃知小人在外虽盛必自危而其柔弱狎比之时多能为君此则虑与不虑之间所以易戒履霜而不惧庭也日月一年十二防十二朢而有食有不食者交则食不交则不食也所以有交不交者日行黄道月行九道也亦有交而不食者同道而相避也
　　月体本黒受日之光而白
　　张氏曰月体本黒者隂也受日之光而白者得阳之气也
　　太阳为日太隂为月少阳为星少隂为辰日月星辰交而天之体尽之矣
　　月者日之影也情者性之影也
　　阳中有隂隂中有阳天之道也阳中之阳日也阳中之隂月也以其阳之类故能见于昼隂中之阳星也所以见于夜隂中之隂辰也天壤也
　　阳中阳日也阳中隂月也隂中阳星也隂中隂辰也柔中柔水也柔中刚火也刚中柔土也刚中刚石也张子曰五纬五行之精气也
　　所以知者以天之星辰独此五星以色言之文有验以心取之亦有此说○按汉天文志嵗星曰东方春木于人五常仁也五事貌也荧惑曰南方夏火礼也视也太白曰西方秋金义也言也辰星日北方冬水知也听也填星曰中央季夏土信也思心也仁义礼智以信为主貌言视听以心为主故四星皆失填星乃为之动
　　地纯隂凝聚于中天浮阳转旋于外此天地之常体也常星不动纯系于天与浮阳运旋而不穷者也日月五星逆天而行并包乎地者也地在气中虽顺天左旋其所系辰象随之稍迟则反从而右尔间有缓速不齐者七政性殊也月隂精反乎阳者也故其右行最速日为阳精然其质本隂故其右行虽缓亦不纯系乎天如常星不动金水附日前后进退而行者其理精深存乎物感可知矣填星地类然根本五行虽其行最缓亦不纯系乎地也火者亦隂质为阳萃焉然其气比日而微故其迟倍日惟水九嵗一衰故嵗厯一辰辰者日月一交之次有嵗之象也
　　右论日月五星
　　天左旋此真至粗之论耳不考日月出没常星昏晓之变愚谓在天而运者惟七曜而已常星所以为昼夜者直以地气乗机左旋于中故使恒星河汉因北为南日月因天隠见太虚无体则无以验其迁动于外也日质本隂月质本阳故于朔朢之际精魄反交则光为之食
　　亏盈法月于人为近日逺在外故月受日光常在于外人视其终初如钩之曲及其中天也如半璧然此亏盈之验也
　　月所位者阳故受日之光不受日之精相朢中则光为之蚀精之不可以二也
　　日月虽以形相物考其道则有施受健顺之差焉星月金水受光于火日隂受而阳施也
　　隂阳之精互蔵其宅则各得其所安故日月之形万古不变
　　日月得天得自然之理也非苍苍之形也朱子曰星亦受日之光凡天地之光皆日也
　　太一如人主北极如帝都
　　问上蔡谓北极为天之枢也以其居中故谓之北极以其周建于十二辰之舎故谓之北辰不知然否曰以其居中不动众星环向为天枢轴天形如鸡子旋转极如一物横亘在中两头秤定一头在地上是为北极一头在地下是为南极又曰太乙曰太一是帝座即北极也以星辰位言之谓之太乙以其居之处言之谓之北极云云
　　纬星隂中之阳经星阳中之隂
　　盖五星皆是地上木火土金水之气上结而成却受日光经星却是阳气之余凝结者但经星则闪烁开阖其光不定纬星则不然纵有芒角其本体之光亦自不动细视之可见
　　右论日月星辰
　　按张子曰日月星辰之事圣人不言必是顔子辈皆已理防得更不须言也以张子之说推之则日月星辰之事亦学者所当讲也然今所载止取圣贤之言庶知其大概而已若史志所书厯家所算自当别焉非此所能该也
　　雷霆风雨之属
　　易震为雷巽为风坎为水离为电
　　按诸卦有坎者或为云或为雨
　　记月令仲春是月也雷乃发声始电蛰虫咸动唘户始出先雷三日奋木铎以令兆民曰雷将发声有不戒其容止者生子不备必有凶灾
　　郑氏曰主戒妇人有娠者也容止谓动静正义曰雷是阳气之声将发与隂相冲蔡邕云季冬雷在地下则雉应而雊孟春动于地之上则蛰虫应而振出至此升而动于天之下其声发以雷出有渐故云乃云始电者电是阳光阳微则光不见此月阳气渐升以击于隂其光乃见故云始电○蔡氏云迅雷风烈孔子必变玉藻曰迅雷甚雨则必变虽夜必兴衣服冠而坐所以畏天威也小人不畏天威懈慢亵凟或至夫妇交接君子制法不可指斥言之故曰有不戒其容止者言此时夫妇交接生子支体性情必不备其父母必有灾
　　仲秋是月也雷乃收声蛰虫坯户
　　雷始收声在地中动内物也正义曰知动内物者以雷是阳气主于动不惟地中潜伏而已至十一月一阳初生震下坤上复卦用事震为动坤为地是动于地下是终此月为始故云动内物也
　　仲尼闲居天有四时春秋冬夏风雨霜露无非教也地载神气神气风霆风霆流形庶物露生无非教也正义曰神气谓神妙之气化也言神气者气从地出又风着于土雷出于地故神气风雷偏属于地
　　程子曰电者隂阳相轧雷者隂阳相击也轧者如石相磨而火光出者电便有雷击者是也【末句疑有误字】
　　风雷二物相益者也风烈则雷迅雷激则风怒两相助益所以为益
　　霜露星之气异乎雨雪又曰霜与露不同霜金气星月之气露亦星月之气
　　星感得其气即为霜如言露结为霜非也朱子曰霜只是露结成雪只是雨结成古人云露是星月之气不然今髙山顶上虽晴亦无露露只是自下蒸上人言极西髙山上亦无雨雪或问髙山无霜露其理如何曰上面气渐清风渐紧虽微有雾气便吹散了所以不结若雪只是雨遇寒而严凝故髙寒处雪先消
　　雹者隂阳相搏之气葢沴气也圣人在上无雹虽有不为灾
　　按左氏昭四年王正月大雨雹季武子问于申丰曰雹可御乎对曰圣人在上无雹虽有不为灾郑氏曰雨水阳也雪雹隂也雨水而伏隂薄之则凝而为雹雨雪而愆阳薄之则合而为霰故程子云沴气也
　　霹雳天地之怒气也
　　问人有不善霹雳震死是人懐不善之心闻霹雳震惧而死否曰是雷震之也问有使之者否曰人之作恶与天地之恶气相击搏遂以震死云云如人之怒固自有正然怒时必为之作恶是怒亦恶气也怒气与恶气相感故尔曰雷所击处必有火何也雷自有火动极阳生自然之理
　　易言宻云不雨自我西郊自西则隂先唱也故云虽宻而不雨
　　长安西风而雨终未记此理须是自东自北而风则雨自南自西则不雨何者东北属阳阳唱而隂和故雨西南隂也隂唱则阳不和故不雨云云今西风而雨山势使然
　　龙隂物也出则湿气蒸然自出龙之兴云不足恠云从龙风从虎云云如湿物在日中气亦自出虽木石之微感隂气尚亦有气则龙之兴云不足恠虎行处则风自生
　　邵子曰阳得隂而为雨隂得阳而为风刚得柔而为云柔得刚而为雷无隂则不能为雨无刚则不能为雷雨柔也而属隂隂不能独立故待阳而后兴雷刚也而属体体不能自用必待阳而后发也
　　张氏曰阳唱而隂从则流而为雨隂格而阳薄则散而为风刚唱而柔从则流而为云柔畜而刚动则激而成雷客主先后隂阳顺逆不同也风雨自天而降故言隂阳云雷自地而升故言柔刚天阳也阳必资隂故无隂则不能为雨阳得隂然后聚而成体也地隂也隂必资阳故无阳则不能为雷隂得阳然后发而成声也此言隂阳之相资也雨之形柔也属隂者本乎天之气也隂不能独立待阳而后兴者天之隂资乎天之阳也雷之声刚也属体者出乎地之形也体不能自用必待阳而后发者地之隂资乎地之阳也大抵隂阳匹敌虽曰相资然隂无能为必待阳而后有为君臣父子夫妇之义也阳来则生阳去则死天地间所主者一阳而已是故阳一而隂一阳尊而隂卑别而言之则天为阳地为隂合而言之则天有隂阳地亦有隂阳隂阳气也刚柔形也既以隂阳言天则必以刚柔言地然地有柔刚天亦有柔刚所以先生之言错综而用之也风气也丽乎阳雨形也丽乎隂云象也近乎形雷声也近乎气气皆可以言天形皆可以言地自其始而言则风雨为隂阳云雷为柔刚要其终而言则云雷亦得言隂阳风雨亦得言柔刚或由天而地或由地而天葢以天地相交上下同用也
　　云行雨施电发雷震亦各从其类也
　　张氏曰隂阳和则气蒸为云泽流为雨激则光发为电声震为雷和者阳先而隂从之激者阳盛而隂制之也
　　吹喷吁呵呼风雨云雾雷言相类也
　　张氏曰吹为风喷为雨吁为云呵为雾呼为雷此人与天地相类者也然所以不相类者人有心而天无心其裁成辅相则天有赖乎人及其机巧诈辩则人不若天矣
　　有雷则有电有电则有风雨生于水露生于土雷生于石电生于火雷与风同为阳之极故有电必有风张氏曰雷者震之气也电者离之气也风者巽之气也阳为重隂所制怒气发而为雷怒而极激而为电隂已不能制矣散而为风则反制隂也故风与雷皆为阳之极雨者水之气蒸则为云凝则为雪露者土之气升则为雾结则为霜雷出于石电生于火有雷则为电火出于石也
　　木之坚非雷不能震草之柔非露不能润
　　张氏曰木者地之刚雷亦地之刚草者地之柔露亦地之柔刚能相制柔能相益
　　张子曰隂性凝聚阳性发散隂聚之阳必散之其势均散阳为隂累则相持为雨而降隂为阳得则飘为云而升故云物班布太虚者隂为风驱余聚而未散者也凡隂气凝聚阳在内者不得出则奋击而为雷霆阳在外者不得入则周旋不舎而为风其聚有逺近虚实故雷风有小大暴缓和而散则为霜雪雨露不和而散则为戾气曀霾隂尝散缓受交于阳则风雨调寒暑正朱子曰横渠此论极分晓阳为隂累则相持为雨而降阳气正升忽遇隂气则相持而下为雨盖阳气轻隂气重故阳气为隂压坠而下也隂为阳得则飘为云而升隂气正升忽遇阳气则助之飞腾而上为云也隂气凝聚阳在内者不得出则奋击而为雷霆阳气伏于隂气之内不得出故爆开而为雷也阳在外者不得入则周旋不舎而爲风隂气凝结于内阳气欲入不得则旋绕于外不已而为风至吹散隂气乃已也和而散则为霜雪雨露不和而散则为戾气曀霾戾气飞雹之类曀霾黄雾之类皆隂阳邪恶不正之气所以雹水秽浊或青黒色又按隋文帝欲六月杀人大理少卿赵绰争之帝曰六月岂无雷霆我则天而行何不可之有胡氏曰雨露犹人君之恵泽雷霆犹人君号令生成万物之时固有雷霆而雷霆未尝杀物隋文取则雷霆而乗怒杀人其违天多矣或问雷霆何为而然者有形耶有神耶曰古人未之言也然先逹大儒亦尝明其理矣盖天地之间无非隂阳聚散阖辟之所为也可以神言不可以形论非如异端所谓龙车石斧鬼鼓火鞭怪诞之难信也故其言曰隂气凝聚阳在内而不得出则奋击而为雷霆虽圣人复起不能易矣凡声阳也光亦阳也光发而影随之阳气奋击欲出之势也电缓小则震亦缓小电迅大则震亦迅大震电交至则必有雨震而不电电而不震则无雨由隂气凝聚之有踈缓迅宻也曰世人所得雷斧者何物也曰此犹星陨而为石也本乎天者气而非形偶陨于地则成形矣然而不尽然也曰雷之破山壊庙折木杀人者何也曰先儒以为隂阳之怒气也气郁而怒方尔奋击偶或值之则遭震矣然而不尽然也曰电之闪烁激疾如金虺飞腾之状何谓也曰电之发也惟光尔适映云际则如是不当乎云之际而在同云之中则无是矣凡天地造化之迹茍不以理推必入于幻恠伪诞之说而终不能明故君子穷理之为要也
　　天象者阳中之隂风霆者隂中之阳
　　雷霆感动虽速然其所由来亦渐
　　蝀者隂气薄而日气见也
　　有一日其全见者是隂气薄处不全见者是隂气厚处
　　朱子曰雪花所以必六出者六者隂数天地自然之数也
　　太隂精石亦六棱
　　龙水物也其出与阳气交蒸故能成雨然雨者隂阳之气蒸郁而成非必龙之为也
　　问龙行雨之说曰云云
　　宻云不雨尚往也盖止下气上升故未能雨
　　必是上气蔽盖无发泄处方能有雨又曰如甑有盖其气郁蒸而汗下则为雨甑不盖其气散而不收则为雾
　　风与天相似旋转未尝息也
　　今此处无风盖或旋在那处或旋在上面都不可知如夏多南风冬多北风盖亦可见
　　雷者气郁积之极而迸散者也
　　如今之爆杖
　　雪非能为丰年其所以然者以其凝结阳气在地至来嵗发达而生长万物故也
　　雨与露不同雨气昏而露气清也露与雾不同露气肃而雾气昏也
　　露之结为霜也然露滋物而霜杀物
　　愚按露未凝则阳也故生凝则隂矣故杀
　　右论雷霆风之属







</div>
    <div class="pagination">
<a href="西山读书记_page73.html">上一页</a><span>...</span><a href="西山读书记_page69.html">69</a><a href="西山读书记_page70.html">70</a><a href="西山读书记_page71.html">71</a><a href="西山读书记_page72.html">72</a><a href="西山读书记_page73.html">73</a><span class="current-page">74</span><a href="西山读书记_page75.html">75</a><a href="西山读书记_page76.html">76</a><a href="西山读书记_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
