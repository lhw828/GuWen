<!DOCTYPE html>
<html>
<head>
    <meta charset="UTF-8">
    <title>西山读书记 - 第 72 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西山读书记 - 第 72 页/共 76 页</h1>
    <div class="content">　　朱子曰天者理而已矣
　　孟子集注畏天乐天章
　　右言天地之道
　　此即程子所谓专言之则道也然所谓天道者凡人性之所固有事理之所当然皆是也岂必指言曰天然后谓之天道哉程子朱子所谓天者自然之理天者理而已矣皆昔者圣贤所未发学者即斯言而深味之无余蕴矣
　　天地之心
　　昜复其见天地之心乎
　　程子曰一阳复于下乃天地生物之心也先儒皆言静为见天地之心盖不知动之端乃天地之心也非知道者孰能识之又曰人説复其见天地之心皆以谓至静能见天地之心非也复之下一画便是动也安得谓之静自古儒者皆言静见天地之心惟某言动而见天地之心或曰莫是于动上求静否曰固是然最难又曰复其见天地之心一言以蔽之天地以生物为心又曰复者反本也本有而去之今来复乃见天地之心也乃天理也此贤人之事也又曰复卦非天地之心复则见天地之心圣人旡复故未尝见其心○朱子曰积隂之下一阳复生天地之心几于息防而至此乃复可见在人则为静极而动恶极而善本心几息而复见之端也○问一阳复于下乃天地生万物之心也先儒皆以静见天地之心唯程子言动之端乃天地之心窃谓十月纯坤不为无阳天地生物之心未尝少息但未动尔因动而生物之心始可见曰十月阳气収敛一时关闭得尽天地生物之心固未尝息但无端倪可见惟一阳动则生意始发露出乃始可见端绪也言动之头绪于此方见得天地之心也因问在人则喜怒哀乐未发之前而所谓中节之体已各完具但未发则寂然而已不可见也待因事感动而恻隠羞恶之端始觉非因动而渐有此也曰然○问云云先生曰天地所以运行不息者做个甚事只是生物而已物生于春长于夏至秋万物咸遂如収敛结实是渐欲离其本之时也及其成则物之成实者各具生理所谓硕果不食是已夫具生理者固各继其生而物之归根复命犹自若也如説天地以生物为心斯可见矣又问既言心性则天命之谓性命字有心底意否曰然流行运用是心○问伊川以动之端为天地之心曰动亦不是天地之心只是见天地之心如十月岂得无天地之心天地之心流行只自若但十月万物収敛寂无踪迹到一阳动处生物之心始可见○问伊川云云曰此须就卦上防上坤下震坤静震动十月纯坤当贞之时万物収敛寂无形迹到此一阳复生便是动然不直下动字却云动之端端是从此起虽动而物未生未到大动处凡发生万物却是从此起岂不是天地之心邵康节诗曰冬至子之半天心无改移一阳初动处万物未生时康节此诗最好某于复卦本义亦载此诗盖立冬是十月初小雪是十月中大雪是十一月初冬至是十一月中小寒是十二月初大寒是十二月中冬至子之半即十一月之半也人言夜半子时冬至盖夜半以前一半属子时今推五行者多不之知然数每从这处起畧不差移此所以为天心然当是时一阳方动万物未生未有声臭气味之可闻可见所以谓元酒味方淡大音声正希也○问王辅嗣説寂然至无乃天地心如何曰彼説非也若静处説无不知下面一画作甚麽○在天地则为隂阳在人则为善恶不善处便是隂动处便属阳上五隂下一阳是当沉迷蔽固之时忽然一夕省觉便是阳动处○问云云曰此只是就隂阳动静阖辟消长处而言如云利贞者性情也一元之气亨通发散品物流形天地之心尽发见在品物上但丛杂难防及到利贞时万物悉已収敛那时只有个天地性情丹青着见故云利贞者性情也正与复其见天地之心相似康节云一阳初动处万物未生时盖万物生时此心非不见也但天地之心悉布散丛杂无非此理呈露到多了难见若防防者能于此观之则所见无非天地之心惟是复时万物皆未生只有一个天地之心昭然着见在这里较易防也○圣人无复故未尝见其心者盖天地之气所以有阳之复者以其有隂故也众人之心所以有善之复者以其有恶故也若圣人之心则天理浑然初无间防人孰得以窥其心之起灭耶若静而复动则亦有之但不可以善恶而为言耳○天地之心动方见圣人之心应事接物方见○问寂然至静之中一念之动此便是复否先生曰此説不尽复有两様有善恶之复有动静之复二者不同须要各防得分晓终日营营与物并驰忽然有恻隠等心发见此善恶之为隂阳也若寂然至静之中有一念之动此动静之为隂阳也二者各自不同○伊川与濓溪説复字亦差不同濓溪就坤上説就回来处説如云利贞者诚之复诚心复其不善之动而已矣皆是就归来处説伊川却正就动处説如元亨利贞濓溪就利贞上説复字伊川就元字头説复字以卦爻之义推之则伊川之説为正然二先生所説道理只一般非有所异只是所指地头不同王弼之説与濓溪同○又曰此须通隂阳动静善恶论之见得各是一理而此意无所不通始尽其曲折矣学者工夫则只如易传所见知其不善则速改以从善此是要约处若须要识得端倪而心体可识则是添却一事○天地以生物为心者也虽气有阖辟物有盈虚而天地之心则亘古亘今未始有毫厘之间防故阳极外而复生于内圣人以为复其可以见天地之心焉盖其复者气也其所以复者则有自来矣向非天地之心生生不息则阳之极也一絶而不复续矣尚何以复生于内而为阖辟之无穷乎此则所谓动之端者乃一阳之所动动非徒指夫一阳之已动者而为言也○复卦賛曰万物职职其生不穷孰其尸之造化为工隂辟阳开一静一动于穆无疆全体大用奚独于斯潜阳壮隂而曰昭哉此天地心盖翕无余斯辟之始生意闯然具此全美其在于人曰性之仁敛藏方寸包罗无垠有茁其萌有恻其隠于以充之四海其准曰惟今兹绵之间是用斋戒掩身闭关仰止羲图稽经恊敢賛一词以诏亡倦
　　咸天地感而万物化生圣人感人心而天下和平观其所感而天地万物之情可见矣
　　程子曰天地二气交感而化生万物圣人至诚以感亿兆之心而天下和平天下之心所以和乎自圣人感之也观天地交感化生万物之理与圣人感人心致和平之道则天地万物之情可见矣感通之理知道者嘿而观之可也
　　恒日月得天而能久照四时变化而能久成圣人久于其道而天下化成观其所恒而天地万物之情可见矣程子曰观其所恒谓观日月之久照四时之久成圣人之道所以能常久之理观此则天地之情理可见矣天地常久之道天下常久之理非知道者孰能识之
　　大壮利贞大者正也正大而天地之情可见矣
　　程子曰大者既壮则利于贞正正而大者道也极正大之理则天地之情可见矣天地之道常久而不已者至大至正也正大之理学者嘿识心通可也
　　萃观其所聚而天地万物之情可见矣
　　文中子曰圆者动方者静其见天地之心乎【未详】
　　程子曰诗书中凡以主宰言者皆曰帝有以包涵徧覆之意言者则曰天
　　天地无心而成化圣人有心而无为
　　问鼓万物而不与圣人同忧曰明道先生两句极好天地无心而成化圣人有心而无为无心便是不忧成化便是鼓万物天地鼓万物亦何常有心来
　　天地之常以其心普万物而无心圣人之常以其情顺万事而无情【全文见前】
　　邵子曰天地之心者生万物之本也天地之情者情状也与鬼神之情状同也
　　张氏曰天地无心缘感而生故于坤则寂然不动于复则感而遂通复之一阳天道之所以生物也咸之男女人道之所以生民也于复言天地之心者以无心而为心也变感为咸者有心而欲其无心也云云
　　张子曰天无心心皆在人之心一人私见固不足尽至于众心所同即是义理揔之则便是天故曰天曰帝者皆民之情然也或问天地之心天地之理理即道理言心即主宰言否
　　朱子曰心固以主宰言然所谓主宰者即理而已非心之外有所谓理理之外有所谓心也
　　又问心字与帝字相似否曰仁字似天字心字似帝字
　　天地以生万物为心者也
　　道夫言向者先生令思天地有心无心切谓天地无心仁便是天地之心若使其有心必有思虑有营为天地曷尝有思虑来然其所以四时行百物生者盖以其合当如此便如此不待思维此所以为天之道曰如此则易所谓复其见天地之心正大而天地之情可见又如何如公所説只説得他无心处尔若果无心则须牛生出马桃树上发李他心又却自定程子曰以主宰谓之帝以性情谓之干他这名义自定心便是他个主宰处所以谓天地以生物为心中间钦夫以为某不合如此説某谓天地别无勾当只是以生物为心一元之气运转流通略无停间只是生出许多万物而已问程子谓天地无心而成化圣人有心而无为曰这是説天地无心处且如四时行百物生天地何所容心至于圣人则顺理而已复何为哉所以明道云天地之常以其心普万物而无心圣人之常以其情顺万事而无情説得最好问普万物莫是以心周徧而无私否曰天地以此心普及万物人得之遂为人之心物得之遂为物之心只是一个天地之心尔今须要知得他有心处又要见得他无心处只恁定説不得问所谓上帝降衷于民天将降大任于人天佑民作之君天生物因其才而笃作善降百祥作不善降百殃凡此等类是苍苍在上者其有主宰如是邪抑天无心只是推原其理如此耶曰此数段只一意这个也只是理如此问天地之帅吾其性先生解以干健坤顺为天地之志天地安得有志曰复其见天地之心天地之情可见安得谓天地无心情乎程先生説天地以生物为心最好此乃无心之心也又曰天地自有个无心之心又如谓惟皇上帝降衷于下民天道福善祸淫这便自分明有个人在里主宰相似又问如何见天地之情曰人正大便也是天地之情正大天地只是正大未尝有些子邪处未尝有些子小处又曰且如今人言药性寒性热药何尝有性只是他所主恁地又曰天地以生物为心譬如饭甑蒸饭从里面蒸上到上面又下来只管在里面衮便蒸得熟天地即是包得许多气在这里无出处衮一番便生一番物他别无可勾当只得生物不似人便有许多应接所谓为心者如云天命岂是谆谆然命之所谓为心岂是切切然做又曰天包着地无所作为只知生物而已亘古亘今生生不穷人物则得此生物之心以为心所以个个肖他
　　右言天地之心
　　此程子所谓主宰之谓帝也语曰简在帝心书曰帝乃震怒而记亦有人心天意之説夫天本无心安得有意况于怒乎以其福善祸淫不少差忒若有意于怒焉耳朱子所谓无心之心学者所宜深体也
　　乾坤
　　易大哉乾元万物资始乃綂天
　　朱子曰此专以天道明干义大哉叹词元大也始也乾元天德之大始故万物之生皆资之以为始也又为四德之首而贯乎天德之始终故曰綂天
　　至哉坤元万物资生乃顺承天
　　此以地道明坤之义而首言元也至极也比大义差缓始者气之始生者形之始顺承天施地之道也
　　天行健君子以自强不息
　　朱子曰天乾卦之象也凡重卦皆取重义此独不然者天一而已但言天行则见其一日一周而明日又一周若重复之象非至健不能也君子法之不以人欲害其天德之刚则自强而不息矣
　　地势坤君子以厚德载物
　　地坤之象亦一而已故不言重而言其势之顺则见其高下相因之无穷至顺极厚而无所不载也
　　干知太始坤作成物
　　朱子曰知犹主也干主生物而坤主成物○知犹当也如今知州知县之类○太始即生物之始干始物而坤成之也
　　干以易知坤以简能
　　干健而动即其所知便能始物而无所难故为以易而知太始坤顺而静凡其所能皆从乎阳而不自作故为以简而能成物○问乾坤易简之理曰易简只以健顺可见且以人论之有人甚健遇事时自然觉易易只是不难又如人禀得性顺及其作事便自然简简只是不烦○问易简曰只是健顺如人之健者做事自易顺承者自简静而不繁只看下系确然隤然自分晓易者自做得一半简者承之○干以易知盖惟干健其所施为自是容易观造化生长则可见只是这气一过时万物皆生可见其易要生便生更无凝滞要做便做更无等待非健不能也○惟其健所以易虽天下至险亦安然行之如履平地○乾坤只是一个健顺之理人之性无不具此虽千万人吾往矣便是健虽褐寛博吾不惴焉便是顺如刚果奋发谦恭退逊亦是但要施之得其当施之不当便不是乾坤之理且如孝子事亲须是下气怡色若用健便是悖逆不孝事君须是犯顔敢谏若用顺便是阿谀顺防中庸説君子而时中时中之道施之得宜便是
　　成象之谓干效法谓之坤
　　朱子曰效呈也法谓造化之详宻而可见者○效如曲礼效马效羊之效言呈出许多物事大槩干只是做得形象到坤渐次详宻资始资生于此可见○效如陈效之效今人言效力之类法是有一定已成之物可以形状见者○成象之谓干此造化方有些显露处效法之谓坤以法言之则大段详宻矣效有陈献底意思乾坤只是理理本无心自人而观犹必待干之成象而后坤能效法然理自如此本无相待○成象之谓干谓风霆露日星只是个象
　　夫干其静也専其动也直是以大生焉夫坤其静也翕其动也辟是以广生焉
　　程子曰不専一则不能直遂不翕聚则不能发散朱子曰乾坤各有动静于其四德见之干一而实坤二而虚余已见前○广如河广汉广之广
　　阖户谓之坤辟户谓之干一阖一辟谓之变往来不穷谓之通见乃谓之象形乃谓之器制而用之谓之法利用出入民咸用之谓之神
　　朱子曰阖辟动静之机也先言坤者由静而动也乾坤变通者化育之功也见象形器者生物之序也法者圣人修道之所为而神者百姓自然之日用也○问阖辟一段只是一个物事以其阖谓之坤以其辟谓之干以其阖辟谓之变以其不穷谓之通发见而未形谓之象成形谓之器圣人修礼立教谓之法百姓日用谓之神曰然又曰利用出入便是人生日用都离他不得又曰民之于易随取而各足易之于民周徧而不穷所以谓之神所以谓之活泼泼地便是这处
　　夫干确然示人易矣夫坤隤然示人简矣
　　朱子曰确然健貌隤然顺貌
　　乾坤其易之门耶干阳物也坤隂物也夫干天下之至健也德行恒易以知险夫坤天下之至顺也德行恒简以知阻
　　朱子曰至健则所行无难故易至顺则所行不烦故简然其于事皆有以知其难而不敢以易处之也是以其有忧患则健者如自高临下而知其险顺者如自下趋上而知其阻盖虽易而能知险则不陷于险矣既简而又知阻则不困于阻矣所以能危能惧而无易者之倾也○按此并上文危平易倾説○乾坤简易知险知阻而曰知险阻便不去了惟其简易所以知险阻而不去敬子云今行险侥幸之人虽知险阻而犹冐昧以进惟乾坤德行本自简易所以知险阻○此叚専以忧患之际而言且如健当忧患之际则知险之不可乗顺当忧患之际便知阻之不可越此乃处忧患之道当如此如上文説危者使平易者使倾下文説能説诸心能研诸虑皆因忧患説大要乾坤只是循理而已他若知得前有险之不可乘而不去则不陷于险知得前有阻之不可冒而不去则不困于阻若人不循理以私意行乎其间其过乎刚者虽知险之不可乘却硬要乘则陷于险矣虽知阻之不可越却硬要越则困于阻矣只是顺理便无事又问在人固是如此以天地言之则如何曰在天地自是无险阻这只是大纲説个乾坤底意思是如此○或问见得干是至健不息之物经歴艰险处多虽有险处皆不足为其病自然足以进之而无难否曰不然易之书本意正要人知险而不进不然是悖义至健顺了凡有险阻只认冒进而无难如此大非圣人作易之意观上文云易之兴也其当殷之末世周之盛德耶当文王与纣之事耶是故其辞危危者使平易者使倾其道甚大百物不废惧以终始其要旡咎此之谓易之道也看此语但是恐惧危险便不敢轻进之意干之道便是如此○又説知险知阻之义曰旧因登山而知之自上而下则所向为险自下而上则所向为阻盖干则自上而下坤则自下而上健则遇险亦易顺则遇阻亦简然易则可以济险而简亦有可涉阻之理
　　乾元者始而亨者也
　　朱子曰始则必亨理势然矣
　　利贞者性情也
　　収敛归藏乃见性情之实
　　干始能以美利利天下不言所利大矣哉
　　始者元而亨也利天下者利也不言所利贞也或曰坤利牝马则言所利矣
　　大哉干乎刚健中正纯粹精也
　　刚以体言健兼用言中者其行无过不及正者其心不偏四者干之德也纯者不杂于隂柔粹者不杂于邪恶盖刚健中正之至极而精者又纯粹之至极也或疑刚干无柔不得言中正者不然也天地之间本一气之流行而有动静耳以其流行之统体而言则但谓之干而无所不包矣以其动静分之然后有隂阳刚柔之别也
　　坤至柔而动刚至静而德方
　　朱子曰刚方释牝马之贞也方谓生物有常
　　后得主而有常含万物而化光坤道其顺乎承天而时行
　　程子曰坤道至柔而其动则刚坤体至静而其德则方动刚故应干不违德方故生物有常隂之道不倡而和故居后为得而主利成万物坤之常也
　　干健也坤顺也
　　朱子曰此言卦之性情
　　干为马坤为牛干为首坤为腹
　　干天也故称乎父坤地也故称乎母
　　干为天为圜为君为父坤为地为母
　　程子曰干者天也天者天之形体干者天之性情干健也健而无息之谓干
　　问以性情谓之干朱子曰是天之性情如此火性情热水性情寒天之性情则是个健故不息惟健乃能不息其理是自然有此○乾坤是性情天地是皮殻其实只是一个道理○问云云曰性情二字常相参在此情是性之发非性何以有情○干健也动静皆健坤顺也动静皆顺静是性动是情○干之体为性健之用是情○静也専便是性动也直便是情
　　理无形也故假象以显义干以龙为象龙之为物灵变不测故以象乾道变化阳气消息圣人进退
　　坤以牝马为象者以其柔顺而健行也干健坤顺坤亦健乎曰非健何以配干未有干行而坤止也
　　朱子曰徐焕云天之行健一息不停而坤不能顺动以应其行则造化之功或几乎息矣此语亦无病
　　朱子曰隂阳形而下者乾坤形而上者资干以始即资坤以生
　　不争得霎时干底亨时坤底便亨坤之所生资干之所始者徐焕云万物资干以始而有气资坤以生而有形气至而生生即坤元此説亦通
　　干是自然而然坤便有用力处
　　乾道奋发而有为坤道静重而有守
　　右言乾坤○此程子所谓性情也
　　五行
　　书誓王曰有扈氏威侮五行怠弃三正天用勦絶其命
　　孔氏曰五行之德王者相承所取法○正义曰五行水火金木土也分行四时各有其德王者所共取法而有扈氏独侮慢之所以为大罪也且五行在人为仁义礼智信威侮五行亦为侮慢此五常而不行也有扈与夏同姓恃亲而不恭天子废君臣之义失相亲之恩五常之道尽矣是威侮五行也
　　书洪范王访于箕子箕子乃言曰我闻在昔鲧陻洪水汨陈其五行帝乃震怒不畀洪范九畴彛伦攸斁鲧则殛死禹乃嗣兴天乃锡禹洪范九畴彛伦攸叙
　　孔氏防曰水是五行之一水性下流鲧反塞之水失其道则五行陈列皆乱
　　初一曰五行一曰水二曰火三曰木四曰金五曰土○孔氏曰皆其生数也
　　水曰润下火曰炎上木曰曲直金曰从革土爰稼穑润下作咸炎上作苦曲直作酸从革作辛稼穑作甘正义曰谓之行者在天则五气流行在地世所行用也系辞曰天一地二天三地四天五地六天七地八天九地十此即五行生成之数天一生水地二生火天三生木地四生金天五生土如此则阳无匹隂无耦故地六成水天七成火地八成木天九成金地十成土于是隂阳各有匹耦而物得成焉系辞又曰天数五地数五五位相得而各有合此所以成变化而行鬼神谓此也又数之所起起于隂阳隂阳往来在于日道十一月冬至日南极阳来而隂往冬水位也以一阳生为水数五月夏至日北极隂进而阳退夏火位也当以一隂生为水数但隂不名竒数必以偶故以六月二隂生为火数也是故易説干贞于十一月子坤贞于六月未而皆左行由此也冬至以及于夏至当为阳来正月为春木位也三阳已生故三为木数夏至以及冬至当为隂进八月为秋金位也四隂已生故四为金数三月春之季四季土位也五阳已生故五为土数此其生数之由也又万物之本有生于无着生于微及其成形亦以微着为次五行之体水最微为一火渐着为二木形实为三金体固为四土质大为五大刘与顾氏皆以为水火木金得土数而成故水成数六火成数七木成数八金成数九土成数十义亦然也○水纯隂故润下趋隂火纯阳故炎上趋阳木金隂阳相杂故可曲直改更○王氏曰五者往来天地之间而不穷是以谓行五行之数以竒生者成而偶以偶生者成而竒故万物之变至于无穷○苏氏曰水至隂也必待天一加之而后生者隂不得阳不得蒸而成也火至炎也必待地二加之而后生者阳不得隂则无所傅而见也五者皆然莫不生于隂阳之相加阳加隂而为水为木为土隂加阳而为火为金茍不相加则虽有隂阳之资而无五行之用
　　易大天一地二天三地四天五地六天七地八天九地十
　　程子曰此简宜在天数五之前同附此○朱子曰此言天地之数阳竒隂偶即所谓河图者也
　　天数五
　　注五竒也
　　地数五
　　注五耦也
　　五位相得而各有合
　　古注天地之数各五五数相配以合成金木水火土
　　天数二十有五
　　五竒合为二十五
　　地数三十
　　五偶合为三十
　　凡天地之数五十有五所以成变化而行鬼神
　　正义曰天数五者谓一三五七九也地数五者谓二四六八十也五位相得而各有合者若天一与地六相得合为水地二与天七相得合为火天三与地八相得合为木地四与天九相得合为金天五与地十相得合为土也天数二十有五者总合五竒之数地数三十者总合五偶之数也凡天地之数五十有五者是天地二数相合为五十五此乃天地隂阳竒偶之数所以成变化而行鬼神者变化以此而成鬼神以此而行也○朱子曰天数五者一三五七九皆竒也地数五者二四六八十皆耦也相得谓一与二三与四五与六七与八九与十各以竒耦为类而自相得有合谓一与六二与七三与八四与九五与十皆两相合二十有五五竒之积也三十者五耦之积也变化谓一生水而六成之二生火而七成之三生木而八成之四生金而九成之五生土而十成之鬼神谓凡竒耦生成之屈伸往来者
　　记月令孟春之月其数八
　　郑氏曰数者五行佐天地生成万物之次也易曰天一地二天三地四天五地六天七地八天九地十而五行自水始火次之木次之金次之土为后木生数三成数八但言八者举其成数
</div>
    <div class="pagination">
<a href="西山读书记_page71.html">上一页</a><span>...</span><a href="西山读书记_page67.html">67</a><a href="西山读书记_page68.html">68</a><a href="西山读书记_page69.html">69</a><a href="西山读书记_page70.html">70</a><a href="西山读书记_page71.html">71</a><span class="current-page">72</span><a href="西山读书记_page73.html">73</a><a href="西山读书记_page74.html">74</a><a href="西山读书记_page75.html">75</a><a href="西山读书记_page76.html">76</a><a href="西山读书记_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
