<!DOCTYPE html>
<html>
<head>
    <meta charset="UTF-8">
    <title>御览经史讲义 - 第 37 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御览经史讲义 - 第 37 页/共 109 页</h1>
    <div class="content">


　　周易
　　刚健笃实辉光日新其徳
　　编修【臣】钱琦
　　程子曰以卦之才徳而言也干体刚健艮体笃实人之才刚健笃实则所畜能大充实而有辉光畜之不已则其徳日新也
　　【臣】谨按天下无无本之学亦无蹴至之功自古圣贤所造或异要未有不自宻其闇修而克渐底于粹精之域者书之颂尧也曰钦明文思安安而必曰克明峻徳颂舜也曰重华协于帝而必曰濬哲文明温恭允塞禹则文命敷于四海矣而臯陶曰慎厥身修思永汤则徳日新矣而仲虺曰慎厥终惟其始亦可知学问之功积而愈有所以致其力者不可不精以専也大畜一卦内干而外艮干有天徳之刚自有天行之健艮有成始成终之敦厚自有时止时行之光明彖曰大畜刚健笃实辉光日新其徳其义可思矣今夫理欲之介非委靡所能决也知行之功非浮华所能尽也水畜则盛火宿则壮风积则厚故柔情巽志亦足自安而存理遏欲断必持之以果确而后徳可日进于无疆雄才大略亦足致用而去浮絶嚣断必出之以安敦而后徳可日臻于光大袭取者外强而中干浮慕者貌合而神失均于徳无补也然则畜徳之君子何如周易首干以其卦徳之刚健也其象曰天行健君子以自强不息则其所以畜之者亦体干以存心而已矣夏有连山其卦首艮以其卦徳之笃实辉光也其象曰敦艮之吉以厚终也则其所以畜之者亦体艮以制事而已矣体干以存心则不屈于人欲不间于己私而我之所以自为者有主体艮以制事则不涉于浮游不沦于虚妄而我之所以履道者有方将英资之振厉既奋发于先而素履之敦慤复体騐于后如彼为山积久而髙矣如彼掘井歴久而深矣如彼琢玉磨砻久而瑕疵浄英华外发矣如彼树木培植久而本根固枝叶日茂矣向之所有逾时而见为陈迹今之所得触处而尽属新机虽天道运行循环不息而进修无止机者亦积累无止境所谓日新之谓盛徳者此耳虽古尧舜禹汤之所以立极于千古者又岂有加于是也哉象之词曰君子多识前言往行以畜其徳葢其所以用才者诚不可不审矣








　　周易
　　刚健笃实辉光日新其徳
　　监察御史【臣】周祖荣
　　程子曰干体刚健艮体笃实人之才刚健笃实则所畜能大充实而有辉光畜之不已则其徳日新也
　　郑汝谐曰此蕴畜之大者
　　【臣】谨按尽性之学首在明徳徳赋于天为吾性之固有茍自修者薄则无以蕴之而徳不明矣圣人观干以大始艮以厚终终始相推而大畜之义着焉葢干之徳纯乎天体而无所挠是其刚周乎天行而无所息是其健圣人法刚健以存心则道心伸而人心退聴此自彊之学所以植性之体也艮之徳二隂内止而气不嚣是其笃实一阳外见而明不掩是其辉光圣人用笃实以修身涵辉光以应事则泰宇定而天光自发此安止之学所以达性之用也夫赋性之始其体未尝不宏其用未尝不裕然无学以继之则人事之私于以胜理物情之伪于以淆真未免心体渐狭措事失宜畜既不大徳何由新徳既不新性何由复今自刚健以进于笃实自笃实以进于辉光则精进之深嵗时不息积累之久新机自生如泉本清也有以濬之而其源益洁鉴本明也有以拭之而其光益自其进而有得者言之则谓之新自其新而不已者言之则谓之日新盖内外交养身心互用确乎其不防闇然而日章尽性之功莫备于此岂非蕴蓄之大者乎要之圣人之学初无二理夫子于乾卦文言尝发进修之防而文王系艮之彖于主静立极之义尤为亲切大畜之卦则兼干艮而备焉葢自下学立心之始以至达天知命之古圣人所以致功者固有先后同揆者也如大学之云缉熙敬止中庸之云纯亦不已笃恭不显其亦与大畜彖传之意有相为发明者与















　　周易
　　君子以多识前言往行以畜其徳
　　侍读【臣】周玉章
　　【臣】谨按易象小畜大畜俱以畜徳言懿文徳畜之小者也多识前言往行以畜其徳畜之大者也文徳者或指其一节之美或统举其槩而规模小就有斐然成章之意若畜之大者体无不备用无不周固非専长薄殖之可语也然必多识前言往行者何也古之修徳者曰存心养性曰迁善改过曰主敬存诚不可胜数而其理欲辨晰之介与工夫从入之门先圣先贤垂之明训以昭示来学且身体力行各有明效大騐此前言往行所以炳若日星也诗言先民是程大猷是经书言学于古训乃有获朱子曰要妙精微各有攸当惟古之圣人为能尽之其所言所行无不可为天下后世法又曰以圣贤之学观圣贤之书人以私意自去求理去圣贤之心尚逺然则欲畜其徳而不取资于前言往行是却行而求及前人也而识之又贵其多者性安执复之不一经权常变之各殊观其会而可得其通百其虑而仍一其致言之理无或遗而源流洞彻行之理无或遗而同异互参于以疏濬其灵明而扩充其诣力使吾徳不致有偏而不举与杂而不醇之处则其为畜也大矣曾子曰尊其所闻则髙明行其所知则光大所闻所知讵有外于前言往行哉尊之行之又非特博闻强识而已葢荟萃古圣贤之言行审端择术设诚而致行之以驯致于髙明光大之域而徳之畜也何如乎若夫天在山中无其事且无其理特取卦象以极言畜之大耳至多识以畜徳则固学问切要之功上自圣帝明王以及修身砥行之士皆当从事于此者也

　　周易
　　天地养万物圣人养贤以及万民
　　编修【臣】喻炜
　　【臣】谨按颐之义取乎养非苐养其一身巳也天地以无心而成化帝王以得人而奏功咸本此至公无私者旁敷下逮而民与物胥托命焉固有合三才而一致者矣夫自两仪定位覆载攸司物之负隂抱阳者万有不齐岂物之克自为养哉风雷动散六子效能寒暑往来五气顺布莫非为天地彰其化育之施所以在天成象在地成形刚柔安其性而灵蠢殊其施也本天亲上本地亲下洪纎随其质而髙下适其宜也资始资生不言而美利溥天地万物之功夫亦何所不至与虽然天地设位而圣人成能故天地之大人犹有憾而圣人之徳加于四海要其夙夜图维所为念兹不置者莫如养贤为先夫圣人在上三纲正九畴叙五礼修六乐备郊焉而格庙焉而享固已百姓太和万物咸若矣而必亟亟于养贤者其意果何为耶诚以四海至广也兆姓至众也博施则力有所穷独施则恵有未遍非得贤以共理虽复焦心劳思终不足语于光天之治且夫崇效卑法王者之所以奉若不违也温肃分其而仁育义正之兼施燥湿异其宜而辨物居方之各得天地之养万物实赖有为之承流而宣化者贤之于圣何以异是况贤者匡居图度其于康济小民之计无不预筹惟待之以诚推之以泽量才度徳而畀以治民之任则贤之大者自能调燮经理以亮天工贤之小者亦能分猷服采以熙庶绩将见其于民也养其身尤及其心而授田制产之有法重农积粟之有规建学明伦型仁讲让斯出作入息莫不击壤歌衢咸拜君王之赐也观之书曰野无遗贤万邦咸宁诗曰蔼蔼王多吉人维天子命媚于庶人周礼大司徒以保息六养万民可知古先帝王爱民之政不外简俊乂以官之此其所以久安而长治也与后世庸碌者流居官窃禄才惭负乗而覆餗贻讥朝廷以恤百姓为心而施恵者不无中饱之虑百姓以望恩为念而请命者或有内壅之忧所养非贤欲其养及万民也必无是事矣是以圣王在上慎修厥徳本至公至明之识以招贤士并畜兼收随才任使人以渐而用而出类之才则不以渐官以次而升而切要之职则不以次如是则事之所谓利民之所谓休将无所不举事之所谓病民之所谓戚将无所不除烝我髦士非即所以恵我嘉师也哉要之乾坤者万物之父母圣其合徳贤其秀也故圣为继述之宗子而贤为佐理之家相惟圣人体天施地生之心扩民胞物与之量自有以挽气化之愆而合撰于清宁九州之内六合之外一道而同风悉基诸此养贤之典特急其先务耳有平天下之责者诚能深悉乎颐之义而得养道之正则裁成辅相立贤无方而泽被苍生矣














　　周易
　　圣人养贤以及万民
　　编修【臣】储麟趾
　　【臣】谨按圣人首出庶物必以天地之心为心天地以养万物为心故圣人非徒以天下自养而必以养天下为急焉其以天下自养则王食万方而不以为过也其以养天下为急则无一夫不被其泽而非劳也是岂必户授之衣而人赉之粟哉裁成天地之道辅相天地之宜以左右民顺而施之有其序焉遍而普之无或遗焉葢必至于参天地赞化育而后为养道之极功也易卦大有大畜鼎皆有养贤之义师益井皆有养民之义而颐卦则兼言之曰圣人养贤以及万民善乎程明道之言曰圣人作养贤才与之共天位使之食天禄俾施泽于天下养贤正所以养万民也夫生民之初黔首蚩同于鸟兽虽有相生相养之道而不能自为谋也有圣人者作然后仰观俯察网罟耒耜舟楫牛焉宫室烹餁之利次第以兴焉而又恐山陬海徼羣聚州处不能以一人之耳目遍也为之选造以升之等威以辨之禄糈以优之期以导宣徳化抚循众庶俾湛恩汪无一民一物之流离失业而后即安焉是故有忧劳不倦之尧舜而后有己溺己饥之禹稷而后有日孜日赞之臯防此固财之所由以阜愠之所由以解而万民之所由以熙熙而皥皥也虽然反而观之贤者能佐治以养民不贤者即能罔上以病民圣人于此公聴并观见贤焉则登而庸之见不贤焉仍复屏而斥之流放诛殛之条与命官分秩之典每并行而不相悖所以颐之为卦与噬嗑相为表里颐口中虚九四一阳间于其中必齧之而后合先王治狱之道存焉然则圣人之仁育必继之以义正而后全犹之天地之春生必济之以秋杀而后备焉尔后世惟萧何言养民致贤以图天下意亦与此相类而大小不同公私顿异彼就蜀汉一隅言之此则以普天率土而为言也由萧何之言可以知覇国之胜算由颐卦之彖辞可以识王道之大全意义差类而体用各殊固未可以同年而语也











　　周易
　　象曰水洊至习坎君子以常徳行习教事
　　监察御史【臣】周祖荣
　　朱子曰治己治人皆必重习然后熟而安之程子曰徳行当如水之有常教事当如水之洊习【臣】谨按水动机也进必以渐流而不息坎劳卦也象取重习义在克勤观于内外皆坎得治己治人之道由内递及于外者进之渐而有序也修己兼及于人者功之习而不已也夫足乎己者谓之徳措诸躬者谓之行本徳以为行体騐者有据矣而虑其或间也君子以常心注之平时敬义夹持能于人不及见处力争絶续之交虽本体自觉惺然而日新又新检身犹若不及则缉熙之学得矣而徳者人所同具修徳亦人有同心也圣贤成物之量原在成巳之中吾不能教人即是徳行中有亏歉处是故本身以立教始而劳来匡直继以辅翼其事详矣又从而振徳则功益宻焉凡其无所或遗者皆其无所不习也此内外无间而适协乎水洊至之义者也又尝思之六十四卦中皆言治己治人之法何独于坎象而对举其义乎窃谓坎卦中实中实者诚也诚则无息而成己成物之道一以贯之观彖辞有孚心亨一语首重立诚则知圣人取象葢本于此或谓常徳行习教事为处险之方似犹执于一偏而未会乎立象之本防矣







　　御览经史讲义卷五
<子部,儒家类,御览经史讲义>
　　钦定四库全书
　　御览经史讲义卷六
　　周易
　　咸亨利贞
　　编修【臣】万承苍
　　程子曰君臣上下以至万物皆有相感之道物之相感则有亨通之理君臣能相感则君臣之道通上下能相感则上下之志通以至父子夫妇亲戚朋友皆情意相感则和顺而亨通事物皆然故咸有亨之理也利贞相感之道利在于正也
　　【臣】谨按上经言天道故首干下经言人道故首咸人道有五而君臣为首天生蒸民必授其权于有徳之君以统治之而后其情可一所以谓之咸也序卦曰有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错夫妇者人道之始君臣上下者人道之大是故干统天咸统人以咸配干明君道一天道也咸之为言同也庄周亦云周徧咸异名而同实凡物两相附者皆可言同圣人在上合天下之人而徧覆之是之谓大同干彖传言首出庶物万国咸宁正于此卦见之咸之九五即干之九五刚健中正以临臣民而施泽及下四则大臣之位以阳居隂刚而不过膺腹心之任与五同体商书咸有一徳即其义也三处下卦之上分股肱之寄刚正无私亦能仰承乎五之徳者也二为在下之贤中正自守顺而应乎五初为在内之民与四相应上为在外之民与三相应而皆顺乎五此咸之备乎人道而足以配乎干者也然而君徳必主乎刚中其公卿百执事必济之以刚明其士庶人必应之以惇厚柔顺古帝王统壹六合未有能易此者也文王彖辞言咸亨利贞葢已备举乎咸之徳其曰取女吉者特因兑下艮上而发阳先于隂之一义耳亨利贞即干四徳之三咸不言元咸即元也在天为元在人为仁仁者以万物为一体非是不得为仁非是亦不得为咸矣周公作爻辞则见夫平天下之本在于修身又内卦为艮一阳居上二隂居下有身之象故六爻皆以身言之五之咸其脢窃谓与艮其背同即笃恭而天下平之意若以感应之理言则此爻乃无思无为而四之贞吉则所谓寂然不动感而遂通天下之故者也
　　咸感也柔上而刚下二气感应以相与止而説天地感而万物化生圣人感人心而天下和平胡瑗曰天气降于下地气升于上二气升降而交通则万物以生以遂而各正性命圣人推诚信之道使其仁义教化藏人之肌肤沦人之骨髓然后感悦于心而归之也
　　【臣】谨按卦本名咸彖辞爻辞皆言咸而不言感至夫子作彖传则以为有感之理焉夫独不能感咸斯感矣天下之理不越感应两端有感必有应所应复为感事变万殊而理惟一致是不必预计夫应也第慎其所以感之者而已矣柔上而刚下者小往居上大来居三也二气者隂阳也干为阳坤为隂阳贵也隂贱也贱不敢干贵必阳先感而隂始从之是故天气下降地气上升则为交泰然自泰卦观之干下坤上气虽合而位则分乃天地之既交也而方交之象则着之于咸三阳在上渐而下济天以实施地以虚受絪缊化醇防合无间此诚交泰之实而名卦曰咸所以立君极也盖咸则公公则溥君臣上下之间以此交感至于恒久不已而泰运弥隆焉其在泰之传曰天地交而万物通上下交而其志同上下交即咸之象其志同即咸之义也泰之九二曰包荒不遐遗亦无非咸之义也夫子释咸为感而于序卦释泰为通系辞又曰感而遂通天下之故知通之由于感亦愈知泰之由于咸矣干文言曰圣人作而万物覩咸主君道故特称圣人以明之圣人治天下未尝有意以感人也当其静也此心之体廓然大公天地万物咸归性内及夫物来顺应而心之用行焉于是乎有感即通时出而为仁足以有容时出而为义足以有执时出而为礼为智足以有敬有别圣人无心以天下人之心为心而各得其理之所同然诚动于此几应于彼不特用恩之地为感即用威之地亦莫非感也而天下有不化者乎夫一人之心千万人之心也以和平之心感之则必以和平之心应之然而或有不应者则以人性本同而其情多变往往歆于所可説而不明于所当止此止而説之所以为咸也圣人知其然既道之以徳而复齐之以礼俾人皆循乎天秩笃于人伦自公卿百执事以及士庶人各尽其义之所当为而毋觊乎分之所不逮由是行谊日修习尚日厚熙熙然一道同风与驩虞之象迥不侔矣大学言平天下在于絜矩而朱子释之以为因其所同推以度物使彼我之间各得分愿上下四旁均齐方正岂非咸之道得也哉



</div>
    <div class="pagination">
<a href="御览经史讲义_page36.html">上一页</a><span>...</span><a href="御览经史讲义_page32.html">32</a><a href="御览经史讲义_page33.html">33</a><a href="御览经史讲义_page34.html">34</a><a href="御览经史讲义_page35.html">35</a><a href="御览经史讲义_page36.html">36</a><span class="current-page">37</span><a href="御览经史讲义_page38.html">38</a><a href="御览经史讲义_page39.html">39</a><a href="御览经史讲义_page40.html">40</a><a href="御览经史讲义_page41.html">41</a><a href="御览经史讲义_page42.html">42</a><span>...</span><a href="御览经史讲义_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
