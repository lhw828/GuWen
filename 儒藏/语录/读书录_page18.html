<!DOCTYPE html>
<html>
<head>
    <meta charset="UTF-8">
    <title>读书录 - 第 18 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读书录 - 第 18 页/共 42 页</h1>
    <div class="content">　　诗一经性情二字括尽
　　闗雎之类言夫妇鹿鸣之类言君臣棠棣之类言兄弟蓼莪之类言父子黄鸟之类言朋友此诗于人伦之道无不备也
　　不欺君不卖法不害民此作官持已之三要也
　　读正风正雅则心乐读变风变雅则心不乐者好善恶恶之真情也
　　为政当有张弛张而不弛则过于严弛而不张则流于废一张一弛为政之中道也
　　李景让母郑氏曰士不勤而禄犹灾其身虽妇人之言亦可以为居官怠职者之戒
　　一五行之畴于八畴无不包诚以五行一隂阳也隂阳一太极也太极本无极也天下之理岂有出于无极太极之外者哉其防深矣
　　势屈于匹夫义不胜也
　　行有不得反之于己使行之是则得不得有命已何与焉使行之非即当改之不可执其非以求胜于人也或曰人有慢己者何以处之曰使己有可慢之事则彼得矣己无可慢之事则彼失矣失得在彼己何与焉此先儒之论重书以为警
　　好胜人之大病
　　富贵易至溺人可不谨哉
　　节俭朴素人之美徳奢侈华丽人之大恶
　　人有不谨者不可以己能病之
　　人遇拂乱之事愈当动心忍性増益其所不能所行有窒碍处必思有以通之则智益明
　　统天地万物为一理所谓理一也在天有天之理在地有地之理在万物有万物之理所谓分殊也理一所以统乎分殊分殊所以行乎理一非有二也
　　如人一身之理理一也四肢百骸各具之理分殊也理一统乎分殊之中分殊不在理一之外
　　本然之性理一也气质之性分殊也
　　才自有其能便为心累如顔子虽箪瓢陋巷不改其乐在顔子之心则未尝自以乐为能也
　　有此理则有此物及有物则理又在物中
　　以不杂者言之谓之本然之性以不离者言之谓之气质之性非有二也
　　人莫不饮食也鲜能知味也人莫不有道也鲜识其真也
　　造化非隂即阳人事非柔即刚
　　动静虽属隂阳而所以能动静者则太极之所为也如寂感虽属人心而所以能寂感则性之所为也
　　太极图解下朱子语録论道器曰如这人身是器语言动作便是人之理窃谓此或记者之悮盖人身与语言动作皆是器也人身语言动作之则乃理也若指人之语言动作为理则是认气为道昧于形而上形而下之别矣故疑此言或记者之误也
　　万物各受此理如众水各受此日光但物之清者受此理则理亦明物之昏者受此理则理亦昏昏非理昏也由物之昏蔽之也如水之清者受此日光则光亦明水之浊者受此日光则光亦暗暗非光暗也水之浊以淆之也以是观之则性本善而无恶可知其恶者皆气质之拘也
　　人于动处难得恰好才动便有差所以发而中节为难也
　　人皆有此理圣人与涂人同圣人有耳目鼻口之理涂人亦有耳目鼻口之理圣人有心肝脾肺肾之理涂人亦有心肝脾肺肾之理圣人有君臣父子夫妇长幼朋友之理涂人亦有君臣父子夫妇长幼朋友之理但圣人禀得气质清粹故能全尽此理众人禀得气质昏驳有不能全尽耳
　　将欲翕之必固张之将欲弱之必固强之将欲废之必固兴之将欲夺之必固与之是皆窃春夏之辟而为秋冬之阖程子所谓老子窃弄辟阖者以此
　　干始能以美利利天下不言所利大矣哉如尧舜利世之功大矣而其心则曷尝自以为大哉使有一毫自大之心则与干始利天下不言所利不同而非所以为尧舜矣
　　人之一呼者太极动而阳也一吸者太极静而隂也吸为呼之根呼为吸之根即隂阳之一动一静而互为其根也以至一语一黙无不皆然则太极隂阳之妙又岂外于人之一身哉
　　近海斥卤而地气亦薄故生物不畅茂观山东海丰诸邑林木稍长即悴可见
　　一理也得之为天得之为地得之为万物
　　道无声之可闻无形之可见惟因夫形而下之器黙识夫形而上之理则谓之见道非若天地万物真有形之可见也
　　天不以隆冬大寒而息其生物之机缄人不以熟寝大寐而息其虚灵之知觉
　　人心至为神明如来日将早作今夕虽熟寐之甚及至其期而自觉岂非心之神明乎
　　人惟一心操之为君子放之为小人
　　自古兴亡治乱之几皆由于心之存亡
　　一念之差贻患生灵有不可胜言者如汉武只因欲得西域善马甘心丧师不悔及贰师再举西伐仅得善马数十匹而还是以数十匹马易万人之命又且作歌被之声乐夸耀祖宗其为不仁甚矣原其本只由一念之差耳
　　如来旦将早作而中夜屡寐屡寤警愓不安者心之神明使然也
　　满眼皆实理而人不之信释氏持一偏空説举前古之人皆为所惑何哉
　　身体发肤受之父母不敢毁伤人之大孝也夫妇配偶所以承先世之重延悠远之绪人之大伦也释氏乃使人髠其发絶其配不孝絶伦之罪大矣
　　庄子曰泰宇定发乎天光言心定则明也
　　圣人顺天理而尽人伦释氏逆天理而灭人伦
　　虽上知不能无人心圣人所谓无欲者非若释氏尽去根尘但人心之得其正者即道心以其不流于人欲之私所谓无欲也
　　造化只是隂阳五行人道只是健顺五常
　　皆实理也知者鲜矣
　　圣人一片实心种种道理皆从此出
　　无有大于理气者
　　作圣作狂此心一转移耳
　　中庸引诗曰上天之载无声无臭即无极而太极也庄子曰诗以道志书以道事易以道隂阳春秋以道名分先儒谓庄子是大秀才观此可见
　　张子曰一故神神即太极也或者谓太极不防动静则神为无用之物矣岂所以为造化之枢纽品彚之根柢哉
　　只一个太极行乎隂阳五行男女万物之间无所不在盆成括小有才而不知君子之大道适足以杀其身盖人知大道则明于进退存亡吉凶消长之理必不至于轻率逞才妄为以取祸也
　　视其色在目而知其色之理在心聴其声在耳而知其声之理在心食其味在口而知其味之理在心闻其香在鼻而知其香之理在心此心所以为一身之主宰也天人一理故致乖致和无不感通
　　耳目口鼻各专一事而心则无不通
　　耳顺则声入心通目明则物接理见
　　庄子曰生物以息相吹息是人呼吸之息九万里之气亦是此息相吹则人之气召和召灾可知矣
　　七窍凿而混沌死七情炽而天理亡之譬也
　　举四海九州生民之气无不和则自足以感隂阳之和举四海九州生民之气既乖则亦足以感隂阳之异此理之必然也
　　固不可假公法以报私仇亦不可假公法以报私徳物各具五行之色如天地有五方土石有五色云气有五色之类是则万物岂出于五行之外哉
　　下民之寃不伸者由长人者之非其人也
　　为官者切不可厌烦恶事茍视民之寃抑一切不理曰我务省事则民不得其死者多矣可不戒哉
　　一命之士茍存心于爱物必有所济盖天下事莫非分所当为凡事茍可用力者无不尽心其间则民之受惠者多矣
　　昔人谓律是八分书盖律之条目莫非防范人欲扶翼天理故谓之八分书
　　慎言谨行是脩已第一事
　　人之所为不犯律条即为义犯之即为非义则律为八分书可见
　　余一夕梦先人告余曰慈温良得非有所警乎
　　心口如一为忠信心口不一非忠信也
　　只四勿念之岂有差乎
　　天下至贵者道得之则生失之则死为天下至贵不亦宜乎
　　偶读医书有曰洗心日齐防患日戒吾有取焉
　　乞墦之富贵恬不知耻可怪也夫
　　责人当反求诸己
　　释氏本是自洁其身纷纷之言皆其徒附防之也道家者流如老子道徳经是也如符録科仪飞升黄白之术皆后人附防为道家之事道徳经岂有是哉朱子于吾无隠乎尔章以作止语黙无非教也释之盖作与语属阳动之发也止与黙属隂静之为也动静隂阳曷莫非是道之着至于动而静静而复动循环无端则又道之至妙者也其示人之意岂不显而可见哉曾防之鼔瑟希铿尔舍瑟而作对曰异乎三子者之撰其动静从容者此理也莫春者春服既成冠者五六人童子六七人浴乎沂风乎舞雩咏而归者亦此理也是则人欲尽处天理流行随处充满无少欠缺安往而不然哉
　　圣人一身动静无非仁义礼智之徳充乎中而发乎外其示人可谓无隠矣
　　认得为已何所不至此言当深翫味体认
　　不虐无告不废困穷圣人之仁也
　　勿以小事而忽之大小必求合义
　　法立而行则人不翫
　　事合义虽大不惧不合义虽小当谨
　　道有正有邪徳有凶有吉此韩子所谓道与徳为虚位也
　　气质之蔽最深民不可使知之是皆蔽之深不能有以开其识也如佛老之教分明非正理而举世趋之虽先儒开示精切而犹不能祛其惑是皆气质蔽之深也偶一事发不中节终夕不快
　　命性道教只是一理
　　临属官公事外不可泛及他事
　　不仁者不可乆处约不可长处乐朱子释之谓不仁之人失其本心乆约必滥乆乐必淫滥即为贫贱所移而更其节也淫即为富贵所淫而荡其心也若贫贱不能移即仁者能乆处约矣富贵不能淫即仁者能长处乐矣孔孟之言互相发明如此













　　读书録卷七
<子部,儒家类,读书录>
　　钦定四库全书
</div>
    <div class="pagination">
<a href="读书录_page17.html">上一页</a><span>...</span><a href="读书录_page13.html">13</a><a href="读书录_page14.html">14</a><a href="读书录_page15.html">15</a><a href="读书录_page16.html">16</a><a href="读书录_page17.html">17</a><span class="current-page">18</span><a href="读书录_page19.html">19</a><a href="读书录_page20.html">20</a><a href="读书录_page21.html">21</a><a href="读书录_page22.html">22</a><a href="读书录_page23.html">23</a><span>...</span><a href="读书录_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
