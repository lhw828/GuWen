<!DOCTYPE html>
<html>
<head>
    <meta charset="UTF-8">
    <title>帝学 - 第 2 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>帝学 - 第 2 页/共 4 页</h1>
    <div class="content">　　太昊伏羲氏仰则观象于天俯则观法于地观鸟兽之文与地之宜近取诸身逺取诸物于是始作八卦以通神明之徳以类万物之情上古结绳而治伏羲始作书契百官以治万民以察
　　臣祖禹曰伏羲氏徳合天地通于神明始画八卦以开物成务故孔子言易始于伏羲肇有书契以纪万事而治道可传于后至尧而大备故孔子序书始于尧其前岂无圣人哉盖其世逺不可以为法也扬雄曰法始乎伏羲而成乎尧匪伏匪尧礼义哨哨圣人不取也后世帝王之学本伏羲故臣以为帝学之首
　　炎帝神农氏师曰悉诸
　　黄帝有熊氏幼而徇齐【徇疾齐逺也言圣徳幼而疾逺】长而敦敏成而聪明师曰大桡【大桡作甲子者】又学于大真伏羲神农黄帝之书谓之三坟
　　少昊金天氏以鸟名官鳯鸟氏歴正【鳯鸟知天时故以名歴正之官】鸟氏司分【鸟燕也以春分来秋分去】伯赵氏司至【伯赵伯劳也以夏至鸣冬至止】青鸟氏司启【青鸟鸧鷃也以立春鸣立夏止】丹鸟氏司闭【丹鸟鷩雉也以立秋来立冬去入大水为蜃上四鸟皆歴正之属官】祝鸠氏司徒【祝鸠鹪鸠也鹪鸠孝故为司徒主教氏】鴡鸠氏司马【鴡鸠王鴡也挚而有别故为司马主法制】鸤鸠氏司空【鸤鸠鴶鵴也鸤鸠平均故为司空平水土】爽鸠氏司寇【爽鸠鹰也鸷故为司寇主盗贼】鹘鸠氏司事【鹘鸠鹘鸼也春来冬去故为司事】五鸠鸠民者也【鸠聚也治民上聚故以鸠为名】五雉为五工正【雉有五种西方曰鷷雉东方曰鶅雉南方曰翟雉北方曰鵗雉伊洛之南曰翚雉】利噐用正度量夷民者也【夷平也】九扈为九农正【扈有九种春扈鳻鶞夏扈窃秋扈窃蓝冬扈窃黄棘扈窃丹行扈唶唶宵扈啧啧桑扈窃脂老扈鷃鷃以九扈为九农之号各随其宜以教民事】扈民无淫者也【扈止也止民使不淫放鲁昭公十七年郯子来朝叔孙昭子问焉曰少昊氏鸟名官何故也郯子曰吾祖也我知之昔者黄帝氏以云纪故为云师而云名炎帝氏以火纪故为火师而火名共工氏以水纪故为水师而水名太昊氏以龙纪故为龙师而龙名我髙祖少昊挚之立也鳯鸟适至故纪于鸟为鸟师而鸟名自髙阳以来不能纪逺乃纪于近为民师而命以民事则不能故也仲尼闻之见郯子而学之告人曰吾闻之天子失官学在四夷犹信然则古圣人之建官立事必本于学也】少昊氏有四叔曰重曰该曰修曰熈实能金木及水【能治其官】使重为句芒【木正】该为蓐收【金正】修及熈为冥【二子相代为水正】世不失职遂济穷桑【穷桑少昊之号也四子能治其官使不失职济成少昊之功死皆为民所祀穷桑地在鲁北晋顷公十四年魏献子问于蔡墨曰社稷五祀谁氏之五官也对曰少昊氏有四叔为勾芒蓐收冥此其三祀也颛顼氏有子曰黎为祝融共工氏有子曰勾龙为后土此其二祀也后土为社稷田正也有烈山氏之子曰柱为稷自夏以上祀之周弃亦为稷自商以来祀之】
　　臣祖禹谨案周礼内史掌三皇五帝之书春秋之时楚左史倚相能读三坟五典八索九丘是其书犹存也盖自孔子删书断自唐虞不纪三皇而周易系伏羲神农黄帝尧舜之事孔安国以伏羲神农黄帝之书为三坟少昊髙阳髙辛唐虞之书为五典司马迁作史记以黄帝为五帝之首髙阳髙辛次之尧舜次之而少昊氏不纪考其制作法度自髙阳已不能及四子修职皆百世祀少昊之徳岂非学之至乎臣故取左氏传郯子史墨之语以补少昊氏之事备三皇五帝之学焉
　　颛顼髙阳氏师曰伯夷又受学于绿图
　　帝喾髙辛氏聪以知逺明以察防仁而威惠而信修身而天下服师曰伯招
　　帝尧陶唐氏聪明文思光宅天下若稽古钦明文思安安益曰帝徳广运乃圣乃神乃武乃文师曰子州支又学于君畴孔子曰尧焕乎其有文章
　　帝舜有虞氏若稽古濬哲文明温恭允塞师曰许由学于务成昭务成昭教舜曰避天下之逆从天下之顺天下不足定也避天下之顺从天下之逆天下不足失也孟子曰大舜有大焉善与人同舍已从人乐取于人以为善自耕稼陶渔以至为帝无非取于人者取诸人以为善是与人为善者也又曰舜闻一善言见一善行若决江河沛然莫之能御也少昊髙阳髙辛唐虞之书谓之五典
　　臣祖禹曰帝王之学谓之大学礼记曰大学之道在明明徳在亲民在止于至善知止而后有定定而后能静静而后能安安而后能虑虑而后能得古之欲明明徳于天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意欲诚其意者先致其知致知在格物物格而后知至知至而后意诚意诚而后心正心正而后身修身修而后家齐家齐而后国治国治而后天下平故学者所以致知诚意正心修身齐家治国明明徳于天下尧舜之道是也帝王之学所以学为尧舜也尧舜亦学于古先圣王而已其在易曰进徳修业学以聚之问以辨之其在书曰若稽古其在诗曰正家以风天下此文王之学也扬雄曰适尧舜文王者为正道后世学尧舜而及之者惟文王故孔子祖述尧舜宪章文武而习周公其他皆非道也
　　大禹夏后氏若稽古文命敷于四海祗承于帝闻善言则拜思日孜孜作训以戒子孙曰民可近不可下民惟邦本本固邦宁予视天下愚夫愚妇一能胜予一人三失怨岂在明不见是图予临兆民懔乎若朽索之驭六马为人上者奈何不敬又曰内作色荒外作禽荒甘酒嗜音峻宇雕墙有一于此未或不亡禹为人敏给克勤恶防酒而好善言师曰大成挚学于西王国禹惜寸隂【为善日不足也】见耕者耦立而式【二人并耕曰耦式车敬耕者也】过十室之邑必下【下车也十室之邑以其必有忠信故下之】
　　商王成汤不迩声色不殖货利以义制事以礼制心昧爽丕显坐以待旦作盘铭曰苟日新日日新又日新伊尹耕于有莘之野而乐尧舜之道汤三徃币聘之伊尹思天下之民匹夫匹妇有不被尧舜之泽者如已推而内之沟中故就汤而説之以伐夏救民汤学于伊尹而后臣之商颂曰汤降不迟圣敬日跻昭假迟迟上帝是祗帝命式于九围是汤之徳也
　　髙宗得傅説以为相王曰来汝説台小子旧学于甘盘【甘盘贤臣有道徳者】説曰王人求多闻时惟建事学于古训乃有获事不师古以克永世匪説攸闻惟学逊志务时敏厥修乃来允懐于兹道积于厥躬惟斆学半念终始典于学厥徳修防觉监于先王成宪其永无愆
　　周文王在傅弗勤处师弗烦益易之八卦为六十四卦【伏羲画八卦文王演之为六十四】太公吕望避纣居东海之濵闻文王作兴曰吾闻西伯善养老者徃归之文王以为师大雅曰亹亹文王令闻不已【亹亹勉也其善声闻无止时也】又曰穆穆文王于缉熈敬止【穆穆美也缉熈光明也】又曰倬彼云汉为章于天【倬大也云汉在天其为文章辟犹天子为法度于天下】周王夀考遐不作人追琢其章金玉其相【追琢玉使成文章喻文王为政先以心研精合于礼义然后施之万民其好而学之如覩金玉然言其政可乐也】勉勉我王纲纪四方又曰雝雝在宫肃肃在庙【雝雝和也肃肃敬也】又曰不闻亦式不諌亦入【性与天合】小雅曰伐木燕朋友故旧也自天子至于庶人未有不须友以成者【此文王燕朋友之诗】单襄公曰文王质文【言质性有文徳】故天祚之以天下孔子曰文王既没文不在兹乎故祖述尧舜宪章文武子贡曰文武之道未坠于地孔子学文王者也武王师太公号曰师尚父【师之尚之父之故曰师尚父】王践治三月召师尚父而问焉曰黄帝髙阳之道有乎意亦忽不可得见与师尚父曰在丹书王欲闻之则齐矣三日王端冕师尚父亦端冕奉书而入负屛而立王下堂南面而立师尚父曰先王之道不北面王行西折而南东面而立师尚父西面道书之言曰敬胜怠者吉怠胜敬者灭义胜欲者从欲胜义者凶且臣闻之以仁得之以仁守之其量百世以不仁得之以仁守之其量十世以不仁得之以不仁守之必及其世王闻书之言惕若恐惧退而为戒书于席之四端为铭焉于几为铭焉于鉴为铭焉于盥盘为铭焉于楹为铭焉于杖为铭焉于帯为铭焉于履屦为铭焉于觞豆为铭焉于户为铭焉于牖为铭焉于剑为铭焉于弓为铭焉于矛为铭焉于席前左端之铭曰安乐必敬前右端之铭曰无行可悔后左端之铭曰一反一侧亦不可防后右端之铭曰所监不逺视迩所化鉴之铭曰见尔前虑尔后盥盘之铭曰与其溺于人也宁溺于渊溺于渊犹可游也溺于人不可救也楹之铭曰毋曰胡残其祸将然毋曰胡害其祸将大毋曰胡伤其祸将长杖之铭曰恶乎危于忿疐恶乎失道于嗜欲恶乎相防于富贵帯之铭曰慎戒必恭恭则夀劒之铭曰帯之以为服动必行徳行徳则兴倍徳则崩矛之铭曰造矛造矛少间弗忍终身之羞予一人所闻以戒后世子孙既克商王访于箕子作洪范西旅献獒太保作旅獒用训于王曰徳盛不狎侮狎侮君子防以尽人心狎侮小人防以尽其力不役耳目百度惟贞玩人防徳玩物防志志以道宁言以道接不作无益害有益功乃成不贵异物贱用物民乃足犬马非其土性不畜珍禽竒兽不育于国不寳逺物则逺人格所寳惟贤则迩人安呜呼夙夜防或不勤不矜细行终累大徳为山九仞功亏一篑
　　成王幼不能涖阼周公相践阼而治抗世子法于伯禽使之与成王居欲令成王之知父子君臣长幼之道也是故知为人子然后可以为人父知为人臣然后可以为人君知事人然后能使人召公为太保周公为太傅太公为太师保保其身体【保谓安守之】傅傅之徳义【傅犹敷也】师导之教训【师传之教大同也师主于训导傅即受而述之书序曰召公为保周公为师相成王为左右盖周公复政留为太师】此二公之职也天子疑则问问则应而不穷者谓之道道者导天子以道者也常立于前是周公也诚立而敢断辅善而相义者谓之充充者充天子之志者也常立于左是太公也絜廉而切直匡过谬邪者谓之弼弼者拂天子之过者也常立于右是召公也博闻彊记敏给而善对者谓之承承者承天子之遗防者也常立于后是史佚也故成王中立而听朝则四圣维之是以虑无失计而举无过事作颂曰惟予小子不聪敬止日就月将学有缉熈于光明佛时仔肩示我显徳行召公作诰曰惟王受命无疆惟休亦无疆惟恤呜呼曷其奈何弗敬又曰王其疾敬徳相古先民有夏天迪从子保面稽天若今时既坠厥命今相有殷天迪格保面稽天若今时既坠厥命今冲子嗣则无遗夀耉曰其稽我古人之徳矧曰其有能稽谋自天又曰我不可不监于有夏亦不可不监于有殷周公作洛诰王拜手稽首以求诲言周公曰孺子其朋孺子其朋其徃无若火始焰焰厥攸灼叙弗其絶乃惟孺子颁朕不暇听朕教汝于棐民汝乃是不蘉乃时惟不永哉又作无逸周公曰呜呼君子所其无逸先知稼穑之艰难乃逸则知小人之依相小人厥父母勤劳稼穑厥子乃不知稼穑之艰难乃逸乃谚既诞否则侮厥父母曰昔之人无闻知周公曰呜呼继自今嗣王则其无淫于观于逸于游于田以万民惟正之供无皇曰今日耽乐乃非民攸训非天攸若时人丕则有愆无若殷王受之迷乱酗于酒徳哉周公曰呜呼我闻曰古之人犹胥训告胥保惠胥教诲民无或胥诪张为幻周公曰呜呼自殷王中宗及髙宗及祖甲及我周文王兹四人迪哲厥或告之曰小人怨汝詈汝则皇自敬徳厥愆曰朕之愆允若时不啻不敢含怒又作立政周公若曰拜手稽首告嗣天子王矣用咸戒于王曰王左右常伯常任准人缀衣虎贲周公曰呜呼休兹知恤鲜哉又曰呜呼孺子王矣继自今我其立政立事准人牧夫我其克灼知厥若丕乃俾乱相我受民和我庶狱庶慎时则勿有间之呜呼予旦已受人之徽言咸告孺子王矣继自今立政其勿以憸人其惟吉士用劢相我国家今文子文孙孺子王矣其勿误于庶狱惟有司之牧夫呜呼继自今后王立政其惟克用常人王作周官以训百官曰学古入官议事以制政乃不迷其尔典常作之师无以利口乱厥官又曰不学墙面涖事惟烦戒尔卿士功崇惟志业广惟勤又曰作徳心逸日休作伪心劳日拙
　　臣祖禹曰夏为天子十有七世四百三十有二年商为天子三十有一世六百二十有九年周为天子三十有六世八百六十有七年三代一千九百二十有八年其君以学见于经传者唯禹汤髙宗文武成王而已可谓至少也若夏之启与少康商之祖甲中宗祖乙盘庚周之康王宣王皆有功烈见于诗书非学亦不能至也虽载籍阙畧事逺难明然要之圣君少而庸君多故治日短而乱日长贵为天子富有天下苟不学则无闻于后人君可不勉哉如夏之桀商之纣昏乱其徳覆宗絶祀后世言恶则必稽焉岂其性不可为善哉由不法先王不亲贤不务学也书曰惟圣防念作狂惟狂克念作圣圣狂之分惟在念与不念而已可不戒哉










　　帝学卷一
　　钦定四库全书
　　帝学卷二　　　　　　　宋　范祖禹　撰汉太祖髙皇帝
　　太宗孝文皇帝
　　世宗孝武皇帝
　　孝昭皇帝
　　中宗孝宣皇帝
　　世祖光武皇帝
　　显宗孝明皇帝
　　肃宗孝章皇帝
　　后魏髙祖孝文皇帝
　　唐太宗文武大圣大广孝皇帝
　　宗至道大圣大明孝皇帝
　　宪宗昭文章武大圣至神孝皇帝
　　汉太祖髙皇帝初定天下大中大夫陆贾时时前称説诗书帝曰乃公居马上得之安事诗书贾曰马上得之寜可以马上治乎文武并用长久之术也乡使秦已幷天下修仁义法先圣陛下安得而有之帝有慙色谓贾曰试为我着秦所以失天下吾所以得之者及古成败之国贾凡着十二篇毎奏一篇帝未尝不称善左右呼万嵗称其书曰新语
　　太宗孝文皇帝时求能治尚书者天下无有闻济南伏生治之【生名胜故为秦博士】欲召时伏生年九十余老不能行于是诏太常使掌故鼂错徃受之大中大夫贾谊为长沙王太傅嵗余帝思谊徴之入见上方受厘坐宣室上因感神事而问神之本谊具道所以然之故至夜半帝前席既罢曰吾久不见贾生自以为过之今不及也谊上书言三代之君教太子之法曰太子少长则入于学学者所学之官也【官谓官舍】学礼曰帝入东学上亲而贵仁则亲疏有序而恩相及矣帝入南学上齿而贵信则长防有差而民不诬矣帝入西学上贤而贵徳则圣智在位而功不遗矣帝入北学上贵而尊爵则贵贱有等而下不逾矣帝入太学承师问道退习而考于太傅太傅罚其不则而匡其不及【则法也匡正也】则徳知长而治道得矣此五学者既成于上则百姓黎民化辑于下矣【辑和也】世宗孝武皇帝时倪寛见帝语经学帝曰吾始以尚书为朴学弗好及闻寛説可观乃从寛问一篇又诏求能为韩婴诗者徴蔡义待诏久不进见义上疏曰臣山东草莱之人行能无所比容貌不及众然而不弃人伦者窃以闻道于先师自托于经术也愿赐清闲之燕得尽精思于前上召见义説诗甚悦之擢为光禄大夫给事中制曰道民以礼风之以乐今礼壊乐崩朕甚闵焉故详延天下方闻之士咸登诸朝其令礼官劝学讲议洽闻举遗兴礼以为天下先太常议与博士弟子崇乡党之化以厉贤材焉于是建藏书之防【外则有太常太史博士之藏内则有延阁广内秘室之府】置写书之官下及诸子传説皆充秘府董仲舒对册推明孔氏帝遂罢黜百家表章六经畴咨海内举其俊茂与之立功建太学修郊祀改正朔定厯数协音律作诗乐礼百神绍周后号令文章焕然可述后嗣得遵洪业而有三代之风
　　孝昭皇帝始元五年诏曰朕以身获保宗庙战战栗栗夙兴夜寐修古帝王之事通保傅传孝经论语尚书未云有明【贾谊作保傅传在礼大戴记帝虽通此书而孝经论语尚书犹未能明也】其令三辅太常举贤良各二人郡国文学髙第各一人蔡义以韩诗授帝博士韦贤亦进授帝诗
　　中宗孝宣皇帝髙材好学年十八师受诗论语孝经元康元年诏曰朕不明六艺郁于大道【郁不通也】是以隂阳风雨未时其博举吏民厥身修正通文学明于先王之术宣究其意者各二人中二千石各一人甘露三年诏诸儒讲五经同异于石渠阁【在未央殿北以藏秘书】太子太傅萧望之等平奏其议帝亲称制临决焉乃立梁丘易大小夏侯尚书谷梁春秋博士
　　世祖光武皇帝爱好经术未及下车先访儒雅采求阙文补缀漏逸先是四方学士多遁逃林薮至是莫不抱负坟防云防京师乃立五经博士各以家法教授太常差次总领焉建武五年修起太学备笾豆干戚之容帝受尚书通大义召桓荣入説甚善之毎朝防辄令荣敷奏经义帝称善曰得生几晩拜荣为博士车驾幸太学防诸博士论难于前自陇蜀平后未尝复言军旅皇太子尝问攻战之事帝曰昔卫灵公问陈孔子不对此非尔所及每旦视朝日昃乃罢数引公卿郎将讲论经理夜分乃寐皇太子见帝勤劳不怠承间諌曰陛下有禹汤之明而失黄老养性之福愿頥爱精神优游自宁帝曰我自乐此不为疲也
　　显宗孝明皇帝为太子时桓荣以少傅授尚书包咸以郎中授论语及即位尊荣以师礼拜为太常帝尝幸太常府令荣坐东面设几杖防百官骠骑将军东平王苍以下及荣门生数百人帝自执业每言辄曰太师在是永平二年三雍初成以李躬为三老桓荣为五更养老礼毕帝正坐自讲诸儒执经问难于前冠帯缙绅之人圜桥门而观听者盖亿万计荣疾笃帝问之入街下车拥经而前抚荣垂涕赐以牀茵帷帐刀剑衣被荣卒帝变服临丧送葬五年以包咸为大鸿胪每进见锡以几杖入屏不趋赞事不名经传有疑辄遣小黄门就舍即问九年为四姓小侯立学置五经师自期门羽林之士悉令通孝经章句匈奴亦遣子入学济济乎洋洋乎盛于永平矣
　　肃宗孝章皇帝为太子时张酺侍讲及即位出为东郡太守元和二年东巡狩幸东郡引酺及门生幷郡县掾史防庭中帝先备弟子之仪使酺讲尚书一篇然后修君臣之礼还过鲁幸阙里以太牢祀孔子及七十二人作六代之乐大防孔氏男子二十以上者六十三人命儒者讲论兰台令孔僖因自陈谢帝曰今日之防寜于卿宗有光荣乎对曰臣闻明王圣主莫不尊师贵道今陛下亲屈万乘辱临敝里此乃崇礼先师増煇圣徳至于光荣非所敢承帝大笑曰非圣者子孙焉有斯言乎遂拜僖郎中帝降意儒术特好古文尚书左氏传建初四年防诸儒于北宫白虎观讲论五经同异使五官中郎将魏应承制问侍中淳于恭奏帝亲称制临决如石渠故事
　　后魏髙祖孝文皇帝好读书手不释卷五经之义览之便讲史传百家无不该涉亲讲丧服于清徽堂从容谓羣臣曰彦和季豫等年在防稚早登缨绂失过庭之训并未习礼毎欲令我一解丧服自审义解浮疎抑而不许顷因酒坐脱尔言从故屈朝彦遂亲传説将临讲坐惭战交情御史中尉李彪对曰自古及今未有天子讲礼陛下圣叡渊明事超百代臣得亲承音防千载一时唐太宗文武大圣大广孝皇帝初为天防上将开天防府置官属乃开馆于宫西延四方文学之士出教以王府属杜如晦记室房龄虞世南文学褚亮姚思廉主簿李道参军蔡允恭薛元敬顔相时谘议典籖苏朂天防府从事中郎于志宁军谘祭酒苏世长记室薛収仓曹李守素国子助教陆徳明孔頴逹信都盖文逹宋州总管府戸曹许敬宗并以本官兼文学馆学士分为三番更日直宿供给珍膳恩礼优厚帝朝谒公事之暇辄至馆中引诸学士讨论文籍或夜分而寝又使库直阎立本图像禇亮为赞号十八学士士大夫得预其选者时人谓之登瀛洲武徳九年帝即位于文殿聚四部书二十余万卷置文馆于殿侧精选天下文学之士虞世南褚亮姚思亷欧阳询蔡允恭萧徳言等以本官兼学士令更日宿直听朝之暇引入内殿讲论前言徃行商确政事或至夜分乃罢又取三品已上子孙充文馆学生贞观二年正月帝着金镜述以示侍臣其畧曰乱未尝不任不肖治未尝不任忠贤任忠贤则享天下之福用不肖则受天下之祸十四年二月幸国子监观释菜命祭酒孔頴逹讲孝经赐祭酒以下至诸生髙第帛有差是时帝大徴天下名儒为学官教幸国子监使之讲论学生能用一大经已上皆得补官増筑学舍千二百间増学生满三千二百六十员自屯营飞骑亦给博士使授以经有能通经者听得贡举于是四方学者云集京师乃至髙丽百济新罗髙昌吐蕃诸酋长亦遣子弟请入国学升讲筵者至八千余人帝以师説多门章句繁杂命孔頴逹与诸儒撰定五经疏谓之正义令学者习之二十二年帝撰帝范十二篇以赐太子曰君体建亲求贤审官纳諌去谗戒盈崇俭赏罚务农阅武崇文且曰修身治国备在其中一旦不讳更无所言矣
　　宗至道大圣大明孝皇帝为太子时褚无量以国子祭酒侍讲及即位加右散骑常侍开元三年帝谓宰相曰朕每读书有所疑滞无从质问可选儒学之士使入内侍读卢懐慎荐太常卿马懐素乃以懐素为左散骑常侍与无量更日侍读毎至閤门令乘肩舆以进或在别馆道逺听于宫中乗马亲送迎之待以师傅之礼以无量羸老特为之造腰舆在内殿令内侍舁之五年懐素为秘书监奏省中书散乱讹缺请选学术之士二十人整比校补从之于是搜访逸书选吏缮写命国子博士尹知章桑泉尉韦述等二十人同刋正以褚无量为之使于乾元殿前编校羣书八年无量卒命右散骑常侍元行冲整比羣书行冲上羣书四録几书四万八千一百六十九卷十一年置丽正书院聚文学之士秘书监徐坚太常博士贺知章监察御史赵冬曦等或修书或侍讲以张説为修书使以总之有司供给优厚中书舍人陆坚以为此属无益于国徒为糜费欲悉奏罢之张説曰自古帝王于国家无事之时莫不崇宫室广声色今天子独延礼文儒发挥典籍所益者大所损者防陆子之言何不逹也帝闻之重説而薄坚十三年帝与中书门下及礼官学士宴于集仙殿帝曰仙者慿虚之论朕所不取贤者济理之具朕今与卿曹合宴宜更名集贤殿其书院官五品以上为学士六品以下为直学士以张説知院事右散骑常侍徐坚副之二十五年帝制训诫六篇以示诸王其旨盖明君臣父子之义齐祭稼穑之事宰臣李林甫等请宣布中外手诏曰周公诫伯禽无以鲁国骄人朕万圣虽惭岂防诫子聊示庭训何足宣布也天寳二载帝自注孝经颁于天下
　　宪宗昭文章武大圣至神孝皇帝留意典坟毎览前代兴亡得失之事皆三复其言又读贞观开元实録见太宗撰金镜书及帝范宗撰开元训诫帝遂采尚书春秋后传史记汉书三国志晋书晏子春秋新序説苑等书君臣行事可为龟镜者集成十四篇一曰君臣道合二曰辨邪正三曰戒权幸四曰戒防行五曰任贤臣六曰纳忠諌七曰慎征伐八曰慎刑法九曰去奢泰十曰崇节俭十一曰奨忠直十二曰修徳政十三曰谏畋猎十四曰録勲贤分为上下卷目曰前代君臣事迹元和四年以其书写于屏风列之御座之右遣中使以书屛六扇至中书宣示宰臣李藩裴垍曰朕近撰此屛风常所观览故以示卿藩等上表贺
　　臣祖禹案欧阳修赞曰唐有天下可称者三君宗宪宗皆不克其终盛哉太宗之烈也今臣述明皇宪宗取其务学而已












　　帝学卷二
　　钦定四库全书
　　帝学卷三　　　　　　　宋　范祖禹　撰大宋太祖啓运立极英武睿文神德圣功至明大孝皇帝
　　太宗至仁应道神功圣德文武睿烈大明广孝皇帝
　　眞宗膺符稽古成功让德文明武定章圣元孝皇帝
　　太祖啓运立极英武睿文神德圣功至明大孝皇帝建隆元年正月幸国子监二月又幸诏加餙祠宇及塑绘先圣先贤先儒之象帝亲制文宣王兖公二賛
　　臣祖禹曰昔武王克商未及下车而褒先圣之后封贤臣之墓表商容之闾释箕子之囚是以天下悦服传世三十厯祀八百盖由此也太祖皇帝承五代之季受天眷命皇业初基日不暇给而即位之月首幸国学谒欵先圣次月又幸尊师重道如恐不及儒学复振寔自此始所以啓佑后嗣立太平之基也与武王未及下车之政何以异哉
　　三年六月以右谏议大夫崔颂判国子监始叙生徒讲学帝遣中使以酒果赐之因谓侍臣曰今之武臣欲尽令读书贵知爲治之道帝召宗正丞赵孚对后殿令讲周易谓左右曰孚所说精博亦可赏也
　　四年四月丁亥幸国子监
　　开寳元年知制诰李穆荐王昭素召见便殿昭素开封酸枣人通九经尤精诗易时年七十七精爽不衰帝问何不求仕进致相见之晩对曰臣草野惷愚无以禆圣化赐坐令讲易乾卦召宰臣薛居正等观之至飞龙在天帝曰此书岂可令常人见昭素对曰此书非圣人出不能合其象因访以民间事昭素所言诚实无隠帝嘉之寻以衰老辞求归乡里拜国子博士致仕留月余遣之
　　帝自开寳以后好读书尝叹曰宰相须用读书人赵普爲相帝尝劝以读书
　　臣祖禹曰太祖皇帝之时天下未一方务战胜而欲尽令武臣读书夫武臣犹使之读书而况于文臣其可以不学乎又言宰相须用读书人夫宰相犹当读书而况于天子其可以不学乎又劝赵普以读书盖太祖皇帝知学之益又知爲君爲相不可以不学也书曰圣有谟训明徴定保太祖皇帝之训子孙可不念之哉
　　帝因读尚书叹曰尧舜之世四凶之罪止从投窜何近代法网之密邪
　　臣祖禹曰人君读书学尧舜之道务知其大指必可举而措之天下之民此之谓学也非若人臣析章句考异同专记诵备应对而已太祖皇帝读书能知其要如此史臣以爲有意于措刑其可谓至仁矣
　　太宗至仁应道神功圣德文武睿烈大明广孝皇帝太平兴国八年以听政之暇日阅经史求人以备顾问始用著作佐郎吕文仲爲侍读每出经史即召文仲读之帝语宰相曰史舘所修太平总类自今日进三卷朕当亲览宋琪曰陛下好古不倦观书爲乐然日阅三卷恐至罢倦帝曰朕性喜读书开卷有益每见前代兴废以爲鉴戒虽未能尽记其未闻未见之事固多矣此书千卷朕欲一年读徧因思好学之士读万卷书亦不爲难大凡读书须性所好若其所不好读亦不入昨日读书从已至申有鹳飞止殿吻至罢方去左右曰昔杨震讲学有鹳衔鳣坠堂下亦此类也
　　九年帝谓近臣曰朕读书必究微防尚书云伊尹放太甲于桐宫三年以冕服奉嗣王归于亳作书三篇以训太甲伊尹忠于太甲其理明矣杜预春秋后序云伊尹放太甲于桐乃自立也七年太甲潜出自桐杀伊尹立其子陟又左氏传云伊尹放太甲而相之卒无怨色然则太甲虽见放还杀伊尹犹以其子爲相此与尚书叙太甲事异不知伏生昏忘将此古书乃当时杂记未足审也岂有杀其父而复相其子者乎且伊尹著书训君具在方册必无自立之意杜预通博不当凭汲冡襍说特立疑义使伊尹忠节惑于后人
　　端拱元年八月幸国子监谒文宣王毕升辇将出西门顾见讲坐左右言学官李觉方叙徒讲书即召觉令对御讲说觉曰陛下六飞在御臣何敢辄陞髙坐帝为降辇令有司张帟幕设别坐诏觉讲易之泰卦从臣皆列坐觉因述天地感通君臣相应之防帝甚恱赐帛百匹明日谓宰臣曰昨听说泰卦文理深奥足爲君臣鉴戒朕与卿等当遵守勿怠
　　淳化五年十一月幸国子监召直讲孙奭讲尚书判监李至执经讲尧典一篇未毕遽令讲说命三篇帝曰尚书主言治世之道说命居最文王得太公髙宗得傅说皆贤相也复诵说命事不师古匪说攸闻之句曰诚哉是言何髙宗之时而有贤相如此嘉叹久之
　　帝与近臣论三史曰夫史书之作务在惩恶劝善若采摭小説异闻以缀饰者葢不足训大约忠孝正直可为嘉叹也眞宗膺符稽古成功让德文明武定章圣元孝皇帝敦尚文雅自出阁后专以讲学属词爲乐禁中游息之所皆贮图籍置笔砚及即位每召诸王府侍讲邢昺及国子监直讲孙奭等更侍讲说质问经义久而方罢咸平元年正月命择官详正经籍因访明逹经义者叅知政事李至曰国学讲书崔頥正博通诸经尤善说帝曰朕宫中无事甚乐听书常求其人尤不易得翌日召頥正讲尚书于景福殿又于苑中讲大禹谟自是日令赴御书院侍对帝谓宰相曰頥正讲诵有功卿等更于班行中择性行淳朴通经义知损益者二人以名闻頥正讲尚书至十卷年老歩趋艰蹇表求致仕帝命坐问防甚至听以本官致仕仍充直讲二年七月以兵部侍郎杨徽之戸部侍郎夏侯峤并爲翰林侍读学士国子祭酒邢昺爲翰林侍讲学士翰林侍读吕文仲爲翰林侍读学士按唐开元中置侍读其后有翰林侍读学士五代以来四方多事时君尚武不暇向学故此职久废太宗崇尚儒术听政之暇观书爲乐殆至宵分手不释卷繇是命文仲爲翰林侍读寓直禁中以备顾问然名位未崇帝聪明稽古奉承先志首置此职择耆儒旧德以充其选班秩次翰林学士禄赐如之设直庐于秘阁侍读更直侍讲长上日给尚食珍膳夜则迭宿帝尝谓近臣曰朕听政之外未尝虚度时日探赜编简素所耽玩但古圣奥防有未晓处不免废忘昨置侍讲侍读学士自今令监舘阁书籍中使日具当宿官名进入朕欲召见访问自是多召对询访或至中夕焉
　　臣祖禹曰太宗始命吕文仲侍读眞宗置侍讲侍读学士仁宗开迩英延乂二阁日以讲读爲常累圣相承有加无损有勤无怠此所以遗子孙之法也是以海内承平百三十年自三代以来盖未之有由祖宗无不好学故也
　　二年七月幸国学谒先师及览三礼图召祭酒邢昺直讲崔偓佺讲尚书大禹谟从官侍座帝曰偓佺讲书颇逹经义甚可称也赐偓佺绯章服昺已下器币
　　帝御便殿命翰林侍讲学士邢昺讲左氏春秋侍读预焉
　　五年讲春秋毕邢昺曰春秋一经少有人听多或中辍帝曰勤学有益最胜它事且深资政理无如经书朕听政之余惟文史是乐讲论经义以日系时寜有倦邪十月召近臣观书龙图阁帝曰朕自防至今读经典其间有过数四在东宫时惟以叙书爲念其间亡逸者多方购求颇有所得今已类成正本除三舘秘阁外又于后苑龙图阁各存一本但恨校对未精如靑宫要纪继体治民论此一书二名并列篇目盖购书之初务于数多不嫌重复甚无谓也
　　景徳四年三月召近臣观书玊宸殿即帝偃息之所茵帏皆黄绢爲之无文采之餙叙书八千余卷帝曰此惟正经正史累校定者小说它书不置于此盖俯近禁中最便观览国家搜访图书其数渐广臣僚家有叙书者朕先借其目叅校所少并令抄补所得甚多信非时手不能备此今秘阁之后新衣库虽有栋宇地犹狭隘朕累令经度若迁此库以广其地尤爲佳事当谕刘承珪増葺之
　　帝宴饯侍讲学士邢昺于龙图阁上挂礼记中庸篇图昺指爲天下国家有九经之语因讲述大义序修身尊贤之理皆有伦贯坐者耸听帝甚嘉纳之
　　大中祥符元年十一月幸曲阜谒文宣王庙有司定仪止肃揖帝特拜又幸孔林以树木拥道降舆乘马诣坟拜奠帝曰唐明皇褒先圣爲王朕欲追諡为帝可乎当令有司检讨故事以闻或言宣父周之陪臣周止称王不当加以帝号遂止増美名
　　帝命王旦选儒学之士旦荐崇文院检讨冯元帝召见命讲易泰卦元进说曰地天爲防者以天地之气交也君道至尊臣道至卑惟上下相与则可以辅相天地财成万物帝悦赐元绯章服称旦善择才
　　天禧元年二月诏太子中允直龙图阁冯元讲易于宣和门之北阁待制预焉自是听政之暇遂以爲常三年九月召宰臣枢密两制及东宫僚属于清景殿观书帝以青宫要纪事有未备因博采羣书广爲承华要略十卷每篇着賛以赐皇太子至是书成故召近臣观焉
　　太宗时邢昺尝纂礼选以献其后帝阅书禁中得其本作賛以示近臣曰朕在东宫昺爲侍讲尝徧讲九经书亦有三五过或十余过者唯尚书凡十四讲盖先帝慈防勉励每旦聴书食讫习射使与兄弟朝夕同处所习者文武二事尔
　　帝与诸王宗室友爱最笃然动有戒谕或问其讲习爲学则喜见顔色形于奬劝编修君臣事迹日进草三二卷帝虽政务繁剧亦中夕披阅条其舛互纎悉穷究诸儒疲于应对爲文务求温雅制述尤多中外书奏歌颂无不重复省覧暑月或衣单絺流汗浃体而详览不辍文史政事之外无他玩好帝读经史摭其可以爲后世法者着正说五十篇其后仁宗御经筵命侍臣日读一篇






</div>
    <div class="pagination">
<a href="帝学.html">上一页</a><a href="帝学.html">1</a><span class="current-page">2</span><a href="帝学_page3.html">3</a><a href="帝学_page4.html">4</a><a href="帝学_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
