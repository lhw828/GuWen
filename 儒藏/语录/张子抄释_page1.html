<!DOCTYPE html>
<html>
<head>
    <meta charset="UTF-8">
    <title>张子抄释 - 第 1 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张子抄释 - 第 1 页/共 6 页</h1>
    <div class="content">　　钦定四库全书　　　　　子部一
　　张子抄释　　　　　　　儒家类
　　提要
　　【臣】等谨案张子抄释六卷明吕柟撰是编摘録张子之书以西铭东铭为冠次正十九篇次经学理窟十一篇次语録次文集而终以行状亦每条各附以释如周子抄释之例首有嘉靖辛丑柟自序称张子书存者止二铭正防理窟语録文集而文集又未完止得二卷于马伯循氏诸书皆言简意实出于精思力行之后顾其书散见漫行涣无统纪而一义重出亦容有之暇尝稡抄成帙注释数言畧发大防以便初学观省葢其谪官解州时作也案虞集作吴澄行状称澄校正张子之书挈东西铭于篇首而正防次之大意与柟此本合澄本今未见柟此本简汰不茍较世所行张子全书亦为精要矣乾隆四十五年七月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀












　　张子抄释原序
　　横渠张子书甚多今其存者止二铭正防理窟语録及文集而文集又未完止得二卷于三原马伯循氏然诸书皆言简意实出于精思力行之后至论仁孝神化政教礼乐盖自孔孟后未有能如是切者也顾其书散见漫行涣无统纪而一义重出亦容有之暇尝稡抄成帙注释数言略发大防以便初学者之观省谪解之第三年廵按潜江初公恐四方无是本也命刻诸解梁书院以广布云嘉靖五年三月辛丑后学髙陵吕柟序







　　钦定四库全书
　　张子抄释卷一
　　明　吕柟　撰
　　西铭第一
　　干称父坤称母予兹藐焉乃混然中处故天地之塞吾其体天地之帅吾其性民吾同胞物吾与也大君者吾父母宗子其大臣宗子之家相也尊高年所以长其长慈孤弱所以幼其幼圣其合徳贤其秀也凡天下疲癃残疾惸独鳏寡皆吾兄弟之颠连而无告者也于时保之子之翼也乐且不忧纯乎孝者也违曰悖徳害仁曰贼济恶者不才其践形惟肖者也知化则善述其事穷神则善继其志不愧屋漏为无忝存心养性为匪懈恶防酒崇伯子之顾养育英才颍封人之锡类不施劳而底豫舜其功也无所逃而待烹申生其恭也体其受而归全者参乎勇于从而顺令者伯竒也富贵福泽将以厚吾之生也贫贱忧戚庸玉汝于成也存吾顺事没吾宁也【释此舜欲并生之心孟子立命之意也】
　　东铭第二
　　戏言出于思也戏动作于谋也发于声见乎四肢谓非己心不明也欲人无己疑不能也过言非心也过动非诚也失于声缪迷其四体谓己当然自诬也欲他人已从诬人也或者以出于心者归咎为已戏失于思者自诬为已诚不知戒其出汝者引【一作归】咎其不出汝者长傲且遂非不智孰甚焉【释君子之所以动天地感人者惟诚于言行耳】
　　正防太和第三
　　太和所谓道中涵浮沉升降动静相感之性是生絪緼相荡胜负屈伸之始其来也几微易简其究也广大坚固起知于易者干乎效法于简者坤乎散殊而可象为气清通而不可象为神不如野马絪緼不足谓之太和语道者知此谓之知道学易者见此谓之见易不如是虽周公才美其智不足称也已【释此理气合一神化无二之防也】太虚无形气之本体其聚其散变化之客形尔至静无感性之渊源有识有知物交之客感尔客感客形与无感无形惟尽性者一之【释性兼虚形静感】
　　天地之气虽聚散攻取百涂然其为理也顺而不妄气之为物散入无形适得吾体聚为有象不失吾常太虚不能无气气不能不聚而为万物万物不能不散而为太虚循是出入是皆不得已而然也然则圣人尽道其间兼体而不累者存神其至矣彼语寂灭者往而不返徇生执有者物而不化二者虽有间矣以言乎失道则均焉【释此可以观明善而诚身矣】
　　知虚空即气则有无隠显神化性命通一无二顾聚散出入形不形能推本所从来则深于易者也若谓虚能生气则虚无穷气有限体用殊絶入老氏有生于无自然之论不识所谓有无混一之常若谓万象为太虚中所见之物则物与虚不相资形自形性自性形性天人不相待而有陷于浮屠以山河大地为见病之説此道不明正由懵者略知体虚空为性不知本天道为用反以人见之小因縁天地明有不尽则诬世界乾坤为幻化幽明不能举其要遂躐等妄意而然不悟一隂一阳范围天地通乎昼夜三极大中之矩遂使儒佛老庄混然一途语天道性命者不罔于恍惚梦幻则定以有生于无为穷高极微之论入徳之途不知择术而求多见其蔽于诐而陷于淫矣【释此允执厥中之学易之注防也】
　　气坱然太虚升降飞未尝止息易所谓絪緼庄生所谓生物以息相吹野马者欤此虚实动静之机隂阳刚柔之始浮而上者阳之清降而下者隂之浊其感遇聚散为风为雪霜万品之流形山川之融结糟粕煨烬无非教也【释此教虽在天地实在我岂可传不习乎】
　　气聚则离明得施而有形气不聚则离明不得施而无形方其聚也安得不谓之客方其散也安得遽谓之无故圣人仰观俯察但云知幽明之故不云知有无之故盈天地之间者法象而已文理之察非离不相覩也方其形也有以知幽之因方其不形也有以知明之故【释观离明足以知气虚一体故君子之学当动与天合】
　　气之聚散于太虚犹氷凝释于水知太虚即气则无无故圣人语性与天道之极尽于参伍之神变易而已诸子浅妄有有无之分非穷理之学也【释学者气能入虚则能尽性虚能实气则能践形】
　　凡气清则通昏则壅清极则神故聚而有间则风行而声闻具达清之验与不行而至通之极与【释学者当革其旧染之汚也不然则血肉之躯焉能学贯天人】
　　由太虚有天之名由气化有道之名合虚与气有性之名合性与知觉有心之名【释心性道天一物也故学尽心则能知天】
　　神者二气之良能也圣者至诚得天之谓神者太虚妙应之目凡天地法象皆神化之糟粕尔【释小人学其糟粕大人学其圣神】
　　两不立则一不可见一不可见则两之用息两体者虚实也动静也聚散也清浊也其究一而已【释君子致一故能变化无穷】
　　游气纷扰合而成质者生人物之万殊其隂阳两端循环不已者立天地之大义【释仁义立万善成】
　　书夜者天之一息乎寒暑者天之昼夜乎天道春秋分而气易犹人一寤寐而魂交魂交成梦百感纷纭对寤而言一身之昼夜也气交为春万物揉错对秋而言天之昼夜也气本之虚则湛本无形感而生则聚而有象有象斯有对对必反其为有反斯有仇仇必和而解故爱恶之情同出于太虚而卒归于物欲倐而生忽而成不容有毫髪之间其神矣夫【释化物欲而爱善恶恶者圣人之学也故道符于天地】
　　万物形色神之糟粕性与天道云者易而已矣心所以万殊者感外物为不一也天大无外其为感者絪緼二端而已【释学者当存仁义仁义存则变化出矣】
　　物之所以相感者利用出入莫知其乡一万物之妙者与气与志天与人有交胜之理圣人在上而下民咨气壹之动志也凤凰仪志壹之动气也【释志气本一物】
　　正蒙参两第四
　　地所以两分刚柔男女而效之法也天所以参一太极两仪而象之性也【释学者如蓍则能圆而神如卦则能方以智蓍似天卦似地】一物两体气也一故神两故化此天之所以参也【释此孔子下学上达之义】
　　地纯隂凝聚于中天浮阳运旋于外此天地之常体也恒星不动纯系乎天与浮阳运旋而不穷者也日月五星逆天而行并包乎地者也地在气中虽顺天左旋其所系辰象随之稍迟则反移徙而右尔间有缓速不齐者七政之性殊也月隂精反乎阳者也故其右行最速日为阳精然其质本隂故其右行虽缓亦不纯系乎天如恒星不动金水附日前后进退而行者其理精深存乎物感可知矣镇星地类然根本五行虽其行最缓亦不纯系乎地也火者亦隂质为阳萃焉然其气比日而微故其迟倍日惟木乃歳一盛衰故歳歴一辰辰者日月一交之次有歳之象也【释此人伦有定位而健顺五常无定施是以君子学其天也】
　　凡圜转之物动必有机既谓之机则动非自外也古今谓天左旋此直至粗之论尔不考日月出没恒星昏晓之变愚谓在天而运者惟七曜而已恒星所以为昼夜者直以地气乗机左旋于中故使恒星河汉因【一作回】北为南日月因天隠见太虚无体则无以验其迁动于外也【释君子当自强不息故贵知几】
　　天左旋处其中者顺之少迟则反右矣【释横渠又有日月右转之説恐异时言也】
　　地有升降日有脩短地虽凝聚不散之物然二气升降其间相从而不已也阳日上地日降而下者虚也阳日降地日进而上者盈也此一歳寒暑之也至于一昼夜之盈虚升降则以海水潮汐验之为信然间有小大之差则系日月朔望其精相感【释人之寤寐语黙动静出处亦然】日质本隂月质本阳故于朔望之际精魄反交则光为之食矣【释天地人事亦然】
　　亏盈法月于人为近日逺在外故月受日光常在于外人视其终初如钩之曲及其中天也如半璧然此亏盈之验也【释夫感妇君感臣亦是理也】
　　日月虽以形相物考其道则有施受健顺之差焉星月金水受光于火日隂受而阳施也【释此本天亲上本地亲下之意】隂阳之精互藏其宅则各得其所安故日月之形万古不变若隂阳之气则循环迭至聚散相荡升降相求絪緼相揉葢相兼相制欲一之而不能此其所以屈伸无方运行不息莫或使之不曰性命之理谓之何哉【释交感故乆】
　　闰余生于朔不尽周天之气而世交食法与闰异术葢有不知而作者尔
　　隂性凝聚阳性发散隂聚之阳必散之其势均散阳为隂累则相持为而降隂为阳得则飘为云而升故云物班布太虚者隂为风驱敛聚而未散者也凡隂气凝聚阳在内者不得出则奋撃而为雷霆阳在外者不得入则周旋不舍而为风其聚有逺近虚实故雷风有小大暴缓和而散则为霜雪露不和而散则为戾气曀霾隂常散缓受交于阳则风调寒暑正【释此于风雷霆霜雪之説甚明白矣】
　　火日外光能直而施金水内光能辟而受受者随材各得施者所应无穷神与形天与地之道欤【释故君子穷神而知天】木曰曲直能既曲而反伸也金曰从革一从革而不能自反也水火气也故炎上润下与隂阳升降土不得而制焉木金者土之华实也其性有水火之杂故木之为物水渍则生火然而不离也葢得土之浮华于水火之交也金之为物得火之精于土之燥得水之精于土之濡故水火相待而不相害铄之反流而不耗葢得土之精实于水火之际也土者物之所以成始而成终也地之质也化之终也水火之所以升降物兼体而不遗者也【释此説五行以水火属天金木属地则土甚明白矣】
　　正蒙天道第五
　　天道四时行百物生无非至教圣人之动无非至徳夫何言哉【释故君子不动而敬不言而信】
　　天体物不遗犹仁体事无不在也礼仪三百威仪三千无一物而非仁也昊天曰明及尔出王昊天曰且及尔游衍无一物之不体也【释故至诚能配天仁人能事天】
　　上天之载有感必通圣人之为得为而为之也【释惟至诚故天与圣人皆能妙应物之感】
　　天之知物不以耳目心思然知之之理过于耳目心思天视听以民明威以民故诗书所谓帝天之命主于民心而已焉【释民外无天天外无民】
　　神而明之存乎其人不知上天之载当存文王黙而成之存乎德行学者常存徳性则自然黙成而信矣存文王则知天载之神存众人则知物性之神【释众人文王与天一也观众人于文王观文王于天观天于已】
　　谷之神也有限故不通天下之声圣人之神惟天故能周万物而知【释圣人如太虚故不与谷神同】
　　圣人有感无隠正犹天道之神【释天地圣人惟虚则通】
　　形而上者得意斯得名得名斯得象不得名非得象者也故语道至于不能象则名言亡矣【释无名言处要在自得难以语人】
　　正蒙神化第六
　　神天德化天道徳其体道其用一于气而已【释徳与道无二气故曰一隂一阳之谓道分理与气者支离矣】
　　虚明【一作静】照鉴神之明也无逺近幽深利用出入神之充塞无间也【释天能日月圣人能聪明其神一也】
　　形而上者得辞斯得象矣神为不测故缓辞不足以尽神化为难知故急辞不足以体化【释道最难言缓急形容神化见矣故君子于其言无所茍而已】
　　气有隂阳推行有渐为化合一不测为神其在人也知义用利则神化之事备矣徳盛者穷神则知不足道知化则义不足云天之化也运诸气人之化也顺夫时非气非时则化之名何有化之实何施中庸曰至诚为能化孟子曰大而化之皆以其徳合隂阳与天地同流而无不通也所谓气也者非待其蒸郁凝聚接于目而知之茍健顺动止浩然湛然之得言皆可名之象尔然则象若非气指何为象时若非象指何为时世人取释氏销碍入空学者舍恶趋善以为化此直可为始学遣累者薄乎云尔岂天道神化所同语也哉【释时即象也象即气也气即神化也故君子居则观象动则观变故徳与天地合】
　　神常不死故诚不可揜人有是心在隠微必乗间而见故君子虽处幽独防亦不懈【释心即神也无人无神神已动善恶必露用意掩之并意亦见慎独之语圣学之要】
　　神化者天之良能非人能故大而位天徳然后能穷神知化【释学至位天徳所存不可测所应为无穷】
　　大则不骄化则不吝【释大则无所不容化则无所不可】
　　无我而后大大成性而后圣圣位天徳不可致知谓神故神也者圣而不可知【释圣神亦有生熟之分】
　　见几则义明动而不括则用利屈伸顺理则身安而徳滋穷神知化与天为一岂有我所能勉哉乃徳盛而自致尔
　　精义入神事豫吾内求利吾外也利用安身素利吾外致养吾内也穷神知化乃养盛自致非思勉之能强故崇徳而外君子未或致知也【释有致知则尚未神与化也】
　　神不可致思存焉可也化不可助长顺焉可也存虚明久至徳顺变化达时中仁之至义之尽也知防知彰不舍而继其善然后可以成人性矣【释成性与天命合何神不存何化不顺】知神而后能飨帝飨亲见易而后能知神是故不闻性与天道而能制礼作乐者末矣【释帝与亲神所由授也易所由行也礼乐所由出也】
　　敦厚而不化有体而无用也化而自失焉狥物而防已也大徳敦化然后仁智一而圣人之事备性性为能存神物物为能过化【释性性者尽已之性也物物者尽物之性也未有能尽已之性而不能尽物之性者也】
　　无我然后得正已之尽存神然后妙应物之感范围天地之化而不过过则溺于空沦于静既不能存夫神又不能知夫化矣【释不过处便可观神化】
　　义以反经为本经正则精仁以敦化为深化行则显义入神动一静也仁敦化静一动也仁敦化则无体义入神则无方【释仁义者神化之别名也何体方之有】
　　正蒙动物第七
　　动物本诸天以呼吸为聚散之渐植物本诸地以隂阳升降为聚散之渐物之初生气日至而滋息物生既盈气日反而游散至之谓神以其伸也反之谓以其归也【释语黙动静死生存亡亦不得已而然乎故学贵存神】
　　气于人生而不离死而游散者谓魂聚成形质虽死而不散者谓魄【释魂系于天魄系于地故有曰天命无曰地命】
　　海水凝则氷浮则沤然氷之才沤之性其存其亡海不得而与焉推是足以究死生之説【伊川程子改与为有释无海则亦不能为氷沤无沤氷则亦不害为海也】
　　生有先后所以为天序小大髙下相并而相形焉是谓天秩天之生物也有序物之既形也有秩知序然后经正知秩然后礼行【释经道其常礼道其变常以变运变以常生】
　　物无孤立之理非同异屈伸终始以发明之则虽物非物也事有始卒乃成非同异有无相感则不见其成不见其成则虽物非物故曰屈伸相感而利生焉【释日月之升降山川之流峙隂阳寒暑之往来其为是乎不然则不利】
　　贤才出国将昌子孙才族将大【释至诚如神者观于此也】
　　寤形开而志交诸外也夣形闭而气专乎内也寤所以知新于耳目梦所以縁旧于习心医谓饥梦取饱夣与凡寤夣所感专语气于五藏之变容有取焉尔【释高宗之夣傅説孔子之梦周公皆心藏正而诸藏随之也】
　　声者形气相轧而成两气者谷响雷声之类两形者桴皷叩击之类形轧气羽扇嚆矢之类气轧形人声笙簧之类是皆物感之良能人皆习知而不察者尔【释风雷言语皆相轧而然也其有曲折大小则存乎志焉耳故古之以道鸣者虽天地日月皆随我矣】
　　正防诚明第八
　　诚明所知乃天徳良知非闻见小知而已【释此诚则明矣然亦自闻见积来】
　　天人异用不足以言诚天人异知不足以尽明所谓诚明者性与天道不见乎小大之别也【释性在我天道亦非皆在天】义命合一存乎理仁智合一存乎圣动静合一存乎神隂阳合一存乎道性与天道合一存乎诚【释理圣神诚一也】性者万物之一源非有我之得私也惟大人为能尽其道是故立必俱立知必周知爱必兼爱成不独成彼自蔽塞而不知顺吾理者则亦末如之何矣【释此亦西铭之意】天能为性人能为谋大人尽性不以天能为能而以人谋为能故曰天地设位圣人成能【释此君子不谓命也】
　　天所性者通极于道气之昏明不足以蔽之天所命者通极于性遇之吉凶不足以戕之不免乎蔽之戕之者未之学也性通乎气之外命行乎气之内气无内外假有形而言尔故思知人不可不知天尽其性然后能至于命【释性命皆气为也内外防显一致其曰性通乎气之外者性能帅乎气而变化之也】
　　天性在人正犹水性之在氷凝释虽异为物一也受光有小大昏明其照纳不二也【释性无大小气有昏明故变其气之昏则性存】性其总合两也命其受有则也不极总之要则不至受之分尽性穷理而不可变乃吾则也天所自不能已者谓命不能无感者谓性虽然圣人犹不以所可忧而同其无忧者有相之道存乎我也【释故尽性可以立命】
　　湛一气之本攻取气之欲口腹于饮食鼻舌于臭味皆攻取之性也知德者属厌而已不以嗜欲累其心不以小害大末防本焉尔【释养性则气清湛道心为主也徇气则性凿防人心惟危也】心能尽性人能道也性不知检其心非道人也【释心主气血性所由生才所由出也】
　　性于人无不善系其善反不善反而已过天地之化不善反者也命于人无不正系其顺与不顺而已行险以侥幸不顺命者也【释性本化也命本顺也】
</div>
    <div class="pagination">
<span class="current-page">1</span><a href="张子抄释_page2.html">2</a><a href="张子抄释_page3.html">3</a><a href="张子抄释_page4.html">4</a><a href="张子抄释_page5.html">5</a><a href="张子抄释_page6.html">6</a><a href="张子抄释_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
