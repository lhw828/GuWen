<!DOCTYPE html>
<html>
<head>
    <meta charset="UTF-8">
    <title>西山读书记 - 第 75 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西山读书记 - 第 75 页/共 76 页</h1>
    <div class="content">


　　西山读书记卷三十九
<子部,儒家类,西山读书记>
　　钦定四库全书荟要
　　西山读书记卷四十
　　宋　真徳秀　撰
　　鬼神
　　书大禹谟帝曰朕志先定询谋佥同鬼神其依筮协从
　　叶氏曰卜筮以稽疑而曰朕志先定询谋佥同鬼神其依此所以先天而天弗违也而况于人乎况于鬼神乎○按六经之言鬼神始于此其所言最宜深味○又益赞于禹曰至诚感神矧兹有苗苏氏曰以诚感物曰諴
　　伊训曰古有夏先后方懋厥徳罔有天灾山川鬼神亦莫不宁又太甲曰先王顾諟天之明命以承上下神祗又申诰于王曰鬼神无常享享于克诚
　　金縢既克商二年王有疾弗豫二公曰我其为王穆卜周公曰未可以戚我先王公乃自以为功为三坛同墠为坛于南方北面周公立焉植璧秉珪乃告太王王季文王
　　苏氏曰二公欲卜于庙周公曰未可以忧我先王周公欲自以身祷之故以此言拒二公也○或问周公之金滕不有命乎程子曰周公诚心欲代其兄岂问命耶又曰至诚可以感造化○吕氏曰周公之卜但自为其礼二公之卜乃动朝廷耳何也如王与大夫尽弁之类先王之心岂不戚哉○蔡氏曰周公却二公之卜而乃自以为功者盖二公不过卜武王之安否尔而周公爱兄之切危国之至忠诚恳恳于祖父之前如下文所云者有不得尽焉此其所以自以为功也又二公穆卜则必祷于宗庙用朝廷之礼如此则上下喧腾而人心揺动故周公不于宗庙而特为坛墠以自祷也
　　史乃册祝曰惟尔元孙某遘厉虐疾若尔三王是有丕子之责于天以旦代某之身予仁若考能多材多艺能事鬼神乃元孙不若旦多材多艺不能事鬼神乃命于帝庭敷佑四方用能定尔子孙于下地四方之民罔不只畏呜呼无坠天之降寳命我先王亦永有依归朱子曰若尔三王有丕子之责于天以旦代某之身此一段先儒都解错了只有晁以道说得好他解丕子之责如史中责其侍子之责盖云上帝责三王之侍子侍子指武王也上帝责其来服事左右故周公乞代其死云以旦代某之身予仁若考能多材多艺能事鬼神乃元孙不若旦多材多艺不能事鬼神用能定尔子孙于下地四方之民罔不只畏言三王若有侍子之责于天则不如以我代之我多材多艺能事上帝武王不若我多材多艺不能事鬼神不如且留他在世上定尔之子孙与四方之民文意如此伊川却疑周公不应自说多材多艺不是如此他只是要代武王之死尔
　　今我即命于元尔其许我我其以璧与珪归俟尔命尔不许我我乃屏璧与珪乃卜三一习吉唘籥见书乃并是吉公曰体王其罔害予小子新命于三王惟永终是图兹攸俟能念予一人
　　孔氏曰习因也以三王之卜一相因而吉三兆既同吉开籥见占兆书乃亦并是吉公视兆曰如此体兆王其无言必愈矣○唐孔氏曰周礼太卜三兆之下云其经兆之体皆百有二十其颂皆千有二百占兆之书则彼颂是也周礼占人凡卜筮君占体大夫占色史占墨卜人占拆郑氏以周公曰体为证谓尊者视兆象而已卑者以次详其余但周公汲汲欲王之愈必当亲视灼省繇不惟占体而已○张氏曰周公为武王故占体非僣也○体与诗体无咎言之体同○吕氏曰古者敬神凡卜筮之物皆不敢亵既毕则蔵之非周公特留为后来自解之计也○蔡氏曰言王疾其无所我新受三王之命而永终是图矣兹攸俟者即上文所谓归俟一人武王也言三王能念我武王使之安也
　　吕刑乃命重黎絶地天通罔有降格
　　唐孔氏曰楚语昭王问于观射父曰周书所谓重黎实使天地不通何也若无我民将登天乎对曰非此之谓也古者民神不杂少昊氏之衰也九黎乱徳家为巫史民神同位祸灾荐臻颛帝受之乃使南正重司天以属神北正黎司地以属民使复其旧无侵渎是谓絶地天通其后三苗复九黎之徳尧复育重黎之后不忘旧者使复典之尧典云乃命羲和即所谓育重黎之后也故知重即羲黎即和楚语司天属神司地属民令神与天在上民与地在下定上下之分使民神不杂则祭享有度灾厉不生○苏氏曰虢之亡也有神降于莘即此类○刘氏曰人者天地之心也人道治则天地适其位清浊安其常隂阳辨其序人道不治则上下交乱矣其名虽不变其变虽不杂其气虽不改然其政扰矣故古之治天下者必有神明之官以序天地凡亲上者本乎天者也亲下者本乎地者也是以神之事皆属天民之事皆属地毋以民乱神毋以神惑民则天地之道得矣天子祭天诸侯祭土卿大夫祭五祀士祭其先天子七庙诸侯五庙大夫三士二天子有禘有祫有享有荐诸侯祫而不禘卿大夫享而不祫庶人荐而不享故贵贱有礼上下有等而不相逾今庶人而得祭天地与山川祀非其鬼男不耕女不蚕而相随以事神为俗无父子之亲无君臣之节下者乃为巫祝略计天下常百万人可谓治民乎○杨氏曰分北三苗在舜时皇帝乃舜也○张氏曰曰国将兴听于民将亡听于神三苗之俗以诅盟为事是听命于神也奸人将假此以作乱如汉末张角谋反一日同起兵三十六万号为黄巾此假鬼神以惑众者也○吕氏曰上之人以公平为政则善恶分明善者得福恶者得祸苗民不问罪否故民归之神怪妖诞之中或愬之天或诅之鬼故有非其鬼而祭者是以命重黎分别幽显天子祭天地诸侯祭方岳庶人则祭祖考而已大抵治世神恠所以不兴者只为善恶分明自然不求之神至于乱世反是
　　周礼大宗伯之职掌建邦之天神人鬼地之礼以佐王建保邦国
　　注疏曰天气常伸谓之神地道常黙以示人谓之祗周礼以祗作字盖天垂象所以曰天神地成形所以曰地又问三者之异曰气之清明者为神如日月星辰之类是也此变化不可测祗本字以有迹之可观山河草木是也比天象又益着至人则死为鬼矣○后魏冦谦之奏作静轮宫必令其髙不闻鸡犬声上接天神崔浩劝魏主从之胡氏论之曰夫天之为天非若地之有形也自地而上无非天者昔人以积气名其象以倚盖名其形皆非知天者也庄周氏曰天之苍苍其正色耶言天无色也无色则无形无声无臭皆举矣日月星辰之系乎天皆气机自运莫使之然而自然者无所托也若其有托则是以形相属一丽乎形能不壊乎子贡曰天不可阶而升谓无形也仲尼之言天地山川也皆以自微至着明之地则始于撮土山则始于拳石水则始于一勺是皆可见之物也惟天曰天斯昭昭之多夫昭昭果何物哉及其无穷也日月星辰系焉万物覆焉而不离于昭昭之多昔人言天未有亲切显白如仲尼者非穷理不足以知天非尽性不足以事天天果逺乎哉故自赋予而言则曰天命自禀受而言则曰天性自无息而言则曰天道自不忒而言则曰天理自主宰而言则曰天心自徧覆而言则曰天体自法度而言则曰天文自可推而言则曰天数自甚美而言则曰天休自可法而言则曰天则自应感而言则曰天变自不可犯而言则曰天威天岂逺乎哉故号呼虽不同惟穷理尽性则知其非二物也故诗书易春秋语孟之言皆无天神之目惟牧野誓师告皇天后土名山大川曰惟尔有神则神不専主乎天矣至周礼乃有所谓天神者此汉儒驳杂之言也夫人死曰鬼以鬼享者其平生貌象声色性情嗜好其子孙所尝见而可想也天神地岂有貌象声色性情嗜好之可想乎昧者不知天于是以事人鬼之心而亿度之浸淫于黄老浮屠氏虚荒诞幻之说谓天之上又有天焉其多至于三十有三而宫室侍卫衣服皆拟诸人主所用而加以宏濶胜丽之致于是人主之侈肆迷谬者谓已圣与天神接或聆其语言或覩其仪观或受其诏告符契则又大兴土木崇饰栋宇偶而事之周遍四海谓以神道设教而愚黔首莫不因方士簧鼓诪张侈其心意而至此也夫子而不知父不足以为子帝王继天而为之子可以不知天乎知天然后能继天而居其位故成汤数夏桀之罪曰矫诬上天以布命于下天子而矫命犹人臣而矫诏也可乎哉后魏不恤民力因东山之髙又崇台万仞焉天也者方髙方逺无所至极而其神终不得而见也冦谦之无足云者崔浩自谓智如子房而稽古过之其所聴信而敬从者乃尔岂不贻笑后世也哉按胡氏之论大概得之然周礼天神地之名皆以理言未可訾其非也张子说见后
　　春秋庄三十二年秋七月有神降于莘恵王问诸内史过曰是何故也对曰国之将兴明神降之监其徳也将亡神又降之观其恶也故有得神以兴亦有以亡虞夏商周皆有之王曰若之何对曰以其物享焉其至之日亦其物也
　　杜氏曰享祭也若以甲乙日至祭先脾玉用苍服上青以此类祭之
　　王从之内史过往闻虢请命反曰虢必亡矣虐而听于神神居莘六月虢公使祝应宗区史嚚享焉神赐之土田
　　祝太祝宗宗人史太史应区嚚皆名
　　史嚚曰虢其亡乎吾闻之国将兴聴于民将亡聴于神神聪明正直而壹者也依人而行惟徳是与虢多凉徳其何土之能得
　　郑人相惊以伯有曰伯有至矣则皆走不知所往铸刑书之嵗二月或梦伯有介而行曰壬子余将杀带也明年壬寅余又将杀段也及壬子驷带卒国人益惧齐燕平之月壬寅公孙段卒国人愈惧其明日子产立公孙及良止以抚之乃止
　　泄子孔之子襄十九年郑杀子孔良止伯有子也立以为大夫使有宗庙
　　子太叔问其故子产曰鬼有所归乃不为厉吾为之归也及子产适晋赵景子问焉曰伯有犹能为鬼乎子产曰能人生始化为魄既生魄阳曰魂用物多则魂魄强是以有精爽至于神明匹夫匹妇强死其魂魄犹能冯依于人以为淫厉况良霄我先君穆公之胄子良之孙子耳之子敝邑之卿从政三世矣郑虽无腆抑谚曰蕞尔国而三世执其政柄其用物也矣其取精也多矣其族又大所冯厚矣而强死能为鬼不亦宜乎
　　程子曰伯有为厉事别是一理朱子曰谓非死生之常理也又曰左说魄先魂而有盖以付形之初言之必先有此体象方有阳气来附他又曰伊川云云盖其人气未当尽而强死自是能为厉子产为之立后便有所归遂不为厉亦可谓知鬼神之情状矣又曰子产此语穷理煞精又问伊川云云亦自有这般底然亦是不得其死故气未散久之亦不能不散如漳州近年有妇人杀夫宻埋之后为祟事才发觉当时便不为祟
　　心之精爽是谓魂魄【见前心篇】
　　易大原始反终故知死生之说精气为物游魂为变是故知鬼神之情状
　　程子曰世言鬼神之事虽知其无然不能无疑惧何也曰此只是自疑耳曰如何可以晓悟其理曰理防得精气为物游魂为变与原始要终之说便能知也须是于原字上用工夫或曰防魂为变是变化之变否曰既是变则存者亡坚者腐更无物也鬼神之道只恁说与贤虽防得亦信不过须是自得也又问易言知鬼神情状果有情状否曰有之又曰既有情状必有鬼神矣曰易说鬼神便是造化○朱子曰原者推之于前反者要之于后隂精阳气聚而成物神之伸也魂防魄降散而为变鬼之归也问鬼神生死曰精气为物游魂为变便是生死底道理未达先生曰精气凝则为神散则为鬼又问精气凝时此理便在气上否曰天理流行发育万物虽是一齐都有毕竟是理为主然气则有清浊清者为气浊者为质清者属阳浊者属隂知觉运动阳之为也骨肉毛血隂之为也气曰魂体曰魄又曰精气为物是合精与气而成物气魂而精魄也变则是魂魄相离虽独说游魂而不言魄而离魄之意自可见矣问云云曰此是一个合一个离精气合则魂魄凝结而为物离则阳已散而隂无所归故为变精隂也气阳也问尹子解游魂一句为鬼神如何曰此只是聚散聚而为物者神也散而为变者鬼也鬼神便有隂阳之分横渠说精气自无而有防魂自有而无其说亦分晓然精属隂气属阳又自有错综底道理因言魂魄鬼神之说曰只今生人便自一半是神一半是鬼但未死以前则神为主已死之后则鬼为主○蔡氏曰鬼神者二气之良能不可得而测也以其聚而为物观之则神之情状可知以其游而为变者观之则鬼之情状可知○愚按世俗于始终聚散之理及佛氏轮回之说类有疑焉今以诸老先生言论附于此程子曰屈伸往来只是理不必将既屈之气复为方伸之气又谓天地间如大洪鑪何物销铄不尽此于聚散之常理既尽之矣然其散也有缓有速故致堂胡氏曰爝火一嘘即灭慧火经风乃灭咸阳宫殿火三月乃灭即其比也此于子产论伯有相符而朱子谓人死终归于散然亦未便散尽故祭祀有感格之理然已散者不可复聚释氏却谓人为鬼鬼复为人人如此则天地间常只是许多人来来去去更不由造化生生必无是理也又曰气久必散人说神仙一代说一项汉世说安期生其后不复说唐以来说钟吕今又不复说看得来他亦只是养得分外夀考终久亦不能不散问礼记魂气归于天与横渠形溃反原之说如何曰魂气归于天是消散了正如火烟腾上有散而已论理是大槩如此然亦有死而未遽散者亦有寃恨而未散者然亦不皆如此问下武诗三后在天先生云在天言其既没而其精神上合于天是如何曰便是又有此理问恐只是此理上合于天耳曰既有此理便有此气或曰圣人禀得清明纯粹之气又能全而不失故其没也其气上合于天曰也是如此这又微妙难说要人自看得世间道理有正当易见者又有变化无常不可窥测者如此看方活合数说而观之则聚散之理其概可推矣又鲍若雨问佛氏轮回之说凡为善者死则复生为善人为恶者死则变为禽兽之类窃恐有此理何则凡禀冲气以生者未始不同圣人先得人之所同者而践履之故能保合太和至死其气防防于中和之所造化之中自然有复生为人之理恶者平居作恶而冲气已丧至死其气则防于谬戾之所造化之中自然有为禽兽之理故曰恐有此理也程子答曰未知生焉知死知生则知死矣知原始则能要终矣而胡氏于隋皇秦主不愿复生帝王家其辨论甚详大略谓佛之言曰众生各因淫欲而正性命使世人皆离此以证无生其不能然则爱为根本死于此生于彼或人而为畜畜而为人轮转相续无有穷已故人贵修行精练不杀禽兽免于报身随念之善即生乐处欲验其不然者请有以质之羽毛鳞介与夫喘耎肖翘之物在天地间抑有定数乎抑无定数乎若无定数则安知人死为畜畜死为人也若有定数则自古及今人与禽兽相为死生不过此数以大较论之人杀禽兽不可为少矣禽兽能杀人者无几矣是当禽兽日加多充满于宇内人日加少遂至于无人然后以报复之事信矣而有不然者太平之际人得其食海内之戸以千万计于时动物亦不可胜用上下给足若禽兽为人则禽兽宜凋耗而反加繁多丧乱之后人失其养或至千里人烟稀絶于时庶类亦不能独茂求之难考若人为禽兽则禽兽宜繁多而反以凋耗此以目覩实事而质之者一也人之寐也气不离形识知固在也而不能于寐之中自知其寐也其将寐也虽大圣人亦不能卓然知寐与寤之分际也死之异于寐也以方寤之时或呼之或触之瞿然而觉也死则不能矣呼之触之瞿然而觉然其寐之熟也则晦昧防漠与死者无异又况于气既离形如光之脱火知识冺灭不可复阳乃曰吾有一念由吾所积皎皎然随善恶所感而有所如此哉此又以聚散实理而质之者二也假使由是以思之则轮转之有无亦可识矣或曰自贾谊明以迹言人死为物非始于释氏也亦不足信乎曰贾生所言亦由庄子论臭腐神竒之云言人死则与朽壊之类等耳而朱子则曰死则气散冺然无迹是其常也有托生者是偶然聚得不散又去凑着那生气亦能再生然非其常也问人死为禽兽恐无此理然尝见永春人家生一子耳上有猪毛猪皮者何也曰此不足怪但是禀得猪气耳此又轮回之辨也学者其致思焉
　　神也者妙万物而为言者也动万物者莫疾乎雷挠万物者莫疾乎风燥万物者莫熯乎火说万物者莫说乎泽润万物者莫润乎水终万物始万物者莫盛乎艮故水火相逮雷风不相悖山泽通气然后能变化既成万物也
　　朱子曰神者妙万物而言者也盈天地之间皆神又曰神是理之发用而随气以出入者故易曰云云若将神字全作气看则误矣
　　论语子曰非其鬼而祭之谄也
　　朱子曰非其鬼谓非其所当祭之鬼谄求媚也○南轩曰祀典自天子至于庶人各有其分而不可逾葢天理也有是理则有鬼神若于非所当祭而祭焉既无其理何享之有原其心之所萌不过为谄而已
　　祭如在祭神如神在
　　程子曰祭祭先祖也祭神祭外神也祭先主于孝祭神主于敬○范氏曰有其诚则有其神无其诚则无其神
　　子不语怪力乱神
　　朱子曰怪异勇力悖乱之事非理之正固圣人所不语鬼神造化之迹虽非不正然非穷理之至有未易明者故亦不轻以语人也○谢氏曰圣人语常而不语怪语徳而不语力语治而不语乱语人而不语神○南轩曰圣人一语一嘿之间莫不有教存焉语怪则乱常语力则妨徳语乱则害治语神则惑听故圣人之言未尝及此虽然就是四者之中鬼神之情状亦岂不言之乎特明其理使人求之于心若其事则常言之也
　　子疾病子路请祷子曰有诸子路对曰有之诔曰祷尔于上下神祗子曰丘之祷久矣
　　朱子曰上下谓天地天曰神地曰祗祷者悔过迁善以祈神之佑也无其理则不必祷既曰有之则圣人未尝有过无善可迁其素行固已合于神明故曰丘之祷久矣○或问行祷五祀着于礼经今子路请之而夫子不从何也曰以理言之则圣人之言尽矣以事言之则祷者臣子至情迫切之所为而非病者之所与闻也病而与闻乎祷则是不安其死而谄于鬼神以茍须臾之生君子岂为是哉曰然则圣人之言乃不及此而直以为无事于祷何也曰是葢有难言者然以理言则既兼举之矣盖祈祷卜筮之属皆圣人之所作至于夫子而后教人一决诸理而不屑屑于防漠不可知之间其所以建立人极之功于是为备观诸易之十翼可以见矣外此则胡氏之说得之胡氏曰祷虽为礼非正礼也而忠臣孝子一至之情有不可废者故圣人之立制犹盟诅之类尔然君子不自为也唯君父则可而又必于其病焉若非其鬼则是淫祀而已又安取福乎子路所谓上下神祗者殆非大夫之所得祷也以此推之后世祀典之失又岂可胜言哉又曰上下神祗与人一理夫子道参天地诚洞幽显仰无所愧俯无所怍岂疾病而后祷哉
　　季路问事鬼神子曰未能事人焉能事鬼敢问死曰未知生焉知死
　　朱子曰问事鬼神盖求所以奉祭祀之意而死者人所必有不可不知皆切问也然非诚敬足以事人则必不能事神非原始而知所以生则必不能反终而知所以死盖幽明始终初无二理但学之有序不可躐等故夫子告之如此○程子曰昼夜者死生之道也知生之道则知死之道尽事人之道则尽事鬼之道死生人鬼一而二二而一者也或言夫子不告子路不知此乃所以深告之也○朱子又曰事君亲尽诚敬之心即移此心以事鬼神则祭如在祭神如神在人受天所赋自然完具无欠阙须是得这道理无欠阙到那死时乃是生理已尽亦安于死而无媿又曰事人事鬼以心言知生知死以理言又曰事人须是诚敬事鬼亦要如此事人如出则事公卿入则事父兄事其所当事者事鬼亦然茍非其鬼而事之则谄矣○问云云曰若曰气聚则生气散则死才说破人便都理防得然须知道人生有多少道理自禀五常之性以来所以父子有亲君臣有义须要一一尽得这生底道理则死底道理皆可知矣张子所谓存吾顺事没吾宁也又曰鬼神事自是难理防底且就日用切处做工夫少间自有见处
　　樊迟问知子曰务民之义敬鬼神而逺之可谓知矣朱子曰専用力于人道之所宜而不惑于鬼神之不可知知者之事也○程子曰人多信鬼神惑也而不信者又不能敬能敬能逺可谓知矣○或问鬼神者非祀典之正耶则圣人使人敬之何耶以为祀典之正耶则又使人逺之何也曰圣人所谓鬼神无不正也逺者以其处幽故严之而不凟尔若其非正则圣人岂复谓之鬼神哉在上则明礼以正之在下则守义以絶之固不使人敬而逺之亦不使人亵而慢之也○问敬鬼神而逺之如天地山川之神与夫祖先此固当敬至如世间一种泛然鬼神亦当敬否曰所谓敬鬼神是敬正当底鬼神敬而逺之是不可亵凟不可媚如卜筮用此亦不免如臧文仲山节藻棁以蔵之便是媚便是不知
　　记礼运夫礼必本于太一分而为天地转而为隂阳变而为四时列而为鬼神
　　正义曰鬼神谓生成万物之鬼神也四时变化生成万物皆鬼神之功余见前礼篇
　　乐记明则有礼乐幽则有鬼神
　　郑氏曰助天地成物者也五帝徳说黄帝曰死而足畏其神百年春秋曰若敖氏之鬼然则圣人之精气谓之神贤知之精气谓之鬼○正义曰易上系辞云精气为物防魂为变注云精气谓七八防魂谓九六防魂谓之鬼物终所归精气谓之神物生所信也言木火之神生物东南金水之鬼终物西北又云系辞鬼神谓七八九六自然之鬼神又圣人贤人鬼神与自然之鬼神俱能助天地而成物故郑氏援引之也○程子曰鬼神只是一个造化天尊地卑乾坤定矣鼔之以雷霆润之以风雨是也○问汉时如郑康成注二礼但云鬼神是气至佛入中国人鬼始乱朱子曰然○人皆鬼神之防已见性命篇
　　中庸子曰鬼神之为徳其盛矣乎
　　程子曰鬼神二气之良能也○朱子曰以二气言则鬼者隂之灵神者阳之灵也以一气言则至而伸者为神反而归者为鬼其实一物而已为徳犹言性情功效以二气言则隂为鬼阳为神以一气言则方伸之气亦有伸有屈其方伸者神之神其既屈者神之鬼既屈之气亦有屈有伸其屈者鬼之鬼其来格者鬼之神天地人物皆然不离此气之往来屈伸合散而已
　　视之而弗见听之而弗闻体物而不可遗
　　鬼神无形与声然物之终始莫非隂阳合散之所为是其为物之体而物所不能遗也其言体物犹易所谓干事
　　使天下之人齐明盛服以承祭祀洋洋乎如在其上如在其左右
　　齐之为言齐也所以齐不齐而致其齐也明犹洁也洋洋流动充满之意能使人畏敬奉承而发见昭著如此乃其体物而不可遗之验也孔子曰其气发于上为昭明焄蒿凄怆此百物之精也神之着也正谓此尔
　　诗曰神之格思不可度思矧可射思
　　诗大雅抑之篇格来也矧况也射厌也言厌怠而不敬也思语辞
　　夫微之显诚之不可掩如此夫
　　诚者真实无妄之谓隂阳合散无非实者故其发见之不可揜如此○或问鬼神之说其详奈何曰鬼神之义孔子所以告宰予者见于祭义之篇其说已详而郑氏释之亦已明矣其以口鼻之嘘呼者为魂耳目之精明者为魄盖指血气之类以明之程子张子更以隂阳造化为说则其意又广而天地万物之屈伸往来皆在其中矣葢阳魂为神隂魄为鬼是以其在人也隂阳合则魄凝魂聚而有生隂阳判则魂升为神魄降为鬼而死矣易大所谓精气为物游魂为变故知鬼神之情状者正以明此而书所谓殂落者亦以其升降为言耳若又以其往来者言之则来者方伸而为神往者既屈而为鬼盖二气之分实一气之运故阳主伸隂主屈而错综以言亦各得其义焉学者熟玩而精察之如谢氏所谓做题目入思议者则庶乎有以识之矣曰子之以干事明体物何也曰天下之物莫非鬼神之所为也故鬼神为物之体而物无不待是而有者然曰为物之体则物先乎气必曰体物然后见其气先乎物而言顺耳干犹木之有干必先有此而后枝叶有所附而生焉贞之干事亦犹是也○问体物而不可遗是有此物便有鬼神凡天下万物万事皆不能外夫鬼神否曰不是有此物便有此鬼神乃是有此鬼神方有此物及至有此物又不能违夫鬼神也体物而不可遗用拽转看将鬼神做主将物做宾方看得出是鬼神去体那物鬼神却是主也前辈以体察之体言者非问中庸初说体物云云只是就隂阳上说末后又却以祭祀言之是如何曰此是就其亲切着见者言之也若不如此说人必将风雷山泽做一般鬼神防将庙中祭享者又做一般鬼神看故即其亲切着见者言之欲人防之为一也问章句云性情功效性情乃鬼神之情状不审所谓功效者何谓曰能使天下之人齐明盛服以承祭祀便是功效又曰二气之分即一气之运所谓一动一静互为其根分隂分阳两仪立焉者也在人者以分言之则精为隂而气为阳故魄为鬼而魂为神以运言之则消为隂而息为阳故伸为神而归为鬼然魂性动故当其伸时非无魄也而必以魂为主魄性静故方其归也非无魂也而必以魄为主则亦初无二理矣○问或问中取郑氏说云口鼻之嘘吸者为魂耳目之精明者为魄先生谓此盖指血气之类以明之○口鼻嘘吸以气言耳目之精明以血言目之精明固可以血言耳之精明何故亦以血言自医家以耳属肾精气盛则听聪精气耗则耳瞆矣问祭天地山川而用牲币酒醴者只是表吾心之诚耶抑其有气来格也曰若道无神来享时自家祭甚底肃然在上令人奉承敬畏是甚物若谓其有云车风马拥从而来则又诞矣
　　祭义宰我曰吾闻鬼神之名不知其所谓子曰气也者神之盛也魄也者鬼之盛也合鬼与神教之至也郑氏曰气谓嘘吸出入者也耳目之聪明为魄合鬼神而祭之圣人之教致之也○正义曰气也者神之盛也者言神是人生存之气气者是人之盛极也魄也者鬼之盛也者言人之形魄者鬼之盛极也合鬼与神教之至也者言人死神上于天鬼降于地圣王合此鬼神以祭之是圣王设教致其如此也○防曰气谓嘘吸出入也者谓气在口嘘吸出入此气之体无性识也但性识依气而生有气则有识无气则无识则识从气生耳目之聪明为魄者魄体也若无耳目形体不得为聪明合鬼神而祭之圣人之教致之者人之死其神与形体分散各别圣人以生存之时神形和合今虽身死聚合鬼神似若生人而祭之是圣人设教兴致之令其如此○愚按教之至也葢谓圣人制此礼使为子孙者知祖考虽死其魂与魄犹可合一尽其精诚以求之有感格之理其所以教人也至矣不必以全为致也
　　众生必死死必归土此之谓鬼骨肉毙于下隂为野土隂读为防言人之骨肉防于地下为土壤
　　其气发于上为昭明焄蒿凄怆此百物之精也神之着也
　　焄谓香臭也蒿谓气蒸出貌上言众生必言百物明其与人同也不如人贵耳○正义曰此释人气为神言人生时形体与气合共为生其死则形与气分其气之精魂发升于上为神灵光明也焄蒿凄怆者言百物之气或香或臭烝而上出其气蒿然也凄怆者谓精神竦然使人闻之情有凄有怆也百物之精也者人气于上神灵光明人之精气为焄蒿凄怆却与百物同但情识为多故特谓之神神之着也者发昭明是人神之显著
　　因物之精制为之极明命鬼神以为黔首则百众以畏万民以服
　　明命犹尊名也尊极于鬼神不可复加也黔首谓民也为民作法使民亦事其祖祢鬼神民所畏也○正义曰因物之精制为之极者言圣人因人与物死之精灵造为尊极之称明命鬼神以为黔首则者明犹尊也命犹名也黔首谓万民也则法也尊名人及万物之精谓之鬼神以为万民法则也百众以畏万民以服者百众谓百官众庶万民谓天下众民既尊之以鬼神下皆畏敬之故云云也○防曰鬼神者是人物之魂魄若直名魂魄其名不尊故尊而名之为鬼神益加敬畏之也所以名鬼神为极者言物中尊极莫过鬼神言以外他名不可复加也此经鬼神本民神故下文筑为宫室设为宗祧其实此鬼神亦兼山川五祀百物之属故礼运云列于鬼神注云谓祖庙山川五祀之属乐记云幽则有鬼神注云助天地成物者是百物之魄谓之鬼对则精灵为魂形体为魄故昭七年左云人生始化为鬼既生魄阳曰魂是形为魄气为魂若散而言之魄亦性识识与魄无异故昭二十五年左传曰心之精爽是谓魂魄又襄二十九年左云天夺伯有魄又对而言之天曰神地曰祗人曰鬼散而言之通曰鬼神
　　圣人以是为未足也筑为宫室设为宗祧以别亲疎逺迩教民反古复始不忘其所由生也众之服自此故听且速也
　　正义曰古谓先祖追而祭之是反古也始谓初始父母始生己今追祭祀是复始也
　　二端既立报以二礼建设朝事燔燎羶芗覸以萧光以报气也此教众反始也荐黍稷羞肝肺首心覸以侠甒加以郁鬯以报魄也教民相爱上下用情礼之至也二端气魄谓其盛也更有尊名云鬼神也二礼谓朝践馈熟之礼也朝事谓荐羶腥时也荐黍稷所谓馈食也羶当为馨燔燎馨香覸以萧光取牲祭脂也光犹气也有虞氏祭首夏后氏祭心殷祭肝周祭肺覸以侠甒谓杂以两甒醴酒也相爱用情谓此以人道祭之也报气以气报魄以实各有其类○正义曰报以二礼者谓报此气魄以二种祭礼报气谓朝践之节也报魄谓馈熟之节也建设朝事燔燎羶芗覸以萧光以报气也者此明朝践报气之义也朝事谓早朝祭事燔燎谓取膟膋燎于鑪炭羶谓馨香覸以萧光覵杂也光谓气也谓燔膟膋兼爇萧蒿是杂以萧气此等三祭是以报气也荐黍稷者谓馈熟时荐此黍稷羞肝肺首心者羞进也谓荐黍稷时进肝与肺首与心殷祭以肝周祭以肺有虞氏以首夏后氏以心皆谓荐此黍稷之时兼此物祭也覵以侠甒者侠甒谓祭黍稷之时杂以两甒醴酒加以郁鬯者言非但荐熟是报魄言祭初所加郁鬯亦是报魄也以魄在地下郁鬯灌地虽是祭初亦是报魄不当荐熟之时故云加也以报魄也者荐黍以下皆是报祭形魄之气教民相爱上下用情者言此馈熟之时皆以饮食实味徧于燕饮是教民相爱上以恩赐逮下下受上恩赐故上下用情礼之至也至谓至极也谓报气报魄二礼备足礼之至极也○首本也报气以气者以气是虚还以馨香虚气报之报魄以实者以魄是实还以黍稷实物报之各本其事类也
　　君子反古复始不忘其所由生也是以致其敬发其情竭力从事以报其亲不敢弗尽也
　　从事谓修荐可以祭者也○按郊特牲曰周人尚臭灌用鬯臭郁合鬯臭隂达于渊泉灌以圭璋用玉气也既灌然后迎牲致隂气也萧合黍稷臭阳达于墙屋故既奠然后炳萧合羶芗凡祭慎诸此魂气归于天形魄归于地故祭求诸隂阳之义也殷人先求诸阳周人先求诸隂又曰祭黍稷加财祭齐加明水报隂也取膟膋燔燎升首报阳也正义曰灌用鬯臭者臭谓鬯气也未杀牲先酌鬯酒灌地以求神是尚臭也郁合鬯者郁郁金草也鬯谓鬯酒煮郁金草和之其气芬芳调鬯也臭隂达于渊泉者用郁鬯灌地是用臭气求隂达于渊泉也灌以圭璋用玉气也者以圭璋为瓒之柄也瓒所以鬯也既灌然后迎牲者先求神后迎牲也致隂气也者解所以先灌是求诸隂也先致气于隂故云致隂气也萧合黍稷者周人后求阳也取萧草及牲脂膋合黍稷燔之也此谓馈食时也臭阳达于墙屋者谓以萧合黍稷之臭气求阳达于墙屋也故既奠然后萧合羶芗者明上萧之时节也既奠谓荐熟时也于荐熟时祝先酌酒奠于铏羮之南讫尸未入于是又取香蒿染以肠间脂合黍稷烧之于宫中此又求诸阳之义也又礼运曰以嘉魂魄是谓合莫郑氏曰莫虚无也亦合鬼与神之义故附此○问祭义云云朱子曰神气属阳故谓之人精魄属隂故谓之鬼然方其生也隂之理已附其中矣又曰昭明焄蒿凄怆此百物之精也神之着也如鬼神之露光处是昭明其气蒸上处是焄蒿使人精神悚动处是凄怆如武帝致李夫人其风肃然是也问草木土石有魄而无魂否曰精气为物若以精气言则是有精气方有魂魄草木土石不可以魂魄论但出底气便是魂精便是魄譬如烧香烟便是魂浆便是魄魂者魄之光焰魄者魂之根蒂又问体魄有分别如耳目是体聪眀是魄曰然魂者气之神魄者体之神淮南子注谓魂阳神也魄隂神也此说好又问人生始化日魄如何是始化曰是胎中初略成形时又曰夫子答宰我鬼神说处甚好人死时魂气归于天魄气归于地所以古人祭祀燎以求诸阳灌以求诸隂问其气发于上云云曰人气本上腾这下面尽则只管腾上去如火之烟薪尽则烟腾问终久必消了曰然又曰鬼神不过隂阳消长而已亭毒化育风雨晦明皆是在人则精是魄气是魂精气聚而为物而无鬼神又曰先儒言口臭之嘘吸为魂耳目之聪眀为魄也只说得大概更有个母子这便是坎离水火暖气便是魂冷气便是魄魂便是气之神魄便是精之神防思量计度底是魂防记当底是魄又曰见于目而眀耳而聪者是魄之用老氏曰载营魄营是晶荧之义魄是一个晶光坚凝之物释氏云地水火风其说曰人之死也风火先散则不能为祟葢魂先散而魄尚存只是消磨未尽少间自塌了若地水先散而风火尚迟则能为祟盖魂气尚存尔又曰无魂则魄不能以自存今人多思虑役役魂都与魄相离了老氏便只要守得相合所谓致虚极守静笃全然守在这处不得动又曰魂散则魄便自沈今人说虎死则眼光落地便是如此又曰苌死三年而化为碧此所谓魄也如虎威之类以忠死故其气凝结如此又曰髙氏注淮南子曰魂是阳之神魄是隂之神所谓神者以其上乎形气也人所以生精气聚也人只禀得许多气须有尽时医家所谓不升降是也人病将死热气上出所谓魂升下气渐冷所谓魄降也问圣人凡言鬼神皆只是以理之屈伸者言鬼者屈也神者伸也屈者往也伸者来也屈伸往来之谓也至言鬼神祸福吉凶等事亦只是以理言盖人与鬼神天地同此理无有不善人能顺理则吉逆理则凶其于祸福亦然此岂谓天地鬼神一一下降于人哉如书称天道福善祸淫易言鬼神害盈福谦亦只是这意思葢盈者逆理者也自当时得害谦者顺理者也自应获福自是道理合如此安有所谓鬼神降之哉然尝读祭义有曰气曰精曰昭明又似有物何也曰如子所论是无鬼神也鬼神固是以理言然亦不可谓无气所以先王祭祀或以燔燎或以郁鬯以其有气故以气求至如祸福吉凶之事则子言是也问气魄曰魄属鬼气属神析木烟出是气渐润底是魄人之语言动作是气属神精血是魄属鬼发用底皆属神是气定底皆属隂是魄知识底是神记事底是魄人初生时气多魄少后来魄渐盛既老魄又少所以耳聋目昏精力不强记事不定
　　山林川谷丘陵能出云为风雨见怪物皆曰神有天下者祭百神诸侯在其地则祭之亡其地则不祭
　　正义曰风雨云露并益于人故皆曰神而得祭也
　　大凡生于天地之间者皆曰命其万物死皆曰折人死曰鬼此五代之所不变也
　　郑氏曰折弃败之言也鬼之言归也五代谓黄帝尧舜禹汤周○问如名山大川能兴云致雨何也程子曰是气蒸成耳又问既有气莫须有神否曰只气便是神也今人不知此理才有水旱便去庙中祈福不知雨露从何而出却于庙中求邪名山大川能兴云致雨却不说着却于土木人身上求之可乎
　　程子曰以功用谓之鬼神以妙用谓之神又曰鬼神造化之迹也
　　问云云朱子曰风雨霜露四时代谢又问此是迹可得而见又曰视之而不见听之而不闻何也曰说道无又有说道有又无物之生成非鬼神而何然又去那里见得至于洋洋乎如在其上是又有也又曰天地之间只是此一气耳来者为神往者为鬼譬如一身生者为神死者为鬼问功用妙用曰鬼神者有屈伸往来之迹如寒来暑往日往月来春生夏长秋収冬蔵皆鬼神之功用此其可见者也忽然而来忽来而往方如此又如彼使人不可测知此鬼神之妙用也又曰其发见而见于功用者谓之鬼神至于不测者便谓之神所谓神也者妙万物而为言妙处便是神又曰功用有迹底妙用是无迹底妙用是其所以然者又曰功用兼精粗而言是说造化妙用以其精者言其妙不可测天地间如消底是鬼息底是神生底为神死底为鬼以四时言之春夏便为神秋冬便为鬼又如昼便是神夜便是鬼以气息言之呼是神吸是鬼又曰风雨露雷日月昼夜此鬼神之迹也此是公平正直鬼神若所谓歗于梁触于胸此则不正邪暗或有或无或去或来防聚或散者又曰古之战塲往往有鬼彼皆强死固宜未散问此亦是造化之迹乎曰若论正理则如树上忽生花叶空中忽然有雷电风雨此便是造化之迹但人所常见故不之怪忽闻鬼啸忽见鬼火则便以为怪不知此亦造化之迹但不是正理故以为怪异耳如家语云防虚罔象之属皆是气之乖戾杂揉所生亦非理之所无也但既非理之常故谓之怪孔子所以不语也
　　鬼者往而不反之义
　　释氏道家之论鬼神可笑之尤者也
　　道家尤甚以至说人身上耳目口鼻皆有神
　　世间有鬼神凭依言语者盖屡见之未可全不信此亦有理莫见乎隠莫显乎微而已
　　今之轻信鬼怪异说者止是不先烛理若于事上求之安有尽期亦用力于学而已
　　土地之神社稷而已
　　范文甫将赴河清尉问到官三日例须谒庙如何曰正者谒之如社稷先圣是也其他古先贤哲亦当谒之又问城隍如何曰城隍不与云云又问恐骇众尔曰昔狄仁杰毁江浙间淫祠千四百处所存惟呉泰伯伍子胥尔今人做不得以谓时不同是诚不然只是狄仁杰耳当时子胥庙存之亦无谓
　　除神祠然后人为善
　　邵子曰鬼神无形而有用其情状可得而知也于用则可见之矣若人之耳目鼻口手足草木之枝叶华实顔色皆鬼神之所为也福善祸淫主之者谁耶聪眀正直有之者谁耶不疾而速不行而至任之者谁耶皆鬼神之情状也
　　邵子曰管子云流行于天地之间者谓之鬼神鬼神者太极之英气正理行乎两间为天地之用者也气其状也理其情也
　　气形盛则魂魄盛气形衰则魂魄亦从而衰矣又曰魂随气而变魄随形而止故形在则魄存形化则魄散张子曰鬼神二气之良能也
　　朱子曰伊川谓鬼神者造化之迹却不如横渠所谓二气之良能盖程子之说固好但只浑沦在这里张子之说分明便见有个隂阳在问良能之义曰只是二气之自然者耳问何谓良能曰屈伸往来是二气自然能如此问伸是神屈是鬼否曰气之方来皆属阳是神气之反皆属隂是鬼又曰自日午以前是神午以后是鬼自初一以后是神十六以后是鬼问日月对言之日是神月是鬼否曰亦是草木方发生来是神凋落是鬼人自少至壮是神衰老是鬼鼻息呼是神吸是鬼问程说所谓天尊地卑乾坤定矣鼓之以雷霆润之以风雨曰天地造化皆是鬼神古人所以祭风伯雨师曰风雷鼓动是神收敛处是鬼否曰是○按上蔡谢氏曰横渠说得来别这个便是天地间妙用须是将来做题目入思议始得讲说不济事良能与妙用之义当合而思之故附于此
　　物之初生气日至而滋息物生既盈气日反而游散至之谓神以其伸也反之谓鬼以其归也
　　问滋息是生息之息是止息之息朱子曰止是生息又曰人自方生而天地之气只管増添在身上渐长渐大至极盛了又渐衰耗以至于散
　　天道不穷寒暑已众动不穷屈伸已鬼神之实不越乎两端而已矣
　　鬼神往来屈伸之义故天曰神地曰人曰鬼神者归之始归往者来之终
　　朱子曰鬼神屈伸也如风雨雷电初发时神也及至风止雨过雷住电息则鬼也问云云曰说文字以有所示为义故视字从天之气生而不息故曰神地显然示人故曰又曰天曰神地曰者盖其气未尝或息也人鬼则其气有所归矣○或问鬼神曰鬼神只是气屈伸往来者气也天地间无非气人之气与天地之气常相接无间断人自不见人心才动便达于气便与这屈伸往来者相感通问来而伸者为神往而屈者为鬼凡隂阳魂魄之嘘吸皆然不独死者为鬼生者为神故横渠云神者归之始归往者来之终曰然问既屈之中又自有屈伸曰祭祀致得鬼神来格便是就既屈之气又能伸也问魂气则能既屈而伸若魄既死既不能复伸矣曰也能伸盖来则俱来如祭祀报气报魄求之四方上下便是皆有感格之理
　　凡可状皆有也凡有皆象也凡象皆气也气之性本虚而神则神与性乃气所固有此鬼神所以体物而不可遗也
　　蓝田吕氏曰鬼神者二气之往来耳物感虽微无不通于二气故人有是心虽自谓隠微心未尝不动动则固已感于气矣鬼神安有不见乎
　　范氏曰有其诚则有是神无其诚则无其神
　　上蔡谢氏曰动而不已其神乎滞而有迹其鬼乎往来不息者神也摧仆归根者鬼也致生之故其鬼神致死之故其鬼不神何也人以为神则神以为不神则不神矣知死而致生之不智知死而致死之不仁圣人所为神明之也
　　又或问死生之死谢氏曰人死时气尽也曰有鬼神否曰余当时亦曽问明道先生明道曰待向汝道无来汝怎生信得及待向汝道有来汝但去寻讨看此便是答底语○朱子曰鬼神上蔡说得好如曰可者使人格之不使人致死之可者是合当祭如祖宗父母这须着尽诚感格之不要人便做死人看待他不可者使人逺之不使人致生之不可者是不当祭如闲神野鬼便要人逺之不要人做生人看待他我不管他便无了
　　鬼神天地间之妙用祖考精神即我之精神
</div>
    <div class="pagination">
<a href="西山读书记_page74.html">上一页</a><span>...</span><a href="西山读书记_page70.html">70</a><a href="西山读书记_page71.html">71</a><a href="西山读书记_page72.html">72</a><a href="西山读书记_page73.html">73</a><a href="西山读书记_page74.html">74</a><span class="current-page">75</span><a href="西山读书记_page76.html">76</a><a href="西山读书记_page76.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
