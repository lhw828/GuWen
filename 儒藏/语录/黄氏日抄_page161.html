<!DOCTYPE html>
<html>
<head>
    <meta charset="UTF-8">
    <title>黄氏日抄 - 第 161 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄氏日抄 - 第 161 页/共 162 页</h1>
    <div class="content">　　孔子教人以大中至正之极而世儒溺卑陋濂洛遂进之以性理精微之奥濂洛晓人以性理精微之奥而门人流髙虚先生又约之为大中至正之归孟子所谓天下之生一治一乱禹抑洪水而天下平周公兼夷狄驱猛兽而百姓宁孔子成春秋而乱臣贼子惧我亦欲正人心承三圣者其事适相类其功足相当其关于天下国家亦大矣圣朝跻之从祀州县祠之学宫实世道之所关而人心之所不能忘者岂为先生私哉某来此州进拜祠下独余空室为之叹讶今求之临汝书院模刻先生爵位以奉之又求之先生曽孙绍兴府通判模刻先生遗像以揭之庶先生之神有依而学者宗仰之心有系属焉
　　诸庙
　　骤叨误渥分牧此来值民艰食心忧欲摧惟神有灵民致血食民饥无食宁不矜恻富室闭籴忍哉为心神其诱之感悟自今俗不种麦惟秋是俟时其雨旸亟自今始凡斯二者神其念之初至告防且告且祈
　　辛未抚州祈雨
　　痛念抚州连岁不稔迨今春夏饿死相枕所期生意之复续全在今岁之有秋雷雨幸作于前月禾稼已兴于田畴农事所关尤在六月经旬不雨田已龟裂倘非造物之垂念亟起潜渊之神龙恐早禾未必不坏于垂成而晚禾亦未知其所终也顾某薄德何敢必神明之听惟神有灵实为司民生之命敢望体天德之好生哀民命之已穷速赐雨泽全此年丰
　　麻源真君祈雨
　　古者诸侯祭境内山川以山川能兴云致雨泽吾民也后世以来古礼不存邪说诬民长吏亦陷其说而不自知祷雨往往不于山川而他指土木偶以为神也痛念抚州已三岁连歉今又亢阳亟问名山大川合祷者谓何吏民惘不知其所因也郡有半刺史是为寺簿吕侯谓昔顔鲁公守抚州尝言谷口有神祷雨辄应其灵至今千载犹新也谷口即麻源今虽分以属建昌实我山川之旧不可自外视以为邻也顷岁分刺建昌亦尝诣谷祷雨其应固频频也某方祷雨窘于无方因逺介鲁公之说近受吕侯之教敬就俾吕侯不逺百里告防惟神念吾抚州之民亦犹前日之亲也瓣香朝遣雷雨夕至变戚戚为忻忻也事莫笃于念旧情莫哀于逺诉惟神之监此殷勤也
　　相山四仙祈雨
　　六月亢旱凛今岁之无秋四仙显灵独西郊之有雨然使一方之私惠孰如千里之咸休爰遣同僚代伸衷悃伏念某承时连歉无防救荒所期天数之乗除金穰可必庶见州圻之逺近玉烛均调何舞雩率困于吁嗟而仙境独欣于滂沛伏愿暂移仙驭来涖正衙三日为霖从使遍沾于汝水万民得食皆如宻迩于相山
　　祈雨送两庙
　　顷邀神驭本祈三日之霖时适亢阳未覩崇朝之雨若稽案牍合再祷祠然念正衙方陈清醮不应诘旦遽设血腥宜返庙庭乃陈牲酒伏愿念幽明之虽异实休戚之相关今神之应人者未闻而人之事神者益谨踏歌槌鼓忍令百姓之嗟吁驾风鞭霆早赐四郊之霑足
　　壬申抚州祈雨
　　某偶忝州麾惟忧民食入春多雨知数有于乗除自夏至今尝黙为之恳祷乃防神造俯念民生方烈日之焚如忽甘霖之沛若虽丰年之可卜然来日之方长正当可忧可喜之时谨沥且谢且祈之悃伏愿皇天炳监列圣垂仁乗今霶霈之机益广润泽之美云行雨施自兹续续以无穷时和岁丰无不欣欣而有喜
　　社坛城隍祈雨
　　三日为霖已拜霶之赐百谷仰雨初无止息之期爰伸百千之谢忱更致再三之恳祷伏念某职守所繋民食为先顷方苦于骄阳即随防于甘防然念兹土多是晩禾近城先种者虽幸有成逺郊后熟者尚期终惠伏愿明神炳监列圣垂慈曰雨曰旸每徇民情之欲多黍多稌永为邦本之宁
　　谢雨
　　顷忧无雨已叨既霑既足之恩行庆有秋正望成始成终之惠辄陈丹悃仰叩苍穹伏念某职守所关民食为急前月此日方伸露祷之忱顾某何人可格天髙之听随防甘防逺至兼旬皆由大德之好生遂使小臣之逃责然念兹土多是晩禾近城先种者虽闻防防之香逺郊后熟者尚仰滂沱之泽以喜以惧且谢且祈伏愿上帝垂慈髙真炳监当曰雨曰霁之后更三日为霖保多黍多稌之祥至十月获稻
　　又
　　春潦则夏必旱正懐六月无雨之忧人欲而天必从乃拜三日为霖之赐谨摅丹悃仰谢苍穹伏念某滥守郡符常忧民食自更新岁居多檐溜之丝垂顷忽骄阳几至田畴之坼知有乗除之数不胜忧惧之情亟致祷祈随防感格沛然甘防至于连宵爰伸蝼蚁之诚敬防苹蘩之荐既谢已往且保方来伏愿上帝垂慈髙真炳监五谷熟而民人育迄用康年三光全而寒暑平以兴嗣岁
　　抚州举官告天文【咸淳八年上半年】
　　臣闻天生一代之君以治天下必生一代之才以共治天下天下之事无穷人才之生亦无穷故有荐举之法使长吏各举其属以相与续续于无穷凡皆天之意而人则代之者也臣愚无识承乏郡寄法当荐举审观本州官僚有添差州学教授臣程绍开行其所知卓然有立举已及格无繇再举今谨保举宣教郎知抚州崇仁县事臣周汝同充咸淳八年上半年陞陟状此项臣以其勤于政事而举之又保举文林郎充江西提举司抚州临汝书院山长臣黄翔龙充咸淳七年下半年改官状此项臣以其恬于仕进而举之又保举修职郎抚州州学教授臣郑济充咸淳八年县令状此项臣以其安于朴素而举之余亦有其人可举而揆之法未该者亦有于法合举而知其人未详者尚当次第举之大抵知人虽往圣以为难保晚节虽前贤以为难顾臣何人而敢自信惟不敢容一毫私心则惟天其临之若其所举之人将来能益勉于德以无负朝廷则惟天其佑之臣不胜皇恐俯伏战栗防告之至
　　抚州举官告天文【咸淳八年下半年】
　　举官将以临民治民所以代天茍非其人臣不敢私本州有陞陟状以举改官知县本州五县两县已举两县缺官于法该举者惟宣教郎知抚州乐安县事臣于亨祖其人居官详谨今谨举充陞陟此举实惟其人非徒于其法也又有改官状以举经任人本州幕职官判官见缺推官初任以次该举者惟修职郎特差充抚州録事参军臣张龙应其人居官廉明今谨举充改官此举实惟其人非徒于其次也及有从事郎状以举初任人本州州官之初任者未及考县官之初任者当以渐以渐而当先者有迪功郎抚州宜黄县尉段世忠其人居官勤敏今举充从事郎此举实惟其人其余则当以次第劝有功也一毫不敢徇私请此臣之事也惟天其监之其人之终不负公举非臣所能必也惟天其佑之谨告
　　兼江西提举举官告天文【咸淳八年八月】
　　臣闻国家之所与共治者在人材人材之所能彚进者以荐举虽曰国法实代天工臣偶以抚州守臣兼权仓司职事难以驱驰于原隰未能徧察于官僚即其已知所当先举常平司改官状一贠今举本司干办公事臣赵必其人舍选甲科乆淹选调德性吏事皆有过人使之改官必能尽牧养之职者也职状一贠今举隆兴府司法臣晏壵其人系先朝丞相元献公晏殊六世孙今为孤寒自擢科第蔚有文墨且明吏事使之从事必能尽賛画之职者也茶盐司职状一贠今举贑州州学教授臣徐龙云臣本不识其人而每问自贑州来者多称其贤谓其亷靖惟尽职业荐举之法宜先教官荐举之初宜先僻逺臣故先举之而其余者次第访求也常平司令状一贠今举抚州临川县主簿臣赵良栐茶盐司令状一贠今举建昌军广昌县尉臣赵时二人者皆宗姓之吉善人也廉谨人也为官三考未有举主又孤寒无援人也良栐于臣为抚州同官每荷其宣劳王事时虽不识面而与臣所居同郡尝闻其为人者也又有常平司文官陞陟状一员举吉州永新知县臣翁仲德茶盐司二贠举隆兴府丰城知县臣黄呉老瑞州上髙知县臣徐思訦常平司武官陞陟状举建昌军南丰知县臣杨休凡此皆作邑有声其余又当访求而续举之也臣于荐举不敢不公至于始终不变则惟其人敢告
　　抚州及提举司举官告天文【咸淳九年正月】
　　臣闻天生人才源源不息以常供一世之用朝廷分监司郡守在在荐举以徧求天下方兴未艾之才此一举也国所与立民之司命而所赖以续之无穷者也出于天命于朝而专付天下之为长吏者也臣实何人偶叨其二聪明不及人才不能周知人才尚多防贠不能徧及今先以其知之稍详者先焉提举茶盐司改官状以举本司干办公事臣韩伯髙盖寛平人也常平司改官状以举吉州判官臣赵孟苾盖明敏人也茶盐司职状以举临江军教授臣赵孟众称其有文而有才者也令状以举崇仁主簿臣赵崇□众谓其不苛而不刻者也常平司令状以举隆兴府丰城县主簿臣危顺吉及举建昌军南城县尉臣陈子升皆以材谞方表见者也本州改官状以举司法臣谢公竑其人廉靖无求职状以举宜黄主簿臣赵崇糠其人寛慈不扰用敢各以其名奏闻于上帝然后敢以公荐于朝廷臣不敢有私臣识有不及则惟矜赦之赐人知自勉则惟保右之赐敢告
　　庆元府先圣殿【德祐元年四月置司庆元府圑结】
　　从政必先谒奠自鲁以来行之盖欲自此而从政常必无忘乎诲规若祝辞茍诵圣人之言退而肆行胷臆之私是以奠谒为具文固决非某之所忍为然今某所职之常平徒虚名而无平之实所职之茶盐反剥民而惟国之肥以至财聚民散盗贼日滋以此从政而谒奠未免与圣训而背驰然此皆流弊之失我宋之良法固昭然而具垂此皆俗吏之罪而公朝之温诏新痛革其奸欺某虽不才所愿乘机祗取圣训兢兢奉持曰理财正辞禁民为非尚庶几其万一惟神其监兹
　　灵应庙
　　神以威德福此鄞土凡厥有生皆神所祚水旱疾疫动必佑之况于外患神宁弗思某在此邦最为贱士但于幽明不敢有媿顷自旧冬逺闻边声湏者岁首恭拜神灵愿扬丕休大庇千里皇天悔祸狄患消弭今叨乡节置司乡邦敢伸前请永保无疆
　　城隍
　　神于此邦为千里之司命某于此邦本一介之寒士夙荷神休克至今日叨节乡部置司郷郡又得宻依神休奠谒祠下某虽不才决不敢一毫有负于神但时事尚难众情犹戚事之在昭昭者某当勉之事之在冥冥者非神其谁佑之惟神念我本朝三百余年深仁厚德保养天下不惟民被其赐而神亦得其宁今太上皇定力如山皇帝防冲克肖天命未艾悔祸在即神于此时丕昭威灵上则宻巩皇图使之阜安下则大庇生灵使得保全以无愧封典之荧煌以无负荐飨之丰郁某不胜且谢且祈之至惟神其念之念之又念之
　　董孝庙
　　神以纯孝流芳千古邑以慈名正以神故某生慈邑夙仰髙风叨节郷部再拜祠宫推此之孝施于有政某所愿学畴敢不敬
　　大人堂
　　惟神生为名臣首为此邦之光耀没为明神永为此邦之福祐儒生学士皆神之风度为开先官司闾巷皆神之威灵为保守也故凡从仕于此邦亦无不谒奠而后从政奔走而恐或后某乡之晩出至愚极陋叨节乡部忧心孔疚方初至之告防誓民生之是救洋洋神明之如在不敢一毫之有负
　　佽飞庙
　　赫赫佽飞实仕汉世今逾千祀威灵如在此乡邦所共钦承而民人赖其保卫也某叨节乡部处非其据属时多艰控避无所此初至所以告防而自今永赖神祐者也
　　张真君
　　某昨为广德军通判尝礼神于神之里今任浙东路提举又礼神于某之里虽幽明之相隔常腹心之相示昔之祈神者惟在于救民今之祈神者云胡而不尔方兹国步之多艰愈觉民生之寡遂推神大畅乎威灵无问于逺迩使盗贼屏息兮闾巷熙熙雨旸时若兮禾麦穟穟自今以始皆神之赐
　　旗纛将军
　　惟神堂堂乎掲旗纛之名巍巍乎位丽谯之尊于此制阃之威严而有明神之威灵古有祭蚩尤之旗与祃祭于末者非指神之英耶然则风云之变化河海之清晏军容之整肃鼓角之讙亮无非神之所慿而谓神为有姓氏事神而以世俗非时而辄淫祀非理而欲徼福未必神之所听也某生长此邦夙依庇于神今叨节乡部始谒奠于神然方时事之难正欲有约于神与制府相与保守虽死生不变某今发誓于神使残贼潜消逺却虽茎草不动某今防祷于神使某一毫有媿于神惟神殛之使神而不大芘吾民某亦将有辞于神
　　湖亭土地
　　有司存必有土地今某置司此土尔神即吾所恃自今司存上下悉惟神休是庇




　　黄氏日抄卷九十四
<子部,儒家类,黄氏日抄>
　　钦定四库全书
　　黄氏日抄卷九十五　　　　宋　黄震　撰祭文
　　祭叔祖机察壶隠先生墓【讳得一字仲清】
　　在昔先人来从东嘉富而好德朴不务华迨我叔祖始以文振幼未得师起而自奋熟诵古书达旦无眠天资超诣竟探本原其在初年学老子说一登讲席听者千百既而幡然复归于儒锐意斯世勇爵假途南北讲解公亦归老筑台白沙放怀诗酒有祠为妖一径除烈烈英风虽老不渝赍志莫售爰俟来者笃教犹子彬彬儒雅始余周晬公赐之诗匪徒言贺以逺大期既而稍长受书吾父俾继先志必称叔祖岁在丙辰窃第奉常皆公之赐感极涕滂惟公松楸顽民窃据垂四十年乃获天佑俄归侵疆得拜墓傍公灵犹存酹此一觞
　　祭林启源上舍
　　呜呼先生而止于斯呜呼痛哉尚忍言之先生迈往不羣洞达无疑笑语掀天醉墨淋漓蟠虹霓而驾风霆斯其为先生之气命胡为而止于斯先生才藻天至直大瓌竒流从肺腑扫尽糠粃揭日月而防江汉斯其为先生之文命胡为而止于斯先生笃叙婣党周急扶危人饱厚赐家无留赀激清风而振頽波斯其为先生之德命胡为而止于斯年十五魁乡校年二十魁太学昭昭乎英特之闻灼灼然逺大之期以先生之气之文之德固宜一魁天下大展宏规何五上南宫虽画图之青衫不可得呜呼痛哉尚忍言之不知命果何为而止于斯乗白云而至帝乡超鸿防而契希夷意生气至今犹凛凛斗牛间虽死犹不死耳不然其又何忍而言之某晚学无闻独防异知保防于风波崄峨之地而奬掖于萍蓬困苦之时盖将终身所恃以増壮今一旦舍我其何之古人有言生我者父母知我者鲍叔先生吾鲍叔也今日之恸几无异终天之戚风木之悲
　　祭浙西提举实斋王先生
　　某等哀哀门人之诔昨已随班于僚属今兹追送于逺郊又不觉重为苍生哭盖世之欲为善者多计较世之号治办者类局促根一念之诚达之事事物物间惟先生独至诚未有不动故虽易箦之际光明俊伟之举尚足以震动乎流俗方权贵之分布嘅公论之隠伏先生方为民而有请圣朝即尽为之斥逐此数十年来之所未有真世道一开泰之防四海正颙颙而属目使先生而尚秉使节岂不足以扫吏奸而澄肃使先生而进立朝端岂不足以格君心而啓沃何雷霆仅匉訇乎晴空而霖雨已无望其霑足此先正因程伯淳之云亡谓天下之无福呜呼先生之死亦荣矣当万世不磨某等之事先生犹生亦誓不为师门辱
　　又
　　学造本原志存经济动与道俱未尝禄仕故有不为为必大治莫难岩邑公为之宰振其疾苦厘其经界化行俗易厥声四沛后复守台益广慈惠乃立社仓俾无饥毁乃兴学校躬讲义理有郁必伸讙其吐气有强不率锄而弗贷米踊倏平十仅三四郡枵倐盈贷民租税几于太平一郡三代政成趣召翩翩四辈公辞弗行悠然余味风雨夜牀山林雅致易俾乗轺强斯揽辔蠲缺役钱八十万计雪盐民苦纎悉备至裁折苗价诸郡风靡兴利除害夙兴夜寐决计行部俄苦劳瘁力疾草劾独先豪贵如雷忽奋惊动一出世方欢传诧其盛事公已肃然衣冠而逝平生学力益信此际死有余荣可贲千载某所哀痛独有疑者谓治为难何公之易由县而郡至常平使投之所向无不如意呼吸变化等于逰戯岂真易耶人则多碍畏首畏尾莫或行志有巧其间益重嗤鄙罔之生者滔滔皆是难耶易耶其果安在或谓一私充塞天地交互属托彼此内外灭没其间无复知耻公独以公是能大快或谓流俗展转百伪饰以欺人如见肝肺不诚而动自古所未公独以诚所至兴起又谓人情纒染势利縦欲有为胶固凝滞公独自如盖由恬退又或以为世途崄势或振之是非易位公无不可盖逺权势果其然敌盍昌厥施厯厯明效皆其已试达之天下岂有二义天岂不仁夺之中止呜呼痛哉其果何谓于公则轻关系甚大堂堂天下他无足虑紫云有誓深根固蔕民心戴宋有死无二剥而离之能几何辈遏使无为独公能此公今已矣猝其谁继某也失学惟戅莫比公何所见以国士待庶几尺寸自同附骥否亦林下为供薪水而今而往其将畴倚最苦葬日逺莫知细或指霞城葬以春季天必以台皆公遗爱埋玉棠隂保千万禩欲执之绋官缚无奈千里驰奠滂然涕泗公其监兹特釂此酹
　　祭江西提举省斋麋先生
　　呜呼痛哉尚忍哭吾先生也耶去嵗方哭吾实斋王先生今又哭吾先生耶方今风俗澜倒士大夫真有心于民命国脉者几人而造物忍其然耶先生操履足以范世识见足以超俗智虑足以周变文采足以华国议论足以使人意消而恩信足以得人心腹先生一不以之自居方且切切然忧其所独攅眉乎民生之休戚熏心乎国脉之系属徧交当世之士以共济振收方来之彦以陆续有强弗率而挠此奋不顾以横触内之以司机政外之以作民牧寝食为之俱废疾疢至于相属诗酒浮华之语未尝一出于口声色玩好之具未尝一接于目盖平生不知有官游之乐而此身率代乎闾阎之哭呜呼若然其何以敌流俗富贵者之福耶某最失学乃辱异知诸司之误荐无一非先生延誉之赐薄官之免戾无一非先生教诏之为两入铃阁而无一致分毫之补报三防剡辟而末繇效一日之驱驰实三生宿所结习将终身恃为依皈何邮音之倏到惊泰山之已頽呜呼已矣夫呜呼已矣夫其何异终天之戚风木之悲呜呼痛哉
　　祭月山庵再从兄七解元【汝霖】
　　始兄之生家道方兴兄弟铮铮争以文鸣谓宜此时可立门户俾我晚末仰成余绪何命之乖皆无一成堂堂大家翻成凋零岂有数欤天髙难问感今念昔徒剧怅恨虽足得寿惟兄可怜寂寂月山竟此终焉非子为僧几莫葬骨幸而得葬尚复何说白沙之原尔弟之坟佳城相依以永万年
　　祭镇江薛节干安泰寮【永嘉人名据】
　　惟灵徧印诸老博极羣书文追古作声满江湖先生盖尝以年少而预当代之名儒徧谒公卿锐志当世屡排阊阖厯陈利害先生盖尝以韦布而闻天下之大讣徧交名胜杯酒淋浪凡有寸善靡不推扬先生盖尝以羇困而任人才之主张呜呼世变之下如江河人才之稀如晨星士有一介之特起莫不与时以峥嵘何先生之卓荦反遏郁而不光久京华之逐逐虚嵗月之堂堂甫白头之趋幙俄丹旐之还乡慨儿女之未了嗟田园之已荒虽生前之数非短而身后之忧尚长惟平生之著述纷积案而盈箱呜呼天乎何才之丰而命之凉耶某也失学亦蒙误知目此大故方莫助之含哀再拜奠此一巵呜呼先生尚其酹而
　　祭浙西孙安抚【元实余姚四明人】
　　呜呼先生国之所望于先生者未央也乃一旦乗云为帝乡客耶呜呼先生吾国之所以立不在公论一脉耶方宝祐之末禩有当国者病风极千古之怪事萃一时之狂凶震六合以供噱哭万姓于途穷敌南下而已迫犹忍从乎蔽蒙冒万死而上闻有众藩之羣公森虎豹于九关嗟一字之莫通由都曹而丞奏悉危急于宸聪呜呼此时非先生谁与活公论之一脉耶呜呼先生于此时非所谓转危枰于一着耶洪惟先生禀天间气妙龄英摘髭巍第通达世务志存经济论及边陲击节慷慨倾如许之襟期岂无逺者大者在顾前此之一着亦岂不足以觇其平生之梗槩而岂徒极郡县之精明而岂徒详金谷之心计而岂徒为都曹之识大体而岂徒为监司之整风哉奈何乎已试者人所知未试者人所不知追风逐电之步往往徒索于委巷厯块此横议之所以辄发而有识者或代为之窃嘅方将拭目乎桑榆之收讵意遽失声于梁木之坏呜呼先生而至此固不为不遇矣其犹有未尽遇者然则非天啬其寿耶呜呼先生而止此必当有鸣其不尽遇者矣其能发明所未遇昭其如尽遇者又未知天属谁手耶某贫至无家老方窃第介不下人莫或眄睐先生独许我以驱驰常拯我于危殆亦曰相期于嵗寒或者能効尺寸于昭代何某甫选坑之欲脱先生已先朝露而溘逝呜呼已而尚忍言之临风大恸寄此一巵
　　祭税院田公【竹轩名穆】
　　呜呼灵乎以灵之堂堂遽一疾而即防防乎灵也风月吟怀江湖雅量咳唾珠玑骚坛之将不幸而列西班世盖莫知宗仰也名将闻孙潭槐宅相有翁冰清亦世师匠不幸而列西班世又末繇提奬也呜呼此皆灵可悲之大者而犹有大可悲者在也尝荐漕闱退鹢南宫尝官筦库辄窘穷途归侧屋需逺禄鬼初祝饭不足莫我知抱幽独惟有风流醖借浩然不以穷达死生而变者与晋宋旷千载而一续呜呼悲夫能信余言之不妄者又谁欤此某所以重为贤者哭
　　祭罗季清
　　气姿磊落材谞英特生甫二十七年即身擢上第仕又二十七年尚家徒四壁此其挟以游于天下者落魄任情故天下识与不识皆知有季清奈何乎人间之选涡未脱而天上之玉楼已成呜呼惜夫使季清幸而寿天下事方将赖之今不幸而不寿家之事尚无与支乡之事尚无与为而况乎逺思此又使人不能不重为之悲某与季清屋角相并长而同学于邑于郡君方弱冠尝约余乡防而未果入君既擢第亦径过门而不我问音信之隔逾二十年癸亥之春始防临安某时既仕喜蒙握手是冬之夜访某京口时某为君作制幙书祝君身事粗极勤劬荣满来归举员亦足再防临安举酒相属谁或尼之通籍尚迟君识既老以悠逺期且言近履自号耻独属某为记悉君心腹切未半年倐以讣传呜呼惜夫其尚何言
　　祭知兴化军宫讲宗博汪公【景新】
　　惟公资禀纯乎天地之刚发施出于义理之渊至诚未有不动所至卓有可传尝宰赤县矣若惟平易尔乃能争人之所不能争尝位朝列矣若惟靖共尔乃能言人之所不敢言方今郡国之难治者莫甚莆俗而士大夫之治莆者十难一全公之治之不过扶病两月莆之爱之过于为邦百年闻甫至而为政惟教化之是先俄风俗之丕变致人心之翕然愚弱嗟父母之来晩豪猾凛神明之在前人方爪掌以交颂公忽骑鲸而遽仙罄千里以奔哭徧闾巷之喧填不崇朝而立庙纷血祭之腥羶合多士以颂德刻遗爱之成编此不惟莆俗之所未有亦亘古穷今之所未有呜呼盛哉是岂不足以见人心之天某科级既忝传衣陪侍屡从执鞭闻遗风之凛凛愈涕泗之涟涟奈微官之如缚苦奔奠之无縁临风一巵逺致九筵
　　祭倪师干【庚午十二月十八日绍兴师干三山人名洪】
　　惟公禀姿之淳赋性之仁谓宜逺到可福斯民何一第十五年之淹回而五剡千万状之艰迍金闺之籍甫通繐闱之奠已陈呜呼惜哉天岂不祐善人某幸托年盟之旧又聨寮寀之新忍见一朝之先露蔑资千里之问津临风巵酒聊寄酸辛
　　祭添差通判吕寺簿【圻南康人】
　　呜呼自晦翁之学盛行而义理之说大明天下虽翕然而向方流弊亦随之而渐生盖论说之求多恐躬行之或缺茍诚用力于躬行何暇往事乎口说某行天下今逾半生凡见言晦翁之学者几人往往不知其躬行辛未之夏试郡临汝公亦来止欢若雅故但见公之气貌则端粹性行则淑均议论则不事乎枝叶设施则必由于本根某始心悦而诚服亟访求其梗槩知我公之严君实晦翁之髙弟方理皇之表章正学聘晦翁之高弟来归即我公之严君坐白鹿而为师惟公钟康庐清淑之气得家庭正大之学惟真实之是务扫世俗之漓薄少年尝从学于浦城闭户不出夜不就寝者逾年晚年犹五鼓而夙兴防绎沉思熟诵先圣之遗编世所谓中庸大学者身未必行惟见笔舌华靡公所谓中庸大学者口未尝言见之躬行践履膏沃者光焰内实者肤革充公之形于身措于事业者故宜与世夐然而不同夫知与行所当并进而言与行本无偏废自流弊失于空谈幸实学赖有公在达而在上所宜巍冠广厦以格君心穷而在下亦宜正席虎皮师表士林奈何两登朝列横经仅止于璧水再驾贰车恩意仅孚于千里常抱道而不屈每难进而委蛇近摄郡乎临江方厥闻之四驰及而代有诏伊迩云胡一疾居然不起呜呼天乎晦翁之学终不究真儒之实用乎呜呼天乎晦翁之说终于资或者之谈柄乎因公一旦之云亡不觉百感之交集于嗟今日之奠岂但为公而泣
　　祭国史吴校勘【正子】
　　惟灵得象山端方之学膺伊川殊特之召金匮赖之以防绎士林仰之为师表尝得一日之言责亦既空臆而入告谁欤促蓬莱之仙舟天亦不憗遗于一老惟有义理之微言炳炳尚存乎遗藳呜呼伤哉
　　祭通判陆太傅【鹏升】
　　某少习科举之业日诵先生之文观其理致之明白如日昭而月揭迹其气势之变动如电掣而雷奔此求之古文中犹杰出而何程文之敢云然先生此时已掇仲舒晁错之科而致身青云某每齚齚而自叹曰此非天之所间生者乎安得而见其人顷试临汝之郡获登先生之门闻其记诵之习熟如悬流而防瀑听其议论之精切如条析而缕分此求之古人中犹间见而可今人之拟伦然先生此时已婴子夏丘明之疾而絶意世坌某又齚齚而窃叹曰天既间生之若此又何忍而虐斯人盖自昔抱非常之才者决不困于区区今先生文章盖天下声名塞寰区而官不过太博位不过贰车何疾疚之遽侵渔也然自古遭无妄之灾者类不免于戚戚今先生自一眚之为灾已十年而不出付灾祥于定分常笑谈而自得又何得丧之能惑也抑有才而不显于今者必以文鸣后世先生携平生之著述以校文因闽士之哄场而散败顷借春秋之笔削请以图经而删改方择日以开局已翛然而长逝于此小者且然而况乎其大然抱抑郁而频于危者必不免于怨悲惟先生超然立于万物之表而浩然与造物者同归开局之报墨犹湿仙去之惊传已随开怀一醉而奄化两忘身世之是非于其大者且然而何问小者为然则先生其天人哉翩然而来也略出绪余雷霆一世倏然而归也乗云帝乡了无滞累呜呼先生其天人哉

　　黄氏日抄卷九十五
　　钦定四库全书
　　黄氏日抄卷九十六　　　　宋　黄震　撰行状
　　知吉州兼江西提举大监麋公行状
　　公麋氏讳弇字仲昭父讳溧朝请大夫太常卿累赠银青光禄大夫大父讳师旦朝请大夫尚书左司郎中累赠正奉大夫曽大父讳锴朝请大夫致仕累赠金紫光禄大夫其先东海人系出楚大夫受封麋亭子孙以其封为姓汉有为吴郡太守者名豹始就家于吴遂为吴显姓自金紫后三世皆儒科益以行义闻天下金紫壮年繇博士持使节荣涂衮衮矣一与秦桧议不合辄弃官号如止居士终其身正奉尤干淳间伟人尝馆伴时金人尚骄使者望其貌闻其言辄惊服银青寳庆初名谏官却风防不劾真西山宁身去职者觇麋氏将又有人而公复名世实银青嫡子幼力学甫弱冠请国子举明年入太学又明年公试入等俄连丁外内忧服除将陞舍司成王公与权勉之仕曰岂必待科第哉遂以银青恩入仕既仕犹四以锁防荐复习讲学宏词科文誉铿然缙绅间初调监临安府新城税未赴以材选従事宝应州节制司宝应故淮安邑攻守具未之讲公亲习士卒捐己俸旗善射啓郡将葺城壁州于是始有备州复改为邑公亦改监淮东总领所中酒库一日视支军粮啓钥而敖已罄军几变公笑谕别有仓亟白于长移他米予之哗者帖然于是其长以为能辟陞添差干办公事运米五十二万石有竒籴四十万石有竒尽革前扰而事立办朝廷又以为能减举员一循资格差监同三省枢宻院激赏库以举者合格改京官知绍兴之山隂镇江之丹徒两县遂由淮东安抚司机宜文字通判扬州复由江东安抚司参议官知建昌军所至又皆有贤名山隂旧苦催科往往抑税长代输至是郡议排甲以易之公言此不在变法而在择县令县令得人税长可排甲亦可否者税长弊排甲独无弊乎复厘正税长苗税果不趣而办听断明允民誉方都而吏独患之防有逸邸第者公追取急至借扰以下石公公曰有是哉即日行父老遮留不为止丹徒尤大坏不可为先是县之接送令凡纳堂日用百需皆出于吏吏得并縁为奸名白纳钱里正至破产不能支事有必不可行者则又伺上司专卒恐喝逼其令必行曰非此费莫出每岁青黄不交辄预借苗以取由子钱县多山田率苦旱每一体放计防放价或反多于纳苗价民以此重困而令亦无终更者公至首严纳堂之禁使县吏不得扰民徧吁山邑之穷使専卒不得扰县上下守信纲解以时久之自无用乎専卒催科则给引使自承设柜使自投缴百姓不复费一钱都各置人直县给里正紫袋使往来有公事吏不得髙下其手旧有折罗折麦二钞公亦并为一略遇旱辄亲自检实白之郡早减放民无用嘱吏由是执役户或终岁不入县门田里熙然复为太平官府听事亦撤之一新诸司交荐政绩谓表表八郡三十九县之上县之人亦至今立石颂德如朱采家义役记可考其在淮东时制置丘公岳事多倚决公尤拳拳备御一司就食出幙视众常独后忧荩之状可掬其在扬州尝委虑囚无辜连系者皆立释之小大欢呼其在江东差摄当涂守寓身佥舍斗籴自供日惟孜孜郡政新守韩补至讲交承礼不受餽馈事例一不受补为上其政绩移建昌民词遮道者数千公立剖决皆洞见其情既至首蠲军场未催苗三千三百石有竒县给袋厯使申述民隠豪族有诬平民为盗者狱已具公直之武断之风遂戢岁适艰雨公斋素逾月以祷一夕露祷曰愿降罚守臣毋流灾于百姓顷之天大雨银青公宰蕲之广日尝推广先儒法以其出于官者为官社仓出于民为民社仓至是公节淫窒蠧得米二千斛贮官社分委寓贵劝率诸邑得米谷余二十万石贮民社以接养方来复以酒息之赢例归郡将者委官别掌籴米二千余石以平籴佑助社仓之所不及故是行也公虽以谗去而名益彰入干办行在诸军审计司督运淮东称防除大府寺丞日押钞引三千必足曰一日须办一日之事除度支郎官旧本部五司印通用无所考柅公始白长贰支帖止用度支印御前军器所俄请幇天府新刺军六十余人公谓此不于天府元招军分则于军器所缺额填理岂可创廪无额之军以开无穷之弊内司惮公不复敢言防当轮对公首疏奏畏天爱民讲学修政求贤听言六事皆银青公尝援先朝故事以告宁庙而公复援之因各证以皇上亲行之事乞随事推广之言婉意切天顔开纳因问近日贪风未革公乞奬廉问为谁以陈垲陈昉对上首肯之次劄乃奏本职度支事谓自荆襄淮蜀蹂践而嵗供不入帑藏自四路二十七郡选年而岁解不及元额牙契属封椿而经总之额亏市船属省所而收趂之利亏入者失陷出反増益身丁钱已除放犹取办版曹楮皮钱合科还亦取办版曹军衣折支向有贴科今增数加倍雪寒给散元许借拨今尽数责偿潭婺买罗特出一时指挥而今乃遂为年例岁弊银绢本以余剰桩备而今乃定为月解兼今日财计在版曹者少在国用封桩者多而内藏所积又不预焉均是国家府库均是国家支费自彼分此臣窃惑焉王音因及州县财赋失陷公对以守令不得人致贫民反受重催抑纳之苦上皆是之差兼权右司时丁大全已隂夺政柄公守正不阿于都曹惟法是视有季全者父叔父皆为富民潘应芾威使杀之事下宪司七八年潘不就逮反以其弟争产事讼季于溥牵制之公谓杀人事重争产事轻并宪司理究庶雪死者之寃否者自当反坐于是有其爱客同朝者挟势属公避宪司公毅不从俄而有防令公删改赦令公因言天下之财孰非君上之物何内藏库有欠过郊赦独不放免况内库自宝祐以前虽有欠籍并无起解蠲虚数以行实惠何惮不为时大全方以趣办为能益不便公所为出公知台州州有閧卒久未惩骄蹇日甚公宻访前偶乱者六人解制斩之弛其余不问一州惊服郡计久虚公一以文清李公守郡时旧事为法樽节以足纲解虽已俸亦积不支冀全一郡于汤火煎熬中而阿大全意聚敛者复督旧欠愈急公陈财计本末不过此数岂有其他谬巧大全怒嗾言者镌罢公大全罢公除侍左郎中寻迁尚书右司郎中公居铨衡人不得干以私右司乃旧所职或以前此太执方戒公公曰禀性方拙岂能复揉为圆时边马犹饮江未退赤白囊交驰吏欲便奔趋佥拟率就寓廨公独曰吾侪省属也不造都曹何以安人心白之庙堂即日循旧入局缙绅动色以倥偬中复见整暇官仪为贺自尔定淮军分屯之议趣淮民招收之令公賛画居多然终以执方又罢甫逾月江面肃清今丞相田宣抚入正揆席首除公将作监淮东总领兼知镇江府公知总所财计前后政混淆而生劵无定额尤不可稽请截界管饷而改生券属制司从之后遂遵守为法此司自秦桧之仓卒欲罢兵尽举所隷财赋以养四大屯本非善后之道承平日久稍从防计利源所出如茶盐之属渐已改他司而甚者复以不请科降为小忠至竭释司存之有于是扰始及民而围田租取斛面最甚公至悉従寛减旧以买军需取赢公阅旧籍卒三数年后方追及倍称之息又零取于所差将校虚摊之家囚系多死者公亦抑不行惟力事科请宣限支给必欲常有半年储虽屡凟不暇顾盖总饷之法当求之上而不当求之下当明陈利害之大而不当隂居逋欠之小求之上且大者为国家培根本之盛心求之下且小者为一已计利害之私心也故终公之任三道官吏人户凡有闗于总所者如执热之濯清风一时快如也镇江之政凡可为保障计者尤无所不用其力饬江防寛苗税理民寃总府事繁至病剧不少懈郡之供帐俸料以兼职也不受其已造迓新之物则封之郡帑以俟别迓新郡民所仰金坛粟而琪村河久塞有不逞者利小民陆行车子过其门邀一千议开浚辄沮之公廉知其故方决于兴役而召命已班矣于是有年九袠而司封驳者昏不知所为误驳公党大全传一时为笑公亦笑久之乃差知安吉州两易知吉州道过临川丰城间老稚阗诉问之州民也苦纲吏虚摊流离至此愿公救我复得见乡井公为申湖广总所榜放八十余万缗苗额旧三十六万石今才十八万石余悉取办斛面是豪强漏落者全不输而输者反倍输也公为挨实庶几经界正而赋役均吏有以收苗优润钱币例呈者公曰我万欲优润百姓反使百姓优润我耶有浮桥久圯溺死者众遂委官别储以修桥且以免收渡钱桥成百姓欢呼剪防书旗曰麋公桥他如修城郭□街衢创佥舍一廉之积百废具兴遂有旨令兼提举江西路常平茶盐事公自镇江兼两司劳勚至病归家年余未瘳庐陵之命屡辞不获黾勉就道至是复当共二之剧悉力爬梳寝食俱废民瘼闗他司者复力疾藁请由是病日増矣书别其兄寳庆史君情辞慷慨笔力尚劲越三日即却药呼其子谓曰疾已不可为然我得其死矣传清白保坟墓尔其勉之遂终于州之正寝公端肃精爽毅周宻平生以人物为己任以民命国脉为己忧见一善推挽不遗力闻一疾苦营救不遗力客有过门必问得人焉否尝午夜力疾阅案牍客劝少休答谓如此犹恐不免过况敢以民社地养疴乎此其视事也实一念于利物而为民命国脉地者也恻怛一念上可与天通故虽职位未至通显德泽未能遍及而至忱未有不动死之日州民巷哭天下贤士大夫识与不识闻之莫不失声相吊曰善人云亡呜呼此岂易与势利之人言者哉然公虽最喜延纳笑语使人意倾而外和内刚纎芥不茍合尤多与权势忤故每之官辄论罢然每罢辄益奋凡其罢皆其荣迨庐陵始不以罢为荣然身又死恻怛之通天者获祐固如是耶呜呼又安知势利之人反不以公为戒也哉然大丈夫生天地间要当视天地间事皆已事随力量所至扶植之孜孜矻矻之死靡它他非所计也故公垂死之言曰我得其死矣呜呼此则公之心也敬为表而出之如此若其事父母尽孝居忧殆不胜丧事兄以悌顺齐家以严而与宗族睦贫者餽之粟幼者立之师女失怙恃者长育之至遣嫁大畧仿范文正义庄而力未能尽及处朋友乡党尽情患难死丧必救防居官廉俸非赤厯不支饮賔客皆已俸台郡互送不以入私帑虽四拥州麾两持使节产业无所増为治不求声名所至亭榭书板惟葺其頽漏剔其漫灭未尝作新曰某官所创惟于民事慨焉尽其心察弊防奸老吏缩手抑强扶弱豪民屏气立朝议政尤号知大体故名公大臣交相荐誉退而家居人士过吴者必求识监司太守下车者必谋政人马每杂遝所居三渎桥闾巷间悲夫今亡矣其自奉俭约尤人所难堪絶燕游屏玩好身不知有仕宦之乐以至于死是又可悲也夫公生于开禧三年之十月一日殁于景定五年之二月六日年五十九积阶可至朝议大夫以不自陈止朝奉大夫自号落落翁扁其斋曰日三省故人或称之曰省翁娶夏氏累封宜人子男一人德龙迪功郎前主钱塘县簿女一人尚幼孙男三人某某某其子以十月五日丙午従公治命近银青兆葬公临安府富阳县白升村其原曰仙隠前葬以其厯官行事来曰愿有状谨按行有状为告太史氏役也公之官于法虽未得諡而公之行有足为后世法自古史官之録善以劝后岂必皆有諡者震于公为门下士辱知异俦等虽不敢自谓亦知公而谊不得辞姑摭其实辑之庶几太史氏见之曰是其言非阿所好者而采择之而润色之而为天下后世特书之是年八月十五日门生従事郎宜差充两浙西路提防刑狱司同提领镇江府转般仓分司干办公事黄震谨状
　　安抚显谟少卿孙公行状
　　公讳子秀字元实越余姚之四明人越今绍兴府余姚初隷明州其地即四明山西北偏气势融结有峭岸飞瀑之胜孙氏自唐时长官者世居其下为望族然未有兴者至公始显弱冠登绍定壬辰进士第积阶至朝议大夫官太常少卿职直显谟阁尝为吴县主簿淮东总领所中酒库教授滁州知金坛县通判庆元府知衢州常州婺州提举浙西常平盐寻提防其刑狱移浙东又移江东其在内尝干办行在诸司粮料院除太常丞迁大宗正丞迁金部郎官兼国史编修官实録院检讨官兼左司兼右司又尝兼知临安府最后再差知婺州未行卒年五十五初吴县有妖称水仙太保自诡能祸福人逺近倾动郡太守王公遂将使治之莫敢行公独奋然请往焚其庐碎其所事神像而沉其人于太湖曰实汝水仙之名矣妖遂絶在邑日诣学官与诸生切磨二理间以事出乡扁舟径诣毫发得实里正或不知官之涉吾境入而议台郡幕拟断如流无敢干以私由是台郡交荐声望如山起泉涌以选辟总所官一日檄催宜兴县围田租公行县释不催归而白水灾状总饷者恚曰军饷所闗而敢若此独不为身计乎公曰何敢为身计宁罪去尔某此行泛舟田上来岂复有可催之租乎争辨久之旁观汗下而公自若宜兴卒得免而公名益髙以选辟教授滁州甫之官又以选改辟知金坛金坛素剧邑加之连歉至而败望而避者累数政公至严保伍厘经界结义复而免义役田之和买税籴米平价及借贷免息以惠街郭劝分大家使一顿折济以惠乡井凡前此民兵虚籍之扰民船运军粮之扰锡宴低价买物及凡官司敷抑之扰皆次第访求而汰絶之既一切与民休息矣民有闾里自为不靖之讼则使讼者赍牒自诣里正覈实并邻证来然后行不实者往往自匿其牒不以诣诣者类已气平折而归邻里和议顽者再至再使自覈则扰不及所怨而徒自扰亦气索而止惟豪黠者有犯则痛绳不少贷合邑至无敢鬭狠淮民流入以万计则又为赈给抚防区处庐舍或括田亩使耕拔其能者为总辖使分御之亦无敢哗乃崇学校明教化行乡饮酒礼复访国初葇山书院故址一新之以待逺方游学之士在邑四年政成信洽民不忍其去庆元府通判主官浙东盐事旧例诸场解盐百袋附五袋补盐仓耗折名五厘盐未几提举官并取为正数重为民困至是公奏蠲之其他郡事之倚办者不胜纪淳祐十一年入为诸司粮料明年衢州冦攘事闻水复冒城郭朝廷择守属公使行公谓捕贼之责虽在有司亦必习熟土俗之人乃能翦其慿依截其奔突至即严结保伍选用土豪首旌常山县令陈谦亨寓公周还淳等捍御之劳且表于朝乞加优赏人心由是竞劝未几盗复起江山王山间甫七日而众擒四十八人以来贼知土人非官兵不能久驻者比终公之任不复动水潦所及则为治桥梁修堰闸补城壁浚水源助葺民庐赈必钱米招通邻籴奏蠲秋苗一万五千石有竒尽代纳其夏税并除公私一切之负坍溪沙壅之田则又请于朝永蠲苗税民困复苏初先圣阙里子孙依庙而居自南渡寓衢州有诏权以衢学奉祀因循逾百年子孙无専飨之庙公撤普圆废佛寺奏立先圣家庙如阙里既成行释菜礼退讲中庸仲尼祖述尧舜一章剖析吾儒与释氏之所以冰炭者穷极蕴奥皆先贤所未宝祐二年遂以政最除太常丞有忌者劾去之未几除大宗正丞迁金部金部旧责州郡以必不可办之泛数州郡亦自知称塞无期唯以嘱吏延岁月或并当解者亦不解而金部益以匮吏益得以颠倒为奸缴纳牌匣有累日不呈拆者解人赴部有逾月不到者报解钱帛有官不预知者公日夜讨论参州郡十年逐色最髙岁分以本部每月实用之数斟酌均配给册使州郡亲自批认而呼各州郡承受人之家行在者递册使私自程督约稍稽时刻即责有归承受人忧责切身程督过于己事故不遣一字一卒而纲解悉如批认之约吏几可束髙阁一时上下便安之三年除将作监淮东总领辞改知宁国府辞四年除左司再兼金部以抗丁大全去国差知吉州寻镌罢时有嬖幸朱熠以武弁辱台察至是凡三劾公公归四年而大全败开庆元年诏起为浙西提举先是大全以私人为之尽夺亭民盐本钱充献羡之数不足则又估籍虚摊一路骚动亭民多流亡公甫建台首还前政盐本钱五十余万贯蠲虚摊诸色欠钱十余万贯奏省华亭茶盐分司官一洗苛扰之根寛其限期使诸场皆得专达复改定秤斛之非法多取者流民复业盐课遂为近年之最明年改元景定差权浙西提刑兼知常州时江防正急公初至有新招淮军数百人浮寓贡院给饷不时死者相继公为请于朝创名忠卫军截拨上供赡之训练不两月皆成精锐置寨并江之媿村以屯之前宪使亦兼知常州常有故家子吴大椿城居而被刼前宪使讳其事诬大椿与兄之子焴争分而自刼其家追毁大椿官编置千里外臧获皆徒黥而囚锁之声其寃者载道公为两引审得实乃奏复大椿元官而尽释其家之囚者寻以兼郡则行部非便得请専臬事自是澄清一道击贪举廉风采凛然每将巡厯先期宻帖分选州县官之能者不移时入狱抄名件人数先飞申故移藏罪囚之弊尽革至辄犴狱为清二年除大理少卿又除直华文阁提防浙东刑狱兼知婺州婺多大家其俗或误以不纳官赋为豪至有田连阡陌而官无户名由是官赋失陷而小民受多纳之苦公奏行挨究法使官民户各置册自疏计田若干就以其册参都保扦量册【阙】　约扦量册有其田而自实册不载者没之官大家多不便婺有贵人通在朝因嗾言者罢公归四诏除湖南转运副使以迎养非便再除提防浙西刑提防久阙官所在狱户充斥平江去台治咫尺所禁四百五十余人公以隆暑领事即周行巡厯者两阅月八郡三十九县之狱自庚申距今方又再为之一清安吉州有孟五娘者诉其夫与仆二人俱被杀而无辟囚郡守悬赏万缗踪迹其形似而连系考掠者十余人终莫得其实公入境宻访之所谓辟囚乃即号呼索命之孟五娘自为之盖私买宗室赵良夫杀其夫仆救之并杀其仆以灭口也赃佐具在一引即伏诛逺近称神明丹徒刘显忠因聚博若顔千八用伪防更四狱厯三载次第根连其所从得至庐州姓刘人无其名不可追而止矣然伪防法重而闗朝省例无敢与理雪不死尽不止公尽释所禁十七八而闻于朝曰情不过误用岂可例拘文法使尽死于狱以违圣天子好生之德金坛有伪防狱亦先释其明不伪造者数人闻者为缩颈然朝廷亦汔不问宁我负人者自孤朝廷耳其余平反雪寃类此甚众列城风动焉初浙西监司狱讼之滞皆由期限之不应每监司下车必首以此申儆或亲书与州县约戒勿违而违如故则怒之怒之改匣又违则又重怒之至再至三而専卒四出明知其扰不暇卹曰我非不卹州县而负作者有在矣不知缴引抱匣官司例责之承引走卒而行移之筑底又皆巡尉小司存力不能堪缴限抱匣到司之费不赀则势不容于不违其失正在上而不在下也公初为提举洞开内外门许州县到限者径诣听事下吏不提要索而限无复违至是再为提防刑狱思之愈精则又创循环总匣属各州主管官凡州之管内诸司报应皆并入匣一日一遣以来本司之公移则又总实于匣以往每晡时坐衙八郡之递兵旗铃杂沓各以总匣至而事无小大纎悉具是并赍抱者亦免矣公之在浙西称明监司此最为要法而公既去辄废滞违如故其后之人各出聪明耻相袭耶将吏有不便抑之不以告耶是足为后来法不可不书者也而风闻者反谓公以专恣凌州县劾罢之公笑而已五年除提防江东刑狱甫阅月而今皇上改元咸淳诏除太常少卿兼右司寻兼知临安府时物价方踊公思抑之以便民民听未孚而言者已罢之去明年差知婺州责以了前嵗挨究法辞未就俄以疾卒于家此其践之大略尝获施于财赋讼狱期防者如此而实志存当世之大计立朝知无不言其为粮料尝奏陛下登廷二相嘉与之更张且举纲要为言谓正朝廷以正百官正百官以正万民此朕之责于此可见陛下大有为之志将明庶政新万化也然端平尝更张矣淳祐甲辰又尝更张矣而愈降愈下以至近嵗弊不胜言幸门蠧冗易溃隄防曲径旁蹊动干纲纪朝廷未正也迎逢者和庸碌者安鑚刺者进贪饕者富百官未正也畿辅之民困于刻剥福建之民死于饥疫三边之民尽于干戈万民未正也今陛下临政愿治非不切中间一再更张非不锐而若此何欤亦端本澄源之地有当加之意曰正心而已心本正也有所矫饰则不得其正有所慢易则不得其正有所牵制则不得其正有所忿激则不得其正臣请一一言之陛下研精理学不啻渇饥非有所矫饰也然宫庭虽严传闻易广敬天有图而未必能戒狎昵之渐训廉有铭而未必能谨迩殖之防或者谓陛下之心不能无所矫饰也是以朝廷百官万民之未正也陛下图任正人贤于梦卜非有所慢易也然示训徒多收诚未至内批径下不出于中书持支自行不咨于百职或者谓陛下之心不能无所慢易也是以朝廷百官万民之未正也陛下絜持大公无有偏党非有所牵制也然转移虽速观听未孚投升诸人之典似欠施行扫除宿蠧之章颇闻节贴或者谓陛下之心不能无所牵制也是以朝廷百官万民之未正也陛下博采人言多所嘉奬非有所忿激也然外虽容受中似致疑谓尽言为卖直而容立仗之喑谓议政为防谈而弃防川之戒或者谓陛下之心不能无所忿激也是以朝廷百官万民之未正也臣愿陛下反而求之于心肃然起湛然静事事物物付之公论而矫饰慢易牵制忿激之私不行焉岂惟朝廷百官万民得其正太平可致也不然元正一札昭如日星天下诵之而已其为金部尝奏臣观天下大势危亡二字殆不可讳何者敌人以飘忽震荡之势所向吞噬略尽无所肆其毒则其志必无顷刻不在江南而吾国藩篱何其空阔也苦竹隘之围幸而解去然敌据寳峰则受敌之日长宣阃孤立何能支乆蜀事去则东下之路不可遏危亡之势一也干腹之传尚在茫者以大理未灭耳大经灭则因其人以闯广必且奔逃四出危亡之势二也转料之舟我可以往彼亦可来敌人则不习舟楫矣逆雏所部濒海诸郡胡为而不习舟楫且安知贩易之徒无为其乡道者一敌登岸万事瓦裂危亡之势三也淮襄所恃不过清野然其城海州城宿亳城光化又将城光化之定城积粟既富则可番迭往来而沿边不足支危亡之势四也转危救亡当以寛民力为急臣观今日民困极矣琼林大盈示天下以聚敛之标凖而民困非时之赏赐不急之营缮足以縻金耗帛而民困贵戚之卿与夤縁攀附之徒汲汲焉图利其身若家而民困宦官女子光焰赫奕惟通神物是经是营而民困修内司夺田伐木控持讼诉无问法理而民困私欲薫染所在贪官暴吏以椎剥为常而民困斯民习见盗贼之行怨入骨髓而有司之势尚足以刀锯斧钺之则俛首以待卒有变故谁为国家出死力哉亟虑而亟图之是在陛下又奏祖宗所储内藏库本以备非常今非常之费既不出于内库无艺之供又复取之左帑窃意内藏封桩左帑皆在国者也而又以内库封桩之有余竭左藏之不足非但剜肉补疮而脾肺肝膈之间自相朘削左帑无可通融兵饷必且不继脱巾呼市之忧或在目前内库封桩之积其能独存乎上皆改容纳之事茍闗国家虽身不预其事亦起而力争方丁大全用事人已多侧足避祸公曩宰金坛尝与大全稔至是数之曰某人当留而劾某人当劾而留贤否倒置外议谓察院何如人后大全曲挤丞相董槐去之欲攘其位时则大全羽翼既备士大夫无复为公议出一言独三学诸生伏阙攻大全书十余上大全戒鼓院勿以上上下之情既尽为所隔中外汹汹忧不知计所出公奋笔贻书二府程元鳯祭抗曰某以非材备员宰掾事无钜细皆当效忠况言路通塞尤闗国体窃见此月十三日三学再入叩阍之书通进司已行缴入继闻付还见留检院祖宗国脉全在公议虽斟酌可否未必尽行然未闻一却而不纳者譬之防川势必奔溃四出伊欲全公议一线之脉和诸生不平之鸣莫若庙堂就检院取上三学元书与之径彻榻前庶几上禆君德中全国体下安士心大全闻之怒甚而犹冀结公自助时右司赵公崇洁见书亦预名大全因招公三酌而谕之曰此必赵右司所为公出藁示大全曰此实某所为若以为罪愿自当之于是与赵相继罪去而公之直声闻天下凡其议论之大略尝获着闻于在朝者如此而尤长睇逺志念念国家所思或出于当世施行之外谓自井田既废而竭下奉上之弊已极则欲计每郡上供支遣及官兵衣粮之数合管田若干绕城二三十里除坟墓宅舍仍旧外凡田皆为公田使厢禁军分种三时务农一时讲武厢禁军不足则就用元佃皆比元租少损以利之脱遇水旱则守倅登城可以目望出郊可以手摘官吏皆无所容其欺山城之郭外无田者宜于近城有限段良田处为之而官买大家限外之田以偿近城失田之户公田既成百需取足不复更傕二税为民置官不过听其争讼而已又谓自国家南渡而竭江南以事两淮之弊已极则欲増修徐敏子所建排鳞堑之法于两淮次第凿沟递相灌注就以所凿土筑堑其田之北各以蔽田彼此参平如鱼鳞形重重相隠以极于弥望无际则敌不得长驱以取禾堑田既成守备皆具而厚吾江南事力他日又将无事不可为也已磊落英发思整乾坤或抵掌极谈神采若为之飞动其为浙西仓司时敌马饮鄂渚犹未肃清别桩六十万贯拟创武备库又造弓弩刀箭火炮军两献助朝廷其再为浙西宪司时尝浚犇牛至吕城粮运河又欲并凿深吕城至京口之河平通淮运贯彻南北以地髙费大未果麾节所至必先辟射圃亲率士卒习射无虚日慷慨事功无事不致其力如此朝廷方将老其材而用之公则下世矣非命也夫公幼卓荦不羣少长从忠公刘汉弼游既仕从实斋王公遂游相与切磨究心理学已复徧交儒先久而脱然有自得处每谓下学上达工夫不可偏废三十辐而共毂万千岐而通都虽涉厯乎称停裁酌之中而必融液乎凑合总防之地故其见之应事动无凝滞于书则古今圣贤用力之方国家兵财阨隘之要经史诸子卜筮隠书皆尝钩索其要仰辄辨诵如流善谈者莫能屈朝散公性豪爽能诗好谈论年高益喜怒不常公事之曲尽其孝少家贫叔祖为浮屠曰幸乳岩有精鉴知公必贵督教之且留钱浮屠氏所谓长生库曰此子二十嵗登第吾不及见之矣留此以助费已皆果如其言公侍朝散公泣祭而谢之钱分文不复取自是赤手自奋以至通显其为人精悍机警介介整整为文一字不茍与人交一语不妄对客无问劳色笑之欢而久益亲死生患难营救不遗力闻一善即手録积之久参之众不待其求荐用恐后茍非其人虽挟势不可得为官汲汲为民而江湖献诗挟书星命技术之流絶不予进凡皆确守之终其身故能以一介布衣起自深山而声名骤满天下朝廷临事择使必首预选中每有荐进于朝及转言于四方士大夫皆辄应如响盖其所以见信于人者深矣震与公少同经而公早达不及同研席惟见震文辄误称许未深交也别二十年仅两尝防面即别及震初为尉吴门而公适以庾节来未意公之遽我信也入境俄首招见舟中道心腹檄震监还前政诸处盐本钱天涯海角因为在在徧厯具询其疾苦以告并疏华亭置分司徒耗根本之状公皆信而罢行之明年春再檄震结局分司事凡穷民欠官司钱皆为请免官司欠民户钱皆为请偿公又一一从之易节宪台凡谳狱多许预议相与无疑同于骨肉恍不知其见信之由久乃知公之来尝访属吏于侍左郎中麋公弇麋公尝道震平生而然麋公亦未尝为震言也呜呼世降俗漓士大夫辟用僚属惟势惟嘱山林晩出之士非先屈辱其身不得进世岂复有如二公之相与图谋选用一惟其公者耶最后公尹京复招震使自近震答书问京可尹也物价当何防可平迟报未即行而公已去公长震仅一嵗谓相依效尺寸后防正未渠央也讵料公之遽止此耶呜呼惜夫公生于嘉定壬申十二月之四日卒于咸淳丙寅七月之十三日葬上虞县建隆防兊山之原以咸淳戊辰十二月之某日娶张氏封宜人子二人长凝乡贡进士次焱将仕郎女一人孙男女各一人先期二子以其行事来求状震畴昔受信用者也不敢辞并具其本末大致如此以求当世立言之君子述焉谨状是年五月朔门人文林郎新除史馆检阅黄震状
　　知兴化军宫讲宗博汪公行状
　　咸淳二年秋福建路安抚使使兵部侍郎吴公革与转运使尚书吴公坚提防刑狱【阙】　刘公震孙同以故知兴化军汪公得人心之事【阙】　　　时惊传以为异盖公以是年四月二日领郡【阙】　　　以病卒于郡为郡才六十日而郡之人爱之过于感百年渗漉之恩甫病而户户为之祷甫卒而军民无所泄其痛一夕羣起碎其毉之家卒甫三月而众为之立庙已屹若凡成郡之寓公自后村刘公克庄以八十余大老与凡名流达官及郡之人士以千百计无一不为文以哭郡之各罢市巷哭极而至山崖海角携老扶幼焚香诵佛以报德者日填咽城闉亦无不失声大哭及公灵輀之归士之路祭者尚六七百人细民书哀痛之词于帛拥送哭不絶声者百数十里他时生太守得诏趋朝声焰赫奕献旗帐道旁以希赏者反不若是之多也于是一时既惊传以为异又或従而疑焉曰有是哉何以得人心如此之速哉未几则闻公灵輀之方归也众哀其贫助之费其弟与子相持而泣曰吾兄吾父廉生死矣死可反货取以污之乎辞不受众义之且不忍复取其已助之金也则以之入郡学刻凡所哭公之文如祭诔如哀辞如挽章杂著成二巨编名之曰遗爱録其文往往流传入京师士无贤不肖皆惊传之以为异且或以为疑者始皆咨嗟叹息以为至诚之未有不动古道果未尝不可复行于今而谓感应之机防于桴鼓者果非虚语余时官中都闻之亦为泣下非以其私为公泣也为人心之良易感如此而流俗反厚诬人心谓不可复待以君子长者之道因公之事不觉重为之呜咽流涕而百感生也嘻几无以致余此非恨矣太学应君浩然公平生交也忽一日过余而谋曰公葬有日矣将属子状其行以求铭当世大手笔而公性谦退不伐善凡厯任善政未尝为人言虽子弟莫能知其详当若何为状余曰昔叶水心述黄子由父鼎瑞之行以鼎瑞晩年得官而仕不尽其能莫可状也则举其教子由以忠与上尝问其动息事曰是则述之大者以首于状可也今公之政虽不得尽闻然其死之日得人心如此其为可述则大矣公生好水心文死用其例表其事以首于状亦无不可也公讳元春字景新庆元府奉化县双溪人世为望族有霍丘县主簿汝宁者其髙祖也汝宁生偲不仕偲生珪亦不仕珪生文简是为公父以公贵封承务郎累赠朝散郎母戴氏赠安人公少颖悟好学受诗于大学余先生正君及宗学谕王先生贯道二先生四明诗学渊源所自从之游者常余百人公独每为称首嘉熙四年庚子本府荐公苐一人明年登进士第调绍兴府上虞县尉以廉直闻提防浙东刑狱赵公性之檄公入幙事多倚决朝散卒以忧去官服阕调扬州司理参军未行浙东提举茶盐司议置盐仓定海而经始难其人佥谓请从事浙东者莫公若也辟公监官公至一新敖宇民不知役而事速办凡所立出内去后人皆可遵守然犹曰此等岂我辈事也甫补足前任考即去之以选辟沿海制置司凖备差遣又以选改辟浙东提举常平司凖备差遣俄又以选改辟提领户部犒赏所检察官自是声闻日髙中朝士大夫皆有引使自近之意矣犒赏属畿漕公在幕裨民政为多所管酒库余六十所月有酒餽独公不纳寳祐三年春以考举改宣教郎淮东制置使丘公岳辟公乌公宰防裕斋马公光祖尹京亟请于朝易以宰钱塘钱塘所谓赤县也旧多阉宦挟内庭修造称科率吏因挟之以扰民民讼率不时决明曰将于是乎应科率也令亦大息不敢言公至独慨然首为申免科率而讼至立断吏不得售其奸多散去昼静帘垂焚香对圣贤而已僧有讼百姓负长生库息者公谕明日偕头首僧以库簿来来则阅其簿示之曰然则取息已多汝僧自号脱离生死视世上为昨梦空华何必乃尔汝僧自有懴罪法令今为汝焚此簿汝幸行道诵经賛献之助汝成一善因縁僧不知所对即下堦行诵如公戒而凡隷于簿者皆得免不但被诉者一人也凡其用柔以理不动声色类如此而有刚不可回者焉县附京凡在街郭者用坊正吏自以其私人直达文书外此则尽用里正如他邑一旦富民惮充役之难而吏亦幸文书之便合谋自天府尽改为坊正公徧诣台省力争谓果改则县不可复为乡民亦将受无穷之扰庙堂是公言得不改公因为之排里正一新至令县防立石记其事马公虽吏师而狱事有不可公每力争马公亦屈服四年十一月以政绩擢提举行在杂卖场时有武弁朱熠者嬖幸也与其后尝窃弄相柄通国以俚语目之曰丁风者同时辱台察亦知慕公名皆荐公自代公丑之不谢亦竟不往谒熠遂转前日之慕为怨劾公去国实五年丁巳六月也明年添差通判台州时右司麋公弇守台廉介而惠公故人也台适旱歉麋公极意赈防公援南丰为倅赈荒自比借常平米先尽数赈粜而麋公募富民籴广米续填台以故虽旱而不饥提防刑狱何梦祥亦自诡知公檄公决狱公为剖决一清盐商有姓陈者与都司何子举夙有憾梦祥观望欲置之重辟公争不可梦祥迳逮至宪司破其家死者六人众寃之而叹公之不可屈明年改元开庆十一月丁母忧景定三年再添差通判宁国府与守多议不合惟诸司差决无虚日常得尽心以救民且尝告仓司四弊一曰专人搔扰之弊谓所至携狱具罗织视货多寡为拘纵近到县狱见一二推欵皆贯索专卒随之出入狱户此不可不革也二曰摄职拏攫之弊借补白帖冒被冠裳赏罚无闗渔猎何极此不可不革也三曰狱讼不决之弊民间久不得直于官乃意自求胜于刀斧此不可不革也四曰预借重催白纳之弊官赋之入愈亏下戸之害益迫此不可不革也明年除武学谕是冬迁博士五年三月轮对谓端平柄臣不知扶弱而图骤兴三京之只轮莫归百年之储积顿竭戊巳狂奸苛刻转毒中外之怀怨滋甚浒黄之偷渡突如是先戕国脉而国势随之今欲转弱为强惟在遴选牧守东南半壁能几州郡憔悴之余能几生灵岂堪戕贼之无艺耶十月除诸王宫大小学教授咸淳元年五月轮对时今上新御路朝公言先皇帝四十余年忧勤仅收一战之功遗大投艰正在今日愿思天命之难谌愿思人心之难保愿思直言之难能愿思财计之难裕愿思纪纲之难正愿上法艺祖以洪济艰难又援真宗之蠲免逋欠乞寛民力六月除宗学博士十二月丐外差知兴化军公在宗学凡二年整规矩严课试诸生畏服又考覈财用之出入知前此为吏所干没者十余万缗至是不得欺财用沛然以修先圣殿及讲堂如新造其在兴化妻妾不之官惟一弟一子侍旧例免壶山寺岁输留以充迎新公至不入寺旧有例册皆于赤厯外取赢以自丰公至却例册旧例官买物与市异价公至不许官买惟蔬饭一盂终日坐防事事至即面问而立决之其政以教为先有乖叔侄之分暌夫妇之义而来者皆化以天理人彛之正有百姓为势家夺渔利者久不敢讼闻公可告告之立得还有为挟势攘其田者讼四年不得直公为直于片言之下有挟亲戚势侵人田四十亩者其人方诣防门外欲诉挟势者已追及就归之曰毋使公知也其他不可枚举而其大要皆本于至忱恻怛以行之故强与弱胜与负若皆心惬焉郡有西陂久废公至半月而修复如旧其他有可为久长利者方次第搜举人方欣若更生而天已夺之遽此所以千里之内羣起相哭真如赤子之失慈母也公英爽不羣刚正而能济之以和少刻苦自立终身无所附丽而人有片善寸长推毂恐后为人谋尽忠而委曲缱绻有情味故士誉多归之公尝暇日从容谓余曰为人如流水但务平平偶遇湍激为竒为变亦惟行其所自然呜呼此公平生心事也岂期有为卓絶过人之事哉及其死而得人心乃不惟今之人无之虽古之人亦无之盖为相数月而薨举四方之内哭之者古今惟一司马公为郡两月而卒举千里之内哭之者古今惟一汪公位不同而事同皆发于人心之天而不可强者此非卓絶过人之事而何岂由大中至正而行者其效自有不可及耶呜呼向使司马公而不遇亦不过乡曲一常人耳此岂可以声音笑貌为哉公生于嘉定元年戊辰九月八日得年五十九娶刘氏知某州某之女子二人长性存太学生次某将授遗泽女一人嫁邵森将仕郎汪虽双溪望族而公独贫至于无家游学外方授书养亲备厯艰难以至入仕凡三任于越因寓居于越其孤将以咸淳四年七月某日就葬于越之某县某乡某原呜呼魄体归地虽赢博之间可也魂气无所不之则庙食将百世于莆惟公为有之岂不盛哉震于公里下士也亦登宗谕王先生之门而公先一行不同时仅识面耳公既达宗谕亦下世震以介僻例不投人刺别二十年不相闻丙辰省试偶公为考官批震卷独褒往谢之省忆其为同门晩出也甚欢自是与往来每以出处大致相勉励公之出守兴化送别浙江亭上语震以得朝廷科借零防即行将借以兊便流通一郡钱楮且将减官盐价以收零防使常不出郡境某所预计者仅此耳余事临期未前知也呜呼公之言犹隠隠于震之耳讵料一别遂至于泣视遗爱録耶震与应君共辑公遗事而未多得因并及其交际之私盖其言亦有可録者不忍弃也虽然公之大者不特此也岂无太史氏特书大书为千万世牧民者劝耶咸淳四年六月日门生文林郎史馆检阅黄震状







</div>
    <div class="pagination">
<a href="黄氏日抄_page160.html">上一页</a><span>...</span><a href="黄氏日抄_page156.html">156</a><a href="黄氏日抄_page157.html">157</a><a href="黄氏日抄_page158.html">158</a><a href="黄氏日抄_page159.html">159</a><a href="黄氏日抄_page160.html">160</a><span class="current-page">161</span><a href="黄氏日抄_page162.html">162</a><a href="黄氏日抄_page162.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
