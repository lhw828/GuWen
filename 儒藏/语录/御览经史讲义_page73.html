<!DOCTYPE html>
<html>
<head>
    <meta charset="UTF-8">
    <title>御览经史讲义 - 第 73 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御览经史讲义 - 第 73 页/共 109 页</h1>
    <div class="content">　　肃肃罝防之丁丁赳赳武夫公侯干城肃肃罝施于中逵赳赳武夫公侯好仇肃肃罝施于中林赳赳武夫公侯腹心
　　编修【臣】储晋观
　　郑康成曰罝之人鄙贱之事犹能恭敬则是贤者众多也
　　【臣】谨按周南着文王后妃之化自家而国自近而逺其事不越男女居室和平安乐淑善忠爱之风而王道之盛见焉独罝一诗专美文王得人之效与前后诸诗词意若有不类者而其爲至德咸孚之征抑尤足以状其实也盖大化不择人而被良材不择地而生敎泽之乐育者长而善类之熏蒸者广则贤士之挺生宁有定迹哉绵之九章曰予曰有疏附予曰有先后予曰有奔走予曰有御侮棫朴二章三章曰济济辟王左右奉璋奉璋峩峩髦士攸宜渒彼泾舟烝徒楫之周王于迈六师及之人材之有益于国也上而明良相合爲一德一心之佐其次则効能宣力以将其忠诚爱主之心礼法周旋之地执事苐着其恪恭而其当膂力方刚经营四方之日则踊跃从王智勇胥奋实克有以安社稷而利国家此其大较也文王当日询于八虞咨于二虢以及散宜生南宫括之伦其爲干城好仇腹心者懿亲勋旧济济盈于王国矣罝微贱之事武力之夫乃能处约而敬有勇而忠以克上膺是选焉此以见人才之多伏处潜修者至于不可悉数而其人又大都魁杰异直亮无囘邪而缓急足恃赖非犹夫辁才讽説之徒可小知而不可大受者也且今取诗而观之樛木螽斯以上文王之德化行于家也桃夭芣苢国中风俗之美也江汉汝坟则风俗之美逮于南国也太和至治之象懽欣交通遐迩无间可谓无爲而治不言而化者矣然其时灵淑钟于山川英竒献于草泽众材辐辏羣力匡扶处常而资御变之助焉揆文而备奋武之畧焉国势于是乎炽昌人心于是乎翕聚此尤文王所以受维新之命而开卜世卜年之心也盖诗人之意深矣夫闗雎风始小序以爲后妃求贤以自助麟趾闗雎之应其谓子孙宗族皆化于善也是知文王作人之盛致贤才之众多上自宫庭而后下及草野即周南中亦可得其概也已





　　诗经
　　于以采苹南涧之滨于以采藻于彼行潦于以盛之维筐及筥于以湘之维锜及釡于以奠之宗室牖下谁其尸之有齐季女
　　编修【臣】诸锦
　　诗序大夫妻能循法度也能循法度则可以承先祖共祭祀矣
　　郑康成笺古者妇人先嫁三月敎于公宫敎于宗室敎成之祭
　　【臣】谨按序言大夫妻能承祭祀诗称季女者何也记曰三月而庙见称来妇也婚礼妇入三月然后祭行女之终妇之始也春秋之义虽爲天王后犹曰吾季姜云尔季孙行父如宋致女公羊传言録伯姬注三月而庙见称妇择日而祭于祢成妇之义而后父母使大夫操礼而致之言女者谦不敢自成礼也宗室大宗之庙庶姓别于上而戚单于下氏分而族不殊虽百世犹敬其宗焉尊祖之道也传曰济泽之阿行潦之苹藻寘诸宗室季兰尸之敬也言宗子则有宗子之母姑老则宗妇摄之尸之爲言摄主也此季女者抑庶子之爲大夫祭必于宗子之家者与序明言大夫妻曰承先祖诗曰谁其尸之先祖者大夫之宗庙则笺云先嫁三月女家敎成之祭未然矣









　　诗经
　　羔羊之皮素丝五紽退食自公委蛇委蛇
　　给事中【臣】卢秉纯
　　【臣】谨按先儒之説以爲二南之大夫被文王之化能节俭正直而诗人美之也今详观诗词所谓羔羊素丝者固足以征俭约之风至委蛇委蛇之云不过形其从容之度耳而目爲正直何居盖险陂倾侧之流心存囘曲其进而在廷必无光明磊落之概其退也目营心计辗转于利害之交不胜其局蹐之情急遽之状夫安得动静有常从容自适如此故善观人者察之于进退应接造次之间足以悉其梗概是诗人所谓善于形容也然立躬所重者在正直而正直之本在乎节俭不能节俭则不能无取于人不能无取于人则必将茍且相狥其当官也不能正色率下其临事也不能直行其意夫惟抑其汰侈之情而约之于礼义之准敝车羸马衣服垢污固近于讇巧矫僞之爲不可以示轨则而妾不衣帛马不食粟季孙所以爲忠不使内有余帛外有余财武侯所自谓无负者不过如此是知节俭爲臣道之要务有位所宜加励在朝廷之制禄也必使足以代耕而自再命三命以上进而愈厚非徒以优之正所以重责之也臣子之事君也必将凛乎后食虽在一命之微不敢不勉非徒以分自安抑臣谊当如是耳记曰大臣法小臣廉非谓大臣之不必廉也大臣禄赐已厚凖古之例已足食百许人不患其不廉也将事事置身于法度之中夫然后能爲法于庶僚至使贵宠之臣舆服不敢过度则所以仪型百揆者得其本矣小臣品卑禄薄则持廉爲难非节俭之至恶能勉之【臣】窃见在外诸臣如督抚及方面大员飬亷不爲不厚矣而宠赂彰闻犹且不免穷其弊源大抵由不能节俭致然至州县等员事任繁简不同要必有饮氷茹蘖之操然后爲阜物宁人之本六计之所尚惟廉非其明证欤古语谓公生明亷生威又谓勤补拙俭飬廉廉如是之重也其用度侈靡者何怪其以墨败哉京官自九卿而下至于百司必洁已乃可以奉公亦清心始可以治事自
　　恩加双俸而后俯仰各已寛然于此而不砥厉亷隅岂
　　复尚有人心正恐
　　朝廷之恩赐多加一倍而臣子之用度亦增一倍则仍见其拮据耳此岂能有委蛇之度乎夫臣子之廉固恃在上者有以飬之亦贵在己者之有以自飬耳持守之亷既见所出之无几
　　赐予之厚自觉所入之常丰则励臣节愈所以懐宸眷也近日
　　功令綦严加以
　　天光烛照不闻狼籍之声然【臣】犹愿其节俭正直形爲委蛇自公之度合爲大法小亷之风由成周而上遡唐虞庶可以仰答
　　圣慈以爲明良之庆欤














　　诗经
　　摽有梅其实七兮求我庶士迨其吉兮摽有梅其实三兮求我庶士迨其今兮摽有梅顷筐塈之求我庶士迨其谓之
　　编修【臣】诸锦
　　郑康成笺云谓勤也女年二十而无嫁端则有勤望之忧毛传不待礼会而行之者谓明年仲春不待以礼会之也时礼虽不备相奔不禁
　　【臣】谨按此诗前二章迨其吉兮迨其今兮父母之命也后一章迨其谓之媒妁之言也同一诗也出于女子之口不足存出于女子之父母者不可废归妹人之终始也古者霜降近女氷泮杀内故云士如归妻迨氷未泮梅摽时则氷泮后期矣此女之父母因有勤望之忧诗之意如是而已郑笺误引周礼媒氏礼虽不备相奔不禁乃截下若无故而不用令者罚之一句此予之书而倒读者也于是仪礼服传注遂有女子许嫁者逆降旁亲之説悖已果如郑笺所解则刲羊无血承筐无实无攸利之士女亦何所取义而编于正风之内乎朱子亦未申明窃以爲圣人垂敎必不然矣












　　诗经
　　彼茁者葭壹发五豝于嗟乎驺虞
　　编修【臣】沈文镐
　　【臣】谨按此言文王之仁周于庶类以昭王道之成也粤稽成周忠厚开基积功累仁代有令主文王以徽柔懿恭之德施子惠懐保之恩熏蒸醖酿驯致太和故其时闗雎樛木起化宫庭桃夭芣苢协和邦国以至乔木兴江汉之思罝备干城之选风俗淳羙贤才众多猗与盛哉由是仁民之余恩及于庶类召南卒章载咏驺虞流连唱叹美诸侯乎美文王也盖文王治岐王政修明人心悦豫德洋恩溥固已物靡不得其所南国诸侯被休风而承雅化其政治亦翕然丕变故其于田也顺东郊之令与春搜之典驱驰林麓上下郊原览卉木之向荣胥含生意瞻飞走之咸若尽被化工诗人用是作歌颂美而归本于仁心之自然此王道之所由观厥成也尝考洪范之言庶征也验诸草木蕃庑虞书之敬授时也及于鸟兽孳尾周礼体国经野具详山林川泽虞衡之事诚以物类甚微而风俗之美治化之隆实于是乎见而圣朝不贵异物盛世无借奇珍但令茂对以时万物并育即可见太平之有象至治之修和非必芝房宝鼎可荐郊庙神雀黄龙用爲纪瑞也且夫草木禽兽一也有时而异盛则菁莪致美鹿鸣载歌衰则苕华见伤牂羊是叹物非自异视其所值惟圣人与天地之心相似遂与天地之气相调洪纎高下悉鼓荡于太和民得之则无夭札物得之则无疵疠熙熙皡皡共若其天非然者歌苌楚呼黄鸟衰世之民欲如盛世之物类而不可得其故岂偶然哉夫善积则余庆气和则致祥读二南诸什知太和之气洵在成周宇宙间故诗人以麟趾爲闗雎之应驺虞爲鹊巢之应而传世寖昌赤乌啓瑞白鱼兆祥西旅贡越裳献雉则又麟趾驺虞之应也顾文王三分有二化行南国其德泽尚未徧于天下而仁风渐被休征丕应已若此况乎四海一家重熙累洽溥湛恩于无外涵一世于太和君相不有其功民物各安其命斯其受天眷顾集庆凝庥又当何如哉










　　诗经
　　孑孑干旄在浚之郊素丝纰之良马四之彼姝者子何以畀之孑孑干旟在浚之都素丝组之良马五之彼姝者子何以予之孑孑干旌在浚之城素丝祝之良马六之彼姝者子何以告之
　　监察御史【臣】刘永泰
　　孔頴达曰三章上四句言文公臣子建旌乗马数往见贤者于浚邑是好善下二句言贤乐告以善道
　　【臣】谨按任人者逸而有功任力者劳而罔效故人臣受命于君而膺兹民社也固贵以夙夜匪懈者尽承流宣化之职尤贵以汲取维殷者博集思广益之资夫贤者之于人国非迂疎寡当者也其德谊可以熏陶性情焉其学问可以啓廸聪明焉其气节可以砥砺风俗焉而特其抱负不偶每有落落难合之概茍势分未忘不能隆礼以奉之忱悃未孚不能积诚以通之彼惟有逺引高蹈金玉尔音已耳孰肯轻至吾前而罄其中藏乎今观衞之大夫礼着于外诚存于中在郊在都在城枉顾一何勤也四马五马六马威仪一何盛也降浚明之尊而亲访于蓬户劳仆夫之驾而数造乎衡门所咏适馆授餐者殆不过是邑之人指其旌旄见其车马莫不欣欣然有喜色而相告曰此大夫爲姝子而来者也彼姝者子感其礼貌之崇信其诚意之笃凡所爲知无不言言无不尽而悉抒其素蕴者当不知何以畀之予之告之而后可以答我大夫矣由是贤者以其所得而致之大夫大夫以其所闻而进之于君君乃以其所进而施之于政文王康叔之治不可复见于今日哉要之大夫之好善非惟其臣爲然也盖有秉心塞渊之主斯有虚懐折节之臣故曰一国之事系一人之本谓之风也尝考宓子爲单父宰有贤者五人皆师之而禀度焉故能身不下堂鸣琴而治鲁欲使乐正子爲政孟子不以强知多闻爲喜而以爲好善优于天下由是观之一邑之长一国之佐犹必求贤以自辅若此况统万邦而抚兆民其取善又当何如乎












　　诗经
　　投我以木报之以琼琚匪报也永以爲好也投我以木桃报之以琼瑶匪报也永以爲好也投我以木李报之以琼玖匪报也永以爲好也
　　监察御史【臣】刘永泰
</div>
    <div class="pagination">
<a href="御览经史讲义_page72.html">上一页</a><span>...</span><a href="御览经史讲义_page68.html">68</a><a href="御览经史讲义_page69.html">69</a><a href="御览经史讲义_page70.html">70</a><a href="御览经史讲义_page71.html">71</a><a href="御览经史讲义_page72.html">72</a><span class="current-page">73</span><a href="御览经史讲义_page74.html">74</a><a href="御览经史讲义_page75.html">75</a><a href="御览经史讲义_page76.html">76</a><a href="御览经史讲义_page77.html">77</a><a href="御览经史讲义_page78.html">78</a><span>...</span><a href="御览经史讲义_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
