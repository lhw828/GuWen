<!DOCTYPE html>
<html>
<head>
    <meta charset="UTF-8">
    <title>御定孝经衍义 - 第 19 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定孝经衍义 - 第 19 页/共 73 页</h1>
    <div class="content">　　辽太宗防同五年六月在南京闻太后不豫上驰入侍汤药必亲甞仍告太祖庙
　　【臣】按开国之初经营外事日不暇给而一闻母后不豫必驰还入侍固知创业垂统未有不笃于所生者也
　　元世祖仁明英睿事太后至孝【庄圣太后克哷氏】
　　至元八年奉御九住旧以梳栉奉太祖奉所落须发束上诏椟之藏于太庙
　　仁宗天性慈孝聪明恭俭通达儒术常曰儒者可尚以能维持三纲五常之道也平居服御质素澹然无欲不事游畋不喜征伐不崇货利事皇太后终身不违顔色仁宗不豫英宗忧形于色夜则焚香以泣曰至尊以仁慈御天下庻绩顺成四海清宴今天降大厉不如罚殛我身使至尊永为民主仁宗崩帝哀毁过礼素服寝于地日歠一粥
　　英宗初即位恭谢太庙至仁宗太室即流涕左右感动【臣】按仁宗元之贤主其通达儒术乃其致治之本夫能知三纲五常之重其于二亲也岂有恝焉即位以来不事游畋不喜征伐不崇货利盖皆推爱亲之心以及之者英宗之致忧致哀亦可称不匮之孝也
　　以上天子之爱亲




　　御定孝经衍义卷二十一
<子部,儒家类,御定孝经衍义>
　　钦定四库全书
　　御定孝经衍义卷二十二
　　天子之孝
　　早谕敎
　　【臣】按既醉之诗云君子有孝子孝子不匮言君子既孝而嗣子又孝其孝斯为源源不竭也文王有声之诗云诒厥孙谋以燕翼子武王烝【君也】哉言能燕安辅翼其子是乃宜为君者也故记曰此数世之仁也未有笃于天性而可疎于训储者茍副徳之不光即于君子之孝有阙而愧于烝哉者矣易防之彖曰防以养正圣功也象曰君子以果行育徳盖言敎谕之宜早也述早谕敎
　　易震【卦名文王所系之卦辞】亨
　　【臣】按说卦言帝出乎震又曰万物出乎震震东方也又曰震为雷为龙为黄帝者天之主宰即干父坤母是也万物之出入帝为之主宰东方物
　　之始生于时为春所谓元而亨此元良之义所由起也故太子谓之东宫天用莫如龙龙者乾象震之一阳乃干体为雷为龙有乘六御天云行雨施之义乾坤之交兼有天地之色孔疏以为杂而成苍也故东宫曰青宫又大象君子以恐惧脩省恐惧脩省者所以致中和位天地育万物虽圣性得之犹加圣心焉此敎谕之宜早也序卦以震继鼎太子主器传重所以正位凝命者也故隆山李氏曰必以戒惧存心以威重为质徳望素着足以畏服斯人之心则以之守宗庙社稷而为祭祀之主作易者以干为人君之象以震为太子之象庶几可见云
　　礼记文王世子成王幼不能涖阼周公相践阼而治抗【举也】世子法于伯禽【周公子鲁公也】欲令成王之知父子君臣长幼之道也成王有过则挞伯禽所以示成王世子之道也
　　【臣】按武王崩成王幼则当武王时固有不及于敎世子者及成王即位则已正乎为君矣正乎为君则已不及乎为人子为人臣然世固未有不能乎为子为臣而能为君父者也而又不可正敎之以为人子为人臣则寄臣子之法于伯禽公之用意苦而虑深远矣厥后成王果能敬脩厥徳令问日隆今观之诗一则曰念兹皇祖陟降庭止再则曰休矣皇考以保明其身成王之为君也成王之为世子而已矣太甲惟不能乎为子故君道多阙尹之不为公之抗法也同异姓之别也然其言曰密迩先王其训毋俾世迷仍敎之为世子而已夫为人君者犹不可不抗之以世子之法而顾旷之于为世子之日抑独何哉
　　凡三王敎世子必以礼乐乐所以脩内也礼所以脩外也礼乐交错于中发形于外是故其成也怿恭敬而温文
　　孔頴达正义曰乐是喜乐之事喜乐从内而生和谐性情故云所以脩内也礼是恭敬之事恭敬是正其容体容体在表故云所以脩外也
　　【臣】按敎之以礼则严威庄敬而无惰慢邪僻之容敎之以乐则柔顺从容而无勉强廹促之累然礼非他即父子君臣长幼之秩然而序者是也乐非他即父子君臣长幼之蔼然而和者是也孟子言礼之实曰节文斯二者乐之实曰乐斯二者而此篇下文亦云欲其知父子君臣之道又曰父子君臣长幼之道得而国治则信乎礼乐皆所以明伦而人伦尤莫先于孝为世子者为孝子而已矣
　　立太傅少傅以养之欲其知父子君臣之道也太傅审父子君臣之道以示之少傅奉世子以观太傅之徳行而审喻之太傅在前少傅在后入则有保出则有师是以敎喻而徳成也师也者敎之以事而喻诸徳者也保也者慎其身以辅翼之而归诸道者也记曰虞夏商周有师保有疑丞设四辅及三公不必备惟其人语使能也
　　【臣】按周官太师太傅太保兹惟三公论道经邦燮理隂阳少师少傅少保曰三孤贰公化寅亮天地公孤皆冠冢宰六卿之上又官不常设或用六卿兼领盖其任至重而敎世子之官有师保傅太少者贾谊云成王幼在襁抱之中召公为太保周公为太傅太公为太师又班彪云成王为孺子时出则周公召公入则太颠闳夭散宜生南宫括然则世子师保傅之官即周之公孤特其官旣不必备而世子前后出入不应阙人盖当立制之初人才甚盛自不患无人而特虑乎后之或滥居其位者故必严其选毋取乎为具臣而已也秦时有太子师傅汉以叔孙通为太子太傅位次太常自是东宫官自有师保傅而其后则位次亦与天子之公孤相埒或层累陞加或兼官遥领盖第以为优礼大臣之官而甚则以宠外吏及武臣于先王敎养世子与不必备官之意无复有毫发之相及者矣陈栎解此经以为此师保之职即周礼师氏敎国子以徳行保氏养国子以六艺六仪者郑氏于师保氏亦即引世子篇为证特其官为中下大夫属于地官为不可解然考书叙云周公为师召公为保圣贤下兼此官则二公即兼二氏之职而后或者沿为制常以公而兼领之欤大抵先王之辅翼太子与其自治同以燮理隂阳寅亮天地与诏王媺谏王恶者即为敎太子之官盖甚慎乎世子之有君道也四辅尚书大云古者天子必有四邻前曰疑后曰丞左曰辅右曰弼天子有问无以对责之疑可志而不志责之丞可正而不正责之辅可扬而不扬责之弼此与师保并云设大较师保亦得兼此四官记不言敎世子者明与君同也王者自谨其前后左右必虑乎世子之前后左右而后世勤于为治之君或未以储嗣为虑者亦为得其一而遗其一者也
　　春秋九月丁卯子同生【桓公六年】
　　左曰以太子生之礼举之接以太牢卜士负之士妻食之公与文姜宗妇命之
　　胡安国曰嫡始生即书于策与子之法也此世子也其不曰世子何也天下无生而贵者誓于天子然后为世子
　　真徳秀曰按贾谊之书有曰势明则民定而出于一道故人争为宰相而不奸为世子非宰相尊而世子卑也不可以智求不可以力争也臣谓古者之生世子则已表而扬之使国人皆知之所以系众望也是以国本之定不在于建储之日而已定于始生之初此春秋于子同之生必谨而书之也
　　【臣】按春秋二百四十二年惟此书子同生以桓公能举行古者国君生世子之礼故嘉而书之也盖虽未正其为世子之名而已举之以世子之礼又不独定国本而系人心且可教之以豫攷之礼异为世子室择诸母寛裕慈惠温良恭敬慎而寡言者使为子师即此意也夫位不素定与既定而不早建此楚共王之埋璧太室之庭而五子卒无适立【卜之于神无当璧拜者事见左昭十三年】以贻数世祸者也
　　国语楚语楚庄王使士亹【楚大夫】傅太子箴【之林切】问于申叔时【楚大夫】叔时曰敎之春秋而为之耸【奬也】善而抑恶焉以戒劝其心敎之世【先王世系】而为之昭明徳而废幽昏焉以休惧其动敎之诗而为之道广显徳以耀明其志敎之礼使知上下之则敎之乐以疏其秽而镇其浮敎之令【先王之官法时令】使访物官敎之语【治国之善语】使明其徳而知先王之务用明徳于民也敎之故志【记前世成败之书】使知兴废者而戒惧焉敎之训典使知族类行比义焉若是而不从动而不悛则文咏物【以文词风诸事物】以行【动也】之求贤良以翼之悛而不摄则身勤之多训典刑以纳之务慎惇笃以固之摄而不彻则明施舎以道之忠明久长以道之信明度量以道之义明等级以道之礼明恭俭以道之孝【恭俭所以事亲】明敬戒以道之事明慈爱以道之仁明昭利以道之文明除害以道之武明精意以道之罚明正徳以道之赏明齐肃以耀【明也】之临【临事】若是而不济不可为也且夫诵诗以辅相之威仪以先后之体貌以左右之明行以宣翼之制节义以动行之恭敬以临监之勤勉以劝之孝顺以纳之忠信以发之徳音以之教备而不从者非人也其可兴乎
　　【臣】按叔时大指谓辅翼太子以成其徳而进徳之资莫切于讲学所为敎之春秋敎之世敎之诗礼乐敎之令敎之语敎之故志训典皆是也盖熟之复之于圣贤之书参之于善败之迹其为忠信礼义仁孝之助者不少矣然脩徳进业固在于太子而朝夕纳诲尤必慎简其人其人必自范于先王之敎而后明先王之敎以敎之庻乎肃而不玩巽而易入也世子之篇云观太傅之徳行而审喻之者是也审则审之于伦物喻则喻之于道义岂仅诗书六艺之文而已哉抑【臣】又按孝为徳之本叔时云明恭俭以道之孝又云孝顺以纳之胥臣语晋文公亦言文王在母不忧事王不怒则文王之能为世子文王之止于孝也敎世子者必先之以孝而成之以学故曰若川然有原以卬【音仰】浦而后大
　　汉文帝六年贾谊疏曰古之王者太子廼生固举以礼使士负之有司齐肃端冕见之南郊过阙则下过庙则趋孝子之道也故自为赤子而敎固已行矣孩提有识三公三少明孝仁礼义以道习之逐去邪人不使见恶行选天下之端士博闻有道术者以卫翼之使与居处出入故太子廼生而见正事闻正言行正道左右前后皆正人也夫习与正人居之不能毋正犹生长于齐不能不齐言也习与不正人居之不能毋不正犹生长于楚不能不楚言也孔子曰少成若天性习贯如自然及太子少长知妃色则入于学学者所学之官也及太子旣冠成人免于保傅之严则有记过之史彻膳之宰进善之旌诽谤之木敢谏之鼔瞽史诵书工诵箴谏大夫进谋士民语习与智长故切而不媿化与心成故中道若性夫三代之所以长久者以其辅翼太子有此具也
　　【臣】按辅翊储皇之法莫着于文王世子之篇春秋列国犹有循行之者特其所与居处之人如所谓朝婴夕侧未必圣贤之徒耳三代以后首发此论者贾谊一人而已文帝既善其言而不闻有选建宫僚之举岂以一峭直深刻之家令【鼂错】遂足以兼师保谏救之职也
　　武帝为太子【名据諡戾】立博望苑使通賔客从其所好故賔客多以异端进
　　司马光曰古之明王教养太子为之择方正敦良之士以为保傅师友朝夕与之游处左右前后无非正人出入起居无非正道然犹有淫放邪僻而陷于祸败者焉今乃使太子自通賔客从其所好夫正直难亲谄谀易合此固中人之常情宜太子之不终也【臣】按司马光之言备矣史称太子仁恕温谨武帝虽嫌其材能不类已然以其敦重好静必能安天下盖有可敎之资而不豫敎之以陷于大过【巫蛊之祸太子杀使者江充】人不可以无学况主器之重哉终汉之世辅翼太子之具皆阙焉以元帝之好儒而宣帝顾以俗儒不达时宜不为之选贤师傅以正道道之卒以优柔不断坐啓祸萌惜哉
　　吴主【孙权】黄龙元年九月使上大将军陆逊辅太子南阳刘廙常着先刑后礼论同郡谢景称之于逊逊呵之曰礼之长于刑久矣廙以细辩而诡先圣之敎君今侍东宫宜遵仁义以彰徳音若彼之谈不须讲也
　　【臣】按敎世子不可不慎也开博望之苑而异端之陈崇潘陆之华而狎客之进若刑名家言似足枝柱补绽而其酷烈之祸岂减异端狎客哉汉文帝好黄老嘉鼂错术数之说使为太子家令太史迁谓惨刻少恩皆原于道徳者固然故文帝不用贾生傅太子而用错然景帝之猜忍刻急诛灭功臣废杀爱子盖可覩矣汉末纲纪废坏崔寔为政论以刑罚为治乱之药石斯亦激而云尔揆之于道亦未可为大醇也夫欲世子生而见正事闻正言行正道则舎先王之敎与孔孟之书奚由哉
　　唐贞观中太子承干数亏礼度侈纵日甚右庻子孔頴达每犯颜进谏承干令撰孝经义疏頴达又因文见意愈广规谏之道
　　【臣】按晋江统上书太子陈五事其一曰六行之义以孝为首虞舜之徳以孝为称故太子以朝夕视君膳为职左右就养无方【臣】谓世子诚尽事亲之道则不独视膳就养之节而已必将熟复于不敢恶人不敢慢人之义而无有侈纵败礼之失矣頴达撰孝经义疏因文规谏可谓知敎之本而有天下者欲辅养世子诚不可不于是经加之意也
　　贞观十七年太宗谓长孙无忌司空房龄曰三师以徳道人者也若师礼卑太子无所取则于是诏令撰太子接三师仪注太子出殿门迎先拜三师答拜每门让于三师三师坐太子乃坐与三师书前名惶恐后名惶恐再拜
　　【臣】按古者置太子居以士礼与国人齿为置官属皆如朋友不为纯臣若三师道高徳劭以师事之则更不可以友比也夫三王四代惟其师师严然后道尊天子犹有当其为师则弗臣之礼而况世子乎
　　贞观十八年高宗初立为皇太子尚未尊贤重道散骑常侍刘洎上书畧曰臣闻郊迎四方孟侯所以成徳齿学三让元良由是作贞至若生乎深宫之中长乎妇人之手未曾识忧惧无由晓风雅虽神机不测天纵生知而开物成务终由外奬窃惟皇太子玉裕挺生金声夙振虽富于春秋饬躬有渐实恐岁月易往堕业兴讥取适宴安将从此始臣以愚短幸参侍从不敢曲陈故事切请以圣徳言之伏惟陛下诞叡膺图登庸歴试多才多艺道着于匡时允文允武功成于纂祀尚且虽休勿休日慎一日求异闻于振古劳叡思于当年乙夜观书事高汉帝马上披卷勤过魏王陛下自励如此而令太子优游弃日不习图书臣所未谕一也加以暂屛机务即寓雕虫纡寳思于天文则长河韬映摛玉华于仙札则流霞成彩固已缁铢万代冠冕百王屈宋不足以升堂钟张何阶于入室陛下自好如此而太子悠然静处不防篇翰臣所未谕二也陛下备该众妙独秀寰中犹晦天听俯询凡识听朝之隟引见羣官降以温言访以今古故得朝廷闾里是非好恶凡有巨细必关闻聼陛下自行如此而令太子久趋入侍不接正人臣所未谕三也陛下若谓无益则何事劳神若谓有成则宜申贻厥蔑而不急未见其可伏愿俯推叡范训及储君授以良书娱之嘉客朝披经史观成败于前踪晚接賔游访得失于当代间以书札继以篇章则日闻所未闻日见所未见副徳愈光苍生之福也
　　【臣】按刘洎知敎谕之当早而其所称说者盖文章艺能之事非古帝王世子入学齿胄之法也其言观成败访得失似亦知所以致用矣而未知夫以徳行为之本也若夫徳行则文王之为世子武王帅而行之以孝敎孝有非师保之诏告所得而尽者则在乎以身为之则矣
　　宪宗元和元年左拾遗元稹奏畧曰有国之君议敎化者莫不以兴廉举孝设学崇儒为意曾不知敎化之不行自贵者始畧其贵者敎其贱者无乃隣于倒置乎自我太宗在藩邸以至于为太子也选知道徳者十八人与之游习即位之后宴游饮食日在其中上失无不言下情无不达不四三年而名高盛古贞观已还师傅之官皆宰相兼领其余宫寮选亦甚重马周以官高恨不得为司议郎此其验也愿陛下思成王训导之功念文王游习之渐选重师保慎简宫寮
　　【臣】按宫寮之设与太子游习盖宴游饮食必俱而有得有失无不可言者故其人必极一时之选马周以官高恨不得为司议可见贞观之盛其隆重宫寮者如此
　　宋英宗治平元年六月封皇子顼为頴王【后立为太子即位为神宗】以王陶等为翊善记室先是以王陶等为皇子伴读司马光言陶等虽为皇子官属若不旬日得见或见而遽退语言不洽志意不通敎者止于供职学者止于备礼而左右前后侍御仆从或有佞邪谗巧之人杂处其间虽皇子资性端慤不移然亲近易习积久易迁虽有硕儒端士为之师傅终无益也臣愿陛下博选学行之士使日与皇子居处燕游讲论道义其侍御仆从邪佞谗巧之人诱导为非者委伴读官纠举即时斥逐若皇子自有过失规诲不从亦听以闻如此则进徳脩业日就月将善人益亲邪人日疎天下之幸也帝嘉纳之【臣】按贾谊曰天下之命县于太子太子之善在早谕敎与选左右又曰若其服习积贯则左右而已甚哉乎左右之可畏也古者世子有胎敎甫生而即异为之室择诸母之温良恭敬慎者与居及孩提有识则前后左右即三公三少与天下之孝弟博闻有道术者而不得有一邪人参其间也盖古之于世子自其接以太牢以至旣冠成人其在深宫保姆之手无几而其接贤士大夫之时无数所为少成若天性习贯如自然者固不得不如此也后世官属虽设而寖为文具进见动逾旬日讲读不过寸晷求齐言于众楚防容光于积寒虽硕儒端士如此侍御仆从者何哉夫侍御仆从既不能如古者之一一尽择其皆良则邪佞谗巧必不能保其无有而亦别无絶之之方诚慎简伴读之官申明纠举之制日侍于居处燕游之地而反覆开导于道徳礼义之途则邪佞谗巧者自无所容焉虽或有一伏于其间亦失其所以蛊惑之阶而不足以累乎毓徳青宫之盛矣善哉乎朱熹之言曰近世帝王教子之法益疎畧也盖其所以敎者不过记诵书札之工而未尝闻仁孝礼义之习至于容貌词气衣服器用则虽极于邪侈而未尝有以裁之也寮属具员而无保傅之严讲读备礼而无箴规之益至于朝夕所与出入居处而亲宻无间者不过宦官近习扫除趋走之流而已夫以帝王之世当授受之统上有宗庙社稷之重下有四海蒸民之生前有祖宗垂创之艰后有子孙长久之计而所以辅养之具疎畧如此是犹家有明月之珠夜光之璧而委之衢路之侧岂不危哉以上早谕敎
　　御定孝经衍义卷二十二
　　钦定四库全书
　　御定孝经衍义卷二十三
　　天子之孝
　　均慈爱
　　【臣】按仪礼言兄弟四体也盖二手二足在身之傍众子在父之傍上下左右合为一体故人之爱手足必无上下左右之异者人之爱其子亦无支嫡长幼之异者也大学之齐家也首曰之其所亲爱而辟焉辟则爱有不均矣然而支嫡之必辨长幼之有别是犹四体之贵上而贱下先左而后右也曹风之诗人美君子之立心均平专一则比物连类于鸤鸠在桑其子七兮言子虽多而其饲之也朝从上下暮从下上爱之之心则如一也其子或在梅或在棘或在榛飞集之性虽无常而居以待之则有常故每章皆言在桑也于鸤鸠见君子之均慈爱矣记曰知为人子然后可以为人父已
　　实有子而使人谓之于菀于枯【晋语优施以菀喻奚齐以枯喻申生】无以为人父亦无以为人子矣古之圣王以世嫡正位居体以别子开国承家此椒聊之所以繁衍而本根之所以获庇者也均慈爱所以能博爱也
　　诗周南麟之趾【篇名】其一章曰麟之趾【足也】振振【仁厚貌】公子于【音吁下同】嗟麟兮二章曰麟之定【额也】振振公姓于嗟麟兮三章曰麟之角振振公族于嗟麟兮
　　小序曰麟之趾关雎之应也关雎之化行则天下无犯非礼虽衰世之公子皆信厚如麟趾之时也【臣】按朱熹集曰序以为关雎之应得之盖文王化行于家后妃仁厚而子孙众多胥化于善故思齐之诗美之曰则百斯男螽斯曰宜尔子孙振振兮皆可证此诗也夫关雎之化至于能使其公子皆振振如麟则文王于父子之爱天性之恩可谓极至焉尔矣故伯邑考之不立亦所以爱也管蔡之不咸非其不慈也而郕霍鲁卫毛郜雍曹滕毕原酆郇后皆分藩胙土无一骄奢淫佚取败者是真所谓于嗟麟兮者也二章云振振公姓三章云公族则武之穆周公之凡大封之同姓无一非文王之所爱故中庸曰爱其所亲
　　小雅斯干【篇名】其八章曰乃生男子载寝之牀【尊之也】载衣之裳【服之盛】载弄之璋【尚其徳】其泣喤喤【大声也】朱芾【芾天子纯朱诸侯黄朱】斯皇【犹煌】室家君王
　　【臣】按斯干宣王考室之诗祝室家之内将生男子或且为诸侯或且为天子皆将佩朱芾煌煌然男子未生而辞预祝之已有为君与王之定分故始生即有举世子礼与举众子絶异也夫子曰必也正名乎圣人防微别嫌之至义固如此也
　　大雅文王【篇名】其三章曰陈锡哉【始也】周侯【君也】文王孙子文王孙子本【本宗】支【支子】百世
　　孔頴达疏曰文王能布陈太和以赐子孙受天命而造始周国故为天下之人君其本适为天子支庻为诸侯皆得百世
　　【臣】按此诗与螽斯麟趾诸诗相发明见文王之能爱及子孙百世也而本宗支子之分已截然不可逾盖周家大小宗之法定于此矣以此定尊卑之分明长幼之伦次昭穆之序别亲疏之杀兄弟以友九族以和有国者得保其国有家者得保其家而无相争凌之患矣虽百世可也
　　礼记曲礼支子不祭祭必告于宗子
　　郑康成注曰不敢自专谓宗子有故支子当摄而祭者也五宗皆然
　　孔頴达正义曰祖祢庙在嫡子之家庻子贱不得輙祭之也若滥祭亦是淫祀
　　【臣】按此五宗之法所起也君有絶宗之道此虽不为君言然可见先王之所以别支子者严矣故曰骨肉之亲粲而不殊又大曰庻子不祭明其宗也若以国君之子而论惟不得祭故国君之庻子即自为别子自为宗而不得干君之祖祢也先王之严于支子至絶之于祖祢絶之于祖祢夫固有所甚爱之也不啻系之于其祖祢也
　　隋高祖惩周室诸王微弱故使诸子分据大镇专制方靣权侔帝室及其晚节父子兄弟迭相猜忌五子皆不以寿终
　　司马光曰昔辛伯谂周桓公曰内宠并后外宠贰政嬖子配嫡大都偶国乱之本也人主诚能慎此四者乱何自生哉隋高祖徒知嫡庻之多争孤弱之易揺曾不知势均位逼虽同产至亲不能无相倾夺者考之辛伯之言得其一而失其三乎
　　【臣】按封建之行与废诚哉其势也汉承孤秦之敝大封同姓而乱者四起卒用主父偃策裂地分封子弟而后差安隋高祖处诸子大镇得专制方靣剖玉麟之符受总管之号则其权比汉诸侯王更重此与晋武惩曹氏孤立而建树诸子使专兵柄者同然而其覆辙可睹矣帝又多猜忌始虑天下之不我与而以大权私其子旣又虑其子而防之如大敌太子勇秦蜀二王先后幽死汉王反诛而炀帝遂覆其祀矣人君开诚布公则万物归之若积猜嫌任智数则一身一家亦无以自处岂特不能全其慈爱而已哉
　　唐太宗贞观十六年魏王泰月给逾于太子谏议大夫褚遂良上疏以为圣人制礼世子用物不会与王者共之庻子虽爱不得逾嫡所以塞嫌疑之渐除祸乱之源也如当亲者疎当尊者卑则巧佞之奸乘机而动矣昔汉窦太后宠梁孝王卒以忧死宣帝宠淮阳宪王亦几至于败今魏王新出阁宜示以礼则以训谦俭乃为良器此所谓圣人之敎不肃而成者也上从之上又令泰徙居武徳殿魏征上疏以为陛下爱魏王常欲使之安全宜毎抑其骄奢不处嫌疑之地上遣泰归第
　　上尝曰当今国家何事最急谏议大夫褚遂良曰今四方无虞唯太子诸王宜有定分最急上曰此言是也【臣】按魏王泰宠于太宗欲倾太子承干后卒败太子而泰亦废帝之宠泰不其两伤与史称泰好学大开舘舎广延时俊盖所致者皆浮华倾险之士如胜诡【羊胜公孙诡】二丁【丁仪丁廙】之徒耳惜乎泰有好学名帝不为之选辅导之官开陈善败正以礼谊至听其别置文学舘自引召学士此其所以败也
　　高宗上元元年九月御翔鸾阁观大酺分音乐为东西朋使雍王贤主东朋周王显主西朋角胜为乐郝处俊谏曰二王春秋尚少志趣未定当推梨让枣相亲如一今分二朋递相夸竞俳优小人言辞无度恐其交争胜负讥诮失礼非所以崇礼义劝敦睦也上瞿【音屦】然曰卿远识非众人所及也遽止之
　　【臣】按处俊之谏善矣然春秋尚少志趣未定之时不独递相夸竞为失敦睦之道已也音乐之娱同于桑濮俳优之戏殆于佞人凡可以娱耳目荡心志者血气未定渐染尤易当戒禁之不暇而又可导之以其具乎此谓不知其所以爱也先是【龙朔元年】贤为沛王闻王勃善属文召为脩撰时诸王鬭鸡王勃戏为檄周王鸡文高宗见之怒曰此乃交搆之渐斥勃出沛府一高宗也何其明于前而闇于后耶
　　明皇开元十五年夏五月作十王宅百孙院
　　上附苑城为十王宅以居皇子不复出阁虽开府置官属及领藩镇惟侍读时受书自余岁时通名而已及诸孙寖多又置百孙院太子亦不居东宫常在乘舆所幸之别院
　　【臣】按鸤鸠之均爱言其子七兮以数计之则其无偏颇之义见矣宅以十院以百是其无偏颇也似乎能均爱矣而岂真能爱之哉夫以子孙众多而不使之出阁就学则虽宫室衣服饮食仆御之类一无异同而陵竞之心有不自知其生于嗜欲玩好之中者矣斯亦爱而勿劳者与
　　后唐明宗天成四年史舘修撰张昭远上言臣窃见先朝时皇弟皇子皆喜俳优入则饰姬妾出则夸仆马习尚如此何道能贤诸皇子宜精择师傅令皇子屈身师事之讲礼义之经论安危之理
　　【臣】按自汉而后诸皇子或胙土受封而不任之以职或任将军都督刺史而不实封之以地又或其地其官皆不与而列王爵居中朝有事则参大议定大谋其股肱夹辅王室者至重亲师傅讲礼义则他日可以任亲贤之寄壮维城之势而鲁卫之盛不是过矣声色仆马之好是败度败礼之阶也
　　宋太宗太平兴国八年冬十月以姚坦为益王府翊善益王帝第五子元杰也尝作假山召僚属置酒众皆褒美坦独俛首王彊使视之坦曰但见血山安得假山王惊问故坦曰坦在田舎时见州县督税上下相急父子兄弟鞭笞苦楚血流满身此假山皆民租所出非血山而何时帝亦为假山未成闻坦言急毁之王毎有过失坦輙尽言规正左右敎王称疾帝忧甚召乳母问状乳母曰王本无疾徒以姚坦检束不得自便耳帝怒曰吾选端士辅王为善今乃使我逐正人王年少岂解此也必尔軰敎之杖乳母于后园召坦慰谕之
　　【臣】按玉不琢不成器人不学不知道皇子托体天家虽资性不同而声色是习仆妾是处不知闾里之艰难不练政治之得失而欲其夹辅王室决疑定计鲜有败事其得失难易孰与夫学而知之者哉夫古者诸侯王相及内史中尉之官盖可考矣后世诸王不皆之国就封则固不必其皆置第仿师傅之遗意量设伴读官使之以周孔之书日夕次第陈于王前而以暇商确诸史并间及民间之疾苦如所称督税鞭笞血流满身者使常若在目自然安不忘危知所戒慎而凡声色狗马技巧之好自不以置于胸中徳性必益高明识见必益练达而要必得忠正彊直如姚坦其人者始不负其任也不然或厠之以容悦之流转导之以非僻之路是适为左右仆妾之助耳固无异积薪而厝之火也
　　以上均慈爱










　　御定孝经衍义二十三
　　钦定四库全书
　　御定孝经衍义卷二十四
　　天子之孝
　　敦友恭
　　【臣】按书君陈曰惟尔令徳孝恭惟孝友于兄弟疏云父母尊之极兄弟亲之甚縁其施孝于极尊乃能施友于甚亲言善事父母者必友于兄弟也又按康诰弗克恭厥兄不友于弟疏云善兄弟曰友此兼言恭者友思念之辞兄弟同伦故俱言友虽同伦而有长幼其心友而貌恭故因兄弟而分友之文为二而言恭也君陈称其臣康诰责其民乃加百姓刑四海之义而立教之本则在君天下者不敢恶于人之初心始故博爱之道先敦友恭
　　书康诰王若曰孟侯【孟长也言为诸侯之长】朕其弟小子封【康叔名封】惟乃丕显考文王克明徳慎罚不敢侮鳏寡庸庸【用也能者所当用】祗祗【敬也贤者所当敬】威威【刑也有罪所当讨】显民【明此道以示民】
</div>
    <div class="pagination">
<a href="御定孝经衍义_page18.html">上一页</a><span>...</span><a href="御定孝经衍义_page14.html">14</a><a href="御定孝经衍义_page15.html">15</a><a href="御定孝经衍义_page16.html">16</a><a href="御定孝经衍义_page17.html">17</a><a href="御定孝经衍义_page18.html">18</a><span class="current-page">19</span><a href="御定孝经衍义_page20.html">20</a><a href="御定孝经衍义_page21.html">21</a><a href="御定孝经衍义_page22.html">22</a><a href="御定孝经衍义_page23.html">23</a><a href="御定孝经衍义_page24.html">24</a><span>...</span><a href="御定孝经衍义_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
