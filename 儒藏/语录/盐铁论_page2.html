<!DOCTYPE html>
<html>
 <head>
  <meta charset="utf-8"/>
  <title>
   盐铁论 - 第 2 页/共 6 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   盐铁论 - 第 2 页/共 6 页
  </h1>
  <div class="content">
   文学曰孟子云不违农时谷不可胜【音升】食麻以时布帛不可胜【音升】衣也斧斤以时入材木不可胜【音升】用佃渔以时鱼肉不可胜【音升】食【周书曰文王受命之九年时绯暮春在鄗谓太子发曰吾语汝所保所守守之哉厚徳广惠忠信爱人君子之行不为骄侈不为靡泰不淫于美括拄茅茨为爱费山林非时不升斤斧以成草木之长川凙非时不入网罟以成鱼鼈之长不麛不卵以成鸟兽之长畋渔以时童不夭胎马不驰骛土不失宜土可犯材可蓄润湿不谷树之竹苇莞蒲砾石不可谷树之葛木以为絺绤以为材用故凡天地之间圣人裁之并为民利是鱼鼈归其泉鸟归其林孤寡辛苦咸赖其生山以遂其材工匠以为其器百物以平其利商贾以通其货工不失其务农不失其时是谓和徳主术训曰先王之法畋不掩羣不取麛夭不蒸泽而渔不焚林而猎豺未祭兽罦不得布于野獭未祭鱼网罟不得入于水鹰隼未摰罗网不得张于谿谷草木未落斧斤不得入山林昆虫未蛰不得以火烧田孕育不得杀卵不得探鱼不长尺不得取彘不期年不得食是故草木之发若蒸气禽兽归之若流泉飞鸟归之若烟云有所以致之也雍季曰焚林而田得兽虽多而明年无复也干泽而渔得鱼虽多而明年无复也】若其饰宫室增台榭梓匠斵【音卓】巨为小以圆为方上成云气下成山林则材木不足用也男子去本为末虽雕文刻镂【音陋】以象禽兽穷物究变则谷不足食也妇女饰微治细以成文章极技尽巧则丝布不足衣也庖宰烹杀胎卵炙齐【去声】和【去声】穷极五味则鱼肉不足食也当今世非患禽兽不损材木不胜患僣侈之无穷也非患无旃【音氊】罽【音计】橘柚患无狭庐糟糠也












　　盐鐡论卷一
　　钦定四库全书
　　盐铁论卷二
　　汉　桓　寛　撰
　　明　张之象　注
　　错币第四
　　大夫曰交币通施民事不及物有所并也计夲量委民有饥者谷有所藏也【管子曰今为国有地以牧民者务在四时守在仓廪国多财则逺者来地辟举则民留防仓廪实则知礼节衣食足则知荣辱今君铸钱立币民通移人有百十之数而民有卖子者何也财有所并也今君躬犂垦田耕发草土得其谷矣民人之食有人若干歩畆之然而有饿馁于衢闾者何也谷有所藏也故为人君不能散积聚调髙下分并则君虽强本趣耕发草立币而无止民犹若不足也】知【去声】者有百人之功愚者不更夲之事人君不调民有相妨之富也此其所以或储百年之余或不厌糟糠也民大富则不可以禄使也大强则不可以威罚也非散聚均利者不齐故人主积其食守其用调其不足禁溢羡厄利涂【説文曰厄塞也】然后百姓可家给人足也
　　文学曰古者贵徳而贱利重义而轻财三王之时迭盛迭衰衰则扶之倾则定之是以夏忠殷敬周文庠序之教恭让之礼粲然可得而观也及其后礼义弛崩风俗灭息故自食禄之君子违于义而竞于财大小相吞激转相倾此所以或储百年之余或无以充虚蔽形也【货殖传曰占之在上者道之以徳齐之以礼故民有耻而且敬贵谊而贱利欲寡而事节财足而不争此三代之所以直道而行也及周室衰礼法堕诸侯刻桷丹楹大夫山节藻棁八佾舞于庭雍彻于堂其流至乎士庶人莫不离制而弃本稼穑之民少商旅之民多谷不足而货有余陵夷至于桓文之后礼谊大壊上下相冐国异政家殊俗耆欲不制僣差亡极于是商通难得之货工作亡用之器士设反道之行以追时好而取世资伪民背实而要名奸夫犯害而求利篡弑取国者为王公圉夺成家者为雄桀礼谊不足以拘君子刑戮不足以威小人富者木土被文锦犬马余肉粟而贫者裋褐不完唅菽饮水其为编戸齐民同列而以财力相君虽为仆虏犹亡愠色故夫饰变诈为奸轨者自足乎一世之间守道循理者不免于饥寒之患其教自上兴繇法度之无限也】古之仕者不穑田者不渔抱关击柝皆有常秩不得兼利尽物如此则愚知【去声】同功不相倾也诗云彼有遗秉此有滞穗伊寡妇之利言不尽物也【荀子曰义与利者人之所两有也虽尧舜不能去民之欲利然而能使其欲利不克其好义也虽桀纣亦不能去民之好义然而能使其好义不胜其欲利也故义胜利者为治世利克义者为乱世上重义则义克利上重利则利克义故天子不言多少诸侯不言利害大夫不言得防士不通财货有国之君不息牛羊错质之臣不息鸡豚卿不修币大夫不为场园从士以上皆羞利而不与民争业乐分施而耻积藏坊记曰子云君子不尽利以遗民诗云彼有遗秉此有不敛穧伊寡妇之利故君子仕则不稼田则不渔食时不力珍大夫不坐羊士不坐犬】
　　大夫曰汤文继衰汉兴乗一质一文非苟易常也俗家法非务变古也亦所以救失扶衰也故教与俗改与世易【夏侯曰文质之更用犹四时之迭兴也王者体天理物必因而济通之时弥质则文之以礼时泰侈则敕之以质董仲舒曰继治世者其道同继乱世者其道变】夏后以贝周人以紫石后世或金钱刀布物极而衰终始之运也【司马迁曰物盛则衰时极而转一质一文终始之运也】故山泽无征则君臣同利刀币无禁则奸贞并行夫【音扶】臣富相侈下専利则相倾也
　　文学曰古者市朝【音潮】而无刀币各以其所有易无抱布贸【音茂】丝而已【贸易财也交互之义】后世即有贝金钱刀布之币交施之也币数【音朔】变而民滋伪【司马贞曰古者寳货贝食货志有十朋五贝皆用为货贝各有多少两贝为朋故直二百一十六元十朋故直二千一百六十已下各有差也钱本名泉言货之流如泉也故周有泉府之官及景王乃铸大钱刀者钱也食货志有契刀错刀契刀长二寸直五百错刀以黄金错直五千其形如刀故曰刀以其利于人也布泉者言货流布故周礼有三夫之布食货志货布长二寸五分首长八分足枝长八分布者布于民间也】夫【音扶】救伪以质坊【古防字】失以礼汤文继衰革法易化而殷周道兴汉初乗弊而不改易畜利变币欲以反本是犹以煎止燔以火止沸也【精神训曰以汤止沸沸乃不止诚知其本则去火而已矣】上好【去声】礼则民闇饰上好【去声】货则下死利也【孔子曰下之事上也不从其所令从其所行上好是物下必有甚者矣故上之所好恶不可不慎也是民之表也诗云赫赫师尹民具尔赡管子曰一人之治乱在其心一国之存亡在其主天下治乱道一人出主好本则民好垦草莱主好货则人贾市主好宫室则工匠巧主好文采则女工靡夫楚王好小腰而美人省食呉王好劔而国士轻死死与不食者天下之所共恶也然而为之者何也从主之所欲也而况愉乐音声之化乎】
　　大夫曰文帝之时纵民得铸【音注】钱冶鐡煮盐呉王擅鄣【音嶂】海泽邓通専西山山东奸猾咸聚呉国秦雍汉蜀因邓氏呉邓钱布天下【食货志曰孝文五年为钱益多而轻乃更铸四铢钱其文为半两除盗铸钱令使民放铸呉王传曰呉王濞者高帝兄刘仲之子也上患呉会稽轻悍无壮王以塡之诸子少乃立濞于沛为呉王孝惠高后时天下初定郡国诸侯各务自拊循其民呉有豫章郡铜山濞则招致天下亡命者益铸钱煮海水为盐以故无赋国用益饶佞幸传曰邓通者蜀郡南安人也以擢船为黄头郎文帝悦焉上使善相者相通曰当贫饿死文帝曰能富通者在我也何谓贫乎于是睗通蜀严道以铸钱邓氏钱布天下其富如此食货志曰呉以诸侯即山铸钱富埒天子后卒叛逆邓通大夫也以铸钱财过王者故呉邓钱布天下】故有铸【音注】钱之禁禁御之法立而奸伪息奸伪息则民不期于妄得而各务其职不反本何为故统一则民不二也币由上则下不疑也
　　文学曰徃古币众财通而民乐【音洛】其后稍去旧币更行白金龙民多巧新币币数【音朔】易而民益疑【食货志曰从建元以来用少县官徃徃即多铜山而铸钱民益盗铸不可胜数钱益多而轻物益少而贵因有司言又造银锡白金以为天用莫如龙地用莫如马人用莫如故白金三品其一龙文直三千其二马文直五百其三文直三百令县官销半两钱更铸三铢钱重如其文盗铸诸金钱罪皆死而吏民之犯者不可胜数】于是废天下诸钱而専命水衡二官作吏近侵利或不中式故有薄厚轻重农人不习物类比之信故疑新不知奸眞商贾【音古】以美贸【音茂】恶以半易倍买则失实卖则失理其疑惑滋益甚夫【音扶】铸【音注】伪金钱以有法而钱之善恶无增损于政择钱则物稽滞而用人尤被其苦春秋曰算不及蛮夷则不行故王者外不鄣海泽以便民用内不禁刀币以通民施【丛谈曰天道布顺人事取予多藏不用是谓怨府故物不可聚也】
　　禁耕第五
　　大夫曰家人有寳器尚函匣【一作匮】而藏之况人主之山海乎夫【音扶】权利之处必在深山穷泽之中非豪民不能通其利异时盐鐡未笼布衣有朐【音劬】邴【音丙】人君有呉王皆盐鐡初议也呉王専山泽之饶薄赋其民赈澹【古赡字】穷小以成私威私威积而逆节之心作【货殖传曰鲁人俗俭啬而曹邴氏尤甚以鐡冶起富至巨万然家自父兄子孙约俛有拾仰有取贳贷行贾徧郡国邹鲁以其故多去文学而趋利者以曹邴氏也或曰以兴富于临朐故曰朐邴呉王传曰呉有豫章郡铜山濞则招致天下亡命者益铸钱煑海水为盐以故无赋国用益饶汉纪曰孝景三年春呉王濞反初上为太子时呉王太子入朝与上博争道无礼于上上以博局掷之而死送防至呉呉王怒曰天下一家何必来葬复遣还长安后称疾不朝隂懐逆谋时齐人邹阳淮隂人枚乗皆逰呉数谏不听于是楚赵有罪见削呉王恐祸及身已为使者自见胶西王合谋发使约诸侯七国同谋南使南越北连匈奴伍被曰呉王赐号为刘氏祭酒受几杖而不朝王四郡之众地方数千里采山铜以为钱煑海水以为盐伐江陵之木以为船国富民众行珍宝赂诸侯与七国合谋举兵而西破大梁败狐父奔走而还为越所禽死于丹徒头足异处身防祀絶为天下戮】夫【音扶】不蚤绝其源而忧其末若决吕梁沛然其所伤必多矣太公曰一家害百家百家害诸侯诸侯害天下王法禁之令放民于权利罢盐铁以资暴强遂其贪心众邪羣聚私门成党则强御日以不制而并兼之徒奸形成也
　　文学曰民人藏于家诸侯藏于国天子藏于海内故民人以垣墙为藏闭天子以四海为匣匮【反质篇曰魏文侯御廪焚文侯素服辟正殿五日羣臣皆素服而吊公子成父独不吊文侯复殿公子成父趋而入贺曰甚大善矣夫御廪之灾也文侯作色不悦曰夫御廪者寡人寳之所藏也今火灾寡人素服辟正殿羣臣皆素服而吊至于子大夫而不吊今已复辟矣犹入贺何为公子成父曰臣闻之天子藏于四海之内诸侯藏于境内大夫藏于其家士庻人藏于箧椟非其所藏者不有天灾必有人患今幸无人患乃有天灾不亦善乎文侯喟然叹曰善】天子适诸侯升自阼阶诸侯纳管键【音健户钥曰键】执防而听命示莫为主也【坊记曰天子四海之内无客礼莫敢为主焉故君适其臣升自阼阶即位于堂示民不敢有其室也夷维子曰天子廵狩诸侯辟舍纳管籥摄袵袍机视膳于堂下天子已食乃退而听朝也】是以王者不畜聚下藏于民【政理篇曰文王问于吕望曰为天下若何对曰王国富民覇国富士仅存之国富大夫亡道之国富仓府是谓上溢而下漏文王曰善对曰宿善不祥是日也发其仓府以振鳏寡孤独诗传曰晋平公之时藏寳之台烧士大夫闻皆趋车驰马救火三日三夜乃胜之公子晏子独束帛而贺曰甚善矣平公勃然作色曰珠玉之所藏也国之重寳也而天火之士大夫皆趋车走马而救之子独束帛而贺何也有説则生无説则死公子晏子曰何敢无説臣闻之王者藏于天下诸侯藏于百姓商贾藏于箧匮今百姓乏于外裋褐不蔽形糟糠不充口而赋敛无已收太半而藏之台是以天火之且臣闻之昔者桀残贼海内赋敛无度万民甚苦是故汤诛之为天下戮今皇天降灾于藏台是君之福也而不自知变悟亦恐君之为邻国笑矣公曰善自今以徃请藏于百姓之间】逺【去声】浮利务民之义义礼立则民化上若是虽汤武生存于世无所容其虑工商之事欧冶之任何奸之能成三桓専鲁六卿分晋【圣贤羣辅録曰仲孙谷文伯叔孙得臣庄叔季孙行父文子皆鲁桓公之曽孙世秉鲁政号曰三桓赵无恤襄子范吉射昭子智瑶襄子荀寅文子魏侈襄子韩不信简子此六族世为晋卿并有功名实弱晋国号曰六卿】不以盐鐡故权利深者不在山海在朝【音潮】廷一家害百家在萧墙而不在朐【音劬】邴【音丙】也
　　大夫曰山海有禁而民不倾贵贱有平而民不疑县官设衡立凖人从所欲虽使五尺童子适市莫之能欺今罢去之则豪民擅其用而専其利决市闾巷高下在口吻【音刎】贵贱无常端坐而民豪是以养强抑弱而藏于蹠【音只】也强养弱抑则齐民消若众之盛而害五谷一家害百家不在朐【音劬】邴【音丙】如何也
　　文学曰山海者财用之寳也鐡器者农夫之死生也死生用则仇讐灭仇讐灭则田野辟田野辟则五谷熟而寳路开寳路开则百姓澹【古赡字】而民用给民用给则国富国富而教之以礼则行道有让而工商不相豫人懐敦朴以自相接而莫相利夫秦楚燕齐土力不同刚柔异势巨小之用居局之宜党殊俗易各有所便【王制曰几居民财必因天地寒暖燥湿广谷大川异制民生其间者异俗刚柔轻重迟速异齐五味异和器械异制衣服异宜修其教不易其俗齐其政不易其宜】县官笼而一之则鐡器失其宜而农民失其便器用不便则农夫罢【音疲】于野而草莱不辟草莱不辟则民困乏故盐冶之处大校皆依山川近鐡炭其势咸逺而作剧郡中践更者多不勘责【如淳曰更有三品有卒更有践更有过更古有正卒无常人皆当迭为之一月一更是为卒更贫者欲得顾更践者次直者出钱顾之月二千是为践更也律説卒更践更者居县中五月乃更也后从尉律卒践更一月休十一日也】取庸代县邑或以户口赋鐡而贱乎其凖良家以道次发僦【音就赁也】运盐鐡烦费邑或以户百姓病苦之愚窃见一官之伤千里未覩其在朐【音劬】邴【音丙】也
　　复古第六
　　大夫曰故扇水都尉彭祖寜归言盐鐡令品令品甚明卒徒衣食县官作铸鐡器给用甚众无妨于民而吏或不良禁令不行故民烦苦之今意总一盐钱非独为【去声】利入也将以建本抑末离【去声】朋党禁淫侈絶并兼之路也古者名山大泽不以封为【去声】下之専利也山海之利广泽之畜天下之藏【去声】也皆宜属少府陛下不私以属大司农以佐助百姓浮食豪民好【去声】欲擅山海之货以致富业役利细民故沮事议者众鐡器兵刃天下之大用也非众庻所宜事也徃者豪强大家得管山海之利采铁石鼓铸【音注】煑盐一家聚众或至千余人大抵尽收放流人民也逺去乡里弃坟墓依倚大家聚深山穷泽之中成奸伪之业遂朋党之权其轻为非亦大矣今自广进贤之途拣择守尉不待去盐鐡而安民也
　　文学曰扇水都尉所言当时之利权一切【音砌】之术也不可以久行而传世此非明王所以君国子民之道也诗云哀哉为犹匪先民是程匪大犹是经维迩言是听此诗人刺不通于王道而善为权利者孝武皇帝攘九夷平百越师旅数【音朔】起粮食不足故立田官置钱入谷射官救急澹【古赡字】不给【食货志曰元狩二年天子为伐胡故盛养马马之徃来食长安者数万匹率掌者闗中不足廼调旁近郡而胡降者数万人皆得厚赏衣食仰给县官县官不给天子乃损膳解乘舆驷出御府禁藏以赡之其明年山东被水灾民多饥乏于是天子遣使空郡国仓廪以赈贫】今陛下继大功之勤养劳勌【音倦】之民此用麋鬻之时【释名曰麋煑米使糜烂粥淖于糜粥粥然也】公卿宜思所以安集百姓致利除害辅明主以仁义修润洪业之道明主即位以来六年于兹公卿无请减除不急之官省罢机利之人人权县【音悬】太久民良望于上陛下宣圣徳昭明光令郡国贤良文学之士乗传【去声】诣公车议五帝三王之道六艺之风册【通作防】陈安危利害之分指意粲然【如淳曰律四马高足为置传四马中足为驰传四马下足为乗传一马二马为轺传急者乗一乗传顔师古曰传者若今之驿古者以车谓之传车其后又单置马谓之驿骑】今公卿辩议未有所定此所谓守小节而遗大体抱小利而忘大利者也【杂言曰太公田不足以偿种渔不足以偿网治天下有余智文公种米曾子驾羊孙叔敖相楚三年不知轨在衡后务大者固忘小智伯防人亡炙而知之韩魏反而不知邯郸子阳园人亡桃而知之其亡也不知务小者亦忘大也泰族训曰夫彻于一事审于一枝可以曲説而未可以广应也秤薪而防数米而炊可以治小而未可以治大也】
　　大夫曰宇宙之内鷰雀不知天地之高也坎井之鼃【音蛙】不知江海之大穷夫否【披上声】妇不知国家之虑负荷【音贺】之商不知猗顿之富先帝计外国之利料胡越之兵兵敌弱而易制用力少而功大故因势变以主四夷地濵【通作濒近也】山海以属长城北畧河外开路匈奴之乡功未卒善文王受命伐崇作邑于丰【指武篇曰文王欲伐崇先宣言曰余闻崇侯虎蔑侮父兄不敬长老聼狱不中分财不均百姓力尽不得衣食余将来征之唯为民乃伐崇令毋杀人毋壊室毋填井毋伐树木毋动六畜有不如令者死无赦崇人闻之因请降周纪曰崇侯虎謵西伯于纣纣囚西伯于羑里其后赦西伯赐之弓矢鉄钺得専征伐曰譛西伯者崇侯虎也西伯归三年伐崇侯虎而作丰邑】武王继之载尸以行破商擒纣遂成王业【周纪曰武王修文王业东观兵孟津为文王木主载以居中军自太子发言奉文王以伐纣不敢自专遂兴师渡于河时诸侯不期而会孟津者八百诸侯皆曰纣可伐武王曰未可也乃还师居二年闻纣昏乱滋甚杀比干囚箕子太师疵少师彊防子抱其祭器而犇周于是武王乃渡孟津伐纣纣师皆倒干戈以战纣军溃畔纣死周书曰周车三百五十乗陈于牧野帝辛从武王使尚父与伯夫致师王既以虎贲戎车驰商师商师大败商辛奔内登于廪台之上屏遮而自燔于火武王乃手太白以麾诸侯诸侯毕拜蓫揖之商庶百姓咸俟于郊羣賔佥进曰上天降休再拜稽首武王答拜先入适王所乃克射之三发而后下车而击之以轻吕斩之以黄折悬诸太白适二女之所乃既缢王又射之三发乃右击之以轻吕斩之以悬诸小白】曹沫弃三北之耻而复侵地管仲负当世之累而立霸功【汜论曰昔者曹子为鲁将兵三战不胜亡地千里使曹子计不顾后足不旋踵刎颈于阵中则终身为破军擒将矣然而曹子不羞其败耻死而无功柯之盟揄三尺之刃造桓公之胷三战所亡一朝而反之勇闻于天下功立于鲁国管仲辅公子纠而不能遂不可谓智遁逃奔走不死其难不可谓勇束桎梏不讳其耻不可谓贞当此三行者布衣弗友人君弗臣然而管仲免于缧絏之中立齐国之政九合诸侯一匡天下使管仲出死捐躯不顾后图岂有此霸功哉今人君论其臣也不计其大功总其畧行而求小善则失贤之数也鲁仲连曰效小节者不能行大威恶小耻者不能立荣名昔管仲射桓公中钩簒也遗公子纠而不能死怯也束桎梏辱身也此三行者乡里不通也世主不臣也使管仲终穷抑幽囚而不出慙耻而不见穷年没夀不免为辱人贱行矣然管子并三行之过据齐国之政一匡天下九合诸侯为五伯首名高天下光照邻国曹沫为鲁君三战三北而防地千里使曹子之足不离陈计不顾后出必死而不生则不免为败军擒将曹子以败军擒将非勇也功废名灭后世无称非智也故去三北之耻退而与鲁君计也齐桓公有天下朝诸侯曹子以一劔之任刼桓公于坛位之上顾色不变而辞气不悖三战之所防一朝而反之天下震动惊骇威信呉楚传名后世若此二公者非不能行小节忍小耻也以为杀身絶世功名不立非智也故去忿恚之心而成终身之名除感忿之耻而立累世之功故业与三王争流名与天壤相敝也】　故志大者遗小用权者离俗有司思师望之计【师望师尚父太公吕望也】遂先帝之业志在絶胡貉擒单【音蝉】于【匈奴酋长曰单于单于广大貎言象天单于然也】故未遑扣扃之义而録拘儒之论【刘向曰论大功者不录小过举大美者不疵细瑕】
　　文学曰鷰雀离巢宇而有鹰隼【音笋】之忧坎井之鼃【音蛙】离其居而有蛇防之患况翺翔千仞而游四海乎其祸必大矣此李斯之所以折翼而赵高没渊也【张子曰李斯族诛卒击于鹰隼赵高车裂终毙于防蛇】闻文武受命伐不义以安诸侯大夫未闻弊诸夏以役夷狄也昔秦常举天下之力以事胡越竭天下之财以奉其用然众不能毕而以百万之师为一夫之任此天下共闻也且数【音朔】战则民劳久师则兵弊此百姓所疾苦而拘儒之所忧也【伍被曰徃者秦为无道残贼天下杀术士燔诗书灭圣弃礼义任刑法转海濵之栗致于西河当是之时男子疾耕不足于粮餽女子纺绩不足以葢形遣防恬筑长城东西数千里兵露师常数十万死者不可胜数僵尸满野流血千里又使尉佗逾五岭攻百越尉佗知中国劳极止土南越行者不还徃者莫返于是百姓离心瓦解欲为乱者十室而七韩成曰夫秦尝积众暴兵数十万人虽有覆军杀将系虏单于之功亦适足以结怨深讐不足以偿天下之费夫上虚府库下敝百姓甘心于外国非完事也】
　　非鞅第七
　　大夫曰昔商君相【去声】秦也内立法度严刑罚饬政教奸伪无所容外设百倍之利收山泽之税国富民强器械完饰蓄积有余是以征敌伐国攘地斥境不赋百姓而师以澹【古赡字】故用不竭而民不知地尽西河而民不苦盐鐡之利所以佐百姓之急足军旅之费务蓄积以备乏絶所给甚众有益于国无害于人百姓何苦尔而文学何忧也【蔡泽曰商君为秦孝公明法令禁奸本尊爵必赏有罪必罚平权衡正度量调轻重决裂阡陌以静生民之业而一其俗劝民耕农利土一室无二力田稸积习战阵之事是以兵动而地广兵休而国富故秦无敌于天下立威诸侯成秦国之业】
　　文学曰盖文帝之时无盐鐡之利而民富今有之而百姓困乏未见利之所利也而见其害也且利不从天来不从地出一取之民间谓之百倍此计之失者也无异于愚人反裘而负薪爱其毛不知其皮尽也【杂事篇曰魏文侯出游见路人反裘而负刍文侯曰胡为反裘而负刍对曰臣爱其毛文侯曰若不知其里尽而毛无所恃耶明年东阳上计钱布十倍大夫毕贺文侯曰此非所以贺我也譬无异夫路人反裘而负刍也将爱其毛不知其里尽毛无所恃也今吾田地不加广士民不加众而钱布十倍必取之士大夫也吾闻之下不安者上不可居也此非所以贺我也】夫李梅实多者来年为之衰【初危切】新谷熟者旧谷为之亏自天地不能两盈而况于人事乎故利于彼者必耗于此犹隂阳之不并曜昼夜之有长短也【吕氏春秋曰冬与夏不能两刑草与稼不能两成新谷熟而陈谷亏果实繁者木必痹天之数也丛谈曰天地之道极则反满则损五采曜眼有时而渝茂木丰草有时而落物有盛衰安得自若意不并鋭事不两隆盛于彼者必衰于此长于左者必短于右憙夜卧者不能蚤起也】商鞅峭法长【音掌】利秦人不聊生相与哭孝公呉起长【音掌】兵攻取楚人骚动相与泣悼王其后楚日以危秦日以弱故利蓄而怨积地广而祸构【泰俗训曰小辩害治苛削伤德商鞅为秦立相坐之法而百姓怨呉起为楚灭爵禄之令而功臣畔商鞅之立法也呉起之用兵也天下之善也然商鞅以法亡秦察于刀笔之法而不知治乱之本也呉起以兵弱楚习于行阵之事而不知庙战之权也】恶【音乌】在利用不竭而民不知地尽西河而人不苦也今商鞅之册任于内【册通作防谋也筹也】呉起之兵用于外行者勤于路居者匮于室老母号泣怨女叹息文学虽无忧其可得也
　　大夫曰秦任商君国以富强其后卒并六国而成帝业及二世之时邪臣擅断公道不行诸侯叛弛宗庙隳【音】亡春秋曰未言介祭仲亡也夫善歌者使人续其声善作者使人绍其功推车之蝉攫【音脚古本作匷说林训曰古之所为不可更则推车至今无蝉匷许慎曰蝉匷车类也匷当读如矍】负子之教也周道之成周公之力也虽有裨谌之草创无子产之润色有文武之防矩而无周吕之凿枘【音芮】则功业不成【左传曰子产之从政也择能而使之冯简子能断大事子太叔美秀而文公孙挥能知四国之为而辨于其大夫之族姓班位贵贱能否而又善为辞令禆谌能谋谋于野则获谋于邑则否此才性之蔽郑国将有诸侯之事子产乃问四国之为于子羽且使多为辞令与裨谌乗以适野使谋可否而告冯简子使断之事乃投子太叔使行之以应对賔客是以鲜有败事】今以赵高之亡秦而非商鞅犹以崇虎乱殷而非伊尹也
　　文学曰善凿者建周而不疲善基者致高而不蹷【音厥】伊尹以尧舜之道为殷国基子孙绍位百代不絶商鞅以重刑峭法为秦国基故二世而夺【刑法志曰凡兵者所以存亡继绝救乱除暴也故伊吕之将子孙有国与商周并至于末世苟任诈力争城杀人盈城争地杀人盈野孙呉商白之徒皆身诛戮于前而功灭亡于后报应之势各以类至其道然矣】刑既严峻矣又作为相坐之法造诽谤增肉刑百姓斋栗不知所措手足也赋敛既烦数【音朔】矣又外禁山泽之原内设百倍之利民无所开説容言崇利而简义高力而尚功非不广壤进地也然犹人之病水益水而疾深知其为秦开帝业不知其为秦致亡道也狐刺【音郎逹反】之凿虽公输子不能善其枘【音芮】畚【音本】土之基虽良匠不能成其高譬若秋蓬被霜遭风则零落虽有十子产如之何故扁鹊不能肉白骨微箕不能存亡国也【诗传曰扁鹊过赵赵王太子疾而死鹊造宫门曰吾闻国中卒有壤土之事得无有急乎中庶子之好方者应之曰然王太子暴疾而死扁鹊日入言郑医秦越人能活太子中庶子难之曰吾闻上古之为医曰苗父苗父之为医也以菅为席以刍为狗北面而祝发十言耳诸扶而来者举而来者皆平复如故子之方能如此乎扁鹊曰不能乂曰吾闻中古之为医者曰俞柎俞柎之为医也搦脑髓来肓莫炊灼九窍而定经络死人复为生人故曰俞柎子之方能若是乎扁鹊曰不能中庶子曰子之方如此譬若以管窥天以锥刺地所窥者甚天所见者甚少钧若子之方岂足以变骇童子哉扁鹊曰不然物故有昧揥而中蛟头掩目而别白黒者太子之疾所谓尸厥者也以为不然入之太子股隂当温耳中焦焦如有啸者声然者皆可治也中庶子入报赵王赵王跣而趋出门曰先生逺辱幸临寡人先生幸而有之则粪土之息得防天履地而长为人矣先生不有之则先犬马填沟壑矣言未巳涕泣沾襟扁鹊遂为之先造轩光之灶八成之汤砥针砺石取三阳五输子容祷药子明吹耳阳仪反神子越扶形子游矫摩太子遂得复生天下闻之皆曰扁鹊能生死人鹊辞曰子非能生死人也特使夫当生者活耳夫死者犹不可药而生也悲夫乱君之治不可药而息也诗曰多将熇熇不可救药甚之之辞也下蔡威公曰病之将死也不可为良医国之将亡也不可为计谋】
　　大夫曰言之非难行之为难故贤者处实而效功亦非徒陈空文而已昔商君明于开塞之术假当世之权为秦致利成业【许慎曰啓之以利塞之以禁商鞅之术也司马贞曰案商君书开谓刑严峻则政化开塞谓布恩赏则政化塞其意本于严刑少恩也】是以战胜攻取并近灭逺乗燕赵陵齐楚诸侯敛袵西面而向风其后防恬征胡斥地千里逾之河北若壊朽折腐何者商君之遗谋备饰素循也故举而有利动而有功夫【音扶】蓄积筹防国家之所以强也故弛废而归之民未覩巨计而渉大道也
　　文学曰商鞅之开塞非不行也恬胡千里非无功也威震天下非不强也诸侯随风西面非不从也然而皆秦之所以亡也商鞅以权数危秦国防恬以得千里亡秦社稷此二子者知利而不知害知进而不知退故果身死而众败【王符曰夫上世之臣以道事君泽及草木仁被率土是以福祚流衍本支百世季世之臣以謟媚主不思顺天専仗杀伐白起防恬秦以为功天以为贼易曰徳薄而位尊智小而谋大鲜不及矣是故徳不称其祸必酷能不称其殃必大】此所谓挛朐之知【去声】而愚人之计也【宁手足曲也朐脡曲也】夫【音扶】何大道之有故曰小人先合而后忤【孔子曰可以共学矣而未可以适道也可与适道未可以立也可以立未可与权权者圣人之所独见也故忤而后合者谓之知权合而后忤者谓之不知权不知权者善反丑矣】初虽乗马卒必泣血此之谓也【缪称训曰圣人在上则民乐其治在下则民慕其意小人在上位如寝关曝纩不得须臾宁故易曰乗马班如泣血连如言小人处非其位不可长也】
　　大夫曰淑好之人戚施之所妬也贤知【去声】之士阘【音逹】茸【音戎】之所恶【音污】也【诗解曰戚施不能仰隗疾也李善曰阘茸猥贱也茸细毛也张栮训话以为关狞劣也吕忱字林曰阘茸不肖也邹阳曰女无美恶入宫见妬士无贤不肖入朝见嫉説林训曰骏马以材死直士以正穷贤者摈于朝美女摈于宫尊贤篇曰阳因见赵简主曰臣居乡三逐事君五去闻君好士故走来见简主闻之絶食而叹跽而行左右进谏曰居乡三逐是不容众也事君五去是不忠上也今君有士不为少矣简主曰子不知也夫美女者丑妇之仇也盛徳之士乱世所疏也正直之行邪枉所憎也遂出见之因投以为相而国大治由是观之逺近之人不可以不察也】是以上官大夫短屈原于顷襄公伯寮愬子路于季孙【屈原传曰屈原者名平楚之同姓顷襄王立以其弟子兰为令尹楚人既咎子兰以劝懐王入秦而不反也屈平既嫉之虽放流睠顾楚国繋心懐王不忘欲反冀君之一悟俗之一改也其存君兴国而欲反覆之一篇之中三致意焉令尹子兰闻之大恕卒使上官大夫短屈原于顷襄王顷襄王怒而迁之论语曰公伯寮愬子路于季孙子服景伯以告曰夫子固有惑志于公伯寮吾力犹能肆诸市朝子曰道之将行也与命也道之将废也与命也公伯寮其如命何公伯寮鲁人子路孔子弟子仲由也季孙鲁大夫也】夫【音扶】商君起布衣自魏入秦期年而相【去声】之革法明教而秦人大治故兵动而割地兵休而国富孝公大说【音悦】封之于商安之地方五百里功如丘山名传后世世人不能为是以相与嫉其能而疵其功也【疵音慈説文云病也】
　　文学曰君子进必以道退不失义【孔子曰事君难进而易退则位有序易进而难退则乱也故君子三揖而进一辞而退以逺乱也缪称训曰君子时则进得之以义何幸之有不时则退让之以义何不幸之有】高而勿矜劳而不伐位尊而行【去声】恭功大而理顺故俗不疾其能而世不妬其业【大禹谟帝曰汝惟不矜天下莫与汝争能汝惟不伐天下莫与汝争功孝经曰高而不危所以长守贵也满而不溢所以长守富也】今商鞅弃道而用权废徳而任力峭法盛刑以虐戾为俗欺旧友以为功刑公族以立威无恩于百姓无信于诸侯人与之为怨家与之为讐虽以功见封犹食毒肉愉饱而罹其咎也【秦防曰衞鞅亡魏入秦孝公以为相封之于商号曰商君商君治秦法令至行公平无私罚不讳强大赏不私亲近法及太子黥劓其傅朞年之后道不拾遗民不妄取兵革大强诸侯畏惧然刻深寡恩特以强行之耳孝公行之八年疾且不起欲传商君辞不受孝公已死惠王代后莅政有顷商君告归人説惠王曰大臣太重者国危左右太亲者身危今秦妇人婴儿皆言商君之法莫言大王之法是商君反为主大王更为臣也且夫商君固大王之仇讐也愿大王图之商君归还惠王车裂之而秦人不怜】苏秦合从【音纵】连衡统理六国业非不大也桀纣与尧舜并称至今不亡名非不长也然非者不足贵故事不苟多名不苟传也【要畧曰晩世之时六国诸侯谿异谷别水绝山隔各自治其境内守其分地握其权柄擅其政令下无方伯上无天子力征争权胜者为右恃连与国约重致剖信符结逺援以守其国家持其社稷故纵横修短生焉韩婴曰君子行不贵苟难説不贵苟察名不贵苟传惟其当之为贵夫负石而赴河行之难为者也而申屠狄能之君子不贵者非礼义之中也山渊平天地比齐楚袭入乎耳出乎口钩有须卵有毛此説之难持者也而邓析惠施能之君子不贵者非礼义之中也盗蹠吟口名声若日月与舜禹俱传而不息君子不贵者非礼义之中也故君子行不贵苟难説不贵苟察名不贵苟传惟其当之为贵】
　　大夫曰缟素不能自分于缁墨圣贤不能自理于乱世是以箕子执囚比干被刑【节士篇曰箕子者纣亲戚也纣始为象箸箕子谏不聼囚箕子以为奴王子比干者亦纣之亲戚也纣作炮烙之刑王子比干曰主暴不谏非忠臣也畏死不言非勇士也见过则谏不用则死忠之至也遂进谏三日不去朝纣因而杀之】伍员相【去声】阖闾以伯【音覇】夫【音扶】差【去声】不道流而杀之【范睢曰伍子胥橐载而出昭关夜行昼伏至于陵水无以糊其口膝行蒲伏稽首肉袒鼓腹吹篪乞食于呉市卒兴呉国阖闾为霸越絶书曰子胥赐劔将自杀叹曰嗟乎众曲矫直一人固不能独立吾挟弓矢以逸郑楚之间自以为可复吾见凌之仇乃先王之功想得报焉自致于此吾先得荣后僇者非智衰也先遇明后遭险君之易移也已矣坐不遇时复何言哉此吾命也亡将安之莫如早死从吾先王于地下葢吾之志也】乐毅信功于燕昭而见疑于惠王【杂事篇曰乐毅为昭王谋必待诸侯兵齐乃可伐也于是乃使乐毅使诸侯遂合连四国之兵以伐齐大破之闵王亡逃仅以身脱□莒乐毅追之遂屠七十余城临淄尽降唯莒即墨未下尽复取燕寳器而归复易王之辱乐毅谢罢诸侯之兵而独围莒即墨时田单为即墨令患乐毅善用兵田单不能诈也欲去之昭王又贤不肯聼谗会昭王死惠王立田单使人谗之惠王惠王使骑刼代乐毅乐毅去之赵不归燕骑刼既为将军田单大喜设诈大破燕军杀骑刼尽复收七十余城】人臣尽节以狥名遭世主之不用大夫种辅翼越王为之深谋卒擒强呉据有东夷终赐属镂而死【蔡泽曰大夫种为越王深谋逺计免会稽之耻以亡为存因辱为荣垦草入邑辟地殖谷率四方之士専上下之力辅句践之贤报夫差之讐率擒劲呉令越成霸功已彰而信矣句践终负而杀之汜论训曰大夫种辅翼越王句践而为之报怨雪耻擒夫差之身开地数千里然而身伏属镂而死属镂利劔也】骄主背恩徳听流説不计其功故也岂身之罪哉【蹇重曰有命之父母不知孝子有道之君不知忠臣】
　　文学曰比干剖心子胥鸱夷【宋世家曰王子比干见箕子谏不聼而为奴则曰君有过而不以死争则百姓何辜乃直言谏纣纣怒曰吾闻圣人之心有七窍信有诸乎乃遂杀比干刳视其心呉越春秋曰呉王赐子胥劔遂伏劔而死呉王乃取子胥之尸盛以鸱夷之器投之江海子胥因随流扬波成涛激岸随潮来徃应劭曰取马革为鸱夷鸱夷榼形】非轻犯君以危身强【音襁】谏以干名也憯【音】怛【音妲】之忠诚心动于内忘患之祸发于外志在匡君救民故身死而不怨【陆子曰郁烈之芳出于委灰繁防之音生于絶是以贞女要名于没世烈士赴节于当年】君子能行是不能御非虽在刑戮之中非其罪也【缪称训曰人为之天成之终身为善非天不行终身为不善非天不亡故善否我也祸福非我也故君子顺其在已者而已矣性者所受于天也命者所遭于时也有其材不遇其世天也太公何力比干何罪循性而行或害或利求之有道得之有命故君子能为善而不能必其得福不忍为非而不能必免其祸传曰伯竒孝而弃于亲隐公慈而杀于弟叔武贤而杀于兄比干忠而诛于君诗曰予慎无】是以比干死而殷人怨子胥死而呉人恨今秦怨毒商鞅之法甚于私仇故孝公卒之日举国而攻之东西南北莫可奔走仰天而叹曰嗟乎为政之弊至于斯极也卒车裂族夷为天下笑斯人自杀非人杀之也【衞鞅传曰秦孝公卒太子立公子防告商君欲反发吏捕商君商君亡至闗下欲舍客舍客人不知其是商君也曰商君之法舍人无验者坐之商君喟然叹曰嗟乎为政之弊一至此哉去之魏魏人怨具欺公子卭而破魏师弗受商君欲之他国魏人曰商君秦之贼秦强而贼入弗归不可遂内秦商君既复入秦走商邑与其徒属发邑兵北出击郑秦发兵攻商君杀之于郑黾池秦惠王车裂以狗曰莫如商鞅反者遂灭商君之家司马迁曰商君其天资刻薄人也迹其所干孝公以帝王术扶持浮説非其资矣且所因由嬖臣及得用刑公子防欺魏将卬不师赵良之言亦足发明商君之少恩矣余尝读商君开塞耕战书与其人行事相类卒受恶名于秦有以也夫刘歆曰秦孝公保崤函之固以广雍州之地东幷河西北收上郡国富兵强长雄诸侯周室归胙四方来贺为战国霸君秦遂以强六世而幷诸侯亦皆商君之谋也夫商君极身无二虑尽公不顾私使民内急耕织之业以富国外重战伐之赏以劝戎士法令必行内不阿贵宠外不偏疏逺是以令行而禁止法出而奸息故虽书云无偏无党诗云周道如砥其直如矢司马法之励戎士周后稷之劝农业无以易此此所以并诸侯也故孙卿曰四世有胜非幸也数也然无信诸侯畏而不亲夫霸君君齐桓晋文者桓不倍柯之盟文不负原之期而诸侯畏其强而亲信之存亡继絶四方归之以管仲舅犯之谋也今商君倍公子卬之旧恩弃交魏之明信诈取三军之众故诸侯畏其强而不亲信也借使孝公遇齐桓晋文得诸侯之统将合诸侯之君驱天下之兵以伐秦秦则亡矣天下无桓文之君故秦得以兼诸侯卫鞅始自以为知霸王之徳原其事不谕也昔周召施善政及其死也后世思之蔽芾甘棠之词是也尝舍于树下后世思其徳不忍伐其树况害其身乎管氏夺伯氏邑三百户无怨言今卫鞅内刻刀锯之刑外深鈇之诛歩过六尺者有罚弃灰于道者被刑一日临渭而论囚七百余人渭水尽赤号哭之声动于天地畜怨积讐比于丘山所逃莫之隐所归莫之容身死车裂灭族无姓其去霸王之佐亦逺矣然惠王杀之亦非也可辅而用也使卫鞅施寛平之法加之以恩申之以信庶几伯者之佐哉】



　　盐鐡论卷二
&lt;子部,儒家类,盐铁论&gt;
　　钦定四库全书
　　盐鐡论卷三
　　汉　桓　寛　撰
　　明　张之象　注
　　晁错第八
　　大夫曰春秋之法君亲无将将而必诛【公羊传曰此陈侯之弟招也何以不称弟贬曷为贬为杀世子偃师贬曰陈侯之弟招杀陈世子偃师大夫相杀称人此其称名氏以杀何言将自是弑君也今将尔词为与亲弑者同君亲无将将而必诛焉然则曷为不于其弑焉贬以亲者弑然后其罪恶甚春秋不待贬絶而罪恶见者不贬絶以见罪恶也贬絶然后罪恶见者贬絶以见罪恶也今招之罪已重矣曷为复贬乎此着招之有罪也何着乎招之有罪言楚之托招以灭陈也顔师古曰将谓将有其意也】故臣罪莫重于弑君子罪莫重于弑父【赵武灵王曰家聴于亲国听于君古今之公行也子不反亲臣不逆主先王之通谊也】日者淮南衡山修文学招四方游士山东儒墨咸聚于江淮之间讲议集论著书数十篇然卒于背义谋叛逆诛及宗族【淮南鸿烈序曰文帝以淮南厉王长子安袭封淮南王次为衡山王太傅贾谊谏曰怨讐之人不可贵也后淮南衡山卒反如贾谊言初安为辩逹善属文皇帝为从父数上书召见孝文皇帝甚重之诏使为离骚赋自旦受诏日早食已上爱而秘之天下方术之士多往归焉于是遂与蘓飞李尚左吴田由雷被毛被伍被晋昌等及诸儒大山小山之徒共讲论道徳緫统仁义著书数十篇号曰鸿烈鸿大也烈明也以为大明道之言也司马迁曰诗之所谓戎狄是膺荆舒是惩信哉是言也淮南衡山亲为骨肉疆土千里列为诸侯不务遵蕃臣职以承辅天子而专挟邪僻之计谋为畔逆仍父子再失国各不终其身为天下笑此非独王过也亦其俗薄臣下渐靡使然也夫荆楚僄勇轻悍好作乱乃自古记之矣】使晁错变法易常不用制度廹蹙宗族侵削诸侯蕃臣不附骨肉不亲吴楚积怨斩错东市以慰三军之士而谢诸侯斯亦谁杀之乎【晁错传曰晁错为御史大夫请诸侯之罪过削其地収其枝郡奏上上令公卿列侯宗室集议莫敢难独窦婴争之由此与错有郤错所更令三十章诸侯皆諠哗疾晁错错父闻之从颍川来谓错曰上初即位公为政用事侵削诸侯别踈人骨肉人口议多怨公者何也晁错曰固也不如此天子不尊宗庙不安错父曰刘氏安矣而晁氏危矣吾去公归矣遂饮药死曰吾不忍见祸及吾身死十余日吴楚七国果反以诛错为名及窦婴袁盎进説上令晁错衣朝衣斩东市】
　　文学曰孔子不饮盗泉之流曾子不入胜母之闾名且恶【音污】之而况为不臣不子乎【丛谈曰邑名胜母曽子不入水名盗泉孔子不饮丑其声也钟离意曰孔子忍渇于盗泉之水曽参廻车于胜母之闾恶其名也】是以孔子沐浴而朝【音潮】告之哀公陈文子有马十乗【去声】弃而违之【论语曰陈成子弑简公孔子沐浴而朝告于哀公曰陈恒弑其君请讨之公曰告夫三子孔子曰以吾从大夫之后不敢不告也崔子弑齐君陈文子有马十乘弃而违之至于他邦则曰犹吾大夫崔子也违之之一邦则又曰犹吾大夫崔子也违之】传【去声】曰君子可贵可贱可刑可杀而不可使为乱【孔子曰事君可贵可贱可富可贫可刑可杀而不可使为乱马氏曰在物者有命故可贵可贱可生可杀在已者有义故不可使为乱也精神训曰晏子与崔子盟临死地而不易其义殖华将战而死莒君厚赂而止之不改其行故晏子可廹以仁不可刼以兵殖华可止以义而不可县以利君子义死而不可以死亡恐也】若夫【音扶】外饰其貎而内无其实口诵其文而行【去声】不由其道是盗固与盗而不容于君子之域春秋不以寡犯众诛絶之义有所止不兼怨恶也故舜之诛诛鲧其举举禹【夏纪曰当帝尧之时鸿水防天浩浩懐山襄下民其忧尧求能治水者群臣四岳皆曰鲧可尧曰鲧为人负命毁族不可四岳曰等之未有贤于鲧者愿帝试之于是尧听四岳用鲧治水九年而水不息功用不成于是帝尧乃求人更得舜舜登用摄行天子之政廵狩行视鲧之治水无状乃殛鲧于羽山以死天下皆以舜之诛为是于是舜举鲧子禹而使续鲧之业尧崩帝舜问四岳曰有能成美尧之事者使居官皆曰伯禹为司空可成美尧之功舜曰嗟然命禹汝平水土禹拜稽首譲于契后稷咎繇舜曰汝其往视尔事矣禹伤先人父鲧功之不成受诛乃劳身焦思居外十三年过家门不敢入左传曰初臼季使过兾见兾缺耨其妻馌之敬相待如宾与之归言诸文公曰敬德之聚也能敬必有徳徳以治民君请用之臣闻之出门如宾承事如祭仁之则也公曰其父有罪可乎对曰舜之罪也殛鲧其举也兴禹管敬仲桓之贼也实相以济康诰曰父不慈子不祗兄不友弟不共不相及也诗曰采葑采菲无以下体君取节焉可也文公以为下军大夫】夫【音扶】以璵【音欤】璠【音烦】之玼【音此】而弃其璞以一人之罪而兼其众则天下无美寳信士也【淮南子曰夏后之璜不能无考明月之珠不能无纇】晁生言诸侯之地大富则骄奢急即合从故因吴之过而削之防稽因楚之罪而夺之东海所以均轻重分其权而为万世虑也髙诞于秦而信于郑【郑世家曰缪公元年春秦缪公使三将将兵欲袭郑至滑逢郑商人髙诈以十二牛劳军故秦兵不至而还晋败之于崤汜论曰惟圣人为能知权言而必信期而必当天下之髙行也直躬者其父攘羊而子证之尾生与妇人期而死之直而证父信而溺死虽有直信孰能贵之夫三军矫命过之大者也秦缪公兴兵袭郑过周而东郑贾入髙将西贩牛道遇秦师于周郑之间乃矫郑伯之命犒以十二牛宾秦师而却之以存郑国故事有所至信反为过诞反为功】晁生忠于汉而讐于诸侯【晁错传曰晁错已死谒者仆射邓公为校尉击吴椘军为将军上书言军事谒见上上问曰道军所来闻晁错死吴楚罢不邓公曰吴王为反数十年矣发怒削地以诛错为名其意非在错也且臣恐天下之士噤口不敢复言也上曰何哉邓公曰夫晁错患诸侯强大不可制故请削地以尊京师万世之利也计画始行卒受大戮内杜忠臣之口外为诸侯报仇臣窃为陛下不取也于是景帝黙然良乆曰公言善吾亦恨之乃拜邓公为城阳中尉】人臣各死其主为其国用此解之所以厚于晋而薄于荆也【奉使篇曰楚庄王举兵伐宋宋告急晋景公欲发兵救宋伯宗谏曰天方开楚未可伐也乃求壮士得霍人解扬字子虎往命宋毋降道过郑郑新与楚亲乃执解扬而献之楚楚王厚赐与约使反其言令宋趣降三要解扬乃许于是楚乘以楼车令呼宋使降遂倍楚约而致其晋君命曰晋方悉国兵以救宋宋虽急慎毋降楚晋兵今至矣楚庄王大怒将烹之解扬曰君能制命为义臣能承命为信受吾君命以出虽死无二王曰汝之许我已而倍之其信安在解曰死以许王欲以成吾君命臣不恨也顾谓楚臣曰为人臣无忘尽忠而得死者楚王诸弟皆谏王赦之于是庄王卒赦解而归之晋爵之为上卿故后世言霍虎】
　　刺权第九
　　大夫曰今夫【音扶】越之具区楚之云梦宋之钜野齐之孟诸有国之富而伯【音霸】王之资也人主统而一之则强不禁则亡齐以其肠胃予人家强而不制枝大而折榦以专巨海之富而擅鱼盐之利也势足以使众恩足以防下是以齐国内倍而外附权移于臣政坠于家公室卑而田宗强转毂游海者盖三千乘【去声】失之于本而末不可救【齐世家曰田厘子乞事齐景公为大夫其收赋税于民以小斗受之其粟予民以大斗行隂德于民而景公弗禁由此田氏得齐众心宗族益强民思田氏晏子数谏景公景公弗听已而使于晋与叔向私语曰齐国之政其卒归于田氏矣田乞卒子常代立是为田成子相简公复修厘子之政以大斗出贷以小斗收齐人歌之曰妪乎采归乎田成子管子曰权不两错政不二门故曰胫大于股者难以歩指大于臂者难以把本小末大不能相使也范睢曰木实繁者披其枝披其枝者伤其心大其都者危其国尊其臣者卑其主韩非子曰爱臣太亲必危其身人臣太贵必易主位主妾无等必危嫡子兄弟不服必危社稷千乘之君无备必有百乘之臣在其侧以徙其民而倾其国万乗之君无备必有千乗之家在其侧以徙其威而倾其国是以奸臣蕃息主道衰亡是故诸侯之博大天子之害也羣臣之大富君主之败也故曰腓大于股难以趋走主失其神虎随其后说山训曰末不可以强于本指不可以大于臂下轻上重其覆必易】今山川海泽之原非独云梦孟诸也鼓金煑盐其势必深居幽谷而人民所罕至奸猾交通山海之际恐生大奸乗利骄溢敦朴滋伪则人之贵本者寡大农盐铁丞孔仅等上请愿募民自给费因县官器煑盐予用以杜浮伪之路由此观之令意所禁防有司之虑亦逺矣
　　文学曰有司之虑逺而权家之利近令意所禁微而僣奢之道着自利害之设三业之起贵人之家云行于【如淳曰如云而行言其众多也】毂击于道【顔师古曰毂击言车乘交驰其毂相击也】攘公法申私利跨山泽擅官市非特巨海鱼盐也执国家之柄以行海内非特田常之势陪臣之权也威重于六卿富累于陶卫【魏冉封陶商鞅姓卫】舆服僣于王公宫室溢于制度并兼列宅隔絶闾巷阁道错连足以游观凿池曲道足以骋骛临渊钓鱼放犬走兎隆豺力蹋【音逹】鞠闘鸡【蹋鞠以革为圜囊实以毛发蹵蹋为戏刘向别録云黄帝造以练武士者也左传曰季郈之鸡闘季氏介其鸡郈氏为之金距】中山素女抚流征【音纸】于堂上鸣鼓巴歈【音俞】作于堂下【宋玉曰歌于郢中者引商列羽杂以流征和者止数人其曲弥髙其和弥寡西域传云巴歈二州名其人善舞或曰歈水之人善歌舞汉髙帝伐秦巴人从军歌舞防阵髙祖采其声后人因加此字一曰吴歌曰歈】妇女被罗纨婢妾曳絺纻子孙连车列骑田猎出入毕戈捷健是以耕者释耒而不勤百姓氷释而解【音懈】怠何者已为之而彼取之僣侈相效上升而不息此百姓所以滋伪而罕归本也
　　大夫曰官尊者禄厚本美者枝茂故文王德而子孙封周公相【去声】而伯禽富【琴操曰文王以纣时为岐侯躬脩道徳执行仁义百姓附亲是时纣为无道刳胎斮渉废壊仁人天统易运诸侯瓦解皆归文王传曰文王兼制天下立国七十一姬姓独居五十二周之子孙苟不狂惑莫不为天下显诸侯明堂篇曰昔殷纣乱天下脯侯以飨诸侯是以周公相武王以伐纣武王崩成王幼弱周公相天子之位以治天下六年朝诸侯于明堂制礼作乐颁度量而天下大服七年致政于成王成王以周公有大勲劳于天下是以封周公曲阜地方七百里革车千乘命鲁公世世祀周公以天子之礼乐是以鲁君孟春乘大辂载弧韣旂十有二旒日月之章祀帝于郊配以后稷天子之礼也】水广者鱼大父尊者子贵【奉使篇曰江汉之鱼吞舟大国之树必巨】传【去声】曰河海润千里盛徳及四海况夫妻子乎【庄子曰河润九里泽及三族】故夫贵于朝【音潮】妻贵于室富曰苟美古之道也孟子曰王子与人同而如彼者居使然也居编户之列而望卿相【去声】之子孙是以跛【音避】夫之欲及楼季也【许慎曰楼季魏文侯之弟】无钱而欲千金之寳不亦虗望哉【韩婴曰盈把之木无合拱之枝荣泽之水无吞舟之鱼】
　　文学曰禹稷自布衣思天下有不得其所者若已推而纳之沟中故起而佐尧平治水土教民稼穑其自任天下如此其重也岂云食禄以养【去声】其妻子而已乎【孟子曰禹稷当平世三过其门而不入孔子贤之禹思天下之民有溺者由已溺之也稷思天下之民有饥者由已饥之也是以如是其急也】夫【音扶】食万人之力者其忧任其劳【韩信曰乗人之车者载人之患衣人之衣者懐人之忧食人之食者死人之事】一人失职一官不治皆公卿之累也故君子之仕行其义非乐【音洛】其势也受禄以润贤非私其利见贤不隠食禄不专此公叔之所以为文魏成子所以为贤也【论语云公叔文子之臣大夫僎与文子同升诸公孔子曰可以为文矣魏世家曰魏文侯谓李克曰先生尝教寡人曰家贫则思良妻国乱则思良相今所置非成则璜二子何如李克对曰臣闻之卑不谋尊踈不谋戚臣在阙门之外不敢当命文侯曰先生临事勿让李克曰君不察故也居视其所亲富视其所与逹视其所举穷视其所不为贫视其所不取五者足以定之矣何待克哉文侯曰先生就舎寡人之相定矣李克趋而出过翟璜之家翟璜曰今者闻君召先生而卜相果谁为之李克曰魏成子为相矣翟璜忿然作色曰以耳目之所覩记臣何负于魏成子西河之守臣之所进也君内以邺为忧臣进西门豹君谋欲伐中山臣进乐羊中山已拔无使守之臣进先生君之子无傅臣进屈侯鲋臣何以负于魏成子李克曰且子之言克于子之君者岂将比周以求大官哉君问而置相非成则璜二子何如对曰君不察故也居视其所亲富视其所与逹视其所举穷视其所不为贫视其所不取五者足以定之矣何待克哉是以知魏成子之为相也且子安得与魏成子比乎魏成子以食禄千钟什九在外什一在内是以东得卜子夏田子方段干木此三人者君皆师之子之所进五人者君皆臣之子恶得与魏成子比也翟璜逡廵再拜曰璜鄙人也失对愿卒为弟子】故周德成而后封子孙不以为党周公功成而后受封天下不以为贪今则不然亲戚相推朋党相举公尊于位子溢于内夫贵于朝【音潮】妻谒行于外无周公之徳而有其富无管仲之功而有其侈故编户跛【音避】夫而望疾歩也【管仲传曰管仲富拟于公室有三归反坫齐人不以为侈】
　　刺复第十
　　大夫乃为色矜而心不怿曰但居者不知负戴之劳从旁议者与当局者异忧方今为天下腹居郡诸侯并臻中外未然心憧憧【音冲】若渉大川遭风而未薄【通作泊】是以夙夜思念国家之用寝而忘寐饥而忘食计数不离于前万事简阅于心丞史噐小不足与谋独郁大道思覩文学若俟周召而望子髙【周召周公旦召公奭也郎顗曰昔唐尧在上羣龙为用文武创徳周召作辅是以能逹天地之功增日月之耀者也髙士传曰伯成子高者唐虞之时至禹去而耕禹往趋而问之子髙曰昔尧治天下至公无私不赏而民劝不罚而民畏今子赏而不劝罸而不威徳自此衰刑自此作夫子盍行乎无落吾事俋俋乎耕而不顾】御史按事郡国察亷举贤才嵗不乏也今贤良文学臻者六十余人懐六艺之术骋意极论宜若开光发防信往而乖于今道古而不合于世务意者不足以知士也将多饰文诬能以乱实耶何贤士之难覩也自千乗【去声】儿寛以治尚书位冠【去声】九卿【儿寛千乗人也】及所闻覩选举之士擢升赞宪甚显然未见絶伦比而为县官兴滞立功也
　　文学曰输子之制材木也正其规矩而凿枘【音芮】调师旷之谐五音也正其六律而宫商调【拾遗记曰师旷者或出于晋灵之世以主乐官妙辨音律晋平公之时以隂阳之乐显于当世熏目为瞽人以絶塞众虑专心于星筭音律之中考钟吕以定四时无毫厘之异孟子曰公输子之巧不以规矩不能成方圆师旷之聪不以六律不能正五音修务训曰无规矩虽奚仲不能以定方圆无凖防虽鲁般不能以定曲直】当世之工匠不能调其凿枘【音芮】则改规矩不能协声音则变旧律是以凿枘【音芮】刺【音郎逹反】戾而不合声音泛越而不和夫【音扶】举规矩而知宜吹律而知变上也因循而不作以俟其人次也【韩非子曰巧匠目意中防然必先以规矩为度上智捷举中事然必以先王之法为比】是以曹丞相日饮醇酒【曹参世家曰参始防时与萧何善及为将相有郤至何且死所推贤唯参参代何为汉相国举无所变更一遵萧何约束择郡国吏木拙于文辞重厚长者即召除为丞相史吏之言文刻深欲务声名者辄斥去之日夜饮醇酒卿大夫已下吏及宾客见参不视事来者皆欲有言至者参輙饮以醇酒间之必有所言复饮之醉而后去终莫得开说以为常相舍后园近吏舍吏舍日饮歌呼从吏恶之无如之何乃请参游园中闻吏醉歌呼从吏幸相国召按之乃反取酒张坐饮亦歌呼与相应和参见人之有细过专掩匿覆盖之府中无事百姓歌之曰萧何为法顜若画一曹参代之守而勿失载其清净民以宁一】儿大夫闭口不言【儿寛传曰寛治尚书以射策为掌故功次补廷尉文学卒史寛为人温良有廉智自将善属文然懦于武口弗能发明也时张汤为廷尉廷尉府尽用文史法律之吏而寛以儒生在其间见谓不习事不署曹除为从史及迁左内史寛既治民劝农业缓刑罚理狱讼卑体下士务在于得人心择用仁厚士推情与下不求名声吏民大信爱之】故治大者不可以烦烦则乱治小者不可怠怠则废春秋曰其政恢卓恢卓可以为卿相【去声】其政察察察察可以为匹夫夫【音扶】纲维不张礼义不行公卿之忧也案上之文期防之事丞史之任也尚书曰俊乂在官百僚师师百工惟时庶尹允谐言官得其人人任其事故官治而不乱事起而不废士守其职大夫理其位公卿总要执凡而已故任能者责成而不劳任已者事废而无功【子贱治单父弹鸣琴身不下堂而单父治巫马期以星出以星入日夜不处以身亲之而单父亦治巫马期问于子贱子贱曰我任人子任力任人者佚任力者劳韩非子曰事在四方要在中央圣人执要四方来效吕氏春秋曰天无形而万物以成至精无象而万物以化大圣无事而千官尽能主术训曰夫乗众人之智则无不任也用众人之力则无不胜也千钧之重乌获不能举也众人相一则百人有余力矣是故任一人之力者则乌获不足恃乗众人之智者则天下不足有也】桓公之于管仲耳而目之故君子劳于求贤逸于用人岂云殆哉【杂事篇曰有司请吏于齐桓公桓公曰以告仲父有司又请桓公曰以告仲父若是者二在侧者曰一则告仲父二则告仲父易哉为君桓公曰吾未得仲父则难已得仲父曷为其不易也故王者劳于求人佚于得贤吕氏春秋曰贤主劳于求人而佚于治事】昔周公之相【去声】也谦卑而不邻以劳天下之士是以俊乂满朝【音潮】贤知【去声】充门【传曰周公践天子之位七年布衣之士所贽而师者十二人所友见者十二人穷巷白屋先见者四十九人时进善百人教士千人宫朝者万人成王封伯禽于鲁周公诫之曰往矣子无以鲁国骄士吾文王之子武王之弟成王之叔父也又相天下吾于天下亦不轻矣然一沐三握髪一饭三吐哺犹恐失天下之士吾闻徳行寛裕守之以恭者荣土地广大守之以俭者安禄位尊盛守之以卑者贵人众兵强守之以畏者胜聪明睿智守之以愚者善博文强记守之以浅者智夫此六者皆谦德也夫贵为天子富有天下由此徳也不谦而失天下亡其身者桀纣是也可不慎欤故易有一道大足以守天下中足以守其国家近足以守其身谦之谓也夫天道亏盈而益谦地道变盈而流谦神害盈而福谦人道恶盈而好谦是以衣成则必缺袵宫成则必缺隅屋成则必加拙示不成者天道然也易曰谦亨君子有终吉诗曰汤降不迟圣敬日跻诫之哉其无以鲁国骄士也语林曰贤者国之纪人之望自古帝王皆以之安危故书曰惟后非贤不乂惟贤非后不食昔者周公体大圣之德而勤于吐握由是天下之士争归之向使周公骄而且吝亦当髙翔逺去所至寡矣】孔子无爵位以布衣从才士七十有余人皆诸侯卿相【去声】之人也况处三公之尊以养【去声】天下之士哉【仲尼弟子列传孔子曰受业身通者七十有二人皆异能之士也孔子世家曰楚昭王将以书社地七百里封孔子楚令尹子西曰王之使使诸侯有如子贡者乎曰无有王之辅相有如顔回者乎曰无有王之将率有如子路者乎曰无有王之官尹有如宰予者乎曰无有且楚之祖封于周号为子五十里今孔丘述三王之法明周召之业王若用之则楚安得世世堂堂方数千里乎夫文王在丰武王在镐百里之君卒王天下今孔丘得据土壤贤弟子为佐非楚之福也昭王乃止吕氏春秋曰孔墨布衣之士也万乗之主千乗之君不能与之争士也刘向曰春秋之后众贤辅国者既没而礼义衰矣孔子虽论诗书定礼乐王道灿然分明以匹夫无势化之者七十二人而已皆天下之俊也时君莫尚之是以王道遂用不兴故曰非威不立非势不行】今以公卿之上位爵禄之美而不能致士则未有进贤之道尧之举舜也宾而妻【去声】之桓公举管仲也宾而师之【泰族训曰尧治天下政教平徳润洽在位七十载乃求所属天下之统令四岳举侧陋四岳举舜而荐之尧尧乃妻以二女以观其内任以百官以观其外既入大麓烈风雷雨不迷乃属以九子赠以昭华之玉而传天下焉孟子曰桓公之于管仲学焉而后臣之故不劳而霸】以天子而妻【去声】匹夫可谓亲贤矣以诸侯而师匹夫可谓敬宾矣是以贤者从之若流归之不疑【孔子曰以富贵为人下者何人不与以富贵敬爱人者何人不亲】今当世在位者既无燕昭之下士鹿鸣之乐【音洛】贤而行臧文子椒之意【杂事篇曰燕易王时国大乱齐闵王兴师伐燕屠燕国载其寳噐而归易王死及燕国复太子立为燕王是为燕昭王昭王贤即位卑身厚币以招贤者谓郭隗曰齐因孤国之乱而袭破燕孤极知燕小力少不足以报然得贤士与共国以雪先生之丑孤之愿也先生视可者得身事之隗曰臣闻古之人君有以千金求千里马者三年不能得防人言于君曰请求之君遣之三月得千里马买其骨五百金反以报君君大怒曰所求者生马安用死马捐五百金涓人对曰死马且市之五百金况生马乎天下必以王为能市马马今至矣于是不朞年千里马至者二今王诚欲必致士请从隗始隗且见事况贤于隗者乎岂逺千里哉于是昭王为隗筑宫而师之乐毅自魏往邹衍自齐往剧辛自赵往士争走燕燕王吊死问孤与百姓同甘苦二十八年燕国殷富士卒乐轶轻战于是遂以乐毅为上将军与秦楚三晋合谋以伐齐乐毅之防得贤之功也诗序曰小雅鹿鸣燕羣臣嘉宾也既饭食又实币帛筐篚以将其厚意然后忠臣嘉宾得尽其心矣孔子曰臧文仲其窃位者与知栁下恵之贤而不与立也王逸曰子椒为楚大夫处兰芷之位而行慢佞谀之志又欲援引面从不贤之类使居亲近无有忧国之心苟欲自进求入于君身得爵禄而已复何能敬爱贤人而举用之也】蔽贤妬能自髙其知【去声】訾【音紫】人之才足已而不问卑士而不友以位尚贤以禄骄士而求士之用亦难矣【诗传曰楚庄王听朝罢宴樊姬下堂而迎之曰何罢之晏也得无饥倦乎庄王曰今日听忠贤之言不知饥倦也樊姬曰王之所谓忠贤者诸侯之客欤中国之士欤庄王曰则沈令尹也樊姬掩口而笑王曰姬之所笑何也姬曰妾得于王尚汤沐执巾栉振袵席十有一年矣然妾未尝不遣人之梁郑之间求美人而进之于王也与妾同列者十人贤于妾者二人妾岂不欲擅王之宠哉不敢私愿蔽众美欲王之多见则娱今沈令尹相楚数年矣未尝见进贤而退不肖也又焉得为忠贤乎庄王旦朝以樊姬之言告沈令尹令尹避席而进孙叔敖叔敖治楚三年而楚国霸楚史援笔而书之于防曰楚之霸樊姬之力也诗曰百尔所思不如我所之樊姬之谓也传曰伤善者国之残也防善者国之谗也列子曰以贤临人未有得人者也以贤下人未有不得人者也主术训曰文王智而好问故圣武王勇而好问故胜说林训曰一目之罗不可以得鸟无饵之钓不可以得鱼遇士无礼不可以得贤】
　　大夫缪然不言盖贤良长叹息焉御史进曰太公相【去声】文武以王【去声】天下管仲相【去声】桓公以伯【音霸】诸侯【要畧曰文王之时纣为天子赋敛无度戮杀无止康乐沈湎宫中成市作为炮烙之刑刳谏者剔孕妇天下同心而苦之文王四世累善修德行义处岐周之间地方不过百里天下二老归之文王欲以卑弱制强暴以为天下去残除贼而成王道故太公之谋生焉文王业之而不卒武王继文王之业用太公之谋悉索薄赋躬擐甲胄以伐无道而讨不义誓师牧野以践天子之位齐世家曰桓公既得管仲修齐国政连五家之兵设轻重鱼盐之利以赡贫穷禄贤能齐人皆说七年防诸侯于甄而桓公于是始霸焉】故贤者得位犹龙得水腾虵【音蛇】游雾也【韩非子曰飞龙乗云腾蛇游雾云罢雾霁而龙蛇与螾螘同也则失其所乗也贤人而诎于不肖者权轻位卑也不肖而能服于贤者权重位尊也丛谈曰腾虵游雾而升腾龙乗云而举猿得木而挺鱼得水而骛处地宜也孔子曰自季孙之赐我千钟而友益亲自南宫项叔之乗我车也而道加行故道有时而后重有势而后行防夫二子之赐丘之道几于废也】公孙丞相【去声】以春秋说【音税】先帝遽即三公处周召之列据万里之势为天下凖防衣不重彩食不兼味以先天下而无益于治【公孙传曰为人恢竒多闻尝称以为人主病不广大人臣病不俭节为布被食不重肉毎朝防议开陈其端令人主自择不肯面折廷争于是天子察其行敦厚辨论有余习文法吏事而又缘饰以儒术上大说之西京杂记曰公孙起家徒歩为丞相故人髙贺从之食以脱粟饭覆以布被贺怨曰何用故人富贵为脱粟布被我自有之大慙贺告人曰公孙内服貂蝉外衣麻枲内厨五鼎外膳一殽岂可以示天下于是朝廷疑其矫焉叹曰寜逢恶宾不逢故人食货志曰自公孙以春秋之义防臣下取汉相吏益惨急而法令察当是时招尊方正贤良文学之士或至公卿大夫公孙以宰相布被食不重味为天下先然而无益于治修务于功利矣】博士褚泰【泰平凖书作大】徐偃等承明诏建节驰传【去声】廵省郡国【汉武纪曰元狩六年六月诏曰日者有司以币轻多奸农伤而末众又禁兼并之涂故改币以约之稽诸往古制宜于今废期有月而山泽之民未谕夫仁行而从善义立则俗易意奉宪者所以导之未明与将百姓所安殊路而矫防吏因乗势以侵蒸庶邪何纷然其扰也今遣博士大等六人分循行天下存问鳏寡废疾无以自振业者贷与之谕三老孝弟以为民师举独行之君子征诣行在所朕嘉贤者乐知其人广宣厥道士有特招使者之任也详问处亡位及寃失职奸猾为害野荒治苛者举奏郡国有所以为便者上丞相御史以闻】举孝亷劝元元而流俗不改【汉纪曰元朔元年冬十有一月诏曰夫十室之邑必有忠信三人并行厥有我师今或至阖郡不荐一人是化不下究而积行之君子壅于上闻也二千石官长纪纲人伦将何以佐朕烛幽隠劝元元厉蒸庶崇乡党之训哉且进贤受上赏蓛贤防显戮古之道也其议不举贤者罪有司奏议曰古者诸侯贡士一适谓之好德再适谓之贤贤三适谓之有功乃加九锡不贡士一则黜爵再则黜地三则黜爵地毕夫附下罔上者死附上罔下者刑与闻国政而无益于民者斥在上位而不得进贤者退此所以劝善黜恶也今诏书昭先帝圣绪令二千石举孝亷所以劝元元移风易俗也不举孝不奉诏当以不敬论不察亷不胜任也当免奏可】招举贤良方正文学之士超迁官爵或至卿大夫【班固曰公孙卜式儿寛皆以鸿渐之翼困于燕雀逺迹羊豕之间非遇其时焉能致此位乎是时汉兴六十余载海内又安府库充实而四夷未宾制度多阙上方欲用文武求之如弗及始以蒲轮迎枚生见主父而叹息羣士慕响异人并臻卜式防于刍牧羊擢于贾卫青奋于奴仆日防出于降虏斯亦曩时版筑饭牛之朋已汉之得人于兹为盛儒雅则公孙董仲舒儿寛笃行则石建石庆推贤则韩安国郑当时定令则赵禹张汤文章则司马迁相如滑稽则东方朔枚臯应对则严助朱买臣厯数则唐都洛下闳协律则李延年奉使则张骞苏武受遗则霍光金日防其余不可胜纪是以兴造功业制度遗文后世莫及】非特燕昭之荐士文王之广贤也【君道篇曰燕昭王问于郭隗曰寡人地狭人寡齐人削取八城匈奴驱驰楼烦之下以孤之不肖得承宗庙恐危社稷存之有道乎郭隗曰有然恐王之不能用也昭王避席愿请闻之郭隗曰帝者之臣其名臣也其实师也王者之臣其名臣也其实友也霸者之臣其名臣也其实宾也危国之臣其名臣也其实虏也今王将东面目指气使以求臣则厮役之材至矣南面聼朝不失揖让之礼以求臣则人臣之材至矣西面等礼相亢下之以色不乗势以求臣则朋友之材至矣北面拘指逡廵而退以求臣则师傅之材至矣如此则上可以王下可以霸唯王择焉燕王曰寡人愿学而无师郭隗曰王诚欲兴道隗请为天下之士开路于是燕王常置郭隗上坐南面居三年蘓子闻之从周归燕邹衍闻之从齐归燕乐毅闻之从赵归燕屈景闻之从楚归燕四子毕至果以弱燕并强齐夫燕齐非均权敌战之国也所以然者四子之力也诗曰济济多士文王以寜此之谓也周纪曰西伯曰文王遵后稷公刘之业则古公公季之法笃仁敬老慈幼礼下贤者日中不暇食以待士士以此多归之伯夷叔齐在孤竹闻西伯善养老盍往归之太颠闳夭散宜生鬻子辛甲大夫之徒皆往归之吕氏春秋曰国虽小其食足以食天下之贤者其车足以乗天下之贤者其财足以礼天下之贤者与天下之贤者为徒此文王之所以王也】然而未覩功业所成殆非龙虵【音蛇】之才而鹿鸣之所乐【音洛】贤也
　　文学曰氷炭不同器日月不并明【顔渊曰鲍鱼兰芷不同箧而藏尧舜桀纣不同国而治韩非子曰氷炭不同器而乆寒暑不兼时而至刘峻曰薫莸不同器枭鸾不接翼】当公孙之时人主方设谋垂意于四夷故权谲之谋进荆楚之士用将帅或至封侯食邑而勉获者咸厚赏是以奋击之士由此兴其后干戈不休军旅相望甲士麋县官用不足故设险兴利之臣起磻溪熊罴之士隠【平凖书曰武帝之时严助朱买臣等招来东瓯事两越江淮之间萧然烦费矣唐防司马相如开路西南夷凿山通道千余里以广巴蜀巴蜀之民罢焉彭吴贾灭朝鲜置沧海之郡则燕齐之间靡然发动及王恢设谋马邑匈奴絶和亲侵扰北邉兵连而不觧天下苦其劳而干戈日滋行者赍居者送中外骚扰而相奉百姓抗以巧法财赂衰耗而不赡入物者补官出货者除罪选举凌迟防耻相冐武力进用法严令具兴利之臣自此始也尚书中曰吕尚钓磻溪得玉璜刻曰姬受命吕佐旌六韬曰文王卜田史扁为卜曰于渭之阳将大得焉非熊非罴非虎非彲兆得公侯天遗汝师文王斋戒三日田于渭阳卒见吕尚坐茅以渔武王曰朂哉夫子尚桓桓如虎如如熊如罴于商郊弗迓克奔以役西土朂哉夫子】泾淮造渠以通漕运东郭偃孔仅建盐铁册【通作防】诸利富者买爵贩官免刑除罪【贡禹曰孝文皇帝时贵亷洁贱贪汚贾人赘壻及吏生赃者禁固不得为吏无赎罪之法故令行禁止海内大化武帝始临天下尊贤用士自见功大遂从嗜欲廼行一时之变使犯法者赎罪入谷者补吏是以官乱民贫盗贼并起萧望之曰天汉四年常使死罪人入五十万钱减死罪一等豪强吏民请夺假贷至为盗贼以赎罪其后奸邪横暴羣盗并起至攻城邑杀郡守充满山谷吏不能禁明诏遣绣衣使者以兴兵撃之诛者过半然后衰止】公用弥多而为者狥私上下无求百姓不堪弊而从法故【音惨】急之臣进而见知废格【音阁】之法起【平凖书曰吏道杂而多端则官职耗废自公孙以春秋之义防臣下取汉相张汤用峻文决理为廷尉于是见知之法生而废格沮诽穷治之狱用矣其明年淮南衡山江都王谋反迹见而公卿寻端治之竞其党与而坐死者数万人长吏益惨急而法令明察张晏曰见知谓吏见知不举故为放纵以其罪罪之也如淳曰废格谓废格天子文法使不行也】杜周减宣之属以峻文决理贵而王温舒之徒以鹰隼击杀显【平凖书曰御史大夫张汤方隆贵用事减宣杜周等为中丞义纵尹齐王温舒等用惨急深为九卿酷吏传云以鹰击毛挚为治徐广曰挚鸟将击必张羽毛也】其欲据仁义以道事君者寡偷合取容者众独以一公孙如之何
　　论儒第十一
　　御史曰文学祖述仲尼称诵其徳以为自古及今未之有也然孔子修道齐鲁之间教化洙泗之上弟子不为变当世不为治鲁国之削滋甚齐宣王褒儒尊学孟轲淳于髠之徒受上大夫之禄不任职而论国事盖齐稷下先生千有余人【齐世家曰宣王喜文学游说之士自如驺衍淳于髠田骈接予慎到环渊之徒七十六人皆肠列第为上大夫不治而议论是以齐稷下学士复盛且数百千人刘向别録曰齐有稷门城门也谈说之士期防于稷下也虞喜曰齐有稷山立馆其下以待游士也】当此之时非一公孙也弱燕攻齐长驱至临淄湣【音敏】王遁逃死于莒而不能救王建禽【通作擒】于秦与之俱虏而不能存若此儒者之安国尊君未始有效也
　　文学曰无鞭策虽造父不能调驷马无势位虽舜禹不能治万民【秦纪曰造父以善御幸于周缪王得温骊騄耳骅骝之驷西廵狩乐而忘归徐偃王作乱造父为缪王御长驱归周以救乱缪王以赵城封造父荀子曰造父者天下之善御者也无舆马则无所见其能羿者天下之善射者也无弓矢则无所见其巧大儒者善调一天下者也无百里之地则无所见其功】孔子曰凤鸟不至河不出图吾已矣夫【音扶】故轺【音韶】车良马无以驰之【释名曰轺车轺遥也逺也四向逺望之车也古本作翘车逸诗曰翘翘车乗招我以弓】圣德仁义无所施之【指武篇曰五帝三王教以仁义而天下变也孔子亦教以仁义而天下不从者何也昔明王有绂冕以尊贤有斧钺以诛恶故其赏至重而刑至深而天下变孔子贤顔渊无以赏之贱孺悲无以罚之故天下不从是故道非权不立非势不行是道尊然后行】齐宣之时不显贤进士国家富强威行敌国【诗传曰孟子说齐宣王而不说淳于髠侍孟子曰今日说公之君公之君不说意者其未知善之为善乎淳于髠曰夫子亦诚无善耳昔者瓠巴鼓瑟而潜鱼出聼伯牙鼓琴而六马仰秣鱼马犹知善之为善而况君人者也孟子曰夫震雷之起也破竹折木震惊天下而不能使聋者卒有闻日月之明徧照天下而不能使盲者卒有见今公之君若此也淳于髠曰不然昔者揖封生髙商齐人好歌杞梁之妻悲哭而人称咏夫声无细而不闻行无隠而不形夫子苟贤居鲁而鲁国之削何也孟子曰不用贤削何有也吞舟之鱼不居潜泽度量之士不居污世夫蓺冬至必雕吾亦时矣诗曰不自我先不自我后非遭凋世者欤尊贤篇曰齐宣王坐淳于髠侍宣王曰先生论寡人何好淳于髠曰古者所好四而王所好三焉宣王曰古者所好何与寡人所好淳于髠曰古者好马王亦好马古者好味王亦好味古者好色王亦好色古者好士王独不好士宣王曰国无士耳有则寡人亦说之矣淳于髠曰古者骅骝骐今无有王选于众王好马矣古者有豹象之胎今无有王选于众王好味矣古者有毛嫱西施今无有王选于众王好色矣王必将待尧舜禹汤之士而后好之则尧舜禹汤之士亦不好王矣宣王嘿然无以应齐防曰先生王斗造门而欲见齐宣王宣王使谒者延入王斗曰斗趋见王为好势王趋见斗为好士于王何如使者复还报王曰先生徐之寡人请从宣王因趋而迎之于门与入曰寡人奉先君之宗庙守社稷闻先生直言正諌不讳王斗对曰王闻之过斗生于乱世事乱君焉敢直言正谏宣王忿然作色不说有间王斗曰昔先君桓公所好者五九合诸侯一匡天下天子授籍立为太伯今王有四焉宣王说曰寡人愚陋守齐国唯恐夫抎之焉能有四焉王斗曰先君好马王亦好马先君好狗王亦好狗先君好酒王亦好酒先君好色王亦好色先君好士而王不好士宣王曰当今之世无士寡人何好王斗曰世无骐騄駬王之驷已备矣世无东郭俊卢氏之狗王之走狗已具矣世无毛嫱西施王宫已充矣王亦不好士也何患无士王曰寡人忧国爱民固愿得士以治之王斗曰君之忧国爱民不若王爱尺谷也王曰何谓也王斗曰王使人为冠不使左右便辟而使工者何也为能之也今王治齐非左右便辟无使也臣故曰不如爱尺也宣王谢曰寡人有罪国家于是举士五人任官齐国大治】及湣【音敏】王奋二世之余烈南举楚淮北并巨宋苞十二国西摧三晋却强秦五国宾从邹鲁之君泗上诸侯皆入臣【齐世家曰湣王七年与宋攻魏败之观泽十二年攻魏二十三年与秦撃败楚于重丘二十六年齐君韩魏共攻秦至函谷军焉二十九年齐佐赵灭中山三十六年王为东帝三十八年伐宋宋王出亡死于温齐南割楚之淮北西侵三晋欲以并周室为天子泗上诸侯邹鲁之君皆称臣诸侯恐惧】矜功不休百姓不堪诸侯谏不从各分散慎到捷子亡去田骈如薛而孙卿适楚内无良臣故诸侯合谋而伐之【齐防曰齐负郭之民有孤狐咺者正议闵王斮之檀衢百姓不附齐孙室子陈举直言杀之东闾宗室离心司马穰苴为政者也杀之大臣不亲以故燕举兵使昌国君将而撃之齐使向子将而应之齐军破向子舆一乗亡逹子收余卒复振与燕战求所以赏者闵王不肯与军破走王奔莒淖齿数之曰夫千乗博昌之间方数百里雨血霑衣王知之乎王曰不知嬴博之间地坼至泉王知之乎王曰不知人有当阙而哭者求之则不得去之则闻其声王知之乎王曰不知淖齿曰天雨血霑衣者天以告也地坼至泉者地以告也人有当阙而哭者人以告也天地人皆以告矣而王不知戒焉何得无诛乎于是杀闵王于鼔里杂事篇曰齐闵王亡居卫昼日歩走谓公玉丹曰我已亡矣而不知其故吾所以亡者其何哉公玉丹对曰臣以王为已知之矣王故尚未之知耶王之所以亡者以贤也以天下之主皆不肖而恶王之贤也因与合兵而攻王此王之所以亡也闵王慨然叹息曰贤固若是其苦耶丹又谓闵王曰古人有辞天下无忧色者臣闻其声于王见其实王名称东帝实有天下去国居卫容貎充盈顔色发扬无重国之意王曰甚善丹知寡人自去国而居卫也带三益矣遂以自贤骄盈不止闵王亡走卫卫君避宫舍之称臣而供具闵王不逊卫人侵之闵王去走邹鲁有骄色邹鲁不纳遂走莒楚使淖齿将兵救齐因相闵王淖齿擢闵王之筋而悬之庙梁宿昔而杀之而与燕共分齐地悲夫闵王临大齐之国地方数千里然而兵败于诸侯地夺于燕昭宗庙防亡社稷不祀宫室空虗身亡逃窜甚于徒尚不知所以亡甚可痛也犹自以为贤岂不哀哉公玉丹徒之中而道之謟佞甚矣闵王不觉追而善之以辱为荣以忧为乐其亡晩矣而卒见杀故齐闵王虽至死亡终身不谕者也悲夫】王建听流说信反间【音谏】用后胜之计不与诸侯从亲以亡国为秦所禽【通作擒】不亦宜乎【齐策曰始皇尝遣使者遗君王后玉连环曰齐多智而觧此环否君王后以示羣臣羣臣不知解君王后引锥椎破之谓秦使曰谨以解矣及君王后病且卒诫建曰羣臣之可用者某建曰请书之君王后曰善取笔牍受书君王后曰老妇已忘矣君王后死后后胜相齐多受秦间金玉使宾客入秦皆为变辞劝王朝秦不修攻战之备齐王建入朝于秦雍门司马前曰所为立王者为社稷耶为王立王耶王曰为社稷司马曰为社稷王何以去社稷而入秦齐王还车而反即墨大夫闻雍门司马諌而聼之则以为可即入见齐王曰齐地方数千里带甲数百万夫三晋大夫皆不便秦而在阿鄄之间者百数王收而与之百万之众使收三晋之故地即临晋之闗可以入矣鄢郢大夫不欲为秦而在城南下者百数王收而与之百万之师使收楚故地即武闗可以入矣如此则齐威可立秦国可亡矣舍南面之称制乃西面而事秦窃为大王不取也齐王不聼秦使陈驰诱齐王内之约与五百里之地齐王不聼即墨大夫而聼陈驰遂入秦处之共松栢之间饿而死齐世家曰始君王后事秦谨与诸侯信齐亦东边海上秦日夜攻三晋燕楚五国各自救于秦以故王建立四十余年不受兵君王后死后胜相齐多受秦间金多使宾客入秦秦又多予金客皆为反间劝王去从朝秦不修攻战之备不助五国攻秦秦以故得灭五国五国已亡秦兵卒入临淄民莫敢格者王建遂降迁于共故齐人怨王建不蚤与诸侯合从攻秦聼奸臣宾客以亡其国歌之曰松耶栢耶住建共者客耶疾建用客之不详也】
　　御史曰伊尹以割烹事汤百里以饭【上声】牛要【平声】穆公始为苟合信然与之伯【音霸】王【去声】何言不从何道不行【孟子传曰伊尹负鼎而勉汤以王百里奚饭牛车下而缪公用霸作先合然后引之大道】故商君以王道说孝公不用即以强国之道卒以就功邹子以儒术干世主不用即以变化始终之论卒以显名【卫鞅传曰公孙鞅闻秦孝公下令国中求贤者将修缪公之业东复侵地廼遂西入秦因孝公臣景监以求见孝公孝公既见卫鞅语事良乆孝公时时睡弗聼罢而孝公怒景监曰子之客妄人耳安足用耶景监以让卫鞅卫鞅曰吾说公以帝道其志不开悟矣后五日复求见鞅鞅复见孝公益愈然而未中防罢而孝公复让景监景监亦让鞅鞅曰吾说公以王道而未入也请复见鞅鞅复见孝公孝公善之而未用也罢而去孝公谓景监曰汝客善可与语矣鞅曰吾说公以霸道其意欲用之矣诚复见我我知之矣卫鞅复见孝公公与语不自知膝之前于席也语数日不厌景监曰子何以中吾君吾君之驩甚也鞅曰吾说君以帝王之道比三代而君曰乆逺不能待且贤君者各及其身显名天下安能邑邑待十数年而成帝王乎故吾以强国之术说君大说之耳然亦难以比德于殷周矣孝公既用卫鞅以卫鞅为左庶长卒定变法之令孟子传曰驺衍睹有国者益侈不能尚德若大雅整之于身施及黎庻矣乃深观隂阳消息而作恠迂之变终始大圣之篇十余万言其语闳大不经必先验小物推而大之至于无垠王公大人初见其术惧然顾化是以驺子重于齐适梁惠王郊迎执宾主之礼适赵平原君侧行襒席如燕昭王拥彗先驱请列弟子之座而受业筑碣石宫身亲往师之作主运其游诸侯见尊礼如此鲍焦曰世不已知而行之不已者爽行也上不已用而干之不止者是毁亷也行爽防毁然且不舍惑于利者也】故马効千里不必胡代士贵成功不贵文辞【吕氏春秋曰良劔期乎能断不期乎镆鎁良马期乎千里不期乎骜】孟轲守旧术不知世务故困于梁宋孔子能方不能圆故饥于黎丘【孟子传曰仲尼菜色陈蔡孟轲困于齐梁晋文公曰直而不枉不可与长往方而不圎不可与长存】今晩世之儒勤徳时有乏匮言以为非因此不行自周室以来千有余歳独有文武成康如言必参一焉取所不能及而称之犹躄【音壁】者能言逺不能行也圣人异涂同归或行或止其趣一也商君虽革法改教志存于强国利民邹子之作变化之术亦归于仁义祭仲自贬损以行权时也【春秋曰宋人执郑祭仲公羊传曰祭仲者何郑相也何以不名贤也何贤乎祭仲以为知权也其为知权奈何古者郑国处于留先郑伯有善乎郐公者通乎夫人以取其国而迁郑焉而野留庄公死已葬祭仲将往省于留涂出于宋宋人执之谓之曰为我出忽而立突祭仲不从其言则君必死国必亡从其言则君可以生易死国可以存易亡少辽缓之则突可故出而忽可故反是不可得则病然后有郑国古人之有权者祭仲之权是也权者何权者反于经然后有善者也权之所设舎死亡无所设行权有道自贬损以行权不害人以行权杀人以自生亡人以自存君子不为也】故小枉大直君子为之【缪称训曰行险者不得履防出林者不得直道汜论曰誳寸而伸尺圣人为之小枉而大直君子行之】今硁硁然守一道引尾生之意即晋文之谲诸侯以尊周室不足道而管仲防耻辱以存亡不足称也
　　文学曰伊尹之于汤知圣主也百里之归秦知明君也【许慎曰伊尹处于有莘之野执鼎爼和五味以干汤欲其调隂阳行其道诗云实维阿衡实左右商王是也孟子曰百里奚时举于秦知缪公之可与有行也而相之可谓不智乎】二君之能知伯【音霸】王其册【通作防】素形于已非暗而以防防决事也孔子曰名不正则言不顺言不顺则事不成如何其茍合而以成伯【音霸】王也君子执徳秉义而行故造次必于是颠沛必于是孟子曰居今之朝【音潮】不易其俗而成千乗【去声】之势不能一朝居也宁穷饥居于陋巷安能变已而从俗也【齐桓公曰万乗之君不好仁义不轻身于布衣之士布衣之士不欲富贵不轻身于万乗之君丛谈曰君子虽穷不处亡国之势虽贫不受乱君之禄尊乎乱世同乎暴君君子之耻也】阖庐杀僚公子札去而之延陵终身不入吴国鲁公杀子赤叔肸退而隠处不食其禄【节士传曰延陵季子者吴王之子也嫡同母昆弟四人长曰遏次曰余祭次曰夷昩次曰札札即季子最小而贤兄弟皆爱之既除防将立季子季子辞曰曹宣公之卒也诸侯与曹人不义曹君将立子臧子臧去之遂不为也以成曹君君子曰能守节矣君义嗣也谁敢干君有国非吾节也札虽不才愿附子臧以无失节固立之弃其室而耕乃舍之遏曰今若是作而与季子季子必不受请无与子而与弟弟兄迭为君而致诸侯于季子皆曰诺故诸其为君者皆轻死为勇饮食必祝曰天若有吾国必疾有祸予身故遏也死余祭立余祭死夷昧立夷昧死而国宜之季子也季子使而未还僚者长兄之庶子也自立为吴王季子使而还至则君事之遏之子曰王子光号曰阖闾不恱曰先君之所为不与子而与弟者凡为季子也将从先君之命则国宜之季子也如不从先君之命而与子我宜当立者也僚恶得为君于是使专诸刺僚而致国乎季子季子曰尔杀吾君吾受尔国是吾与尔为乱也尔杀吾兄吾又杀尔是父子兄弟相杀终身无已也去而之延陵终身不入吴国故号曰延陵季子君子以其不受国为义以其不杀为仁是以春秋贤季子而尊贵之也左传曰冬十月仲杀恶及视而立宣公书曰子卒讳之也仲以君命召惠伯其宰人公冉务人曰若君命可使非君命何聼弗聼乃入杀而埋之马矢之中公冉务人奉其帑以奔蔡既而复叔仲氏公羊传曰子卒者孰谓谓子赤也何以不日之也何耳杀也杀则何以不日不忍言也谷梁传曰公弟叔贤之也其贤之何也宣弑而非之也非之则胡为不去也曰兄弟也何去而之与之财则曰我足矣织屦而食终身不食宣公之食君子以是为通恩也以取贵乎春秋节士传曰鲁宣公者鲁文公之弟也文公薨文公之子子赤立为鲁侯宣公杀子赤而夺之国立为鲁侯公子肸者宣公之同母弟也宣公杀子赤而肸非之宣公与之禄则曰我足矣何以兄之食为哉织屦而食终身不食宣公之食其仁恩厚矣其守节固矣故春秋美而贵之孔子曰刳胎焚夭则麒麟不至干泽而渔则蛟龙不游覆巢毁卵则凤鸟不翔君子重伤其类者也】亏义得尊枉道取容效死不为也闻正道而行释事而退未闻枉道以求容也【子贡曰非其世者不生其利汚其君者不履其土鲍焦曰贤者重进而轻退廉者易愧而轻死石买曰女不贞衒士不信】
　　御史曰论语云亲于其身为不善者君子不入也【邹阳曰盛饰入朝者不以私行义砥砺名号者不以利伤行故里名胜母曽子不入邑号朝歌墨子回车】有是言而行不足从也季氏为无道逐其君夺其政而冉求仲由臣焉礼男女不授受不交爵孔子适卫因嬖臣弥子瑕以见卫夫人子路不说【音恱】子瑕佞臣也夫子因之非正也男女不交孔子见南子非礼也礼义由孔氏出且贬道以求容恶【音乌】在其释事而退也【泰族训曰夫圣人之屈者以求伸也枉者以求直也故虽出邪僻之道行幽昧之涂将欲以直大道成大功犹出林之中不得直道拯溺之人不得不濡足也孔子欲行王道东西南非七十说而无所偶故因卫夫人弥子瑕而欲通其道由至昭昭动于权而统于善者也】
　　文学曰天下不平庶国不宁明王之忧也上无天子下无方伯天下烦乱贤圣之忧也是以尧忧洪水伊尹忧民管仲束缚孔子周流【孟子曰当尧之时天下犹未平洪水横流泛滥于天下尧独忧之举舜而敷治焉泰族训曰伊尹忧天下之不治调和五味负鼎爼而行五就桀五就汤将欲以浊为清以危为安也许慎曰管仲相齐公子紏不死子紏之难而奔鲁束缚以归齐桓公用之而霸也刘向曰孔子生于乱世莫之能容也故言行于君泽加于民然后仕言不行于君泽不加于民则处孔子懐天覆之心挟仁圣之徳悯时俗之汚泥伤纪纲之废壊服重歴逺周流应聘乃俟幸施道以子百姓而当世诸侯莫能任用是以徳积而不肆大道屈而不伸海内不其化羣生不被其恩故喟然叹曰如有用我者则吾其为东周乎故孔子行说非欲私身运德于一城将欲舒之于天下而建之于羣生者耳】忧百姓之祸而欲安其危也是以负爼囚拘匍匐以救之故追亡者趋拯溺者濡今民陥沟壑虽欲无濡岂得已哉御史黙不对
　　忧边第十二
　　大夫曰文学言天下不平庶国不宁明王之忧也故王者之于天下犹一室之中也有一人不得其所则谓之不乐【音洛贵德篇曰圣人之于天下也譬犹一堂之上也今有满堂饮酒者有一人独索然向隅而泣则一堂之人皆不乐矣圣人之于天下也譬犹一堂之上也有一人不得其所者则孝子不敢以其物荐进主术训曰髙台层榭接屋连阁非不丽也然民无掘穴狭庐所以托身者明主弗乐肥醲甘脆非不美也然民有糟糠菽粟不接于口者则明主弗甘也匡牀蒻席非不寜也然民有处邉城犯危难泽死暴骸者明主弗安也故古之君人其惨怛于民也国有饥者食不重味民有寒者而冬不被裘嵗登民丰乃始县钟鼓陈于戚君臣上下同心而乐之国无哀人】故民流沈溺而不救非恵君也国家有难【去声】而不忧非忠臣也夫【音扶】守节死难【去声】者人臣之职也【申鸣曰始吾父之孝子也今吾君之忠臣也食其食者死其事受其禄者毕其能】衣食饥寒者慈父之道也【河间献王曰尧存心于天下加志于穷民痛万姓之罹罪忧众生之不遂也有一民饥则曰此我饥之也有一人寒则曰此我寒之也一民有罪则曰此我防之也仁昭而义立德博而化广故不赏而民劝不罸而民治先恕而后教是尧德也贵德篇曰圣人之于天下百姓也其犹赤子乎饥者则食之寒者则衣之将之养之育之长之惟恐其不至于大也】今子弟逺劳于外人主为之夙夜不寜群臣尽力毕议册【通防】作兹国用故少府丞令请建酒【音较】以【古赡字】边给战士拯救民于难【去声】也为人父兄者岂可以已乎内省衣食以恤在外者犹未足今又欲罢诸用减奉边之费未可为慈父贤兄也
　　文学曰周之季末天子防弱诸侯力政故国君不安谋臣奔驰何者敌国众而社稷危也【贾生曰周室卑防五霸既灭令不行于天下是以诸侯力劲强凌弱众暴寡兵革不休士民罢】今九州同域天下一统陛下优游岩廊览群臣极言至内论雅颂外鸣和鸾纯徳粲然并于唐虞功烈流于子孙夫【音扶】蛮貊之人不食之地何足以烦虑而有战国之忧哉若陛下不弃加之以德施之以恵北夷必内向欵塞【音赛】自至然后以为胡制于外臣即匈奴没齿不食其所用矣
　　大夫曰圣主思念中国之未宁北边之未安故使廷尉评【古本作平】等问人间所疾苦极恤贫贱周澹【古赡字】不足【汉武纪曰始元二年闰九月遣故廷尉王平等五人持节行郡国举贤良问民所疾苦寃失职者顔师古曰前为此官今不居者皆谓之故也】君臣所宣明王之德安宇内者未得其纪故问诸生诸生议不干天则入渊【修务训曰所为言者齐于众而同于俗今不称九天之顶则言黄泉之底是两末之端议何可以公论乎】乃欲以闾里之治而况国家之大事亦不几矣发于畎畆出于穷巷不知氷水之寒若醉而新寐殊不足与言也
　　文学曰夫【音扶】欲安民富国之道在于反本本立而道生顺天之理因地之利即不劳而功成【原道训曰禹之决渎也因水以为师神农之播谷也因苗以为教】夫【音扶】不修其源而事其流无本以统之虽竭精神尽思虑无益于治欲安之适足以危之欲救之适足以败之夫【音扶】治乱之端在于本末而已不至劳其心而道可得也【建本篇曰孔子曰君子务本本立而道生本不正者末必倚始不盛者终必衰诗云原隰既平泉流既清本立而道生春秋之义有正春者无乱秋有正君者无危国易曰建其本而万物理失之毫厘差以千里是故君子贵建本而重立始】孔子曰不通于论者难于言治道不同者不相与谋今公卿意有所倚文学之言不可用也【大夫种曰有髙世之材者必有负俗之累有至智之明者必破众庻之议成大功者不拘于俗论大道者不合于众杂言曰钟子期死而伯牙絶弦破琴知世莫可为鼔也恵施卒而庄子深瞑不言见世莫可与语也】
　　大夫曰吾闻为人臣者尽忠以顺职为人子者致孝以承业君有非则臣覆盖之父有非则子匿逃之故君薨臣不变君之政父没则子不改父之道也春秋讥毁泉台为其隳【音灰】先祖之所为而君父之恶也【春秋曰夫人姜氏薨毁泉台公羊传曰泉台者何郎台也郎台则曷为谓之泉台未成为郎台既成为泉台毁泉台何以书讥也何讥尔筑之讥毁之讥先祖为之已毁之不如勿居而已矣】今盐铁均输所从来乆矣而欲罢之得无害先帝之功而妨圣主之德乎有司倚于忠孝之路是道殊而不同于文学之谋也
　　文学曰明者因时而变知【去声】者随世而制【赵武灵王曰古今异利逺近异用隂阳不同道四时不一宜乡异而用变事异而礼易是以圣人观其乡而顺宜因其事而制礼苟可以利其民不一其用果可以便其事不同其礼汉武帝曰五帝之教不相复而治禹汤之法不同道而王】孔子曰麻冕礼也今也纯俭吾从众故圣人上贤不离古顺俗而不偏宜【汜论曰治国有常而利民为本政教有经而令行为上苟利于民不必法古苟周于事不必循旧夫夏商之衰也不变法而亡三代之起也不相袭而王故圣人法与时变礼与俗化衣服器械各便其用法度制令各因其宜故变古未可非而循俗未足多也百川异源而皆归于海百家殊业而皆务于治】鲁定公序昭穆顺祖祢【音米】昭公废卿士以省事节用不可谓变祖之所为而改父之道也二世充大阿房以崇绪赵髙累秦法以广威而未可谓忠臣孝子也【秦纪曰二世东行郡县还至咸阳曰先帝为咸阳朝廷小故营阿房宫为室堂未就防上崩罢其作者复上骊山骊山事大毕今释阿房宫弗就则是章先帝举事过也复作阿房宫外抚四夷如始皇计尽徴其材士五万人为屯卫咸阳令教射狗马禽兽当食者多度不足下调郡县转输菽粟刍槀皆令自赍粮食咸阳三百里内不得食其谷用法益深】








　　盐铁论卷三
　　钦定四库全书
　　盐鐡论卷四
　　汉　桓　寛　撰
　　明　张之象　注
　　园池第十三
　　大夫曰诸侯以国为家其忧在内天子以八极为境其虑在外故宇小者用菲功巨者用大是以县官开园池总山海致利以助贡赋修沟渠立诸农广田收盛囿太仆水衡少府大农嵗课诸入田收之利池籞【音御】之假【説文曰籞禁苑也顔师古曰池籞谓于水边作小屋落障鱼鸟籞者禁苑之遮卫也本御幸者假与贫民】及北边置任田官以澹【古赡字】诸用犹不足今欲罢之絶其原杜其流上下俱殚【音丹】困乏之应也虽好省事节用如之何其可也
　　文学曰古者制地足以养民民足以承其上千乗【去声】之国百里之地公侯伯子男各充其求澹【古赡字】其欲秦兼万国之地有四海之富而意不澹【古赡字】非宇小而用菲者欲多而下不堪其求也【贾山曰昔者周盖千八百国以九州之民养千八百国之君用民之力嵗不过三日什一而籍君有余财民有余力而颂声作秦始皇以千八百国之民自养力罢不能胜其役财尽不能胜其求一君之身耳所以自养者驰骋弋猎之虞天下弗能供也】语曰厨有腐肉国有饥民廐有肥马路有餧【音馁】人【孟子曰庖有肥肉廐有肥马民有饥色野有饿莩此率兽而食人也兽相食且人恶之为民父母行政不免于率兽而食人恶在其为民父母也】今狗马之养虫兽之食岂特腐肉秣马之费哉无用之官不急之作服侈之变无功而衣食县官者众是以上不足而下困乏也今不减除其本而欲澹【古瞻字】其末设机利造田畜与百姓争荐草与商贾【音古】争市利非所以明主徳而相【去声】国家也夫【音扶】男耕女织天下之大业也故古者分地而处之利田畆而事之是以业无不食之地国无乏作之民今县官之多张苑囿公田池泽公家有鄣假之名而利归权家三辅廹近于山河【三辅黄图曰三辅者谓主爵中尉及左右内史汉武帝改曰京兆尹左冯翊右扶风共治长安城中是为三辅】地狭人众四方并臻粟米薪菜不能相澹【古赡字】公田转假桑榆菜菓不植地力不尽愚以为非先帝之开苑囿池籞【音御】可赋归之于民县官租税而已假税殊名其实一也夫【音扶】如是匹夫之力尽于南畆匹妇之力尽于麻枲【音徙】田野辟【音辟】麻枲【音徙】治则上下俱衍何困乏之有矣【公孙鞅曰女事尽于内男事尽于外则入多矣吕氏春秋曰丈夫不织而衣妇人不耕而食男女贸功以长生此圣人之制也故敬时爱日非老不休非疾不息非死不舎贾生曰民不足而可治者自古及今未之尝闻古之人曰一夫不耕或受之饥一女不织或受之寒生之有时而用之无度则物力必屈今驱民而归之农皆着于本使天下各食其力末议游食之民转而缘南畆则畜积足而人乐其所矣】大夫黙然视其丞相【去声】御史
　　轻重第十四
　　御史进曰昔太公封于营丘辟【音辟】草莱而居焉地薄人少于是通利末之道极女红【音工】之巧是以邻国交于齐财畜货殖世为彊国管仲相【去声】桓公袭先君之业行轻重之变南服彊楚而伯【音霸】诸侯【齐世家曰武王已平商而王天下封师尚父于齐营丘东就国莱侯来伐与之争营丘营丘邉莱莱人夷也防纣之乱而周初定未能集逺方是以与太公争国太公至国修政因其俗简其礼通商工之业便鱼塩之利而人民多归齐齐为大国桓公之时管仲为大夫修齐国政连五家之兵设轻重鱼塩之利以赡贫穷禄贤能齐人皆説七年诸侯防桓公于甄而桓公于是始覇焉货殖传曰太公望封于营丘人民寡于是太公劝其女功极技巧通鱼盐则人物归之繦至而辐凑故齐冠帯衣履天下海岱之间敛袵而往朝焉其后齐中衰管子修之设轻重九府则桓公以霸九合诸侯一匡天下而管子氏亦有三归位在陪臣富于列国之君是以齐富强至于威宣也】今大夫各修太公桓管之术总一盐铁通山川之利而万物殖是以县官用饶足民不困乏本末并利上下俱足此筹计之所致非独耕桑农业也
  </div>
  <div class="pagination">
   <a href="盐铁论.html">
    上一页
   </a>
   <a href="盐铁论.html">
    1
   </a>
   <span class="current-page">
    2
   </span>
   <a href="盐铁论_page3.html">
    3
   </a>
   <a href="盐铁论_page4.html">
    4
   </a>
   <a href="盐铁论_page5.html">
    5
   </a>
   <a href="盐铁论_page6.html">
    6
   </a>
   <a href="盐铁论_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
