<!DOCTYPE html>
<html>
<head>
    <meta charset="UTF-8">
    <title>黄氏日抄 - 第 138 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄氏日抄 - 第 138 页/共 162 页</h1>
    <div class="content">　　王荆公
　　古诗
　　咏陶缜画菜其后归之老圃而结云陶生养目渠养腹各以所能为物役愚谓荆公失言矣画菜可言物役种菜岂可言物役耶
　　四皓诗采芝商山中一视汉与秦一视之语似欠斟酌戏赠叶致逺诗极言奕棊之弊可为世训
　　桃源行云儿童生长与世隔考究得是不为世俗诞语酬王詹叔访茶利害岂当其子而为民父母愚谓此二句语意精到惜其临事之弗思
　　送裴如晦宰吴江当知耕牧地往往茭蒲青三江断其二洚水何由宁此四句说尽浙西水利之纲领
　　孔子诗孔子岂是文人诗料且自古未有如孔子之语此本发于孔门髙弟而孟子申述之者也荆公乃谓其蠛蠓何足知天髙虽欲尊先圣岂所以待先师母乃自道耶
　　雄二首其一以孟子劝伐燕伊尹干说亳为雄美新之比何哉其党奸至辱圣贤耶其一谓圣贤树立自有师此荆公师心自用发见之语也
　　汉文帝轻刑以全人之形体短丧恐妨人于身后荆公讥之已不知文帝之心矣惜露台之费薄霸陵之葬亦痛骂之何耶
　　秦皇天方猎中原恐非仁人之言也
　　东方朔何如夷与惠空复忤时人是以朔之直諌为非耶
　　杜甫画像说得公当
　　农具诗袯襫云勿妬市门人绮纨被奴僮当慙边城戍擐甲徂春冬就农人言之善用其心者也
　　答陈正叔天马志万里驾盐不如闲虽非中道却是大气
　　收盐诗与访茶利害同皆能言不能行
　　律诗
　　题雱祠堂一日凤鸟去千秋梁木摧溺爱不明如此孰谓知子莫若父耶
　　详定试卷诗二首有云文章直使看无纇勲业安能保不磨疑有髙鸿在寥廓未应回首顾张罗言科举不足以得士也又云当时赐帛倡优等今日论才将相中细甚客乡因笔墨卑于尔雅注鱼虫言词赋非所以取士也然皆不可
　　雪诗平治险秽非无德润泽焦枯是有才说得意思佳但上一句正可言才下一句正可言德布置似颠倒耳
　　雨过诗谁似浮云知进退才成霖雨便归山
　　寄育王诗入夜天寒最静便士大夫或自号静便若其取此果何等气象耶
　　咏竹人怜直节生来瘦自许髙材老更刚曾与蒿藜同雨露终随松栢到冰霜见其自少抱负不凡
　　严陵祠堂迹似磻溪应有待世无西伯可能留荆公此言过矣古今隐士人品各自不同有抱天下之志而隐者有无志于斯世而隐者有志念澹薄本无操守而终变者抱天下之志如伊尹孔明是也本无操守如卢藏用种放之流是也如严子陵特无志于世者使其才足有为光武纵德薄于汤武独不名正于汤武乎孔明尚辅一隅之先主奈何子陵不辅中兴之光武耶士必待西伯而后出孔子厯聘之志荒矣
　　絶句
　　谢公墩我名公字偶相同我屋公墩在眼中公去我来墩属我不应墩姓尚随公剧戏之巧如此
　　缲成白雪桑重緑割尽黄云稻正青一联甚工诗中重见
　　杀风景三字见戏蒋頴叔诗云但怪传呼杀风景岂知禅客夜相投
　　读汉书诗毕竟论心异恭显不妨迷国畧相同此语为京房刘向发不晓荆公何见也
　　缁郎字见三十二卷咏渊师诗
　　子诗千秋止有一扬雄荆公每尊之以比孔子而畧孟子此其为荆公之见识也
　　商鞅诗自古驱民在信诚一言为重百金轻今人未可非商鞅商鞅能令政必行荆公平生心事尽见此诗矣然荆公虽博学而不明理诚之一字固未易言信之为义必有其实徙木三丈而酬金百斤天下宁有此理此正商鞅矫情以行诈耳顾谓之信诚可乎果诚信民将不令而从谓诚信为驱民之具何耶
　　读后汉书云可怜窦武陈蕃辈欲与天争汉鼎归如公之言则曹瞒辈盗窃神器皆顺天者耶
　　集句诸作虽似剧戏其巧其博皆不可及
　　赋铭等皆淡古
　　书疏
　　上仁宗皇帝言事书谓方今患在不知法度陛下虽欲更革而方今天下之人才不足须复古者教之养之取之任之之道而后得其人古之人欲有所为未尝不先之以征诛文王先征诛而后得意于天下孔子所至使君臣捐所习虽排逐而终不变在上之圣人莫如文王在下之圣人莫如孔子欲有变革则其事如此愚读之骇然盖公之昬愎妄作尽见此书使吾君仁宗而少售其言岂待熙丰而后天下骚动哉愚闻之有治人无治法而公首言不知法度何也何世不生材何材不足用于世而公首言人才不足何也文王不长夏以革孔子非甚不得已之事亦惟从众鲁人为长府则曰何必改作而公诬文王以征诛得志诬孔子虽排逐而不变何也昔贾谊尝言治安于汉文之世矣事理精确议论伟然文帝尚不为之动况乎我仁祖重厚之德又过文帝而荆公陋弱之论逺惭贾生薄而弃之正不待食钓饵而后知其诈也奈何公清苦之行该博之学纳交韩吕徉退求进言不用而名益显及神宗以锐意斯世之心而卒听之公遂得以鄙夷当世之人才效尤王莽之法度朝廷竟以征诛为威公亦卒为排逐而不变悉如前日所言悲夫
　　辞集贤校理者四辞同修起居注者前七后五以后不复辞
　　拟上殿劄子与前上仁宗书一同独于人才教养等说差畧耳公平生所见想不出此
　　上五事劄子自言和戎青苗免役保甲市易之利议入庙劄子盖以帝居谅隂臣僚言郊祀不当入庙也公非其说以为陛下尚在谅隂之中非可以制礼之时愚谓吉凶不相参郊庙之礼皆吉礼也臣僚言不当入庙而不能并者郊礼已有遗恨公又并以入庙为无伤岂以道事君学古入官之义哉且古礼乆废不过举行而曰非可以制礼何耶
　　论馆职劄子谓当试问日亲近之说已当审本朝百年无事劄子言我仁宗之为君得之归之天助而劝其君以大有为则非矣
　　言郊无二主及祭地无燎燔之礼皆是
　　进字说劄子改三经义误字劄子皆无义理公自沉溺罔觉耳
　　舍宅为寺舍田为供村夫野姥之事亦动烦圣听公之不学无识如此
　　乞解机务等劄子往往皆狠愎不悛之言
　　内制
　　简淡有古意惟勅牓交趾一篇考其时熙宁八年交趾入冦以公新法扰民为说则公已不当内制之职矣勅牓乃其所自为盖公侵官以行私且其时彗星示变而勅牓有云天示助顺已兆布新之祥果天意否耶
　　外制召试三道其二以散文为之以此知祖宗盛时制诰尚存古意自宏词之名立而朝廷训诰之文遂同场屋声病之习矣
　　表
　　百寮贺复熙河此率其徒以欺上者也
　　进洪范表谓陛下足以黜天下之嵬而纪纲宪令尚或纷如当考箕子所述以独发深省此误上之言也除平章等谢表动斥人以奸回以谗诬此狠愎之言也而乞退之表曰任怨特多于前辈曰智或不足以胜奸而人人与之为敌此执迷终身之言也
　　议论
　　郊宗议辩其不同之义甚悉
　　答圣问赓歌事释尚书慎乃宪一句称为法以示人此正与经意相反盖公纷更一念之私所在而见也
　　看详杂议凡十四条惟议不当废运及都水监为正当余皆特变他人之说议废宫观使副都监此神宗伟举也惜公不能赞决之世岂有国家大臣而为左道异端看管祠庙之理亦岂有未尝识其祠庙而系空衔以素餐及一祠庙而数人重叠系衔之理世俗习惯恬不为怪公好纷更而此独不能赞决何耶禄以酬劳者也不厘务于义何取而公乃曰等之无功罪厘务则计日得迁不厘务则不得计日而迁为不均此尤谬论也
　　汉以丞相史刺察州郡谓之刺史及本朝许元为转运使诸路有米贵则全输钱以当年额而为之就米贱路分籴之年额易办而所收钱米常以有余
　　详定十二事议温公请旧官九品之外别分职任差遣为十二等王珪以为难行而荆公并非之
　　易泛论释易中字义甚详卦名解始于刚柔始交之屯辗转次第用序卦之法而论其次颇有牵强处内云中孚者至诚之卦无妄则不妄而已此恐未安无字与不字自是两义也
　　河图洛书义谓图以示天道河通天而龙尚变天道也书以示人道洛中地而尚占人道也义亦通但未常不相闗而河通天之说恐难考
　　諌官论谓諌官之置为非諌官士耳而责以三公之事主听之而改则是上制命而君听此公强狠自任不恤人言之心所发也狂夫之言圣人择焉而可曰君听命于士乎
　　伯夷论谓伯夷未尝有叩马諌伐之事而韩子之颂为大不然疑伯夷不过老死道路耳果如公言则孔子求仁得仁又何怨之说及饿死首阳之下民到于今称之之说果何为而发哉甚矣公之好异论疾正人而不顾经训也
　　三圣人指伊尹夷惠言之谓各随时制行以矫其弊至孔子时三圣人之弊各极于天下乃出于圣之时四人相为终始而集成非孔子一人之力使三人者当孔子时皆足为孔子何哉公之舛谈也
　　周公论谓荀子所载周公礼士之事无之不过修养贤教士之法愚谓荀卿所载固不免后世増饰之说然养贤教士乃公治定后旋为之制方其驱驰艰难时安得而不下礼于士荆公之论适足以啓后世富贵者简贤之心非有识之言也
　　子贡论辟史记所载说齐伐呉救鲁之说理有文畅可以成诵
　　扬孟论言性盖公尊扬故牵合其说
　　材论谓天下未尝无才与前所上仁宗书正相反而此论为正
　　命解谓孔子不得行道孟子不得行礼此不过嫉世之言
　　对疑释供奉官以下不得行亲丧之意
　　洪范传其字义多足取者
　　易象论解仿序卦言次第之义
　　周南诗次解亦仿序卦为之
　　礼论谓荀卿不知礼自是晓然之理
　　礼乐论以道家修养法释先王立礼乐之意则公溺于异端之见也大人论亦渉异端致一论言安身崇德九卦论言处困之道皆于理无背
　　九变而赏罚可言论盖释庄周之言所未晓也然其言曰庄周古之荒唐人也圣人者与之遇约之不听殆将摈之海外不使疑中国此其言当书
　　夫子贤于尧舜论孟子此言不过以其集大成功施万世耳而公以制法为言盖借以发一己之私见又以伊尹伯夷柳下惠孔子四人相因而备殊觉多事且谓道发乎伏羲而成乎尧舜昔扬雄以法为言则可耳道岂有待而成耶且又谓继而大之于禹尧舜之道岂待禹而后大者耶
　　三不欺论古人之言自各有攸当于理未碍恐不必各指一事之偶不合者以难之也
　　王霸论明白可读性情论虽间于理未合而谓情本非恶之说正勇恵论孟子之说已明不待言者也仁智论按里仁一篇已明白
　　中述之说平行述谓孔子非求行道恐是矫世愚按孔子尝曰吾岂匏也哉安能系而弗食
　　防说谓集禹稷等众臣成功防所以称其乐之和美非以为伐以羙舜也
　　季子谓其葬子三号遂行既聘而反不尽哀为非礼孔子称之盖称其葬之合于礼尔
　　荀卿辩其仁智之说为失次
　　杨墨谓杨子为己近于儒墨子为人逺于道公盖有疑于孔子为己为人之分也不知义理各有攸当孔子之为已是务实杨朱之为我是自私两不相干此说只合以孟子之说为正
　　老子辩其三十辐共一毂当其无有车之用谓无之所以为用者以有毂辐也无之所以为天下用者以有礼乐刑政也如其废毂辐于车废礼乐刑政于天下而坐求其无之为用也则亦近于愚矣愚按此论甚工当冩出熟读
　　庄周谓其矫枉过正
　　原性性说二篇辟韩文公
　　对难说命
　　禄隐一篇专为扬雄饰事莽之非然皆泛辞无说可解太古谓太古之不可行
　　原教谓善教者正已而不强民
　　原过谓改过则复得其性
　　进说谓杨叔明以父任得京官不必自枉为进士然谓进士者皆枉已则恐太过
　　取材欲策进士以经学愚谓人才皆可用顾人主用之如何必欲求多于艺文间抑末耳
　　兴贤一篇亦可读谓商之兴有仲虺伊尹其衰也亦有三人周之兴同心者十人其衰也亦有祭公谋父内史过两汉之兴也有萧曹冦邓之徒其衰也亦有王嘉傅喜陈蕃李固之众亦有之说极精神
　　委任云不疑于物物亦诚焉此名言也然愚谓行之以明然后无弊若公于吕惠卿辈何尝疑之彼果以诚报公耶
　　知人一篇明洁可读谓贪人廉滛人洁佞人直
　　风俗言京师奢侈之弊
　　闵习言父母死则燔而捐之水中
　　复雠解谓复雠之义为乱世之子弟言之
　　推命对言贵贱天之所为但当力于仁义文极工当冩读
　　使医以喻专任愚谓有专任而治者有专任而乱者言不可若是其几也
　　汴说诋富贵人宠术士者文甚工可读
　　议茶法谓鞭扑流徒之罪未尝少弛而私贩私市者亦未尝絶于道路昔羊榷酤霍光罢其法盖义之胜利久矣呜呼方公为此议是非晓然何他日之弗思耶
</div>
    <div class="pagination">
<a href="黄氏日抄_page137.html">上一页</a><span>...</span><a href="黄氏日抄_page133.html">133</a><a href="黄氏日抄_page134.html">134</a><a href="黄氏日抄_page135.html">135</a><a href="黄氏日抄_page136.html">136</a><a href="黄氏日抄_page137.html">137</a><span class="current-page">138</span><a href="黄氏日抄_page139.html">139</a><a href="黄氏日抄_page140.html">140</a><a href="黄氏日抄_page141.html">141</a><a href="黄氏日抄_page142.html">142</a><a href="黄氏日抄_page143.html">143</a><span>...</span><a href="黄氏日抄_page139.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
