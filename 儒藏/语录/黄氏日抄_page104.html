<!DOCTYPE html>
<html>
<head>
    <meta charset="UTF-8">
    <title>黄氏日抄 - 第 104 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄氏日抄 - 第 104 页/共 162 页</h1>
    <div class="content">　　向子韶文简曾孙以相门后族富贵闻天下二郡王日奉朝请公幼游贤闗苦学不少懈曰家门衰替敢自惰乎知苏州吴江县太守孙公杰欲一大保置一鼓楼保丁五人以备巡警盗发则鸣鼔相闻公执不可曰鬭争自此始矣除开封右曹簿李彪欲论蔡京之罚除防路运判力止开溪州及止移筑瞿闗其后守陈州巷战骂贼死諡忠毅
　　周宪之力疏童贯蔡攸之罪忤王黼不交梁师成枢宻曹辅初为正字言时政王黼诘之编管郴州渊圣召为御史六迁至枢宻每争和议及请决水灌敌营唐恪不可何防信妖人郭京用六甲兵公力争不从敌以康王在外令还京师公宻唘上止之张邦昌胁公不从扈驾至南京薨
　　按先生为志铭多浑雄平实往往类欧曾独其载人学佛许以善知识不可晓耳
　　经解
　　易自升卦以后阙余皆全书盖先生平生最用工于易于程门理义之学多有发明惟其以潜龙为顔子事见龙为孔子事九三为周公居摄事九四为顔渊未见其止飞龙为孔子犹天之不可阶而升似颇拘又以天行徤君子以自强不息谓乾象非圣人不足以尽故取其行徤而已似不必于本意上更探髙一等耳圣经何以求加为哉
　　诗春秋孟子畧説数章论语则经筵讲义每章归君道言之
　　世多疑山晚年一出无益于事甚至谓其不必出者不知我宋之所以中兴多山之出之力也方宣靖间羣小满朝横政四出夷狄乗隙反欲以问罪借名山一出而尽逐小人尽革弊政夷狄所欲以问罪借名者至则尽无之矣故虽无救一时已成之祸而开明正论慰怿人心已足以肇异日中天之业国于天地必有与立不有君子其能国乎于斯信矣蔡京小人误国大罪尚能因张觷讥切之语起山于覊困之极盖京之进身本以士人天理之在其心尚有豪髪不可冺没者近
　　世误国者至狼狈而【阙】　　　　　　　　　者读【阙】
　　山先生语録
　　学以圣人为师犹学射而立的○为仁必自孝弟推之○六经不言无心
　　管仲之功子路未必能之然子路范我驰驱者也管仲诡遇耳
　　愚按此论甚正
　　庄子逍遥游一篇子思所谓无入不自得养生主一篇孟子所谓行其所无事
　　按庄子寓言荡空世事与思孟正相反不知山何见言此
　　古人宁道不行不轻去就○茍害于义一介与万钟皆不可○诸葛亮李靖之兵不务侥幸○陆宣公当扰攘之际説君未尝用数○马周言事每开人主一线路终不如魏征之正
　　右皆正论可振流俗
　　常平法寺舎嵗用有余以归官赈民
　　按此法可救民命之万一今士大夫不惟不能行反务党僧寺以夺民产
　　先生不敢解经曰有劝正叔出易传者正叔曰独不望某之进乎
　　按此説则近世纷纷解经者可戒矣
　　试教授宏词科是以文字自售既得官矣又幸求荣进
　　按此可警流俗
　　象杀舜事是万章所传之谬据书但云象傲而已○太公进退隐显各得其当○黄叔度学充其德虽顔子可至
　　按此皆审理不以经史为轻重
　　聦明宪天任理而已揣知情状失君之道谓之不聦明可也
　　按此论人主可以深省
　　谢安折屐安知非偶然乎○人当无利心以此自为可也以此责人恐不胜责○君子以天地为量
　　按此皆厚德之语
　　维摩经云眞心是道场儒佛至此实无二理
　　按山以伊川为师学孔子者也其説如此何哉然世之不为山者寡矣【右荆州所闻】
　　论语言仁处皆仁之方孟子言仁人心也最亲切
　　按此提掇最得要
　　丰尚书稷言雪窦教人惜福云人无寿天禄尽则止元厚之一饭亦先减而后食寿逾七十以为雪窦之言之验山曰此犹以利言也
　　按山之言善矣然人以气之聚散为死生修短有数已一定于此气禀赋之初非奉养之厚薄能为伸缩而所养之厚薄亦自有定分人不过顺受其正但奉养菲薄自是有德之事岂缘是而身可久存乎元厚之减饭寿亦不过七十世享期頥之寿者未闻皆因减饭而致然则豊尚书不惟不当言利初亦无利之可言特信异端致泥耳
　　易难解圣人尝释其义即解易之法
　　按易即是解矣伊川附以义理晦庵原其本始易大彰明矣今之解易者满天下是皆未知先生所谓难者耳
　　尧夫言画前有易山以十三卦为证言此时十三卦未画也
　　按繋辞作于十三卦已具之后所云盖取诸乾坤云者殆谓其义合于此耳盖者非定辞也尧舜虽圣岂能未有此卦而预指定名以取象之乎且尧舜之时八卦已画亦不可言画前之易而十三卦乃演卦非画卦也画前有易尧夫不过言此理素具耳何以证为
　　鲁桓公六年生庄公十八年始书夫人姜氏如齐与诗序人以为齐侯之子不合
　　按诗序乃后汉卫宏所作不可据纵当时鲁有此言亦因而指斥以讥之耳岂眞以为齐侯之子哉
　　今日学法荆公之法由今之道虽贤者为教官亦不能善人心
　　按学法始于李定荆公所任也再增于蔡京久而弊益甚岂但不能善人心而已哉
　　宰我问三年之丧此其所以为宰我
　　按山尝称齐宣王自言好货好色故孟子言足用为善古人朴实不欺如此后世饰伪耳
　　顔子屡空圣人则一物不留于胷次亿则屡中非至诚前知故不取
　　按一物不留恐类禅学亿则屡中孔子亦取其中非不取也至诚可以前知其义又别孔子亦必不尽以此律人
　　易言利见利用终不言所以利故孔子罕言利
　　按利见利用止言卦爻宜如此耳恐与罕言利之利不同【右京师所闻】
　　王氏修身宜足化民然卒不迨王文正吕晦叔司马君实诸人者以其无诚意也○先王经纶本之诚意今鹿鸣四牡诸诗皆在若徒取而歌之其有效乎按论治如此得其本矣
　　平勃两人俛首以事吕后其在平则或有谋在勃驱之为乱亦固从之矣此何可保
　　按山极守正此论乃黜周勃之守正容陈平之诡随恐亦一时偶然之言否则录者误耳
　　章郇公中书坐处地防徐起使人填之还家亦不言按此眞有大臣噐度闻风者亦可黾勉要在有定见
　　权柄在手不是使性气处何尝见百姓不畏官人但见官人多虐百姓耳伯淳作县常于坐右书视民如伤四字每曰常有愧于此观其用心应是不错决挞了人
　　按此最为士大夫从政之要
　　中书偶倒用印莱公勾吏人行遣宻院亦偶倒用印王文正公不勾吏人云不可学他不是
　　按此平心处事一惟其理不特善处同官窒嫌隙也
　　东坡影答形诗云君如烟上火火尽君乃别此説本佛梦幻之説九层台铭以众窍呼吸为天籁此説本庄周地籁之説
　　按东坡才髙而熟于释老遂成左右逢原如赤壁赋逝者如斯而未尝往也亦本于佛氏之言性
　　居养安济良民而养游手
　　按近世眞有此弊士大夫好名者多为之往往流患但名曰惠政革之亦难
　　今法太严宻如何行得
　　按此语极中时弊故愚从政以来惟有酌情而已
　　有僧入僧堂不言而出或曰莫道不言其声如雷按山以此证知微之显却恐未然近世徐霖以不语为传道未必非此等语误之
　　苏明允权书衡论意欲扫荡二敌然后致太平山谓用兵只见搔扰天下何时息肩○秦少游进卷欲以五路嵗出一路扰夏人山谓五路合攻尚有不支嵗出一路其可当之乎○神考问朱公掞欲再举安南之师公掞对愿陛下禽兽畜之
　　按载此三事言兵者可以观矣
　　荆公以赐金付蒋山寺山谓其贱君之赐
　　按山事佛者也其言犹若此可谓公论矣然亦岂惟贱君之赐而已哉厚夷狄以祸中国自古惟武夫多杀与权臣多私自视慊然妄意福田为可免罪而为之如两浙田庄多归僧寺吾民无所谋衣食又反为其所残其祸始于呉越王盛于张俊杨沂中及韩蕲王而增壮于嘉定之权相未有清修士人而为之者也荆公士人而亦为之岂不悲哉虽然彼方以为善用其君之赐本非有贱之之心也但蒋山兴而王氏灭福田其安在世俗终不反思此为可怜耳
　　正叔云古者四十而仕今十四五便学缀文覔官岂尝有意为己之学夫以不学之人一旦授之官使之事君长民治事故多凡下不足道
　　按此极中时病士大夫宜反求其所谓学
　　作文字要只説目前説话令自分明孟子谓言近非圣贤不能
　　按此亦切中时病要以明理为主
　　天下之习不能蔽程正叔一人而已只一个是自然不堕流俗
　　按此提要处指示人极明切【右余杭所闻】
　　圆觉经言作止任灭是四病作即所谓助长止即所谓不芸苖任灭即是无事
　　谓形色为天性亦犹所谓色即是空
　　揔老言经中説十识第八庵摩罗识唐言白净无垢第九阿頼耶识唐言善恶种子白净无垢即孟子之言性善是也【毗陵所闻】
　　厐居士云神通并妙用运水与般柴如许尧舜之道只于行止疾徐之间教人做了【萧山所闻】
　　按附防至此可怪可骇人心一至防溺是非即成顚倒前辈尚不能免后学可不自惧乎夫山本程门之髙弟也
　　山气象和平议论醇正説经防极切论人物极严事必于其正理而凡挟数用术茍就功名者决不许之可以垂训万世使不间流于异端岂不诚醇儒哉横渠思索髙深往往庄后学之所宜先似不若龟山之平直动可人意然其精到之语必前此圣贤之所未发斥絶异端一语不流髙明者多自立浑厚者易迁变此任道之有贵于刚大哉
　　上蔡语録
　　问学佛者欲免轮囬超三界于意云何
　　按此上蔡语录第一条首句也异哉
　　曰孟子没天下学者不识自家寳藏彼佛氏窥见一斑半防遂将擎拳竪拂底事把持在手敢自尊大轻视中国学士大夫而世人莫敢与争又信向归依之按此何等法语而发于程门弟子之口乎舍曰尊佛辟儒而姑归罪于天下学者其亦本心之理义有终不可磨灭而婉其辞者乎
　　孔子事君尽礼当时诸国怎心当得圣人恁地礼数
　　按此人道之常孔子安行何张皇为
　　横渠教人以礼为先然其门人下梢头溺于刑名度数之间明道则不然却从敬入
　　按教人以礼非误人之事溺于刑名度数门人过耳程门教人以敬而上蔡谈禅又将谁咎且刑名度数特不可专于此而流于刻耳要亦天下治具所不可废之事岂不尚愈于谈禅乎
　　所谓有知识须是穷物理庄子曰去智与故循天之理天者理而已诸子百家人人生出一般见解欺诳众生佛氏却不敢恁地做大
　　按知识亦佛説与致知之知似是而非去智乃异端黜聪明之説与天理人欲之分亦似是而非欺诳众生非士人语佛氏不敢做大与前条称佛氏敢自尊大之説又自相反
　　温公欲变法伊川使人语之曰切未可未防变之果纷纷不能定
　　按温公若不变新法恐天下遂乱其后纷纷却是温公不久而薨然虽纷纷终赖元祐收囬天下戴宋之心迄济中兴伊川若用事势须别有斟酌以此少温公则未可
　　王荆公作宰相只吃鱼羮饭拟除人不允下殿便乞去按一语不合即乞去伊川以山林士召入则可荆公大臣也除拟未合宜如赵韩王事太祖再三以进可也鱼羮饭自是儒生之常非要君之具如荆公下殿便乞去此无礼耳执拗耳上蔡谓其养得气完也竒特血气何足尚而竒之耶
　　吕晋伯与上蔡言仁晋伯因悟曰公説这仁字正与尊宿门説禅一般
　　按上蔡之门儒其衣冠而讲説如此
　　尧夫诗天向一中分体用此句有病
　　按今本作分造化
　　尧夫见得天地进退万物消长之理便敢做大于下学上逹底事更不施工尧夫精易然二程不贵其术尧夫问今年雷从甚处起伊川曰起处起如尧夫必用推筭某更无许多事邵即黙然明道云要传与某兄弟某兄弟那得工夫明道闻説甚熟一日因监试无事以其説推筭之皆合出谓尧夫曰尧夫之数只是加一倍法尧夫惊他日伊川问明道曰加倍之数如何曰都忘之矣
　　按上蔡论尧夫极公所载二程语极有益学者
　　明道善言诗但优游玩味吟哦上下便使人有得处瞻彼日月云云思之切矣终曰百尔君子云云归于正也诗云鸢飞戾天鱼跃于渊犹韩愈谓鱼水泳而鸟云飞上下自然各得其所也
　　按此最得诗人之趣但上蔡以上下察为察见天理不用私意恐察非察见之察察乃昭著之义耳孝经曰天地明察
</div>
    <div class="pagination">
<a href="黄氏日抄_page103.html">上一页</a><span>...</span><a href="黄氏日抄_page99.html">99</a><a href="黄氏日抄_page100.html">100</a><a href="黄氏日抄_page101.html">101</a><a href="黄氏日抄_page102.html">102</a><a href="黄氏日抄_page103.html">103</a><span class="current-page">104</span><a href="黄氏日抄_page105.html">105</a><a href="黄氏日抄_page106.html">106</a><a href="黄氏日抄_page107.html">107</a><a href="黄氏日抄_page108.html">108</a><a href="黄氏日抄_page109.html">109</a><span>...</span><a href="黄氏日抄_page105.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
