<!DOCTYPE html>
<html>
<head>
    <meta charset="UTF-8">
    <title>正蒙初义 - 第 11 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>正蒙初义 - 第 11 页/共 23 页</h1>
    <div class="content">　　补训孚化喻教者之诚心爱养翼飞喻教者之力为辅助吾道行只是有以及人非谓大行于世
　　发明言其人未向道者不可弃而不教当视之如子而真诚以感化之如鸟抱卵然其人已向道而为众所好者不可遽弛其教当辅翼其行如鸟翼飞然髙注子谓凡卵生者孚从爪从子如鸟抱卵众好亦指羽族言翼飞引诱之也



　　正防初义卷八
<子部,儒家类,正蒙初义>
　　钦定四库全书
　　正初义卷九
　　邳州知州王植撰
　　至当篇第九
　　华注此篇専明学之全体大用首十二节明体用之不相离言徳言敦化言大徳言礼器言诚皆体也言福言川流言不器言礼运言乐皆用也仁道有本以下五节専在用上说而体在其内易简以下至末在体上说而用自该
　　愚按此篇凡五十四节首十二节言徳而有大徳小徳之分盛徳之实未能如玉以下七节言成巳及人之徳易简理得以下七节言五达道而及仁义后又専言仁爱人以下六节因上言安土并及乐天遂言徳之乐天而及圣之合天有容物以下六节言久大之道与天合徳易简以下五节言屈伸之几敬斯有立以下五节言礼将致用以下四节言徳业知崇天也二节言知礼末二节以徳之难言结之总之皆以明徳之义也分十叚乃明其各叚中多节节相生联贯而下视他篇当自为一体但亦须清脉络分主客不得一味牵合耳○内恭敬樽节二节朱子近思録入教学知崇天也二节入论学
　　至当之谓徳百顺之谓福徳者福之基福者徳之致无入而非百顺故君子乐得其道
　　徴引礼祭统福者偹也偹者百顺之名也乐记君子乐得其道小人乐得其欲
　　补训此言人当以徳致福也重徳不重福以至当起以得道结首尾杂引祭统乐记之言以明己意非为释经也○凡事合理至当不易是谓有徳百事顺利无徃不通是谓有福徳者福之根基福者徳之所致以徳致福无徃而非百顺矣故君子乐得其道而凡事必底于至当也
　　李注得其道者徳也
　　循天下之理之谓道得天下之理之谓徳故曰易简之善配至徳
　　徴引礼乐记徳者得也易上传之六章易简之善配至徳
　　补训此承上文道徳二字推言之重徳故引易归在徳上
　　集释至徳干健坤顺之徳也循理而有得焉故配之发明易简当行之理即可循之道也至徳即得诸己者配字轻谓循易简之善而得诸己便是至徳与易解异
　　愚按配字即照易作配乾坤之徳说似有着落然诸家多不主此说未详是否
　　大徳敦化仁智合一厚且化也小徳川流渊泉时出之也
　　补训此承上文徳字而释中庸大徳小徳之分○神化篇大徳敦化然后仁智一而圣人之事备此与前同意敦贴仁化贴智与本防不同
　　集释仁智之徳大徳也孝弟之类小徳也大徳即小徳之所自出也
　　髙注仁智合一既厚且化则小徳川而且流矣渊泉川也时出流也
　　大徳不逾闲小徳出入可也大者器则小者不器矣补训此引子夏之言以申大徳小徳之义○闲者物之阑也噐字从闲字生与论语解大异出入可谓或出或入无不可
　　髙注士君子于根本节目大处不出规矩已成大噐于其细行如珠走盘不拘一隅而又不噐焉是以规矩为方圆也
　　徳者得也凡有性质而可有者也
　　徴引礼乐记徳者得也
　　补训此又释徳字之义人皆可有所以致勉○人皆有理为性有形为质性以具道质以体道行道有得无难也
　　日新之谓盛徳过而不有不凝滞于心知之细也徴引易上传之五章日新之谓盛徳
　　补训此又推言徳之所以盛也
　　发明不凝滞于心知之细疑作一句读即所云存象之心也细便不盛凝滞便不日新正相反
　　愚按此以过而不有解日新就已成之徳言非用功语诸家以不凝滞于心为句虽亦可通但以知之细为察之精未确亦与日新之义不合前大心篇心知廓之莫究其极亦心知连用发明之说为允
　　浩然无害则天地合徳照无偏系则日月合明天地同流则四时合序酬酢不倚则神合吉凶天地合徳日月合明然后能无方体能无方体然后能无我
　　徴引易乾卦文言夫大人者与天地合其徳与日月合其明与四时合其序与神合其吉凶上传之四章神无方而易无体九章可与酬酢
　　华注人能浩然无害则合徳于天地照无偏系则合明于日月合徳合明则与天地同流而酬酢不倚矣岂不与四时合序与神合吉凶乎无方体而无我正所谓同流不倚也以上二句作主不平列
　　集解应事接物为酬酢不倚者应之皆当无所偏倚如神之能知吉凶而应对不谬也故曰神合吉凶
　　愚按此节大意释易文言以明徳之盛也前平说后串说平说顺易文串说则张子所见也无方体即天地同流之意无我即酬酢不倚之意
　　礼器则藏诸身用无不利礼运云者语其达也礼噐云者语其成也达与成体与用之道合体与用大人之事备矣礼噐不泥于小者则无非礼之礼非义之义葢大者噐则出入小者莫非时中也子夏谓大徳不逾闲小徳出入可也斯之谓尔
　　徴引礼噐礼运礼二篇名
　　集解用无不利上疑缺礼运则三字
　　补训此申言大者噐小者不噐之意礼运礼噐借篇名以见义礼字轻下文言噐不言运礼噐属大者不泥于小即所以运也○夫礼记中有以礼噐礼运名篇者礼谓之噐则藏诸身也礼谓之运则用无不利也其谓之礼运者语其徳之运而无不达也其谓之礼噐者语其噐之成也达与成乃体与用之道成为体而达为用也合体与用大人之事备矣礼噐成而兼运不泥于小者则于非礼之礼非义之义可信其无矣盖大者噐则出入小者莫非时中而岂有非礼非义乎子夏所谓大徳不逾闲小徳出入可也其斯之谓欤
　　发明徳不外礼故以礼言礼噐礼运虽借用礼经篇名实不専指书言礼噐是修性而成噐于己礼运是达顺而运诸天下观下章可见用无不利未便是用如规矩可以成方圆只是可以利用
　　愚按此借礼噐礼运以明大徳小徳体用之分上半节大徳小徳并言礼噐不泥于小以下归重大徳盖张子于斯道有豁然一贯之妙随举一义皆见至理如以骄吝释大化之义以肤受之行得隂阳象法之理之类所谓随手拈出头头是道者也但就二篇大义讲则拘矣
　　礼噐则大矣修性而非小成者与运则化矣达顺而乐亦至焉尔
　　徴引礼学记七年论学取友谓之小成礼运体信以达顺
　　补注此又申明上章礼噐礼运之意
　　补训礼云成噐则大矣其能修性而非小成者欤礼云运则能化矣能达之无不顺而乐亦无不至焉耳噐属大徳运属小徳礼字帯言分别处只在噐与
　　运修性即复性之谓小成与大反运则化者运行则有变化也乐音洛顺则有和乐之意
　　愚按大与非小成只是一意化与顺乐亦只是一意化者运用之熟变化生心故达之事物而无不顺也所达者顺则随感而应左右逢原怡然自得于天理之趣矣乐只足顺意○大与小成对非孟子所谓大化盖大而至化有安勉之分噐为体而运为用一时俱到不可以安勉分也旧多误解
　　万物皆备于我言万物皆有素于我也反身而诚谓行无不慊于心则乐莫大焉
　　发明此与孟子义别素是素豫吾内之意
　　补训此承上文推达顺乐至之意行无不慊是达顺乐莫大焉是乐至
　　愚按此节大意释孟子皆备章以明成徳之事亦因上文达顺乐至而类及之也○不曰素具而曰有素宜以工夫言
　　未能如玉不足以成徳未能成徳不足以孚天下修己以安人修己而不安人不行乎妻子况可忾于天下徴引诗秦风小戎篇言念君子温其如玉礼聘义昔者君子比徳于玉焉哀公问君行此三者则忾乎天下矣陈注忾犹至也暨也
　　集解人必成徳而后及人若未能克治充养使如玉之精则不足以成徳未能成徳则本乱矣故不足以孚化天下盖修己以安人为极苟使修己而不能安人则其所谓修者亦粗焉耳徳之未成虽妻子亦不可化况至于天下哉
　　补训上言徳不成不足孚天下下又斡入一层见妻子且不安况孚于天下孚主感孚言
　　愚按此节大意见人必修己而后足以及人也修己不安人修己浅防若果格致诚正以修己而有不足安人者乎○此与上节不必相联
　　正己而不求于人不愿乎外之盛者与
　　集释不求于人但不愿乎外耳正己则纯全乎中所以为盛
　　华注必正己而不愿方可不能正己而但言不愿亦庸人之因任而已
　　愚按此节大意释中庸以见正己之重也
　　仁道有本近譬诸身推以及人乃其方也必欲博施济众扩之天下施之无穷必有圣人之才能其道补注释论语之意
　　补训此言为仁之方在推己及人仁道有本己身即本也圣人之才当兼有位以展其才
　　愚按其道即指博施济众言
　　制行以己非所以同乎人
　　徴引礼表记圣人之制行也不制以巳
　　补注释表记之意
　　集解君子制行以立教当随人资性髙下而教之不可概以己之所能者病人而律之也不然则民将苦其难而阻于进矣非所以同乎人也
　　必物之同者己则异矣必物之是者己则非矣
　　补训必以物之大同者方为同専以已则独异而不同矣必以物之公是者方为是専以已则有非而无是矣
　　集解物人也同者人心之所同然理之当为者也然非谓人所同为者己即为异也使举世皆恶而我独为善则我之异正所以同乎理安在其为异哉故朱子曰不求俗而求同理
　　愚按此节大意即人巳之公私以明同异是非之义所以醒世之以同已为同我是为是者也玩上下节皆言同人之意当以集解补训为是
　　能通天下之志者为能感人心圣人同乎人而无我故和平天下莫盛于感人心
　　徴引易同人卦彖惟君子为能通天下之志咸卦彖圣人感人心而天下和平
　　集解同乎人者通天下之志也有人而无己故无不感
　　愚按此节大意释咸之彖而本同人之彖以言之亦明同人之徳也首二句提起同人无我即通志之实如欲立欲达与聚勿施是也末句感人心内仍有通志意在○语意云易言圣人感人心而天下和平夫感人心未易言也必能通天下之志而为一者斯能感人心若圣人同乎人而无私己之见是能通天下之志者岂不足以感人心乎故和平天下而致时雍风动之化莫盛于能通志以感人心也
　　道逺人则不仁
　　发明制行而不同乎人此逺人而不仁者也人乃人我之人逺即不同之意与中庸义异
　　愚按此节大意见道之不可逺人也玩本文及上节大意集释所谓以道为逺而不求所以不仁者非矣
　　易简理得则知几知几然后经可正天下达道五其生民之大经乎经正则道前定事豫立不疑其所行利用安身之要莫先焉
　　徴引易上传之一章易简而天下之理得矣下传之五章知几其神乎又云利用安身以崇徳也坤卦文言则不疑其所行也
　　补训人能得易简之理则能洞知几微知几然后经常可以得正经者何也天下之达道五其即生民之大经乎经正则道能前定而不穷事能豫立而不困行之天下何疑阻之有所谓利用安身之要莫先于此矣○易简理得知几属知经正道行属行利用安身言其效易简理得只言至易至简之理不必深言乾坤知几是知其几微处亦不必言先事见几利用安身串说利其施用以安其身也
　　华注道不外乎经而其动也有几其理本易简易简理得得其原也得其原故亲义序别信之类俱能黙运于几如言孝则视无形听无声言忠则格君心之非皆不待事理暴着始用挽囘所以能经正
　　愚按此节大意见经正之要也易简理得与知几推经正之由道前定事豫立不疑所行推经正之效玩上下语脉归宿停顿皆注此处○此节亦更端另起与上不联
　　性天经然后仁义行故曰有父子君臣上下然后礼义有所错
　　徴引易序卦传下篇有夫妇然后有父子有父子然后有君臣有君臣然后有上下有上下然后礼义有所错○孝经夫孝天之经也
　　集解人惟视天经为性外之物故仁义冺而道有不尽必能以为性所固有而尽之然后仁义施行道无所失故易传曰有父子君臣上下然后礼义有所错补训天经只是上文经正之经出于天故云天经天经之肫然为仁秩然为义不必如髙注分贴君臣父子礼义可包仁在内错即措置意
　　愚按此节大意性天经即是有父子君臣上下仁义行即是礼义有所错引易以证己说也○性是活字然只是以为性所固有之意补训作尧舜性之之性似太深仁义以用言方与礼义字合李注天经出于仁义之性非此节意
　　仁通极其性故能致养而静以安义致行其知故能尽文而动以变
　　补训此承上仁义而推言其妙○通者通达无间致养是借用易万物致养字致字不甚着力犹言得其养也致行之致有力文以理之灿然见于事物者言静内敛主乎安动外应主乎变
　　髙注仁通极其性则根于心矣故能致其养而静以安义致行其知则允蹈之矣故能尽其文而动以变静以安则止而不迁动以变则动而不括静无不适而动无不利矣
　　愚按此节仁举其体义举其用或以为有疵然朱子有曰仁存诸心性之所以为体也义制乎事性之所以为用也又曰以存心制事言之则仁体而义用也正张子之意○仁以内言体言故曰养曰静义以行言用言故曰文曰动仁者吾心之徳通极于性者仁得于心一如其本然之性也仁存则内得所养而静有天理之安矣义者制事之宜致行其知者义之克尽足以推行其所知也义得则外尽事物之条理而动有变化之妙矣诚明篇通极于性以本然所具言此通极其性乃功之有成者语同而义异补训以为相类欠明
　　义仁之动也流于义者于仁或伤仁体之常也过于仁者于义或害
　　补训上分言仁义此互言之以见其相须而不可偏○义为仁之动而应物者主刚方裁制言偏于义则慈爱之心不足故伤仁仁为体之常言其体有常主恻怛慈爱言过于仁则裁制不足而害于义义为仁之动仁只言体之常语有分辨重仁边
　　愚按义言仁之动仁不言义之体而曰体之常者仁统万善义特其一耳体之常犹言体之主乎内者也○此仁义皆就用言故言仁亦曰过于仁体之常云者对义言之亦所谓以存心处事言之则仁体而义用者也
　　立不易方安于仁而已乎
　　徴引易恒卦大象君子以立不易方
</div>
    <div class="pagination">
<a href="正蒙初义_page10.html">上一页</a><span>...</span><a href="正蒙初义_page6.html">6</a><a href="正蒙初义_page7.html">7</a><a href="正蒙初义_page8.html">8</a><a href="正蒙初义_page9.html">9</a><a href="正蒙初义_page10.html">10</a><span class="current-page">11</span><a href="正蒙初义_page12.html">12</a><a href="正蒙初义_page13.html">13</a><a href="正蒙初义_page14.html">14</a><a href="正蒙初义_page15.html">15</a><a href="正蒙初义_page16.html">16</a><span>...</span><a href="正蒙初义_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
