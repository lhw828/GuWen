<!DOCTYPE html>
<html>
 <head>
  <meta charset="utf-8"/>
  <title>
   弘道书 - 第 1 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弘道书 - 第 1 页/共 5 页
  </h1>
  <div class="content">
   弘道书序

　　圣人之道着在六经七十子传之汉唐先儒继之以实学裁成英俊各适于用长久治安也天纵圣哲千龄百纪不易觏古今人才计之大都非狂则狷者多不以中道损益任其所偏则流放无底而材不达矣故一归于学子以四教文行忠信是也所处不过饮食男女之闲所习不过兵农礼乐之事非有高远绝伦杳渺难知之微妙也使狂者有卓识宏量之美而无夸肆虚诞之失狷者有笃守善道之益而无胶固僻陋之弊仕则能为黔首足衣食明礼义捍兵革泽润当时功贻后世尧舜以来用人治天下不外于此岂必若后儒高谈无极静坐穷理然后谓之道哉夫切于国计民生一日不可少者皆以为余事即果至静复性豁然贯通二氏之徒所能耳何益于世道何补于朝廷此吾师费夫子父子相承著书救弊之大旨也盖自道德性命之理出而人才失濂洛关闽之论行而经术变学者皆弃实就虚擿埴索涂久矣童幼专制义稍长习词赋所挟持以为立身行道之具者宋传而已其于圣门古经汉儒中正之学蒙然莫识也乙丑秋遇吾师于窦店野寺此后时闻绪论有显者馈章金章怒挥之吾师退曰子之行高矣未免过峻非圣人和平之道也章惕然于中痛自贬抑遂居讲下十年以来少闻古人渊源之学于经济实有稗益非性命空言美观饰听已也吾师早罹离乱避迹江左四十年键户村落不修名誉今七十一矣耆齿宿德正宜讲业齐鲁之都发挥六经本旨乃二年前入闽为岚气所侵遂得末疾步履艰难采辑儒林并论道诸书以贫不能缮有宗本章力任之而量移入滇尚未能也方今圣主在上崇儒重道而公卿侍从彬彬儒雅风动四方章躬逢其盛岂不大幸欤康熙乙亥长至大陵门人张含章敬序

　　题辞

　　弘道书尊圣门旧章之论也旧章古经存之所谓道皆先王政教章程立国宜家之典所谓学悉教孝弟而说诗书虽上下不齐易知易能若行之则为事业言之别为羽翼经传并非谈性凿理成幽杳不可致诘诸儒力辨已久散见先辈集中师翁费孝贞先生始会粹而昌言之期转后世谈经相率而入于浮虚还圣门六艺以济实用而已吾师世其家学直从古经旧注发明吾道定旨谓三代而后汉唐以下贤主得良臣辅之皆纲维伦纪功在天下序古今有道之君为统典序古今文武忠义为弼辅录序录七十子传人为道脉谱而后汉唐诸儒不致荒弃容城孙微君称为汉儒知己三者备而后圣门之学始全古经之旨始备合为中传正纪上宣王政下厚风俗深潜撰着未常轻出示人年老门人乃得录副本天下之大百世之远好学深思之君子甚众必有起而公论者矣康熙辛未春日门人新安蔡廷治谨书



弘道书目录

卷上

　　统典论天子统道表一大统相继表一弼辅录论文武臣表一道脉谱论七十子传人表一古经旨论祖述宪章表一原教古教定制表一圣人取人定法论中行狂狷表一[元阙]

卷中

　　祀先圣礼乐旧制议先师位次旧制议先贤封爵旧制议七十子为后一例议从祀旧制议先王传道述先王传道表一圣门传道述圣门传道表一吾道述本旨变说表一

卷下

　　圣门定旨两变序记附李元纲圣贤事业图陶九成三教一源图黄卷道统正系图王道久而渐变遂分表一



弘道书上学人成都费密谨述

统典论

尚书圣绪肇录二典十翼本始羲农绍休太古邃渺历数绵络元睿土德天命垂御启礼赡器覆泽蒸黎开弘渍渐累代褒宣尧舜陟位哲文恭浚光格裔海三王咸享国久远治化敦淳承遗谟训周监二代王道克茂风教隆溢孔子述宪典文以待后世帝王有所据依因时为政济世安民者也费经虞曰后世言道统徐学谟云道统之说孔子未言也乃为实论矣不特孔子未言七十子亦未言七十子门人亦未言百余岁后孟轲荀卿诸儒亦未言也世日以变道日以消汉儒始得奉圣人所言先王成法尊护守卫相授有绪布为政也安平易行着为言也笃实可用通出处为一亦何尝有道统之说哉魏晋而后清谈言道去实而就虚陋平而喜高岁迁月改流传至南宋遂私立道统自道统之说行于是羲农以来尧舜禹汤文武裁成天地周万物而济天下之道忽焉不属之君上而属之儒生致使后之论道者草野重于朝廷空言高于实事世不以帝王系道统者五六百年矣经文煌煌大训乃为芜乱宁可不正哉古之二帝三王皆在位伦无弗叙也政无弗平也方隅无弗安而教化无弗行也其民淳质以下从上无所异趋君师本于一人故为统司马迁曰天下重器王者大统传天下若斯之难也统止天子名之诸侯不敢与也况士乎后世圣人如孔子不得在位列国殊政多未合于道各趋嗜好习久相化而道亡天下日就沈溺孔子述往古以为久远安宁之本后世听其损益道始有绪孔子在下君师分为二人君师分则杂焉乱于道者其说多矣孔子道具而统失道在先王之事其得存也系于孔子之言非事不足以定民志而养天下非言不足以记典章而教天下岂先王规程越品物之外孔子又欲托空言以为道也惧先王所以仁天下者散亡不可收采一时失之千万世失之圣王不兴天下孰能宗子其言尚彰彰也饮食男女人之大欲存焉众人如是也贤哲亦未尝不如是也先王忧之谓欲不可纵亦不可禁者也不可禁而强禁之则人不从遂不禁任其纵则风俗日溃于是因人所欲而以不禁禁之制为礼乐定为章程其不率者俟之以刑使各平心安身而化孔子欲先王之政教行之于万世而无斁也乃以为六经传之而绵绵永存为道脉矣故上之道在先王立典政以为治其统则朝廷历代帝王因之公卿将相辅焉下之道在圣门相授受而为脉其传则胶序后世师儒弟子守之前言往行存焉苟无帝王受天明命宰育万汇有磨砺一世之大权优善惩恶公卿行之以动荡九服取儒生空辞虚说欲以行教化而淳风俗必不能矣王天下者之于道本也公卿行焉师儒言焉支也道者何射之鹄也大匠之规矩也入焉而各自有得者也远射焉而中近射焉而中左射焉而中右射焉而中取其中不计其它也规之获圆矩之获方求其方圆不索于规矩之外也道若此止耳孔子教一人者所以教天下教弟子者所以教士大夫习之者易通教无烦赜也传之者易晓学无艰深也其君子学古人官体国行政以诲其族及于里党其小人受以谨身因以善俗此先王所以为道孔子之旨则然也以孔子之道自治则德修以孔子之道治天下国家则政备宗孔子则二帝三王之道可明矣故一于帝王道则为统传于孔子道则为脉后儒饰虚矜肆以杳冥不可致诘为道枝辞争辨为学袭六经以就其私议于是性命之说出焉传心之论起焉诞浮相尚圣王修身安人开国承家之实咸为后儒所坏乱统也者道行于当时薄海内外莫不化治也服也者道传于万世王侯下逮庶人莫不取则也合历代帝王公卿称曰道统庶可也无帝王则不可谓之统矣上古其气浑噩天道也包羲画卦为罟神农作耒耜立市地道兴矣舟楫弧矢杵臼衣裳始于黄帝人道渐大尧舜命官分州夏后成汤礼乐殊别周兼而文之人道全矣东迁以后日就陵替孔子当其时欲以道兴治天命不与先王所遗传焉虽世异政殊后世修述尚与道不远孔子虽位不同于二帝三王而圣则一七十子于孔子犹诸侯之于天子也松柏始生核焉耳蘗之分许长之寸许蟠于地而根之及其丽风日久远也巨本而苍皮歧为大柯枝叶蕃焉上古核也羲农以来根也黄帝尧舜夏殷周秦两汉而下历代之君本也如汉之高光唐之太宗肃代皆与汤武中宣同功而文景明章与元魏孝文宋仁宗明宣孝皆与太甲成康同德尧舜之德虽盛不能安后世之民生汤武之功虽高不能救后世之残暴故曰递兴递废胜者用事所受于天也累代帝王历数归而革命奠百年之伦纪贤君继位德厚庆长民赖其福即中材以下之主咸能安辑一世于当时何得遂置之耶孔子修帝王之道为万世法本而大柯也分以为枝七十子承焉传焉后世之儒条叶丰茂而已非根不深非本不成非柯非枝不盛受雨露而滋养者条叶也夫德有大有小天命殊之人力异之可内省以晓也天命殊之何也子贡曰固天纵之将圣有若曰自生民以来未有盛于孔子人力异之何也孟轲曰冉牛闵子颜渊具体而微［东方朔云颜渊如桂馨一山孔子如春风至万物］不能至圣人颜渊闵子已然矣盖千里奉一君则为王百里一君则为侯君七十五十三十里伯子男而已所得大所养多所立者尊自然之势也天地之气锺为数人或数十人则其德隆其道远散而为百千人末也已以百千人而欲至于德隆道远之古人非愚则倔强焉先王文谟武略圣人道全德备非后世之儒所敢轻拟守先王之法不知变通损益必塞而难施非法不可久也行法者未得先王之意云耳求圣人道德百之一以自淑学之修身可也取经传之言而颠倒之穿凿之强谓圣人如此吾学圣人遂得之如此自以为古人与一世皆所未知而独吾一二人静坐而得之以吾之学即至圣人是孔子所不居七十子所未信孟轲荀卿诸儒所不敢后世俨然有之何其厚诬之甚与昔羣弟子以有若似圣人欲以事孔子者事之曾子不可子夏设教西河曾子责其拟于夫子有若子夏亲传道业在七十子中彬彬焉曾子且以为不可拟于圣人后世之儒无所忌惮其见恶于曾子也深矣而况于帝王之统乎欲正道统非合帝王公卿以事为要以言为辅不可［宋则议论为主实事为末］盖人主镇抚四海提挈网维士大夫协恭共济政和化洽泽之渥者当世蒙其休法之善者后世着为令皆益治保民之大当遵经据史序上古及历代为统典昔先圣言殷因夏礼周因殷礼皆有损益百世可知且齐桓管仲尚称一匡天下民受其赐而许以仁汉唐以来治乱不一睿帝哲王救民除暴因时为政布惠敷恩宣褒古经兴立学校使先王之典制不致尽没黎庶之涂炭不致久困一时赖之数百年享之追继三代无疑也历世久远诸儒皆无异辞何为至南宋遂敢杜撰私议而悉谤毁黜削之谓秦汉而下诏令济得甚事皆势力把持牵滞过日司马迁曰帝王者各殊礼而异务要以成功为统纪汉继五帝末流接三代统业晋袁宏云汉祖虽不以道胜御物羣下得尽其忠萧曹虽不以三代事主百姓不失其业静乱庇人抑亦其次谓亚于尧舜禹汤文武可也乃遂不许列道统中承三代之后则秦誓次典谟训诰内将为大非矣不思孰甚恶可以继圣门之旨而开后世之业况独尊其党之匹夫于年湮代隔已久妄以续二帝三王假圣贤之言僭名道统者也其语播流天下数百年傥谈道不本于庙堂何以谓之儒说不序历代何以知损益若不重述旧章道统还之帝王而举诸儒公论后世不得立于圣门历代不得显加排摈则亦无当也已后儒以其僻说强辞窜入圣人之经拟圣人之德上附邹鲁此亦尉佗之黄屋左纛也君子或将许之与如是而后固说始可息偏行始可拨公论乃伸吾道乃正斯诚儒者不易之定论也先于统典论首录之以为言道之口



天子统道表

二帝三王作之君师孔子作师历代帝王道统：君师之尊治教所本；公卿辅行道统：修齐治平实行之；师儒讲传道统：修齐治平实明之

帝王为道之本行之以公卿讲之以师儒此支也古经旧旨先子遵奉画为此图密受传之

李实曰儒之道帝王之道非韦布之道也尧舜禹汤文武行道者也孔子明道者也子曰道其不行矣夫以为明之不如行之也世以宋儒接道统而以孔子之道至二程而传周程张邵之学至朱晦庵而集大成吾皆未敢信［实蜀遂宁进士长洲令］



大统相继表

上古包羲氏神农氏黄帝氏唐虞夏商周秦汉后汉

以下遵二十一史相承历数次序详统典中

费密曰先子言帝王历数皆天所命而兼人谋非尽人力可致也宜遵先圣孔子以秦誓继典谟训诰之旨取两汉而下异姓受命之君接三代之后方合圣门旧法



弼辅录论

帝王然后可言道统先子既已着论矣复命密焉帝王所以创基保土非一人之得已也皆有良臣为之股肱焉心膂焉爪牙焉乃能永定弘业传世葆位夫君犹五岳四渎名山大川也佐辅之臣则山之巨木茂草乌兽所栖息川之涛波潆洄鱼龙所鼓鬣也苟山童而川涸恶足以滂润雨泽流衍田畴蕃百谷以育士女乎惟大则天莫过于尧尧则四岳羣牧为之辅大知恭己莫过于舜舜则佐以二十二人伊尹仲虺甘盘传说周召毕散三代之隆咸是道也传曰股肱良哉庶事康哉济济多士文王以宁未有帷幄无谋臣将帅乏忠鲠郡邑少循良不得羣策羣力而堪弘图永世使天下蒙其休万姓乐其生者也三代尚矣炎汉之兴则萧何张良曹参韩信陈平娄敬滕公叔孙通郦食其随陆绛灌及孝文入缵宋昌周勃冯唐张释之孝武雄才巨略儒雅则公孙弘董仲舒儿宽笃行则石建石庆质直则汲黯卜式推贤则韩安国郑当时定令则赵禹张汤文学则司马迁相如滑稽则东方朔枚皋应对则严助朱买臣历数则唐都洛下闳协律则李延年运筹则桑弘羊奉使则张骞苏武将卒则卫青霍去病受遗则霍光金日磾孝宣承统而萧望之梁丘贺夏侯胜韦玄成严彭祖尹更始以儒术进刘向王褒以文章显将相则张安世赵充国魏相丙吉于定国杜延年治民则黄霸王成龚遂郑弘召信臣韩延寿尹翁归赵广汉严延年张敞之属世祖光复旧物得邓禹冯异耿弇来歙祭遵宗均二十余人昭烈以一旅袷禘有诸葛亮庞统法正费祎关羽张飞赵云黄忠其后诸人亡逝亮遂不能出讨晋则何曾羊祜杜预卫瓘王浚山涛刘毅魏舒马隆索靖刘琨祖逖其渡江也赖王导温峤周颙顾荣贺循周顗陶侃卞壸乃立东晋隋之杨素牛弘宇文庆史万岁唐太宗之魏征房玄龄杜如晦虞世南李靖李绩王珪薛收高季辅刘文静张玄素尉迟恭长孙无忌马周玄宗之姚祟宋璟张九龄其后三失京师赖郭子仪李光弼张巡李晟浑瑊马燧而后定宋太祖太宗之赵普范质石守信曹翰潘美曹彬王溥王全斌即高宗南渡非吕好问韩世忠刘锜李纲宗泽岳飞赵鼎张浚朱胜非吕颐浩虞允文刘光世何以六帝百五十年元太祖世祖统一中国其才亦多产于沙漠木华黎博尔朮博尔忽赤老温布鲁海牙安童廉希宪伯颜不忽朮阿鲁浑萨里阿沙不花拜住耶律楚材许衡姚枢刘秉忠即称号立国传世一方亦未有孤立而得之者魏之荀彧荀攸程昱郭嘉司马懿辛毗典韦陈泰张辽许褚吴之张昭顾雍周瑜鲁肃陆逊陆抗诸葛瑾宋齐梁陈亦不乏人元魏北齐北周五代十国南渡辽金史官所记不易尽书也开业之君发于草泽名卑势微艰危百状久而后集非文臣为之谋无以怀将帅而料敌国非武臣为之战无以平纷扰而定四方守成之主承祖宗丕绪统一寰区抚育六合日有万几励精勤惕布恩膏雍闾阎必文臣理于内固边陲奋威纪必武臣振于外国家倚之群黎庇之文武臣工天子之左右手也自古鲜四海雍洽百年无一惊扰之时虫蝗水溢悍卒叛臣往往而有洚冰九裁于尧矣大旱六祀于汤矣甘战崇伐见于夏启周文之世所赖世主仁圣忧眷民瘼公卿将相效其谋文武羣工尽其力捕蝗疏川陆输舟移将帅征兵怀柔讨叛救愚夫愚妇于汤火死亡之中不然则户口雕散郡邑残失枕尸沟渠荒乱无已而生民少遗类矣况乎冲王危邦保艾宗庙内外诸司精白输悃至于天降凶灾膏血及野陨殉社稷此皆忠贞格于鬼神帝王所首褒圣门所甚重而道之至著者也如此其仁知义烈也而不谓之道尽绝于道统之外则后儒所谓道不知其何道也君臣父子之伦祭祀婚丧之礼男女衣食之事自上逮于草野无有殊也所不一者上下之分仪礼之别耳征之上古考于历代未有舍此而可求至治者推而下之恐千万世亦不能离也二帝三王皆以事业为道德典谟训诰记录彰明战国分争始以攘夺为事业谓之变可也非事业外又有所谓道德以言无言天言心性言静言理为道德以事业为伯术则后儒窜杂谬诞而非圣门之旧古制所载不过以义制事以礼制心皐夔稷契未闻其谈无争性也尚书周礼无所谓会活泼泼地也版筑鱼盐耕莘钓渭甘盘箕子何尝从事冲漠无朕静观天理也孝经论语乌有主静无欲也颜闵冉仲不言即物穷理本心良知也子使漆雕开仕如或知尔则何以哉颜渊问政子曰行夏之时乘殷之辂服周之冕乐则韶舞雍也可使南面由也果赐也达求也艺于从政乎何有赤也束带立于朝可使与宾客言也圣人教二三子如此故何瑭云学以政为大余小节也盖朝廷举贤取其驭民治政之实才以勤劳三事而非欲其虚渺无稽之浮谈以妄自尊大焉岂窃二氏之旨改乱古经以就其曲说者反可加诸聪明元后器识良能之上哉甚矣道统私创违悖圣门与经不合也若圣人考次古籍国史笔创纪其实而是非自见非褒贬与夺任意而固也奸人乱国叛臣侮君在所必诛其余安可任一己刻隘之私直断已往难知之案夫运代不同犹四序之递令而性情互异若水火之相隔也葛宜于夏冰雪满庭而亦葛之裘宜于冬暑风炎热而亦裘之市井之人罔不嗤矣古之达者就其所遭而致力焉夫才德高盛而拔众古难其人有数百年而后得之一人焉有百年而后得之一人焉有数十年而后得之一人焉有众人之俊杰焉天道佑之鬼神助之遇时获主立勋于时此国家之福祚而生民之大庆也故曰才难至于德盛者才常短才多者德常歉方正焉愤其忠义见事敢言然易激烈以生端和平焉思不出位近于明哲保身而于事又少担荷此亦自古至今必不可得平之数也况生知少成千百未一二也阅历深而明出错误悔而识长十有四五然才必出于德而后为良才德必出于才而后为盛德其次则德与才平而分多少焉才而不德恐为乱阶德而不才惧其失策服官政则才成其功处乡党则德着其善然朝廷所拔必先才赏罚所加必先功舍是何以综理庶务表正百僚哉故历代人才不一或识高而学浅或学赡而识卑或文多而浮或武壮而暴或刚德而败事或激昂以邀名或谋深而谤腾或名重而毁至或始而亡命江湖也后能立勋钟鼎或其初托足匪类也继乃望重朝端或辱身以就奸贼而曲忍全君或畏势觉其难移而退避免祸或公忠体国事欲核实而诸臣怨之或招呼同类朋党害政而天下称之或为众所攻而未尽非或为众所宗而非无过或规模弘远而人议其侈或守身清介而人讥其固或刚正之质以温厚为怯懦或柔婉之哲以劲直为乖张天下原非可一定不移为衡宜百务精当国史所书代不数见此伊尹不求备于一人孔子论朱干玉戚豚肩不掩皆贤大夫也乌有一生事事无疵言言中节乎故过虽圣人不能尽无也在知悔在能改季文子曰过而能改民之上也用为上大夫先代贤俊自庶僚以至于公卿岁月久远而后至至者百无二三焉公卿矣而能表显当世又百无二三焉补朝廷之缺救郡邑边庭之难而成君德之仁皆几经辛勤几经磨炼几经曲折仆而复起退而复进败而复成深思详计而后身名昭著功业灿然也苏湖云能以一艺成名于后世皆振古之奇人而况将相勋庸耶宋世曲士陋儒志浮目狭未常炼达辄冯枯竹衡量古人洗沙而数拔毛而度未悉之事闭户以谈往代之非意见为刺削平生之勋德搜隙罅以为罪晋刘毅称自伊尼以上至于包羲莫不有失何独责于中人哉诚为至言夫固薄之论满世忠恕之道全乖使识略高贤遗冤简册饮恨九原此百世无已之大痛也殊未晓高明之瞰人人所不能免道路之口悠悠有何足据况讹传误听当代流言已有隐微难白之冤至据事修词历世既远又多爱憎不平之笔然一丝之颣岂损连城数尺之残不弃杞梓总之牛巨兔微羊白豕黑皆可以祭锦丽绘素丝重布粗皆可以服不因时量事细求其人必如吾意而后可以免讥则亦悖矣则亦谬矣岂宋儒之言行尽无缺失何为专诟一世与上诬汉唐哉天地之大德曰生圣人之大宝曰位何以守位曰仁何以聚人曰财理财正辞禁民为非曰义邵雍曰古今之时则异也而民好生恶死之心无异也故人臣不幸世治而遭值奸凶世乱而陷没盗贼隐忍污辱苟全性命保妻子以寺宗祀未为尽失惟相与煽乱为可诛耳故生命人所甚惜也妻子人所深爱也产业人所至要也功名人所极慕也饥寒困辱人所难忍也忧患陷戹人所思避也义理人所共尊也然恶得专取义理一切尽舍而不合量之与论事必本于人情议人必兼之时势功过不相掩而得失必互存不尽律人以圣贤不专贵人以必死不以难行之事徒侈为美谈不以必用之规定指为不肖后事之忠咸足以立身异时之善皆可以补过从古从今救时为急或可或否中正为宜傥坚信宋儒刻隘臆说恐伊吕微箕生于汉唐亦多遗议矣诗云神之听之终和且平所当尽绝语录酷深之浮僻仍守经传忠恕之定旨治国平天下实行于士大夫故周礼掌职六官次于公侯而圣门分科政事先于文学安得自以为道而尽绝古今之贤序上古与历代之名臣内外大小有政可纪有善可书以德行言语政事文学为次厕于统典之后为弼辅录以复圣门之旧

元儒许衡曰以众人望人则可以圣贤望人则无完人矣刘因读史诗云纪录纷纷已失真语言轻重在词臣若将文字论心术恐有无边受屈人二先儒之言乃千古痛心刻骨之论实从古经中得来真圣门忠恕旧旨盖见宋黜削汉唐太过自帝王与公卿儒贤莫不拨脂洗髓遭其毁刺故出此论以救之乃匡谬正俗之急务也善乎顾天埈之言曰宋诸君子乃始喜论古人坚执名理饰以辞辨是非褒贬不异绳之束坊之限后遂凛焉遵之而不敢易设有虚心默默细绎全史以世观人以微观显以生平观一节回视所遵成说其果合否惜乎古人之深大都没于论者之浅矣



文武臣表

君道：帝王统御

臣道：文臣弼辅于内，宣流恩泽

臣道：武臣弼辅于外，振扬威纪

天下之治羣黎乐业万物遂其生皆法制礼义所继特君相之功也故帝王乘天运而理物子子孙孙励精勤政保育万方此君之道也非良臣弼辅不可三公论道六卿分职百僚庶绩郡邑循良博士传经史记言行此文臣之道也翊卫京师镇驭边陲修缮关堡肃勒军伍讨擒叛逆襄助漕运此武臣之道也君统于上文武臣僚奉令守职自上古至今无有踰此而可致治者后儒以静坐谈性辨理为道一切旧有之实皆下之而圣门大旨尽失矣密少逢乱离屡受饥馑深知朝廷者海宇之主也公卿者生民之依也稍有参差则弱之肉强之食此时心在腔子即物穷理致良知有何补于救世岂古经之定旨哉言道而舍帝王将相何以称儒说先子平日论次密老年益确信不疑也



道脉谱论

二帝三王前规盛制先圣孔子撰录简策定之为经所以宣演微猷翼赞崇化传七十子七十子又传之如父于子子于孙使学者谨守不敢乱素悠久至今成为道脉故道脉断自先圣孔子始后世去圣人日远欲闻圣人之道必以经文为准不合于经虚僻哓哗自鸣有得其谁信之经传则道传也秦人焚书经文尽失儒者壁藏之冢藏之子若孙口授之二三门人讨论纂述之保秘深厚幸获不坠经已绝复存者先秦诸儒之力也汉兴下诏追寻大师耆德收理旧业迪训后起正定讹残互述传义其立学官七十子遗学未泯经久亡而复彰者汉儒之力也自汉而后中罹兵事书传佚落六朝以来诸儒于经注解音释或得其遗以补亡脱至唐始会为十二经［孟子古不列经宋宣和后始入］上自朝廷下逮草野皆有其书经如丝复盛者魏晋隋唐诸儒力也采取整葺已成师资传次千余年传为不刊之经改变古文蠭起而立臆说而遂行矣经旨广大稍平近实者亦不必尽刓削焉从汉而来岁月深长姓氏更改典章不同诸儒奉经也我以为宜人以为不宜行之则成过我以为不宜人以为宜不行亦成过矣况感恩不忘世多有之释憾终身古来叙几或无心之语而犯忌讳或偶事之失而成不解一怨横胸谗诽遂作薏苡珠玑百升之歌咏桧之谤足以污盛德而乱听闻是非贤不肖之论未易悉数也故尚论者生不同时事不共历固宜考详始终推量隐曲安可悉铢两于圣贤而立论哉古人有言难得而易失者时也不特此也难一而易二者心也难合而易乖者情也难决而易动者疑也难无而易有者争也难平而易忿者气也难免而易来者忌也难伏而易起者谤也难完而易瑕者名也难久而易变者事也难善而易坏者政也难除而易生者弊也难坚而易怠者学也难终而易移者守也难立而易毁者家也难聚而易散者财也难享而易夺者福也难通而易执者意见也难悔而易遂者过误也难成而易欺者勋业也世若此其纷纷难处甫一行事操尺寸而议者在其后矣有不自恐自惧而深究责大生媿悔求以寡过尚何敢任意苛搜轻刺往哲哉傥必少无一瑕者能止足出处咸宜仁义礼乐之旨伦常政治之端未尝大殊辅翼圣门劳齐而功并也唐以前虽有异说所守旧章无论矣宋陈抟种放穆修当五代学废之后相继谈经以图明易其后诸儒视图偏重共矜为不传之秘旨刘向校书考易说诸家皆祖田何杨叔丁将军大谊略同惟京氏异党不言易有图王弼韩康伯注未可据也图纬教授樊英杨厚之伦唐章怀太子注后汉书云图河图也则汉所谓图纬咸承于古不附经而别授古者左图右史传经者右史之学传图纬者左图之学汉张衡请禁图谶云河洛之篇已定矫称谶记则图纬与图谶若同而异［诸儒解图曰纬犹后世语录］谶虽矫称亦宗于图古图实赖纬以存刘勰正纬云真虽存矣伪亦凭焉宋儒先天后天之学本汉图纬之书也非自图纬无所从来将宋儒伪撰假托上古宋之经学杨悫成同文传范仲淹孙复张载未明所从来时犹及于陈抟李溉传许坚范谔昌刘牧本自种放其事穆修者李之才周惇颐尹洙之才传邵雍刘羲叟邵伯温赵鼎惇颐传程颢程颐颐传游酢谢良佐杨时学春秋于孙复者欧阳修修称师友之益得尹沫为多苏轼苏辙黄庭坚出焉［宋以王苏程氏学衍问生徒］穆修所授一二世而已分至于诂经唐啖助王元感陆淳以来已出意见尚未大变乱也经目大变创于王轸和以贾昌朝而刘敞为说始异古注疏然不着天下王安石自昌朝发及其得相凭借宠望独任己私本刘敞七经小传尽改古注为新义用以试士凭立章程诬辩诞幽以为道德性命之微自此兴安石倡据于上迫以功令儒生求合有司纷应于下坚守古说不变者无几或稍增损若异之大旨实一也韩驹奏曰西汉之士专一经饰吏事断疑狱皆出于此今学者亦专一经不能施于用徒诵王安石义训义格以待问六经之旨既为微妙其闲星辰山川禽鱼草木皆须他书以资参验王安石所以无书不读也今之为学安石所训之外不加研究有司不可为题目者又不复究知独诵道德性命之言以为学圣人之道如是足矣安石言之则为新义行之则为新法天下骚然中原尽失宋遂南渡当是时不专守古经言足食足兵好谋而成从生聚教训实处讲求思以立国而因循苟且朝士所争乃王安石程颐之学术上殿多言格物道德性命之说益炽吕祖谦陆九渊朱熹张栻陈亮最播论各不同而九渊与熹尤显九渊言本心而略经传又非程颢程颐其徒不盛熹本道德性命之说更为集注力排七十子古今诸儒独取二程然二程与安石稍异者不过静坐体验会活泼泼地气质之性耳一切道德性命臆说悉本安石焉熹齿既高观书深而气平称汉儒说经意味深长知者鲜矣明洪武中定取士法用古注疏兼之宋传着为令甲宋传亦未尽从以蔡沈言天运大非集诸儒更解赐名书传会选勅刘昆孙删孟子为节文[削去八十五段不以试士]永乐得位专用朱熹之说始不遵祖训仍宋旧本作四书五经大全命科举以为程序古注疏亦未尝有诏禁止生徒恐畏趋时专习宋传性理浮说盛行递相祖受古义尽废七十子所遗汉唐相传其守之实学殆绝讲议益固洪宣至隆万诸儒深忧之诤论大出而皆未尝别标门户也王守仁遵信古本大学取朱熹晚年所言乃定论此圣门实学将复之机柰守仁不深稽经文求七十子之旧正圣人立教本旨虽以朱熹穷理格物为非而复溯九渊本心之说改九渊接孟轲更欲以截然自树立为致良知一时学者喜新好异纷然去朱而从王自此穷理良知二说并立学者各有所好互相仇敌然诸儒多持异议引辨甚力追溯汉唐古学林希曰秦悸人道焚书籍坑学士先王道无存赖当时耆儒老叟遗及汉世口讽手传或山崖屋壁之间收拾缺编折册朽蠹断绝之余久而成文当大坏之后古经益以明世学者求而易入识为人之道者汉儒之功世之人犹指其一二而讥之亦甚愚矣王鏊曰汉初六经皆出秦火煨烬之末孔壁剥蚀之余然去古未远尚遗孔门之旧诸儒掇拾补葺专门名家谷守其师之说其后郑康成之徒笺注训释不遗余力其功不可诬也宋儒性理学行汉儒之论尽废其闲有不可得而废者今犹见之十三经注疏惟闽中有板闽本亡汉儒之学或几乎息矣郑晓曰宋儒论汉儒驳杂讥其训诂恐未足以服汉儒之心宋儒取资汉儒者十之七八宋诸经书传注尽有不及汉儒者宋儒议汉儒太过近世又信宋儒太过熊过曰秦汉之际儒士谈论以明先王之典者皆有谱牒可考传授之次不迷其所统壹汉而下则官师重魏晋六朝王贺范徐及庾蔚之等观其所议可以还古归有光曰光钻研六经溯其源本秦火以后儒者专门名家确有指授古圣贤之蕴奥未必久晦于汉唐而乍辟于有宋欲以余年发明先圣之遗书儒林道学分为两科道学未可以盖儒林新安未可以盖金溪永嘉而姚江亦未可以盖新安黄洪宪曰经艺奥微汉儒精通其旨使非注疏先行于世则扃鐍未启宋儒之学未必能窥其堂奥即使宋儒生经残籍灭之后其所窥识未必能过注疏也矧汉去古未远表章之后遗书肆出诸儒校雠未必无据焉可尽訾哉于是张朝瑞撰孔门传道录纪七十子朱睦楔序授经图列汉儒邓元锡纂学校志从七十子序及近代王圻作道统考取儒林世系收秦汉魏晋南北隋唐诸儒于宋之前着论明其不可废自诸儒之说出而四子之书行谈学仍归中正七十子与汉唐抱道诸儒为宋遏绝者五六百年万历闲始复禘袷闻道世系之中吾道昔何可伤而今乃可庆也然四子立说或散见文献所画世系晋唐都求考补或虽别为一编其言未详其人未广其说未大行于世吾先子常慊焉谓四子遗书可因之以搜求史传儒籍邹鲁递及虽缺略有闲授受可据犹堪指陈亲炙私淑源流远深当遵圣门定旨辑为中传正纪帝王公卿首著录焉专序七十子传人见于国史者为圣门道脉谱画图详其世次述传授之宗系盖羲农尚矣尧命舜称允执厥中舜亦以命禹汤执中文武周公无偏无陂皆中也万世帝王传焉公卿用之至孔子曰中庸古今学者守之庠序布焉是中者圣人传道准绳也不本中以修身僻好而已不本中以言治偏党而已不本中以明学过不及而已故谓之中传师友闻见世世不绝使斯文未坠故谓之道脉也密受规条而论次之辨者曰先儒以二程陆氏接孟子其说各异止宋儒也今取秦汉隋唐诸儒续七十子后虽本经史卫道苦心毋乃违先儒与曰非吾先子创论而诸儒之议也求之司马光欧阳修朱震陈瓘刘恕谢廓然苏轼苏辙林希周必大陈公辅陈贾林栗叶适张贵谟何坦陈善徐度罗泌刘安世陈亮李蓍王十朋方士繇晁说之张端义李觏陆游李宗恩周密元吴澄刘因马端临元明善虞集黄泽袁桷陈樵明宋濂王鏊郑晓何瑭杨慎罗洪先胡绍曾杨守陈赵贞吉祝允明倪岳何迁雷礼罗钦顺薛应旃熊过萧良有林承芳唐文献林燫郭正域焦竑孙绍先周梦旸归有光彭最曾朝节文征明张凤翼沈长卿王世贞孙举胡直徐常吉申时行王锡爵叶向高冯复京邵宝吕坤冯时可丁元荐张与行王道新谭贞默冯琦李盘曹于汴沈鲤张问达张溥顾起元管志道钱谦益张采黄洪宪冯从吾曾文饶徐珊陈函辉其文已着矣而未见之文何众也而成于王圻张朝瑞朱睦楔邓元锡先子奉诸儒遗议补定耳恶在七十子与汉唐不可以传也辨者曰周公没圣人之道不行孟轲死圣人之学不传道不行百世无善治学不传千载无真儒河南程氏两夫子出而有以接乎孟氏之传盖千四百年之后乃得不传之学于遗经而承道统曰道与学非二也道已不行于周公既没之后则成康以来天下无圣人之道久矣诗人尚美宣王孔子止伤幽厉又何以异耶盖得时而驾不得时而教非善治有别道而真儒有别学也况宋祖帝乙不闻其上接成汤也郑祖厉王不闻其上接文武也且不传之学亦遗经得之非得于遗经之外也古今远隔舍遗经而言得学则不本圣门叛道必矣既不敢自为传云得之遗经是遗经也汉唐诸儒若良臣卫国门子孝孙居守祖宗坟墓兴之继之初非一人力非一代力获传此遗经也淮南鸿烈云坊庸邮表非谓其能事也先王祭之盖思其功也连庶云弓矢舞衣传百世藏于王府盖以古物之传于今尚有典型也传此遗经以惠后世使得因之以识圣门所述先王之遗何一二儒生窜乱经文悍然自是皆黜削不以为传也不亦太过乎辨曰汉唐传遗经信矣未得性命微旨不闻道也汉唐止可言传经宋始傅道曰圣人之道惟经存之舍经无所谓圣人之道凿空支蔓儒无是也归有光尝辟之云自周至于今二千年闲先王教化不复见赖孔氏书存学者世守以为家法讲明为天下国家之具汉儒谓之讲经后世谓之讲道能明于圣人之经斯道明矣世之论纷纷然异说者皆起于讲道也有光真不为所惑哉汉唐守圣人之道考究经传其说长姑舍不论也即圣门果有性命突起之说汉唐果未得果至宋乃得之而亦不可废也得不传之学不过犹周之天下耳帝喾以来尧舜禹汤相继为君先公悉诸侯也文武始有天下然禘喾而郊稷追王太王王季上祀先公以天子之礼不窋失官出奔微矣必祀以天子之礼者吾祖宗也无祖宗则无子孙王业乌从而发苟非七十子之与漠唐诸儒遗经又绝不传之学何自而得哉傥至宋忽云闻道继不传之学必也谓周先公未尝有天下举上世以来涵渊化灵合究而尽去之缵帝喾以文武后稷至王季不以入祀可耶否耶还俎鼎铏至文也必先毛血大烹酒醴至美也必重明水示不忘其先也圣人至仁也子贡曰文武之道未坠于地在人贤者识其大者不贤者识其小者莫不有文武之道焉传曰礼失而求诸野不贤也野也皆道所在圣人不废七十子与汉唐诸儒传遗经而道获存不贤焉野焉亦可为毛血明水遂尽削之其合于圣人之仁否也而况与圣门殊乎辨曰此有本之大议也然自永乐尊显以来世以宋性理之说为是者数百年取驳议诸儒之言谓非圣门之旧而述古学恐世未能尽信乎曰事久难以卒变自古而然昔王安石义训大行杨时论之诸生咸以为不可今之非安石者皆是也安石程朱小殊而大合特未尝就数家遗书细求耳辨曰痛哉痛哉七十子与汉唐诸儒伤其久湮矣然宋儒何为有是说耶曰独言孟轲之传开于唐儒韩愈至宋蔡京遂以王安石上下孟轲程颐又以程颢为孟轲后一人而尚无道统接传之论也南渡后朱熹与陆九渊争胜门户熹传洛学乃倡立道统自以为曾氏独得其宗而子思而孟轲而程颢程颐接之盖杨时事二程而友罗从彦李侗熹所从出也皆与韩愈不合愈之言曰博爱之谓仁行而宜之之谓义由是而之焉之谓道足乎己无待于外之谓德其文诗书易春秋其法礼乐刑政其民士农工贾其位君臣父子师友宾主昆弟夫妇其服麻丝其居宫室其食粟米果蔬鱼肉其为道易明其为教易行尧以是传之舜舜以是传之禹禹以是傅之汤汤以是传之文武周公文武周公传之孔子孔子传之孟轲轲之死不得其传焉荀与杨也择焉而不精语焉而不详夫愈之原道举其实而辟其浮守其中而贬其杂未尝及统略焉耳苟以传也孔子传七十子承以曾申矫疵公羊高谷梁赤公明仪公明宣乐正子春檀弓孔伋门人乃有孟轲曰孔子传之孟轲七十子与曾申诸贤将不堪比数耶又尝曰文武以是传之周公孔子不及孟轲以其言求之前则不以七十子为传后则不以孟轲为传愈即欲乖悸未尝敢若斯过甚也不得其传谓孟轲门人无能著书者也继孟轲著书荀卿扬雄称善故曰荀与扬也大醇小疵犹云伯夷圣之清而隘柳下惠圣之和而不恭非谓荀扬不能继孟轲之传也愈尝语诸生昔者孟轲好辩孔道以明荀卿守正大论是闳是二儒者吐辞为经举足为法绝类离伦优入圣域又曰己之道乃夫子孟轲扬雄所传之道若不胜则无以为道其挥之进之取雄为法焉崇奉荀扬其可知矣韩愈未敢废秦汉以来刘子翚以愈言为孤圣道绝后学而非之蔡京乃敢为妄言曰自先王泽竭家异国殊由汉迄唐源流浸深宋兴文物盛矣然不知道德性命之理安石奋乎百世之下追溯尧舜三代通乎昼夜阴阳所不能测而入于神初着杂说数万言世谓与孟轲相上下天下之士始缘道德之意窥性命之端安石以其学术祸众不为士论所与程氏绍兴方盛熹列安石于名臣别祖程颐谓传道统十室之邑必有忠信三人行必有我师九州岛之远文献相承七十子皆在所弃汉唐千四百余年都无一人足取岂情理之平也哉管志道曰孟子既没周程未生中间千有余年人心不死纲常不移孰维持是程朱谓道统绝于孟子续于明道亦属偏陂之说上古无书契而天地位万物育岂以大学中庸有无为绝续耶王文成翻其格物而不翻其道统何也遥接之谬既倡致沙门言邵雍之图得于老氏陈抟周惇颐之道妙得于佛氏林总羲文周孔至宋乃托二氏再生于天地之闲吾道受辱至此百尔君子欲不愤得乎此诸儒不能已于言四子不能已于述也性命各正学业各成论道者止宜举其大同听其各致不得以一己之私强画之也孟轲言闻知见知于夏独称禹又曰启贤能敬承继禹之道殷独称汤又曰贤圣之君六七作见知不称周公又曰周公仲尼之道在彼在此文有互见非谓此皆不足传止尧舜至于汤汤至于文王也良贾蓄数十年而后殖于财良工肆数十年而后精于技几于成也艰难至矣七十子与汉唐诸儒生平素履累数十年后学守卫圣人之道工苦深厚泽及后世取其所传遗经尽绝其人从千百年前加以数语如亲见之决然并弃恐亦未尝详思耶世之人于父之言行则见而知之祖则闻而知之曾祖则传闻焉高祖则传闻无考百年之内已如此势所必至虽圣人不能违也故孔子作春秋所见异辞所闻异辞所传闻异辞以天下大矣古今远矣非父子兄弟朝闻夕见可遂直定之也子贡问曰向也赐观于太庙之堂未既辍还瞻北盖皆断焉彼将有说匠之过也孔子曰太庙之堂官致良工之匠匠致良材尽其工巧盖贵久矣尚有说也圣人不敢以己意定而阙疑况下者乎古人相友尝以为知之未尽晋平公问羊舌大夫于祁奚奚辞以不知强之乃对公曰曩者问子子奚曰不知也祁奚曰每位改变未知所止是以不敢得知也魏舒为锺毓长史毓与参佐射舒常画筹后射乏人以舒备耦发无不中毓曰吾之不足以尽卿才如此射矣岂一事哉王湛兄弟宗族咸以为痴兄子济轻之诣湛见易请焉则皆济所未闻留连弥日自视缺然乃欺曰家有名士三十年而不知济之罪也与周旋非一日未知且若此何以遥断略不存疑宁学者所不安亦非圣门忠恕之旨也道之定遗经立其本七十子传其绪汉唐诸儒衍其脉后儒比七十子犹滕薛之于齐晋也七十子身事圣人也见全经也三代典制存也自汉至近代诸儒其德兄弟也善言美行皆可补益于世然汉儒冢子也后儒叔季也汉儒虽未事七十子去古未远初当君子五世之泽一也何传闻先秦古书故家遗俗二也未罹永嘉之乱旧章散失三也故汉政事风俗经术教化文章皆非后世可几何敢与汉儒敌耦哉魏晋至唐多方补葺犹得六七焉后儒亦不能及经文之外别撰条目腾口相授辄立姱辞互相尊崇执不少让祭义曰天子有善让德于天诸侯有善归诸天子卿大夫有善荐于诸侯士庶人有善本诸父母存诸长老禄爵庆赏成诸宗庙所以示顺也昔者圣人建阴阳天地之情立以为易易抱龟南面天子卷冕北面虽有明知之心必进断其志焉示不敢专以尊天也善则称人过则称己教不伐以尊贤也闵马父谓子服景伯曰昔正考父校商之名颂十二篇于周太师以那为首其辑之乱曰自古在昔先民有作温恭朝夕执事有恪先圣王之传恭犹不敢专曰自古古曰在昔昔曰先民今吾子之戒吏人曰陷而入于恭其满之甚矣季札观乐见舞韶濩者曰圣人之弘也而犹有惭德圣人之难也子曰古者言之不出耻躬之不逮也后儒大言而不少疑内满而不自省惭德耻躬弃置不讲诸儒起而切辨亦出于万不得已也密事孙征君于苏门山述先子平日所论以就正反复辨议征君深以为然则四子传七十子序汉唐诸儒此为笃论补葺着之使世之好古君子志圣门实学者有所考焉

朱文公熹语类云某解大学而今据某谓稳只恐数年后又见不稳又云旧读中庸慎独大学诚意处近日乃觉其非此正是最切近处最分明处乃舍之而谈空于冥漠之闲其亦误矣至于文字亦觉向来病痛不少盖平日解经最是守章句然亦多是推衍文义自做一片文字非惟屋下架屋说得意味淡薄且使看者将注与经作两项工夫看得支离至于本旨全不相照以此方知汉儒可谓善说经只说训诂训诂经文不相离异只是意味深长也问论惟有已发之性有未发之性曰性纔发便是情情有善恶性本全善心又是包总性情的大抵言性须见得元受命于天其所禀赋自有本根非若心可以一概言也却是汉儒解天命之谓性云木神仁金神义等语甚有意思非苟言者学者要体会亲切盖学问必至暮龄识见始定文公从王程之后以汉儒为说梦尽改其经注尽黜其传人尽翻其实论自以为独吾之说乃可以追千圣而绍百王门人播闻已久晚年乃推尊汉儒尤痛悔前说有乃知日前自谎谎人之罪不可胜赎等语可见七十子相传本源定旨未可轻易敢改动也文公此悔不吝改过真可称大儒吾先子读文公语类于其硬将己意入经传专任己私抹埽汉唐未尝不痛心洒涕据经力正附文公诤臣诤子之列后既追悔昔非又未尝不为文公手舞足蹈几十年丝毫细辨盈几叠箧之书老来都冰消雾散则贵者无已之进德也王文成公寺仁辑文公晚年定论云后世徒守其中年未定之说学者久传惜乎文成倥偬军务以没尚少文公之一段痛悔也悲夫



七十子传人表

孔子七十子［诸贤门人传次于汉国史无闻］；端木赐子贡［史汉记传人］；卜商子夏［史汉记传人］；商瞿子木［史汉记传人］；左丘明［史汉记传人］

圣门七十子当时分教列国虽门人或有或无然有者必多赵岐注孟子云遭秦坑焚之后孟子之徒党尽矣其皆罹秦难而断与七十子传人见于汉国史者止四人子夏子贡左丘明商瞿子贡之传为公羊春秋公羊高事子贡亦事子夏然汉儒以公羊为齐学子贡终于齐则得子贡之传为多五传至汉胡母子都董仲舒始显子夏之传有二谷梁赤传为谷梁春秋至汉蔡千秋刘向始显曾申李克传诗至汉毛亨毛苌始显左丘明传为左氏春秋至汉刘歆始显贾逵始行晋杜预始注商瞿传易矫疵馯臂受之至汉田何始显服虔郑玄始注今惟魏王弼独存伏生传尚书至孔安国始显高堂生传礼至后苍始显制氏传乐汉徐防奏云臣闻诗书礼乐定自孔子发明章句始于子夏则礼乐诗书皆子夏之分宗世绪也此七十子之正传嫡系古经赖四家门徒而得存三代典章赖四家门徒而不散至今二千余年王道如日中天司马迁班固儒林之有功圣门宁不与孟轲荀卿并哉



古经旨论

古经之旨何也圣人之情见乎辞惟古经是求而通焉旨斯不远矣大道之行圣王不一皆敦本务实以率天下夫善不善者意也治乱者时也得失者政也存亡者人也圣人传其要待后世推行焉耳古经备矣不待后世别有所发明其旨始显也宋诸儒承王安石之说言圣人性命之理七十子所未至独有曾氏再传而断汉儒以来皆所未识逮宋复昌明于世别建宗旨门户既立徒党分争号恣大着后世学者悉本其书久而安焉故相沿言道孟轲而后以来直继羣儒论其说太过者多矣吾先子以为然哉然哉天子以至庶人修身为本圣人惧后世未得修身之方也于是取三代之遗而述焉序书以纪之定礼以立之删诗以风之作春秋以裁之晚而赞易尚书者二帝三王之鸿绩而善政遗后之典册也礼者四代损益定制天子诸侯以至卿大夫士庶人取正之遗则也诗者祭祀燕享敦教化俗润色升平之乐章也春秋者天王巡狩之典阙方伯连帅会盟征伐以尊王室之旧事也易者先王别以开物成务而命官掌之乃吉凶以前民用之繇辞也此皆实政实教安朝廷而平诸夏者也是六经先王以格上下通神明肃典章施教育和风俗而安民生之宝训先圣孔子序述为教使三代政治不散世熙则文以齐之而亦不忘武备世乱则以武戡之而即诞敷文德后世之士得之而身修庶人闻之而身亦修矣此所谓道用则举之为行道不用则传之为明道故曰书云孝乎惟孝友于兄弟施于有政为国以礼能以礼让为国乎何有诵诗三百授之以政不达使于四方不能专对虽多亦奚以为五十以学易可以无大过矣孟轲曰孔子成春秋而乱臣贼子惧经旨昭昭如此非有他也且未尝以易春秋为雅言不欲哓然而论今血气未化世变未达之人强使剿说为七十子述圣人是言以教弟子戴圣戴德所录皆失姓氏惟公孙尼子缁衣檀弓记礼子思中庸大学传耳孟轲十四篇荀卿三十篇引诗书最多皆未尝及易经传载圣人之言不为不广命罕言性与天道不数数岂圣人面命不足发七十子七十子承圣人之教咸不能入如水投石焉后世之儒又何言人人同悉深于无极焉先天焉性焉是后世之儒迈千古圣门不能如后世之儒之善教七十子不能如后儒门人之善学恐彷佛为见依倚成语非古人深造自得之学矣古称商瞿好易孔子传之志焉易自此始存也代有传人国史记之后儒直不谓之闻道苟必致力无极先天乃可阐获精微圣人既不见之雅言后儒所宗颜曾思孟并无一语商瞿亲闻于圣人使易流万古不能与周惇颐邵雍并列即程颐朱熹门人杨时黄干辈亦不得同为闻道焉宁不大可伤哉古经之旨未尝不传学未尝绝也后儒自取私说妄改古经追贬七十子尽削汉唐守道诸儒恶足信乎吾先子痛深而思远尝奉诸儒共诤已久之公论冒天下之讥申古经之旨曰圣人之学修己安人见之实事圣人之教因材而笃各有所成孟轲曰引而不发跃如也中道而立能者从之学者于德行言语政事文学兼之可也得一焉可也能行之又能言之可也能行而不能言亦无不可也或出或处或默或语各成一材各就一德王道着而风俗美圣人之旨如此而已所谓性命非经传遗文言之虽微不可谓之圣门之传李方子曰王氏高谈性命绝灭史学足稔中原之祸君子所深诛而不听者也则性命倡自安石宋已论之矣天地静也性也诚也敬也理欲也本心也无极而太极尊大学中庸孟子也宋儒以为独得古人未识者此耳道之大原出于天董仲舒之言刘向曰凡学非能益之达天性也能全天之所生而勿败之可谓善学者矣性则圣人原有定论其后漆雕世硕子贱公孙尼子孟轲荀卿告子扬雄各立有说要必以圣人之言为归澹泊明志宁静致远诸葛亮引淮南鸿烈以戒子也敬则诸儒守之者甚众潘尼创私欲之论徐遵明发本心之旨苏绰继治心之书李翱起诚明复性之说讲辨太极自顾荣纪瞻梁武帝李业兴昔有之言无别王弼韩康伯之旧而无之一旨又始张衡也大学中庸贾逵称经之纬之戴颙传中庸二卷谢蔺着中庸颂梁武帝撰中庸制旨张管朱异贺琛递述中庸义于士林馆李翱亦专言焉中庸大学之别出六朝已有孟轲之尊始扬雄程曾赵岐继于韩愈奏于皮日休皆谓自我发之冤哉冤哉纵自我发安得遂谓古人未识耶元亨利贞文王演易方有此辞谓尧舜禹汤未知元亨利贞其可乎孔子赞易始着太极谓太极甘盘傅说箕子周召未闻也可乎后代视前亦犹前代视古又何怪乎王守仁良知之说出学宗守仁者以为宋儒未喻也传圣人之道将如积薪然后来者居上耶后儒所言非教所急舍其实而虚是求居其有而无是论古经不闻有是训也苟有人焉谓宋儒立说圣人之旨始明为学之方始备前代未具也此亦未闻南人言樵耳南人梁游者谓山中人曰吾南方有樵焉入云雾履巉岩渡涧壑鸟鸣导前芳草匝足行歌而归以终其身谓之高士梁人闻其言美欣欣而前曰吾山中所不知也遣子学焉晨起与南人行登石南人曰巉岩也渡溪曰涧壑也闻禽声曰鸟鸣导前也触草气曰芳草也令梁人之子鸣呀曼声曰行歌乎归哉归而其子具以语梁人梁人笑曰吾祖父居于此数世矣皆如是也客未尝有所加特美于言耳宋儒言学非能加于汉唐烦辞芜杂已耳汉张释之从孝文登虎圈问上林尉禽兽簿尉不能对虎圈啬夫代尉对甚悉口对响应无穷者诏释之拜啬夫为上林令释之前曰陛下以绛侯周勃何如人也帝曰长者又问东阳侯张相如何如人也帝曰长者释之曰夫绛侯东阳侯称为长者此两人言事曾不能出口岂效此啬夫喋喋利口捷给哉陛下以啬夫口辩而超迁之恐天下随风靡靡争口辩无其实举错不可不审也帝曰善乃止不拜啬夫孝武问政申公曰为政不在多言顾力行何如耳司马迁曰孔子之天道命不传传其人不待告告非其人虽言不着褚少孙曰非其地树之不生非其意教之不成此七十子以来圣门之旨汉儒可谓继将绝之学于古经不恃口辩而欲默成也子思称明辩之孟轲好辩与杨墨辩义外辩并耕辩杨子取为我墨子兼爱恶其执一也贼道也杨墨之道不息孔子之道不着辩其举一而废百也且曰逃墨归杨逃杨归儒归斯受之今与杨墨辩者如追放豚既入其苙又从而招之七十子之学未追辩也陈良楚产学周公仲尼之道称之甚力彼后儒议论烦细自相攻击大异于孟轲矣汉儒笺注古经递相授受传者或不能无少异［颜师古曰六经残缺学者异师文义竞驰各守所见故汉书所引经文与近代往往乖别既自成义即就而通之庶免守株］然朱子曰周末久江河划断乌有七十子师友讲受圣门渊绪之学皆以为非而杜撰一旨自以为是千余年后突起而废前闻哉若去知与故循天之理庄周之言节欲返性之论淮南鸿烈所载汉儒谓出于黄老不以为学况宋之前驳议亦不乏人魏王肃吴虞翻元魏张奇刘献之张吾贵刘兰梁许懋隋张仲唐啖助徐旷王玄度王元感之流皆有著书岁久遗落乌知宋儒以为创获者非古人陈言乎世所称濂洛关闽青田姚江之学何其说皆李翱复性书所有也圣人欲以修身齐家治国平天下故为颜渊定四代礼乐为曾子序天子至于庶人之定分实行为孝何尝有后儒浮说耶近代何瑭言所谓道学者多用心于性与天道及存心养气之说名虽可观实则无补穷理讲学张士隆曰端默寂灭可谓闲心当于事验其实身与心为二理与事相乖非圣人合内外之道也归有光言性命之说圣人难言之夏廷美不信天理人欲之分诸儒皆知古经之旨数百年来胶固拘隘使圣人之情偏而不中全道备德不着于世毋亦圣人之道久离欲合而后诸儒之论始出耶吾先子于古经无偏无党省其过论率由旧章还七十子相传之旧耳

先天后天圣人赞干九五之大人非后儒之论有辨别见

阙文阙疑经训昭然惜乎宋儒改经补传不知阙文阙疑之义
  </div>
  <div class="pagination">
   <span class="current-page">
    1
   </span>
   <a href="弘道书_page2.html">
    2
   </a>
   <a href="弘道书_page3.html">
    3
   </a>
   <a href="弘道书_page4.html">
    4
   </a>
   <a href="弘道书_page5.html">
    5
   </a>
   <a href="弘道书_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
