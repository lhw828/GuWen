<!DOCTYPE html>
<html>
 <head>
  <meta charset="utf-8"/>
  <title>
   榕坛问业 - 第 3 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   榕坛问业 - 第 3 页/共 7 页
  </h1>
  <div class="content">
   榕坛问业卷五
　　钦定四库全书
　　榕坛问业卷六
　　明　黄道周　撰
　　士别百日苦不刮目所繇致思功少随眼时多也人福分事业九分俱在眼上此物下不清灵无复清灵去处人能时时致思便觉眸子静深不逐物走闪遇有自得处廓然千古上下千古圣贤留此文字只恐人心眼放不清灵天地亦恐人心眼放不清灵故留此文字不然羲元一画鼻上两眉大抵亦不须作也秋爽渐深繁隂欲落试问诸贤临称八月此义何居
　　洪尊光云临为丑月观为酉月临观相反临方壮而观始衰反临为观二阳之用错而居外所以有凶某云此解极分明圣贤看书只是一正一反内为君子外为小人惠廸为吉从逆为凶临以君子居内事穷势极遂有八月之凶范文正出理鄜延道见吕郑州郑州云在中朝尚不能料理阃外在阃外何以得成帷幄之业及西事罅出韩范相顾追思郑州之言临之八月范公当之尊光云然则观卦何以不作此解某云观以君子在外势极而反不荐有孚亦自声实所致李深源羁迹江右至十余载卒之元载亦去相业颙然观之不荐李公当之尊光云然则易之吉凶只看阳有消长阳自复至夬只是阳内而渐长隂自姤至剥只是阳外而渐消隂不与阳为对犹小人不与君子并衡何必云复边皆从阳出姤边皆自隂升乎某云此亦有意但恐习闻者掩耳试举似洪兆云看兆云云易称一隂一阳隂升则阳降阳长则隂消小人之与君子倚伏互胜宁有小人不动君子自为消长之理某云尊光亦有意但讲之未明耳凡气无寒暑时无凉热寒暑凉热皆繇日道所生日道向北阳气渐升日道向南阳气渐降升而日永刻漏昼长阳画以多降而日短刻漏昼促阳画以少昼之长短皆生于日不生于月故云阳自升降隂无消长也大抵寒暑凉热犹之气运盛衰气运盛衰聴主心髙下主心盛明阳气充周则百草滋生万物暖燠主心衰暗阳气瘅谢则百草凋枯万物冻折非有一隂物当头与日相抗如黒光之于曦影也兆云云自有圆图来便成两画复以阳左姤以隂右六变相起隂阳各分以成卦次如人有男女脉分左右明明如此安得云隂不双行阳自开辟一年十二月只是阳光自为进退也某云以日为主则寒暑实非两事以君为主则邪正实不双存君子逺则小人自亲君子亲则小人自逺岂一边生小人则一边去君子如隂阳之为代谢乎大抵阳爻如一日行有赤黄二道分为六画赤黄之外皆为白道不纪日行便成黒道所谓隂爻也兆云云九道皆有日行月差与日相逐日月并在九道之中隂阳并在六爻之内如谓有阳无隂实所未闻尊光云日能为寒暑而月不能为寒暑古今凉燠生于日道而不生于月行举其大概则云隂长阳消核其精防则只是一阳自为消长犹之月然语其大概则云明生魄死要其情实则只是此明自为盈虚耳某云今日之谈殊胜肇论
　　尊光因问临观之义或与或求何也某云贤者在内其道有余有余曰与贤者在外其势不足不足曰求禽赐较量闻政曰求之欤抑与之与看临观两字极精临便与大君同意观便与生民同情洪尊光云临如至和嘉祐时文杜富韩相继为治诸君子皆在于内然不知有王安石吕惠卿之奸及熙宁旤发而朋党论起根芽乃在景祐之前观如元丰之末年天下方苦新政君实晦叔景仁持国防仲尧夫六七君子时望攸归观时进退复成元祐之治虽绍述继煽宋社就頽而诸公出处终不失道嘉祐君子身享其实元祐君子身享其名论诸贤学术古今所稀皆不能维持百年之运一反一复不出十年而天下大变何也某云夫子每説必世后仁守成之君只要安常如值好卦勿浪变才一反正则体背异用矣有病之躯两次易医自然不起尊光云医看手力耳既已错用得不反某云只得一反可再错戴眉仲云士君子生平都説挽回世运有宋诸贤竭力挽回每一挽回对头愈恶一似生成有四吕二范便有四蔡二惇奈何説不是隂阳消长某云只是君心易向便作南北分行譬如人虽是双存要之生人终不见眉仲云运之所阸圣者难持火在水中终燃不得陈窦欲去北军遂有建宁之旤涯餗欲除神防遂罹甘露之灾譬如冰冻人虽向火其奈冰何某云此亦积渐所成已非一日生人病极岂无人意便自与为隣北地寒深虽有日光亦自与冰共战非从病起便有生一自姤中便成冰结也晋自懐愍而后世运已属刘石所赖王戴周祖挽回于中宋自徽钦而降天下俱落金元所赖韩范富欧敦培于始假使晋宋无诸君子岂能与正统齐观
　　戴眉仲云既説不落隂阳如何又成世运某云气有隂阳时有寒暑人有男女日有昼夜皆是积成自然序数可别至于治乱之胎结于忽差池长短各不能齐夏殷数百陈隋数年除是圣人闻乐见礼睹始知终岂复有能执刻漏而数其延促者前宋主徳清明虽促漏亦成清昼后汉主徳暧昧虽永歴亦似隆隂一消一长只在君心贤人生其间但如风雷为日効用终与君心把持不得眉仲云如此则是无用挽回也某云风雷得用虽不能改夏变秋亦自造民生物
　　林非着时在丛桂堂中看书因问吾门常説春秋己未至洪武戊申整整一部易宋九青给諌尝送吾门诗云二千九十年俯仰在冠袜此是何解某云己未至戊申二千九十年只当半部易耳全易一部四千三百六十九以半割之二千一百八十四余九十四年上除幽王十一年平王四十八年下合洪武三十五年整得九十四为半部易也非着云如此则乾坤中交三十二卦断自宣幽之际下逮洪永当以永乐壬午为干之始中宣王己未为坤之初际今始于隠公元年下逮洪武元年前后三分除九十四年则阳节隂节缩分已多何以歩逺而合某云论卦周则二千四十八已当乾坤之中论气周则二千一百六十亦居常行之半以五百一十乙约之已满四周内盈四十六外缩九十四以陪除赢在己未一元之半其数可致也非着云吾门未尝言数如言数则一代盛衰正如寒暑昼夜可测而知何以治忽无常聴于主心或延或促不可度某云数百年在天地中只成一数十年在天地中不当一日譬如一日风雨隂晴经时数变虽在目前不复能知至于积乆气运统齐则春潦秋旱自然可推故举半部易可印全部藏往知来于此过半勿对痴人道夣姬公也
　　尊光问乾坤坎离咸恒两济夬姤剥复何以为初终中某云兄把圆方二圗子细熟看自然通晓尊光云吾门説方圆二图非龟龙之始所以不玩某云论羲轩本易则现在今经论易简自然则圆圗体备矣尊光云既以今经即为古圗则何物名为周易某云爻词自是周圣所撰象序谅自古昔而然看他综理数千百年悬如洗镜谅不是中古始就
　　尊光又问大衍之数五十河圗加五洛书减五仲尼説五十学易于此看得如何某云嵗法闰余备从此出尊光黙然某云试举问唐伯玉看伯玉云此亦影响譬如朞三百六旬气盈五日有余便是圗象朔虚五日有余便是书象也某云五十之义何所不通履端于始举正于中归余于终纵横屈伸皆从此看一六因之而皆为水二七因之而皆为火三八因之而皆为木四九因之而皆为金貎言视聴秉睿而出便是建锡之本伯玉云此则诸生晓得又如四十有九自黄赤上下挂一两分创义之外别有奥防不某云除众晓者谁为奥太咸卦嵗四千三百六十九去其体嵗四十有九亦成奥义然自仲尼上下未尝从此留心只是作睿中闗参假未透尚须八百彭祖之年
　　尊光又云图以生为序左旋书以尅为序右转乾坤凿度言天左旋地右转想亦此意某云试问唐君璋看君璋云此説备在黄圗黄圗序云赤极相距各五十五天日竞旋地牵其中积迟而右一嵗之行一百五十六分满六十三嵗而退一度故七政地道皆为左旋以其迟沓遂成转右尊光云然则圣人何以于此异同某云圣人别有所见
　　黄介俶与非着同在丛桂堂中见尊光数问厯象因问五运六气参错难齐要自岐黄以来着于天官子午卯酉以为少隂君火阳明燥金辰戌丑未以为太阳寒水太隂湿土寅申巳亥以为少阳相火厥隂风木对化反治司气间化五年而迁其六气循环皆以风热暑湿燥寒为序今文圗中乃有十二气燥金艮金风木旉木湿土刚土寒水明水少隂君火厥隂游火少阳相火少阳游火其司天司泉皆不繇古法何也某云素问内经以运气治民间之疾其法主感感而治之在于外故以风热暑湿燥寒各司六十日视其主客以为化胜文圗以图书系天下之命其道主应应而治之在于内故以心包三焦游腾四火丽于君相以视腑脏各应喘息以为标本胗治不同而天人共事防宻繇中其效一也介俶云古经皆云五脏六腑今云隂有五脏脏有五系上隂之君心县于肺故肺与心别自为系阳有四腑腑有四房下阳之君胆县于肝故胆独为一系以上五隂虚胃以与心以下四阳实胃以与胆其合则十其别则九合为二十别为十八何也某云凡人本天而生五运六气九圗十书八卦只是一物信得过者隔垣闻声洞见腑脏信不过者涤肠剖腹只是采生
　　异日尊光又引所亲谈太乙六壬日将直符之説某云吾门小歩不道遯竒尊光云自东汉以来任文公蓟子训诸贤皆通壬乙之书何遽无也某云伊自为风角家言耳不渉壬乙六朝来唯梁武最好竒遯侯景师至都城羊鸦仁败于东川帝犹据式命将以廉贞游奕为不败汴京之乱郭京刘孝竭等皆取丁甲链为神兵以是覆亡者不可胜数吾门罇爼自军旅已谢未学何须问此猥之营
　　唐伯玉又问黄圗阳得一三五七九隂得二四六八何故遗十某云亦是箕孔之所不用整整百万与天不复相追伯玉云整整百万则是天地全数何故不与日月相追某云春秋二百四十二年以易象分之只得九十九万五千三百二十八尚余四千六百七十二夫子不用其余伯玉愕然某云且去思量得其端绪也
　　异日伯玉君璋又与尊光同问某云己得端绪不伯玉云未也某云得到敬王四十一年四月己丑便整整百万矣君璋亦愕然某云且去思量得其端绪也
　　异日尊光又问前説何以不得端绪某云人事差池天道可见见后者为赢见前者为缩西狩获麟是前见缩蒯瞆入卫是后见赢公孙宿以郕叛于齐是春秋正命前后准差凡二百四十四年余五百七十六是其端绪也尊光亦愕然某云试举似伯玉异日伯玉又问某云已自明悉吾门读书只要明白既不明白论语学庸岂断人思想之路伯玉云如何是整整百万某云只是天数二十有五地数三十如何是春秋正命某云七十三乘六十四
　　尊光云吾门既不説数如何又説到此某云是易中防画文字尊光云既是防画文字如何説不明白某云胸腹易见心胃难摸
　　于是大家扫却戴眉仲复问有道心便有人心有徳性便有气性亦如隂阳合体而出虽有分别却不能离如何得以道心消融人心以徳性变化气性某云昼夜同一道心看不明白人心便起风雷同一徳性感得躁暴气质便殊人能敬静在在见极便无复昼夜风雷之别亦无复养心养气之殊
　　一日林朋防见过某问圣贤言语皆有来歴中庸劈空説出造端致曲端字既为圣贤常谈如曲字作何来厯朋防云前日领过学问致知格物物不曲不直易称龙蛇之屈精义入神礼称物曲本天殽地神体物圣人曲成正在此勾萌处实实致力此处隠防未显未见然到显见却无复致力之处正在独知处衷曲自语事事见得自己不是有一两处郁崒未达尽力托出便是诚明路头某云此与克已有无分别朋防云克已似践形尽性一流人致曲似格物致知一流人克已当行致曲当知某云曲成万物而不遗泝其源头更无分别有不善未尝不知此曲最是分晓
　　尊光又问闗雎鹿鸣冠于风雅乃齐鲁韩三家皆以闗雎为康王政衰之诗杜钦传曰佩玉晏鸣闗雎刺之汉明帝诏曰应门失守闗雎刺世太史公云仁义陵迟鹿鸣刺焉蔡邕琴操谓鹿鸣大臣所作王道衰贤者隠故大臣托之讽諌繇是而观诗序参差皆非圣门本説晦翁尽删之是也吾门时常何以不喜晦翁删序某云诗多谲諌主文而无罪如此等诗性情礼义前贤犹云刺时则郑卫淫诗或是刺时所作而晦翁皆谓淫者之口此处乖谬害意泥词非谓其删诗序也尊光云如此则诗自正雅而外皆有刺而无颂所以颂自命篇风自称讽雅有正变讽颂互参观其命名思过半矣某云如此看甚明白大抵诗为礼乐之薮乐繇礼生风得乐之意雅得乐之理颂得乐之容故为礼家皆有礼颂颂容也非诗也声容相宣亦间有叶诗者而道不尽于诗凡诗必依韵韵必和声如清庙之什六章无韵臣工之什四章无韵闵予之什酌桓赉般皆无一韵以振鹭白马推之知其皆为容也尊光云然则鲁商二颂又何以皆韵某云世代既殊作者异义要如周公所裁皆匪夷之所思度尊光又问三百篇而后降为乐府似于风雅为近如人生不满百常懐千嵗忧有蟋蟀思居之遗劳谦得其柄和光甚独难有小宛温恭之风马啖柏叶人啖柏脂不可长饱聊可遏饥有苕华星罶之慨自唐以来始有近体未知近代五七言尚可嗣三百不某云此是词人口唾尊光为何掇他周家以来山甫张仲之精于性命申伯召伯之懋于事功卫武召康之邃于道徳今绎其词如诞先登于岸俾尔弥尔性訏谟定命逺猷辰告古训是式威仪是力诞后稷之穑有相之道古之人无斁誉髦斯士昊天曰明及尔出王神之格思不可度思予懐明徳不大声以色佛时仔肩示我显徳行精言语防绎无穷使汉儒为之则朴确无光使宋儒为之则枯朽就烂矣声律虽细本于神明岂有无圣贤之学作神明之语者六朝以来唯有彭泽晋宋而上只推魏武要其所得自成颛门陈伯玉掠皮而多肤杜子美镂心而或滞过此以往亦郑卫之舆儓鼛鼗之挝操矣尊光云王龙门尚采汉魏以方古诗难道此脉于今而绝某云间亦有之霓裳羽衣何必与韶武争陈
　　吕而徳曽过尊光所因与尊光论士人虽是读书到底是个名位终日披阅只是得防利害盘在心上与圣贤何渉想在此处定有笃实功夫才得压倒羣动某云此事唯有李延平説得好延平云古之学者读书只要明道道明则生死不动其中何况得失荣辱今人读书只要应世应世则锥刀皆动其中何况生死名位某谓今人最怕説一道字説一道字如犯祖宗之讳泛泛读书只是唇吻既从得防利害读书便就得防利害结局何时跳出这个圏子而徳云如何跳得某云先破生死后破名位已破名位更无得防而徳云如此看道渐落禅虚某云吾道之与禅门只是有学无学之别
　　尊光云生死只是一日岂有日日生死某云为此一日生死长却百嵗商量
　　吕而逺因读史次问西晋东迁汴宋北狩一样摧頽何以太兴而后晋祚尚崇以白版镇于五胡之上建炎而后宋社遂卑以黄屋屈于金人之诏某云刘石初起收拾未定而氐羌内患尚有未遑金人积威灭辽而后势无反顾而逺云刘石席卷中原势如扫叶周访祖逖虽有小胜未能损其猬毫乌珠虽已渡江而广徳髙桥静安和尚原诸师往往克防且当靖康时河东所失者不过恒代太原泽潞汾晋数郡河北所失者不过真定懐卫濬四州而已其余四五十州郡及两路兵马尚存非如懐愍时幽冀兖俱为异域也而举朝病尫稽首不暇以宋视晋犹奴之于主耳而举世右宋无与晋者何也某云宋人只有两个黄潜善汪伯彦已当得十个石勒晋人虽有两个王敦苏峻当不得一个王伦可是宋朝人才忒好也而逺云王导庾亮温峤陶侃祖逖桓彛论它志行岂得与李纲宗泽比耦至如韩岳杨呉自非访处颙约所及似亦不是人才之咎某云人才只论一个安得个个人才信得过者王猛崔浩张賔亦与夷吾同收其效信不过者茂安石只是庸流
　　而逺又云世事亦自难料王夷甫之卖牛车谢安石之辞桓帅均是一様安静而成败不同澶渊之议土木之变均借六龙之威而安危异道当汴急时唐恪尝谓钦宗曰唐自天寳而后屡失复兴只縁天子在外可以号召四方今宜留太子居守而上自幸洛连据秦雍领天下兵以圗兴复唐恪生不足存此言亦未大错土木之变尚有主此説者谓死守社稷是诸侯之事天子出居春秋无贬李伯纪于此看未分明得毋是耶某云论事须是晰理晰理须是豫定唐人尚有奉天之筑宋人初无雍洛之谈临时防窜令辎车未及而敌骑蹑追何如死守之愈乎土木偶然轮辕如故而徐武功辈倡此妖言真可生防其舌
　　而逺又云古今四番党祸皆是小人造此名目凡説出此字耳不忍闻今士大夫平居动説人党似以已为独立者不知此语出于何时某云自王猛王子朝之党始也唐虞只説协恭和衷夏商只説荡平正直夫子每説吾党异是天下一王何处讨此色目掩耳掩口真是怪事而逺又云一病十医此病不起太和之党牛李争竞一起一复不足以祸唐训注入宫而黄流大溃绍述之党王马波澜一起一复不足以祸宋黼贯用事而边尘四起大抵衣冠肆毒祸尽于衣冠非类当轩祸连于宗社也某云我辈谈道不须及此
　　尊光又云屯见而不失其居防杂而着此作何解某云犹言屯着而隠防杂而见也尊光云古今何义足以当之某云齐小白晋重耳足以当之齐有无知之难鲍叔牙已先奉小白奔莒及难作管仲始奉子纠奔鲁雍廪难作而小白自莒先入震内坎外不失其位皆先一着故云屯见而不失其居重耳困于蒲狄娶于齐秦身更厯国在外十九年六十二而始得反内有兄弟之患下有吕郤之难内险外止虽后一着而天下称之故云防杂而着尊光云鲍叔牙管仲亦当见而不失其居狐偃赵衰司空季子亦当杂而着也某云君相自是一体狄仁杰亦见而不失其居李深源亦杂而着尊光云梁公自杂而着邺侯见而不失其居某云许得梁公则去邺何逺
　　而逺云庐陵初未失徳艰虞养晦在外十五年免于诛夷之旤此亦见而不失其居睿宗委蛇称嗣再称太弟一值五王之变一值重俊之难卒借其子以显此亦防难而着也可惜其中无臣耳肃宗即位于灵武代宗避难于陈州事虽不侔而见杂递应比于宋事则康王兼有之惜李纲诸贤不究其用耳某云康王如何比得唐宗而逺云宋时诸贤亦难比唐室某云韩魏公见而不失其居赵汝愚杂而着而逺云何某云魏公当英宗时两宫未调疑疾屡作太后每对羣臣呜咽流涕英宗每对近侍弃药诋诃魏公对后称慈对帝称孝涕涟之极动于云雷至于撤帘之旦天下肃然备覩经纶之大故见不失居魏公当之赵知院当绍熙时光宗不能执防嘉王未承明诏留正已去宪圣之防未下徐谊诋其坐观侂胄因为巷遇知院权宜其间内请指挥出更袍幄须防之间中外晏然故杂而能着赵相当之有宋以来唯此两公一称经纶一称果行有唐诸臣未见其偶而逺云张柬之魏元忠辈如何某云亦是果行育徳一路未见经纶而逺云唐人家法不好女主阉寺积威所劫揺动为难宋人家法好曹韩盛徳与大臣同心如家人治外寇靖内难事事不及唐人使宋君臣值唐室诸难不知是如何颠倒某云才运君臣往往相配唐人豪华故见才宋人老实故见徳文质循环自然到彼虽是主相所造亦是气运使然
　　尊光云如是气运使然汉晋唐宋渐不相及难道今人劣于前代耶某云春秋至元室是半部易今为鸿蒙之始行与羲农同功如何是前代可比
　　尊光又问向称邺侯梁公不知梁公何以配得邺侯梁公身事逆雌周旋奸佞至老而没无一竖建为妇人女子所讥不过是杜鸿渐一流人某云如何又侪于杜相尊光云肃宗之在灵武未受父命朔方诸将皆受宗殊恩天下喁喁説开元天子无不感叹鸿渐才望见太子不思君父遂奉笺劝进此不过乘时倚势取大位者耳某云上皇在马嵬时已有是命太子一至灵武自是天下归心方长安破陷逆贼纵横长安百姓一夜数呼云太子兵至矣京畿豪杰往往杀贼以应官兵灵武即不即位谁从蜀中迎旧天子者借九五之势收将士之心未为不可邺侯看事极明白方长安收复时肃宗欲表请上皇自还东宫邺侯惊曰如此上必不来但当言马嵬请留灵武劝进今幸成功晨昬思慕为羣臣贺表请上皇还京以就孝养耳及后上皇见表果如邺侯所言则灵武劝进未为不是也尊光云得无已骤某云草昧经纶能盘桓者自是圣贤上事譬如梁公负许大才能飘然逺去岂不絶世但料当世无复梁公不得不从容以鞭五王之后凡看贤者亦勿草草
　　尊光因问宋仁宗天下贤主一时名辈俱集朝端而用舍乖睽卒成党议何也某未答云试问呉云赤看云赤云亦是吕坦夫造就尊光云吕坦夫天下贤相经理中外容保诸贤而言论抵牾遂撄众怒何也云赤云中阃人所难言诸贤一为国母一为国本动成伏阙吕文两公出处之际似有瓜葛一逐孔道辅再逐石介而舆论骚然盛名遂损主相之际不得不分受其过尊光云吕公亦贤者岂肯以内侍只言报讐于龙轩潞公之盛雅岂至以益州竒锦结知于宫掖君子不幸遇难明之故亦多以含垢为大耳若值王吕章蔡岂敢以此言相加云赤云如此才成二公不然岂有六十年天下某云防云澹河汉亦自斐然
　　尊光又问用舍行藏看得圆化仲尼而下只许子渊然仲尼皇皇揖七十二君渊独弹琴陋巷终身不仕王仲淹上十二防不用退处河汾其徒房魏皆为贞观名臣两人相去千有余嵗大略形影之间师弟上下出处各殊岂是时命使然亦是识趣各别某云圣贤出处不闗识趣亦不繇时命要是吞吐天下在两袖子或开或合略不繇人尊光又云古人如此者甚多何充何准兄弟异趋梅福严光翁倩同辙释之长公以父子而不侔尚长禽庆以友朋而一致此岂尽能吞吐天下开合繇已耶某云茍无济世之具只可量时而施半依时命半成识趋荣枯之际万树同风是防不谈课义只与尊光诸贤曲室上下遂复辨析往事问及文献非有指摘旁印当时尚冀尊光焚其残草耳













　　榕坛问业卷六
&lt;子部,儒家类,榕坛问业&gt;
　　钦定四库全书
　　榕坛问业卷七
　　明　黄道周　撰
　　九十两月以文宗至欲停防义唐伟伦云诸生虽就试不过数日暇期甚多张敬夫当军旅簿书之际不废讲章蔡季通于患难奔窜之余屡质疑义今方清平捉笔如茶饭之有宾客何遂辍其饔飱乎某笑云家有宾客亦看主人忙定耳聊举四义聼诸贤作止以毕两月之程一为君子无终食之间违仁节其次知斯三者则知所以修身又一为告诸徃而知来者其次为知其性则知天矣伟伦因问吾门屡説求仁致知此是两事抑是一事某云能近取譬是一语抑是两语读书人立心须要极细细得尽时条理分明自然到仁田地如取譬处是致知近取处便是求仁也伟伦云如今日説知三者则知修身告徃知来知性知天此种种知果繇学问果不繇学问某云如不繇学问又説他怎麽程伯子云涵养须用敬进学则在致知致知只是学耳伟伦云如知斯三者是学告徃知来便有不关学处知性知天渐到学无用处夫子前説多学而识説然又説非也如何专説学来某云此学岂有须臾可断造次顚沛正是学问大关只此知字不是识想所造耳如夫子居平説修身一正心便了才説三近出来觉正心尚有不了处我辈不实实用工岂知好学力行知耻此六个字于吾身上一毫糊涂不去如有一毫糊涂又那得造次颠沛之用歴歴以来同是此义不须疑也唐伯玉因问人生世上总有贫富贵贱死生三端不能自主执而较之富贵可割生死难齐有一等人始念只是怕死后来流为贪着富贵如李斯辈是又一等人贪着富贵到底要死亦无富贵如扬雄辈是千载下知羞李斯反为扬雄廻防何故某云李斯初念亦不是怕死扬雄初念亦不是贪着富贵只是不曽读书伯玉云李斯学于荀卿扬雄友于仲元如何不曾读书某云两公説性字不明便无读书资质所以流浪渐与仁逺焦漪园诸公极与扬雄开脱正如德祖所云老不晓事耳汉家有两人怕死流为贪着富贵如马融就聘于邓骘中郎应召于董公两人皆颇知学但未尝在仁字站足宋家有两人贪着富贵流为怕死如王子明以天书固相死请为僧张天觉力诋温公舍家奉佛此两人亦颇知学却未尝在仁字问途如识仁者中间岂有欲恶取舍岂有富贵贫贱岂有终食造次顚沛故説必于是是者与仁同骨不与仁同髓如説必于仁者犹于是处看不通透也伯玉云夫子于富贵生死皆言仁孟子于富贵生死皆言义安仁非君子不能慕义则壮夫可勉吾人精义之学当从何始某云夫子以仁甚水火以义扫浮云此处精微岂有分别文信公云唯其仁尽是以义至圣贤都有必不可那移处才成精熟世人起意避却硬拗两字流为孔光冯道范质赵普之伦何可胜説
　　吕而德问仁之为道通昼夜一生死是不随起灭的勘到终食之间只就着衣吃饭实实落落把世界许多劳攘一齐放下似不在顷刻环抱释兹在兹之説某云着衣吃饭抛下劳攘如何便説为仁曽子云仁以为己任不亦重乎死而后已不亦逺乎岂是寻常实落得去有人于必于是处看得分明虽终食间消得十年学问也司马君实常患思虑纷乱有时中夜而作逹旦不寐程正叔谓君实良自苦人有多少血气当此摧残其后君实告人曰近得一术常念一中字自然静正正叔曰人于名言中缚得一个好字不如一串数珠耳门人问受病如何曰只是不与心为主正叔但知苦用思量是不与心为主不知合食便食合睡便睡亦是不与心为主也而德云如何是与心为主某云无终食之间违仁造次必于是颠沛必于是
　　张吉甫云既必于是便是定见定力如此君子是凛凛克治一歩一歩的意如何是存养浑全某云克治与存养岂有两様工夫吉甫云如此看仁字还在取舍欲恶一邉无违仁亦是不染着富贵贫贱颠倒恐怖而已如顔子三月不违仁亦岂是不着取舍颠倒恐怖已耶如三月后有富贵贫贱造次颠沛如何了某云人患无此三月工夫有此三月不违亦无终食违了人生到老只是欲恶两字尧舜周孔是处看得分明除却欲恶是为何物顔子直头欲无过怒如有一分欲恶便有三分过怒了岂有人于生死穷逹看得通透尚终日纷纷多过多怒的道理林非着云过怒发处极微欲恶动处极大圣人説无欲无恶説寡过无大过此处下手谁为得力某云程氏兄弟见茂叔特领无欲真静之体李延平教诸生寻未发气象两意都无差别但须学者实实下手认得造次颠沛终食三月是何如工夫何如体段耳刘赓穆问君子一生在不覩闻处用工説出终食之间便渉覩闻如何是终食前一层消息某云伯淳常言人生而静以前更不须説赓穆云终食前未便到生而静上也某云自下床啼声到今日谈话何者不是终食之间通海银河再无先后之别赓穆云论川上话头似无前后论调御工夫到有内外不同某云如何赓穆云戒慎不覩恐惧不闻此里面事似是前境造次于是颠沛于是此外面事似是后际某云此处直截更无分别汤水因缘
　　某又语赓穆云朱元晦初见李延平敶説道理动輙造微延平云公悬空理防俱得种种道理而眼面前事却不理防何也此道初无缪巧但就日用平实细心便见元晦于是一意于下学今看夫子言终食言造次颠沛富贵贫贱是何等平实何等绵细更要想他前头便是悬空理防也
　　张蔼士问自古仁人脱不得颠沛今之仁人亦脱不得颠沛岂是仁中合有此境抑是此处链得仁来耶某云颠沛何须危难只如蹶趋之间亦有动气动志之别陆子静云志道者造次颠沛动容周旋应事接物读书考古莫不毕于是诗云小心翼翼无贰尔心即是此法看子静此语与程正叔所云为心作主俱在必于是处看得分明
　　侯晋水问贫富一章圣人説学无尽头耳赐论切磋琢磨初不就诗索解夫子与其可以言诗亦不单在诗上论学也假如空説徃来亦与逝川同义如只説告徃知来亦是闻一知二耳于此中有何进处某云藏徃知来自是圣神要义温故知新自是学人正谛此处关人灵明亦总须学问耳岂在言语推来如説言诗两字不是诣极徃来之间别有深义则易书春秋皆无一路通透矣夫子生平只把新故徃来四隅啓发当作振天之铎如今人看草木鸟兽虫鱼皆无一个活动者就看得活动依旧是个草木鸟兽虫鱼于吾人身心世上经纬那有一毫干渉以此説一部本草不成耳如何便到言诗田地晋水因问晦翁诗注得失如何某云他自成德底人不关风雅上事唐伯玉云如晦翁説四始六义再不相通讽刺之咏指为导滛懐古之谈以为纪实如何得有徃来之妙某云藏知之妙繋于人心玩咏既熟兴防自见如只要读数训诂虽把韩婴诸篇逐字推求亦了无意义矣如是胸中明朗新故相推义类环生都有进处即春秋礼乐总成比兴有何滞碍岂必逺宗韩防近诋朱诗耶
　　陈非鱼云寒暑日月尺蠖龙蛇共此徃来共此屈伸易曰天下何思何虑此处知识更藏何所某云谢上蔡见明道时亦发此问明道但云极是要事可惜问之太蚤也
　　吕而逺云圣门説话都是真实如无骄谄是子贡已徃真实境乐好礼是子贡未来真实境道学自修即是此意今人只説是悟头耳譬如中庸説淇澳之诗句句是平地用功如何拦去作悟头也某云此説极好但有告徃知来四字便是六经张本不在至善之篇别讨注疏也修解原无二途知行即是一事进一歩者色色俱新停一歩者尘尘成故歳成明生虽同此日月亦自有进德修业底意思在此处煞执虽昼夜寒暑犹费磋磨黄介俶云子夏因诗知学子贡因学知诗夫子皆以为可言诗想説诗是夫子本意论学是二子素懐一从风雅上入一从实歴中来故觉言之有味耳如别人谈之恐夫子未许也某云大家意思在诗礼上商量虽是説学已包括甚大子夏胸中先有礼后一句子贡胸中先有切磋两语不是临时答应酬恱目前如诗人胸中先有意思遇色成色遇声成声比兴赋颂自然不同从此入道才有源澜才有意致如外道人打偈只作空头耳着想便打如何打到登岸所在介俶又问先儒谓静固静也动亦静也静者心之本体濂溪谓主静以无欲为要如此则无思无为与何思何虑便关至极如何书称作圣诗称无邪与子舆所云心官则思顾相背驰耶某云无邪作圣宁是不思不虑如有思虑便不静者要心何用濂溪云无思本也思通用也圣人无思而无不通又曰无不通生于通微通微生于思思者圣功之本而吉凶之几也此原是濂溪破绽语然于诚明原始不甚差殊何得谓与孔孟异防乎
　　戴石星问此知生于思则何得谓之良知某云夫子诲子路只説知字孟子説良知便説思字如云思则得之不思则不得也与知之为知之不知为不知语意正自分明晓得思到良处便是思反无思之位石星云陆象山读程易至艮其背四句复斋先生云汝看正叔此段何如象山言其终不明白直截谓艮背两句是无我行庭两句是无物耳正叔兄弟只就时行时止看得不系于欲似有未了彻者某云程説静亦静动亦静于心体止法极是分明如忘我忘物于此位上更须参覔伯淳常言物各当止其所八元有善而举之四凶有辠而诛之此便是不获其身不见其人如熙宁末司马温公致政家居吕申公再登枢府人以出处为二公优劣正叔曰吕公世臣不得不归见上司马公诤臣不得不退处此便于行止上看得不出其位学问须于动静出处上看得分明莫説忘物忘我便足了事也
　　魏秉徳问阳明先生云致知各随分量所及如树有些小萌芽只把些水灌溉不要浸壊了它论此良知根芽与草树不同落地光明贯天彻地圣愚之分只有保丧而无増减岂有只此端倪怕人浸灌的道理某云説则如此説何尝见有良知落地光明陀陀烁烁也程正叔云学者如登山平处濶歩到峻处莫不逡廵某亦云学者如提灯灯亮时自谓眼力甚明灯灭时虽一身手足亦不能自信也要须学得此光与日月同体低头内照不失眉毛
　　秉徳又问程子説艮体是静亦静也动亦静也圣门説心法是出入无时莫知其乡既到静源便无出入抑有出入俱到静源则曽子所云艮体不出其位此位字当属何所某云反震为艮艮自不动不动时只是克治洗藏反艮为震震自不静不静时只是恐惧修省各有当然搀越不得艮震分路未到乾坤之元如论两元不分动静既无动静那有出入然则如何是艮其背不获其身某云我徂东山滔滔不归如何是行其庭不见其人某云我来自东零雨其蒙还有精防于此者乎某云夙夜基命宥密
　　陈无涯因问此位字得无即是素字素字即是仁字否某云此问大好贲者仁之色素者仁之地也有此素地随他绘出富贵贫贱患难夷狄造次颠沛如一大幅山川草木鸟兽虫鱼屈抑动静姿态横生只见可乐不见离异耳学人无此素心便毎毎出位出位者如借人倩盼作我笑目才动此想便是哇滛勿道当碁夺人手路也
　　刘赓美问尽心知性知天工夫只在存心而存心工夫又着在何处也某云不然中庸説尽性孟子説尽心工夫都在此尽字程正叔张横渠于此处看得明白或问正叔要尽心者此心得有限量不正叔云人限以形气不通以道安能无限量茍通以道天下岂有限心之物又云若谓有限除是性外有物始得似此数语于心性天上看得极分明张横渠云天之明莫大于日以无目累见得有数万里之髙天之声莫大于雷霆以无耳累听得有数千里之响中间寥廓自然如此人为耳目闻见所累中间填实便不明通如要尽其心须知心之所繇来始得此数语不如正叔直捷然大意是看得到了赓美云要尽心须知心之所繇来则是尽心须先知天也某云此语亦不甚倒顺数一家共此祖脉看得尽处便自通珑赓美又云孟子一生养气集义看来养气是存心工夫故不动繇于善养集义又是养气工夫故袭取不得浩然王阳明答伦彦老云心无动静君子之学无间于动静其静也常觉而未尝无故常应其动也常定而未尝有故常宁动静皆有是之为集义此语得无偏枯不某云阳明诸老自有一种是处某则不知只道是必有事焉而勿正心勿忘勿助长也
　　郑孟储问性从心生中庸言性不言心此何以故人身中灵觉便是天又説知性了才説知天此中岂有分别乎某云尽处则无分别若不尽者勺水海性隙照天光终难説得分明也有意思人再勿傍影起形牵扯字义罗期生问中庸言知天可是先天之体孟子言知天可是后天之用与某云如何分别罗云伊着存养一邉某云存养便是先天之用也
　　吕而德问紫阳云知性即穷理之事穷理便向外去知性祗从中寻此语如何领防某云紫阳学问得力在此自濂溪以来都説性是虚空人受以生耳紫阳始于此处讨出二五合撰事事物物皆从此出如晓得事事物物皆禀于天自然尽得心量尽得心量自然性灵无遗当时诸贤皆为禅门所误唐仲友便説朱某尚未解字义如何説性命上事看系辞上穷理尽性以至于命此语极是分明
　　李质嘉问夫子言性相近孟子言性善蔡虚斋云夫子以其不离气质者而言孟子以其不杂气质者而言岂孔孟立教亦异指欤某云濂溪以至静为性善恶为几伯淳以本善为性善而有恶者为质姚江龙谿皆宗是防源流漫汗只是继成注脚耳何关立教上事伯淳云才説性便已不是性也岂有圣贤作是言义荀卿才説性恶便开李氏牵犬之路伯淳径云善固是性恶亦未尝不是性如此则是天亦有善恶也儒者回防伯淳甚于夫子亦是当时未有思量耳
　　尤詹茹问天性在人犹水性之在氷此语如何某云张横渠不作此説作此説者犹程门气质之论耳横渠云气质之性君子不谓性也又云海结为氷氷散为水氷泡聚散而海不与焉此处説氷才水性亦犹外道説石火电光非实论才性也詹茹又问火日外光而偏属阳水月内光而偏属隂木藏内光而亦属阳金藏外光而亦属隂土藏四光而隂阳合属如此则禀受不同自有善恶何谓无耶某云如此五吏之才何关帝天之命詹茹又云有形便有神有力便有识亦有形到而神不到识到而力不到者濂溪言力而不竞天也不识不力人也横渠言在文王则知天载之神将毋性光到后形神识力一一完全乎某云性天亦如石火如要完全只看尽心心尽而后如登髙山四顾青苍穹窿罩野
　　王千里问穷理尽性以至于命此命字分明领得气数如五十而知天命此便是帝王命世千古苞符难道犹是天命之谓性也某云上天之载无声无臭至矣又云维天之命于穆不已不是性尽理穷如何到得此田地千里问孔顔而外千古几人到得某云苏子瞻傲睨一世见周濂溪乃云岂敢称吾友造化乃其徒似曾到得千里云濂溪古今所宗吾门説他初不识性如何便説知命某云它已是尽心上人但不善于立言耳如其所到已在纯亦不已路上千里问邵尧夫如何某云它自髙胜据其所得在伯夷伊尹之间只是未脱气习耳千里云何谓未脱气习某云看他垂老与温公诸人徃还吟咏之间卑薾疎脱处处逗漏千里云他闻洛阳杜鹃便知天下将乱岂不是知命消息某云知命不在此处熙宁去靖康尙六七十年岂有禽鸟得气预道六七十年之事南北话头徒开痴柄尧夫饶舌不宜到此也唐伟伦因问曾防竟是何品孟子尝称为狂如铿尔舍瑟浴沂咏归此又狷之中行者岂是嘐嘐进取一路某云后世乡愿太多便把狂字雌黄人物如圣门诸贤都有狂气伟伦云如何某云千乘之国可使治赋百乘之家可使为宰束带端章此是何语伟伦云它都实有此本事后世如冦莱公似子路刘晏似冉有亦都实有此本事春风沂水不过是眼空话头耳孟子狂他得无以此某云他此处无不相掩看他斐然数言之下生动千古便自成章
　　洪尊光问程子云圣人化工也贤人如剪防为花便乏生意此语似太别白了圗画看牡丹比之真者何啻万里顔闵之与夫子具体而微岂有真似之别某云正叔此语是説子瞻兄弟搬弄文章耳如有若之与夫子形似亦在甥舅之间岂可认作衣冠敖孟耶
　　林非着问先儒之学有理有数以理附数遂谓数学之精以数翼理遂谓理学之秘论天地竒耦则理立而数分论圣贤畴象则数成而理着然如文箕之蒙难孔顔之阨穷此皆理不胜数不知两者孰为有权抑岂并行不得轩轾欤某云吉凶生大业隂阳竒耦穷达夀夭总是德业必经之路如使圣贤都要富贵都要夀考则爻象无隂蓍防无竒也夷齐顔冉龙比由赐八人生死天下穷竒然无八人盗跖彭铿比屋而是也吾门以数明理以理明数除却理数性地自明不干管郭之事四义略相质难诸友作者不能强半余亦以相宅数作郊行未悉此论既数日赵与莲偶过因问圗书之数某云此道迂庸备在废简如小儿画沙牛羊践踏耳有何奥义与莲云圗书之出明是天地大文章不容终秘何妨阐某云如不容秘者前辈阐不为不极如容秘者朽殻枯草何以能谈与莲云且不説奥只道相得而各有合变化以行神可是此一员一方折合补空纵行偏正者乎某云自然是此五十有五生成得来若无此物五行万象如何变化与莲云洛书四十有五却除了十如何亦相得有合变化而行某云圗之与书犹夫之与妇损益十五只成一百若无两家万象不立与莲又云生成竒耦左右生尅位置各殊如何同用某云夫妇支干音声笑貌亦各不同排比不得赵云既是同用夫子如何只赞五十有五某云欲成家计只説丈夫林兴公亦问河出圗洛出书圣人则之言出孔系后儒凿空谓九十之数非古圗书谓河圗天球同在东序廼歴代相传重物而书为文字总名无文字不可名书某云河圗既为传寳则易系五十有五之赞不足复疑箕子明説汩其五行则洛书合有五行生成之説然考古纬书河圗九十六种皆为帝王升降之符譬如一易首坤首艮各自名圗非有别象洛书称畴称范亦是自家推演道理不必天畀名言也想来九十成文自是天地所立推演次序自是歴代不同羲文之际其盛著者何足疑乎兴公又云李之才邵子及刘牧程大昌诸人并以九为圗十为书晦翁改定十圗而九书此又何据某云论易系则有天一地二之文论箕畴则有五行至极之数晦翁据此分圗分书然圗书之出非在一代箕禹以前羲轩而降变化九十义类相推自非圣人难详其説耳
　　林朋防又问洪范一书以为推衍自洛不知止此戴九履一左三右七二四六八之数耳何所配合而始为五行次为五事八政五纪皇极三德稽疑庻徴福极之种种人知圗从中起书亦从中起故皇极为宗而八者丽焉然以书叙畴以畴衍书洪纎毕具而伦次不齐攷所繇来从无要论徒谓箕子推衍与天锡神禹者原自不同耳若此则何谓天乃锡禹洪范九畴也某云赖兄此问才觉生色前日问参两倚数最有关系此关系又大千古暗灯无人起火也某愚昧幼尝寻绎是书原本河圗九十方圆通配成用夏商经国位置官方皆出于此此书发端三説彞伦是夏商前后论説圗书之本彞伦出于五行此濂溪圗象之所为作也汉儒星卜诸家皆以五行为彞伦但不知其斁叙之故耳唐人稍论九宫芜陋愈逺今据圗书隂骘相协先于王居继及民事皆以五行为本故五行第一初不説用从一数起终于九十其在方圗者倚数十五一与五九南向当中其法为王者本治以用威福故一为五行初不説用九应于下为向用五福威用六极威福向用坎离主之故箕畴所谓一九周易所谓坎离也次西南行二为敬用八应于上五事之与庻徴相为表里敬念互存故八为念用万物始坤而终于艮敬为五事之宗念为庻徴之本坤艮主之故箕畴所谓二八周易所谓坤艮也转而东行三为农用七应于西八政之与稽疑相为表里明农合致故七为明用万物出震而悦于兑农居龙祥之乡明涵金水之域震兑主之故箕畴所谓三七周易所谓震兑也转而东南行四为协用六应于上五纪之与三德相为表里协乂相宣故六为乂用龙辰所经应于干德两克协和长者所治以为万物朔易讹成之纪干巽主之故箕畴所谓四六周易所谓干巽也五居四方之中中心无为以应八极故曰建极锡极保极防其有极归其有极一极之所虚六极之所穷摄于九十谓之寄闰谓之归余率是道也其在圆圗者三乘叠象内外分周一准北极居于内上以命五行化生万物五事应之处于南内密迩天子是为敬始犹紫宫之与太微虚危星张前后治之三在东内苍龙之乡食货祀司空司徒司冦賔师农政庻官之所考绩五纪应之处于西内太史所职歳月日时歴数以纠羣慝以集农务房心胃昴左右治之六在北上公孤之位实秉三德以为辅弼太卜应之以为稽疑以定大业以通众志七处南外斗室井轸诸星治之八在东外龙火所直实主庻徴以阜民用太祝应之以辨福极以察疾苦以协孤终九在西外角箕奎参诸星治之东北为命生之地西南为考成之乡故金火革于西南水木荣于东北一与六比而调隂阳三与八比而成治务二与七比而神人之路通四与九比而斁叙之伦毕所与方圗相拂者唯从革炎上之政使五事稽疑五纪福极相互为治耳余可相比而行也故范以圆圗为体以方图为用圆圗以正官方以考庻绩方圗以通神务以协民居人道正于上则天道应于下人事正于左则神务应于右太史太卜太祝太医此四者所赞彞伦隂骘之穷也周人用之如太公居左召公居右周公居前史佚居后前巫后史王中亦略用此意故范有九用敬用农用协用建用乂用明用念用向用威用九用各可相资建处其中以通一十敬明农念协乂向威逓成互用不为差池也朋防云如何説是圗以为体某云圗以圜数静居其方父子立人道之体书以方数动致其效君臣立人道之用或顺或逆或生或尅彞伦所生合者以为兄弟离者以为朋友隂骘相居大意如此论其曲折一三五七九丽于阳爻二四六八十丽于隂爻隂阳之交穷神极赜以九御之凡得五十三万一千四百四十一以为五行五事五纪庻徴之所终始虽复更仆未能尽筹耳
　　黄共尔问西铭极是至理然亦有可疑者某问云何共尔云恶防酒分四事之余育英才仅三乐之一大舜曽子古来絶德申生伯竒有何絶诣贫贱困穷知是玉成富贵福泽宁无去处只此数言杂引仁孝以为精义能无商量某云共尔且勿易看过横渠以孝子事亲为仁人事天头段説出一体大意随后説出继志述事无忝匪懈顾养锡类底豫归全从命顺令厚生玉成存顺没宁此十四事者仁孝之义纎毫毕罄矣程伯淳云虽有此意思无此笔力发不出来今看唯笔力小让耳如意思者直与天地日月同光奈何指此以为疑贰
　　王丰功亦问伯竒申生智不足以全身德不足以化亲蒙谗至死予其父以杀子之名终志不白繇斯道以死者不孝之过过于迂也张子厚取之以谓事天谓恭且劳莫大乎是将使世人信生信死听天推排孟夫子曰殀夀不贰修身以俟之着一修身便觉许大担子上肩难放子厚如何教人学申生伯竒之道耶某云丰功如何亦作此説亲之杀子尚着许多低回天之夺人岂容贤者持挽子厚以不愧屋漏为无忝存心养性为匪懈此于修身两字已説得分明申生伯竒只説得俟之两字耳极有英贤临塲悲叹岂独猾者卖履分香此处看不分明必为瞿昙下所笑丰功云如何不説到挽回感一路某云不弛劳而底豫便是倾否大端然此舜功匪夷所就遇无奈何只合申生伯竒使人贞胜耳文王之于荩臣申竒之于贞子顔回之于贞命皆与曾参啓视一様精神
　　王千里问周公居东考亭以为东征仲黙以为避谤两説差池皆本于金縢之序序云弗辟无以告我先王训辟为致辟之辟则居东即为东征训辟为避位之避则居东疑为引辟也又云二年则罪人斯得得罪人在致讨之后则是破斧缺斨时事得罪人在啓悟之前则是公孙硕肤时事只此异解而时数差池考亭谓居东复辟通在三年之内仲黙谓迎复东征共有六年之期总从序中辟得分见耳仲黙受书于考亭岂容如此违盭某云此事原无确据考亭仿旧説谓负扆方新流言已作国家初造因权行师声罪致讨二年罪人斯得引避一年而后迎复于圣人作用未甚背驰如闻流言即引避以冲人托于管蔡之上虽召毕诸公摄行相事何以下服武庚且召毕诸公坐视危疑无此情理周公隠忍以酿旤乱不成经权矣仲黙以得罪人为得流言之人如不利孺子之言岂必两年始勘疑案乎故弗辟为致辟之辟得罪人为得大首之得无疑也千里云如此亦依金縢之序耳序中居东无东征之文大诰始云今卜并吉肆朕诞以尔东征大诰在金縢之后则是啓悟后事不在孙肤之前也某云金縢一书东汉诸儒尝疑其伪今且不论金縢但如多方篇云昔朕来自奄大降尔四国民命今予唯不尔杀则殷人反侧自非一时东征破斧亦非一事又如大诰所云以尔庻邦伐殷逋播臣不言伐奄则大诰非为武庚而作明矣千里云还有证佐明白者乎某云经典之外唯有史记史记惝怳便如东山之为东征耳晋魏以来皆以居东为避谤谢安所以诵东山而陨涕也竹书纪年成王三年吕伋伯禽皆已分封逸周书两无明文其世次与竹书相近大率克殷大赉便有分藩周公食邑丰镐之东用师沬土留居东邑不为迫上也从古权臣暗干天位者不敢仗钺出于师中周公舍其负扆逺辱衮衣既得罪人徐征逋播使已当其难十夫分其功岂有金縢已开武庚方叛安三载之投闲动倍年之惫克者乎千里云如东山之诗只叙情愫不言征讨似与破斧异义何也某云正于此处见得圣人不同如豪杰人但云功成不受赏长揖归田庐而已
　　魏秉徳又问永徽之间髙宗册立武后李勣许敬宗辈都不足责如褚遂良自是贤者顾命之臣初次执争云王后太宗所立惕以顾命明以无过天子已为动容明日乃云陛下必欲易后请妙择天下令族何必武氏髙宗所虑者谓后不可易耳如可易则目属武氏何疑乎此言似拒之实赞之矣如当时再争必济如何某云天下似此者极多人臣格君要在未萌之始到萌芽已烦锄剪了才人供事已十三年退居万年宫又四五年此时听其入宫虽有彊项之言徒毙鐡挝之下耳儒生再勿论此恐为袁丝所笑
　　洪尊光云向説巧力两字如学识是力一贯是巧施济是力取譬是巧剖析极明但榜于巧力入手处尚有疑义某云云何尊光云巧力兼到总是心精顔子未到圣人犹是心麤孟子才髙却麤于顔子某云顔孟亦无麤细顔子巧中用轻弓弱矢孟子巧中用大弝长箭均是穿的百歩之外尊光云顔子明睿遂至卓尔似巧胜于力曾子刚毅独得其传似力胜于巧未知从巧从力孰为捷得某云学庸中看曾子极是细心刚毅处想浩然自有的学顔子者于约礼上看得极大学曾子者于慎独处看得极小如使巧力分行安有一得之路也尊光又云有宋诸儒如茂叔洒落伯淳和粹似顔子尧夫通达似子贡是巧一邉人伊川谨重横渠严密似曽子晦翁彊博似孟子是力一邉人两班孰为低昂某云此处登岸或舟或车到安床时都无分别大约诸贤都是天质带来不关巧力巧力便是学就如由基教射立木走版乆之依稀耳尧夫与晦翁学力深于四贤四贤之中横渠又为攻苦如濂溪明道亦是天质清和巧不通神力用减半也吾辈只想孔顔絶世明聪为何不食不寝钻仰瞻忽此处巧亦不来力无用处后来忘忧卓尔有似巧力别出相求不知巧力现藏何处孟子才识到此便是絶世明聪看他尽心数言了了呖呖真有百千手眼万里透札学者舍此别无渊源
　　戴仍朴问一日归仁向虽面证实未领防某问云何仍朴云如晦翁所説天下皆与尧舜宣尼亦收罗不住如何一日克复天下都归某云此处不容人疑夫子当日便説一日克复千古归仁焉岂可复疑千古之逺耶顔子对夫子説话事事是经纶百世如狮子吼震动天下七百归狱三千出宫此片刻事为宇宙喧传须知布衣身中皆有此一种消息仍朴云如此却在外面只如真积力乆一旦豁然见得天下无一处隔碍髙门洞开万象森然岂不亲切何必取外邉证佐为里面经纶耶某云是则是如此看但人人説得八荒我闼无一人信得一日为仁却不如陈子昂一朝破千金之琴孟尝君半日焚百家之劵耳仍朴云如此不无已外某云断蛇斩蛟一様刀路神采不同
　　时陶文宗方较士所命题如空空两端竭才卓尔不能不多夫子自道皆种种有意使吾辈思量诸贤应试之后略相讲求无复问难者林朋防乃举南靖不贰过一题问圣门心学实不乏人何独至回遂称絶学譬如曾参慎独仲弓居敬两贤自是学门鼻祖岂初少年未到不迁不贰所在某云此则未知就有此人亦要坚他神明壮他魄力如过怒两字是生人之所难免止一之学是圣贤之所共企此处渊源决不在读书六艺语言之下从此推求希圣希天其实难到朋防云大哉乾元万物资始再无一字落效法一邉有怒便自迁有过便自贰了不迁怒便是无怒不贰过便是无过看来只是未发之中已发之和某云此大难言人生如无喜怒哀乐便与木石同体合下便説无怒无过亦与佛门一般只从此见学从此见好天体不迁于风雷日月不贰于彗孛两事便是圣门效法的的大事莫説不落效法一邉也朋防又云曽防漆雕开岂亦未见到此某云随他见到实落难言
　　防鳞长云夫子五十学易可无大过何以顔子之年便已到此想是拳拳服膺四勿从事也某云然此正是约处约到不贰约到不迁便把一生博文工夫纳于无文上去吾辈过失之多只在浩博一路收拾不下如实见不贰不迁卓尔藏神立命虽百国寳书九千弦诵何能滓人见闻
　　罗期生因问空空叩竭之防果是言説智解一齐坠落答问裁成都可不作彼此具足相笑无言耶某云如此则执两用中都无问察之路只是庄释相遇中途竖指而已期生云正疑此説顔子屡空又问为邦直要何物夫子无端説出夏时四事淫佞二端直是何故以此认圣贤实有不空不竭所在才有学诲黙识来徃路头譬如虚寂不动感而遂通又有应问如向亹亹变化岂可説天生神物亦是虚闲不干人事耶易本虚寂説出吉凶同患孔顔禹稷本是空洞説出饥溺由已此是空中所藏抑是竭复归空如何参透某云韩魏公云崇朝雨天下归敛寂若无虽是偶谈亦有意思
　　黄芚人又问博文约礼直到卓尔所在此处还是前后髙坚抑不是前后髙坚某云才力竭时钻仰瞻忽一无所用博约尽头前后髙坚当前合并此时宇宙上下无万精神凝结一处似太空中一物现成非我非夫子与天地参并不知世上多少圣贤一向此中瞻前失后也芚人云如此则是瞻忽东西到此挐住如何又説欲从末由某云汝看此是何物能髙能坚乍前乍后乍立卓尔还要挐住得他芚人云如此到底则是犹龙之叹也某云此则不同从博反约从转得定约定中间又无站处以此见得圣贤精神力量终古无穷
　　赵与莲云圣道一而已如何有可语上不可语上之分周安期曰仲尼之门从未有半夜入室而谈者然克复之义一贯之指嘱付无多子贡到底説不可闻一事夫子到底説吾无隠乎尔防它语意归宿一路只云知我其天此间受者不易承当传者亦难交付得无略略逗漏乎某云天字是圣贤常谈夫子两度引着子贡何言莫知语下分明岂有推托虚之理然如何言之説行生莫知之説学达皆未尝到无声无臭地位依稀指防已得路头正不知回言终日退省其私可是两股言话而已与莲黙然某云此处已难言论请俟异日别证所闻











　　榕坛问业卷七
　　钦定四库全书
  </div>
  <div class="pagination">
   <a href="榕坛问业_page2.html">
    上一页
   </a>
   <a href="榕坛问业.html">
    1
   </a>
   <a href="榕坛问业_page2.html">
    2
   </a>
   <span class="current-page">
    3
   </span>
   <a href="榕坛问业_page4.html">
    4
   </a>
   <a href="榕坛问业_page5.html">
    5
   </a>
   <a href="榕坛问业_page6.html">
    6
   </a>
   <a href="榕坛问业_page7.html">
    7
   </a>
   <a href="榕坛问业_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
