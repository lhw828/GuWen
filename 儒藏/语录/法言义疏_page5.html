<!DOCTYPE html>
<html>
<head>
    <meta charset="UTF-8">
    <title>法言义疏 - 第 5 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>法言义疏 - 第 5 页/共 21 页</h1>
    <div class="content">　　申。韩之术，不仁之至矣，若何牛羊之用人也？
【注】峻刑戮之术，制民如牛羊，临之以刀俎，故曰不仁之至也。若牛羊用人，则狐狸。蝼螾不膢腊也与？
【注】膢，八月旦也，今河东俗奉之以为大节，祭祀先人也。腊，□也，见礼记。或曰："刀不利，笔不铦，而独加诸砥，不亦可乎？"
【注】刀钝砺之砥，笔秃挺削以刀，申。韩行法，欲以救乱，如加刀砥，亦所以利也。曰："人砥，则秦尚矣。"
【注】严刑裁民，亦犹刀之割肉，以人为砥，酷之甚也。秦之严刑，难复尚矣。
【疏】"申。韩之术，不仁之至矣"者，艺文志，申子六篇，入法家。注云："名不害，京人，相韩昭侯，终其身诸侯不敢侵韩。"韩非，见修身疏。"若何牛羊之用人也"者，用义如春秋僖公篇"执鄫子用之"。刑法志云："陵夷至于战国，韩任申子，秦用商鞅，连相坐之法，造参夷之诛，增加肉刑。大辟有凿颠。抽胁。镬烹之刑。"此所谓牛羊用人也。"若牛羊用人，则狐狸。蝼螾不膢腊也与"者，音义："蝼螾，上落侯切，下余忍切。"按：说文："蝼，蝼蛄也。"广雅王疏云："膢蛄短翅四足，穴土而居，至夜则鸣，声如丘蚓。"按；今京师人谓之拉拉古，即蝼蛄之声转。说文："螾，侧行虫也。"重文"蚓"。荀子劝学："螾无爪牙之利，筋骨之强。"杨注云："螾，丘蚓，虫也。"考工记梓人，郑注云："螾衍之属。"释文："螾衍，今曲□也。"按：今吾府人猶謂螾曰曲□。音义："膢腊，上音力朱切，又落侯切。"宋云："腊，猎也。冬则猎取百兽，故狐狸至是死矣。吕氏春秋曰南吕之月，蛰虫入穴。故蝼螾至是绝矣。夫以申。韩刑名，如牛羊之用人，则人之生也何可久乎？其趋死犹狐狸。蝼螾，不过乎膢腊之候矣。"俞云："此说亦殊不可通。正文言狐狸。蝼螾，不言人如狐狸。蝼螾，不可通一也。正文言"不膢腊也与"，若谓不过乎膢腊之候，当云"不膢腊矣"，如左传云"虞不腊矣"，于义方合。咏叹之文，非所施也，不可通二也。且冬日虽猎取百兽，然狐狸之类不应便绝，而云"不过此候"，不可通三也。寻杨子之意，直以申。韩之法行，则人死者多，尸相枕借，狐狸。蝼螾得餍其肉。如人遇膢腊，有酒食醉饱之乐。故曰："狐狸蝼螾，不膢腊也与？"正与上文牛羊用人相应，以人为牛羊，则食之者必狐狸。蝼螾也。"按；俞说是也。盐铁论散不足云："古者，庶人非膢腊无酒肉。"故此用以为餍饫之称也。"刀不利，笔不铦"云云者，刀谓治书之刀。汉书萧曹传赞云："萧何。曹参皆起秦刀笔吏。"颜注云："刀，所以削书也。古者用简牒，故吏皆以刀笔自随也。"贾谊传云："俗吏之所务，在于刀笔。筐箧。"按：刀笔一物而二用，笔所以书，刀所以削。酷吏传颜注云："古者书于简牍，故笔用刀焉。"后汉书刘盆子传章怀太子注云："古者记事，书于简册。谬误者，以刀削而除之，故曰刀笔。"是也。刀不利，笔不铦，皆互文。铦亦利也。音义："铦，息廉切。本或作"钴"，误。"按；广雅释诂云："铦，利也。"贾谊传晋灼注云："世俗谓利为铦彻。"音义："砥，音纸。"按：说文："底，柔石也。"重文"砥。"广雅释器云："砥，砺也。"此承申。韩不仁之至而设问以难之。古者吏以刀笔决法，故因以取譬。言刀笔不铦利，当以砥砺莹治之，刑法不严峻，独不可使申。韩增益之乎？"人砥，则秦尚矣"者，人砥，用人为砥也。言人之能莹治刑法者，无过于秦者也。问意以刑法譬刀笔，以治法之人譬砥，故答之如此。司马云："言用法以砺人，如用砥以砺刀。"如其说，则本文当云"砥人"，不当云"人砥"矣。注"峻刑戮之术"。按：治平本作"刑战"，此形近而误，今依世德堂本订正。注"膢，八月旦也"。按：说文："膢，楚俗以二月祭饮食为膢。"御览引说文作"十二月"，风俗通祀典亦云楚俗常以十二月祭饮食为膢，此盖方俗之异。后汉书刘玄传，章怀太子注云："冀州北郡以八月朝作饮食为膢，其俗语曰："膢腊社伏。"一切经音义引三苍云："膢，八月祭名也。"并与弘范此注合。注"腊，□也。见礼记"。按：郊特牲云："伊耆氏始为蜡。蜡也者，索也。岁十二月，合聚万物而索飨之也。"蜡。□古今字。广雅释天："□，祭也。"家语观乡射："子贡观于蜡。"王肃注云："今之腊也。"注"刀钝"至"利也"。按：世德堂本"挺削以刀"作"铦之以刀"，"欲以救乱"无"欲"字，"如加刀砥"无"加"字，"所以利也"作"所以利之也"。
　　或曰："刑名非道邪？何自然也？"曰："何必刑名？围棋。击剑。反目。眩形，亦皆自然也。由其大也，作正道；由其小者，作奸道。"
【注】大者，圣人之言；小者，诸子之言。
【疏】"刑名非道邪？何自然也"者，史记老庄申韩传云："申子之学，本于黄。老，而主刑名。"又云："韩非者，韩之诸公子也，喜刑名法术之学，而其归本于黄。老。"集解引新序云："申子之书，言人主当执术无刑，因循以督责臣下。其责深刻，故号曰术。商鞅所为，书号曰法，皆曰刑名。"按："刑"读为"形"，古字通用。申子之书，今无可考。韩非多以形名或刑名并言。如主道云："有言者自为名，有事者自为形，形名参同，君乃无事焉。"又云："同合刑名，审验法式，擅为者诛，国乃无贼。"扬权云："上以名举之。不知其名，复修其形。形名参同，用其所生。二者诚信，下乃贡情。"明"刑名"即"形名"也。老子云："天法道，道法自然。"庄子天道云"：是故古之明大道者，先明天，而道德次之。道德已明，而仁义次之。仁义已明，而分守次之。分守已明，而形名次之。"郭注云："天者，自然也。自然既明，则物得其道也。物得其道，而和理自适也。理适，而不失其分也。得分，而物物之名各当其形也。"此刑名自然之说。"何自然也"，世德堂本"也"作"矣"。"围棋。击剑。反目。眩形，亦皆自然也"者，围棋，见吾子疏。汉书东方朔传云："十五学击剑。"颜注云："学剑，遥击而中之，非斩刺也。"音义："反目眩形，一本作"反自眩刑"。眩，音县。"按；当作"反身。眩形"。一本作"反自"，"自"即"身"之驳文。淮南子主术："先自为检式仪表。"读书杂志云："当作"先以身为检式仪表"。今本"身"误为"自"，"自"上又脱"以"字。文子上义篇作"先以自为检式"，"自"亦"身"之误，惟"以"字未脱，是"身"与"自"形近易误之证。此文"身"误为"自"，传写又改为"目"，宋。吴本作"反自眩刑"，温公从之，而不知"自"为"身"误，"刑"为"形"假，依文解之，殊不可通。围棋。击剑。反身。眩形，平列为四事。张平子西京赋云："侲僮程材，上下翩翻，突倒投而跟絓，譬陨绝而复联。"薛注云："突然倒投，身如将坠，足跟反絓橦上，若已绝而复联。"即此所谓反身。"眩"读为"幻"，汉书张骞传云："大宛诸国发使随汉使来观汉广大，以大鸟卵及牦靬眩人献于汉。"颜注云："眩读与幻同，即今吞刀。吐火。植瓜。种树。屠人。截马之术皆是也。"后汉书西域传，章怀太子注引魏略云："大秦国俗多奇幻，口中出火，自缚自解。"西京赋云："奇幻儵忽，易貌分形，吞刀吐火，云雾杳冥。"此眩形之说。四者皆术之甚难，而为之既熟，则行所无事，故曰"亦皆自然也"。"由其大者，作正道；由其小者，作奸道"者，司马云："礼乐可以安固万世，所用者大；刑名可以偷功一时，所用者小。其自然之道则同，其为奸正则异矣。"
　　或曰："申。韩之法非法与？"曰："法者，谓唐。虞。成周之法也。如申。韩！如申。韩！"
【疏】再言"如申。韩"者，吴云："岂如申。韩之法？"司马云："如申。韩者，何足为法？"俞云："两言如申。韩，谓如何其用申。韩也。与学行篇"如其富！如其富"，吾子篇"如其智！如其智"，渊骞篇"如其寝！如其寝"同义。"按：司封解此用论语孔注，最为允洽。俞说非子云意，详见学行。吾子各疏。
　　庄周。申。韩不乖寡圣人而渐诸篇，则颜氏之子。闵氏之孙其如台。
【注】言此数子之才苟不乖少圣人之术，渐染其心于篇籍之中，以训学徒，则颜。闵不能胜之。
【疏】"庄周。申。韩不乖寡圣人而渐诸篇"者，乖。寡双声连语，犹云"睽孤"。汉书五行志颜注云："睽孤，乖剌之意也。"凡双声叠韵连语，以声为义，无正字也。音义："渐诸，子廉切。"按：汉书董仲舒传："渐民以仁。"颜注云："谓浸润之也。"渐诸篇"，犹云浸润之于六艺之文。"则颜氏之子。闵氏之孙其如台"者，音义："如台，音贻。"经传释词云："如台，犹柰何也。书汤誓"夏罪其如台"，史记殷本纪作"有罪，其柰何"。高宗肜日"乃曰：其如台"，殷本纪作"乃曰：其柰何"。西伯戡黎"今王其如台"，殷本纪作"今王其柰何"。是古谓柰何为如台也。"又引法言此文解之，云："言三子若不诋訾圣人，则颜。闵之徒其柰之何也。"段氏玉裁古文尚书撰异云："谓颜。闵其柰之何，言不能胜之也。"注"言此数子之才"。按：世德堂本"此"作"以"。
　　或曰："庄周有取乎？"曰："少欲。"
【注】有简贵之益焉。"邹衍有取乎？"曰："自持。
【注】有凝跱之风焉。至周罔君臣之义，衍无知于天地之间，虽邻不觌也。"
【疏】"庄周有取乎？曰少欲"者，前文云："老子之言道德，吾有取焉耳。"庄周之学，原于老氏。庄子天下云："关尹。老聃乎，古之博大真人哉！芴漠无形，变化无常。死与？生与？天地并与！神明往与！芒乎何之，忽乎何适，万物毕罗，莫足以归。古之道术有在于是者，庄周闻其风而悦之。以谬悠之说，荒唐之言，无端崖之辞，时恣纵而不傥，不以觭见之也。以天下为沈浊，不可与庄语。以卮言为曼衍，以重言为真，以寓言为广，独与天地精神往来，而不敖倪于万物。"周之自序如此。所谓齐死生，同贫富，等贵贱者也。故取其少欲。"邹衍有取乎，曰自持"者，邹衍，史记田敬仲世家。孟荀列传作"驺衍"，周礼司爟郑注。禹贡释文作"鄹衍"。汉书艺文志：邹子四十九篇，又邹子终始五十六篇，入阴阳家。注云："名衍，齐人，为燕昭王师，居稷下，号"谈天衍"。"孟荀传云："驺衍睹有国者益淫侈，不能尚德，若大雅整之于身，施及黎庶矣。乃深观阴阳消息，而作怪迂之变，终始大圣之篇，十余万言。"又云："然要其归，必止乎仁义。节俭。"故取其自持。"周罔君臣之义，衍无知于天地之间"者，论语云：不仕无义。长幼之节，不可废也，君臣之义，如之何其废之？"荀子解蔽云："庄子蔽于天而不知人。"孟荀传云："驺衍以为儒者所谓中国者，于天下乃八十一分居其一分耳。中国名赤县神州，赤县神州内自有九州，禹之序九州是也，不得为州数。中国外如赤县神州者九，乃所谓九州也。于是有裨海环之，人民禽兽莫能相通者，如一区中者，乃为一州。如此者九，乃有大瀛海环其外，天地之际焉。"盐铁论论邹云："邹衍非圣人而作怪误，惑六国之君，以纳其说。此春秋所谓匹夫荧惑诸侯者也。孔子曰："未能事人，焉能事鬼？"近者不达，焉能知瀛海？"虽邻不觌"者，吴云："虽与亲邻，亦不欲见之矣。"陶氏鸿庆读法言札记云："天地之间，谓人道也。君子篇云："通天地而不通人曰伎。"即此义矣。周明于生死之理，而昧于君臣之义；衍能窥天地之奥，而不知人事之变，皆杨子所不取也。邻，近也；觌，见也。言二子不能见近，即论语"不学墙面"之义。"按：吴说是也。虽邻不觌，言不惟无取而已，且深疾之也。注"有简贵之益焉"。按：世德堂本"简贵"作"简质"(一)。(一)"堂"字原本无，据本书疏例增。



　　七　问神卷第五
　　
【注】测于天地之情者，潜之乎心也。心能测乎天地之情，则入乎神矣。
【疏】此篇多阐发经义。自"或问神"至"圣人以不手为圣人"，皆论易道。"经可损益与"以下，则杂论五经。说文："神，天神，引出万物者也。"引伸为神智。易系屡言神。如云："神无方而易无体。"又云："阴阳不测之谓神。"又云："知变化之道者，其知神之所为乎？"又云："易□思也，□为也，寂然不动，感而遂通天下之故。非天下之至神，其孰能与于此？"又云："唯神也，故不疾而速，不行而至。"又云："利用出入，民咸用之谓之神。"又云；"鼓之舞之以尽神。"又云："于是始作八卦，以通神明之德。"子云欲明其义，故假问发之。
　　或问"神"。曰："心。"请问之。"曰："潜天而天，潜地而地(一)。
【注】惟其所潜。天地，神明而不测者也。心之潜也，犹将测之，况于人乎？况于事伦乎？"敢问潜心于圣。"曰："昔乎，仲尼潜心于文王矣，达之。
【注】达，通。颜渊亦潜心于仲尼矣，未达一间耳。
【注】其殆庶几。神在所潜而已矣。"
【注】神道不远，潜心则是。
【疏】"或问"神"。曰："心"者，素问灵兰秘典论云："心者，君主之官也。神明出焉。"又六节藏象论云："心者，生之本，神之变也。"荀子解蔽云："心者，形之君也，而神明之主也。"说苑辨物云："易曰："仰以观于天文，俯以察于地理，是故知幽明之故。"夫天文地理，人情之效，存于心，则圣智之府也。"音义："请问之"，天复本作"请闻之"。"按：诗车攻"有闻无声"，卷阿"令闻令望"，左传襄公篇"令闻长世"，论语"闻一以知十"，释文并云："本作"问"。"檀弓"问丧于夫子乎"，庄子庚桑"楚因失吾问"，释文并云："本作"闻"。"是问。闻二字古书互用。俞云："之"当作"心"，隶书相似而误也。上文"或问神。曰：心。"故或人又请问心也。"按：俞说是也。隶体"心"形。"之"形。"止"形相近易误。学行："无止仲尼。无止颜渊。"今本皆作"无心"。"心"之误"之"，犹"止"之误"心"也。蒙上发问，本书多有此文例。如"其质非也。敢问质"，"莫知作，上作下。请问莫知"，"先知其几于神乎？敢问先知"，"或问："为政有几？"曰："思斁。"或问思斁"，"为政日新。或人敢问日新"，"天道劳功。或问劳功"，皆是。"潜天而天，潜地而地"者，易干："初九，潜龙勿用。"崔憬注云："潜，隐也。"按：引伸为深入之义。潜天而天崇，效天也；潜地而地卑，法地也。"天地，神明而不测者也。心之潜也，犹将测之"者，中庸云："天地之道，可壹言而尽也。其为物不贰，则其生物不测。"文言云："夫大人者，与天地合其德。"系辞云："易与天地准，故能弥纶天地之道。仰以观于天文，俯以察于地理，是故知幽明之故。"又云："与天地相似，故不违。"又云："夫易广矣，大矣！以言乎远，则不御；以言乎迩，则静而正；以言乎天地之间，则备矣。"又云："以体天地之撰，以通神明之德。"又云："参天两地而倚数。"况于人乎？况于事伦乎"者，乐记郑注云："伦谓人道也。"孟子滕文公，赵注云："人伦者，人事也。"文言云："天且弗违，而况于人乎？况于鬼神乎？"东原录云："杨子："潜天而天，潜地而地。"人之神潜天地，则其德如天地矣。书曰："惟克天德。"故仲淹谓"天隐地隐者，此也"。真西山潜斋记引此，作"心之潜也，犹将见之"。"惠氏栋易微言引此文而说之云："潜天而天，潜地而地，所谓知情天地，即神也。心之潜也，犹将测之，所谓形不测也。天地神明不测，而心能测之，伏牺。文王。孔子是也。知情天地形不测，人与事伦不足言矣！"按："知情天地形不测"，本书孝至文。"昔乎"，世德堂本无"乎"字。"仲尼潜心于文王矣，达之"者，系辞云："易之兴也，其于中古乎？作易者，其有忧患乎？"惠氏栋周易述云："中古，谓文王也。文王蒙大难而演易，故作易者其有忧患乎！"传曰："作者之谓圣。"系辞又云："易之兴也，其当殷之末世。周之盛德邪？当文王与纣之事邪？"左传昭公篇孔疏引易郑注云："据此言，以易文王所作，断可知矣。"张氏惠言易郑氏义云："卦爻之辞，郑俱以为文王作。作者，谓卦辞。爻辞也。后儒疑王用亨于岐山之等，嫌以受命自居。文王不嫌称王，岂嫌书经以法后世？"是也。艺文志云："孔氏为之彖。象。系辞。文言。序卦之属十篇。"按：仲尼祖述尧。舜，宪章文。武，独云潜心文王者，以此章乃论易道。易是文王所作，孔子述之故也。"颜渊亦潜心于仲尼矣，未达一间耳"者，系辞云："颜氏之子，其殆庶几乎？有不善，未尝不知；知之，未尝复行也。易曰："不远复，□只悔，元吉。"虞注云："谓颜回不迁怒，不贰过，克己复礼(二)，天下归仁。"侯果注云："此明知微之难，则知微者唯圣人耳。颜子亚圣，但冀近于知微，而未得也。在微则昧，理章而悟。失在未形，故有不善；知则速改，故□大过。"说文："间，隙也。"未达一间，即冀近于知微而未得之意。注"达，通"。按：广雅释诂文。此文"达"当训为"至"。考工记"专达于川"，郑注云："达犹至也。"仲尼潜心于文王，达之"，谓仲尼学文王，而至于文王。"颜渊亦潜心于仲尼，未达一间耳"，谓颜渊学孔子，而未至于孔子仅一隙之地耳。(一)下"地"字原本讹作"潜"，据法言改。(二)"礼"字原本作"理"，音近而讹，今改。
　　天神天明，照知四方；
【注】天以神明，光烛幽冥，照曜四方；人以潜心，钩深致远，探赜索隐。天精天粹，万物作类。
【注】天以精粹覆万物，各成其类；人以潜心考校同异，披扬精义。
【疏】"天神天明，照知四方"者，易离象曰："明两作离，大人以继明照于四方。"虞注云："两谓日与月也，日月在天，动成万物，故称作矣。震东，兑西，离南，坎北，故曰照于四方。"荀子不苟云："君子养心莫善于诚，致诚则无他事矣，惟仁之为守，惟义之为行。诚心守仁则形，形则神，神则能化矣；诚心行义则理，理则明，明则能变矣。变化代兴，谓之天德。"又云："故操弥约而事弥大。五寸之矩，尽天下之方也。故君子不下室堂，而海内之情举积此者，则操术然也。"天精天粹，万物作类"者，说文："粹，不杂也。"文言云："大哉，干乎！刚健中正，纯粹精也。"系辞云："精气为物。"虞注云："干纯粹精，故主为物。"干彖曰；"大哉，干元！万物资始。"九家易云："干者纯阳，众卦所生，天之象也。观干之始，以知天德。"荀爽注云："册取始于干，犹万物之生本于天。"文言云："圣人作而万物睹，本乎天者亲上，本乎地者亲下，则各从其类也。"崔憬注云："谓动物亲于天之动，植物亲于地之静。"虞注云："方以类聚，物以群分。干道变化，各正性命，触类而长，故各从其类。"真西山云："杨子默而好深湛之思，故其言如此。"潜"之一字，最宜玩味。天惟神明，故照知四方；惟精粹，故万物作睹。人心之神明精粹，本亦如此。惟不能潜，故神明者昏，而精粹者杂，不能烛物而应理也。"明。方。粹。类，韵语。注"光烛幽冥"。按：世德堂本"冥"作"明"。注"披扬精义"。按：世德堂本"披扬"作"搜畅"。
　　人心其神矣乎？操则存，舍则仁。
【注】人心如神，变化无方。操而持之则义存，舍而废之则道亡，操而不舍则道义光大。能常操而存者，其惟圣人乎？
【疏】"操则存，舍则亡"，"舍"，世德堂本作"舍"，注同。音义："舍则，书也切。"孟子云："孔子曰："操则存，舍则亡，出入无时，莫知其乡，惟心之谓与？"朱子集注云："孔子言心操之则在此，舍之则失去，其出入无定时，亦无定处如此。孟子引之，以明心之神明不测，得失之易，而保守之难，不可顷刻失其养，学者当无时而不用其力，使神清气定常如平旦之时，则此心常存，无适而非仁义也。"注"变化无方"。按：世德堂本"方"作"常"。
　　圣人存神索至，
【注】存其精神，探幽索至。成天下之大顺，致天下之大利，
【注】顺事而无逆，利物而无害。和同天人之际，使之无间也。
【注】至化混然，归于一也。
【疏】"存神"者，存其神也；"索至"者，求其至也。音义："索之，山责切。"系辞云："易其至矣乎？"周礼："师氏以三德教国子，一曰至德以为道本。"郑注云；"至德，中和之德，覆焘持载含容者也。孔子曰："中庸之为德，其至矣乎！"为此文"至"字之义。"顺"者，坤德也。文言云："坤道其顺乎？承天而时行。"利"者，干德也。文言云："干始能以美利利天下，不言所利，大矣哉。"和同天人之际"者，干凿度引孔子曰："故道兴于仁，立于礼，理于义，定于信，成于智。五者，道德之分，天人之际也。"汉书眭弘等传赞云："通合天人之道者，莫着乎易。春秋。"和同即通合之意。"使之无间"者，音义："无间，间厕之"间"。"按：解嘲云："细者入无间。"李注云："无间，言至微也。"按：谓不可分析也。世德堂本作"使之而无间者也"，"而"。"者"皆衍字。
　　龙蟠于泥，蚖其肆矣。
【注】惟圣知圣，惟龙知龙，愚不知圣，蚖不知龙。圣道未彰，群愚玩矣；龙蟠未升，蚖其肆矣。蚖哉，蚖哉，恶睹龙之志也与！
【注】叹之甚也。或曰："龙必欲飞天乎？"曰："时飞则飞，时潜则潜，
【注】时可而升，未可而潜。既飞且潜。
【注】义兼出。处。食其不妄，形其不可得而制也与！"
【注】饮食则不妄，有形而不可制也。曰："圣人不制，则何为乎羑里？"曰：龙以不制为龙，圣人以不手为圣人。"
【注】手者，桎梏之属。
【疏】"龙蟠于泥，蚖其肆矣"者，说文："龙，鳞虫之长，能幽能明，能细能巨，能短能长，春分而登天，秋分而潜渊。"干："初九，潜龙勿用。"马融注云："物莫大于龙，故借龙以喻天之阳气也。"又沈驎士注云："称龙者，假象也。天地之气有升降，君子之道有行藏，龙之为物，能飞能潜，故借龙比君子之德也。"尚书大传云："蟠龙贲信于其藏。"郑注云："蟠，屈也。"音义："蚖，音元。"按：说文："蚖，荣蚖，蛇医。"国语郑语："化为玄鼋。"韦注云："鼋"或为"蚖"。蚖，蜥蜴也，象龙。"蚖哉，蚖哉，恶睹龙之志也与"者，音义："恶睹，音乌。"文言云："确乎其不可拔，潜龙也。"虞注云："干刚潜初，坤乱于上，君子弗用，隐在下位，确乎难拔潜龙之志也。"龙必欲飞天乎"者，干："九五飞龙在天，利见大人。"虞注云："谓若庖牺观象于天，造作八卦，备物致用，以利天下。故曰飞龙在天，天下之所利见也。"按：圣人受命制作，为万世法，是为飞天。或问此者，据文王。孔子皆受命制作。"时飞则飞，时潜则潜"者，干象曰："潜龙勿用，阳在下也。飞龙在天，大人造也。"荀爽注云："气微位卑，虽有阳德，潜藏在下，故曰勿用也。飞者喻□所拘，天者首事造制。大人造法，见居天位，圣人作而万物睹，是其义也。"飞且潜"者，谓圣人虽受命制作，而不必皆居天位。如文王三分天下有其二以服事殷，孔子则终老于庶位也。"既食其不妄，形其不可得而制也"者，音义："食其不妄，俗本作"不忘"，字之误也。非义不妄食，故不可得而制。楚辞曰："凤亦不贪餧而妄食。"按：所引楚辞宋玉九辩文。彼洪兴祖补注引杨子曰"食其不妄"，又引说者曰"非义不妄食"，即此文音义语。吕氏春秋举难："孔子曰："龙食乎清而游乎清，螭食乎清而游乎浊，鱼食乎浊而游乎浊。"食其不妄，即食乎清之谓。宋。吴本"妄"作"忘"。宋云："虽饮食之间，不敢忽于形。"吴云："虽一食之间，不忘隐见之形，安得而制哉？"均不可通。"圣人不制，则何为乎羑里"者，音义："羑里，羊久切。"说文："羑，进善也，从羊，久声。文王拘羑里，在汤阴。"史记殷本纪云："纣囚西伯羑里。"御览六百十三引风俗通云："殷曰羑里，言不害人，若于闾里，纣拘文王是也。"亦作牖里，书钞四十五引白虎通云："殷曰牖里。"淮南子泛论云："悔不诛文王于羑里。"高注云："羑"古"牖"字。"大传云："文王一年质虞。芮，二年伐于，三年伐密。须，四年伐畎夷，纣乃囚之。"龙以不制为龙，圣人以不手为圣人"者，公羊传庄公篇云："手剑而叱之。"解诂云："手剑，持拔剑。"陈疏云："凡以手持物谓之手。下十三年传"曹子手剑而从之"，亦谓持剑也。檀弓云："子手弓而可。"谓持弓也。周书克殷云："武王乃手大白以麾诸侯。"史记周本纪"手"作"持"。又吴世家"专诸手匕首刺王僚"，楚世家"自手旗左右麾军"，司马相如上林赋"手熊罴"，义皆作持也。盖手所以持，因而持即谓之手，以名辞为动辞也。不持谓不专执一端，即毋必。毋固之义，故可常亦可变，可伸亦可屈。龙之为物，能细能巨，能短能长，故其形不可制也。圣人之所不可制者道而已矣，其形则固可得而制也。故以龙象圣人者，谓其道，非谓其形也。文王当忧患之世，事逆天暴物之君，义当受制则受之，此为不手，此为圣人也。"注"惟圣"至"肆矣"。按：惠氏栋易微言解此文云："龙蟠于泥，独也，以况君子。肆，恣也。蚖其肆，不慎独也，以况小人闲居为不善也。"定宇此说与弘范绝异。荣谓"蟠泥"与下文"飞天"相对，当以李义为长。班孟坚答宾戏云："应龙潜于潢污，鱼鼋媟之。不睹其能奋灵德，合风云，超忽荒，而躆昊苍也。"语即本此。是孟坚解此亦与弘范义同。龙蟠者，文王之蒙难，孔子之困厄也，蚖其肆者，纣之逆天暴物，衰周之邪说暴行也。此圣人失位。小人得志之喻。注"手者，桎梏之属"。按：东原录云："杨子曰："圣人以不手为圣人。"李轨注谓："手者，桎梏之属。"贾谊新书云："纣作梏数千，晲天下诸侯之不顺己者，杖而梏之。文王桎梏，囚于羑里，七年而后得免。"其注意以文王圣而免桎梏，则与杨子合矣。"所引新书见君道篇，龚取证弘范此注，语似有据。然圣人以得免桎梏为圣，殊不成义，此决非子云本旨。音义云："不手，不制于人之手。"宋云："手"当为"干"字之误也。言圣人虽为纣所囚，然终不干其刑，故能谓之圣人。"吴云："手，持也，执也。文王事不道之纣，虽以非礼见囚，终不能执而戮之。"司马云："光谓手谓为人所提携指使，枉己之道而随人左右也。"俞云："手"当为"午"。成二年公羊传"曹公子手"，释文曰："手"本作"午"。"是其例也。说文午部："午，啎也。五月阴气午，逆阳冒地而出。"释名释天曰："午，仵也。阴气从下上，与阳相仵逆也。"然则不午者，不逆也。此言圣人之德与神龙异，龙以不制为龙，圣人则以不午为圣人。记曰："素富贵，行乎富贵；素贫贱，行乎贫贱；素夷狄，行乎夷狄；素患难，行乎患难。君子无入而不自得焉。"此不午之义也。文王之囚于羑里，正所谓"素患难，行乎患难"，何损于文王之圣乎？诸说皆不得其义。吴训"手"为"持。执"，是矣；而以不手为不能执而戮之，则亦失之。"
　　或曰："经可损益与？"曰："易始八卦，而文王六十四，其益可知也。诗。书。礼。春秋，或因或作，而成于仲尼，其益可知也。
【注】或因者，引而伸之；或作者，又加春秋。故夫道非天然，应时而造者，损益可知也。"
【疏】"易始八卦，而文王六十四"者，系辞云："古者庖牺氏之王天下也，仰则观象于天，俯则观法于地，观鸟兽之文，与地之宜，近取诸身，远取诸物，于是始作八卦，以通神明之德，以类万物之情。"按：经惟言伏牺作八卦，不言重卦始自何人。子云以为文王六十四，此汉易家相传之师说也。易通卦验云："虙羲作易仲，仲命德，维纪衡。周文增通八八之节，转序三百八十四爻。"郑注云："仲谓四仲之卦震。兑。坎。离也。维者，四角之卦艮。巽。坤。干也。八八之节六十四卦，于节□各有王也。"是纬说与此合也。周本纪云："西伯盖即位五十年，其囚羑里，盖益易之八卦为六十四卦。"三代世表云："季历生文王昌，益易卦。"是史迁说与此合也。淮南子要略云："八卦可以识吉凶。知祸福矣，然而伏牺为之六十四变，周室增以六爻。"高注云："八八变为六十四卦，伏牺示其象。周室谓文王也。"按：高云"伏牺示其象"者，物生而后有象，象而后有滋，滋而后有数。伏牺为之六十四变，未滋之虚象也；周室增以六爻，已滋之实数也。是淮南说与此合也。艺文志云："文王于是重易六爻，作上。下篇。"按：班志本刘向父子，其说云尔。是二刘。班固与此合也。论衡正说云："说易者皆谓伏牺作八卦，文王演为六十四。"是王充以前易家无异说也。又对作云："易言伏牺作八卦。前是未有八卦，伏牺造之，故曰作也。文王图八，自演为六十四。"是充说亦与此合也。其诸儒异说有谓伏牺自重者。系辞"以类万物之情"，九家易云："六十四卦凡有万一千五百二十册，册类一物，故曰类万物之情。以此知庖牺重为六十四卦，明矣。"又系辞"引而信之，触类而长之"，虞注云："引谓庖牺引信三才，兼而两之，以六画触动也，谓六画以成六十四卦。"又系辞"爻彖以情言"，崔憬注云："伏牺始画八卦，因而重之，以备万物，而告于人也。"易孔疏论重卦之人云："王辅嗣等以为伏牺重卦。"又云："今依王辅嗣，以伏牺既画八卦，即自重为六十四卦，为得其实。"是也。有谓神农所重者，困学纪闻引京氏易积算法云："八卦因伏羲，暨于神农，重乎八纯。"御览一引帝王世纪云："庖牺作八卦，神农重之，为六十四卦也。"周礼大卜贾疏云："后郑专以为伏牺画八卦，神农重之。"易孔疏论重卦之人云："郑玄之徒，以为神农重卦。"是也。有谓夏禹所重者，孔疏论重卦之人云："孙盛以为夏禹重卦。"是也。今按孔疏驳神农重卦之说云："若言重卦起自神农，其为功也岂比系辞而已哉？何因易纬等数所历三圣，但云伏牺。文王。孔子，竟不及神农？"其说良是。以为夏禹，更无烦置辩。惟系辞言十二盖取于神农。黄帝。尧。舜，有取益，取噬嗑，取涣等文，似彼时已有六十四卦。谓伏羲自重，疑最近理。然系辞以后名被前事言卦象，兼备万物，非谓先有某卦，而后圣人制作某事以象夏之徒不能赞一辞。"此春秋称作之义也。"道非天然，应时而造者，损益可知也"者，天然者，董仲舒传云"道之大原出于天，天不变，道亦不变"是也。道之天然者，谓若礼记大传云"亲亲也，尊尊也，长长也，男女有别，此其不得与民变革者也"。应时而造者，谓若白虎通三教云"王者设三教者何？承衰，救弊，欲民反正道也。"五经皆应时而造，明得损益。白虎通五经云："孔子所以定五经者何？以为孔子居周之末世，王道陵迟，礼乐废坏，强陵弱，众暴寡，天子不敢诛，方伯不敢伐，闵道德之不行，故周流应聘，冀行其圣德。自卫反鲁，自知不用，故追定五经以行其道。"是也。
　　或曰："易损其一也，虽憃知阙焉。至书之不备过半矣，而习者不知。
【注】本百篇，今二十九，故曰过半。惜乎！书序之不如易也。"
【注】叹恨书序虽存，独不如易之可推寻。曰："彼数也，可数焉，故也。如书序，虽孔子末如之何矣。"
【注】数存，则虽愚有所不失；数亡，则虽圣有所不得。
【疏】"易损其一也，虽憃知阙焉"者，"也"读为"邪"。世德堂本无此字，盖以不得其义而妄去之。音义："憃，书容切；又丑江切；又丑用切。"说文："惷，愚也。"吴云："言易之六十四，若损其一，虽愚人可以知其阙者。"按：论衡正说云："孝宣皇帝之时，河内女子发老屋，得逸易。礼。尚书各一篇，奏之。宣帝下示博士，然后易。礼。尚书各益一篇。"隋书经籍志云："秦焚书，周易独以卜筮得存，惟失说卦三篇，后河内女子得之。"徐氏养原今古文书增太誓说云："充言益一篇，不知所益何篇。以他书考之，易则说卦，书即太誓，惟礼无闻。"洪氏颐烜读书丛说云："易益说卦，尚书益太誓，皆三篇合为一篇。然则易于汉时固尝有逸。但此文"易损其一邪"，乃是设辞，吴解得之，非指论衡所云也。"书之不备过半矣，而习者不知"者，艺文志"尚书古文经四十六卷"，注云"为五十七篇"；又"经二十九卷"，注云"大。小夏侯二家，欧阳经三十二卷"，颜注云："此二十九卷，伏生传授者。"志云："秦燔书禁学，济南伏生独壁藏之。汉兴亡失，求得二十九篇，以教齐。鲁之间，讫孝宣世，有欧阳。大。小夏侯氏，立于学官。古文尚书者，出孔子壁中。武帝末，鲁共王坏孔子宅，欲以广其宫，而得古文尚书及礼记。论语。孝经，凡数十篇，皆古字也。孔安国者，孔子后也，悉得其书，以考二十九篇，得多十六篇。安国献之，遭巫蛊事，未列于学官。"今按经二十九卷者，尧典一，咎繇谟二，禹贡三，甘誓四，汤誓五，盘庚六，高宗肜日七，西伯戡耆八，微子九，太誓十，牳誓十一，洪范十二，金縢十三，大诰十四，康酷十五，酒诰十六，梓材十七，召诰十八，洛诰十九，多士二十，毋劮二十一，君奭二十二，多方二十三，立政二十四，顾命二十五，鲜誓二十六，甫刑二十七，文侯之命二十八，秦誓二十九。康王之诰与顾命合为一卷，书序附秦誓之后，不入卷数。其中太誓一篇，刘向以下皆谓后来民间所献。或以为武帝时，或以为宣帝时，而其为后得，则众说所同。是伏生所传，惟有二十八篇，无太誓。然无以合于史。志伏生求得二十九篇之说。王氏引之力辨伏书本有太誓，其云后得者，乃向。歆诸人传闻之误。按：刘子政博极群书，立言不苟，岂于经籍源流，本朝掌故，漫不深考，率以无据之辞着诸别录，而马季长。赵邠卿。王子雍之徒从而妄信之？此事理所必无。然则伏书既无太誓，而篇数又为二十九，其说颇不可通。于是，陈氏寿祺欲以书序当其一篇，而俞氏正燮。龚氏自珍则欲析康王之诰于顾命以当之。顾按诸旧闻，皆相乖剌。魏氏源又谓伏生所得与民间所献皆是太誓残本，此之所有或彼之所无，故可取为增补。然使伏书本有太誓，则民间所献即有可以增补之处，亦必不能谓太誓为后得。荣谓太誓后得充学之说，两汉诸儒从无异同，其为信而有征，显然可见。班志所云伏生求得二十九篇，及云孔安国以古文尚书考二十九篇得多十六篇者，皆尚书二十九篇既定以后追数之辞。史记儒林传亦云："伏生求其书，亡数十篇，独得二十九篇。"此则后人据汉书校改之。论衡正说述此事，谓晁错往从受尚书二十余篇，不言其小数；至宣帝得逸书一篇，下示博士，乃云"尚书二十九篇始定"。其说足补诸史之阙。若夫宣帝以前，汉人引书有在后得太誓中者，此盖出大传或其它故书雅记，不必即为彼时尚书已有太誓之证。大传载尚书逸文在二十八篇以外者甚多，不得以伏书无太誓，便谓大传不当有其逸文；亦不得因大传有太誓逸文，即断为伏书有此篇也。由是言之，二十八篇者，汉初伏生之书；二十九篇者，宣帝以后夏侯。欧阳之书。欧阳经又为三十二卷者，以后得太誓析为三篇，又以书序自为一卷，故三十二。不为书序作章句，故志有欧阳章句仍三十一卷矣。古文经四十六卷者，今文所有之二十九篇，古文悉有之。又于其中出康王之诰于顾命，是为三十；多舜典。汩作。九共。大禹谟。益稷。五子之歌。胤征。汤诰。咸有一德。典宝。伊训。肆命。原命。武成。旅獒。冏命，凡十六篇，故四十六。其为五十七篇者，十六篇中九共为九，三十篇中盘庚。太誓各为三，为五十八；武成逸篇亡于建武之际，故五十七。班于总目据旧题，于注据见存耳。云"不备过半"者，此据当时学官传习尚书二十九篇言之。书本百篇，今于二十九篇中析盘庚。太誓各为三，顾命。康王之诰为二，不过三十四篇，亡逸者尚六十六。若以古文经五十八篇计之，则不备者止四十二，不云过半矣。"习者不知"者，汉书刘歆传："歆移书让太常博士云以尚书为备。"臣瓒注云："当时学者谓尚书唯有二十八篇，不知本有百篇也。"论衡正说云："或说尚书二十九篇者，法北斗。七宿也。四七二十八篇，其一曰斗矣，故二十九。"是也。"惜乎！书序之不如易"者，书序谓百篇之序。今文尚书之有序无序，说者各异。陈氏寿祺力主今文有序，讨论经传，举十有七事以证之。其第十四证即据法言此文为说，详见左海经辨。既今文有序，而习者不知书之不备者。正说又云："或说曰："孔子更选二十九篇，二十九篇，独有法也。"是当时学者未尝不见书序，即未尝不知书有百篇，而犹为此说者，以为二十九篇之外皆孔子所不取者也。"彼数也，可数焉，故也"者，两"数"字音义不为作音。按：数也之"数"，所据切。广韵十遇："数，算数。"周数有九数。世本曰："隶首作数。"是也。可数之"数"，所矩切。广韵九麌："数，计也。"是也。司马云："八卦重之成六十四，自然之数。"按：六十四卦，三百八十四爻，阙一可知者，以其可用算数证明之。易经卦八，六十四为八自乘之数也。又六画而成卦，三百八十四为六与六十四相乘之数也。"如书序，虽孔子亦末如之何矣"者，征实易明，凭虚难晓。百篇之序虽存，而篇亡不足以证之，则序为空文。学者既以尚书二十九篇为备，则虽时有圣人，不能执空文与之争，明书序无所用也。注"本百篇，今二十九，故曰过半"。按："二十九"治平本作"五十九"，世德堂本作"四十九"，皆妄人所改。不知此据当时所诵习之三家经文为言，故云不备过半。注"故曰过半"四字，即承正文而言，谓不备者过半也。若作"五十九"，则语不可解。此谬误之显然者，今订正。注"叹恨书序虽存，独不如易之可推寻"。按：俞云"书有序，易亦有序，今序卦传是也。序卦传自"盈天地之间者唯万物，故受之以屯"，至"物不可穷也，故受之以未济终焉"，皆以意义联贯其间。其或阙失，可以推求。故上文曰"易损其一，虽憃知阙焉"。至书序则但云为某事作某篇，不相联贯，故上文曰"至书之不备过半矣，而习者不知"。此或人叹书序不如易之意也。"荣谓：此言书有百篇，犹易有六十四卦。书序者，书有百篇之证。然易能证明六十四卦之不可阙一，而书序不能证明二十九篇之为不备，故发此叹。殊不谓书序作法不及序卦传之意义联贯。俞说谬矣。
　　昔之说书者，序以百，
【注】叙以百篇。而酒诰之篇俄空焉。今亡夫。
【注】秦焚书，汉兴求集之，酒诰又亡一简。中者先师犹俄而空之，今渐亡。
【疏】"昔之说书者，序以百，而酒诰之篇俄空焉"者，此明当时博士以尚书二十九篇为备，乃俗学之失真，非先师旧说如此，故举昔之说书者二事以正之。序者，篇之次第。序以百者，第篇之数以百，不以二十八或二十九，谓并有目无书者数之，不以见在为数也。盖以见在为数，则尧典第一，咎繇谟第二，禹贡第三，讫于秦誓为第二十八；加后得太誓，则秦誓为第二十九。而依百篇之序为次，则尧典。咎繇谟之间有舜典。汩作。九共。槁饫。大禹谟，凡十三篇，故咎繇谟为第十五。而咎繇谟。禹贡之间有弃稷，故禹贡为第十七。如是数之，讫于秦誓为第百也。伏生所传虽止二十八篇，然尚书大传篇目有九共。帝告。嘉禾。揜告。臩命，皆在二十八篇以外，是为伏生弟子亲闻百篇之说之明证。论衡正说云："尚书本百篇，孔子以授也。遭秦用李斯之议，燔烧五经。济南伏生抱百篇藏于山中。孝景皇帝时，始存尚书。伏生已出山中，景帝遣晁错往从受尚书二十余篇。伏生老死，书残不竟。"然则伏生教授之际，百篇俨存。其所传二十余篇，乃生自全书中择取以先付讲习者。传授虽有后先，篇第不容改易。及生终业辍，尚书乃以二十八篇为止。弟子诠次，虽复以此二十八篇自为甲乙，然亦必兼列旧第，以存伏书之真。其后展转传写，则专数见在，凡不传诸篇，但列序目，不复数之。亦如传诗者虚存南陔等篇之义，更不入诸什中。则郑君所谓推改什首，非孔子之旧矣。意尚书欧阳。大。小夏侯三家旧本有序篇以百者，子云犹及见之，故其言如此。此昔之说书者不以尚书为备之事，一也。音义；"俄空，苦贡切，缺也。"按：古书凡有脱文，每中空以识之，逸周书此例最多。"酒诰之篇俄空"，谓于酒诰脱简之处中空若干字，以示其有脱也。艺文志云："刘向以中古文校欧阳。大。小夏侯三家经文，酒诘脱简一，召诰脱简二，率简二十五字者脱亦二十五字，简二十二字者脱亦二十二字。"盖古者削竹为札以书，谓之简。连编众简，谓之篇。一简当今书之一行。简之长短有定，而其字数之多寡，每因篇而异。传写之际，必依原书以为程。伏生书与中古文同出先秦定本，其每篇简数。字数，彼此较若画一。及三家以今文写之，则改着缣帛，行数。字数非复竹书之旧。在竹书为一简者，在今文本或分属两行。然竹书有脱简，则今文本有脱字，简若干字，即脱若干字矣。酒诰。召诰之有脱字，既为三家所同。则必所据伏生书有然。伏书所脱者，而中书有之，故以中书校三家书，而得三家书酒诰。召诰脱字之数。因三家书二篇脱字之数，而知伏书脱简之数也。伏书有脱简，伏生不容不自知之。知有脱简，而老耄遗忘，不复能举其辞，而令传写者于此姑空若干字，以俟异日之或求得其文而补焉，故谓之俄空。俄之为言，假也。下文"天俄而可度"云云，王氏念孙杂志云："俄与假声近而义同，周颂维天之命篇"假以溢我"，说文引作"8以溢我"，是其例也。"按：王读彼文"俄而"为"假如"，不必尽合，而以释此文，则为确诂。故"俄空"云者，非忽亡之谓，乃姑阙之意。"酒诰之篇俄空"云者，非此篇全阙之谓，乃一篇之内有所中阙之意也。最初三家先师知其说者，其所写经文必皆如是。久而失其真，则不复尔。而旧本固不容尽亡，此必子云所见三家经文犹有于酒诰。召诰脱简之处中空若干字，以示其阙者，故云"酒诰之篇俄空焉"。不兼及召诰者，文不备耳。此昔之说书者不以尚书为备之事，二也。"今亡夫"者，"亡"读为"无"。论语云："吾犹及史之阙文也。有马者，借人乘之，今亡矣夫。"包注云："孔子自谓及见其人如此，至今无有矣。"法言此语正用论语文，其义亦同。盖子云晚年所见尚书通行之本已尽去旧第，直以二十九篇为孔子删定旧数。又酒诰。召诰脱简之处尽已联属无迹，不复知有阙文。专己妄作，全失本真，故发此慨。自来说法言此文者，皆不得其解。而王氏鳴盛尚書後案□段氏玉裁異之說，尤謬誤不可從，今詳論之。后案云："酒诰今见在，何得言俄空？此言甚可疑。李轨。吴秘注皆不明确，徒乱人意。王应麟困学纪闻谓刘向以中古文校欧阳。大。小夏侯三家经文，酒诰脱简一，"俄空"即脱简之谓，而大传引酒诰"王曰封，惟曰若圭璧"，今无此句，疑所脱即此等句。应麟此说亦非也。刘向校书，见有脱简，即应补入，必不任其脱落。但刘向以中古文校今文，所云脱简者，乃古文有而今文无。大传则伏生今文之学。欧阳。大。小夏侯三家所辑圭璧之句，想是伏生于他处别得逸文，古文所无。故今酒诰亦无此句。其俄空自指全亡，非脱一简之谓，不可以圭璧句当之。然则酒诰既已全亡，今酒诰甚完善，又从何而出？朱子语类徐孟宝问一条，竟以子云不见孔壁古文为说。孔壁古文，汉大儒多见之。况酒诰古。今文皆有，子云岂有不见？语类尤大误。反复考之，韩非说林篇引酒诰之文以为康诰，盖尚书或有别本，将酒诰混入康诰，扬雄偶据其本，遂以为俄空耳。"撰异云："谓书序有百，而酒诰则无序，非谓尚书阙酒诰也。凡后人所谓数篇同一序者，皆有有目无序者厕其间。如："咎繇矢厥谟，禹成厥功，帝舜申之，作大禹谟。咎繇谟。弃稷。"按其实，则弃稷不统于此序。所以作弃稷者，不传也。"汤既胜夏，欲迁其社，不可，夏社。疑至。臣扈。"按其实，则疑至。臣扈不统于此序。所以作疑至。臣扈者，不传也。"大戊赞于伊涉，作伊涉。原命。"按其实，则原命不统于此序。所以作原命者，不传也。"高宗祭成汤，有飞雉升鼎耳而雊，祖己训诸王，作高宗肜日。高宗之训。"按其实，则高宗之训不统于此序。所以作高宗之训者，不传也。酒诰。梓材亦正此类。以殷余民邦康叔，故作康诰一篇，其酒诰。樟材不统于此序，盖失其传。"俄空"云者，偶不存之谓，非竟亡也。然至于久而阙，则竟亡矣，故云"今亡夫"。子云独举酒诰者，举一以例其余也。"按：段不见百篇之书，安能知某篇不统于某序？酒诰。梓材，皆康叔受封时，周公称王命以戒之之辞，正当与康诰同序，何以知其别有作意而不传耶？且即如其说，谓酒诰等篇别自有序，而百篇之中如九共当九篇，咸乂当四篇，太甲。盘庚。说命。太誓各当三篇，亦篇皆有序耶？古来尚书家但有百篇之说，从无百序之说，子云独何所据而云昔之说书者序有百耶？上文方云"书序，孔子末如之何"，明书序虽存，不能谕习者之罔。此忽慨叹于书序之有阙亡，义不相应，将安取耶？王自误解酒诰俄空为书亡酒诰，乃谓尚书别本尝有将酒诰混入康诰者，子云偶据其本，遂以为酒诰全亡。夫三家经文明明二十九篇，酒诰明明在二十九篇之内，孔壁古文，大儒犹多见之，岂博士定本，子云反未寓目，顾据其显然错误之别本，妄以不亡为亡，更为俗学所笑耶？至后案驳困学纪闻之语，尤全无是处。伯厚疑大传引酒诰"王曰封，惟曰若圭璧"八字即脱简中之残句，本未必然。陈氏寿祺为今文与古文章句，多寡异同，非止一二，酒诰篇有"王曰封，我闻惟曰，在昔殷先哲王"之语，大传所引，疑或此处之异文，未必为逸句也。其说深为近理，足破伯厚之疑。若后案以今酒诰无此句，即为刘向未尝补人之故，向之未尝补入，即为中古文并无此句之故，因而推定"俄空"之云，非指脱简之事。此其率臆速断，可谓一言以为不智。夫三家经文，皆汉时官书，功令所垂，上下共守。自非奏下博士从容集议，安能辄有增损？向但校三家与中古文异同，未闻有据中古文改定三家之事。不能将舜典。汩作诸逸篇并列学官，独能将酒诰。召诰脱简补入经文耶？今之尚书，绝非向所见之中古文。以今酒诰无此句，遂谓中古文之亦未尝有之，岂复有当耶？伯厚以酒诰脱简证明俄空之说，是也。惟云俄空即脱简之谓，则语殊未晰。盖脱简者，伏生书之事，俄空者，三家书所以识此脱简之事。脱简无所谓昔有而今无，知有脱简而为之中空以识之，则与序篇以百同为昔人存古阙疑之美，乃昔人所有者，而今更无之，所以为可喟。若解俄空为脱一简，则"今亡夫"三字为无义。或读"亡"如字，以为始也偶脱，而今也遂亡，则显与论语"今亡矣夫"异义，必不然也。吴胡部郎玉缙云："杨子举酒诰，不及召诰。俄空者，疑所见酒诰首句为"囗王若曰"，以其空围在第一字，故曰俄空。俄之言俄然也，忽也。后所见本，则有人已补成字。何以言之？释文出"王若云"，马本作"成王若曰"，注云："言成王者，未闻也。吾以为后录书者加之。"马所据盖即增补之本，而致疑于"成"字，以为后加。所见甚卓。杨于书用欧阳义。孔疏云："马。郑。王本以文涉三家，而有成字。"欧阳即三家之一，孔所引亦增补之本。孔又称："三家云王年长，骨节成立。"此三家字浑举，或大。小夏侯之说。欧阳原本作空围。决不为"成"字作训。或后来增字者幷增此注，亦未可知。马注称："卫。贾以为戒成康叔以慎酒成就人之道。"则卫宏。贾逵亦有"成"字。盖自西汉末已盛行增字本，而空围之本殆绝，故卫。贾。马。郑诸儒皆未及见，宜杨子之致慨矣。"按：此说亦可备一义。
　　虞。夏之书浑浑尔，
【注】深大。商书灏灏尔，
【注】夷旷。周书噩噩尔。
【注】不阿借也。下周者，其书谯乎！
【注】下周者秦，言酷烈也。
【疏】"虞。夏之书浑浑尔，商书灏灏尔，周书噩噩尔"者，音义："浑浑，户昆切，又胡本切。灏灏，胡老切。噩，五谷切。"书尧典下伪孔传题"虞书"，孔疏云："马融。郑玄。王肃别录题，皆曰"虞夏书"，虞。夏同科，虽虞事，亦连夏。郑玄序以为虞夏书二十篇，商书四十篇，周书四十篇。赞云："三科之条，五家之教。"是虞。夏同科也。尧典虽曰唐事，本以虞史所录，末言舜登庸由尧，故追尧作典，非唐史所录，故谓之虞书。郑玄云："舜之美事，在于尧时。"是也。"段氏玉裁云："五家之教，是今文尚书例也；三科之条，是古文尚书例也。三科谓作三书之时代。尧典。皋陶谟。禹贡是三篇者，或曰虞史记之，或曰夏史记之，莫能别异，故相承谓之虞夏书，合商书。周书而有三科之说。"按：郑君尚书赞多从书纬，纬说皆为今文。法言说书，亦据当时所诵习。此文以虞夏之书与商书。周书别为三种，明用三科之条，则不得以此为古文尚书例可知。盖以有天下者之号名其书，则曰唐书。虞书。夏书。商书。周书；依作史之时代详近略远，则曰虞夏书。商书。周书。其例皆出于今文诸师。古文无师说，安得有所谓书例耶？"下周者，其书谯乎"，音义："谯乎，俗本非"谁"。旧本皆作"谯"。"宋。吴作"谁"，司马从之，云："其书谁乎？言不足以为书也。"按：谯乎与浑浑尔。灏灏尔。噩噩尔相对，皆形容之辞，温公说非。御览六百七引作为"憔悴乎"。注"深大"。按：方言："浑，盛也。"广雅释训："浑浑，大也。"本篇云："圣人之辞，浑浑若川。"注"夷旷"。按：史记司马相如传"灏溔潢漾"，正义引郭璞云："皆水无涯际也。"夷旷即平广无涯之谓，灏溔叠韵，灏灏重言，其义同也。注"不阿借也"。按：世德堂本作"不阿附也"。汉书韦贤传"咢咢黄发"，颜注云："直言也。"噩"即"咢"字，文选韦孟讽谏诗作"谔谔"，李注云："正直貌。"不阿借即正直之义。注"下周者秦，言酷烈也"。按：音义引诗传云："谯，杀也。杀，所戒切。故注云酷烈。"所引诗传，鸱鸮毛传文。说文："谯，娆譊也。"娆譊叠韵连语，烦苛之意，与酷烈义近。秦书酷烈，谓若始皇。二世诏令及诸刻石之辞，厉峻急，无复三代遗意。



　　八　问神卷第六
　　或问："圣人之经不可使易知与？"
【注】嫌五经之难解也。曰："不可。天俄而可度，则其覆物也浅矣；地俄而可测，则其载物也薄矣。大哉！天地之为万物郭，五经之为众说郛。"
【注】莫有不存其内而能出乎其外者也。
【疏】"圣人之经不可使易知与"者，艺文志云："故曰易道深矣。"史记自序云："夫诗。书隐约者，欲遂其志之思也。"又云："夫礼禁未然之前，而法施已然之后。法之所为用者易见，而礼之所为禁者难知。"荀子劝学云："春秋之微也。"云深，云隐约，云禁未然，云微，皆不可使易知之说。"天俄而可度"云云者，吴云："俄犹俄顷。"王氏念孙云："俄而之言假如也。言天假如可度，则其覆物必浅；地假如可测，则载物必薄也。"俄"与"假"声近而义同，周颂维天之命篇"假以溢我"，说文引作"8以溢我"，是其例也。而。如古通，见日知录卷三十二。"按：吴解是也。吾子："俄而曰："壮夫不为也。"必不得读为"假如"。此"俄而"字当与同义，与上文"易知"字相应。凡事俄顷可知可能者，皆易易耳。天惟高也，故非不可度，不可俄而度；地惟厚也，故非不可测，不可俄而测；圣人之经惟象天地也，故非不可知，不可俄而知。若读"俄而"为"假如"，则是天竟不可度，地竟不可测，圣人之经竟不可佑矣，义殊未安。音义："覆物，敷又切。"大哉！天地之为万物郭，五经之为众说郛"者，郛。郭解见吾子疏。吴云："言不能出其域。"北堂书钞九十五引作"天地为万物之郭，五经为众说之郛"。注"莫有不存其内而能出乎其外者也。"按：世德堂本作"莫有不在其内而能出乎其外也。"
　　或问："圣人之作事，不能昭若日月乎？何后世之□□也！"曰："瞽旷能默，瞽旷不能齐不齐之耳；狄牙能喊，狄牙不能齐不齐之口。"
【疏】"何后世之□□也"者，音义："□□，语巾切，争讼也。"广雅释言："□□，□□语也。"王疏云："□□犹□□也。法言问神篇云："何后世之□□也！"史记鲁世家赞："洙。泗之间，龂龂如也。"徐广注云："龂龂，争辞(一)。"盐铁论国病篇云："诸生誾誾争盐铁。"龂。誾并与□同。按：宋。吴作"誾誾"，温公依李本作"□"，云："□□，争论之貌，谓学者争论是非。"汉魏丛书本作"誾誾"。"瞽旷能默"者，师旷，见吾子疏。周礼春官序官云："大师下大夫二人，小师上士四人，瞽蒙上瞽四十人。中瞽百人。下瞽百有六十人。"郑注云："凡乐之歌，必使瞽蒙为焉。命其贤知者以为大师。小师。晋杜蒯云："旷也，大师也。"郑司农云："无目眹谓之瞽。"贾疏云："以其目无所睹见则心不移于音声，故不使有目者为之也。"孙疏云："命其贤知者以为大师。小师者，明大师。小师亦以瞽蒙为之。以其贤知，使为瞽官之长，故殊异之而称师也。"引"晋杜蒯曰：旷也，大师也"者，檀弓文。旷即师旷。郑意师旷亦瞽蒙，以贤知而为大师，故引以为证。然则旷为瞽蒙之长，故谓之师旷，亦谓之瞽旷。庄子箧胠云："塞瞽旷之耳。"默谓口不言而心通。论语云："默而识之。"皇疏云："见事心识而口不言，谓之默识者也。"按：即所谓心不移于音声。解嘲云："知玄知默，守道之极。"狄牙能喊"者，吴云："狄牙，易牙也。"俞云："狄牙即易牙，犹"简狄"汉书古今人表作"简X"也。"按：狄。易古音相同，故得通用。说文"逖，远也"，古文作"X"，从易声。又"惕，敬也"；重文"悐"，从狄声。白虎通礼乐云："狄者，易惕也，辟易无别也。"广雅释诂云："狄，□也。"皆其证。庄子骈拇释文："淮南云："俞儿。狄牙，尝淄。渑之水而别之。"狄牙则易牙，齐桓公时识味人也。"左传僖公篇云："雍巫有宠于卫共姬，因寺人貂以荐羞焉。"杜注云："即易牙。"孔疏云："此人为雍官，名巫，而字易牙也。"魏策云："齐桓公夜半不嗛，易牙乃煎。熬。燔。炙，调五味而进之。桓公食之而饱，至旦不觉。"孟子云："易牙先得吾口之所耆者也。"音义："喊，呼览切；又呼嫌，下斩切。"说文无"喊"，朱氏骏声以为即"□"之异文。说文："□，啮也。"通训定声云字亦作"喊"，引此文"狄牙能喊"。俞云："喊者，諴之异文，从口与从言同。咏。咏，诊。吟，即其例也。说文言部："諴，和也。"广雅释诂："諴，调也。"狄牙能喊，谓狄牙能和调也。"按：俞说是也。司马云："瞽旷能审正声，而人之耳清浊高下各有所好，瞽旷不能齐也。狄牙能尝和味，而人之口酸辛咸苦各有所好，狄牙不能齐也。圣人能行正道，而愚闇邪僻之人相与非之，圣人不能止也。"(一)"辞"字原本作"辨"，据史记鲁周公世家改。
　　君子之言幽必有验乎明，远必有验乎近，大必有验乎小，微必有验乎着。无验而言之谓妄。君子妄乎？不妄。
【注】言必有中。
【疏】说文："譣，譣问也(一)。"引伸为征譣。经传皆以验为之。汉书董仲舒传："制曰："盖闻善言天者，必有征于人；善言古者，必有验于今。"此必古有是语，故云"盖闻"。春秋繁露深察名号云："不法之言，无验之说，君子之所外，何以为哉？"(一)今本说文"问"上无重文"譣"字。
　　言不能达其心，书不能达其言，难矣哉！惟圣人得言之解，得书之体，白日以照之，江。河以涤之，灏灏乎其莫之御也！
【注】有所发明，如白日所照；有所荡除(一)，如江。河所涤，灏灏洪盛，无能当之者。面相之，辞相适，捈中心之所欲，通诸人之嚍嚍者，莫如言。
【注】嚍嚍，犹愤愤也。弥纶天下之事，记久明远，着古昔之□□，传千里之忞忞者，莫如书。
【注】□□，目所不见；忞忞，心所不了。故言，心声也；书，心画也。
【注】声发成言，画纸成书。书有文质，言有史野，二者之来，皆由于心。声画形，君子小人见矣。
【注】察言观书，断可识也。声画者，君子小人之所以动情乎？"疏"难矣哉"者，吴云："难乎为君子也。"司马云："难以明道。"按：论语云："群居终日，言不及义，好行小慧，难矣哉！"郑注云："难矣哉"，言终无成功也。"惟圣人得言之解，得书之体"者，音义："之解，胡买切，晓也。"按：说文："解，判也。"引伸为分析，为节理。史记吕后本纪："君知其解乎？"正义云："解，节解也。"体谓体裁。文选沈休文谢灵运传论："延年之体裁明密。"李注云："体裁，制也。"言不必繁而皆中于伦，是谓得言之解；书不必多而皆应于法，是谓得书之体。得言之解，故言足以达其心；得书之体，故书足以达其言也。"江。河以涤之"者，说文："涤，洒也。"灏灏乎，世德堂本作"浩浩乎"。"面相之，辞相适"者，音义："面相，息亮切。"宋云："面相，犹面对；适，往也。言面对之时，以辞相及也。"司马云："之"亦"适"也。"俞云："之"字绝句。相之。相适，对文成义。"按：司马。俞说，是也。尔雅释诂云："适。之，往也。"面谓颜色，辞谓辞气。荀子大略："爱之而勿面。"杨注云："谓以颜色慰悦之。"面相之，辞相适"，谓以颜色辞气相交接，若往来然也。"捈中心之所欲"者，音义："捈，他胡切，又同卢切，引也。"说文："捈，卧引也。"通训定声云："谓横引之。"字亦通作"抒"。广雅释诂云："捈，抒也。"汉书刘向传："一抒愚意。"颜注云："抒，谓引而泄之也。"又王褒传："敢不略陈愚，而抒情素。"注云："抒，犹泄也。"通诸人之嚍嚍"者，音义："嚍嚍，音即刃切。俗本作"□□"，误。"按：宋。吴本作"□□"，此音义以为俗本者。然音义引俗本，往往有古音古义存其间，转较胜其所据本。嚍。□形近易误。列子天瑞篇"画其终"，又汤问篇"画然"，释文并云："画"一作"尽"。"重言形况，以声为义，尤难定其文字之是非。法言多韵语，今以声韵求之，颇疑作"□□"者为合。盖此文"面相之"四句释言，与下文"弥纶天下之事"四句释书，文义相对。"弥纶"四句，"远"与"忞"为韵；此"面相之"四句，"适"与"□"为韵。若作"嚍嚍"，则不韵矣。离骚："忽纬繣其难迁。"王注云："纬繣，乖戾也。"字亦作"□□"，廣雅釋訓云："□□，乖剌也。"王疏云："意相乖違，謂之□□。"然則□□即緯繣。□□之意。"通諸人之□□"，猶云通□意之相乖耳。"弥纶天下之事"者，系辞云："易与天地准，故能弥纶天下之道。"虞注云："弥，大。纶，络。"按：弥纶叠义连语，不容分疏。文选陆士衡文赋，李注引王肃易注云："弥纶，缠裹也。"得之。"着古昔之□□，传千里之忞忞"者，音义："□□，呼昆切。"文赋注引法言作"昏昏"。又音义："忞忞，武巾切。"忞"与"远"韵，段氏玉裁六书音韵表袁声第十四部。文声第十三部合用，最近。按：楚辞悲回风"还"与"闻"韵，天问"文"与"言"韵。此"远"与"忞"韵，亦其例。"着古昔之□□"，承"记久"为义，以时言；"传千里之忞忞"承"明远"为义，以地言也。"君子小人见矣"者，音义："见矣，贤遍切。"声画者，君子小人之所以动情乎"者，乐记云："情动于中，故形于声。"关雎序云："情动于中，而形于言。"注"有所"至"之者"。按：孟子云："江。汉以濯之，秋阳以暴之，皜皜乎，不可尚已！"赵注云："圣人之洁白，如濯之江。汉，暴之秋阳，皜皜甚白也。"毛氏奇龄四书索解云："江。汉以濯之，秋阳以暴之"，从来训作洁白。夫道德无言洁白者。惟志行分清浊，则有是名。故夫子称"丈人欲洁其身"；孟子称"西子蒙不洁"，又称"狷者为不屑不洁之士"；司马迁称"屈原其志洁"。大抵独行自好者始有高洁之目，此非圣德也。夫子自云："不曰白乎？涅而不淄。"只以不为物污，与屈原传之"皭然泥而不滓"语同。岂有曾子拟夫子，反不若子贡之如天如日，宰我之超尧越舜，而仅云洁白？非其旨矣。"焦疏云："毛氏说是也。列子汤问篇云："皜然疑乎雪。"释文云："皜又作皓。"文选李少卿与苏武诗"皓首以为期"，注云："皓与颢，古字通。"说文页部云："颢，白。楚辞曰："天白颢颢。"皜皜即是颢颢。尔雅释天云："夏为昊天。"刘熙释名释天云："其气布散皓皓也。"然则皜皜谓孔子盛德如天之元气皓旰。尚，即上也。不可上，即子贡云："犹天之不可阶而升也。"以此推之，江。汉以濯之，以江。汉比夫子也。秋阳以暴之，以秋阳比夫子也。皜皜乎不可上，以天比夫子也。"荣按：理堂解"江。汉"二句为即以江汉。秋阳比夫子，其说甚是。而解皜皜乎不可尚已为拟夫子于天，殊未必然。法言此文，全本孟子。白日以照之，即秋阳以暴之之义；江。河以涤之，即江。汉以濯之之义；灏灏乎其莫之御也，即皜皜乎不可尚已之义。谓圣人之言与书，明照四方，若日月之经天；荡涤浊恶，若江。河之行地。其光与力至盛。至大，莫之能敌。弘范以灏灏为洪盛，即形容白日。江。河之辞，为得其义。皜皜即灏灏，亦以形容江。汉。秋阳光力之盛大，固不仅状其洁白，亦不必谓如天之元气皓旰也。世德堂本此注上有"咸曰"字，则以为宋著作语，误也。注"嚍嚍，犹愤愤也"。按："嚍"字说文。玉篇均不录。荀子非十二子篇："尽尽焉。"彼杨注云："极视尽物之貌。"此望文生训。俞氏樾平议云："尽尽犹津津也。庄子庚桑楚篇曰："津津乎犹有恶也。"此作尽尽者，声近，故假用耳。周官大司徒职曰：(二)"其民黑而津。"释文云："津本作浕。"然则津津之为尽尽，犹津之为浕矣。"按：庚桑楚释文津津如字。崔本作律律，云："恶貌。"嚍嚍当即尽尽。津津之谓。弘范以为愤愤者，方言云："愤，盈也。"国语周语："阳瘅愤盈。"韦注云："积也。"淮南子俶真："繁愤未发。"高注云："繁愤，众积之貌。"然则愤愤者，积意欲发之义。注"□□，目所不见；忞忞，心所不了"。按：俞云："忞忞与□□同义。史记屈原传："受物之汶汶。"索隐曰："汶汶，昏暗不明也。"汶汶即忞忞也。"(一)"所"字原本作"如"，据文义改。(二)"司徒"二字原本互倒，今据周礼改。
　　圣人之辞浑浑若川。
【注】浑浑，洪流也。顺则便，逆则否者，其惟川乎！
【疏】说文："便，安也。"考工记云："水属不理孙谓之不行。"郑注云："孙，顺也。"按：此以譬圣人之言，其理至深至大，而不可违。
　　或曰："仲尼圣者与？何不能居世也，曾范。蔡之不若！"曰："圣人者范。蔡乎？若范。蔡，其如圣何？"
【疏】"曾范。蔡之不若"者，经传释词云："曾，乃也。"吴云："范睢，魏人也，说秦昭王而为相。蔡泽，燕人也，说范睢而代睢为相。言孔子不如。"按：范睢。蔡泽，史记有传。解嘲云："范睢，魏之亡命也。折胁折髂，免于徽索，翕肩蹈背，扶服入橐。激卬万乘之主，介泾阳，抵穰侯而代之，当也。蔡泽，山东之匹夫也。顩颐折頞，涕吐流沫。西揖强秦之相，搤其咽而亢其气，拊其背而夺其位，时也。"若范。蔡，其如圣何"者，司马云："仲尼若为范。蔡之行，则亦为小人，安得为圣？"
　　或曰："淮南。太史公者，其多知与？曷其杂也！"曰："杂乎杂！
【注】叹不纯也。人病以多知为杂，惟圣人为不杂。"
【疏】"淮南。太史公其多知与"者，汉书淮南王安传云："淮南王安，为人好书。鼓琴，不喜弋猎狗马驰骋。亦欲以行阴德，拊循百姓，流名誉，招致宾客方术之士数千人，作为内书二十一篇，外书甚众。又有中篇八卷，言神僊黄白之术，亦二十余万言。"艺文志有淮南内二十一篇，淮南外三十三篇，入杂家；又有淮南杂子星十九卷，入天文。今存淮南子二十一卷，高诱注。史记自序云："罔罗天下放失旧闻，王迹所兴，原始察终，见盛观衰，论考之行事，略推三代，论秦。汉，上记轩辕，下至于兹，着十二本纪，既科条之矣。并时异世，年差不明，作十表。礼乐损益，律历改易，兵权。山川。鬼神，天人之际，承敝通变，作八书。二十八宿环北辰，三十辐共一毂，运行无穷，辅弼股肱之臣配焉，忠信行道，以奉主上，作三十世家。扶义俶傥，不令己失时，立功名于天下，作七十列传。凡百三十篇，五十二万六千五百字，为太史公书。序略，以拾遗补艺，成一家言，厥协六经异传，整齐百家杂语，藏之名山，副在京师，俟后世圣人君子。"汉书司马迁传赞云："至于采经摭传，分散数家之事，甚多疏略，或有抵梧。亦其涉猎者广博，贯穿经传，驰骋古今，上下数千载间，斯已勤矣。又其是非颇谬于圣人，论大道，则先黄。老而后六经；序游侠，则退处士而进奸雄；述货殖，则崇势利而羞贫贱，此其所蔽也。"此准南。太史公多知而杂之事。"人病以多知为杂"，文选何平叔景福殿赋李注引作"人病多知为杂"，无"以"字。圣人不杂者，一以贯之也。
　　书不经，非书也；言不经，非言也。言。书不经，多多赘矣。
【注】动而愈伪。
【疏】不经，谓不在六艺之科，非孔子之术者。吾子云："好书而不要诸仲尼，书肆也；好说而不要诸仲尼，说铃也。"多多赘矣"者，司马云："言书不合于经，知之愈多，则愈为害而无用，若身之有赘然。赘，附肉也。"
　　或曰："述而不作，玄何以作？"曰："其事则述，其书则作。"
</div>
    <div class="pagination">
<a href="法言义疏_page4.html">上一页</a><a href="法言义疏.html">1</a><a href="法言义疏_page2.html">2</a><a href="法言义疏_page3.html">3</a><a href="法言义疏_page4.html">4</a><span class="current-page">5</span><a href="法言义疏_page6.html">6</a><a href="法言义疏_page7.html">7</a><a href="法言义疏_page8.html">8</a><a href="法言义疏_page9.html">9</a><a href="法言义疏_page10.html">10</a><span>...</span><a href="法言义疏_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
