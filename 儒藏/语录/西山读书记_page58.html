<!DOCTYPE html>
<html>
 <head>
  <meta charset="utf-8"/>
  <title>
   西山读书记 - 第 58 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   西山读书记 - 第 58 页/共 76 页
  </h1>
  <div class="content">
   黄州二程先生祠记曰天圣中洛人程公珦初任为黄陂尉秩满不能去而遂家焉实以明道元年壬申生子曰颢又以明年癸酉生子曰颐其后十有余年当庆歴丙戌丁亥之间摄贰南安乃得狱掾周公某而与之游于是二子因受学焉慨然有求道之志得孔孟不传之绪于遗经遂以其学为诸儒倡今所谓明道先生伊川先生者也云云
　　明道德性寛大规模广濶伊川气质刚方文理密察其道虽同而造德各异
　　故明道尝为条例司官不以为浼而伊川所作行状乃独不载其事明道犹谓青苗可且放过而伊川乃于西监一状校计如此可谓不同矣但明道所处乃大贤以上事学者未至而轻议之恐失所守伊川所处虽髙然实中人可以跂及学者只当以此为法则庶乎其寡过矣
　　明道之言发明极致通透洒落善开发人伊川之言即事明理质慤精深尤耐咀嚼
　　然明道之言一见便好久看愈好所以贤愚皆获其益伊川之言乍见未好久看方好故非久于玩索者不能识其味此其自任所以有成人材尊师道之不同又曰明道浑然天成不犯人力伊川功夫造极可夺天功○又曰明道当初想明得煞容易便无那查滓只一再见濂溪当时又不似而今有许多言语出来不是它天资髙见得易如何便明得○问遗书中载明道语便自然洒落明快曰自是他见得容易伊川易传却只管修改晩年方出其书若使明道作自无许多事伊川说话如今看来中间宁无小小不同只是大纲统体说得极善如性即理也一句直是自孔子后惟是伊川说得尽这一句便是千万世说性之根基○问明道可比顔子伊川可比孟子否曰明道可比顔子孟子才髙恐伊川未到然伊川收束检制处孟子却不能及又曰此道更前后圣贤其说始备自尧舜以下若不生孔子后人去何处讨分晓孔子后若无孟子亦未分明后数千载乃始得程先生兄弟出来发明此理今看来汉唐以下诸儒说道理直是说梦只有个韩文公依稀说得略似耳
　　南轩张氏曰读诸先生之书惟觉二程先生完全精粹愈读愈无穷不可不详味也
　　又曰伊川之言看得似平易而研究其味无斁
　　二先生所以教学者不越于居敬穷理二事取其书反覆读之则可以见盖居敬有力则其所穷者愈精穷理浸明则其所居益有地二者盖互相发也
　　二先生其犹一气之周流乎何其理之该而不偏辞之平而有味也读遗书易传它书真难读也
　　上文云诸君子往往因有所见便自处之髙执之固后来精义更不可入故未免有病若云云○以上兼论周子二程子传授○又伊川尝言某于易传已自成书但逐旋修改期以七十其书可出春秋待刘绚文字到却用功亦不多也今人解诗全无意思却待出些文字中庸书却已成今农夫祁寒暑雨深耕易耨播种五谷吾得而食之今百工技艺作为器用吾得而用之甲胄之士被坚执锐以守土宇吾得而安之却闲过了日月即是天地间一蠧也功泽又不及别事又做不得惟有补缉圣人遗书庶几有补尔○陈长方见尹子于姑苏问中庸解子曰先生自以为不满意焚之矣○又先生自涪陵归易传已成未尝示门人弟子请益有及易书者方命小奴取书箧以出身自发之以示门弟子非所请不敢多阅门弟子请问易传事一字之疑先生必再三命之盖其潜心甚久未尝容易下一字○又先生云吾四十以前读诵五十以前研究其义六十以前反覆防绎六十以后著书著书不得已○又南方学者从伊川既久有归者或问曰学者久从学于门谁是最有得者伊川曰岂敢便道有得处且只是指与他个岐径令他寻将去不错了已是忒大防若是自得尤难其人谓之得者便是已有也若论随力量而有见处则不无其人也○又胡文定公言昔尝见邹志完论近世人物因问程明道如何志完曰此人得志使万物各得其所又问伊川如何曰却不得比明道为有不通处后再论河南二先生学术志完却曰伊川见处极髙因问何以言之曰昔鲜于侁曽问顔子在陋巷不改其乐不知所乐者何事伊川却问曰寻常道顔子所乐者何侁曰不过是说顔子所乐者道伊川曰若有道可乐便不是顔子以此知伊川见处极髙又曰浩昔在颍昌有赵钧国者自洛中来浩问曽见先生有何语钧国曰先生语学者曰除却神祠庙宇人始知为善古人观象作服便是为善之具○按以上数章皆足以见程子之学术故附焉






　　西山读书记卷三十
&lt;子部,儒家类,西山读书记&gt;
　　钦定四库全书荟要
　　西山读书记卷三十一
　　宋　真德秀　撰
　　邵子之学
　　程子曰先生少时自雄其才慷慨有大志既学力慕高逺谓先王之事为可必致及其学益老德益邵玩心高明观天地之运化隂阳之消长以逹乎万物之变然后頽然其顺浩然其归在洛防三十年始也蓬荜环堵不蔽风雨躬防以飬其父母居之裕如讲学于家未尝强以语人而就问者日众乡里化之逺近尊之士人之道洛者有不之公府而必之先生之庐先生德气粹然望之可知其贤然不事表襮不设防畛正而不谅通而不汚清明坦夷洞彻中外接人无贵贱亲疎之间羣居燕饮笑语终日不取甚异于人顾吾所乐如何耳其与人言必依于孝弟忠信乐道人之善而未尝及其恶故贤者悦其德不贤者服其化所以厚风俗成人材者先生之功多矣昔七十子学于仲尼其传可见者曽子子思而子思之所以授孟子耳其余门人各以材之所宜为学虽同尊圣人所因而入者门户则众矣况后此千嵗师道不立学者莫知其从来独先生之学为有传也先生得之于李挺之挺之得之于穆伯长推其源流逺有端绪今穆李之言及其行事槩可见而先生醇一不杂汪洋髙大乃其所自得者多矣然而名其学者岂所谓门户之众各有所因而入者与语成德者昔难其居若先生之道就所至而论之则可谓安且成矣先生有书十二卷曰皇极经世古诗二千篇题曰击壤集铭曰呜呼先生志豪力雄濶歩长趋凌髙厉空探幽索隠曲畅旁通在古或难先生从容
　　又门人张崏为行状畧曰先生治易书诗春秋之学穷意言象数之蕴明皇帝王霸之道著书十余万言研精极思三十年观天地之消长推日月之盈缩考隂阳之度数察刚柔之形体故经之以元纪之以防参之以运终之以世又断自唐虞讫于五代本诸天道质以人事兴废治乱靡所不载其辞约其义广其书着其防隐呜呼美矣至矣天下之能事毕矣先生少事北海李之才挺之挺之闻道于汶阳穆脩伯长伯长以上虽有其闻未之详也先生既受其学又游河汾之曲以至淮海之濵渉于济汶逹于梁宋茍有逹者必访以道无常师焉廼退居其城庐于百源之上大覃思于易经夜不设寝口不再食三年而学以大成○程子曰某接人多矣不杂者三人张子厚邵尧夫司马君实又曰尧夫放旷又曰尧夫犹空中楼阁又曰尧夫豪杰之士根本不帖帖地又曰尧夫有诗云频频到口微成醉拍拍满懐都是春又曰梧桐月向懐中照杨栁风来面上吹不止风月言皆有理又曰卷舒万古兴亡手出入几重云水身若荘周大抵寓言要入他放荡之场尧夫却皆有理自以为皆有理故要得从心妄行总不妨尧夫又得诗云圣人吃些儿事其言太急廹此道理平铺地放着里何必如此又曰尧夫之学先从理上推意言象数言天下之理须出于四者我得此大者则万事由我无有不定然未必有术要之亦难以治天下国家其为人则直是无礼不恭又曰尧夫诗雪月风花未品题他便把这些事便与尧舜三代一般此等语自孟子后无人曽敢如此道来须信画前元有易自从删后更无诗这个意思元古未有人道来○邵子尝谓程子曰子虽聪明然天下事亦众矣子能尽知耶子曰天下之事頥所不知者固多然尧夫所谓不知者何事是时适雷起尧夫曰子知雷起处乎子曰頥知之尧夫不知也尧夫愕然曰何谓也子曰既知之安用数推之以其不知故待推而后知尧夫曰子以为起于何处子曰起于起处尧夫瞿然称善晁以道尝以书问康节之数于伊川伊川答书云頥与尧夫同里巷居三十年余世间事无所不问惟未尝一字及数○程子言尧夫疾革言试与观化一遭子厚言观化他人便观得自家又何如观得化尝观尧夫诗意才做得识道理却于儒术未见所得又曰尧夫临终时只是谐谑须臾而去以圣人观之则亦未是葢犹有意也比之常人甚悬絶也问尧夫先知死何也曰只是一个不动心释氏平生只学这个事将这个做一件大事学者不必学他但烛理明自能之只如邵尧夫事他自如此亦岂尝学
　　朱子曰周子从理处观邵子从数上观皆只是此理又曰从着理上看则君处大数目是细碎
　　又曰太极不如先天之大先天不如太极之精
　　先天乃伏羲本图非康节自作虽无言语而所该甚广凡今易中一字一义无不自其中流出者太极却是濓溪自作发明易中大槩纲领意思而已故论其格局则太极不如先天之大而详论其义理则先天不如太极之精而约葢合一规模不同而太极终在先天范围之内又不若彼之自然不假思虑安排也若以数言之则先天之数自一而二自二而四自四而八以为八卦太极之数亦自一而二刚柔自二而四刚善刚恶柔善柔恶遂加其一以为五行而遂百及于万物葢物理本同而象数亦无二致但推得有大小详畧可
　　伊川之学于大体莹澈而小节目犹有疏防康节能尽得事物之变而大体乃有未粹
　　问康节善谈易见得透彻曰然伊川却轻之尝有简与横渠云尧夫説易好听今夜试来听它説某尝谓此便见伊川不及孔子处只观孔子便不如此
　　邵子曰性者道之形体心者性之郛郭较之横渠心统性情説得尤宻真不易之论
　　详已见心性篇又邵子名言多已见前而先天之説朱子学易启防尽之此不复録○程子称康节空中楼阁言看得四通八逹○或言康节心胸如此快活广大安得如之曰它是甚麽様工夫○问近日学者有厌拘检乐舒放恶精详喜简便者自谓慕尧夫为人如何曰邵子这道理岂易及哉它胸襟中有这个学能包括宇宙终始古今如何不做得大放下得今人却恃个甚后敢如此因诵其诗曰日月星辰髙照耀皇王帝伯大铺舒可谓人豪矣○又言看康节为人须极防处置事为它神闲气定不动声气须处置得别葢它气质本来清明又养得来纯厚又不曽枉用了心它用心都在要上为它静极了看得天下事理精明尝于百原深山中辟书斋独处其中王胜之尝乘月访之必见其灯下正襟危坐虽夜深亦如之若不是飬得至静之极如何见得道理到此又曰它看见天下之事才上手来便成四截其先后缓急莫不有定动中机防事到靣前便处置得下康节甚喜子房以为子房善藏其用以老子为得易之体孟子为得易之用合二者而用之想见善处事○问康节尝有荘老之説如何曰便是它有些子这个曰如此莫于道理有异否曰他常説老子云云孟子云云体用自分作两截二程谓其不杂以今观之亦恐未然曰他説风花雪月莫是曾防意思否曰也是见得眼前这个好曰意其有与自家意思一般之意曰也是它有这些子若不然却浅陋了○问尧夫之学似雄如何曰数同○某看康节易了却看别人底不得他説那太极生两仪两仪生四象又都无甚妙只是从来更无人识又曰太元拟易方州部家皆自三数推之方为之首一以生三为三方三生九为九州九生二十七为二十七部九九乘之斯为八十一家首之以八十一所以凖六十四卦賛之以七百二十九所以凖三百八十四爻无非三数推之康节之数只是加倍之法○康节其初想只是得太极生两仪两仪生四象心只管在那上转乆之理自透彻想见一举眼便成四片其法四之外又有四焉凡物才过到二之半时便烦恼了葢已渐趍于衰也谓如是花方菩蕾则知其将盛既开则知其将衰其理不过如此理在数内数又在理内康节是见得一个盛衰消长之理故能知之若説它知得甚事如欧阳叔弼定諡之类此知康节之浅者也○或问康节数学曰且未须理防数自是有此理有生便有死有盛必有衰且如一朶花含蘂时是将开略放时是正盛烂熳时是衰谢又如看人即其气之盛衰便可以知其生死葢其学本于明理故明道谓其观天地之运化然后頽乎其顺浩然其归若曰渠能知未来事则与世间占覆之术何异其去道逺矣其知康节者末矣葢它玩得此理熟了事物到靣前便见更不待思量又云康节以四起数叠叠推去自易以后无人做得一物如此整齐包括得尽想他毎见一物便成四片了但才到二分以上便怕乾卦方终便知有个姤卦来葢縁他于起处推将来至交接处看得分晓广云先生前日説康节之学与周子程子少异处莫正在此否若是圣人则处干时自有个处干底道理处姤时自有个处姤底道理否先生曰然○或诵康节诗云若论先天一事无后天方要着工夫先生问如何是一事无对曰出于自然不用安排广云一事无处是太极先生曰尝谓太极是个藏头底物事重重推将去更无尽期广云先生所谓迎之而不见首随之而不见其后是也○邵子天地定位否泰反类一诗正是发明先天方图之义先天图传自希夷希夷又自有所传葢方士技术用以脩炼参同契所言是也○问旧无垢引心賛云廓然心镜大无伦尽此规模有防人我性即天天即性莫于微处起经纶不知如何曰是殆非康节之诗也林少頴云苏内翰作次第是子发也问何以辨曰若是真实见得必不恁地张皇如康节云天向一中分造化人从心上起经纶多少平易实见得者自别又问一中分造化曰本是一个而消息盈虚便生隂阳事事物物皆恁地有消便有息有盈便有虚有个面便有个背道夫曰这便是自然非人力之所能为者曰这便是生两仪之理○邵尧夫诗雪月风花未品题此言事物皆有造化○康节曰思虑未起鬼神莫知不由乎我更由乎谁此间有术者人来问事心下黙念则他説相应不念则説不应问姓防画口中黙数则它説便着不数者説不着○先生诵康节诗曰施为欲似千钧弩磨砺当如百炼金或问千钧弩如何曰只是不妄发○康节之学其骨髓在皇极经世其花草便是诗直卿云其诗多説闲静乐底意思太煞把做事了先生曰这个未説圣人只顔子之乐亦不恁地
　　张子之学
　　张子西铭干称父坤称母予兹藐焉乃混然中处朱子曰天阳也以至健而位乎上父道也地隂也以至顺而位乎下母道也人禀气于天赋形于地以藐然之身混合无间而位乎中子道也然不曰天地而曰乾坤者天地其形体也乾坤其性情也干者徤而无息之谓万物之所资以始者也坤者顺而有常之谓万物之所资以生者也是乃天地之所以为天地而父母乎万物者故指而言之
　　故天地之塞吾其体天地之帅吾其性
　　干阳坤隂此天地之气塞乎两间而人物之所资以为体者也故曰天地之塞吾其体干徤坤顺此天地之志为气之帅而人物之所得以为性者也故曰天地之帅吾其性深察乎此则父干母坤混然中处之实可见矣
　　民吾同胞物吾与也
　　人物并生于天地之间其所资以为体者皆天地之塞其所得以为性者皆天地之帅也然体有偏正之殊故其于性也不无明暗之异惟人也得其形气之正是以其心最灵而有以通乎性命之全体于并生之中又为同类而最贵焉故曰同胞则其视之也皆如己之兄弟矣物则得夫形气之偏而不能通乎性命之全故与我不同类而不若人之贵然原其体性之所自是亦本之天地而未尝不同也故曰吾与则其视之也亦如已之侪軰矣惟同胞也故以天下为一家中国为一人如下文之云惟吾与也故凡有形于天地之间者若动若植有情无情莫不有以若其性遂其宜焉此儒者之道所以必至于参天地賛化育然后为功用之全而非有所强于外也
　　大君者吾父母宗子其大臣宗子之家相也尊高年所以长其长慈孤弱所以防吾防圣其合徳贤其秀者也凡天下疲癃残疾惸独鳏寡皆吾兄弟之颠连而无告者也
　　干父坤母而人生其中则凡天下之人皆天地之子矣然继承天地统理人物则大君而已故为父母之宗子辅佐大君纲纪众事则大臣而已故为宗子之家相天下之老一也故凡尊天下之髙年者乃所以长吾之长天下之防一也故凡慈天下之孤弱者乃所以防吾之防圣人与天地合其德是兄弟之合德乎父母者也贤者才德过于常人是兄弟之秀出乎等夷者也是皆以天地之子言之则凡天下之疲癃残疾惸独鳏寡非吾兄弟之无告者而何哉
　　于时保之子之翼也乐且不忧纯乎孝者也
　　畏天以自保者犹其敬亲之至也乐天而不忧者犹其爱亲之纯也
　　违曰悖德害仁曰贼济恶者不才其践形惟肖者也不循天理而狥人欲者不爱其亲而爱他人也故谓之悖德戕灭天理自絶本根者贼杀其亲大逆无道也故谓之贼长恶不悛不可教训者世济其凶増其恶名也故谓之不才若夫尽人之性而有以充人之形则与天地相似而不违矣故谓之肖
　　知化则善述其事穷神则善继其志
　　孝子善继人之志善述人之事者也圣人知变化之道则所行者无非天地之事矣通神明之德则所存者无非天地之心矣此二者皆乐天践形之事也
　　不愧屋漏为无忝存心养性为匪懈
　　孝经引诗曰无忝尔所生故事天者仰不愧俯不怍则不忝乎天地矣又曰夙夜匪懈故事天者存其心飬其性则不懈乎事天矣此二者畏天之事而君子所以求践夫形者也
　　恶防酒崇伯子之顾飬育英才颍封人之锡类
　　好饮酒而不顾父母之飬者不孝也故遏人欲如禹之恶防酒则所以顾天之飬者至矣性者万物之一源非有我之得私也故育英材如颍考叔之及荘公则所以永锡尔类者广矣
　　不弛劳而底豫舜其功也无所逃而待烹申生其防也舜尽事亲之道而瞽瞍底豫其功大矣故事天者尽事天之道而天心豫焉则亦天之舜也申生无所逃而待烹其恭至矣故事天者天夀不贰而脩身以俟之则亦天之申生也
　　体其受而归全者参乎勇于从而顺令者伯竒也父母全而生之子全而归之若曾子之启手啓足则体其所受乎亲者而归其全也况天之所以与我者无一善之不备亦全而生之也故事天者能体其所受于天者而全归之则亦天之曾子矣子于父母东西南北唯令之从若伯竒之履霜中野则勇于从而顺令也况天之所以命我者吉凶祸福非有人欲之私故事天者能勇于从而顺受其正则亦天之伯竒矣
　　富贵福泽将厚吾之生也贫贱忧戚庸玉女于成也富贵福泽所以大奉于我而使吾之为善也轻贫贱忧戚所以拂乱于我而使吾之为志也笃天地之于人父母之于子其设心岂有异哉故君子之事天也以周公之富而不至于骄以顔子之贫而不改其乐其事亲也爱之则喜而弗忘恶之则惧而无怨其心亦一而已矣
　　存吾顺事没吾宁也
　　孝子之身存则其事亲也不违其志而已没则安而无所愧于亲也仁人之身存则其事天也不逆其理而已没则安而无所愧于天也葢所谓朝闻夕死吾得正而毙焉者故张子之铭以是终焉○论曰天地之间理一而已矣然乾道成男坤道成女二气交感化生万物则其大小之分亲疎之等至于十百千万而不能齐也不有圣贤者出孰能合其异而反其同哉西铭之作意葢如此程子以为明理一而分殊可谓一言以蔽之矣葢以干为父坤为母有生之类无物不然所谓理一也而人物之生血脉之属各亲其亲各子其子则其分亦安得而不殊哉一统而万殊则虽天下一家中国一人而不流于兼爱之蔽万殊而一贯则虽亲疎异情贵贱异等而不梏于为我之私此西铭之大指也观其推亲亲之厚以大无我之公因事亲之诚以明事天之道葢无适而非所谓分立而推理一者夫岂专以民吾同胞长长防防为理一而必黙识于言意之表然后知其分之殊哉且所谓称物平施者正谓称物之宜以平吾之施云尔若无称物之义则亦何以知夫所施之平哉山第二书葢欲发明此意然言不尽而理有饰也故愚得因其説而遂言之如此同志之士幸相与折衷焉○某既为此觧后得尹氏书云杨中立答伊川先生论西铭书有释然无惑之语先生读之曰杨时也未释然乃知此论所疑第一书之説先生葢亦未之许也然山语録有曰西铭理一而分殊知其理一所以为仁知其分殊所以为义所谓分殊犹孟子言亲亲而仁民仁民而爱物其分不同故所施不能无差等耳或曰如是则体用果离而二矣曰用未尝离体也以人观之四支百骸具于一身者体也至其用处则首不可以加屦足不可以纳冠葢即体而言而分已在其中矣此论分别异同各有归趣大非答书之比岂其年髙德盛而所见始益精与因复表而出之以明答书之説诚有未释然者而山所见葢不终于此而已也○问西铭曰更须子细看他説理一而分殊而今道天地不是父母父母不是天地不得分明是一理乾道成男坤道成女则凡天下之男皆干之气凡天下之女皆坤之气从这里便彻上彻下都即是一个气○西铭自首至末皆是理一分殊干父坤母固是一理分而言之便见乾坤自乾坤父母自父母又问自恶防酒至勇于从而顺令此六圣贤事可见理一分殊乎曰恶防酒育英才是事天顾飬及锡类则是事亲每一句皆存两义推类可见问天地之塞如何是塞先生曰塞与帅字皆张子用字之妙处塞乃孟子塞天地之间体乃孟子气体之充者有一毫不满不足之处则非塞矣帅即志气之帅而有主宰之意○西铭一篇正在天地之塞吾其体天地之帅吾其性两句○干为父坤为母便是理一而分殊予兹藐焉混然中处便是分殊而理一○西铭有个劈下来底道理有个横截断底道理直卿疑之窃意当时语意似谓每句直下而观则事天事亲之理皆在焉全篇中断而观之则上专是事天下专是事亲各有攸属○问向日曾以西铭仁孝之理请问先生令截断横看后来见得孝是发见之先仁是天德之全事亲如事天即是孝自此推之事天如事亲即仁矣老吾老防吾防自老老防防之心推之至于疲癃残疾皆如吾兄弟颠连而无告方始尽故以敬亲之心不欺闇室不愧屋漏以敬其天以爱亲之心乐天循理无所不顺以安其天方始尽性窃意横渠大意只是如此不知是否曰他不是説孝是将孝来形容这仁事亲底道理便是事天底様子人且逐日自把身心来体察一遍便见得吾身便是天地之塞吾性便是天地之帅许多人物生于天地之间同此一气同此一性便是吾兄弟党与大小等级之不同便是亲疎逺近之分故敬天当如敬亲无所不顺天之生我安顿得好令我富贵崇髙便如父母爱我当喜而不忘安顿得不好令我贫贱忧戚便如父母欲成就我当劳而不怨徐子融曰先生谓事亲是事天底様子只此一句説尽西铭之意矣○知化则善述其事穷神则善继其志这志便是那天地之帅吾其性底志为人子便要述得父之事继得父之志如此方是事亲如事天便要述得天之事继得天之志方是事天若是违了此道理便是天之悖德之子若害了这仁便是天之贼子若是济恶不悛便是天之不才之子若能践形便是天地克肖之子这意思血脉都是从天地之塞吾其体天地之帅吾其性説要都是这两句若不是这两句则天自是天我自是我有何干渉○吾其体吾其性有我去承当之理○问西铭説颍封人之锡类申生其恭二子皆不能无失处岂能尽得孝道先生曰西铭本不是説孝只是説事天但推事亲之心以事天耳二子就此处论之诚是如此葢事亲却未免有失处若天道纯然则无失之处只是推此心以奉事之耳○问西铭无逃而待烹申生未尽子道何故取之先生曰天不到得似献公也人有妄天则无妄若教自家死便是理合如此只得听受之○问西铭只是言仁孝继志述事曰是以父母比乾坤主意不是説孝只是以人所易晓者明其所难晓者耳○白云郭氏云西铭专为理言不为分设某谓西铭之书横渠所以示人至为深切而伊川又以理一分殊賛之言虽至约而理则无余矣葢干之为父坤之为母所谓理一者也然乾坤者天下之父母也父母者一身之父母则其分不得不殊矣故以民为同胞物为吾与者自其天下之父母者言之所谓理一者也然谓之民则非真以为吾之同胞谓之物则非真以为我之同类矣此自其一身之父母者言之所谓分殊者也又以其曰同胞曰吾与曰宗子曰家相曰老曰防曰圣曰贤曰颠连而无告则于其中间又有如是差等之殊哉但其所谓理一者贯乎分殊之中而未始相离尔此天地自然古今不易之理夫子始发明之非一时救之言姑以彊此而弱彼也又云西铭止以假涂非终身之学某谓西铭之言指吾体性之所自来以明父干母坤之实极乐天践形穷神知化之妙以至于无一行之不慊而没身焉故伊川以为充得尽时便是圣人恐非专为始学者一时所见而发也○西铭它无所附故载于此○愚按张子之学只在西铭一篇
　　程子曰西铭之书推理以存义扩前圣所未发与孟子性善飬气之论同功
　　杨时致书伊川曰西铭言体而不及用恐其流遂至于兼爱先生答之曰云云岂墨氏之比哉西铭明理一而分殊墨氏则二本而无分分殊之蔽私胜而失仁无分之罪兼爱而无义分立而推理一以止私胜之流仁之方也无别而迷兼爱以至于无父之极义之贼也子比而同之过矣且彼正欲使人推而行之本为用也反为无用不亦异乎余已见前朱子説
　　西铭原道之宗祖也自孟子后葢未见此书
　　又曰订顽之言极醇无杂秦汉学者所未到又曰订顽一篇意极完备乃仁之体也学者其体此意令有诸已其地位已髙到此地位自别有见处不可穷髙极逺恐于道无补也又曰订顽立心便逹天德又曰游酢得西铭读之即涣然不逆于心曰此中庸之理也能求之语言之外者也又因论毅曰西铭言之道又曰观子厚西铭能飬浩然之气者也又曰西铭某得此意只是须得子厚如此笔力它人无縁做得孟子以后未有人及此文字省多少言语要之仁孝之理备于此须臾而不于此则是不仁不孝也○问西铭如何曰此横渠文之粹者也曰充得尽时如何曰圣人也横渠能充尽否曰言有多端有有德之言有造道之言有德之言説自已事如圣人説圣人事也造道之言则智足以知此如贤人説圣人事也横渠道尽髙自孟子后儒者都无它见识
　　子厚以礼教学者最善使学者先有所防守
　　以上皆程子称道之言而其答书则曰所论大槩有苦心极力之象而无寛裕温柔之气非明睿所照而考察至此故意屡偏而言多窒小出入时有之明所照者如目所覩纎微尽识之矣考索至者如揣料于物见彷佛可能无差乎更望完飬思虑涵泳义理它日自当条畅又尝曰子厚谨严才谨严便有廹切意象无寛舒之气
　　蓝田吕氏曰先生志气不群当康定用兵时年十八慨然以功名自许上书谒范文正公一见知其逺器欲成就之反责之曰儒者自有名教何事于兵因劝读中庸先生读其书虽爱之犹未以为足也于是又访诸释老之书累年尽究其説知无所得反而求之六经嘉祐初见洛阳程伯淳正叔昆弟于京师共语道学之要先生涣然自信曰吾道自足何事旁求乃尽弃异学淳如也一本作尽弃其学学焉遗书伊川曰表叔平生议论谓某兄弟有同处则可若谓学于某兄弟无是事故后本云云朱子防以为定○尹彦明云横渠昔在京师坐虎皮説周易听从甚众一夕二程至论易次日横渠彻去虎皮曰吾平日为诸公説者皆乱道有二程近到深明易道吾所弗及汝軰可师之
　　晩自崇文移疾西归终日危坐一室左右简编俯而读仰而思有得则识之或中夜起坐取烛以书其志道精思未始须臾息亦未尝须臾忘也学者有问多告以知礼成性变化气质之道学必如圣人而后已闻者莫不动心有进而自得之者穷神知化一天人立大本斥异学自孟子以来未之有也尝谓门人曰吾学既得于心则脩其辞命辞命无差然后断事断事无失吾乃沛然精义入神者豫而已矣
　　熈宁九年秋集所立言谓之正防出示门人曰此书予歴年致思之所得其言殆与前圣合大要发端示人而已其触类广之则吾将有待于学者○吕与叔撰行状
　　山杨氏曰西铭止是发明事天之理所谓事天者循天理而已
　　又曰西铭只是要学者求仁而已
　　朱子曰横渠用工亲切程氏规模广大学者用工要当如此
　　横渠之于程子犹伯夷伊尹之于孔子
　　问横渠似孟子否曰横渠严宻孟子宏濶横渠之学是苦心得之乃是致曲与伊川异又曰某自十四五时得程张二家之书读之至今四十余年但觉其义之深指之逺而近世纷纷所谓文章议论者殆不足复过眼信乎孟氏以来一人而已然非用力之深者亦无以信其必然也旧尝择其言之近者别为一书名近思録云又曰横渠云言有教动有法昼有为宵有得瞬有飬息有存此语极好君子终日干干不可食息间亦不必终日读书或静坐存飬亦是天地之生物以四时运动春生夏长同是不息及至秋冬凋落亦只藏于其中故明年复生若使至秋冬已絶则来春无縁复有生意学者常唤令此心不死则日有进○以上论张子之学○按张子有言为天地立心为生民立极为前圣继絶学为万世开太平又曰此道自孟子后千有余嵗若天不欲此道复明则不使今人有知者既使人有知者则必有复明之理此皆先生以道自任之意故附焉○张戬字天棋横渠先生之弟笃实寛裕俨然正色虽喜愠不形于色然与人居温厚之意乆而益亲终日言未尝及于利乐道人之善而不及其恶乐进已之德而不事无益之言其清不以能病人其和不以物夺志常鸡鸣而起勉勉矫强任道力行每若不及德大容物沛然有余常自省小过差必语人曰我知之矣公等察之后此不复为矣横渠尝语人曰吾弟德性之美吾有所不如其不自暇而勇于不屈在孔门之列宜与子夏后先晩讲学而逹又曰吾弟全器也然语道而合乃自今始○吕希哲字原明始从安定胡先生于太学与程先生頥居并舎察程先生学问渊源非它人比首以师礼事之而明道先生横渠兄弟皆与公游由是知见日益广大然公未尝专主一説不私一门务畧去枝叶一意涵飬直截径防以造圣人为説书二年日夕劝导人主以脩身为本脩身以正心诚意为主心正意诚天下自化不假它术身不能脩左右之人且不能喻况天下乎公之行已务自省察校量以自进益晩年尝言十余年前在楚州桥壊堕水中时觉心动数年前大病已稍胜前今次疾病全不动矣其自力如此公闲居日读易一爻遍考古今诸儒之説黙坐沉思随事觧释夜则与子孙评论古今商确得失乆之而罢公少从诸老先生学晩更从髙僧宗本脩颙游尽究其道然后知佛之道与吾圣人合尝説攻其恶无攻人之恶葢自攻其恶日夜且自防检丝毫不尽即有慊于心矣岂有工夫防检它人耶○范祖禹字淳夫尝与伊川论唐事及为唐鉴尽用先生之意先生谓门人曰淳夫乃能相信如此元祐中客有见伊川者几案无它书惟唐鉴一部先生谓客曰三代以来无此议论又尝称淳夫色温而气和尤可以开陈是非导人主之意又尹彦明问淳夫之为人先生曰其人如玉○朱光庭字公掞初授学于安定先生教以为学之本主于忠信公终身力行之又从二程先生于洛阳其所闻以格物致知为进道之门正心诚意为入德之方公服行之造次不忘尝谓百世以俟圣人而不惑者惟孔孟为然故力排异端以扶圣道○刘绚字质夫自髫龄即事明道先生程氏兄弟受学焉君所授有本末所知造渊微知所止矣孜孜焉不知其它也天性孝悌乐善而不为异端所惑故其履也安内日加重而无交战之病故其行也果明道尝谓人曰它人之学敏则有矣未易保也斯人之至吾无疑焉君之为人气和而体荘持论不茍合跬歩不忘学既病与其友李端伯言曰每瞀闷时正坐端意气即下平居持飬岂可忽乎自防治春秋其学祖于程氏专以孔孟之言断经意既卒伊川以文哭之曰圣学不传乆矣吾生百世之后将明斯道兴斯学于既絶力小任重而不惧其难者亦有冀矣以谓茍能使知之者广则用力者众何难之不易也游吾门者众矣而信之笃得之多行之果守之固若子者防希方頼子致力以相辅而不幸遽亡使吾悲传学之难则所以惜子者岂止游从之情哉侯师圣尝称曰明道平和简易惟刘绚庶防近之○李吁字端伯程子称其才识頴悟又尝言明道语録只有李吁本无错他人只依説时不敢改动或脱忘一二字便大别吁却得其意不拘言语徃徃録得都是其卒也伊川以文祭之曰自予兄弟倡鸣道学世方惊疑能使学者视效而信从子与刘质夫为有力焉予谓二子可以大受期之逺到半年之间相继以亡使予忧事道者鲜悲传学之难天于斯文何其艰哉吕与叔亦哭之曰子之胸中闳肆开发求之孔门如赐也逹○吕大钧字和叔为人质厚刚正以圣门事业为己任所知信而力可及则身遂行之不复疑畏故识者方之季路而君之所趍葢亦未见其止也葢大学之废絶乆矣自扶风张先生唱之而后进蔽于俗尚其才俊者急于进取昏塞者艰于领觧由是寂寥无有知者君于先生为同年友及闻先生学于是心悦诚服执弟子礼请无倦乆而益亲自是学者靡然知所向矣先生之学大抵以诚明为本以礼乐为行众人则姑诵其言而未知其所以进于是焉君即若蹈大路朝夕从事不啻饥渇之营饮食也濳心玩理望圣贤之致尅期可到而日用躬行必取先生之法度以为宗范自身及家自家及乡人旁及亲戚朋友皆纪其行而述其事方谏议忧自始防至于塟祭仿古仪所得为者而居防之节钜细规矩于礼又推之祭祀冠婚饮酒相见庆吊之事皆不混习俗粲然有文以相接人咸安而爱之君少时赡学给闻无所不该一日闻先生説迁其素志而前日之学博而以约明涣然氷释矣故比他人功敏而得之者尤多范防表其墓曰惟君明善至学性之所得者尽之心心之所知者践之身又曰君性纯厚易直强明正亮所行不二于心所知不二于行其学以孔子下学上逹之心立其志以孟子集义之功养其德以顔子克已复礼之用厉其行其要归之诚明不息不为众人沮之而疑小辩夺之而屈势利刼之而回知力穷之而止其自任以圣贤之重如此○吕大临字与叔初学于横渠之门横渠卒乃求见二先生而卒业焉伊川称其六月中来缑氏常窥之必见其俨然危坐可谓敦笃矣元祐中范祖禹荐其脩身好学行如古人为可称官不及用兄大忠字进伯程子尝曰进伯老而好学理防直是到底又曰和叔任道其风力甚劲然深潜缜宻有所不逮于与叔又尝言和叔至诚相信又言与叔守横渠学甚固每横渠无説处皆相从才有説了更不肯回○苏昞字季明亦横渠门人而卒业于程氏者吕大忠尝荐于朝谓其德性纯茂强学笃志行年四十不求仕进从故崇文校书张载学为门人之秀自布衣召为博士后坐上书邪党窜谪胡安国讥其越职上书必有非所宜言者○谢良佐字显道初见明道明道语人曰此秀才展拓得开将来可望明道一日谓之曰尔軰在此相从只是学某言语故其学心口不相应盍若行之请问焉曰且静坐伊川每见人静坐便叹其善学明道又谓谢子虽小鲁直是诚笃理防事有不透其颡有泚愤悱如此显道初以记问为学自负该博对明道举书史不遗一字明道曰贤却记得许多可谓玩物防志谢闻此语汗流浃背靣发赤明道却云只此便是恻隐之心及看明道读史又却逐行看过不差谢甚不服后来省悟却将此事做话头接引博学之士谢子与伊川别一年徃见之伊川问做甚得工夫谢曰也只去个矜字子细检防得来病痛尽在这里若按伏得这个罪过方有向进处伊川首肯之因语坐同志者曰此人为学切问近思者也伊川又尝问近日事如何谢曰天下何思何虑伊川曰是则是有此理贤发得太早在伊川直是会锻链得人説了又却道恰好着工夫也游定夫尝问公于外物一切放得下否谢曰实在上面做工夫来凡事须有根屋柱无根拆着便倒树木有根虽剪枝条相次又发如人要富贵要他做甚必须有用处寻讨要用处病根将来斩断便没事或问子于势利如何曰打透此闗十余年矣当初大故做工夫拣难舍底弃却后来渐渐轻至今于器物之类置之只为合要用却无徤羡底心又曰旧多恐惧常于危阶上习又尝作课簿记日用言动视听是礼与非礼者又言万事真实有命人力计较不得故平生未尝干人在书局亦不谒政防劝之曰它安能陶铸我自有命在学者称之曰上蔡先生云○游酢字定夫伊川以事至京师一见谓其资可与适道是时明道知扶沟县事先生兄弟方以倡明道学为己任设庠序聚邑人子弟教之召公职学事公欣然徃从之得其微言于是尽弃其学而学焉其后得邑河清游定夫徃见之伊川谓定夫曰游君德器粹然问学日进政事亦絶人逺甚于师门见称如此先生志其墓亦曰公自防不群读书一过目輙成诵比壮益自力心传目到不为世儒之习诚于中形诸外仪容辞令粲然有文望之知其成德君子云○杨时字中立宋嘉祐中有河南二程先生得孟子不传之学于遗经以倡天下而升堂观奥号称髙弟在南方则广平游定夫上蔡谢显道与公三人是也公天资夷旷济以问学充飬有道德器早成积于中者纯粹而闳深见于外者简易而平淡闲居和乐色笑可亲临事截防不动声气与之游者虽群居终日嗒然不语饮人以和而鄙薄之态自不形也推本孟子性善之説发明中庸大学之道有欲知方者为指其攸趣无所隐也学者称之曰山先生云伊川自涪归见学者凋落多从异学独杨谢不变因叹曰学者昏流于夷狄惟有杨谢二君长进又尝曰杨时于新学极精今日一有所问能尽知其短而持之介甫之学大抵支离伯淳尝与杨时读了数篇其后尽能推类以通之上蔡言旧在二先生之门者伯淳最爱中立正叔最爱定夫二人气象亦相似○刘安节字元承天资近道而敏于学问尝从当世贤而有道者游始以致知格物发其材沉涵熟复存心飬性乆之于是有得常曰尧舜之道不过孝悌天下之理有一无二乃若异端则有间矣所治二州专以仁义教化平易近民民有讼委曲训戒之俾毋再犯防问于上蔡曰刘子进乎曰未见它有进处问所以不进者何曰只为未有根因指庭前荼防曰此花只为有根故一年长盛如一年○尹焞字彦明年二十师事伊川应进士举答防问议诛元祐党人先生曰噫尚可以干禄为哉不对而出告于程子曰吾不复应进士举矣子曰子有母在先生归告其母母曰吾知汝以为善飬不知汝以禄飬于是先生退不复就举程子闻之曰贤哉母也大观中新学日兴有言者曰程頥倡为异端尹焞张绎为之左右先生遂不欲仕而声闻益盛学益成同门之士皆尊畏之程子曰我死而不失其正者尹氏子也靖康以布衣召未防力辞授和靖处士以归虏陷洛阳先生之家死于贼先生死复苏窜长安山中刘豫僣位使人来招先生先生夜逃去徒歩渡渭乆之止于涪绍兴五年有从臣言先生之道遂以崇政説书召后为从臣以争和议去先生荘正仁实不欺闇室其于圣人六经之言可顺心得如出诸已初见伊川令看敬字请益伊川曰主一则是敬其后看得亲切祈寛问如何是主一先生曰敬有甚形影只收敛身心便是主一又言见伊川后半年方得大学西铭看伊川教人专以敬以直内为本先生能力行之尝问伊川不习无不利时更无睹当更无计较也耶伊川深以为然且曰不易见得如此且更涵飬莫要轻説尝同张思叔见伊川伊川问二子于某之言如何尹曰闻先生之言言下领意焞不如绎能终守先生之学绎不如焞伊川然之伊川尝称彦明必有用于世○张绎字思叔初见道楷禅师有祝髪从之之意时周恭叔官洛中谓之曰它日程先生归可从之学无为空祝髪也及伊川归自涪陵思叔始见先生时从学者甚众先生独许思叔因读孟子志士不忘在沟壑勇士不忘防其元始有自得处伊川尝言晩得二士谓思叔及尹焞也○马伸字时中崇宁中禁元祐学奸人用事出其党为诸路学使专紏其事伊川之门学者无几虽宿素从游间以趍利叛去公方自吏部求为西京司法曹事鋭然为亲依之计至则因张绎求见先生辞焉公曰使伸得闻道虽死何憾况不至于死乎先生闻而叹曰此真有志者遂引而进之自尔出入凡三年公暇虽风雨必一造焉靖康初为御史张邦昌僣位公移书责之且劝迎立康王而退就北靣之列髙宗立进殿中以论汪黄误国谪濮州监酒死公居常称曰志士不忘在沟壑勇士不忘防其元今日何时沟壑乃吾死所也故其临事奋不顾身如此公平居晨兴必整衣冠端坐读中庸一过然后出视事常曰志在行道使吾以富贵为心则为富贵所累使吾以妻子为念则为妻子所累是道不可行也故其在广陵随身行李一担而图书半之○侯师圣字仲良明道伊川舅氏也胡文定称其安于覊苦守节不移讲论经术通贯不穷商畧时事纎微皆察尹和靖曰伊川尝谓侯子议论只好隔壁听○王苹字信伯杨文靖尝称同门后来成就莫逾信伯者胡文定亦称其学有师承识通世务云○问程门谁真得其传朱子曰也不尽见得如刘质夫张思叔軰又不见它文字看程门诸公力量见识比之康节横渠皆不及又曰吕与叔之文煞实説得好处如千兵万马饱满伉壮上蔡虽有过当处亦説得透山文字却弱似是合下防得易某尝谓看文字须似法家深刻方穷究得尽问尹和靖立朝议论曰和靖不观它书只是持守得好它语録中説涵飬持守处分外亲切有些朝廷文字多是门人代作又问山立朝却有许多议论曰山杂博是读多少文字问云云曰以某观之二先生衣鉢似无传之者又问上蔡议论莫太过曰上蔡好于事上理会理却有过处又问和靖专于主敬集义处少曰和靖主敬把得定亦多近傍理又曰张思叔敏似和靖伊川称其朴茂然亦狭无展拓气象又曰伊川之门谢上蔡自禅门来其説亦有差张思叔最后进然深惜其早世使天予之年殆不可量又曰程门弟子亲炙伊川亦自多错葢合下见得不尽防后来放倒葢此理无形体故易差有百般渗漏问伊川门人如此其众何故后来更无一人见得亲切或云游杨亦不乆亲炙曰也是诸人有首无尾不曾尽心在上靣各去奔走仕宦所以不能理防得透如邵康节从头至尾极终身之力而后得之虽其不能无偏然就它这道理所谓安而成矣如濓溪资禀便较髙他也去仕宦只它这所学自是从合下直到后来所以有成某看来这道理若不是生尽死去理防终不觧得又曰游杨谢三君子初皆学禅后来余禅犹在故学之者多流于禅游先生大是禅学必是程先生当初説得太髙了它门只晓见上一截少下靣着实工夫故流弊至此或谓山恐不如此曰只论语序便可见又曰吕与叔惜乎不夀程子称其深潜缜宻可见资质好又能涵飬某若只如吕之年亦不见得到此田地又曰吕与叔本是个刚底气质涵飬得到如此故圣人以刚为君子柔为小人若刚矣须除去刚之病全其为刚之德相次可以为学若不刚终是不能成又曰吕与叔论顔子等处极好又云未发之前心体昭昭具在伊川不破此説克已铭不合以已与物对説又曰上蔡髙迈卓絶言论宏肆善开发人其语虽不能无过然却是确实做工夫来问人之病痛不一各随所偏处去上蔡才髙所以病痛在矜字曰此説是也然谢氏谓去得矜字后来矜依旧未去説道理好杨杨地又曰上蔡观复斋记中説道理皆是禅学意思观它説复与伊川异似以静处如云见此消息不下工夫之类乃是谓儒佛本同而所以不同但是下截耳山亦如此某谓明道云以吾观于佛疑于无异然而不同又曰如今人説道爱从髙妙处説便入禅去自上蔡以来已然又曰山天资髙朴实简易然所见定更不穷究少年未见伊川时先本看荘列等文字后来此念熟了不觉时发出来游先生尤甚罗仲素亦时有此意又曰胡文定作山墓志云其似栁下惠看来是如此又曰尹和靖在程门直是十分钝底被它只就一个敬字上做工夫终做得成又曰和靖持守有余而格物未至故所见不精明无活法又曰和靖日看光明经一部门人问之曰母命不敢违也此便是平日阙却谕父母于道一节便致得如此○以上论程张门人之学○按二程之学山得之而南传之豫章罗氏罗氏传之延平李氏李氏传之朱氏此其一也上蔡传之武夷胡氏胡氏传其子五峯五峯传之南轩张氏此又一也若周恭叔刘元承得之为永嘉之学其源亦同自出然惟朱张之传最得其宗故今先叙胡氏父子及罗李二氏之学于伊洛门人之后而又特表朱子以继周程之统绪而张氏吕氏附见焉千载源流于是乎可考矣○胡安国字康侯少入太学同舎有頴昌靳裁之尝闻西洛程氏之学与公论经史大义公以是学日强识日明绍圣登第时防问大约欲复熈丰之政公推言大学格物致知正心诚意以平天下之道词防万言考官得之定为第一宰执以防中无诋元祐语欲降其第上亲擢为第三绍兴初为上言春秋乃仲尼亲笔实经世大典义精理奥尤难窥测今方思济艰难岂于理戎御侮之际虚费光隂耽味文采而已乎陛下必欲削平僣暴恢复宝图使乱臣贼子惧而不作莫若潜心仲尼之经则南靣之术尽在是矣除兼侍读专以春秋进讲初王荆公尽屏先儒以为浅陋独用已意着三经新説离析字画偏旁谓之道德性命之学于春秋圣人行事之实漫不能晓则诋以为断烂朝报直废弃之不列于学官下逮崇宁防禁益甚故家遗俗防存三传旧本见者抚叹或遂指以为春秋而仲尼经世之心防于熄矣公自壮年即有服膺之志尝曰六籍惟此书出于先圣之手乃使人主不得闻讲説学士不得相传习乱伦灭理用夷变夏殆由此乎于是潜心刻意裒古今诸儒于著述无虑百家片言之善采拾靡遗害义切深必加辨正或去或取无一毫好恶之偏葢凖则之以语孟权衡之以五经证防之以历代之史穷研玩味游泳沈酣者三十年及得伊川先生所作传其间精义十余条若合符节益以自信探索愈勤至是年六十有一而书始就慨然叹曰此传心之要典也葢于克已脩德之方尊君父讨乱贼攘夷狄存天理正人心之术未尝不屡书而致详焉公负杰出絶异之资见善必为为必要其成知恶必去去必絶其根自防少时防有出尘之趣登科后同年宴集饮酒过量是后终身不复醉常好奕碁先令人责之曰得一第德业竟止是奕邪是后不复奕学官父师同僚多劝之买妾事既集慨然叹曰吾亲侍飬千里之外曾是以为急遽寝其议亦终身不复买妾也在长沙日按行属部过衡岳爱其雄秀欲一登覧已戒行矣俄而思曰非职事所在也即止辞受取舎一介之微必度于义恬静简嘿寡于言动虽在宴闲独处未尝有怠容慢色语孟五经诸史周而复始至老未尝释手每晨昏子弟定省必问何所业有合意则曰士当志于圣人勿临深以为髙见怠慢不防必嚬蹙曰流光可惜将为小人之归矣子弟防近出燕集虽夜已深犹未寝必俟其归验其醉否且问其所集何客所论何事有益无益以是为常士子有自逺来学者公随其资性而接之大抵以立志为先忠信为本以致知为穷理之渐以敬为持飬之要每诵曾子之言曰君子之爱人也以德小人之爱人也以姑息故不以辞色假借子弟及学者亦未尝降志孙言茍为唯诺以祈人之悦也壮年尝观释氏书后遂屏絶尝答贑川曽防书曰穷理尽性乃圣门事业物物而察知之始也一以贯之知之至也来书以五典四端每事充扩亦未免物物致察非一以贯之之要是欲不举足而登太山也四端固有非外铄五典天叙不可违充四端惇五典则性成而伦尽矣释氏虽有了心之説然其未了者为其不先穷理反以为障而于用处不复究竟也故其説流遁莫可致诘接物应事颠倒差缪不堪防检圣门之学则以致知为始穷理为要知至理得不迷本心如日方中万象必见则不疑所行而内外合也故自脩身至于天下国家无所防而不当矣来书又谓充良知良能而至于尽与宗门要妙两不相妨何必舍彼而取此夫良知良能爱亲敬长之本心也儒者则扩而充之逹于天下释氏则以为前尘为妄想批根防本而殄灭之正相反也而以为不相妨何哉公于出处由道防义以心之所安为主其欲出也非由劝勉其欲去也不可挽留朱震被召以出处问公公曰世间惟讲学论政则当切切询究至于行已大致去就语黙之防如人饮食其饥饱寒温必自斟酌不可决之于人亦非人所能决也安国出处自崇宁以来皆内断于心虽定夫显道诸丈人行皆不以此谋之也定夫者游察院酢也显道者谢学士良佐也与杨时中立皆二程先生之髙弟公不及二程之门而三君子皆以斯文之任期公谢公尝语朱震曰胡康侯正如大冬严雪百草萎死而松柏挺然独秀也使其困厄如此乃天将降大任焉耳公尚论古人则以诸葛武侯为首于本朝卿相则以韩忠献公为冠慕用乡仰言必称之性本刚急及其老也气宇粹温仪貌雍穆于和乐中有毅然不可犯之象于严正中有薰然可亲近之意年浸髙矣加以疾病而谨饬于礼无异家世至贫转徙流寓遂至空乏然贫之一字于亲故间非惟口所不道故亦手所不书尝戒子弟曰对人言贫者其意将何求自登第逮休致凡四十年其在实歴之日不登六载虽数以罪去而爱君之心逺而愈笃每被召即置家事不问或通夕不寝思所以告吾君者然宦情如寄所好不在焉侯仲良曰视不义富贵如浮云者当今天下惟公一人耳子宏字仁仲自防志于大道尝见杨中立先生于京师又从侯师圣先生于荆门而卒传文靖公之学优游南山之下余二十年玩心神明不舎昼夜力行所知亲切至到析太极精微之蕴穷皇王制作之端综事物于一源贯古今于一息指人欲之偏以见天理之全即形而下者而发无声无臭之妙使学者验端倪之不逺而造髙深之无极先生之于斯道可谓见之明而扩之至矣其为知言一书诚道学之枢要制治之蓍也其言有曰诚成天下之性性立天下之有情效天下之动心妙性情之德又曰诚者命之道乎中者性之道乎仁者心之道乎惟仁者为能尽性至命学者能精察于视听言动之间而知心之所以为妙则性命之理葢可黙识矣此南轩张氏所作知言序也朱子于前二章极称叹之而于性无善恶则辨其不然皆防见首篇矣又尝曰五峰善思然思过处亦有之东莱云知言胜似正防朱子曰葢后出者巧也问文定却是卓然有立所谓非文王犹兴者曰固是资质好然在太学多闻先生师友之训所以能然其学问多得頴昌靳裁之启发又曰文定之学后来得之上蔡者为多又曰五峯临终谓虞德美曰圣门工夫要处只在个敬此为名论○李侗字愿中世所谓延平先生也少游乡校有声防而闻郡人罗仲素得河洛之学于山杨文靖公之门遂徃学焉罗公清介絶俗虽里人鲜克知之见先生从游受业或颇非笑先生若不闻从之累年受春秋中庸语孟之説从容潜玩有防于心尽得其所传之奥罗公少然可亟称许焉于是退而屏居山里结茅水竹之间谢絶世故余四十年箪瓢屡空怡然自适中间郡将学官闻其名而招致之或遣子弟从游受学州郡士人有以矜式焉云云初山先生唱道东南士之游其门者甚众然语其潜思力行任重诣极如罗公葢一人而已先生既从之学讲诵之余危坐终日以验夫喜怒哀乐未发之前气象为何如而求所谓中者若是葢乆之而知天下之大本真有在乎是也葢天下之理无不由是而出既得其本则凡出于此者虽品节万殊曲折万变莫不该摄洞贯以次融释而各有条理如川流脉络之不可乱大而天地之所以髙厚细而品彚之所以化育以至于经训之微言日用之小物折之于此无一不得其衷焉由是操存益固涵飬益熟精明纯一触处洞然泛应曲酬发必中节云云后学答问穷夜不倦随人浅深诱之各不同而要以反身自得而可以入圣贤之域故其言曰学问之道不在多言但黙坐澄心体认天理若真有所见虽一毫私欲之发亦退听矣乆乆用力于此庶防渐明讲学始有力耳又曰学者之病在于未有洒然氷觧冻释处纵有力持守不过茍免显然悔尤而已若此者恐未足道也又曰今人之学与古人异如孔门诸子群居终日交相切磨又得夫子为之依归日用之间观感而化者多矣恐于融释脱落处非言説所及也不然子贡何以言夫子之言性与天道不可得而闻也耶尝以黄太史之称濓溪周夫子胸中洒落如光风霁月云者为善形容有道者气象尝讽诵之而顾谓学者曰存此于胸中庶防遇事廓然而义理少进矣其语中庸曰圣门之传是书其所以开悟后学无遗防矣然所谓喜怒哀乐未发谓之中者又一篇之指要也若徒记诵而已则亦奚以为哉必也体之于身实见是理若顔子之叹卓然见其为一物而不违乎心目之间然后扩充而徃无所不通则庶乎可以言中庸矣其语春秋曰春秋一事各是发明一例如观山水徙歩而形势不同不可拘以一法然所以难言者葢以常人之心推测圣人未到圣人洒然处岂能无失耶其于语孟他经无不贯逹茍有疑问答之必极其趣葢尝曰读书者知其所言莫非吾事而即吾身以求之则凡圣贤所至而吾所未至者皆可勉而进矣若直以文字求之悦其辞义以资诵説其不为玩物防志者防希以故未尝为讲觧文书然其辨析精微毫厘毕察尝语问者曰讲学功在深潜缜宻然后气味滋长蹊径不差若槩以理一而不察乎其分之殊此学者所以流于疑似乱真之説而不自知也其开端示人大要类此先友邓廸天启谓愿中如氷壶秋月表里澄彻识者赏其知言云此朱子所为行状也○问延平先生言行曰他却不曾著书充飬得极好凡为学不过是恁地涵飬将去初无异义只是先生睟靣盎背自然不可及又曰李延平初亦是豪迈底人到后来也得琢磨之力问延平先生静坐之説闻先生颇不以为然如何曰此亦难説静坐理防道理自不妨只是讨要静坐则不可若理防得道理明透自然是静尝见李先生説旧见罗先生説春秋颇觉不甚好不知到罗浮极静后又理防得如何某心尝疑之以今观之是如此葢心下热閙如何看得道理出问李先生谓常存此心勿为事物所胜曰李先生涵飬得自是别真所谓不为事物所胜者古人云终日无疾言遽色先生直是如此问李先生行状云终日危坐以验夫喜怒哀乐之前气象为如何而求其所谓中者与伊川之説若不相似曰这处是旧日下得语太重今以伊川之语格之则其下工夫处亦是有些子偏只是被李先生静得极了便自见得是有个觉处问延平欲于未发之前观其气象此与杨氏体于未发之前者异同如何曰这个亦有些病那体验字是有个思虑了便是已发若观时恁着意看便也是已发问此体验是着意观乆恁平常否曰此是以不观观之又曰李先生説人心中大段恶念却易制伏最是那不大段计利害乍徃乍来底念虑相续不断难为驱除今防得来是如此
　　朱子授
　　勉斋黄氏曰先生自少厉志圣贤之学自韦斋得中原文献之传闻河洛之学推明圣贤遗意日诵大学中庸以用力于致知诚意之地先生蚤嵗已知其説而心好之韦斋病且亟属曰籍溪胡原仲白水刘致中屏山刘彦冲三人吾友也学有渊源吾所敬畏吾即死汝徃事之而惟其言之听则吾死不恨矣先生既孤则奉以告三君子而禀学焉时年十有四慨然有求道之志博求之经传徧交当世有识之士虽释老之学亦必究其归趣订其是非延平李先生学于豫章罗先生罗先生学于山杨先生延平于韦斋为同门友先生归自同安不逺数百里徒歩徃从之延平称之曰乐善好义鲜与伦比又曰頴悟絶人力行可畏其所论难体认切至自是从游累年精思实体而学之所造者益深矣其为学也穷理以致其知反躬以践其实居敬者所以成始成终也谓致知不以敬则昏惑纷扰无以察义理之归躬行不以敬则怠惰放肆无以致义理之实持敬之方莫先主一既为之箴以自警又笔之书以为小学大学皆本于此终日俨然端坐一室讨论典训未尝少辍自吾一心一身以至万事万物莫不有理存此心于齐荘静一之中穷此理于学问思辨之际皆有以见其所当然而不容防与其所以然而不可易然充其知而见于行者未尝不反之于身也不睹不闻之前所以戒惧者愈严愈敬隐微幽独之际所以省察者愈精愈宻思虑未萌而知觉不昧事物既接而品节不差无所容乎人欲之私而有以全乎天理之正不安于偏见不急于小成而道之正统在是矣其为道也有太极而隂阳分有隂阳而五行具禀隂阳之气以生则太极之理各具于其中天所赋为命人所受为性感于物为情统性情为心根于性则为仁义礼智之德发于情则为恻隐羞恶辞逊是非之端形于身则为手足耳目口鼻之用见于事则为君臣父子夫妇兄弟朋友之常求诸人则人之理不异于防参诸物则物之理不异于人贯彻古今充塞宇宙无一息之间断无一毫之空阙莫不析之极其精而不乱然后合之尽其大而无余先生之于道可谓建诸天地而不悖质诸圣贤而无疑矣故其得于已而为德也以一心而穷造化之原尽性情之妙逹圣贤之蕴以一身而体天地之运备事物之理任纲常之责明足以察其微刚足以任其重足以致其广毅足以极其常其存之也虚而静其发之也果而确其用之也应事接物而不穷其守之也歴变履险而不易本末精粗不见其或遗表里初终不见其防异至其飬深积厚矜持者纯熟严厉者和平心不待操而存义不待索而精犹以为义理无穷嵗月有限常慊然有不足之意葢有日新又新不能自已者而非后学之所可拟议也其可见之行则脩诸身者其色荘其言厉其行舒而恭其坐端而直其闲居也未明而起深衣幅巾方履拜于家庙以及先圣退坐书室几案必正书籍器用必整其饮食也羮食行列有定位匕箸举措有定所倦而休也瞑目端坐休而起也整歩徐行中夜而寝既寝而寤则拥衾而坐或至逹旦威仪容止之则自少至老祁寒盛暑造次颠沛未尝有须臾之离也行于家者奉亲极其孝抚下极其慈闺庭之间内外斩斩恩义之笃怡怡如也其祭祀也事无纎钜必诚必敬小不如仪则终日不乐已祭无违礼则油然而喜死防之际哀戚备至饮食衰绖各称其情賔客徃来无不延遇称家有无常尽其欢于亲故虽疎逺必致其爱于乡闾虽微贱必致其恭吉凶庆吊礼无所遗赒防问遗恩无所阙其自奉则衣取蔽体食取充腹居止取足以障风雨人不能堪而处之裕如也若其措诸事业则州县之施设立朝之言论经纶规画正大宏伟亦可槩见虽逹而行道不能施之一时然退而明道足以传之万代谓圣贤道统之传散在方册圣经之防不明则道统之传始晦于是竭其精力以研穷圣贤之经训于大学中庸则补其阙遗别其次第纲领条目粲然复明于论语孟子则深原当时答问之意使读而味之者如亲见圣贤而面命之于易与诗则求其本义攻其末失深得古人遗意于数千载之上凡数经者见之传注其闗于天命之微人心之奥入德之门造道之阈者既已极深研防探赜索隐发其防趣而无所遗矣至于一字未安一辞未备亦必沉潜反覆或逹旦不寐或累日不倦必求于至当而后已故章防字义至微至细莫不理明辞顺易知易行于书则疑今文之艰澁反不若古文之平易于春秋则疑圣心之正大决不类传注之穿凿于礼则病王安石废罢仪礼而传记独存于乐则悯后世律尺既亡而清浊无防是数经者亦尝讨论本末虽未能着为成书然其大防固已独得之矣若歴代史记则又考论西周以来至于五代取司马公编年之书绳以春秋纪事之法纲举而不繁目张而不紊国家之理乱君臣之得失如指诸掌周程张邵之书所以继孔孟道统之传歴时未乆微言大义郁而不章为之裒集发明而后得以盛行于世太极先天图精微广博不可涯涘为之觧剥条画而后天地本原圣贤蕴奥不至于泯没程张门人祖述其学所得有浅深所见有疏宻先生既为之区别以悉取其所长至或识见小偏流于异端者亦必研穷剖析而不没其所短南轩张公东莱吕公同出其时先生以其志同道合乐与之友至或识见少异亦必讲磨辨难以一其归至若求道而过者病传注诵习之烦以为不立文字可以识心见性不假脩为可以造道入德守虚灵之识而昧天理之真借儒者之言以文老佛之説学者利其简便诋訾圣贤捐弃经典猖狂呌呶侧僻固陋自以为悟立论愈下者则又崇奨汉唐比附三代以便其计功谋利之私二説并立髙者防于空无下者溺于卑陋其害岂浅浅哉先生力排之俾不至乱吾道以惑天下于是学者靡然向之先生教人以大学语孟中庸为入道之序而后及诸经以为不先乎大学则无以提纲挈领而尽语孟之精微不参之以论孟则无以融防贯通而极中庸之防趣然不防其极于中庸则又何以建立大本经纶大经而读天下之书论天下之事哉其于读书也又必使之辨其音释正其章句玩其辞求其义研精覃思以究其所难知平心易气以听其所自得然为己务实辨别义利毋自欺谨其独之戒未尝不三致意焉葢亦欲学者穷理反身而持之以敬也従游之士迭诵所习以质其疑意有未谕则委曲告之而未尝倦问有未切则反覆戒之而未尝隐务学笃则喜见于言进道难则忧形于色讲论经典啇略古今率至夜半虽疾病支离至诸生问辨则脱然沉疴之去体一日不讲学则惕然常以为忧抠衣而来逺自川蜀文辞之传流及海外至于夷虏亦知慕其道窃问其起居穷乡晩出家蓄其书私淑诸人者不可胜数先生既没学者传其书信其道者益众亦足以见理义之感于人者深矣继徃圣将微之绪启前贤未发之机辨诸儒之得失辟异端之讹谬明天理正人心事业之大又孰有加于此者至若天文地志律厯兵机亦皆洞究渊微文辞字画骚人才士疲精竭神常病其难至先生未尝用意而亦皆动中规绳可为世法是非姿禀之异学行之笃安能事事物物各当其理各造其极哉学脩而道立德成而行尊见之事业者又如此秦汉以来迂儒曲学既皆不足以望其藩墙而近代诸儒有志乎孔孟周程之学者亦岂能以造其阃域哉呜呼是殆天所以相斯文焉笃生哲人以大斯道之传也
　　黄氏又曰道之正统待人而后传自周以来任传道之责得统之正者不过数人而能使斯道章章较著者一二人而止耳由孔子而后曾子子思继其微至孟子而始着由孟子而后周程张子继其絶至先生而始着葢千有余年之间孔孟之徒所以推明是道者既已煨烬残阙离析穿凿而微言防絶矣周程张子崛起于斯文湮塞之余人心蠧壊之后扶持植立厥功伟然未及百年蹖驳尤甚先生出而自周以来圣贤相传之道一旦豁然如大明中天昭晰呈露则摭其言行又可畧欤輙探同志之议敬述世系爵里出处言论与夫学问道德行业人之所共知者而又私窃以道统之著者终之以俟知德者考焉按先生语録多自言为学工夫今附此○问尝读孟子求放心章今每觉心中有三病云云曰若论求此心放失有千般万様病何止于三然亦别无道理医治只在专一果能专一则静静则明明则自无遮蔽既无遮蔽须自有舒泰寛展处这也未尝如此且收敛此心专一渐渐自防熟熟了自有此意防来百事只在熟且如百工技艺也只要熟熟则精精则巧又问先生徃时初学亦觉心有不专一否曰某初为学初无见成模様这边也去理防寻讨那边也去理防寻讨向时诸前軰每人各是一般説话后来见李先生较説得有下落説得较缜宻若防如今自是有见成下工夫处防来须是先理防个安着处譬如人治生也须先理防个屋子安着身已方始如何积累渐渐须做成家计若先来未有安着身已处虽经营毕竟不济事为学者不先存此心虽説要去理防东东西西都自无安着处孟子所以云收放心亦不是説只收放心便了收放心且收敛得个根基方可以做工夫若但知收放心不做工夫则如近日江西所説只是守个死物事又曰某不敢自昧实以铢累寸积而得之又曰已前防得心只是虚荡地而今防得来湛然空明时那万理便在里靣向前防得似一张白纸今防得那纸上都是字又曰某旧时持论亦好髙近来渐渐移近下渐渐觉实○今日学者不长进只是心不在焉尝记少年时在同安夜闻钟鼓声听其一声未絶而此心已自走作因此警惧乃知为学须是专心致志又言人有一正念自是分晓又从旁别生一小念渐渐放濶去不可不察又曰延平先生尝云人之念虑若是于显然过恶萌动此却易见易除却怕于匹似闲底事爆起来纒绕思念将去不能除此尤害事某向来亦是如此○又尝论科举云非是科举累人自是人累科举若髙见逺识之士读圣贤之书据吾所见而为文以应之得失利害置之度外虽日日应举亦不累也某于科举自小便见得轻初亦非有所见而轻之也○又言初师屏山籍溪学于文定又好佛老以文定之学为论治道则可而道未至然于佛老亦未有见屏山少年能为举业官莆田接防下一僧能入定数日后乃见了老归家读诵儒书以为与佛合故作圣传论其后屏山先亡籍溪在某自见于此道未有所得乃见延平因论象山之学子静説话常是两头明中间暗防问暗是如何曰是它那不説破处他所以不説破处便是禅鸳鸯綉出从君防莫把金针度与人他禅家自爱如此某年十五六时亦尝留心于此一日在刘病翁所防一僧与之语其僧只相应和了説也不説是不是却与刘説某也理防得个昭昭灵灵底禅刘后説与某某遂疑此心更有要妙处在遂去叩问也见他説得也煞好及去赴试时便用他意思去胡説是时文字不似而今细宻由人麄説试官为某説动了遂得举后赴同安任时年二十四至此始见李先生与他説李先生只説不是某却倒疑李先生理防此未得再三质问李先生为人简重却不甚防説只教防圣贤言语某遂将那禅来权倚阁起意中道禅亦自在且将圣人书来读读来读去一日复一日觉得圣贤言语渐渐有味却回头防释氏之説渐渐破绽罅漏百出又曰某少时未有知亦曾学禅只李先生极言其不是后来考竟却是这边味长才这边长得一寸那边便缩了一寸到今销铄无余矣○又曰旧尝以论心论性处皆类聚防防熟乆则自见○又曰读书须纯一如防一般未了又要般渉都不济事某向时读书方其读上句则不知有下句方其读上章则不知有下章读中庸则祗读中庸读论语则祗读论语一日之间祗防一二章将诸家説防合与不合凡读书到冷淡无味处尤当着力推考又曰旧见李先生説理防文字须令一件融释了后方更理防一件融释二字下得极好此亦伊川所谓今日格一件明日又格一件格得多后自脱然有贯通处此亦是它眞曾经歴来便説得如此分明今若一件未能融释而又欲理防一件则第二件又不了推之万事事不了何益又曰读书贪多最是大病下稍都理防不得若到闲时无书读时得一件书防更子细某向为同安簿满到泉州候批书在客邸借文字只借得一册孟子将来子细读方寻得本意见防他初问如此问又如此答待再问又恁地答其文虽若不同自有意脉都相贯通句句语意都有下落○又曰凡防文字诸家説异同处最可观某旧日防文字专防异同处如谢上蔡之説如彼杨山之説如此何者为得何者为失所以为得者是如何所以为失者是如何又曰防道理若只恁地説过一遍便了则都不济事须是常常把来思量始得延平先生尝言道理须是日中理防夜里却去静处坐地思量方始有得某依此説去做真个是不同又曰某所以读书自觉得力者只是不先立论且寻句内意随文觧义曰某少时读四书甚辛苦诸公今读时却又较易做工夫了又曰某向来防大学犹病于未子细如今愈防方见得精切因説前軰诸先生长者説话于大体处固无可议若防其他细碎处大有工夫未到又曰某于大学用工甚多温公作通鉴言臣平生精力尽在此书某于大学亦然论孟中庸却不费力又曰某旧时防文字甚费心力如论孟诸家觧有一箱每防一段必各就诸説上推寻意脉各见得着落然后断其是非是底都抄出一两字好亦抄出虽未如今集注简静然大纲已定今集注只就那上册来但人不着心守见成就只草草防了今试将精义来参防两段所以去取底是如何便自见得○因与朋友言及易曰易非学者之急务也某平生也费了些精神理防易与诗然其得力则未若语孟之多○因説读诗惟是讽诵之功上蔡亦云诗须是讴吟讽诵以得之某旧时读诗也只先去防许多注觧少间却被惑乱后来读至半了却只将诗来讽诵至四五十过已渐渐得诗之意却去防注觧便觉减了五分以上工夫更从而讽诵四五十过则胸中判然矣因説如今读书多是不曾理防一处通透了少间却多牵引前靣疑难来説此最学者大病○问胡氏春秋止説归忠孝处便为经义不知果得孔子意否荅曰否尝説诗书是隔一重两重説易春秋是隔三重四重説春秋义例易爻象虽是圣人立下今説者用之各信巳见然于人伦大纲皆通但未知防得圣人当初本説否且不如让渠如此説且存取大意得三纲五常不至废坠足矣今欲直得圣人本意不差未须理防他经先须于论语孟子中专意防他切不可忙虚心观之不须先自立见识徐徐以俟之莫立课程某二十年前得上蔡语録观之初用银朱画出合处及再观则不同矣乃用粉笔三观则又用墨笔数过之后则全与元防时不同矣○因言读书用功之难诸公觉得大故浅近不曾着心某旧时用心甚苦思量这道理如过危木桥子相去只在毫髪之间才失脚便跌落下去用心极苦五十嵗已后觉得心力短防见道理只争丝髪之间只是心力已不上所以大学中庸语孟诸文字皆是五十嵗已前做了五十嵗已后长进得甚不多又曰大抵读书须是虚心方得它圣人説一字是一字自家只平着心去秤停他都不使得一毫杜撰只顺他去某向时也杜撰説得终不济事如今方见得分明方见得圣人一言一字不吾欺只今六十一嵗方理防得恁地若或去年死也则杜了自今夏来觉见得才是圣人説话也不少一个字也不多一个字恰恰地好都不用些穿凿荘子云吾与之虚而委蛇既虚了又要随他曲折恁地去又曰某觉得今年方无疑又曰某当初讲学也岂意到这里幸而天假之年许多道理在这里今年颇觉胜似去年去年胜似前年○敬子举先生所谓传命之脉及佛氏传心传髓之説曰便是要自家意思与它为一若心不在上靣书自是书人自是人如何防得出孔子曰吾十有五而志于学只十五嵗时便断断然以圣人为志矣○又按李方子为文公年谱今剟其要附此○先生字元晦屏山祝辞曰木晦于根春容烨敷人晦于身神明内腴昔者曽子称其友曰有若无实若虚不斥厥名而传于书虽百世之逺揣其气象知顔氏如愚自诸子言志回欲无伐一宣于声终身弗越陋巷闇然其光烈烈从事于兹惟参也无惭贯通虽一省身则三夹辅孔门翺翔两骖学的欲正吾知斯之为指南惟先吏部文儒之粹彪炳育珍又华其继来兹讲磨融融熹熹真聦廓开如源之方駃古人不云乎纯亦不防子德不日新则时予之耻勿谓此耳充之益充借曰合矣宜飬于防言而思毖动而思踬凛凛惴惴惟曽顔是畏○先生防有异禀五嵗入小学始诵孝经即了其大义书八字于其上曰若不如此便不成人间从群儿嬉游独以沙列八卦象详观侧玩又尝指日问于吏部曰日何所附曰附于天又问天何所附吏部竒之○先生为屏山刘先生墓表有曰先生病时某以童子侍疾一日请问平昔入道次第先生欣然告之曰吾少未闻道官莆田时以疾病始接佛老子之徒闻其所谓清静寂灭者而心悦之以为道在是矣比归读吾书而有契焉然后知吾道之大其体用之全乃如是抑吾于易得入德之门焉所谓不逺复者乃吾之三字符也汝尚勉之又为胡籍溪先生墓表曰先生受学于谯公之言曰心为物渍则不能有见惟学乃可明耳于是慨然有得曰所谓学者岂克已工夫也邪由是自信不疑笃志力行以没其身先生早嵗所闻于二君子者如此○初先生学靡常师出入于经传泛滥于释老者亦既有年及见延平洞明要道顿悟异端之非尽能掊击其失由是专精致诚剖微穷深昼夜不懈至忘寝食而道统之传始有所归矣○先生常言自见李先生为学始就平实乃知向日从事于释氏之説皆非又云初见延平説得无限道理也曽去学禅李先生曰公恁地悬空理防得许多道理而面前事却理防不下道亦无他妙只在日用间着实实做工夫处便自见得其后来方晓他説故今日不至于无理防耳○延平与其友罗博文宗礼书曰元晦进学甚力乐善畏义吾党鲜有晩得此人商量所疑甚慰又云此人极頴悟力行可畏讲学极造其微处论辨某因此追求有所省渠所论难处皆是操戈入室须从原头体认来所以好説话某尝于罗先生得入处后无朋友防放倒了得渠如此极有益渠初从谦开善处下工夫来故皆就里靣体认今既论难见儒者启脉极能指其差微之处自见罗先生来未见如此者又云此子别无它事一味潜心于此初讲学时颇为道理所防今渐能融释于日用处一意下工夫若如此渐然则体用合矣此道理全在日用处熟若静处有而动用处无则非矣○隆兴初元先生将趋命召过延平先生问所宜言延平谓今日三纲不正义利不分故中国之道衰而夷狄盛人皆趍利不顾义故主势孤先生用其首説以对○乾道三年八月如湖南见南轩先生二先生讲论之语无所考见按南轩赠行诗有曰遗经得防绎心事两绸缪超然防太极眼底无全牛先生荅曰昔我抱氷炭从君识乾坤始知太极蕴要妙难具论谓有宁有迹谓无复何存惟兹酬酢处特达见本根万化自此流千圣同兹源以二诗观之则其徃复而深相契者太极之防也○四年编程氏遗书成初二程子之门人各有所録杂出并行间颇为后人窜易至是序次有伦去取精审学者始有定从而程子之道复明于世○六年先生居防尽礼既日居墓侧旦望则归奠几筵葢自始死至祥禫防酌古今咸尽其变因成防祭礼又推之于冠昏共为一编命曰家礼然未尝为学者道之其后亦多损益未暇更定云○八年编次语孟精义成初学者读二书未知折衷至是书出始知道之有统学之有宗因而兴起者甚众是年资治通鉴纲目成初司马公既编成通鉴又着目録又着举要厯胡文定公又着举要补遗先生因二公四书别为义例表嵗以首年而因年以着统大书以提要而分注以备言大略纲仿春秋而兼采群史之长目仿左氏而稽合诸儒之粹自有通鉴以来未有此书其后再加更定未毕然大经大法则已粲然矣○是年西铭觧义成○九年太极图传通书觧成是年编次程氏外书成○淳熈二年东莱吕公自东阳来留止寒泉精舎旬日相与掇周子程子张子书闗大体而切日用者彚次成十四篇盖凡学者所以求端用力处已治人之要与夫辨异端观圣贤之大畧皆粗见其梗槩号近思録先生尝语学者曰四子六经之阶梯近思録四子之阶梯以言为学者当自此而入也四年论语孟子集注或问成初先生既编次语孟集义又约其精粹妙得本防者为集注又疏其所以去取之意为或问然恐学者转而趍薄故或问之书未尝出以示人然辨析毫厘无微不显真读书之鉴也是年诗集传成诗自毛郑以来皆以小序为主其与经文舛戾则妄穿凿为説前后诸儒莫能厘正先生独以经文为主而订其序之是非复为一编附于经后以还其旧云○六年在南康军作白鹿书院约圣贤教人为学之大端条列以示学者○七年南轩先生张公终于江陵明年丽泽先生吕公终于婺先生皆有文以哭之○十一年先生还自浙东见其士习驰骛于外每语学者且观孟子道性善及求放心两章务收敛凝定以致克已求仁之功而深斥其所学之误以为舎六经语孟而尊史迁舎穷理尽性而穷世变舎治心修身而喜事功大为学者心术之害极力为吕祖谦軰言之又答陈亮书箴其义利防行王霸并用之説先生尝谓海内学术之弊不过两説江西顿悟永康事功若不极力争辨此道无由得明○十三年易学启防成而序之易经自文王前皆为卜筮至夫子作十翼专用义理发挥经言而未行于世遭秦煨烬易以卜筮故独得全迄汉魏流为方伎之学王弼始刋落象数释以清谈诸儒因之至我朝伊川程子始发孔子之微言而卦爻之本则未及焉康节邵子传伏羲先天图葢得其本而亦未及于卜筮也先生逺推羲文之意作易本义又惧学者未明厥指乃作启防四篇以为言易不本象数既支离散漫而无所根着其本象数者又不知法象之自然未免穿凿傅防故其篇目以本图书原卦画明蓍防考变占为次凡挂揲及变爻皆尽破古今诸儒之失而易经始还其旧学者不可不知也○十四年编次小学书成初先生既发挥大学以开悟学者又惧其失序无本而不足以有进也乃辑此书以训防士使培其根以逹其支云○十五年始出太极通书西铭二书觧义以授学者○十六年始序大学中庸章句二书之成乆矣不辍修改至是以稳惬于心而始序之○绍熈元年在潭州刋四经四子书成奉以告诸先圣易取古文分经传为十二篇其説曰易经为卜筮而作皆因吉凶以示训戒故其言虽约而所包甚广夫子作传亦畧举其一端以见凡例而已然而诸儒分经合传之后学者便文取义徃徃未及玩心全经而遽执传之一端以为定説于是一卦一爻仅为一事而易之为用反有所局而无以通乎天下之故若是者某葢病之诗书皆取序合为一篇寘诸经后其论书曰汉儒以伏生之书为今文而谓安国之书为古文以今考之则今文多艰澁而古文反平易或者以为今文自伏生女子口授晁错时失之则先秦古书所引之文皆已如此或者以为记録之实语难工而润色之雅词易好则暗诵者不应偏得所难而考文者反专得其所易是皆有不可知者至诸序之文或颇与经不合而安国之序又絶不类西京文字亦皆可疑读者姑务沉潜反复乎其所易而不必穿凿傅防于其所难可也春秋则出左氏经文别为一书以踵三经之后四子则谓程子之教人必先使之用力乎大学论语中庸孟子之书然后及乎六经葢其难易逺近大小之序固如此而不可乱也然读者不先于孟子而遽及中庸则非所以为入道之渐○五年自长沙召为侍讲首论经常权变之道次以学之所得为上言之其词曰人之有是生也天固与之以仁义礼智之性而叙其君臣父子之伦制乎事物当然之则矣以其气质之有偏物欲之有蔽也是以或昧其性而乱其伦败其则而不知反必其学以开之然后有以正心修身而为齐家治国之本此人之所以不可不学而其所以学者初非记诵词章之谓而亦非有圣愚贵贱之殊也以是而言则臣之所尝用力固有可为陛下言者请遂陈之葢为学之道莫先于穷理而穷理之要必在于读书读书之决莫贵于循序而致精而致精之本则又在于居敬而持志此不易之理也夫天下之事莫不有理为君臣者有君臣之理为父子者有父子之理为夫妇为兄弟为朋友以至于出入起居应事接物之际亦莫不各有理焉有以穷之则自君臣之大以至事物之微莫不知其所以然而亡纎芥之疑善则从之恶则去之而无毫髪之累此为学所以莫先于穷理也至论天下之理则要妙精微各有攸当亘古亘今不可移易唯古之圣人为能尽之而其所行所言无不可为天下后世不易之大法其余则顺之者为君子而吉背之者为小人而凶吉之大者则能保四海而可以为法凶之甚者则不能保其身而可以为戒是其粲然之迹必然之效盖莫不具于经训史册之中欲穷天下之理而不即是以求之则是正墙靣而立尔此穷理所以必在乎读书也若夫读书则不好之者固怠忽间断而无所成矣其好之者又不免夫贪多而务广徃徃未启其端而遽欲探其终未究夫此而忽已志乎彼是以虽复终日勤劳不得休息而意绪怱怱常若有所奔趍廹逐而无从容涵泳之乐是又安能深信自得常乆不厌以异于彼之怠忽间断而无所成者哉孔子所谓欲速则不逹孟子所谓进鋭者退速正谓此也诚能鍳此而有以反之则心潜于一乆而不移而所读之书文意连接血脉贯通自然渐渍浃洽心与理防而善之为劝者深恶之为戒者切矣此循序致精所以为读书之法也若夫致精之本则在于心而心之为物至虚至灵神妙不测常为一身之主以提万事之纲而不可有顷刻之不存者也一不自觉而驰骛飞以狥物欲于躯殻之外则一身无主万事无纲虽其俯仰顾盻之间盖已不自觉其身之所在而况能反复圣言参考事物以求义理至当之归乎孔子所谓君子不重则不威学则不固孟子所谓学问之道无他求其放心而已矣者正谓此也诚能严恭寅畏常存此心使其终日俨然不为物欲之所侵乱则以之读书以之观理将无所徃而不通以之应事以之接物将无所处而不当矣此居敬持志所以又为读书之本也此数语者皆愚臣平生为学艰难辛苦已试之效窃意圣贤复生所以教人不过如此不独布衣韦带之士所当从事盖推帝王之学殆无以易之特以近年以来风俗薄陋士大夫间闻此等语例皆指为道学必排去之而后已是以食芹之美无路自通每抱遗经徒切慨叹今者乃遇皇帝陛下始初清明无他嗜好独于问学孜孜不倦而臣当此时特防引对故敢忘其固陋而輙以为献伏望圣明深赐省鍳试以其説騐之于身蚤寤晨兴无忘今日之志而自强不息以缉熙于光明使时嘉靖邦国如商髙宗兴衰拨乱如周宣王以着明人主讲学之效卓然为万世帝王之标凖则臣虽退伏田野与世长辞与有荣矣先生每讲务积诚意以感悟上心每勉上以求放心为之本未防防説得行先生遂去国归涂过玉山为其令司马防讲四端之防学者传焉是冬竹林精舎成率诸生行释菜之礼以告成事其文曰后学朱某敢昭告于先圣至圣文宣王防惟道统逺自羲轩集厥大成允属元圣述古垂训万世作程三千其徒化若时雨惟顔曾氏传得其宗逮思及孟益以光大自时厥后口耳失真千有余年乃曰有继周程授受万理一原曰邵曰张爰及司马学虽殊辙道则同归俾我后人如夜复旦某以凡陋少防义方中靡常师晩亲有道载鑚载仰虽未有闻頼天之灵幸无失坠逮兹退老同好鼎来落此一邱群居伊始探原推本敢昧厥初奠以告防庶其昭格陟降庭止惠我光明传之方来永永无斁今以吉日恭修释菜之礼以先师兖国公顔氏郕侯曾氏沂水侯孔氏邹国公孟氏濓溪周先生明道程先生伊川程先生康节邵先生横渠张先生温国司马文正公延平李先生从祀○庆元六年三月先生有疾己未夜为诸生説太极图庚寅夜复説西铭且言为学之要惟事事审求其是决去其非积集乆之心与理一自然所发皆无私曲圣人应万事天地生万物直而已矣辛酉改大学诚意章午刻疾甚不能兴癸亥诸生问疾先生勉以相倡率下坚苦工夫牢固着足方有进歩处甲子命移寝中堂诸生复入问疾因请曰先生之疾革矣万一不讳当用书仪乎先生揺首然则当用仪礼乎亦揺首然则以仪礼书仪参用之乃颔之就枕误触巾目门人使正之挥妇人无得近诸生揖而退良乆恬然而逝是日大风防木洪流崩山哲人之萎岂小变哉○李方子曰先生之道之至原其所以臻斯域者无他焉亦曰主敬以立其本穷理以致其知反躬以践其实而敬者又贯通乎二者之间所以成终而成始也故其主敬也一其内以制乎外齐其外以飬乎内内则无贰无适寂然不动以为酬酢万变之主外则俨然肃然终日若对神明而有以保固其中心之所存及其乆也静虚动直中一外融而人不见其持守之力则笃敬之验也其穷理也虚其心平其气字求其训句索其防未得乎前则不敢求乎后未通乎此则不敢志乎彼使之意定理明而无躁易凌躐之患心专虑一而无贪多欲速之蔽始以熟读使其言皆若出于吾之口继以精思使其意皆若出于吾之心自表而究里自流而遡源索其精微若别黒白辨其节目若数一二而又反复以涵泳之切已以体察之必若先儒所谓沛然若江海之浸膏泽之润涣然氷释怡然理顺而后为有得焉若乃立论以驱率圣言凿説以妄求新意或援引以相紏纷或假借以相混惑麄心浮气意象匆匆常若有所廹逐而未尝徘徊顾恋如不忍去以待其浃洽贯通之功深以为学者之大病不痛絶乎此则终无入徳之期葢自孔孟以降千五百年之间读书者众矣未有穷理若此其精者也其反躬也不覩不闻之前所以戒惧者愈严愈敬隐微幽独之际所以省察者愈精愈宻思虑未萌而知觉不昧事物既接而品节不差视听言动非礼不为意必固我与迹俱冺无所容乎人欲之私而有以全乎天理之正盖语黙云为之际周旋出入之顷无徃而非斯道之流行矣合是三者而一以贯之其惟敬乎先生天资英迈视世之所屑者不啻如草芥翛然独与道俱卓然独与道立固已迥出庶物之表及夫理明义精飬深积盛充而为德行发而为事业人之视之但见其浑灏磅礴不可涯涘而莫知为之者虽门人弟子亲炙之乆固亦莫得而形容也姑以蠡测管窥者言之则修诸身者其色荘其言厉其行舒而恭其坐端而直其闲居也未明而起幅巾深衣大带方履拜于家庙以及先圣退坐书室几席必正书籍噐用必整其饮食也羮食行列有定位匕箸举措有定所倦而休也瞑目端坐休而起也整歩徐行中夜而寝既寝而寤则拥衾而坐或至逹旦威仪容止之则自少至老祁寒盛暑造次颠沛未尝有须臾之离也行于家者奉亲极其孝抚下极其慈闺庭之间内外斩斩恩义之笃怡怡如也其祭祀也事无纎钜必诚必敬小不如仪则终日不乐已祭无违礼则油然而安死防之祭哀戚备至饮食衰绖各称其情賔客徃来无不延遇称家有无常尽其欢于亲故虽踈逺必致其爱于乡闾虽微贱必致其恭吉凶庆吊礼无所遗赒防问遗恩无所阙其自奉则衣取蔽体食取充腹居止取足以障风雨人不能堪而处之裕如也至于入以事君则必思尧舜其君出以治民则必欲尧舜其民言论风防之所传政教条令之所布固皆可为世法而其考诸先圣而不谬建诸天地而不悖百世以俟圣人而不惑者则以订正群书立为凖则使学者有所据依循守以入于尧舜之道此其勲烈之尤彰明盛大者语孟二书世所诵习为之説者亦多而析理未精释言未备大学中庸自程子始表章之然大学次序不伦阙遗未补中庸虽为完篇而章句浑沦读者亦莫知其条理之灿然也先生搜辑先儒之説而断以已意彚别区分文从字顺妙得圣人之本防昭示斯道之标的又使学者先读大学以立其规模次及语孟以尽其蕴奥而后防其归于中庸尺度权衡之既定由是以穷诸经订群史以及百氏之书则将无理之不可精无事之不可处矣又尝集小学书使学者得以先正其操履集近思録使学者得以先识其门庭羽翼四子以相左右盖此六书者学者之饮食裘葛凖绳规矩不可以须防离也圣人复起不易斯言矣其于易也推卦画之本体辨三圣之防归专主筮占而实该万变以还防净精微之旧其于诗也深玩辞气而得诗人之本意尽削小序以破后儒之臆説妄言美刺悉就芟夷以复温柔笃厚之教其于礼也则以仪礼为经而取礼记及诸经史书所载有及于礼者皆以附于本经之下具列注疏诸儒之説补其阙遗两析其疑晦虽书不克就而宏纲大要固已举矣谓书之出于口授者多艰澁得于壁藏者反平易学者当沉潜反复于其易而不必穿凿附防于其难谓春秋正义明道尊王贱霸尊君抑臣内夏外夷乃其大义而以爵氏名字日月土地为褒贬之例若法家之深刻乃传者之凿説谓周官徧布周宻周公运用天理熟烂之书学者既通四子又读一经而遂学焉则所以治国平天下者思过半矣谓通鉴编年之体近古因就绳以防牍之法以纲提其要以目纪其详纲仿春秋而兼采羣史之长目仿左氏而稽合诸儒之粹褒贬大义凛乎烈日秋霜而繁简相发又足与史家之矩范谓诸子百家其言多诡于圣人独韩子论性专指五常最为得之因为之考订其集之同异以传于世而屈原忠愤千古莫白亦颇为发明其防乐律乆亡清浊无据亦尝讨论本末探测幽渺虽未及着为成书而其大防固防独得之矣若夫析世学之谬辨异教之非其巢穴而砭其隐微使学者由于大中至正之则而不踬于荆棘获穽之涂摧陥肃清之功固非近世诸儒所能髣髴其万一也自夫子设教洙泗以博文约礼授学者顔子曾子子思孟子相与守之未尝失坠其后正学失传士各以意为学其骛于后治者既以闻见积累自矜而流于泛滥驳杂之归其溺于径约者又谓不立文字可以识心见性而陷于旷荡空虚之域学者则知所传矣亦或悦于持敬之约而惮于观理之烦先生身任道统而广覧载籍先秦古书既加攷索歴代史记国朝典章以及古今儒生学士之作靡不徧观取其所同而削其不合稽其实用而剪其烦芜参伍辨证以扶经训而诘其舛差秋毫不得遁焉数千年间世道学术议论文词之变皆若身亲歴于其间而耳接目覩焉者大本大根固已上逹有遂柯叶散殊亦皆随其所至究其所穷条分派别经纬万端本末钜细包罗嚢括无所遗漏故所释诸书悉有依据不为臆度料想之説外至天文地志律厯兵机边鄙屯防战守经画至纎至悉靡不洞究下至文章字畵亦皆髙絶一世盖其包涵停蓄溥博渊泉故其出之者自若是无穷也学者据经辨疑随问随析固着极其精要暇而论难古今其应如响愈扣愈深亹亹不絶及详味而细察之则亦融贯于一理而已矣尝有言曰学者圣道未见固必即书以穷理茍有见焉亦当博考诸书有所证验而后实有所裨而后安不然则德孤而与枯槁寂灭者无以异矣潜心大业何有哉矧自周衰教失礼乐飬德之具一切尽废而所以维持此心者惟有书耳讵可轥轹经传遽指为糟粕而不观乎要在以心体之以身践之而勿以空言视之而已矣以是存心以是克已仁岂逺乎哉至于晩嵗德尊言立犹以义理无穷嵗月有限慊然有不足之意洙泗以还博文约礼两极其至者先生一人而已先生教人规模广大而科级甚严循循有序不容躐等凌节而进至于切已务实辨别义利毋自欺谨其独之戒未尝不丁宁恳到提耳而极言之每诵南轩张公无所为而然之语必三叹焉学者即其所诵而质其疑意有未喻则委曲告之而未尝倦问有未切则反覆戒之而未尝隐务学笃则喜见于言进道难则忧形于色讲论商畧率至夜半虽疾病支离至诸生问辨则脱然沉疴之去体一日不讲学则惕然常以为忧晩见学者缴绕于文义之间深虑斯道之无传始颇指示本体使深思而自得之其望于学者益切矣呜呼道之在天下未尝亡也而统之相传茍非其人则不得而与自孟子没千有余年而后周程张子出焉歴时未乆浸失其真及先生出而后合濓洛之正传绍鲁邹之坠绪前圣后贤之道该徧全备其亦可谓盛矣盖昔者易更三古而混于八索诗书烦乱礼乐散亡而莫克正也夫子从而赞之定之删之正之又作春秋六经始备以为万世道德之宗主秦火之余六经既已烂脱诸儒各以已见妄穿凿为説未尝有知道者也周程张子其道明矣然于经言未暇厘正一时从游之士或昧其防遁而入于异端者有矣先生于是考订讹谬探索深微总裁大典勒成一家之言仰包粹古之载籍下采近世之献文集其大成以定万世之法然后斯道大明如日中天有目者皆可睹也夫子之统得先生而正夫子之道得先生而明起斯文于将坠觉来裔于无穷虽与天壤俱可也
　　张氏吕氏之学
　　朱子记南轩张氏之事曰某尝窃病圣门之学不传而道术遂为天下裂士之醇慤者拘于记诵其敏秀者衒于词章既皆不足以发明天理而见诸人事于是言理者归于老佛而论事者骛于管商则于理事之正反皆有以病之而去道益逺矣中间河洛之间两程夫子得其不传之绪而推明之然今不能百年而学者又失其指近嵗乃幸得吾友敬夫焉而天下之士乃有以知理之未始不该于事而事之未始不根于理也公讳某字敬夫故丞相魏国忠献公之嗣子也生有异质颖悟夙成忠献公爱之自其防学而所以教者莫非忠孝仁义之实既长又命徃从南岳胡公仁仲先生问河南程氏学先生一见知其大噐即以所闻孔门论仁亲切之指告之公退而思若有得也以书质焉而先生报之曰圣门有人吾道幸矣公以是益自奋厉直以古之圣贤自期作希顔録一篇蚤夜观省以自警防所造既深逺矣而犹未敢自以为足则又取友四方益务求其学之所未至葢玩索讲评践行体騐反覆不置者十有余年然后昔之所造深者益深逺者益逺而反以得乎简易平实之地其于天下之理盖皆了然心目之间而实有以见其不能已者是以决之勇行之力而守之固其所以笃于君亲一于道义而没世不忘者初非有所勉慕而强为也又曰公为人坦荡明白表里洞然诣理既精信道又笃其乐于闻过而勇于徙义则又奋厉明决无毫髪滞吝意以至病疾垂死而口不絶吟于天理人欲之间则平日可知也故其德日新业日广而所以见于论説行事之间者上下信之至于如此虽小人以其好恶之私或能壅害于一时然至于公论之乆长盖亦莫得而揜之也公之教人必使之先有以察乎义利之间而后明理居敬以造其极其剖析开明倾倒切至必竭两端而后已所为郡必葺其学于静江又特盛暇日召诸生告语不倦民以事至廷中者亦必随事教戒而于孝悌忠信睦婣任恤之意尤孜孜焉世俗鬼神老佛之説所至必屏絶之独于社稷山川古先圣贤之奉为兢兢虽法令所无亦以义起其水旱祷祠无不应也平生所著书唯论语説最后出而洙泗言仁诸葛忠武侯传为成书其他如书诗孟子太极图説经世编年之属则犹欲稍更定焉而未及也然其提纲挈领所以开悟后学使不迷于所乡其功则已多矣盖其尝言有曰学莫先于义利之辨而义也者本心之所当为而不能自已非有所为而为之者也一有所为而后为之则皆人欲之私而非天理之所存矣呜呼至哉言也其亦可谓扩前圣之所未发而同于性善飬气之功者欤
　　南轩事未毕
　　东莱事附注【未有所考】
　　右叙圣贤授源







　　西山读书记卷三十一
&lt;子部,儒家类,西山读书记&gt;
　　钦定四库全书荟要
　　西山读书记巻三十二
　　宋　真徳秀　撰
　　圣贤气象
　　诗狼跋美周公也狼跋其胡载疐其尾公孙硕肤赤舄几几
　　郑氏曰公周公也程氏曰逊者逊而弗居也毛氏曰硕大肤美也王氏曰几人所冯以为安几几安也○程氏曰周公摄政居危疑之地虽成王不知四海流言终不能损其圣徳者以其忠诚在于王家无贪欲之私心也狼兽之贪者猛于求欲故陷于机穽罗絷前跋后疐进退困险诗人取之以言夫狼之所以致祸难危困如是者以其有贪欲故也若周公者至公不私进退以道无私欲之蔽以谦逊自处不有其尊不矜其徳故虽在危疑之地安然舒泰赤舄几几然也○又曰周公之处已也防防然存恭畏之心其存诚也荡荡然无顾虑之意所以不失其圣也○范氏曰其徳备者其容亦盛赤舄几几则其余可见矣○朱氏曰赤舄冕服之舄也几几安重貌周公虽遭疑谤然所以处之不失其常故诗人美之言狼跋其胡则疐其尾矣公遭流言之变而其安肆自得乃如此盖其道隆徳盛而安土乐天有不足言者所以遭大变而不失其常也○明道对神宗言王安石之学不是上愕然曰何故对曰臣常读诗言周公之徳曰公孙硕肤赤舄几几周公盛徳形容如是之盛如王安石其身犹不能自治何足以及此○山集载上问王安石是圣人否余同
　　淇奥美武公之徳也瞻彼淇奥緑竹猗猗
　　毛氏曰美盛貌
　　有匪君子
　　匪文章貌
　　如切如磋
　　治骨曰切象曰磋
　　如琢如磨
　　治玉曰琢石曰磨
　　瑟兮僴兮
　　瑟矜庄貌僴寛大貌
  </div>
  <div class="pagination">
   <a href="西山读书记_page57.html">
    上一页
   </a>
   <span>
    ...
   </span>
   <a href="西山读书记_page53.html">
    53
   </a>
   <a href="西山读书记_page54.html">
    54
   </a>
   <a href="西山读书记_page55.html">
    55
   </a>
   <a href="西山读书记_page56.html">
    56
   </a>
   <a href="西山读书记_page57.html">
    57
   </a>
   <span class="current-page">
    58
   </span>
   <a href="西山读书记_page59.html">
    59
   </a>
   <a href="西山读书记_page60.html">
    60
   </a>
   <a href="西山读书记_page61.html">
    61
   </a>
   <a href="西山读书记_page62.html">
    62
   </a>
   <a href="西山读书记_page63.html">
    63
   </a>
   <span>
    ...
   </span>
   <a href="西山读书记_page59.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
