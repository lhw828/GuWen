<!DOCTYPE html>
<html>
<head>
    <meta charset="UTF-8">
    <title>格物通 - 第 36 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>格物通 - 第 36 页/共 59 页</h1>
    <div class="content">
　　格物通卷五十七
　　钦定四库全书
　　格物通卷五十八　　　　明　湛若水　撰
　　学校一【礼乐政敎附】
　　易初六发防利用刑人用说桎梏以往吝
　　臣若水通曰初六以阴居下而不正下民之防者也爻言上之治防当有发之之道明刑以示之使知所畏惧而感悟其良知去其蔽如脱去其桎梏焉然必有脱其桎梏之心乃可若过此而往专用刑法以为治则民之防不能发矣故有吝也夫人性本然之善蔽于防昧犹桎梏也桎梏去而真性全惩之以威去其桎梏者也故书曰明于五刑以弼五教又曰伯夷降典折民惟刑教者以发为功之不亨教者之吝也故威以惩之使归于德化之中教得其道而防者亨矣贤才胥由是出国家曷胜其用耶
　　书虞书舜典舜曰契百姓不亲五品不逊汝作司徒敬敷五教在寛
　　臣若水通曰此帝舜命契以掌教之言也亲者相亲一体之义也五品父子君臣夫妇长幼朋友五者之名位等级也逊顺也司徒掌教之官也敷布也五教者以父子之亲君臣之义夫妇之别长幼之序朋友之信布而为教令也敬者心之主一而教之本也寛谓寛裕以待之也盖五者之理出于人心之本然非假外求惟教学不明则无以开发其良心故不相亲不相顺教也者所以开发其良心而复其本然之理也故舜因禹之让又申命契仍为司徒使之敬以敷教而又寛裕以待之使其优游浸渍以渐而入则其天性之真自然呈露不能自已矣臣谓由百姓不相亲各自以其心为心而无同胞共与之公各以其形骸分尔汝君臣父子夫妇兄弟朋友皆如路人五品所以不顺其理也故舜命契敬敷五品之教所以明其相亲之理而使相逊则天下无事矣此唐虞三代之治必先于建学立师师之所以教弟子之所以学有司之所以选举朝廷之所以擢用皆在人伦物理德行道艺之实所养所用皆出于一后世立教或以诗赋或以训诂词章徒事口耳而不可推之天下国家此学问政事所以分为二事治之所以不古若也有志于治者尚其攷之
　　舜典帝曰咨四岳有能典朕三礼佥曰伯夷帝曰俞咨伯汝作秩宗夙夜惟寅直哉惟清
　　臣若水通曰此帝舜命伯夷典礼之言也典主也三礼者祀天神享人祭地只之礼也秩宗者主叙次百神之官伯夷臣名夙早也寅敬也直者心无私曲也帝舜咨问于四岳在廷之臣有能典主我天神地只人之礼者乎四岳遂举伯夷舜乃然其举呼而命之曰尔作秩宗之官当早夜致敬敬则内直无有私曲之萌则其心洁清心洁清则德足以通神明而可以感格矣帝舜命伯夷专言祭祀而不及乎他者何耶盖事神实难而三千三百之礼皆本于敬也
　　益稷防曰戛击鸣球搏拊琴瑟以咏祖考来格虞宾在位羣后德让下管鼗鼓合止柷敔笙镛以间鸟兽跄跄箫韶九成鳯凰来仪
　　臣若水通曰此防述作乐之功用也戛击考击也鸣球玉磬也七弦为琴二十四弦为瑟咏者人歌声也虞宾丹朱也羣后助祭诸侯也下堂下之乐也柷敔节乐之器也笙竹音镛钟金音也防言乐之始作戛击鸣球搏拊琴瑟以合歌咏之声是时丹朱在陪祭之位与助祭诸侯以德相让则人无不和可知矣始则击柷以合之终则栎敔以止之笙镛之音与咏歌而迭奏是时则见鸟兽无知亦跄跄行动相率而舞箫韶至九变则见鳯凰灵鸟亦且来舞而有仪容则物无不和可知矣夫感神人和上下格鸟兽致祥瑞作乐功效之大感通之妙如此为人君欲化成天下位育天地万物者可不讲求之乎
　　周书武成重民五教惟食丧祭
　　臣若水通曰此周史臣述武王政治之大事也五教者君臣父子夫妇长幼朋友五典之教也教以厚伦食以养生丧以送死祭以追逺皆所以立人纪而厚风俗圣人之所以甚重焉者也孟子论王道使民养生送死无憾谨庠序之教申之以孝弟之义其言盖本于此人君欲行王道者盍于此求之哉
　　洪范凡厥庶民有猷有为有守汝则念之不协于极不罹于咎皇则受之而康而色曰予攸好德汝则锡之福时人斯其惟皇之极
　　臣若水通曰箕子衍洪范皇极之畴此言庶民也有猷谓有谋虑者有为谓有设施者有守谓有操守者念之不忘之谓也不恊于极未合于善者也不罹于咎不陷于恶者也受之者受教之也攸所也锡与也福爵禄也有猷有为有守三者其材质可进于大道君之所当念念不忘而进之也未合于善不陷于恶材质中人也进之则可以为善弃之则流于恶君所当受教之而不拒也念而深进之受而与进之各随其才而轻重以成就之也由前二等之人而造就见于外而有安和之色发于中而有好德之言汝于是既观其色又听其言知其为善则锡之以爵禄而是人斯其惟皇之极矣宋儒程颢言于朝曰治天下以正风俗得贤才为本夫人君于天下之人当随其材而成就之使贤者能者各以时见用于朝则风俗日厚而王道可几矣后之人君有志于图治者可不务乎
　　诗大雅棫朴倬彼云汉为章于天周王夀考遐不作人臣若水通曰倬大云汉天河也章文章也周王谓文王也文王九十七乃终故言夀考遐何也作者鼓舞振德之意此诗美文王教化成贤之隆也言云汉之大则为章于天矣文王夀考何不作成人才如是乎养士莫大于学校学校者固教化之地其所以鼓舞而作兴之者实本于君心之德尔故棫朴咏峩峩髦士桓桓六师人才可谓盛矣而必曰周王夀考遐不作人盖必有文王之德享文王之夀而久于其道则在位一日圣德薰蒸于一日在位百年圣德薰蒸于百年然后礼乐兴而教化成贤才出而天下治矣不然徒有学校之设茍无圣德以为鼓舞作兴之本如汉明帝开辟廱衣冠缙绅环桥门而观听者盖亿万计而卒无以成教化之功学校之设徒为粉饰虚文而已安得真才以为实用哉
　　大雅灵台虡业维枞贲鼓维镛于论鼓钟于乐辟廱臣若水通曰此咏文王敎化之诗也虡者植木以悬钟磬其横者曰栒业者栒上大版刻之捷业如锯齿者也枞者业上悬钟磬处以防色为崇牙其状枞枞然也贲鼓大鼓也镛大钟也于叹辞论伦理也廱泽也辟廱天子之学也言文王之乐于其虡业则枞枞然其贲鼓与大钟既作而有伦文王则乐于辟廱矣文王钟鼓之乐作于辟廱者何盖古者首以礼乐而教胄子也故文王于辟廱之中既教之养老习射之礼矣犹惧其一于严而情不通则其教有难入矣故又考钟击鼓秩然有伦使入乎耳感乎心而辟廱之乐蔼如春风和气之薰蒸所以涵养其性情荡涤其邪秽优游变化自成其德尔虽然礼乐本于人心非自外也故曰论曰乐文王本之此心一天理中和之极故发之于礼乐自然中正和平有以感人心于和乐也茍无中和之本而徒事其文焉其如礼乐何故曰履中正而乐和平可谓达礼乐之本矣
　　鲁颂泮水思乐泮水薄采其藻鲁侯戾止其马蹻蹻其马蹻蹻其音昭昭载色载笑匪怒伊敎
　　臣若水通曰此诗颂鲁僖公修泮宫之教也教以和乐为主和乐则感人心于易从易从则教化行而人才出矣故舜命契曰敬敷五教在寛谓之寛者即和乐之意也泮水之诗言鲁侯莅止载色载笑匪怒伊教方其莅学敷教之时假之言笑以通其情斯时也威怒为之泯然惟循循善诱而教养之尔然和乐岂假于外哉实本诸心尔故记曰中心斯须不和不乐则鄙诈之心入之矣鄙诈一入中心安得和乐心不和乐施之教者又安得而和乐哉故心敬而后鄙诈消鄙诈消而后中心自然和乐而施之教者亦无不和不乐优而游之使自求之如春风着物生意勃然矣故人主之和德实学校教化之本也
　　礼记王制天子命之教然后为学小学在公宫南之左大学在郊天子曰辟廱诸侯曰頖宫
　　臣若水通曰凡教自上出者也天子天下之主故必天子命之教然后为学也小学者小子之学也公宫南之左者东南方也生长之地也大学者大人之学也十五嵗入焉郊者郭门之外也辟璧也辟廱环学宫皆水如璧之象頖宫者半水也
　　王制乐正崇四术立四教顺先王诗书礼乐以造士春秋教以礼乐冬夏教以诗书王大子王子羣后之大子卿大夫元士之适子国之俊选皆造焉凡入学以齿臣若水通曰乐正掌教之官也术者道路之名也诗书礼乐四者皆入德之路也故谓之四术造士者造就选士俊士而成之也乐主发礼主收故宜于春秋也诗主畅书主藏故宜于冬夏也主乎一而三者辅之也王大子适子也王子支子也羣后诸侯也适子长子也俊升于学者选升于司徒者也以齿不以贵所以兴让也
　　文王世子凡语于郊者必取贤敛才焉或以德进或以事举或以言扬曲艺皆誓之以待又语
　　臣若水通曰语论才也郊太学也有德者谓之贤有能者谓之才即事也言者敷奏之言也曲艺有一长者也又语再论也古者即学论人之法尚贤而用才故德进为先事举次之言者事之绪余故又次之曲艺则仅能一技故为下此论人之序也虽然以德以事以言以曲艺有立贤无方随材器使圣人之仁不遗乎物也惟我圣明之教如天地之覆载大以成大小以成小无物不育如大匠之于羣材大则大用小则小用而无遗与成周之法同一揆矣
　　文王世子天子视学大昕鼓征所以警众也众至然后天子至乃命有司行事兴秩节祭先师先圣焉
　　臣若水通曰此天子视学之礼也于大明之时鼓征召大众之至而后天子至焉遂命有司行事举礼以祭先师先圣所以报本不忘学之所自致崇儒重道之诚而身亲学焉以为教者也自汉以来目视学为异事故不曰视学而曰幸学视者亲临之辞所以着重敎也幸者宠遇之辞所以见尊君也君尊而崇师重道之意杀矣为人君者可不知所重乎
　　学记古之教者家有塾党有庠术有序国有学
　　臣若水通曰古人立学二十五家之闾曰【阙】














　　臣若水通曰中年间一年也离絶也羣者朋侪也古者学校逐年比较之法每一年必有入学之人间一年则进退可知矣于是考其进否之艺即又申其说以为一年所视者离絶其经书之句读辨别其志向之邪正三年所视者敬其所习而无怠忽乐其朋徒而无暌贰五年所视者愽习而无限制亲师而知嗜好七年所视者论学之防取友之益夫然则学巳小成者也至于九年知类通达而义理无不明卓然强立而外物不能反此之谓大成夫曰经曰业曰羣曰习曰学曰类是所谓业也曰志曰敬曰乐曰愽曰亲曰通达曰强立是所谓德也德业合一先王之所以教而学者之所以学而成其贤者也今之所教学者不越乎记诵辞章之间岂可谓之成贤哉
　　学记大学之法禁于未发之谓豫当其可之谓时不陵节而施之谓孙相观而善之谓摩此四者教之所由兴也发然后禁则扞格而不胜时过然后学则勤苦而难成杂施而不孙则壊乱而不修独学而无友则孤陋而寡闻燕朋逆其师燕辟废其学此六者教之所由废也臣若水通曰学之所由兴者有四焉属于师者三曰禁止其未发之非一也告之以当可之时二也不陵犯节次而施之有序三也属于友者一曰彼此相观而摩厉以善是也学之所由废有六焉属于师者三其一曰发然后禁而扞格不胜其二曰过然后学而勤苦难成其三曰杂施而使之壊乱属于友者三焉一曰孤陋而寡闻二曰燕私为朋以逆其师三曰燕游邪僻以废其学由是观之自天子以至于庶人未有不由师而成者然师之为教止于大纲而朋友讲习之益尤多也古人重朋友之乐其以此夫
　　礼运五声六律十二管还相为宫也
　　臣若水通曰十二律管者正五音之具也五音者作乐之本也乐之本由人声起也五声者宫商角征羽也六律者黄钟大簇姑洗防宾夷则无射为六阳律大吕夹钟仲吕林钟南吕应钟为六阴吕均之皆可以言律此云六律者阳可以该阴也十二管者十二律吕之管所以气者也还相为宫者以十二律吹之而为声迭相为宫也夫十二律有吹有候吹之以审声之高下候之以审阳气之升而为之调燮以取中也吹以审于声候以审于气则无不和而可被于八音为乐其管止于十二者律之正管十二也变律非正律闰月无中气故不候也候气应而吹其管则中声在是矣其为宫也惟十二正律各自为宫以偕五声之正而周流以徧故为六十调盖六十调者十二宫也然每宫起调毕曲乃以二变声济五声之不和以六变律续防宾以下之不及所以然者无非欲其声之和夫宫者君也十二宫者皆君德之所吹也故律管之灰半出者为和气全出者为猛气不能出者为衰气和气者其政平猛气者其臣纵衰气者其君暴日别月异以其天与人君交相感应如影响然也作乐之功用岂小也哉
　　乐记是故先王慎所以感之者故礼以道其志乐以和其声政以一其行刑以防其奸礼乐政刑其极一也所以同民心而出治道也
　　臣若水通曰道犹理也君民相感之际微矣故先王于感人心之道必致其谨焉是故礼乐政刑不同而理同归于感人心而已尔夫恭敬辞让人皆有是心也而无以理之或失则过或失则不及矣故礼以理之使无过不及而志正矣既有是志不能无声声而不和至于乖戾则无以宣其志之中和故乐所以和其声也礼制乐作感人者具矣其有不一者于是乎有法制禁令之政焉以一之又不齐则有墨劓剕宫大辟之刑焉以防之夫礼以道之乐以和之政以一之刑以防之果为何物盖事虽殊而所以为民使循乎天理之正其极则一也后世废弃礼乐专尚政刑是驱民于罪戾之归岂先王之意哉呜呼礼乐政刑出于一此先王之世所以治也礼乐政刑岐而为二此后世之所以乱也为人君者可不慎乎
　　乐记是故先王之制礼乐也非以极口腹耳目之欲也将以教民平好恶而反人道之正也
　　臣若水通曰人生而静天之性也性本无不正也情荡之也情本无不中也欲诱之也欲非自内生也形累之也是故有形而后有欲有欲而后失其情情荡而性凿性凿而人道乖欲动情胜贼防无伦此大乱之道也是故先王有忧之制以礼乐推而达之天下使自得之礼以制心乐以乐心则口腹耳目之欲不流矣欲不流则好恶之情以平而不荡各得其中正而性复人道其有兴矣此礼乐之用所以为大也哉
　　乐记乐者天地之和也礼者天地之序也和故万物皆化序故羣物皆别乐由天作礼以地制过制则乱过作则暴明于天地然后能兴礼乐也
　　臣若水通曰天高地下万物散殊天地之序也流而不息合同而化天地之和也和故气行而物化序故质定而物分此天地自然之礼乐也先王仰观俯察而有得焉礼乐所以兴乎礼乐何以由天地制作也乐也者声也气之所为也是故拟之天道焉礼也者形也质之所为也是故拟之地道焉天地之和序尽形于此由是大乐与天地同和大礼与天地同节天地奠位而万物生参賛之能事毕矣夫何以致于是也天地圣人之道一也先王得天地之道焉合气与质道之至也和序生于其心继之以器以文而礼乐出矣礼乐出而和序之心尽矣先王之教何莫而非天地之所为哉是故其始也则深体之其中也则效法之而其终也则参賛之天地圣人其体一也而礼乐也者所以合天人之蕴者也噫不闻性与天道而能制礼作乐者末矣过则暴乱其斯之谓欤
　　乐记礼乐不可斯须去身致乐以治心则易直子谅之心油然生矣易直子谅之心生则乐乐则安安则久久则天天则神天则不言而信神则不怒而威致乐以治心者也致礼以治躬则庄敬庄敬则威严中心斯须不和不乐而鄙诈之心入之矣外貌斯须不庄不敬而易慢之心入之矣
　　臣若水通曰斯须暂时也致者中庸致中和春秋致女礼致爵之致言推而达之于彼也子谅慈良也入谓主之也先王礼乐之化神矣哉盖先王不能斯须去身推而达之天下亦不欲其斯须去焉广礼乐之教以成其化也是故乐由中出故推乐于民以治心礼自外作故推礼于民以治躬乐推则民化之易直慈良之心生矣生则乐乐则安安则久久则天天则神不言而信不怒而威矣礼推则民法之故庄敬庄敬则威严而无易慢之心矣威严则和乐而无鄙诈之心矣夫易直慈良之生也心之治也和也而乐而安而久以至信且威焉躬其有不庄敬者乎庄敬威严之着也敬也而和而乐以至易慢鄙诈皆泯焉心其有不和乐者乎易直慈良之或未至也则安久天神之机或几乎息鄙诈易慢之或主于内也则庄敬和乐之着必有泯然而灭者矣是故心所生也治心也亦所以治躬也治躬也亦所以治心也合内外之道也知内外之合一斯可与语礼乐之全教化之备矣
　　礼运曰先王修礼以达义体信以达顺故此顺之实也臣若水通曰天地间之祥瑞无不至焉者岂无故哉其礼乐之感应也是故先王修天理秩然之礼于心以达其适宜之义于事体真实之信于心以达其和德之顺于事忠信者礼之本也顺宜者义之道也修礼所以体信适义所以达顺体用之谓也故其瑞应即顺气之实而可见者抑体信达顺之道程頥推原上下一于恭敬是也信顺者恭敬之谓也以此恭敬修其礼节于吾身则谓之体信以此恭敬达其事宜于天下则谓之达顺朱熹亦曰体信者致中也达顺者致和也要之一恭敬与致中和皆不外夫先王之礼义也

　　格物通卷五十八
<子部,儒家类,格物通>
　　钦定四库全书
　　格物通卷五十九　　　　明　湛若水　撰
　　学校二【礼乐政敎附】
　　周礼地官大司徒之职掌建邦之五典以佐王扰邦国训万民一曰父子有亲二曰君臣有义三曰夫妇有别四曰长幼有序五曰朋友有信
　　臣若水通曰此呉澄所补缺文也邦之五典者五品之人伦凡邦国人人所同有者也故司徒立此五典而佐王驯扰邦国以训万民使习熟教化五品逊而百姓亲焉五典者父子有亲也君臣有义也夫妇有别也长幼有序也朋友有信也亲义序别信乃出于人心之同然故以是敎之非强其性之所无也特因人之所固有而敎之尔为君师有敎人之责者盍亦思之哉
　　地官大司徒以五礼防万民之伪而教之中以六乐防万民之情而教之和
　　臣若水通曰礼乐之功用大矣礼也者理也心存乎理则邪妄之私释而无不中矣乐也者乐也心得其乐则淫荡之情平而无不和矣故圣人之立教必先务焉礼以理之乐以乐之致天下于中和而教化之事毕矣
　　周礼大司乐掌成均之法以治建国之学政而合国之子弟焉凡有道者有德者使教焉死则以为乐祖祭于瞽宗以乐德教国子中和祗庸孝友以乐语教国子兴道讽诵言语以乐舞教国子舞云门大卷大咸大防大夏大頀大武
　　臣若水通曰成均者五帝之学名也以典乐之官掌成均之法者乐有声音度数可以养人中和之德而救其气质之偏也故聚公卿大夫之子弟于国学而使士之道明德立者教之死则尊之为乐祖祭之于瞽宗示不忘其所教也中者心不偏倚和者情无乖戾祗者肃恭之谓庸者平常之谓善事父母为孝善处兄弟为友此之谓乐德也兴者托物兴词道者直陈其事讽者微言以寓意诵者吟咏以达情自言其志曰言因问而答曰语此之谓乐语也云门大卷黄帝之乐大咸帝尧之乐大防大舜之乐大夏大禹之乐大頀成汤之乐大武武王之乐此之谓乐舞也教之乐德以养其易直子谅之心教之乐语以慎其温厚和平之发教之乐舞以动荡其血脉流通其精神则其中和之德成矣然则礼乐之功用其至矣哉
　　地官乡大夫正月之吉受教法于司徒退而颁之于其乡吏各以教其所治以考其德行察其道艺
　　臣若水通曰乡大夫者六乡之长也乡吏者州长党正族师闾胥比长也教法者大司徒之职十二教以下也德行者德之行也道艺者六艺也道之艺也二业并行先王之所以教也
　　春官大宗伯以礼乐合天地之化百物之产以事神以谐万民以致百物
　　臣若水通曰乐由阳来礼以地制皆本于天地中和之至故能合天地之化百物之产也由是以之事神则郊焉天神假庙焉人享以之谐万民则羣后让庶尹谐以之致万物则百兽舞鳯凰仪圣人制礼作乐所以参天地賛化育者如此其教化之至矣
　　论语子曰道之以政齐之以刑民免而无耻道之以德齐之以礼有耻且格
　　臣若水通曰此章孔子叙政教之本末也道引导之也政者法制禁令也刑者墨劓淛宫大辟之五刑也德者得于心之理也礼者见于人伦日用之体也皆一理也以其设施乎此以正人者谓之政以其禁违乎此以罚人之过恶者谓之刑以其心得乎此者谓之德以身履乎此者谓之礼但政刑制乎外者也故引之以政令如令民以孝弟则民宜有以自正其不孝不弟矣其有不率正而犯法者则有不孝不弟之刑以一之使不外乎孝弟之化则民茍免其不孝不弟而未能得孝弟之真心故未有愧耻也德礼感于中者也故引之以躬行心得之理有孝弟之真心以感之则民宜有以观感自得孝弟之善念矣其有浅深不同者则有尽孝尽弟之实事以一之使同归孝弟之礼则民履于身得于心既耻于不孝不弟而又有以至于孝弟之至善矣然则人君为治以化民者岂可徒恃其末而不务其本乎
　　季康子问政于孔子孔子对曰政者正也子帅以正孰敢不正
　　臣若水通曰季康子鲁大夫帅犹引也康子以政问于孔子欲知为政之道孔子则因其问而对之言政之为言正也所以正人之不正也然欲正人之不正必先自正其身盖必自其念虑之微以至于号令之发念必正念言必正言行必正行有端庄方直之公而无偏倚反侧之私则所谓正矣然此正乃人心之本体天理之极致也子既帅以正则有以感其同然之心兴其固有之善孰敢有不正乎故无反无侧防极归极自有不能已者矣
　　孟子谨庠序之教申之以孝悌之义颁白者不负戴于道路矣
　　臣若水通曰此章言既富之后不可无学校之教乃致王之本也然而学校之教莫重于人伦而人伦之中莫切于孝悌孝悌乃人之真心人所同有者也故因心之爱敬而以孝亲悌长之道根于天性者而三令而五申之致其丁宁之意以发其天性之真则知爱亲敬长而代其劳自五十以上头半白黑者可以不负于背戴于首勤劳于道路矣此义明则推之五伦皆明所谓人伦明于上小民亲于下亲亲长长而天下平矣虽以尧舜之治其所以成恊和风动之化者亦岂有外于此哉此孟子于齐梁之君独致意于此也求平天下之要道者尚于此图之
　　设为庠序学校以教之庠者养也校者教也序者射也夏曰校殷曰序周曰庠学则三代共之皆所以明人伦也人伦明于上小民亲于下
　　臣若水通曰此孟子告滕文公以三代教人之法也夫井田立而衣食足矣先王乃立庠序学校以教民于其间夫所谓庠者以养老为名所谓校者以教民为名所谓序者以习射为名在夏则曰校在殷则曰序在周则曰庠三者皆乡学也若夫学则在殷者犹在夏之名也其在周者犹其在殷之名也皆国学也乡学国学之名虽不同而明人道之序其实则同所谓人道之序者父子之亲君臣之义夫妇之别长幼之序朋友之信皆是也五者虽不同而同一天理也天理明则人道明而亲义别序信发乎心感乎民民感而化之亲义别序信之心油然而生有同体之仁百姓亲而五品逊矣盖教民之道有所以感之者也后之乡学国学犹古也其讲说亲义别序信之道犹古也而小民未见其亲者何哉徒有其具天理不明人心不正无所以感之者尔人君可不求立教之本乎
　　后稷教民稼穑树艺五谷五谷熟而民人育人之有道也饱食暖衣逸居而无教则近于禽兽圣人有忧之使契为司徒教以人伦父子有亲君臣有义夫妇有别长幼有序朋友有信放勲曰劳之来之匡之直之辅之翼之使自得之又从而振德之圣人之忧民如此而暇耕乎
　　臣若水通曰后稷名弃有虞养民之官树亦种也艺殖也契亦舜臣名司徒掌教之官也有道言有秉彞之性也孟子告陈相言舜之时水土平然后可以教稼穑衣食足然后可以施教化故后稷教民树五谷而人民各得其养矣然不教则放逸怠惰而失其所有之常性入于禽兽之归故使契为司徒教之以人道之序所谓人道之序者非他也天理也天理存之心发而为亲义序别信见于父子君臣夫妇长幼朋友之间也放至勲功也史臣称尧之功大而孟子因以为尧号又引尧言劳而勤于是者则劳之来而归于是者则来之邪者枉者而悖于是则正而直之辅以使之立翼以使之行使自得其性矣又从而提撕警觉以加惠之尧之命契为司徒如此其详且尽大抵皆于此心此性此秉彞上致力因人之所固有而抑扬反覆以觉之尔有君师政教之责宜深体焉
　　仁言不如仁声之入人深也善政不如善教之得民也善政民畏之善教民爱之善政得民财善教得民心臣若水通曰孟子此章论政教之道而重于教言为人上者有仁德之言出乎身加乎民发号施令非不能令行而禁止也若夫有仁之声闻积之于平素播之乡党朋友则有以入人之耳感人之心沦于肌肤入于骨髓故人得之为尤深也纪纲法度之施出乎上布乎下非不能正其邪禁其恶也若夫有善教者立学校明礼义则化之所及民之所感尤为深也且善教何以得民之深哉葢善政制之于外故民畏其威而不敢犯善教则感之于内故民爱其德而不忍犯也善政则以下奉上而民财得矣未必得其心也善教则以诚感诚而民心得矣而财亦不能外也畏之者外爱之者内也民财者外民心者内也其得民之浅深此其所以有不同乎为人君者本之以仁声行之以善教则入民而民心得其于政令之末盖有不言而信不怒而威者矣可不务哉
　　左传襄公二十九年呉公子札来聘请观于周乐使工为之歌周南召南曰美哉始基之矣犹未也然勤而不怨矣为之歌鄘衞曰美哉渊乎忧而不困者也吾闻衞康叔武公之德如是是其衞风乎为之歌王曰美哉思而不惧其周之东乎为之歌郑曰美哉其细已甚民弗堪也是其先亡乎为之歌齐曰美哉泱泱乎大风也哉表东海者其太公乎国未可量也为之歌豳曰美哉荡乎乐而不淫其周公之东乎为之歌秦曰此之谓夏声夫能夏则大大之至也其周之旧乎为之歌魏曰美哉沨沨乎大而婉险而易行以德辅此则明主也为之歌唐曰思深哉其有陶唐氏之遗民乎不然何忧之逺也非令德之后谁能若是为之歌陈曰国无主其能久乎自郐以下无讥焉为之歌小雅曰美哉思而不贰怨而不言其周德之衰乎犹有先王之遗民焉为之歌大雅曰广哉熈熈乎曲而有直体其文王之德乎为之歌颂曰至矣哉直而不倨曲而不屈迩而不逼逺而不携迁而不淫复而不厌哀而不愁乐而不荒用而不匮广而不宣施而不费取而不贪处而不底行而不流五声和八风平节有度守有序盛德之所同也见舞象箾南籥者曰美哉犹有憾见舞大武者曰美哉周之盛也其若此乎见舞韶頀者曰圣人之也而犹有慙德圣人之难也见舞大夏者曰美哉勤而不德非禹其谁能修之见舞韶箾者曰德至矣哉大矣如天之无不帱也如地之无不载也虽甚盛德其蔑以加于此矣观止矣虽有他乐吾不敢请已
　　臣若水通曰古之学者成于乐故传曰唯君子为能知乐是故审声以知乐审乐以知政而治道备矣札其知乐君子也欤于其歴代之音列国之风既皆称賛而品别之而韶之一乐独賛其天地之覆载为盛德之蔑加信乎见之真也夫子在齐之叹曰不图为乐之至于斯也札之见其殆庶几乎若夫歌陈而嫌于无主固也至于秦则有主矣歌秦而止谓之能夏而大不賛其美者何也札之意其有所感而憾者矣呜呼闻其乐而知其德君子所以差等百王也可不慎欤
　　襄公三十一年郑人游于乡校以论执政然明谓子产曰毁乡校如何子产曰何为夫人朝夕退而游焉以议执政之善否其所善者吾则行之其所恶者吾则改之是吾师也
　　臣若水通曰学校者人才之所由出公议者公道之所由行治化之基也天下一乡之积也春秋教衰郑之乡校仅存元气犹在尔人犹以其议执政而欲毁之不亦异乎子产曰其所善者吾则行之其所恶者吾则改之是吾师也夫又焉往而非自得师子产于是乎知学矣他日亦尝告子皮曰侨闻学而后入政未闻以政学者也子产其知学矣夫知学者然后能教人可不务乎
　　昭公二年春晋侯使韩宣子来聘观书于太史氏见易象与鲁春秋曰周礼尽在鲁矣吾乃今知周公之德与周之所以王也
　　臣若水通曰韩宣子晋大夫聘问于鲁太史官名周礼周道也宣子见易之卦义及鲁之春秋而叹周之道尽在鲁盖易以明道之时春秋以明道之是非皆道之所寓者也圣人既往道在遗经诵言而忘味者鲜不以为糟粕无用而教微矣宣子一聘鲁得大道于遗编而知周公之德之盛与周王之所以兴可谓善观书而不泥于书者矣
　　昭公二十六年齐侯与晏子坐于路寝公曰吾今而后知礼之可以为国也晏子对曰礼之可以为国也久矣与天地并君令臣共父慈子孝兄爱弟敬夫和妻柔姑慈妇听礼也君令而不违臣共而不贰父慈而教子孝而箴兄爱而友弟敬而顺夫和而义妻柔而正姑慈而从妇听而婉礼之善物也公曰善哉寡人今而后闻此礼之上也对曰先王所禀于天地以为其民也是以先王尚之
　　臣若水通曰礼者道之体而教之本也国有礼则治无礼则乱人有礼则顺而善无礼则逆而恶晏子告齐侯不越乎君臣父子兄弟夫妻姑妇之间可谓知礼之要矣其曰先王所禀于天地以为民者既有以见夫命于天性于我而教于民者又有以见道教之大原出于天不可易也奈何景公徒善之而弗行自夫此礼不行于君臣也而上下紊自夫此礼不行于父子也而国本隳自夫此礼不行于兄弟也而同气手刃自夫此礼不行于夫妇也而嫡庶混自夫此礼不行于妇姑也而谇语反唇教不立礼不兴国安得而不乱乎当是之时大夫陈氏厚施于国齐之乱萌矣由礼之壊也夫礼也者理也道之体也三代之教天子公卿躬行于上故其化行臣不胜愿望于今日
　　国语周语景王铸无射单穆公曰先王之制钟也大不出钧重不过石律度量衡于是乎生小大器用于是乎出故圣人慎之
　　臣若水通曰钧所以钧音之法也以木长七尺有系之以为钧法百二十斤为石律阴律阳律各六以正五音之法也度丈尺也量斗斛也衡有斤两之数皆生于黄钟黄钟之管容秬黍千二百粒粒百为铢是为一籥籥二为合合重一两故曰律度量衡于是乎生出出于黄钟也小谓锱铢分寸大谓斤两丈尺先王作乐以宣教化而关石和钧律度量衡器用由兹焉出故曰黄钟万事根本传曰礼乐积德百年而后兴今其时矣伏望圣明考先王黄钟之制以兴礼乐之化追三代之治天下幸甚
　　周语伶州鸠曰有龢平之声则有蕃殖之财于是乎道之以中德咏之以中音德音不愆以合神人神是以宁民是以聴
　　臣若水通曰伶司乐官州鸠其名也作乐则气和故可以殖财也中德中和之德舞也中音中和之音也合神人谓祭祀享宴也听从也先王之作乐也将以平心宣化阜民殖财昭格天神也如匮财罢民以逞淫心听之不和比之不度恶在其为乐哉周景王欲铸无射逮崩而钟不和失其道矣为人君之尊莅中国而操制作之权者可不慎其礼乐之本乎
　　伶州鸠曰上作器民备乐之则为和
　　臣若水通曰此言声音之道与政相通也夫乐者和也和生于心感于民者也茍乐作而民有怨咨则何以成其和气而达诸声音乎故功成治定而礼乐可兴为人君者其可不慎其所以和民心之道哉
　　齐语正月之朝乡长复事君亲问焉曰于子之乡有居处好学慈孝于父母聪慧质仁发闻于乡里者有则以告有而不以告谓之蔽明其罪五有司己于事而竣桓公又问焉曰于子之乡有拳勇股肱之力秀出于众者有则以告有而不以告者谓之蔽贤其罪五有司己于事而竣桓公又问焉于子之乡有不慈孝于父母不长弟于乡里骄躁暴淫不用上令者有则以告有而不以告者谓之下比其罪五有司己于事而竣是故乡长退而修德进贤桓公亲见之遂使役官
　　臣若水通曰乡长乡大夫也复白也周礼正月之吉乡大夫受法于司徒退班于乡吏以考其行胫本曰股肱臂也大勇为拳上君长也役为也夫圣王之立教化必始于乡矣乡大夫者所以传君之教以达于民令其父兄教其子弟因其土俗通其性情故子弟之从之也轻夫乡人之善也乡大夫必知之乡人之不善也乡大夫必知之故考于乡大夫而乡人之善恶可知矣此三代所以成材之易而乡举里选之法所以行乎人君者欲法三代之治必复举选之法欲复举选之法必复乡大夫之教焉
</div>
    <div class="pagination">
<a href="格物通_page35.html">上一页</a><span>...</span><a href="格物通_page31.html">31</a><a href="格物通_page32.html">32</a><a href="格物通_page33.html">33</a><a href="格物通_page34.html">34</a><a href="格物通_page35.html">35</a><span class="current-page">36</span><a href="格物通_page37.html">37</a><a href="格物通_page38.html">38</a><a href="格物通_page39.html">39</a><a href="格物通_page40.html">40</a><a href="格物通_page41.html">41</a><span>...</span><a href="格物通_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
