<!DOCTYPE html>
<html>
 <head>
  <meta charset="utf-8"/>
  <title>
   盐铁论 - 第 6 页/共 6 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   盐铁论 - 第 6 页/共 6 页
  </h1>
  <div class="content">
   文学曰阻险不如阻义昔汤以七十里为政于天下舒以百里亡于敌国此其所以见恶【音污】也【泰族训曰天子得道守在四夷天子失道守在诸侯诸侯得道守在四邻诸侯失道守在四境故汤处亳七十里文王处鄷百里皆令行禁止于天下周之衰也戎伐凡伯于楚丘以归故得道则以百里之地令于诸侯失道则以天下之大畏于兾州故曰无恃其不吾夺也恃吾不可夺行可夺之道而非簒杀之行无益于恃天下矣汜论曰尧无百戸之郭舜无置锥之地以有天下禹无十人之众汤无七里之分以王诸侯文王处岐周之间也地方不过百里而立为天子者有王道也夏桀殷纣之盛也人迹所至舟车所通莫不为郡县然而身死人手而为天下笑者有亡形也故得王道者虽小必大有亡形者虽成必败赵襄子以晋阳之城霸智伯以三晋之地擒湣王以大齐亡田单以即墨有功故国之亡也虽大不足恃道之行也虽小不可轻由此观之存在得道而不在于大也亡在失道而不在于小也】使关梁足恃六国不兼于秦河山足保秦不亡于楚汉由此观之冲隆不足为强髙城不足为固行善则昌行恶则亡【诗传曰坚甲利兵不足以为武髙城深池不足以为固严令繁刑不足以为威由其道则行不由其道则废昔楚人蛟革犀兕以为甲坚如金石宛如钜蛇惨若蜂虿轻利刚疾卒如飘风然兵殆于垂沙唐子死庄蹻走楚分为三四者此岂无坚甲利兵也哉所以统之非其道故也汝淮以为险江汉以为池縁之以方城限之以邓林然秦师至于邬郢举若振槁然是岂无固塞限险也哉其所以统之者非其道故也纣杀比干而囚箕子为炮烙之刑杀戮无时羣下愁怨皆莫兾其命然周师至令不行乎左右而岂其无严令繁刑也哉其所以统之者非其道故也若夫明道而均分之诚爱而时使之则下之应上如影响矣】王者博爱逺施外内合同四海各以其职来祭何击柝而待传【去声】曰诸侯之有关梁庶人之有爵禄非升平之兴盖自战国始也
　　论勇第五十一
　　大夫曰荆轲懐数年之谋而事不就者三尺匕【音比】首不足恃也秦王惮于不意列断贲育介尺之利也【燕丹子曰荆轲刺秦王右手执匕首左手把其袖秦王曰乞聼琴声而死琴女奏曲云罗縠单衣可掣而絶三尺屏风可超而越鹿卢之劒可负而防王从其计轲不解琴故及于难】使专诸空拳不免于为禽【左传作鱄设诸禽通作擒】要离无水不能遂其功【刺客传曰伍子胥知公子光之欲杀呉王僚乃曰彼光将有内志未可说以外事乃进专诸于公子光光既得专诸善客待之九年而楚平王死春呉王僚欲因楚防使其二弟公子盖余属庸将兵围楚之潜使延陵季子于晋以观诸侯之变楚发兵絶呉将盖余属庸路呉兵不得还于是公子光谓专诸曰此时不可失不求何获且光真王嗣当立季子虽来不吾废也专诸曰王僚可杀也母老子弱而两弟将兵伐楚楚絶其后方今呉外困于楚而内空无骨鲠之臣是无如我何公子光顿首曰光之身子之身也四月丙子光伏甲士于窟室中而具酒请王僚王僚使兵陈自宫至光之家门戸阶陛左右皆王僚之亲戚也夹立侍皆持长铍酒既酣公子光为足疾入窟室中使专诸置匕首鱼炙之腹中而进之既至王前专诸擘鱼因以匕首刺王僚王僚立死左右亦杀专诸王人扰乱公子光出其伏甲以攻王僚之徒尽灭之遂自立为王是为阖闾乃封专诸之子以为上卿呉越春秋曰呉王欲杀王子庆忌而莫之能杀呉王患之要离曰臣能之呉王曰汝恶能乎吾尝以六马逐之江上矣而不能及射之矢左右满把而不能中今汝防劒则不能举臂上车则不能登轼汝恶能要离曰士患不勇耳奚患而不能王诚能助臣请必能呉王曰诺明旦加要离罪焉挚执妻子焚之而其灰要离走往见王子庆忌于衞王子庆忌喜曰呉王之无道也子之所见也诸侯之所知也今子得免而去之亦善矣要离与王子庆忌居有间谓王子庆忌曰呉之无道也愈甚请与王子往夺之国王子庆忌曰善乃与要离俱渉于江中江防劒以刺王子庆忌捽之投之于江浮则又取而投之如此者三其卒曰汝天下之国士也幸汝以成而名要离得不死归于呉呉王大说请与分国要离曰不可臣请必死呉王止之要离曰夫杀妻子焚之而其灰以便事也臣以为不仁夫为故主杀新主臣以为不义夫捽而浮乎江三入三出特王子庆忌为之赐而不杀耳臣已为辱矣夫不仁不义又且已辱不可以生呉王不能止果仗劒而死要离可谓不为赏动矣故临大利而不易其义可谓廉矣亷故不以富贵而忘其辱】世言强楚劲郑有犀兕之甲棠谿之铤【音挺】也内据金城外任利兵是以威行诸夏强服敌国故孟贲奋臂众人轻之怯夫有备其气自倍【语曰骐骥之衰也驽马先之孟贲之倦也女子胜之】况以呉楚之士舞利劒蹶【音决】强弩以与貉虏骋【音逞】于中原一人当百不足道也夫【音扶】如此则胡无守谷谿无交兵力不支汉其势必降此商君之走魏而孙膑之破梁也【衞鞅传曰孝公二十二年使衞鞅将而伐魏魏使公子卬将而击之军既相距衞鞅遗魏将公子卬书曰吾始与公子驩今俱为两国将不忍相攻可与公子曲相见盟乐饮而罢兵以安秦魏魏公子卬以为然防盟已饮而衞鞅伏甲士而袭虏魏公子卬因攻其军尽破之以归秦魏惠王兵数破于齐秦国内空日以削恐乃使使割西河之地献于秦以和而魏遂去安邑徙都大梁孙膑传曰宣王二年魏与赵攻韩韩告急于齐齐使田忌将而往直走大梁魏将厐涓闻之去韩而归齐军既已过而西矣孙子谓田忌曰彼三晋之兵素悍勇而轻齐齐号为怯善战者因其势而利导之兵法百里而趋利者蹶上将三十里而趋利者军半至使齐军入魏地为十万灶明日为五万灶厐涓行三日大喜曰我固知齐军怯入吾地三日士卒亡者过半矣乃弃其歩军与其轻锐倍日并行逐之孙子度其行暮当至马陵马陵道狭而旁多阻隘可伏兵乃斫大树白而书之曰厐涓死于此树之下于是令齐军善射者万弩夹道而伏期日暮见火举而俱发厐涓果夜至斫木下见白书乃鑚火烛之读其书未毕齐军万弩俱发魏军大乱相失厐涓自知智穷兵败乃自刭曰遂成竖子之名齐因乗胜尽破其军虏魏太子申以归孙膑以此名显天下世传其兵法】
　　文学曰楚郑之棠谿墨阳非不利也【苏秦曰棠谿墨阳皆陆断牛马水截鹄鴈者也许慎曰二者皆利劒名或曰皆地名出美劒者也】犀防【音逐】兕甲非不坚也然而不能存者利不足恃也秦兼六国之师据崤【音肴】函【音咸】而御宇内金石之固莫耶【古本作邪】之利也【莫邪呉王劒名干将妻之所造也干将妻曰莫邪故名其劒曰莫邪】然陈胜无士民之资兵甲之用鉏【音锄】耰棘橿【音姜】以破冲隆武昭【音韶】不撃乌号不发【许慎曰冲临冲也所以临敌城冲突壤之者也隆髙也刘熈曰隆隆强也言体隆而强也乐书曰韶萧韶也舜之乐也武大武也武王之乐也应劭曰乌号弓也楚有柘桑其材坚劲鸟峙其上及其将飞枝必挠下劲能复起巢鸟随之鸟不得飞欲堕而号伐其枝以为弓因曰乌号之弓也张揖曰黄帝铸鼎于荆山鼎湖得道而仙乗龙上天小臣不得上挽悉持龙髯防堕黄帝之弓百姓仰望抱弓而号故后世名其弓曰乌号也兵略曰二世皇帝势为天子富有天下人迹所至舟檝所通莫不为郡县然纵耳目之欲穷侈靡之变不顾百姓之饥寒穷匮也兴万乗之驾而作阿房之宫发闾左之戍牧太半之赋百姓之随逮肆刑挽辂首路死者一旦不知千万之数天下敖然若焦热倾然若苦烈上下不相寜吏民不相憀戍卒陈胜兴于大泽攘臂右称为大楚而天下响应当此之时非有牢甲利兵劲弩强冲也伐棘枣而为矜周锥凿而为刃剡摲筡奋儋镢以当修防强弩攻城略地莫不降下天下为之麋沸螘动云彻席卷方数千里势位至贱而器械甚不利然一人唱而天下应之者积怨在于民也】所谓金城者非谓筑壤而髙土凿地而深池也所谓利兵者非谓呉越之铤【音挺】干将之劒也【呉越春秋曰呉王阖闾请干将作劒干将者呉人其妻曰莫邪干将采五山之精六金之英天地伺隂阳百神临视而金铁之精未流夫妻乃剪发及爪而投之罏中金铁乃濡遂成二劒阳曰干将而作文隂曰莫邪而作漫理干将匿其阳出其隂以献阖闾阖闾甚寳重之】言以道徳为城以仁义为郭莫之敢攻莫之敢入文王是也以道徳为防【音逐】以仁义为劒莫之敢当莫之敢御汤武是也今不建不可攻之城不可当之兵而欲任匹夫之役而行三尺之刃亦细矣【道应篇曰齐楚呉越皆尝胜矣然而卒取亡焉不通乎持胜也唯有道之主能持胜孔子劲杓国门之关而不肯以力闻墨子为守攻公输般服而不肯以兵知善持胜者以强为弱故老子曰道冲而用之又弗盈也惠孟见宋康王蹀足謦欬疾言曰寡人所说者勇有功也不説为仁义者也客将何以教寡人惠孟对曰臣有道于此人虽勇刺之不入虽巧有力击之不中大王独无意邪宋王曰善此寡人之所欲闻也惠孟曰夫刺之而不入击之而不中此犹辱也臣有道于此使人虽有勇弗敢刺虽有力不敢击夫不敢刺不敢击非无其意也臣有道于此使人本无其意也夫无其意未有爱利之心也臣有道于此使天下丈夫女子莫不欢然皆欲爱利之心此其贤于勇有力也四累之上也大王独无意耶宋王曰此寡人所欲得也惠孟对曰孔墨是已孔丘墨翟无地而为君无官而为长天下丈夫女子莫不延颈举踵而愿安利之者今大王万乗之主也诚有其志则四境之内皆得其利矣贤于孔墨也逺矣宋王无以应惠孟出宋王谓左右曰辩矣客之以説胜寡人也故老子曰勇于不敢则活由此观之大勇反为不勇耳扬雄曰六经之治贵于未乱兵家之胜贵于未战】
　　大夫曰荆轲提【音比】首入不测之强秦秦王惶恐失守衞者皆惧【刺客传曰燕太子质于秦亡归见秦且灭六国兵已临易水恐其祸至丹患之因田光以交荆轲于是尊荆轲为上卿令秦武阳为副俱入秦刺秦王临发太子及賔客知其事者皆白衣冠以送之至易水上既祖取道髙渐离击筑荆轲和而歌为变征之声士皆垂泪涕泣又前而为歌曰风萧萧兮易水寒壮士一去兮不复还复为羽声慨慷士皆瞠目髪尽上冲冠于是荆轲遂就车而去终已不顾既至秦秦王闻之大喜乃朝服设九賔见燕使者咸阳宫荆卿进樊于期之头函而秦武阳奉地图匣以次进至陛轲取图奉之秦王发图图穷而匕首见因左手把秦王之袖而右手持匕首揕之未至身秦王惊自引而起袖絶环柱而走羣臣惊焉乃以手共之是时侍医夏无且以其所奉药囊提荆轲秦王方环柱走卒惶急不知所为左右乃曰王负劒王负劒遂防以撃荆轲断其左股荆轲废乃引其匕首以提秦王不中中柱秦王复击轲轲被八创轲自知事不就倚柱而笑箕踞以骂曰事所以不成者乃欲以生刼之必得约契以报太子也】专诸手劒歴万乗【去声】刺呉王尸孽立正镐冠千里【呉世家曰伍子胥之初奔呉说呉王僚以伐楚之利公子光曰胥之父兄为僇于楚欲自报其仇耳未见其利于是伍员知光有他志乃求勇士专诸见之光喜乃客伍子胥子胥退而耕于野以待专诸之事十二年冬楚平王卒十三年春呉欲因楚防而伐之使公子盖余烛庸以兵围楚之六灊使季札于晋以观诸侯之变楚发兵絶呉兵后呉兵不得还于是呉公子光曰此时不可失也告专诸曰不索何获我真王嗣当立吾欲求之季子虽至不吾废也专诸曰王僚可杀也母老子弱而两公子将兵攻楚楚絶其路方今呉外困于楚而内空无骨鲠之臣是无奈我何光曰我身子之身也四月丙子光伏甲士于窟室而谒王僚饮王僚使兵陈于道自王宫至光之家门阶戸席皆王僚之亲也人夹持铍公子光详为足疾入于窟室使专诸置匕首于炙鱼之中以进食手匕首刺王僚铍交于匈遂杀王僚公子光竟代立为王是为呉王阖庐阖庐乃以专诸子为卿】聂政自衞由韩廷刺其主功成求得退自刑于朝【音潮】尸于市【韩防曰韩傀相韩严遂重于君二人相害也严遂政议直指举韩傀之过韩傀以之叱之于朝严遂防劒趋之以救解于是严遂惧诛亡去游求人可以报韩傀者至齐齐人或言轵深井里聂政勇敢士也避仇隠于屠者之间严遂隂交于聂政以意厚之聂政问之曰子欲安用我乎严遂曰吾得为役之日浅事今薄奚敢有请于是严遂乃具酒自觞聂政母前仲子奉黄金百镒前为聂政母夀聂政惊愈恠其厚固谢严仲子仲子固进而聂政谢曰臣有老母家贫客游以为狗屠可旦夕得甘脆以养亲亲供养备义不敢当仲子之赐严仲子辟人因为聂政语曰臣有仇而行游诸侯众矣然至齐闻足下义甚髙故直进百金者特以大人麤粝之费以交足下之讙岂敢以有求邪聂政曰臣所以降志辱身居市井屠者幸以养老母老母在前政身未敢以许人也严仲子固让聂政竟不肯受然仲子卒备賔主之礼而去乆之聂政母死既葬除服聂政曰嗟乎政乃市井之人鼓刀以屠而严仲子乃诸侯之卿相也不逺千里枉车骑而交臣臣之所以待之者至浅矣未有大功可以称者而严仲子举百金为亲寿我义不受然是深知政也夫贤者以感忿睚眦之意而亲信穷僻之人而政独安可嘿然而止乎且前日要政政徒以老母老母今以天年终政将为知己者用遂西至濮阳见严仲子曰前日所以不许仲子者徒以亲在今亲不幸而死仲子所欲报仇者请得从事焉严仲子具告曰臣之仇韩相韩傀傀又韩君之季父也宗族盛多居处兵衞甚设臣使人刺之终莫能就今足下幸而不弃请益具车骑壮士以为羽翼政曰韩与衞相去中间不逺今杀人之相相乂国君之亲此其势不可以多人多人不能无生得失生得失则语泄语泄则韩举国而与仲子为讐也岂不殆哉遂谢车骑人徒辞独行仗劒至韩韩适有东孟之防韩王及相皆在焉持兵防而卫侍者甚众聂政直入阶刺杀韩傀韩傀走而就列侯聂政刺之兼中列侯左右大乱聂政大呼所击杀者数十人因自面皮抉眼屠肠遂以死韩取聂政尸暴于市县购之千金乆之莫知谁政姊嫈闻之曰吾弟至贤不可爱妾之躯灭吾弟之名非弟意也乃之韩视之曰勇哉气矜之隆是其轶贲育髙成荆矣今死而无名父母既殁矣兄弟无有此为我故也夫爱身不扬弟之名吾不忍也乃抱尸而哭之曰此吾弟轵深井里聂政也亦自杀于尸下晋楚齐衞闻之曰非独聂政之能乃其姊者列女也聂政之所以名施于后世者其姊不避葅酢之诛以扬其名也唐睢曰専诸之刺王僚也彗星袭月聂政之刺韩傀也白虹贯日要离之刺庆忌也仓鹰击于殿上此三子皆布衣之士也懐怒未发休防降于天吕氏春秋曰豫让必死于襄子而赵氏皆恐成荆致死于韩王而周人皆畏】今诚得勇士乗强汉之威凌无义之匈奴制其死命责以其过若曹刿【音贵】之负齐桓公遂其求【杂事篇曰昔者齐桓公与鲁庄公为柯之盟鲁大夫曹刿谓庄公曰齐之侵鲁至于城下城坏压境君不图与庄公曰嘻寡人之生不若死曹刿曰然则君请当其君臣请当其臣及防两君就坛两相相揖曹刿手剑防刃而进廹桓公于坛上曰城坏压境君不图与管仲曰然则君何求曹刿曰愿请汶阳田管仲谓桓公曰君其许之桓公许之曹刿请盟桓公遂与之盟已盟标劒而去左右曰要盟可倍曹刿可讐请倍盟而讨曹刿管仲曰要盟可负而君不负曹刿可讐而君不讐着君天下矣遂不倍天下诸侯翕然而归之为鄄之防幽之盟诸侯莫不至焉为阳谷之防贯泽之盟逺国皆来南伐强楚以致菁茅之贡北伐山戎为燕开路三存亡国一继絶世尊事周室九合诸侯一匡天下功次三王为五伯长本信起乎柯之盟也】推锋拊【音府】锐穹庐扰乱上下相遁因以轻锐随其后匈奴必交臂不敢格也
　　文学曰汤得伊尹以区区之亳【音薄】兼臣海内文王得太公廓鄷鄗以为天下齐桓公得管仲戚以伯【音霸】诸侯秦穆公得百里奚由余西戎八国服【姚贾説秦王曰太公望齐之逐夫朝歌之废屠子良之逐臣棘津之售不庸文王用之而王管仲其鄙人之贾人也南阳之敝幽鲁之免囚桓公用之而霸百里奚虞之乞人传卖以五羊之皮穆公相之而朝西戎孔子曰贤不肖者材也遇不遇者时也今无有时贤安所用哉伊尹故有莘氏僮也负鼎操爼调五味而立为相其遇汤也吕望行年五十卖食棘津年七十屠于朝歌九十乃为天子师则遇文王也管夷吾束缚自槛车以为仲父则遇齐桓公也百里奚自卖五羊之皮为秦伯牧羊举为大夫则遇秦缪公也冉有曰夫百里奚齐之乞者也逐于齐西无以进自卖五羊皮为一轭车见秦穆公立为相遂霸西戎太公望少为人壻老而见去屠牛朝歌赁于棘津钓于磻溪文王举而用之封于齐管仲亲射桓公遂除报讐之心立以为相存亡继絶九合诸侯一匡天下邹子説梁王曰伊尹故有莘氏之媵臣也汤立以三公天下之治太平太公望故老妇之出夫也朝歌之屠佐也棘津迎客之舍人也年七十而相周九十而封齐管仲故成隂之狗盗也天下之庸夫也齐桓公得之为仲父百里奚道之于路传卖五羊之皮秦穆公委之以政戚故将车人也叩辕行歌于康之衢桓公任以国故诗曰緜緜之葛在于旷野良工得之以为絺纻良工不得枯死于野此七士者不遇明君圣主防行乞丐枯死于中野譬犹緜緜之葛矣李康曰伊尹有莘氏之媵臣也而阿衡于商太公渭濵之贱老也而尚父于周吕氏春秋曰百里奚处乎虞而虞亡处乎秦而秦霸百里奚之处乎虞知非遇也其处于秦非加益也秦纪曰戎王使由余于秦秦后归由余缪公又使人间要由余遂去降秦缪公以客礼礼之秦用由余谋伐戎王益国十二开地千里遂霸西戎尊贤篇曰国不务大而务得民心佐不务多而务得贤俊得民心者民往之有贤佐者士归之语曰得十良马不若得一伯乐得十良劒不若得一欧冶得地千里不若得一圣人】闻得贤圣而蛮貊来享未闻刼杀人主以懐逺也【周书曰惟克商遂通道于九夷八蛮西旅底贡厥獒大保乃作旅獒用训于王曰呜呼明王慎徳四夷咸賔无有逺迩毕献方物】诗云惠此中国以绥四方故自彼氏羌莫敢不来王非畏其威畏其徳也故义之服无义疾于原马良弓徳之召逺疾于驰传【去声】重驿【孔子曰徳之流行速于置邮而传命】

　　盐铁论卷十
　　钦定四库全书
　　盐鐡论卷十一
　　汉　桓　寛　撰
　　明　张之象　注
　　论功第五十二
　　大夫曰匈奴无城郭之守沟池之固修防强弩之用仓廪府库之积上无义法下无文理君臣嫚【音慢】易上下无礼织栁为室旃【音氊】廗【音带】为葢素弧【音胡】骨镞马不粟食内则备不足畏外则礼不足称夫【音扶】中国天下腹心贤士之所总礼义之所集财用之所殖也【殖生长也】夫【音扶】以知【去声】谋愚以义伐不义若因秋霜而振落叶春秋曰桓公之与戎狐驱之尔况以天下之力乎【春秋曰齐人伐山戎公羊传曰此齐侯也其称人何贬也曷为贬子司马子曰葢以操之为已蹙矣此葢战也何以不言战春秋敌者言战桓公之与戎狄驱之耳江统曰周室失统诸侯専征以大兼小转相残灭封疆不固而利害异心戎狄乘间得入中国或招诱安抚以为巳用故巾缯之祸颠覆宗周襄公要秦遽兴姜戎当春秋时义渠大荔居秦晋之域陆浑隂戎处伊洛之间鄋瞒之属害及济东侵入齐宋陵虐邢衞南夷与北戎交侵中国不絶如线齐桓攘之存亡继絶北伐山戎以开燕路故仲尼称管仲之力嘉左袵之功】
　　文学曰匈奴车器无银黄丝漆之饰素成而务坚丝无文采裙袆【音挥】曲襟之制都成而务完男无刻镂竒巧之事宫室城郭之功女无绮绣淫巧之贡纎绮罗纨【音丸】之作事省而致用易成而难虽无修防强弩戎马良弓家有其备人有其用一旦有急贯【音官】弓上马而已【贯穿也又聨续也】资粮不见【音现】案首而支数十日之食因山谷为城郭因水草为仓廪法约而易办求寡而易供是以刑省而不犯指麾而令从嫚【音慢】于礼而防于信略于文而敏于事故虽无礼义之书刻骨卷衣百官有以相记而君臣上下有以相使【匈奴传曰匈奴居于北边随畜牧而转移逐水草迁徙毋城郭常处耕田之业然亦各有分地毋文书以言语为约束】羣臣为县官计者皆言其易而实难是以秦欲驱之而反更亡也【严尤曰匈奴为害所从来久矣未闻上世有必征之者也后世三家周秦汉征之然皆未有得上防者也周得中策汉得下防秦无防焉秦始皇不忍小忿而轻民力筑长城之固延袤万里转输之行起于负海疆境既完中国内竭以丧社稷是为无策】故兵者凶器不可轻用也其以强为弱以存为亡一朝尔也【刘安曰兵者凶事一方有急四而皆从恐变故之生奸邪之作由此始也周易曰髙宗伐方三年而克之方小蛮夷髙宗殷之盛天子也以盛天子伐小蛮夷三年而后克言用兵之不可不重也主父偃曰怒者逆徳也兵者凶器也争者末节也古之人君一怒必伏尸流血故圣王重行之夫务战胜穷武事者未有不悔者也鼂错曰兵凶器战危事也以大为小以彊为弱在俛仰之间耳】
　　大夫曰鲁连有言秦权使其士虏使其民【司马贞曰秦人以权诈使其战士以奴虏使其人民言无恩以恤下也】故政急而不长髙皇帝受命平暴乱功徳巍巍惟天同大焉而文景承绪润色之及先帝征不义攘无徳以昭仁圣之路纯至徳之基圣王累年仁义之积也今文学引亡国失政之治而况之于今其谓匈奴难图宜矣【骠骑将军霍去病征匈奴立克胜之功吾丘夀王作士大夫之论称武帝之徳曰士或问于大夫曰侧闻强秦之用兵也南不逾五岭北不渡大河海内愁怨以丧其国汉兴六十余载矣命将帅以抗愤用干戈于四荒南排朱崖北建朔方东越沧海西极河源拓地万里海内晏然鄙人不识敢问其踪大夫曰昔秦之得天下也以力而不以徳以诈而不以诚内用商鞅李斯之谋外用白起王翦之兵窥间伺隙既并海内之后以威力为至道以权诈为要术遂非唐笑虞絶灭旧章防禁文学行是古之戮严诽谤之诛十余年遂滂沲而盈溢是故皇天疾灭更命大汉反秦政务在敦厚至今六世可谓富安天子文明四夷向风徒观朝廷下僚门户之士谋如涌泉动如骇机皆能安中国吞四夷君臣若兹何虑而不成何征而不尅虽防泰山填沧海可也】
　　文学曰有虞氏之时三苖不服禹欲伐之舜曰是吾徳未喻也退而修政而三苖服【君道篇曰当舜之时有苖氏不服其所以不服者太山在其南殿山在其北左洞庭之波右彭蠡之川因此险也所以不服禹欲伐之舜不许曰谕教犹未竭也究论教焉而有苖氏请服天下闻之皆非禹之义而归舜之徳】不牧之地不覊之民圣王不加兵不事力焉以为不足烦百姓而劳中国也【刘安曰自三代之盛胡越不与受正朔非彊弗能服威弗能制也以为不居之地不牧之民不足以烦中国也】今明王修圣绪宣徳化而朝【音潮】有权使之谋尚首功之事臣固怪之夫【音扶】人臣席天下之势【席借也资也因也】奋国家之用身享其利而不顾其主此尉佗【音驼】章邯【音寒】所以成王秦失其政也【主父偃曰兵久则变生事苦则虑易乃使邉境之民靡敝愁苦而有离心将吏相疑而外市故尉佗章邯得以成其私也夫秦政之所以不行者权分乎二子此得失之效也故周书曰安危在出令存亡在所用】孙子曰今夫【音扶】国家之事一日更百变然而不亡者可得而革也逮出兵乎平原广牧鼓鸣矢流虽有尧舜之知【去声】不能更也战而胜之退修礼义继三代之迹仁义附矣战胜而不休身死国亡者吴王是也【道应篇曰魏武侯问于李克曰吴之所以亡者何也李克对曰数战而数胜武侯曰数战数胜国之福其独以亡何故也对曰数战则民罢数胜则主防以防主使罢民而国不亡者天下鲜矣防则恣恣则极虑上下俱极吴之亡犹晚矣夫差之所以自刭于干遂也故老子曰功成名遂身退天之道也】
　　大夫曰顺风而呼者易为气因时而行者易为力【子思曰顺风而呼声不加疾而闻者众登丘而招臂不加长而见者逺故鱼乘于水鸟乘于风草木乘于时丛谈曰时不至不可强生也事不究不可强成也循流而下易以至倍风而驰易以逺因时易以为仁因道易以逹人】文武懐余力不为后嗣计故三世而徳衰昭王南征死而不还【左传曰齐侯以诸侯之师侵蔡蔡溃遂伐楚楚子使与师言曰君处北海寡人处南海唯是风马牛不相及也不虞君之渉吾地也何故管仲对曰昔召康公命我先君太公曰五侯九伯女实征之以夹辅周室赐我先君履东至于海西至于河南至于穆陵北至于无棣尔贡包茅不入王祭不共无以缩酒寡人是徴昭王南征而不复寡人是问对曰贡之不入寡君之罪也敢不共给昭王之不复君其问诸水濵师进次于陉拾遗记曰成康以降世禩陵衰昭王不能逺业垂声教南游荆楚义乖廵狩溺精灵于江汉且极于幸由水濵所以招问春秋以为深贬嗟二姬之殉死三良之贞节精诚一至视殒若生格之正道不如强谏楚人怜之失其死矣】凡伯囚执而使【去声】不通【春秋曰天王使凡伯来聘戎伐凡伯于楚丘以归公羊传曰凡伯者何天子之大夫也此聘也其言伐之何执之也执之则其言伐之何大之也曷为大之不与夷狄之执中国也其地何大之也】晋取郊沛【春秋曰晋人围郊左传曰春王正月壬寅朔二师围郊癸夘郊鄩溃丁未晋师在平隂王师在泽邑王使告间庚戌还公羊传曰郊者何天子之邑也曷为不击于周不与伐天子也】王师败于茅戎【春秋曰王师败绩于茅戎左传曰王人来告败公羊传曰孰败之葢晋败之或曰贸戎败之然则曷为不言晋败之王者无敌莫敢当也】今西南诸夷楚荘之后【西南夷传曰始楚威王时使将军荘蹻将兵狥江上略巴蜀黔中以西荘蹻者故楚荘王苖裔也蹻至滇池池方三百里旁平地肥饶数千里以兵威定蜀楚欲归报会秦击夺楚巴黔中郡道塞不通因还以其众王滇变服从其俗以长之】朝鲜之王燕之亡民也【朝鲜传曰朝鲜王满者故燕人也自始全燕时尝略属真畨朝鲜为置吏筑障塞秦灭燕属辽东外徼汉兴为其逺难守复修辽东故塞至浿水为界属燕燕王卢绾反入匈奴满亡命聚党千余人魁结蛮夷服而东走出塞渡浿水居秦故空地上下鄣稍役属真畨朝鲜蛮夷及故燕齐亡命者王之都王险会孝恵髙后时天下初定辽东太守即约满为外臣保塞外蛮夷无使盗邉诸蛮夷君长欲入见天子勿得禁止以闻上许之以故满得兵威财物侵降其旁小邑真畨临屯皆来服属方数千里传子至孙】南越尉佗【音驼】起中国自立为王徳至薄然皆亡天下之大各自以为一州倔【音掘】强倨敖【倔强梗戾貌】自称老夫【南越传曰南越王尉佗者真定人也姓赵氏秦时已并天下略定杨越置桂林南海象郡以谪徙民与越杂处十三嵗佗秦时为南海龙川令至二世时南海尉任嚣病且死佗即移檄告横浦阳山湟谿闗曰盗兵且至急絶道聚兵自守因稍法诛秦所置长吏以其党为假守秦已破灭佗即击并桂林象郡自立为南越武王闽越西瓯骆役属焉东西万余里廼乘黄屋左纛称制与中国侔】先帝为万世度恐有冀州之累南荆之患于是遣左将军楼舩【音船】平之兵不血刃咸为县官也【汉武纪曰元鼎五年夏四月南越王相吕嘉反杀汉使者及其王王太后遣伏波将军路博徳出桂阳下湟水楼舩将军杨仆出豫章下浈水归义越侯严为戈舩将军出零陵下离水甲为下濑将军下苍梧皆将罪人江淮以南楼舩十万越驰义侯遗别将巴蜀罪人发夜郎兵下牂牁江咸会畨禺六年冬十月行东将幸缑氏至左邑桐乡闻南越破以为闻喜县春至汲新中乡得吕嘉首以为获嘉县驰义侯遗兵未及下上便令征西南夷下之遂定越地以为南海苍梧郁林合浦交趾九真日南珠厓儋耳郡定西南夷以为武都牂柯越嶲沈黎文山郡南越传曰南越已平楼舩将军以推锋防坚为将梁侯自尉佗王凡五世九十三嵗而亡汉武纪曰元封二年夏朝鲜王攻杀辽东都尉廼募天下死罪击朝鲜秋遣楼舩将军杨仆左将军荀彘将应募罪人击朝鲜又遣将军郭昌中郎将衞广发巴蜀兵平西南夷未服者防为益州郡三年夏朝鲜斩其王右渠降防其地为乐浪临屯莵真畨郡】七国之时皆据万乘【去声】南面称王提珩【提举也珩佩上玉也所以节行止也】为敌国累世然终不免首系虏于秦今匈奴不当【去声】汉家之巨郡非有六国之用贤士之谋由此观难易察然可见也
　　文学曰秦灭六国虏七王沛然有余力自以为蚩【音痴】尤不能害黄帝不能斥及二世杀死望夷子婴系颈降楚曽不得七王之俛【音免】首使六国并存秦尚为战固未亡也何以明之自孝公以至于始皇世世为诸侯雄百有余年及兼天下十四嵗而亡何则外无敌国之忧而内自纵恣也自非圣人得志而不骄佚【音逸】者未之有也
　　论邹第五十三
　　大夫曰邹子疾晩世之儒墨不知天地之昭旷之道将一曲而欲道九折守一隅而欲知万方犹无凖平而欲知髙下无规矩而欲知方圆也【礼书曰防者直之至也衡者平之至也规矩者方圆之至也故防诚陈则不可欺以曲直衡诚悬则不可欺以轻重规矩诚错则不可欺以方圆】于是推大圣终始之运以喻王公列士中国名山通谷以至海外所谓中国者天下八十分之一名曰赤县神州而分为九川谷阻絶陵陆不通乃为一州有八瀛【音盈】海圜【音环】其外此所谓八极而天下际焉禹贡亦着山川髙下原隰而不知大道之遥故秦欲逹九州而方瀛【音盈】海牧胡而朝【音潮】万国诸生守畦畆之虑闾巷之固未知天下之义也【驺衍传曰驺衍睹有国者益淫侈不能尚徳若大雅整之于身施及黎庶矣乃深观隂阳消息而作怪迂之变终始大圣之篇十余万言其语闳大不经必先騐小物推而大之至于无垠先序今以上至黄帝学者所共术大并世盛衰因载其禨祥度制推而逺之至天地未生窈防不可考而原也先列中国名山大川通谷禽兽水土所殖物类所珍因而推之及海外人之所不能睹称引天地剖判以来五徳转移治各有宜而符应若兹以为儒者所谓中国者于天下乃八十一分居其一分耳中国名曰赤县神州赤县神州内自有九州禹之序九州是也不得为州数中国外如赤县神州者九乃所谓九州也于是有禆海环之人民禽兽莫得相通者如一区中者乃为一州如此者九乃有大瀛海环其外天地之际焉其术皆此类也然要其归必止乎仁义节俭君臣上下六亲之施始也滥耳封禅书曰自齐威宣之时驺子之徒论著终始五徳之运及秦帝而齐人奏之故始皇采用之而宋毋忌正伯侨充尚羡门子髙最后皆燕人为方僊道形解销化依于神之事驺衍以隂阳主运显于诸侯而燕齐海上之方士传其术不能通然则怪迂阿谀苟合之徒自此兴不可胜数也】
　　文学曰尧使禹为司空平水土随山刋木定髙下而序九州【司马相如曰昔者洪水沸出泛滥衍溢民人升降移徙崎岖而不安夏后氏蹙之乃湮洪塞源决江疏河沈澹灾东归之于海而天下永宁当斯之勤岂惟民哉心烦于虑而身亲其劳躬腠胝无胈肤不生毛故休烈显乎无穷声称浃乎来兹】邹衍非圣人作怪误惑六国之君以纳其説此春秋所谓匹夫荧惑诸侯者也【邹衍传曰王公大人初见其术惧然顾化其后不能行之是以驺子重于齐适梁恵王郊迎执賔主之礼适赵平原君侧行襒席如燕昭王拥彗先驱请列弟子之座而受业筑碣石宫身亲徃师之作主运其游诸侯见尊礼如此孔子曰匹夫而荧惑诸侯者罪当诛司马贞曰荧惑谓经营而惑乱也家语作营侮也】孔子曰未能事人焉能事神近者不达焉能知瀛【音盈】海【列子曰凡可度者小也可数者少也至大非度之所能及也至众非数之所能领也故九州不可顷畆也八极不可道里也太山不可丈尺也江海不可斗斛也】故无补于用者君子不为无益于治者君子不由【説林训曰人莫欲学御龙而皆欲学御马莫欲学治而皆欲学治人急所用也】三王信经道而徳光于四海战国信嘉言破亡而泥山昔秦始皇已吞天下欲并万国亡其三十六郡欲逹瀛【音盈】海而失其州县知大义如斯不如守小计也
　　论菑第五十四
　　大夫曰巫祝不可与并祀【泰族训曰陈簠簋列樽俎设笾豆者祝也斋明盛服而不言神之所依渊黙者尸也】诸生不可与逐语信徃疑今非人自是夫【音扶】道古者稽之今言逺者合之近日月在天其徴在人菑异之变夭夀之期隂阳之化四时之叙水火金木妖祥之应神之灵祭祀之福日月之行星辰之纪曲言之故何所本始不知则黙无苟乱耳
　　文学曰始江都相【去声】董生推言隂阳四时相继父生之子养之母成之子藏之故春生仁夏长【音掌】徳秋成义冬藏礼此四时之序圣人之所则也【董仲舒传曰武帝即位举贤良文学之士前后百数而仲舒以贤良对防焉对既毕天子以仲舒为江都相事易王易王帝兄素骄好勇仲舒以礼谊匡正王敬重焉仲舒治国以春秋灾异之变推隂阳所以错行故求雨闭诸阳纵诸隂其止雨反是行之一国未尝不得所欲中废为中大夫先是辽东髙庙长陵髙园殿灾仲舒家居推説其意草藁未上主父偃仲舒私见嫉之窃其书而奏焉上召视诸儒仲舒弟子吕歩舒不知其师书以为大愚于是下仲舒吏当死诏赦之仲舒遂不敢复言灾异董仲舒曰天者羣物之祖也故徧覆包涵而无所殊建日月风雨以和之经隂阳寒暑以成之故圣人法天而立道亦溥爱而亡私布徳施仁以厚之设谊立礼以道之春者天之所以生也仁者君之所以爱也夏者天之所以长也徳者君之所以养也霜者天之所以杀也刑者君之所以罚也繇此言之天人之徴古今之道也是故王者上谨于承天意以顺命也下务明教化民以成性也正法度之宜别上下之序以防欲也修此而大本举矣】刑不可任以成化故广徳教言逺必考之迩故由恕以行是以刑罚若加于已勤劳若施于身又安能忍杀其赤子以事无用罢【音疲】所恃而达瀛【音盈】海乎盖越人美蠃【音螺】蚌而简太牢鄙夫乐咋【音翟】唶【音惜】而怪韶濩故不知味者以芬香为臭不知道者以美言为乱耳【修务训曰夫以徴为羽非之罪以廿为苦非味之过楚人有烹猴而召其邻人以为狗美也而甘之后闻其猴也据地而吐之尽写其食此未始知味者也邯郸师有出新曲者托之李竒诸人皆争学之后知其非也而皆弃其曲此未始知音者也】人无夭夀各以其好【去声】恶【音汚】为命羿奡以功力不得其死知【去声】伯以贪狼亡其身【论语解曰羿有穷之君善射灭夏后相簒其位其臣寒浞又杀羿而代之奡春秋传作浇浞之子也力能陆地行舟后为夏后少康所诛权谋篇曰智伯请地于魏宣子宣子不予任増曰何为不予宣子曰彼无故而请地吾是以不予任増曰彼无故而请地者无故而与之是重欲无厌也彼喜必又请地于诸侯诸侯不与必怒而伐之宣子曰善遂与地智伯喜又请地于赵赵不与智伯怒围晋阳韩魏合赵而反智氏智氏遂灭魏策曰智伯索地于魏桓子魏桓子弗予任章曰何故弗予彼其无故索地邻国必恐重欲无厌天下必惧君予之地智伯必防防而轻敌邻国惧而相亲以相亲之兵待轻敌之国智氏之命不长矣周书曰将欲败之必姑辅之将欲取之必姑与之君不如与之以骄智伯君何释以天下图智氏而独以吾国为智氏质乎君曰善乃与之万家之邑一智伯大说因索蔡臯梁于赵赵弗与因围晋阳韩魏反于外赵氏应之于内智氏遂亡顔师古曰狼性皆贪故谓贪为贪狼也老聃曰柔弱者生之徒也刚强者死之徒也夫生者毁而必复死者破而愈亡吾是以知柔之坚于刚也叔向曰两军相加而柔者克之两仇争利而弱者得焉桓公曰金刚则折革刚则裂金人铭曰强梁者不得其死好胜者必遇其敌】天菑之证祯祥之应犹施与之望报各以其类及故好【去声】行善者天助以福符瑞是也易曰自天祐之吉无不利好【去声】行恶者天报以祸妖灾是也春秋曰应是而有天菑【丛谈曰天地无亲常与善人天道有常不为尧存不为桀亡积善之家必有余庆积恶之家必有余殃众正之积福无不及也众邪之积祸无不建也力胜贫谨胜祸慎胜害戒胜灾为善天报以徳为不善者天报以祸敬慎篇曰妖孽者天所以警天子诸侯也恶梦者所以警士大夫也缪称训曰身有丑梦不胜正行国有妖祥不胜善政刘峻曰神害盈皇天辅徳故宋公一言法星三徙殷帝自翦千里来云若使善恶无徴未洽斯义且于公髙门以待封严母扫墓以望防此君子所以自强不息也如使仁而无报奚为善立名乎】周文武尊贤受谏敬戒不殆纯徳上休神祗相贶诗云降福穰穰降福日者阳阳道明月者隂隂道防君尊臣卑之义故阳先盛于上众隂之类消于下月望于天蚌蛤盛于渊【说山训曰月盛衰于上则蠃蠬应于下同气相动不可以为逺许慎曰月盛则蠃蠬内减故曰蠃蠬应于下月隂精也蠃蠬亦隂也故曰同气也惟能相感故曰不可为逺】故臣不臣则隂阳不调日月有变政教不均则水旱不时螟【音防】螣【音特】生此灾异之应也【览防训曰夫物类之相应妙深防知不能论辩不能解故东风至而酒湛溢蚕咡丝而商弦絶或感之也画随灰而月运阙鲸鱼死而彗星出或动之也天文训曰天道曰圆地道曰方方者主幽圆者主明明者吐气者也是故火曰外景幽者含气者也是故水曰内景吐气者施含气者化是故阳施隂化天地之偏气怒者为风天地之含气和者为雨隂阳相薄感而为雷激而为霆乱而为雾阳气胜则散而为雨露隂气胜则凝而为霜雪毛羽者飞行之类也故属于阳介鳞者蛰伏之类也故属于隂日者阳之主也是故春夏则羣兽除日至而麋鹿解月者隂之宗也是以月虚而鱼脑减月死而蠃蠬膲火上荨水下流故鸟飞而髙鱼动而下物类相动本标相应故阳燧见日则燃而为火方诸见月则津而为水虎啸而谷风至龙举而景云属麒麟闘而日月食鲸鱼死而彗星出蚕咡丝而商絶贲星坠而渤海决人主之情上通乎天故诛暴则多飘风枉法令则多虫螟杀不辜则国赤地令不收则多淫雨四时者天之吏也日月者天之使也星辰者天之期也虹蜺彗星者天之忌也泰族训曰精神感于内形气动于天则景星见黄龙下祥凤至醴泉出嘉谷生河不满溢海不溶波故诗云懐柔百神及河乔岳逆天暴物则日月薄蚀五星失行四时干乖昼防宵明山崩川涸冬雷夏霜诗曰正月繁霜我心忧伤天之与人有以相通也故国危亡而天文变世惑乱而虹蜺见万物有以相连精祲有以相荡也】四时代序而人则其功星列于天而人象其行常星犹公卿也众星犹万民也列星正则众星齐常星乱则众星坠矣【天文志曰凡天文在图籍昭昭可知者经星常宿中外官凡百一十八名积数七百八十三星皆有州国官宫物类之象其伏见早晚邪正存亡虚实阔陿及五星所行合散犯守陵歴闘食彗孛飞流日月薄蚀晕适背宂抱珥防蜺迅雷祅风怪云变气此皆隂阳之精其本在地而上发于天者也政失于此则变见于彼犹景之象形乡之应声自然之符也】大夫曰文学言刚柔之类互胜相代生易明于隂阳书长于五行春生夏长【音掌】故火生于寅木阳类也秋生冬死故水生于申金隂物也四时五行迭废迭兴隂阳异类水火不同器金得土而成得火而死金生于巳何说何言然乎【白虎通曰尚书一曰水二曰火三曰木四曰金五曰土水位在北方北方者隂气在黄泉之下任养万物水之为言濡也隂化沾濡任生木木在东方东方者隂阳气始动万物始生木之为言触也阳气动跃火在南方南方者阳在上万物垂枝火之为言委随也言万物布施火之为言化也阳气用事万物变化也金在西方西方者隂始气万物禁止金之为言禁也土在中央中央者主吐含万物土之为言吐也五行所以更王何以其转相生故有终始也木生火火生土土生金金生水水生木是以木王火相土死金囚水休五行所以相害者天地之性众胜寡故水胜火也精胜坚故火胜金刚胜柔故金胜木専胜散故木胜土实胜虚故土胜水也】
　　文学曰兵者凶器也甲坚兵利为天下殃以母制子故能久长圣人法之厌【音噎】而不【老子曰兵者不祥之器不得已而用之韩非子曰夫战者万乘之存亡也且闻之曰削迹无遗根无与祸邻祸乃不存尉缭子曰兵者凶器也争者逆徳也事必有本故王者伐暴乱本仁义焉】诗云载戢干戈载櫜【音髙】弓矢我求懿徳肆于时夏衰世不然逆天道以快暴心僵【音姜】尸流血以争壤土牢人之君灭人之祀杀人之子若絶草木刑者肩靡于道以巳之所恶【音污】而施于人是以国家破灭身受其殃秦王是也【班固曰秦始皇即位三十九年内平六国外攘四夷死人如乱麻暴骨长城之下头卢相属于道不一日而无兵由是山东之难兴四方溃而逆秦秦将吏外畔贼臣内发乱作萧墙祸成二世故曰兵犹火也弗戢必自焚信矣是以苍颉作书止戈为武圣人以武禁暴整乱止息兵戈非以为残而兴纵之也易曰天之所助者顺也人之所助者信也君子履信思顺自天祐之吉无不利也兵畧曰古者天子一畿诸侯一国各守其分不得相侵有不行王道者暴虐万民争地侵壤乱政犯禁召之不至令之不行禁之不止诲之不变乃举兵而伐之戮其君易其党封其墓类其社卜其子孙以代之晚世务广地侵壤并兼无已举不义之兵伐无罪之国杀不辜之民絶先圣之后大国出攻小国城守驱人之牛马傒人之子女毁人之宗庙迁人之重寳血流千里暴骸满野以赡贪主之欲非兵之所为生也故兵者所以讨暴非所以为暴也】
　　大夫曰金生于己刑罚小加故荠麦夏死【地形训曰木胜土土胜水水胜火火胜金金胜木故禾春生秋死菽夏生冬死麦秋生夏死荠冬生中夏死许慎曰禾者木也春木王而生秋金王而死豆火也夏火王而生冬水王而死麦金也金王而生火王而死也荠水也水王而生土王而死也】易曰履霜坚氷至秋始降霜草木陨【音允】零合冬行诛万物毕藏【鲁恭曰履霜坚氷隂始凝也驯致其道至坚氷也言五月微隂始起至十一月坚氷至也原道训曰秋风下霜倒生挫伤鹰雕搏鸷昆虫蛰藏】春夏生长【音掌】利以行仁秋冬杀藏利以施刑故非其时而树虽生不成秋冬行德是谓逆天道月令凉风至杀气动蜻【音精】蛚【音列】鸣衣裘成天子行微刑始防【音枢】膢【音娄】以顺天令【声子曰古之治民者劝赏而畏刑赏以春夏刑以秋冬是以将赏为之加膳加膳则饫赐此以知其劝赏也将刑为之不举不举则彻乐此以知其畏刑也管子曰法者天地之位象四时之行以治天下四时之行有寒有暑圣人法之故有文有武天地之位有前有后有左有右圣人法之以建经纪春生于左秋杀于右夏长于前冬藏于后生长之事文也收藏之事武也是故文事在左武事在右圣人法之以行法令以治事理也司马谈曰夫阴阳四时八节十二度二十四节各有教令曰顺之者昌逆之者不死则亡未必然也故曰使人拘而多畏夫春生夏长秋收冬藏此天道之大经也弗顺则无以为天下纲纪故曰天下之大顺不可失也鲁恭曰夫阴阳之气相扶而行发动用事各有时节若不当其时则物随而伤应劭曰刑罚威狱以类天之震燿杀戮也温慈和惠以放天之生殖长育也是故春一木枯则为灾秋一木华亦为异时则训曰孟秋之月凉风至白露降寒蝉鸣鹰乃祭鸟用始行戮求不孝不弟戮暴傲悍而罚之以助损气】文学曰同四时合隂阳尚徳而除刑如此则鹰隼【音笋】不鸷【音至】猛兽不攫【音脚】秋不搜【音捜】狝【音癣】冬不田狩者也
　　文学曰天道好【去声】生恶【音污】杀好【去声】赏恶【音污】罚故使阳居于实而宣徳施隂藏于虚而为阳佐辅阳刚隂柔季不能加孟此天贱冬而贵春申阳屈隂故王者南面而听天下背隂向阳前徳而后刑也霜雪晚至五谷犹成雹雾夏陨【音允】万物皆伤由此观之严刑以治国犹任秋冬以成谷也【董仲舒曰王者欲有所为宜求其端于天天道之大者在隂阳阳为徳隂为刑刑主杀而徳主生是故阳常居大夏而以生育养长为事隂常居大冬而积于空虚不用之处以此见天之任徳不任刑也天使阳出布施于上而主嵗功使隂入伏于下而时出佐阳阳不得隂之助亦不能独成嵗终阳以成嵗为名此天意也王者承天意以从事故任徳教而不任刑刑者不可任以治世犹隂之不可任以成嵗也为政而任刑不顺于天故先王莫之肯为也丁仪曰天垂象圣人则之天之为嵗也先春而后秋君之为治也先礼而后刑春以生长为徳秋以杀戮为功礼以教训为美刑以威严为用故先生而后杀天之为嵗先教而后罚君之为治也天不以久逺更其春冬而人也得以古今改其礼刑哉】故法令者治恶之具也而非至治之风也是以古者明王茂其徳教而缓其刑罚也【孔子曰治国有二机刑徳是也徳者养善而进阙者也刑者惩恶而禁后者也夫刑徳者化之所由兴也王者尚其徳而希其刑霸者刑徳并凑强国先其刑而后徳淮南记曰急辔利錣非千里之御也严刑峻法非百王之治也政理篇曰政有三品王者之政化之霸者之政威之彊者之政胁之夫此三者各有所施而化之为贵矣夫化之不变而后威之威之不变而后胁之胁之不变而后刑之夫至于刑者则非王者之所得已也是以圣王先徳教而后刑罚则莫不慕义理之荣而恶贪乱之耻矣】网漏吞舟之鱼而刑审于绳墨之外反臻其末而民莫犯禁也【司马迁曰汉兴破觚而为圜斵雕而为朴号为网漏吞舟之鱼而吏治蒸蒸不至于奸黎民乂安由是观之在彼不在此也】
　　刑徳第五十五
　　大夫曰令者所以教民也法者所以督奸也令严而民慎法设而奸禁网疏则兽失法疏则罪漏罪漏则民放佚【音逸】而轻犯禁故禁下必法夫【音扶】徼【音交】幸诛诫蹠【音质】蹻【音脚】不犯是以古者作五刑刻肌肤而民不逾矩【公孙鞅曰行刑重其轻者轻者不至重者不来是谓以刑去刑也韩宣子曰董安于为赵上地守行石阜山见深涧峭如墙深百仭问其乡左右曰人尝有入此者乎曰无有有婴儿狂聋人入此乎曰无有有牛马犬彘入此乎曰无有安于叹曰吾能治矣使吾法之无改犹入涧之必死则民莫之犯也】
　　文学曰道徳众人不知所由法令众人不知所辟【音避】故王者之制法昭乎如日月故民不迷旷乎若大路故民不惑幽隠逺方折手知足室女童妇咸知所辟【音避】是以法令不犯而狱犴【音寒】不用也昔秦法繁于秋荼而网密于凝脂然而上下相遁奸伪萌生有司法之若救烂扑焦不能禁非网疏而罪漏礼义废而刑罚任也【刑法志曰秦用商鞅连相坐之法造参夷之诛増加肉刑大辟有凿颠抽胁镬亨之刑至于秦始皇兼吞战国遂毁先王之法灭礼谊之官専任刑罚躬操文墨昼断狱夜理书自程决事日县石之一而奸邪并生赭衣塞路囹圄成市天下愁怨溃而叛之泰族训曰张瑟者小急而大缓立事者贱者劳而贵者逸舜为天子弹五之琴歌南风之诗而天下治周公殽臑不撤于前钟鼓不解于悬而四夷服赵政昼决狱而夜理书御史冠盖接于郡县覆稽趋畱戍五岭以备越筑修城以守胡然奸邪萌生盗贼羣居事愈烦而乱愈生故法者治之具也而非所以为治也而犹弓矢中之具而非所以中也】方今律令百有余篇文章繁罪名重郡国用之疑惑或浅或深自吏明习者不知所处而况愚民乎此断狱所以滋众而民犯禁也【刑法志曰孝武即位外事四夷之功内盛耳目之好徴发烦数百姓贫耗穷民犯法酷吏击断奸轨不胜于是招进张汤赵禹之属条定法令作见知故纵监临部主之法缓深故之罪急纵出之诛其后奸轨巧法转相比况禁罔寖密律令凡三百五十九章大辟四百九条千八百八十二事死罪决事比万三千四百七十二事文书盈于几阁典者不能徧睹是以郡国承用者駮或罪同而论异奸吏因縁为市所欲活则傅生议所欲陷则予死比议者咸寃伤之汉元帝曰夫法令者所以抑暴扶弱欲其难犯而易避也今律令烦多而不约自典文者不能分明而欲罗元元之不逮斯岂刑中之意哉汉成帝曰甫刑云五刑之属三千大辟之罚其属二百今大辟之刑千有余条律令烦多百有余万言竒请他比日以益滋自明习者不知所由欲以晓喻众庻不亦难乎于以罗元元之民夭絶亡辜岂不哀哉泰族训曰不言而信不施而仁不怒而威是以天心动化者也施而仁言而信怒而威是以精诚感之者也施而不仁言而不信怒而不威是以外貌为之者也故有道以统之法虽少足以化矣无道以行之法虽众足以乱矣】诗云宜犴【音寒】宜狱握粟出卜自何能谷刺刑法繁也亲服之属甚众上附下附而服不过五【五服谓斩衰齐衰大功小功缌麻也】五刑之属三千上杀下杀而罪不过五【五刑谓墨劓剕宫大辟也】故治民之道务笃其教而已【泰族训曰有其性无其养不能遵道茧之性为丝然非得工女煮以热汤而抽其统纪则不能成丝卵之化为雏非慈雌呕暖覆伏累日积久则不能为雏人之性有仁义之资非圣王为之法度而教导之则不可使乡方主术训曰刑罚不足以移风杀戮不足以禁奸唯师化为贵至精为神块然保真抱徳推诚天下从之如响之应声景之像形不施而仁不言而信不求而得不为而成弗招而自来不麾而自往窈窈防防不知为之者谁而功自成矣】
　　大夫曰文学言王者立法旷若大路今驰道不小也而民公犯之以其罚罪之轻也千仞之髙人不轻凌千钧之重人不轻举商君刑弃灰于道而秦民治【韩非子曰殷之法刑弃灰于道者子贡以为重问之仲尼仲尼曰知治之道也夫弃灰于街必掩人掩人人必怒怒则闘闘必三族相残也此残三族之道也虽刑之可也且夫重罪者人之所恶也而无弃灰人之所易也使人行之所易而无离所恶此治之道也又曰公孙鞅之法也重轻罪者人之所难犯也而小过者人之所易去也使人去其所易无离其所难此治之道夫小过不生大罪不至是人无罪而乱不生也李斯曰商君之法刑弃灰于道者夫弃灰薄罪也而被刑重罚也故唯明主为能深督轻罪夫罪轻且督深而况有重罪乎故民不敢犯也】故盗马者死盗牛者加所以重本而絶轻疾之资也武兵名食所以佐邉而重武备也盗伤与杀同罪所以累其心而责其意也犹鲁以楚师伐齐而春秋恶【音污】之【春秋曰公以楚师伐齐取谷左传曰凡师能左右之曰以寘桓公子雍于谷易牙奉之以为鲁援楚申公叔侯戍之桓公之子七人为七大夫于楚谷梁传曰以者不以者也民者君之本也使民以其死非其正也】故轻之为重浅之为深有縁而然法之防者固非众人之所知也
　　文学曰诗云周道如砥其直如矢言其易也君子所履小人所视言其明也故徳明而易从法约而易行【韩婴曰诗云俾民不迷昔之君子道其百姓不使迷是以威厉而刑措不用也故形其仁义谨其教道使民目晰焉而见之使民耳晰焉而闻之使民心晰焉而知之则道不迷而民志不惑矣诗曰示我显徳行故道义不易民不由也礼乐不明民不见也诗曰周道如砥其直如矢言其易也君子所履小人所视言其明也睠言顾之澘焉出涕哀其不闻礼教而就刑诛也泰族训曰治大者道不可以小地广者制不可以狭位髙者事不可以烦民众者教不可以苟夫事碎难治也法烦难行也求多难赡也寸而度之至丈必差铢而称之至石必过石秤丈量径而寡失简丝数米烦而不察故大较易为智曲辩难为慧故无益于治而有益于烦者圣人不为无益于用而有益于费者智者弗行也故功不猒约事不猒省求不猒寡功约易成也事省易治也求寡易赡也众易之于以任人易矣】今驰道经营陵陆纡【音于】周天下是以万里为民穽【音阱】也罻【音尉】罗张而县【音悬】其谷辟防设而当其蹊缴【音勺】弋饰而加其上能勿离【去声】乎聚其所欲开其所利仁义陵迟能勿逾乎【孔子曰上阵之教而先服之则百姓从风矣躬行不从而后俟之以刑则民知罪矣夫一仞之墙民不能逾百仞之山童子升而游焉陵迟故也今是仁义之陵迟乆矣能谓民勿逾乎】故其末途至于攻城入邑损府库之金盗宗庙之器岂特千仞之髙千钧之重哉管子曰四维不张虽臯陶不能为士故徳教废而诈伪行礼义壊而奸邪兴言无仁义也【管子曰国有四维一维絶则倾二维絶则危三维絶则覆四维絶则灭倾可正也危可安也覆可起也灭不可复错也何谓四维一曰礼二曰义三曰亷四曰耻礼不逾节义不自进亷不蔽恶耻不从枉故不逾节则上位安不自进则民无巧诈不蔽恶则行自全不从枉则邪事不生故曰四维不张国乃灭亡主术训曰臯陶喑而为大理天下无虐刑有贵于言者也师旷瞽而为大宰晋无乱政有贵于见者也不言之令不视之见此伏羲神农之所以为师也故民之化也不从其所言而从所行又曰国之所以存者仁义是也人之所以生者行善是也国无仁义虽大必亡人无善志虽勇必伤】仁者爱之效也义者事之宜也故君子爱人以及物治近以及逺传【去声】曰凡生之物莫贵于人人主之所贵莫重于人故天之生万物以奉人也主爱人以顺天也闻以六畜禽兽养人未闻以所养害人者也鲁廐焚孔子罢朝【音潮】问人不问马贱畜而重人也【董仲舒曰人受命于天固超然异于羣生五谷以食之桑麻以衣之六畜以养之服牛乘马圈豹槛虎是其得天之灵贵于物也故孔子曰天地之性人为贵吕氏春秋曰仁于他物不仁于人不得为仁不仁于他物独仁于人犹若为仁仁也者仁乎其类者也故仁人之于民也可以便之无不行也】今盗马者罪死盗牛者加乘车马驰行道中吏举苛而不止以为盗马而罪亦死今伤人持其刀劒而亡亦可谓盗武库兵而杀之乎【三辅黄图云武库在未央宫萧何造以藏兵器者也】人主立法而民犯之亦可以为逆面轻主约乎深之可以死轻之可以免非法禁之意也法者缘人情而制非设罪以陷人也故春秋之治狱论心定罪志善而违于法者免志恶而合于法者诛【范甯曰孔子因鲁史修春秋举得失以彰黜陟明成败以着劝戒一字之褒宠逾华衮之赠片言之贬辱过市朝之挞徳之所助虽贱必申义之所抑虽贵必屈故附势匿非者无所逃其罪潜徳独运者无所隠其名信不易之宏规百王之通典也春秋元命包曰古者树棘槐听讼于其下棘赤心有刺槐之为言归也言治人者原其心不失赤实事所以刺人真情令各归实也荀子曰相形不如论心论心不如择术形不胜心心不胜术形相恶而心术善无害为君子也形相善而心术恶无害为小人也】念伤民未有所害志不甚恶而合于法者谓盗而伤人者耶将执法者过耶何于人心不厌也古者伤人有创【音疮】者刑盗有赃者罚杀人者死今取人兵刃以伤人罪与杀人同得无非其至意与大夫俛【音免】仰未应对
　　御史大夫曰执法者国之辔衔刑罚者国之维檝【音接】故辔衔不饬虽王良不能以致逺维檝不设虽良工不能以絶水【主术训曰法律度量者人主之所以执下释之而不用是犹无辔衔而驰也羣臣百姓反弄其上是故有术则制人无术则制于人吞舟之鱼荡而失水则制于蝼蚁离其居也猨狖失木而擒于狐狸非其处也许慎曰王良晋大夫御无恤子良也谓御良也一名孙无政为赵简子御死而托精于天驷星天文有王良星是也】韩子曰疾有国者不能明其法势御其臣下富国彊兵以制敌御难【去声】惑于愚儒之文词以疑贤士之谋举浮淫之蠧【音妬】加之功实之上而欲国之治犹释阶而欲登髙无衔橛【音蹶】而御駻马也【衔马勒也橛车钩心也】今刑法设备而民犹犯之况无法乎其乱必也【刑法志曰教笞不可废于家刑罚不可捐于国诛罚不可偃于天下用之有巧拙行之有逆顺耳】
　　文学曰辔衔者御之具也得良工而调法势者治之具也得贤人而化【泰族训曰禹以夏王桀以夏亡汤以殷王纣以殷亡非法度不存也纪纲不张风俗壊也三代之法不亡而世不治者无三代之智也六律具存而莫能听者无师旷之耳也故法虽在必待圣而后治律虽具必待耳而后听故国之所以存者非以有法也以有贤人也其所以亡者非以无法也以无圣人也故臧武以其智存鲁而天下莫能亡也蘧伯玉以其仁宁衞而天下莫能危也张敞曰恳恳用刑不如行恩孳孳求奸未若礼贤舜举臯陶不仁者逺随会为政晋盗奔秦虞芮入境让心自生化人在徳不在用刑】执辔非其人则马奔驰执舳【音逐】非其人则舩【音船】覆伤昔吴使宰嚭【披上声】持舳【音逐】而破其舩【音船】秦使赵髙执辔而覆其车【越絶书曰太宰者官号嚭者名也伯州之孙伯州为楚臣以过诛嚭以困奔于吴是时吴王阖庐伐楚悉召楚仇而近之嚭为人览闻辩见目达耳通诸事无所不知因其时自纳于吴言伐楚之利阖庐用之伐楚令子胥孙武与嚭将师入郢有大功还吴王以嚭为太宰位髙权盛専邦之枋未久阖庐卒嚭见夫差内无柱石之坚外无断割之势防心自纳操独断之利夫差终以从焉而忠臣籥口不得一言嚭知徃而不知来夫差至死悔不早诛传曰见清知浊见曲知直人君选士各象其徳夫差浅短以是与嚭専权伍胥为之惑是之谓也陈琳曰曩者彊秦弱主赵髙执柄専制朝权威福由已时人廹胁莫敢正言终有望夷之败秦纪曰秦二世梦白虎啮其左骖马杀之问占梦泾水为祟二世乃斋望夷宫欲祠泾水使使责让赵髙以盗事髙惧乃隂与其女壻咸阳令阎乐数二世二世自杀邹阳曰偏听生奸独任成乱】今废仁义之术而任刑名之徒则复吴秦之事也夫【音扶】为君者法三王为相【去声】者法周公为术者法孔子此百世不易之道也韩非非先王而不遵舍正令而不从卒蹈陷穽身幽囚客死于秦本夫【音扶】不通大道而小辩斯足以害其身而已【韩非传曰韩非者韩之诸公子也喜刑名法术之学而其归本于黄老非为人口吃不能道说而善著书见韩之削弱数以书谏韩王韩王不能用故作孤愤五蠧内外储说林说难十余万言人或传其书至秦秦王见孤愤五蠧之书曰嗟乎寡人得见此人与之游死不恨矣李斯曰此韩非之所为书也秦因急攻韩韩王始不用非及急廼遣非使秦秦王恱之未信用李斯姚贾害之毁之曰韩非韩之诸公子也今王欲并诸侯非终为韩不为秦此人之情也今王不用乆留而归之此自遗患也不如以过法诛之秦王以为然下吏治非李斯使人遗非药使自杀韩非欲自陈不得见秦王后悔之使人赦之非已死矣】















　　盐鐡论卷十一
&lt;子部,儒家类,盐铁论&gt;
　　钦定四库全书
　　盐鐡论卷十二
　　汉　桓　寛　撰
　　明　张之象　注
　　申韩第五十六
　　御史曰待周公而为相【去声】则世无列国待孔子而后学则世无儒墨【韩非子曰世之显学儒墨也儒之所至孔丘也墨之所至墨翟也自孔子之死也有子张之儒有子思之儒有顔氏之儒有孟氏之儒有漆雕氏之儒有仲梁氏之儒有孙氏之儒有乐正氏之儒自墨子之死也有相里氏之墨有相夫氏之墨有邓陵氏之墨故孔墨之后儒分为八墨离为三取舍相反不同而皆自谓真孔墨不可复生将谁定世之学乎修务训曰美人者非必西施之种通士者不必孔墨之类】夫【音扶】衣小缺襟裂可以补而必待全匹而易之政小缺法令可以坊【古防字】而必待雅颂乃治之是犹舍邻之医而求俞跗【音夫】而后治病废污池之水待江海而后救火也【赵中庶子曰俞跗之为医也榒木为脑芷草为躯吹窍定脑死者复生韩非子曰失火而取水于海海水虽多火必不灭矣逺水不救近火也】迂而不径阙而无务是以教令不从而治烦乱夫【音扶】善为政者弊则补之决则塞之故吴子以法治楚魏【道应训曰吴起为楚令尹适魏问屈宜若曰王不知起之不肖而以为令尹先生试观起之为人也屈子曰将奈何吴起曰将衰楚国之爵而平其制禄捐其有余而绥其不足砥砺甲兵时争利于天下屈子曰宜若闻之昔善治国家者不变其故不易其常今子将衰楚国之爵而平其制禄捐其有余而绥其不足是变其故易其常也行之者不利宜若闻之曰怒者逆徳也兵者凶器也争者人之所末也今子隂谋逆徳好用凶器始人之所末逆之至也且子用鲁兵不宜得志于齐而得志焉子用魏兵不宜得志于秦而得志焉宜若闻之非祸人不能成祸吾固惑吾王之数逆天理戾人道至今无祸差湏夫子也吴起惕然曰尚可更乎屈子曰成形之徒不可更也子不若敦爱而笃行之范睢曰吴起事悼王使私不害公防不蔽忠言不取苟合行不取苟容行义不顾毁誉必欲覇主强国不辞祸凶】申商以法彊秦韩也【要畧曰申子者韩昭厘之佐韩晋别国也地墽民险而介于大国之间晋国之故礼未灭韩国之新法重出先君之令未收后君之令又下新故相反前后相缪百官背乱不知所用故刑名之书生焉秦国之俗贪狼彊力寡义而趋利或威以刑而不可化以善可劝以赏而不可厉以名被险而带河四塞以为固地利形便畜积殷富孝公欲以虎狼之势而吞诸侯故商鞅之法生焉传曰申不害荆人也故郑之贱臣学术以干韩昭侯昭侯用为相内修政教外应诸侯十五年终申子之身国治兵彊无侵韩者范睢曰公孙鞅事孝公极身毋二尽公不还私信赏罚以致治竭智能示情素怨咎欺旧交虏魏公子卬卒为秦禽将破敌军攘地千里泰族训曰申子之三符商鞅之启塞皆掇取之权一切之术也非治之大本事之恒常可博闻而世传者也】
　　文学曰有国者选众而任贤学者博览而就善何必是周公孔子故曰法之而已【齐俗训曰夫待騕褭飞兎而驾之则世莫乘车待西施毛嫱而为配则终身不家矣然非待古之英俊而人自足者因所有而并用之陆子曰音以比耳为美色以悦目为欢是以众听所倾非假百里之操万夫婉娈非俟西子之顔故圣人随世以擢佐明主因时而命官】今商鞅吴起反圣人之道变乱秦俗其后政耗乱而不能理流失而不可复愚人纵火于沛泽不能复振蜂虿【音瘥】螫【音式】人放死不能息其毒也【传曰吴起削刑而车裂商鞅峻法而支解】烦而止之躁而静之上下劳扰而乱益滋故圣人教化上与日月俱照下与天地同流岂曰小补之哉
　　御史曰衣缺不补则日以甚坊【古防字】漏不塞则日以滋大河之始决于瓠子也涓涓尔及其卒泛【音泛】滥为中国害菑梁楚破曹衞城郭壊沮稸【音畜】积漂流百姓木栖千里无庐令孤寡无所依老弱无所归【金人铭曰涓涓不壅将成江河緜緜不絶将成网罗青青不伐将寻斧柯诚不能慎之祸之根也曰是何伤祸之门也】故先帝闵悼其菑亲省河堤【通作隄】举禹之功河流以复曺衞以宁百姓戴其功咏其徳歌宣房塞万福来焉亦犹是也如何勿小补哉【汉武帝瓠子歌曰頽林竹楗石菑宣房塞万福来】
　　文学曰河决若瓮口而破千里况礼决乎其所害必多矣【乐王鲋曰江出汶山其源若瓮口至楚国其广千里无他故其下流多也晏子曰君子无礼是庶人也庶人无礼是禽兽也夫臣勇多则弑其君子力多则弑其长然而不敢惟礼之谓也礼者所以御民辔者所以御马也无礼而能治国家者未之闻也他日又谓景公曰自齐国五尺已上力皆能胜婴与君所以不敢者畏礼也故自天子无礼则无以守社稷诸侯无礼则无以守其国大夫无礼则无以守其家为人上无礼则无以使其下为人下无礼则无以事其上兄弟无礼则不同居人而无礼不若遄死刑法志曰书云伯夷降典折民惟刑言制礼以止刑犹隄之防溢水也今隄防陵迟礼制未立死刑过制生刑易犯饥寒并至穷斯滥溢豪杰擅私为之囊槖奸有所隠则狃而寖广此刑之所以蕃也】今断狱嵗以万计犯法滋多其为菑岂特曺衞哉夫【音扶】知塞宣房而福来不知塞乱原而天下治也周国用之刑错不用黎民若四时各终其序而天下不孤颂曰绥我眉夀介以繁祉此天为福亦不小矣诚信礼义如宣房功业已立垂拱无为有司何补法令何塞也
　　御史曰犀铫【音调】利鉏【音锄】五谷之利而闲【音闲】草之害也明理正法奸邪之所恶【音污】而良民之福也故曲木恶【音污】直防奸邪恶【音污】正法【诸御已曰土负水者平木负防者正韩非子曰法不阿贵防不挠曲法之所加智者弗能辞勇者非敢争】是以圣人审于是非察于治乱故设明法陈严刑坊【古防字】非矫邪若檼【音隠】栝【音括】辅檠之正弧【音胡】刺【音郎逹反】也【檼揉曲者也栝正方者也辅檠辅正弓弩者也弧刺弓之不正者也荀子曰不得排檠则不能自正】故水者火之备法者止奸之禁也无法势虽贤人不能以为治无甲兵虽孙吴不能以制敌【吴越春秋曰吴王登台向南风而啸有顷而叹羣臣莫有晓王意者子胥深知王之不定将欲伐楚乃荐孙子于王孙子者名武吴人也善为兵法辟隠深居世人莫知其能胥乃明知鉴辩知孙子可以折冲销敌乃一旦与吴王论兵七荐孙子吴王曰子胥托言进士欲以自纳而召孙子问以兵法每陈一篇王不知口之称善传曰吴起者衞人也好用兵闻魏文侯贤欲事之文侯问李克曰吴起何如人哉克曰起贪而好色然用兵司马穰苴不能过也于是魏文侯以为将击秦防五城】是以孔子倡以仁义而民从风【杂事篇曰孔子在州里笃行孝道居于阙党阙党之子弟畋渔分有亲者得多孝以化之也是以七十二子自逺方至服从其徳鲁有沈犹氏者旦饮羊饱之以欺市人公慎氏有妻而淫慎溃氏奢侈骄佚鲁市之鬻牛马者善豫贾孔子将为鲁司宼沈犹氏不敢朝饮其羊公慎氏出其妻慎溃氏逾境而徙鲁之鬻马牛者不豫贾布政以待之也既为司冦季孟堕郈费之城齐人归所侵鲁之地由积正之所致也故曰其身正不令而行】伯夷遁首阳而民不可化【伯夷传曰武王已平殷乱天下宗周而伯夷耻之义不食周粟隠于首阳山采薇而食之遂饿而死】
　　文学曰法能刑人而不能使人廉能杀人而不能使人仁【泰族训曰易曰丰其屋蔀其家窥其户閴其无人无人者非无众庻也言无圣人以统理之也民无廉耻不可治也非修礼义亷耻不立民不知礼义法弗能正也非崇善废丑而向礼义无法不可以为治也不知礼义不可以行法法能杀不孝者而不能使为孔曽之行法能刑窃盗者而不能使人为伯夷之亷孔子弟子七十养徒三千人皆入孝出悌言为文章行为仪表教人之所成也墨子服役者百八十人皆可使赴火蹈刃死不还踵化之所致也】所贵良医者贵其审消息而退邪气也非贵其下鍼【音针】石而鑚肌肤也所贵良吏者贵其絶恶于未萌使之不为非非贵其拘之囹【音零】圄【音语】而刑杀之也【泰族训曰所以贵扁鹊者非贵其随病而调药贵其擪息脉血知病之所从生也所以贵圣人者非贵随罪而鉴刑也贵其知乱之所由起也若不修其风俗而纵之淫辟乃随之以刑防之以法虽残贼天下弗能禁也】今之所谓良吏者文察则以祸其民强力则以厉其下不本法之所由生而専已之残心文诛假法以陷不辜累无罪以子及父以弟及兄一人有罪州里惊骇十家奔亡若痈疽之相泞【音佞】色淫之相连一节动而百枝揺诗云舍彼有罪既伏其辜若此无罪沦胥以铺痛伤无罪而累也非患铫【音调】耨之不利患其舍草而去苖也非患无凖平患其舍枉而防直也故亲近为过不必诛是鉏【音锄】不用也疏逺有功不必赏是苖不养也故世不患无法而患无必行之法也【韩非子曰明君之行赏也暧乎如时雨百姓利其泽其行罚也畏乎如雷霆神圣不能解也故明君无偷赏无赦罚赏偷则功臣堕其业赦罪则奸人易为非是故诚有功则虽疏贱必赏诚有过则虽近爱必诛疏贱必赏近爱必诛则疏贱者不怠而近爱者不骄也主术训曰衡之于左右无私轻重故可以为平防之于内外无私曲直故可以为正人主之于用法无私爱憎故可以为命夫奸不能枉谗不能乱徳无所立怨无所藏是任术而释人心也故为治者不与焉又曰法者天下之度量而人主之凖防也县法者法不法也设赏者赏当赏也法定之后中程者赏缺防者诛尊贵者不轻其罚而卑贱者不重其刑犯法者虽贤必诛中度者虽不肖必无罪是故公道通而私道塞矣荀恱曰赏罚政之柄也明赏必罚审信慎令赏以劝善罚以惩恶人主不妄赏非徒爱其财也赏妄行则善不劝矣不妄罚非徒慎其刑也罚妄行则恶不惩矣赏不劝谓之止善罚不惩谓之纵恶在上者能不止下为善不纵下为恶则国治矣】
　　周秦第五十七
　　御史曰春秋罪人无名号谓之云盗所以贱刑人而絶之人伦也故君不臣士不友于闾里无所容故民始犯之命不轨之民犯公法以相宠【古本作笼笼包举也】举弃其亲不能伏节死理遁逃相连自防于罪其被刑戮不亦宜乎一室之中父兄之际若身体相属一节动而知于心故今自关内侯以下比地于伍居家相察出入相司父不教子兄不正弟舍是谁责乎
　　文学曰古者周其礼而明其教礼周教明不从者然后等之以刑刑罚中【去声】民不怨故舜施四罪而天下咸服诛不仁也【万章曰舜流共工于幽州放驩兠于崇山杀三苖于三危殛鲧于羽山四罪而天下咸服诛不仁也】轻重各服其诛刑必加而无赦赦惟疑者若此则世安得不轨之人而罪之今杀人者生剽【音漂】攻窃盗者富故良民内解【音懈】怠辍耕而陨【音允】心古者君子不近刑人刑人非人也身放殛【音亟】而辱后世故无贤不肖莫不耻也【曲礼曰刑不上大夫刑人不在君侧王制曰公家不畜刑人大夫弗养士遇之涂弗与言也屏之四方唯其所之不及以政示弗故生也春秋曰阍弑吴子余祭公羊传曰阍者何门人也刑人也刑人则曷为谓之阍刑人非其人也君子不近刑人近刑人则轻死之道也谷梁传曰阍门者也寺人也不称名姓阍不得齐于人不称其君阍不得君其君也礼君不使无耻不近刑人不狎敌不迩怨贱人非所贵也贵人非所刑也刑人非所近也举至贱而加之吴子吴子近刑人也阍弑吴子余祭仇之也司马迁曰祸莫憯于欲利悲莫痛于伤心行莫丑于辱先诟莫大于宫刑刑余之人无所比数非一世也所从来逺矣昔衞灵公与雍渠同载孔子适陈商鞅因景监见赵良寒心同子参乗袁丝变色自古而耻之夫以中才之人事有闗于宦竖莫不伤气而况于慷慨之士乎】今无行【去声】之人贪利以防其身防戮辱而捐【音娟】礼义恒于苟生何者一日下蚕室【三辅黄图云蚕室行腐刑之所也】创【音疮】未瘳【音抽】宿衞人主出入宫殿得由受奉【音俸】禄食大官享赐身以尊荣妻子获其饶故或载卿相【去声】之列就刀锯而不见闵况众庶乎夫【音扶】何耻之有废其徳教而责之以礼义是虐民也春秋曰子有罪执其父臣有罪执其君听失之大者也【春秋曰晋人执季孙行父舍之于苕丘公羊传曰执未有言舍之者此其言舍之何仁之也曰在招丘悕矣执未有言仁之者此其言仁之何代公执也其代公执奈何前此者晋人来乞师而不与公会晋侯将执公季孙行父曰此臣之罪也于是执季孙行父成公将会厉公会不当期将执公季孙行父曰臣有罪执其君子有罪执其父此听失之大者也今此臣之罪也舍臣之身而执臣之君臣恐听失之为宗庙羞也于是执季孙行父】今以子诛父以弟诛兄亲戚小坐什伍相连若引根本之及华叶伤小指之累四体也如此则以有罪诛及无罪无罪者寡矣【泰族训曰使民居处相司有罪相觉于以举奸非不掇也然而伤和睦之心而搆仇讐之怨故事有凿一孔而生百隟树一物而生万叶者所凿不足以为便而所开足以为败所树不足以为利而所生足以为害说山训曰楚王亡其援而林木为之残宋君亡其珠而池鱼为之殚许慎曰言祸相及也】臧文仲治鲁胜其盗而自矜子贡曰民将欺而况民盗乎故吏不以多断为良毉【音衣】不以多刺为工子产刑二人杀一人道不拾遗而民无诬心【礼书曰古者帝尧之治天下也葢杀一人刑二人而天下治传曰威厉而不试刑措而不用】故为民父母以养疾子长【音掌】恩厚而已自首匿相坐之法立骨肉之恩废而刑罪多【衞鞅传曰孝公既用衞鞅以衞鞅为左庶长卒定变法之令令民为什伍而相收司连坐不告奸者腰斩告奸者与斩敌首同赏匿奸者与降敌同罚民有二男以上不分异者倍其赋】闻父母之于子虽有罪犹匿之岂不欲服罪尔子为父隐父为子隐未闻父子之相坐也闻兄弟缓追以免贼未闻兄弟之相坐也闻恶【音污】恶止其人疾始而诛首恶未闻什伍之相坐【叶公语孔子曰吾党有直躬者其父攘羊而子证之孔子曰吾党之直者异于是父为子隠子为父隠直在其中矣春秋曰闵公二年秋八月辛丑公薨公羊传曰公薨何以不地隐之也何隐尔弑也孰弑之庆父也杀公子牙今将尔季子不免庆父弑二君何以不诛将而不免遏恶也既而不可及缓追逸贼亲亲之道也春秋曰曺公孙会自鄸出奔宋公羊传曰奔未有言自者此其自何畔也畔则曷为不言其畔为公子喜时之后讳也春秋为贤者讳何贤乎公子喜时让国也其让国奈何曺伯庐卒于师则未知公子喜时从与公子负刍从与或为主于国或为主于师公子喜时见公子负刍之当主也逡廵而退贤公子喜时则曷为为会讳君子之善善也长恶恶也短恶恶止其身善善及子孙贤者子孙故君子为之讳也春秋曰僖公十有七年夏灭项公羊传曰孰灭之齐灭之曷为不言齐灭之为桓公讳也春秋为贤者讳此灭人之国何贤尔君子之恶恶也疾始善善也乐终桓公尝有继絶存亡之功故君子为之讳也春秋曰晋赵盾弑其君夷臯谷梁传曰穿弑也盾不弑而曰盾弑何也以罪盾也其以罪盾何也曰灵公朝诸大夫而暴弹之观其辟丸也赵盾入谏不听出亡至于郊赵穿弑公而后反赵盾史狐书贼曰赵盾弑公盾曰天乎天乎予无罪孰为盾而忍弑其君者乎史狐曰子为正卿入谏不听出亡不逺君弑反不讨贼则志同志同则书重非子而谁故书之曰晋赵盾弑其君夷臯者过在下也书云父不慈子不祗兄不友弟不恭不相及也孟子曰昔者文王之治岐也罪人不孥】老子曰上无欲而民朴上无事而民自富君君臣臣父父子子比地何伍而执政何责也御史曰夫【音扶】负千钧之重以登无极之髙垂峻崖【音涯】之峭【音俏】谷下临不测之渊虽有庆忌之健贲育之勇莫不震慴【音疉】悚栗者知坠【音遂】则身首肝脑涂山石也故未尝灼【音勺】而不敢握火者见其有灼也未尝伤而不敢握刃者见其有伤也【庆忌吴王僚之子也足蹑麋鹿手搏兕虎孟贲衞之勇士水行不避蛟龙陆行不避狼虎夏育衞人力举千钧吕氏春秋曰孟贲过于河先其五船人怒而以楫虓其头顾不知其孟贲也中河孟贲瞠目而视船人发植目裂鬂指舟中之人尽扬播入于河使船人知其孟贲弗敢直视渉无先者子产曰夫火形严故人鲜灼水形懦故人多溺汜论训曰未尝灼而不敢握火者见其有所烧也未尝伤而不敢握刃者见其有所害也由此观之见者可以论未发也而观小节足以知本体矣】彼以知为非罪之必加而戮及父兄必惧而为善故立法制辟若临百仞之壑握火陷刃则民畏忌而无敢犯禁矣慈母有败子小不忍也严家无悍【音旱】虏笃【秦纪作督】责急也【韩非子曰夫严家无悍虏而慈母有败子吾是以知威势之可以禁暴而徳厚之不足以止乱也夫圣人之治国不恃人之为吾善也而用其不得为非也故不务徳而务法又曰慈母之于弱子也爱不可为前然而弱子有僻行使之随师有恶病使之事医不随师则陷于刑不事医则疑于死慈母虽爱无益于振刑救死则存子者非爱也子母之性爱也臣主之权防也母不能以爱存家君安能以爱存国】今不立严家之所以制下而修慈母之所以败子则惑矣【李斯曰明主圣王之所以能久处尊位长执重势而独擅天下之利者非有异道也能独断而审督责必深罚故天下不敢犯也今不务所以不犯而事慈母之所以败子也则亦不察于圣人之论矣】
　　文学曰纣为炮【音庖】烙【音洛】之刑而秦有收孥【音奴】之法【六韬曰纣患刑轻乃更为铜柱以膏涂之加于然炭之上使有罪者縁焉滑跌堕火中纣与妲已笑以为乐名曰炮烙之刑应劭曰孥子也秦法一人有罪并其室家司马贞曰收録其妻子没入为官奴婢也】赵髙以峻文决罪于内百官以峭【音俏】法断割于外死者相枕席刑者相望百姓侧目重足不寒而栗【顔师古曰侧目言深惮之也重累也言其极恐惧不敢自寛纵也栗竦缩也】诗云谓天盖髙不敢不局谓地盖厚不敢不蹐哀今之人胡为虺蜥方此之时岂特冒火蹈刃哉然父子相背兄弟相慢至于骨肉相残上下相杀非刑轻而罚不必令太严而仁恩不施故政寛则下亲上政严则民谋主【孔子曰政寛则民慢慢则纠之以猛猛则民残残则施之以寛寛以济猛猛以济寛政是以和】晋厉以幽【人间训曰昔晋厉公南伐楚东伐齐西伐秦北伐燕兵横行天下而无所绻威服四方而无所诎遂合诸侯于嘉陵气充志骄淫侈无度暴虐万民内无辅拂之臣外无诸侯之助戮杀大臣亲近导防明年出逰匠骊氏栾书中行偃刼而幽之诸侯莫之救百姓莫之哀三月而死】二世见杀【杂事篇曰秦二世胡亥之为公子也昆弟数人诏置酒飨羣臣召诸子诸子赐食先罢胡亥下堦视羣臣陈履状善者因行践败而去诸子闻见之者莫不太息及二世即位皆知天下必弃之也故二世惑于赵髙轻大臣不顾下民是以陈胜奋臂于关东阎乐作乱于望夷阎乐赵髙之壻也为咸阳令诈为逐贼将吏卒入望夷宫攻射二世就数二世欲加刃二世惧入将自杀有一宦者从之二世谓曰何为至于此也宦者曰知此久矣二世曰子何不早言对曰臣以不言故得至于此使臣言死久矣然后二世喟然悔之遂自杀】恶【音乌】在峻法之不犯严家之无悍【音旱】虏也圣人知之是以务恩而不务威故髙皇帝约秦苛法慰怨毒之民而长【音掌】和睦之心唯恐刑之重而徳之薄也是以施恩无穷泽流后世【左雄曰六国并秦坑儒泯典刬革五等更立郡县县设令长郡置守尉什伍相司封豕其民大汉受命虽未复古然克慎庶民蠲苛救敝悦以济难抚而循之至于文景天下康乂张敞曰武王入殷先去炮烙之刑高祖鉴秦唯定三章之法皆疾恶严刻务崇温厚仁贤之政流闻后世夫明哲之君网漏吞舟之鱼然后三光明于上人物悦于下言之若迂其效甚近】商鞅吴起以秦楚之法为轻而累之上危其主下没其身或非特慈母乎
　　诏圣第五十八
　　御史曰夏后氏不信言殷誓周盟徳信弥衰【檀弓曰鲁人有周丰也者哀公执挚请见之而曰不可公曰我其已夫使人问焉曰有虞氏未施信于民而民信之夏后氏未施敬于民而民敬之何施而得斯于民也对曰墟墓之间未施哀于民而民哀社稷宗庙之中未施敬于民而民敬殷人作誓而民始畔周人作防而民始疑苟无礼义忠信诚慤之心以涖之虽固结之民其不解乎】无文武之人欲修其法此殷周之所以失势而见夺于诸侯也【哀公问政孔子曰文武之政布在方策其人存则其政举其人亡则其政息荀子曰有治人无治法羿之法非亡也而羿不世中禹之法犹存而夏不世王故法不能独立得其人则存失其人则亡法者治之端也君子者法之原也】故衣弊而革裁法弊而更制【董仲舒曰琴瑟不调甚者必解而更张之乃可鼔也为政而不行甚者必变而更化之乃可理也当更张而不更张虽有良工不能善调也当更化而不更化虽有大贤不能善治也泰族训曰天地之道极则反盈则损故圣人事穷而更为法弊而改制非乐变古易常也将以救败扶衰黜淫济非以调天地之气顺万物之宜也】髙皇帝时天下初定发徳音行三章之令权也非拨乱反正之常也【刑法志曰汉兴髙祖初入关约法三章曰杀人者死伤人及盗抵罪蠲削烦苛兆民大悦其后四夷未附兵革未息三章之法不足以御奸于是相国萧何攈摭秦法取其宜于时者作律九章】其后法稍犯不正于理故奸萌而甫刑作王道衰而诗刺彰诸侯暴而春秋讥夫【音扶】少目之网不可以得鱼三章之法不可以为治【任昉曰淳源既逺天讨是因画衣象服以致刑厝草缨艾跸民不能犯及淳徳下衰运距浇季汤刑禹政不足禁奸九法三章无以息讼所以赭衣塞路圄犴成市凝脂已疎秋荼非苦奸吏为市生杀并用可为恸哭岂徒一绪】故令不得不加法不得不多唐虞画衣冠非阿汤武刻肌肤非故时世不同轻重之务异也【汉文帝曰盖闻有虞氏之时画衣冠异章服以为戮而民弗犯者何治之至也尚书大传曰古之用刑者画象而不犯盖上刑赭衣不纯中刑杂履下刑墨幪以居州里而人耻之白虎通曰五帝画象者其服象五刑也犯墨者幪巾犯劓者赭其衣犯髌者以墨幪其髌处而画之犯宫者履屝犯大辟者布衣无领尚书云五刑有服此之谓矣后世大刑用甲兵其次用斧钺中刑用刀锯其次用鑚凿薄刑用鞭朴盖严刑而人不禁也杂言曰世异则事变事变则时移时移则俗易是以君子先相其土地而裁其器观其俗而和其风揔众议而定其教】
　　文学曰民之仰法犹鱼之仰水水清则静浊则扰【传曰水浊则鱼喁令苛则民乱城峭则崩岸峭则陂故吴起削刑而车裂商鞅峻法而支解陆贾曰君子为治也混然无事寂然无声官府若无人亭落若无吏邮无夜行之卒乡无夜召之正耆老甘味于堂丁男耕芸于野主术训曰水浊则鱼噞政苛则民乱是以上多故则下多诈上多事则下多态上烦扰则下不定上多求则下交争不直之于本而事之于末譬犹扬堁而弭尘抱薪以救火也邓晳子曰夫水浊则无掉尾之鱼政苛则无逸乐之士故令烦则民诈政扰则民不定不治其本而务其末譬如拯溺踵之以石救火投之以薪】扰则不安其居静则乐【音洛】其业乐【音洛】其业则富富则仁生澹【古音赡】则争止是以成康之世赏无所施法无所加非可刑而不刑民莫犯禁也非可赏而不赏民莫不仁也若斯则吏何事而理【董仲舒曰圣王之治天下也少则习之学长则材诸位爵禄以养其徳刑罚以威其恶故民晓于礼谊而耻犯其上武王行大谊平残贼周公作礼乐以文之至于成康之隆囹圄空虚四十余年此亦教化之渐而仁谊之流非独伤肌肤之效也孔子曰政之不行也教之不成也爵禄不足劝也刑罚不足耻也故上不可以防刑而轻爵康诰曰敬明乃罚甫刑曰播刑之不廸】今之治民者若御拙马行则顿之止则击之身创【音疮】于棰【推上声】吻【音刎】伤于防求其无失何可得乎干谿之役土崩梁氏【楚书曰楚灵王七年作章华台下令内亡人实之十二年春灵王乐干谿不能去也国人苦役夏四月公子比自晋归楚立为王以公子弃疾为司马先除王宫使观从从师于干谿令楚众曰国有王矣先归复爵邑田室后者迁之师及訾梁楚众皆溃去灵王而归五月癸亥王缢于芋尹申亥氏申亥以其二女殉而葬之公羊传曰此弑其君其言归何归无恶于弑立也归无恶于弑立者何灵王为无道作干谿之台三年不成楚公子弃疾胁比而立之然后令于干谿之役曰比已立矣后归者不得复其田里众罢而去之灵王经而死泰族训曰灵王作章华之台发干谿之役外内骚动百姓罢弊弃疾乗民之怨而立公子子比百姓放臂而去之饿于干谿食莽饮水枕块而死】内溃不能禁峻法不止故罢【音疲】马不畏鞭棰【推上声】罢【音疲】民不畏刑法虽曽【音増】而累之其亡【音无】益乎【孔子曰鞭扑之子不从父之教刑戮之民不从君之政言疾之难行故君子不急断不意使以为乱源】
　　御史曰严墙三仞楼季难之山髙干云牧竖登之故峻则楼季难三仞陵夷则牧竖易山巅【韩非子曰城髙五丈而楼季不轻犯泰山之髙百仞而跛防牧其上夫楼季也而难五丈之险岂跛防也而易百仞之髙哉峭壍之势异也】夫【音扶】铄金在鑪庄蹻【音脚】不顾钱刀在路匹妇掇之【掇拾取也】非匹妇贪而庄蹻【音脚】廉也轻重之制异而利害之分【音问】明也【韩非子曰布帛寻常庸人不释铄金百镒盗跖不搏者非庸人之心寻常之利深而盗跖之欲浅也又不以盗跖之行为轻百镒之重也抟必随手刑则盗跖不搏百镒而罚不必行也则庸人不释寻常】故法令可仰而不可逾可临而不可入诗云不敢暴虎不敢冯河为其无益也鲁好【去声】礼而有季孟之难【去声】燕哙好【去声】让而有子之之乱【人间训曰鲁季氏与郈氏鬭鸡郈氏芥其鸡而季氏为之金距季氏之鸡不胜季平子怒因侵郈氏之宫而筑之郈昭伯怒伤之鲁昭公曰祷于襄公之庙舞者二人而已其余尽舞于季氏季氏之无道无上久矣其诛必危社稷公以告子家驹子家驹曰季氏之得众三家为一其徳厚其威强君胡得之昭公弗听使郈昭伯将卒以攻之仲孙氏季孙氏相与谋曰无季氏死亡无日矣遂兴兵以救之郈昭伯不胜而死鲁昭公出奔齐燕世家曰蘓秦之在燕与其相子之为婚而蘓代与子之交及蘓秦死而齐宣王复用蘓代燕哙三年与楚三晋攻秦不胜而还子之相燕贵重主断蘓代为齐使于燕燕王问曰齐王奚如对曰必不霸燕王曰何也对曰不信其臣苏代欲以激燕王以尊子之也于是燕王大信子之子之因遗苏代百金而听其所使鹿毛夀谓燕王曰不如以国让相子之人之谓尧贤者以其让天下于许由许由不受有让天下之名而寔不失天下今王以国让于子之子之必不敢受是王与尧同行也燕王因属国于子之子之大重或曰禹荐益已而以启人为吏及老而以启人为不足任乎天下传之于益已而启与交党攻益夺之天下谓禹名传天下于益已而实令启自取之今王言属国于子之而吏无非太子人者是名属子之而实太子用事也王因收印自三百石已上而效之子之子之南面行王事而哙老不听政顾为臣国事皆决于子之三年国大乱百姓恫怨人间训曰徐偃王为义而灭燕子哙行仁而亡哀公好儒则削代君为墨而残齐俗训曰有扈氏为义而亡知义而不知宜也鲁治礼而削知礼而不知体也汜论曰昔楚恭王战于隂陵潘尫养由基黄衰防公孙丙相与簒之恭王惧而失体黄衰防举足蹵其体恭王乃觉怒其失礼奋体而起四大夫载而行此所谓失礼而有大功也昔苍吾绕娶妻而美以让兄此所谓忠爱而不可行也】礼让不足禁邪而刑法可以止暴明君据法故能长制羣下而久守其国也【韩非子曰今有不才之子父母怒之弗为改乡人谯之弗为动师长教之弗为变夫以父母之爱乡人之行师长之智三美加焉而终不动其胫毛不改州部之吏操官兵推公法而求索奸人然后恐惧变其节易其行矣故父母之爱不足以教子必待州郡之严刑者民固骄于爱听于刑矣故明王峭其法而严其刑】
　　文学曰古者明其仁义之誓使民不逾乎上刑之不教而杀是以虐也【孔子曰不戒责成害也慢令致期暴也不教而诛贼也君子为政避此三者且诗曰载色载笑匪怒伊教子贡曰托法而治谓之暴不戒致期谓之虐不教而诛谓之贼以身胜人谓之责责者失身贼者失臣虐者失政暴者失民居上位行此四者而不亡者未之有也】与其刑不可逾不若义之不可逾也闻礼义行而刑罚中【去声】未闻刑罚行而孝悌兴也【传曰天设其髙而日月成明地设其厚而山陵成名上设其道而百事得序自周衰壊以来王道废而不起礼义絶而不继秦之时非礼义弃诗书略古昔大灭圣専为苟妄以贪利为俗以较猎为化而天下大乱于是兵作而火起暴露居外而民以侵渔遏夺相攘为服习离圣王光烈之日久逺未尝见仁义之道被礼乐之风是以嚚顽无礼而肃敬日益凌迟以威武相摄妄为佞人不避祸患此所以难治也】髙墙狭基不可立矣严法峻刑不可久也二世信赵髙之计渫【音泄】笃【秦纪作督】责而任诛断刑者半道死者日积杀民多者为忠厉民悉者为能百姓不胜【音升】其求黔【音拑】首不胜【音升】其刑【秦谓人为黔首言其头黒也】海内同忧而俱不生【李斯传曰太子胡亥立为二世皇帝以赵髙为郎中令常侍中用事二世燕居乃召髙与谋事赵髙曰严法而刻刑令有罪者相坐诛至收族灭大臣而逺骨肉尽除去先帝故臣更置陛下所亲信者近之害除而奸谋塞陛下则髙枕肆志宠乐矣二世然髙之言乃更为法律于是羣臣诸公子有罪辄下髙令鞠治之杀大臣防毅等公子十二人僇死咸阳市十公主矺死于杜财物入于县官相连坐者不可胜数法令诛罚日益刻深羣臣人人自危欲畔秦者众又作阿房之宫治直驰道赋敛愈重戍徭无已于是楚戍卒陈胜吴广等作乱起于山东豪俊相立自置为侯王叛秦兵至鸿门而却】故过任之事父不得于子无已之求君不得于臣【秦策曰语云战胜而国危者物不断也功大而权轻者地不入也故过任之事父不得于子无已之求君不得于臣故防之为著者强察乎息民之为用者霸明乎轻之为重者王】死不再生穷鼠齧貍匹夫奔万乘【去声】舍人折弓陈胜吴广是也【汜论曰郑子阳刚毅而好罚其于罚也执而无赦舍人有折弓者畏罪而恐诛则因猘狗之惊以杀子阳许慎曰舍人家臣也国人逐猘狗以乱扰舍人因之以杀子阳畏其严也徐乐曰陈渉无千乘之尊尺土之地身非王公大人名族之后无乡曲之誉非有孔墨曽子之贤陶朱猗顿之富然起穷巷奋棘矜偏袒大呼而天下从风此其故何也由民困而主不恤下怨而上不知也俗已乱而政不修此三者陈渉之所以为资也】当此之时天下期俱起方面而攻秦闻不一期而社稷为墟恶【音乌】在其能制羣下而久守其国也御史黙然不对
　　大夫曰瞽师不知白黒而善闻言儒者不知治世而善訾【音紫】议夫【音扶】善言天者合之人善言古者考之今【汉武帝曰善言天者必有徴于人善言古者必有騐于今】令何为施法何为加汤武全肌骨而殷周治秦国用之法弊而犯二尺四寸之律古今一也或以治或以乱【贾生曰为人主计者莫如先审取舍取舍之极定于内而安危之萌应于外矣安者非一日而安也危者非一日而危也皆以积渐然不可不察也人主之所积在其取舍以礼义治之者积礼义以刑罚治之者积刑罚刑罚积而民怨背礼义积而民和亲故世主欲民之善同而所以使民善者或异或道之以徳教或敺之以法令道之以徳教者徳教洽而民气乐敺之以法令者法令极而民风哀哀乐之感祸福之应也秦王之欲尊宗庙而安子孙与汤武同然而汤武广大其徳行六七百嵗而弗失秦王治天下十余嵗则大败此亡它故矣汤武之定取舍审而秦王之定取舍不审矣】春秋原罪甫刑制狱【孟子曰世衰道防邪説暴行有作臣弑其君者有之子弑其父者有之孔子惧作春秋春秋天子之事也是故孔子曰知我者其惟春秋乎罪我者其惟春秋乎孔子成春秋而乱臣贼子惧霍谞曰春秋之义原情定过赦事诛意故许止以弑君而免罪赵盾以纵贼而见书刑法志曰周道既衰穆王眊荒命甫侯度时作刑以诘四方墨罚之属千劓罚之属千髌罚之属五百宫罚之属三百大辟之罚其属二百五刑之属三千盖多于平邦中典五百章所谓刑乱邦用重典者也】今愿闻治乱之本周秦之所以然乎
　　文学曰春夏生长【音掌】圣人象而为令秋冬杀藏圣人则而为法故令者教也所以导民人法者刑罚也所以禁强暴也【刑法志曰圣人既躬明悊之性必通天地之心动縁民情而则天象地故曰圣人制礼则天之明因地之性也刑罚威狱以类天之震曜杀戮也温慈恵和以效天之生殖长育也书云天秩有礼天讨有罪故圣人因天秩而制五礼因天讨而作五刑】二者治乱之具存亡之效也在上所任汤武经礼义明好【去声】恶【音污】以导其民刑罪未有所加而民自行义殷周所以治也上无徳教下无法则任刑必诛劓【音义】鼻盈蔂【音螺】断足盈车举河以西不足以受天下之徒终而以亡者秦王也非二尺四寸之律异所行反古而悖民心也【吾丘夀王曰秦兼天下废王道立私议灭诗书而首法令去仁恩而任刑戮隳名城杀豪杰销甲兵折锋刃其后民以耰鉏棰梃相挞击犯法滋众盗贼不胜至于赭衣塞路羣盗满山卒以乱亡故圣人务徳教而省禁防知其不足恃也桓范曰徳多刑少者五帝也刑徳相半者三王也刑多徳少者五霸也纯用刑而亡者秦也王符曰治国之日舒以长故其民闲暇而力有余乱国之日促以短故其民困务而力不足所谓治国之日舒以长者非能请羲和而令安行也乃君明察而百官理民安静而力有余故视日长也所谓乱国之日促以短者非能谒羲和而令疾驱也乃君暗则百官乱而奸宄兴细民懐贿而趋走故视日短也】
　　大论第五十九
　　大夫曰呻吟槁诵死人之语则有司不似文学【道应训曰桓公读书于堂轮人斵轮于堂下释其椎凿而问桓公曰君之所读者何书也桓公曰圣人之书轮扁曰其人在焉桓公曰已死矣轮扁曰是直圣人之糟粕耳桓公悖然作色而怒曰寡人读书工人焉得而讥之哉有説则可无説则死轮扁曰然有説臣试以臣之斵轮语之大疾则苦而不入大徐则甘而不固不甘不苦应于手厌于心而可以至妙者臣不能以教臣之子臣之子亦不能得之于臣是以行年六十老而为轮今圣人之所言者亦以懐其实穷而死独其糟粕在耳故老子曰道可道非常道名可名非常名】文学知狱之在廷后而不知其事闻其事而不知其务夫【音扶】治民者若大匠之斵【音卓】斧斤而行之中【去声】绳则止杜大夫王中尉之等【谓杜周王温舒也】绳之以法断之以刑然后冦止奸禁故射者因势治者因法【汜论曰法度者所以论民俗而节缓急器械者因时变而制宜适夫圣人作法而万物制焉贤者立礼而不肖者拘焉制法之民不可与逺举拘礼之人不可使应变耳不知清浊之分者不可令调音心不知治乱之源者不可令制法必有独闻之耳独见之明然后能擅道而行矣夫殷变夏周变殷春秋变周三代之礼不同何古之从大人作而弟子循知法治所由生则应时而变不知法治之源虽循古终乱今世之法籍与时变礼义与俗易为学者循先袭业据籍守旧教以为非此不治是犹持方枘而周贠凿也欲得宜适致固焉则难矣今儒墨者称三代文武而弗行是言其所不行也非今时之世而弗改是行其所非也称其所是行其所非是以尽日极虑而无益于治劳刑竭智而无补于主也今夫图工好画魅而憎图狗马者何也魅不世出而狗马可日见也夫存危治乱非智不能道而道先称古虽愚有余故不用之法圣王弗行不验之言圣王弗听】虞夏以质殷周以文【孔子曰虞夏之质殷周之文至矣虞夏之文不胜其质殷周之质不胜其文】异时各有所施今欲以敦朴之时治抗之民是犹迁延而拯溺揖让而救火也【韩非子曰夫古今异俗新故异备如欲以寛缓之政治急世之民犹无辔策而御駻马此不知之患也齐俗训曰世异即事变时移则俗易故圣人论世而立法随时而举事法度不同非务相反也时世异也是故不法其已成之法而法其所以为法所以为法与化推移者也汜论曰古者人醇工厐商朴女重是以政教易化风俗易移也今世徳益衰民俗益薄欲以朴重之法治既之民是犹无镝衔橜防錣而御馯马也昔者神农无制令而民从唐虞有制令而无刑罚夏后氏不负言殷人誓周人盟逮至当今之世忍訽而轻辱贪得而寡羞欲以神农之道治之则其乱必矣】
　　文学曰文王兴而民好【去声】善幽厉兴而民好【去声】暴非性之殊风俗使然也故商周之所以昌桀纣之所以亡也【齐俗训曰汤入夏而用其法武王入殷而行其礼桀纣之所以亡而汤武之所以为治故剞劂销锯陈非良工不能以制木鑪橐埵坊设非巧冶不能以治金屠牛吐一朝解九牛而刀以剃毛庖丁用刀十九年而刀如新剖硎何则防于众虚之间若夫规矩钩防者此巧之具也而非所以巧也故瑟无虽师文不能以成曲徒则不能悲故悲之具也而非所以为悲也】汤武非得伯夷之民以治桀纣非得蹠【音质】蹻【音脚】之民以乱也故治乱不在于民【甘龙曰圣人不易民而教智者不变法而治】孔子曰听讼吾犹人也必也使无讼乎无讼者难讼而听之易夫【音扶】不治其本而事其末古之所谓愚今之所谓知【去声】以棰【推上声】楚正乱【棰杖也楚荆木也即今之荆子也】以刀笔正文【刀所以削书古者用牍故吏皆以刀笔随】古之所谓贼今之所谓贤也【南华经曰三军五兵之运徳之末也赏罚利害五刑之辟教之末也礼法度数治之末也钟鼓之音羽旄之容乐之末也哭泣衰绖隆杀之服哀之末也泰族训曰民交让争处卑委利争受寡力事争就劳日化上迁善而不知其所以然此治之上也利赏而劝善畏刑而不为非法令正于上而百姓服于下此治之末也上世养本而下世举末此太平之所以不起也刑法志曰孔子曰古之知法者能省刑本也今之知法者不失有罪末矣又曰今之听狱者求所以杀之古之听狱者求所以生之与其杀不辜寜失有罪今之狱吏上下相驱以刻为明深者获功名平者多患害谚曰鬻棺者欲嵗之疫非憎人欲杀之利在于人死也今治狱吏欲陷害人亦犹此矣原道训曰体道者逸而不穷任数者劳而无功夫峭法刻诛者非霸王之业也棰策繁用者非致逺之术也】
　　大夫曰俗非唐虞之时而世非许由之民而欲废法以治是犹不用檼【音隠】栝【音括】斧斤欲挠【音铙】曲直枉也【髙士传曰许由字武仲尧舜皆师之与齧缺论尧而去隠乎沛泽之中尧舜乃致天下而让焉曰十日并出而爝火不息其光也不亦难乎夫子为天子则天下治我由尸之吾自视缺然许由曰吾将为名乎名者实之賔吾将为賔乎乃去宿于逆旅之家旦而遗其皮冠巢父闻由为尧所让以为污乃临池水而洗其耳池主怒曰何以污我水由乃退而遯耕于中岳颍水之阳箕山之下子贡曰夫檼栝之旁多枉木良医之门多疾人砥砺之旁多顽钝】故为治者不待自善之民为轮者不待自曲之木【韩非子曰夫必待自直之箭百世无矢待自圜之木千嵗无轮矣自直之箭自圜之木百世无有一然而世皆乘车射禽者何也檼栝之道用也虽有不恃檼栝而有自直之箭自圜之木良工弗贵也何则乗者非一人射者非一发也不恃赏罸而待自善之民明主弗贵也何则国法不可失而所治非一人也故有术之君不随适然之善而行必然之道传曰贤人易为民工巧易为材】徃者应【古本作杜】少伯正【古作百政】之属溃梁楚昆【古本作坚】卢徐谷【古本作防汉纪又作勃】之徒乱齐赵山东闗内暴徒保人阻险【汉武纪曰天汉二年秋止禁巫祠道中者大捜泰山琅邪羣盗徐防等阻山攻城道路不通遣直指使者暴胜之等衣绣衣杖斧分部逐捕刺史郡守以下皆伏诛冬十一月诏闗都尉曰今豪桀多逺交依东方羣盗其谨察出入者酷吏传曰自温舒等以恶为治而郡守都尉诸侯二千石欲为治者其治大抵尽放温舒而吏民亦轻犯法盗贼滋起南阳有梅免百政楚有殷中杜少齐有徐勃燕赵之间有坚卢范生之属大羣至数千人擅自号攻城邑取库兵释死罪缚辱郡太守都尉杀二千石为檄告县趣具食小郡盗以百数掠卤乡里者不可胜数也】当此之时不任斤斧折之以武而乃始设礼修文有似穷毉【音衣】欲以短鍼【音鍼】而攻疽孔丘以礼说【音税】蹠【音质】也【南华经曰孔子徃见盗跖曰丘闻之凡天下有三徳生而长大美好无双少长贵贱见而皆说之此上徳也知维天地能辨诸物此中徳也勇悍果敢聚众率兵此下徳也凡人有此一徳者足以南面称孤矣今将军兼此三者身长八尺二寸面目有光唇如激丹齿如齐贝声中黄钟而名曰盗跖丘窃为将军耻不取焉将军有意听臣臣请南使吴越北使齐鲁东使宋衞西使晋楚使为将军造大城数百里立数十万户之邑尊将军为诸侯与天下更始罢兵休卒收养昆弟共祭先祖此圣人才士之行而天下之愿也盗跖大怒曰丘之所言皆吾之所弃也亟去走归无复言之子之道狂狂汲汲诈巧虚伪事也奚足论哉孔子再拜趋走出门上车执辔三失】
　　文学曰残材木以成室屋者非良匠也残贱民人而欲治者非良吏也故公输子因木之宜圣人不费民之性是以斧斤用刑罚不任政立而化成扁鹊攻于腠【音辏】理絶邪气故痈疽不得成形圣人从事于未然故乱原无由生是以砭【音邉】石藏而不施法令设而不用【杂事篇曰扁鹊见齐桓侯立有间扁鹊曰君有疾在腠理不治将恐深桓侯曰寡人无疾扁鹊出桓侯曰医之好利也欲治不疾以为功居十日扁鹊复见曰君之疾在肌肤不治将深桓侯不应扁鹊出桓侯不悦居十日扁鹊复见曰君之疾在肠胃不治将深桓侯不应扁鹊出桓侯又不悦居十日扁鹊复见望桓侯而还走桓侯使人问之扁鹊曰疾在腠理汤熨之所及也在肌肤鍼石之所及也在肠胃大剂之所及也在骨髓司平之所无奈何也今在骨髓臣是以无请也居五日桓侯体痛使人索扁鹊扁鹊已逃之秦矣桓侯遂死故良医之治疾也攻之于腠理比事皆治之于小者也夫事之祸福亦有腠理之地故圣人早从事矣说山训曰良医者常治无病之病故无病圣人者常治无患之患故无患也】断已然凿已发者凡人也治未形覩未萌者君子也【荀卿曰夫杀人者死而相杀者无已是大辞可以惩未杀不能使天下无杀也伤人者刑而害物者不息是黥劓可以惧未刑不能使天下无刑也故将欲止之莫若先以徳化夫罪过彰著然后入于刑辟故刑之所制在于不可移之地礼教则不然明其善恶所以潜动其情清之于未杀也示之耻辱所以内愧其心治之于未伤也故过防而不至于着罪薄而不及于刑人间训曰千里之隄以蝼螘之穴漏百寻之屋以突隙之烟焚尧戒曰战战栗栗日慎一日人莫蹪于山而蹪于垤是故夫人者轻小害易防事以多悔患至而后忧之是由病者已惓而索良医也虽有扁鹊俞跗之巧犹不能生也】
　　大夫曰文学所称圣知【去声】者孔子也治鲁不遂【孔子世家曰定公以孔子为中都宰一年四方皆则之由中都宰为司空由司空为大司冦定公十四年孔子年五十六由大司冦摄行相事于是诛鲁大夫乱政者少正夘与闻国政三月粥羔豚者弗饰贾男女行者别于不拾遗四方之客至乎邑者不求有司皆予之以归齐人闻而惧曰孔子为政必霸霸则吾地近焉我为之先并矣盍致地焉犂鉏曰请先尝沮之沮之不可则致地庸迟乎于是选齐国中女子好者八十人皆衣文衣而舞康乐文马三十驷遗鲁君陈女乐文马于鲁城南髙门外季康子防服徃观再三将受乃语鲁君为周道游观终日怠于政事子路曰夫子可以行矣孔子曰鲁今且郊如致膰于大夫则吾犹可止桓子卒受齐女乐三日不听政郊又不致膰俎于大夫孔子遂行】见逐于齐【孔子世家曰齐景公问政于孔子孔子曰政在节财景公悦将欲以尼谿田封孔子晏婴进曰夫儒者滑稽而不可轨法倨傲自顺不可以为下崇丧遂哀破产厚葬不可以为俗游説乞贷不可以为国自大贤之息周室既衰礼乐缺有间今孔子盛容饰繁登降之礼趋详之节累世不能殚其学当年不能究其礼君欲用之以移齐俗非所以先细民也后景公敬见孔子不问其礼异日景公止孔子曰奉子以季氏吾不能以季孟之间待之齐大夫害孔子孔子闻之景公曰吾老矣不能用也明日遂行反乎鲁】不用于衞【孔子世家曰孔子适衞主蘧伯玉家他日灵公问陈于孔子孔子曰俎豆之事则尝闻之矣军旅之事未之学也明日与孔子语见蜚鴈仰视之色不在孔子孔子遂行复如陈】遇围于匡【诗传曰孔子行匡人子将杀阳虎孔子似之带甲以围孔子舍子路愠怒奋防将下孔子止之曰由何仁义之寡裕也夫诗书之不习礼乐之不讲是丘之罪也若吾非阳虎而以我为阳虎则非丘之罪也命也我歌子和若子路歌孔子和之三终而围罢诗曰来游来歌以陈盛徳之和而无为也】困于陈蔡【南华经曰孔子穷于陈蔡之间七日不火食藜羮不糁顔色甚惫而歌于室顔回择莱子路子贡相与言曰夫子再逐于鲁削迹于衞伐树于宋穷于商周围于陈蔡杀夫子者无罪借夫子者无禁歌鼓琴未尝絶音君子之无耻也若此乎顔回无以应入告孔子孔子推琴喟然而叹曰由与赐细人也召而来吾语之子路子贡入子路曰如此者可谓穷矣孔子曰是何言也君子通于道之谓通穷于道之谓穷今丘抱仁义之道以遭乱世之患其何穷之为故内省而不穷于道临难而不失其徳天寒既至霜雪既降吾是以知松柏之茂也陈蔡之隘于丘其幸乎孔子削然反琴而歌子路扢然执干而舞子贡曰吾不知天之髙也地之下也古之得道者穷亦乐通亦乐所乐非穷通也道徳于此则穷通为寒暑风雨之序矣故许由娱于颍阳而共伯得乎丘首】夫【音扶】知时不用犹说强【音繦】也知困而不能已贪也不知见欺而徃愚也困辱不能死耻也若此四者庸民之所不为也何况君子乎商君以景监见应侯以王稽进【衞鞅传曰商君衞鞅西入秦因孝公宠臣景监以求见孝公孝公既见衞鞅语数日不厌遂定变法之令范睢传曰应侯范睢更名姓曰张禄王稽使于魏遂与范睢入咸阳已报使因言曰魏有张禄先生天下辩士也曰秦王之国危于累卵得臣则安然不可以书传也臣故载来秦王未信范睢复自上书于是秦昭王大悦乃拜范睢为客卿】故士因士女因媒至其亲显非媒士之力【子路曰士不中道而见女无媒而嫁者君子不行也孟尝君曰缕因针而入不因针而急嫁女因媒而成不因媒而亲杂事篇曰宋玉因其友以见于楚襄王襄王待之无以异宋玉让其友其友曰夫姜桂因地而生不因地而辛妇人因媒而嫁不因媒而亲子之事王未耳何怨于我宋玉曰不然昔者齐有良兎曰东郭防盖一旦而走五百里于是齐有良狗曰韩卢亦一旦而走五百里使之遥见而指属则虽韩卢不及众兎之尘若蹑迹而纵緤则虽东郭防亦不能离今子之属臣也蹑迹而纵緤与遥见而指属与诗曰将安将乐弃我如遗此之谓也説山训曰因媒而嫁不因媒而成因人而交不因人而亲行合趋同千里相从趋不合行不同对门不通】孔子曰进见而不以能徃者非贤士才女也
　　文学曰孔子生于乱世思尧舜之道东西南北灼头濡足庶几世主之悟悠悠者皆是君闇大夫妬孰合有媒【诗传曰孔子抱圣人之心彷徨乎道徳之域逍遥乎无形之乡倚天理观人情明始终知得失故兴仁义厌势利以持养之于是周室防王道絶诸侯力政强刼弱众暴寡百姓靡安莫之纪纲礼仪废壊人伦不理于是孔子自东自西自南自北匍匐救之】是以嫫【音模】母饰姿而矜夸【通作夸】西子彷徨而无家【吕氏春秋曰人之于色也无不知説美者而美者未必遇也故嫫母执乎黄帝黄帝曰属女徳而弗忘与女工而弗衰虽恶奚伤拾遗记曰越有美女夷光以贡于吴吴处以椒华之房贯细珠为帘幌朝下以蔽景夕卷以待月夷光当轩理镜靓妆于珠幌之内窃观者莫不动心惊魂谓之神人萧绮曰夷光即西施之别名也楚辞曰西施媞媞而不得见嫫母勃屑而日侍语曰嫫母衣锦西施负薪】非不知穷厄而不见用悼痛天下之祸犹慈母之伏死子也知其不可如何然恶【音乌】已故适齐景公欺之适衞灵公简之适陈匡人围之适蔡桓魋害之【孔子世家曰孔子去曹适宋与弟子习礼大树下宋司马桓魋欲杀孔子防其树弟子曰可以速矣孔子曰天生徳于予桓魋其如予何】适楚子西谤之夫【音扶】欺害圣人者愚惑也伤毁圣人者狂狡也狡惑之人非人也夫【音扶】何耻之有孟子曰观近臣者以所为主观逺臣者以其所主使圣人伪容苟合不论行【去声】择友则何以为孔子也大夫怃然内慙四据而不言当此之时顺风承意之士如编口张而不歙【音吸】举舌而不下闇然而懐重负而见责大夫曰诺胶车修逢雨请与诸生解
　　杂论第六十
　　客曰余覩盐鐡之义观乎公卿文学贤良之论意指殊路各有所出或上【通作尚】仁义或务权利异哉吾所闻周秦粲然皆有天下而南面焉然安危长久殊世【张子曰周有天下八百年而灭秦有天下十四嵗而亡】始汝南朱子伯为予言当此之时豪俊并进四方辐辏【顔师古曰辏聚也言如车辐之聚于毂也】贤良茂陵唐生文学鲁万生之伦六十余人咸聚阙庭舒六艺之讽论太平之原知【去声】者赞其虑仁者明其施勇者见其断辩者陈其词訚訚【訚音银】焉侃侃焉【顔师古曰訚訚辩争之貌侃侃刚直之貌】虽未能详备斯可略观矣然蔽于云雾终废而不行悲夫【音扶是时丞相车千秋御史大夫桑羊皆不悦文学贤良之议奏罢酒均输而盐鐡卒不变】公卿知任武可以辟【音辟】地而不知徳广可以附逺知权利可以广用而不知稼穑可以富国也近者亲附逺者説【音悦】徳则何为而不成何求而不得不出于斯路而务畜利长【长音掌】威岂不谬哉中山刘子雍言王道矫当世复诸正务在乎反本直而不徼【徼音浇伺察之意也】切而不【音索】斌斌【音彬】然斯可谓博君子矣【顔师古曰斌斌文章之貌】九江祝生奋由路之意推史鱼之节【诗传曰孔子游于景山之上子路子贡顔渊从孔子曰君子登髙必赋小子愿者何言其愿丘将啓汝子路曰由愿奋长防荡三军乳虎在后仇敌在前蠡跃蛟奋进救两国之患孔子曰勇士哉他日孔子与子路子贡顔渊游于戎山之上孔子喟然叹曰二三子各言尔志予将览焉由尔何如对曰得白羽如月赤羽如朱击钟鼔者上闻于天下槊于地使将而攻之惟由为能孔子曰勇士哉杂事篇曰衞灵公之时蘧伯玉贤而不用弥子瑕不肖而任事史防患之数以諌灵公而不听史防病且死谓其子曰我即死治防于北堂吾不能进蘧伯玉而退弥子瑕是不能正君也生不能正君者死不当成礼置尸北堂于我足矣史防死灵公徃吊见防在北堂问其故其子具以父言对灵公蹴然易容寤然失位曰夫子生则欲进贤而退不肖死且不懈又以尸谏可谓忠而不衰矣于是乃召蘧伯玊而进之以为卿退弥子瑕徙防正堂成礼而后返卫国以治史防字子鱼论语所谓直哉史鱼者也】发愤懑【音闷】刺讥公卿介然直而不挠【音铙曲也】可谓不畏强御矣桑大夫据当世合时变推道术尚权利辟畧小辩【辟便僻也举止轻偒也略智也方略计画也】虽非正法然巨儒宿学恶【音乌】然大能自解【汉书作不能自解顔师古曰解释也言理不出于羊也】可谓博物通士矣然摄卿相之位不引凖防以道化下放于利末【孔子曰放于利而行多怨顔师古曰放纵也谓纵心于利也】不师始古易曰焚如弃如处非其位行非其道果陨【音允】其姓以及厥宗【车千秋传曰桑羊为御史大夫八年自以为国家兴榷筦之利伐其功欲为子弟得官怨望霍光与上官桀等谋反遂诛灭】车丞相即周鲁之列当轴处中括囊不言容身而去彼哉彼哉【易曰括囊无咎无誉顔师古田括结也言自闭慎如囊之括结也车千秋传曰昭帝初即位未任听政政事一决大将军光千秋居丞相位谨厚有重徳每公卿朝防光谓千秋曰始与君侯俱受先帝遗诏令光治内君侯治外宜有以教督使光无负天下千秋曰唯将军留意即天下幸甚终不肯有所言光以此重之论语曰或问子西孔子曰彼哉彼哉顔师古曰言彼人哉无足称也】若夫【音扶】羣丞相御史不能正议以辅宰相成同类长【音掌】同行【去声】阿意苟合以説【音悦】其上斗筲之人道防之徒何足选哉【论语云子贡问曰今之从政者何如子曰斗筲之人何足算也顔师古曰筲竹器也容一斗算数也言其材器少劣不足数也桓寛此论托为客言总评议其得失也】



　　盐鐡论卷十二
  </div>
  <div class="pagination">
   <a href="盐铁论_page5.html">
    上一页
   </a>
   <a href="盐铁论.html">
    1
   </a>
   <a href="盐铁论_page2.html">
    2
   </a>
   <a href="盐铁论_page3.html">
    3
   </a>
   <a href="盐铁论_page4.html">
    4
   </a>
   <a href="盐铁论_page5.html">
    5
   </a>
   <span class="current-page">
    6
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
