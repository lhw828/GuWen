<!DOCTYPE html>
<html>
<head>
    <meta charset="UTF-8">
    <title>龙溪王先生全集 - 第 27 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>龙溪王先生全集 - 第 27 页/共 44 页</h1>
    <div class="content">　　此件事是吾人随身资粮，不可一时不究察，但其间煞有机窍。若不得其机、不入其窍，虽终日检点矜持，只成义袭之学。且如司马君实平生无妄语，心事可质神明，名重四夷，岂非世间豪杰之士？但一念入微未得稳贴，每疚于心，时常念个中字，未免又为中所缠缚，其拟玄作潜虚，亦是系心之法，以其未得机窍也。人心本虚，本有未发之中，若悟得时，中不待念，虚不待潜，反身而求，无不具足。时时慊于心，是谓集义所生，孔孟家法也。自古圣贤须豪杰人做，然豪杰而不圣贤亦容有之，未免行不著、习不察，未为闻道，以其未悟也。

　　阳和谓予曰：“学者谈空说妙，无当于日用，不要于典常，是之谓诡。口周孔、身章缝而行商贾，是之谓伪。惩诡与伪之过，而遂以为学可不讲，友可不会，独学自信，冥行无闻，是之谓蔽。间有行比一乡、智效一官，自以为躬行君子，安于小成而不求上达，是之谓画。兹四者病虽不同，其为无得于学均也。阳明先生曰‘心之良知是谓圣’，揭出致良知三字示人，真是千古之秘传、入圣之捷径。时时提醒，时时保任，不为物欲所迁，意识所障，易简广大，天下之能事毕矣！某非私一阳明先生，千圣之学脉，的然在是，不可得而异也。可谓卓然自信、勇于任道者矣！旧有会所曰水西，最盛，今废矣！闻之恻恻动心。昔元老论及友人屠坪石司成，谓屠子好谈理学，雅称同志，不惟不以为讳，且从而纵谀之，当事者之心盖可谅矣！”其意切切以虚谈无实为戒，鱼兔未获，毋舍筌蹄；家当未完，毋撤藩卫。盖将以明之，非有所作恶而欲抑毁之也。但恐吠声怖影之徒巧于承望，遂致有所变置改毁，反使志学初心郁而未畅，至动海内善类之疑。譬之太虚清明中忽生片云，未免有所点缀。世道污隆、学术兴替，举足重轻，关系不小。此等气象乃末代陋习，非盛世所宜有。别嫌明微，当事者不可以不慎也。


与陆平泉（两篇）


　　与陆平泉

　　某不类，荷公教爱独深！每忆龙池燕坐、超然默对之乐，恒不忘梦寐间。予亦不知其何心也。迩来静中课业更何如？

　　所请《中庸》未发之旨乃千古入圣玄机，虚以适变，寂以通感，中和位育乃其功用之自然，非有假于外也。世之学者不得其机，未免涉思为、泥典要，甚至求假于形名器数助而发之，充其知识，以为儒者之学在是矣！语及虚寂，反哄然指以为禅，间或高明之士有得于禅者，复以儒者之学在于叙正人伦，未尽妙义，隐然若有伸彼抑此之意。圣学何由而明乎！

　　先师良知之教信手拈出，不学不虑、周于伦物之感应，千圣之绝学也，人孰不闻？能实致其知者有几？能悟于言句后外者有几？况海内同志凋谢，落落如晨星，一线之脉，所存几何？窃有隐忧焉。我公深信先师之学，又深有得于禅理，同异毫厘之间，辨之已久，幸有以终教之。

　　夫我公托疾，决志还山，人言有所不恤，是非有矫于世，亦非优游好遁求以适逸、薄君宠而不顾也，既为此大事因缘出世一番，固将心存万古、了此大事，思以继圣修而开来学。此等苦心，岂士之谫谫者所能识？亦求自信而已。

　　不肖年逾七十，百虑尽灰，而一念求助之心老而弥切，相观相证，以衍此一脉之传，固不自量之鄙怀也。既辱误爱，亦岂能恝然忘情于不肖哉？

　　存斋公好学不倦，见处超然，诚睿圣之资。公既密迩，不惜时过周旋，了此究竟之说。譬宝珠入于猗顿之手，人将益信且爱，比之贫儿衣带所系万不侔矣！存斋公门第峻绝，虽极谦光，乡人未尽孚协，此亦一大魔障，势使然也。入得魔、降得魔，不作碍相，方是大佛作用。公会间幸默致此意，时时以武公不愧屋漏之学相诏勉，洒扫庭内，法行自近，以示训于乡人，即此便是中和位育胚胎，使圣学弥有光于世，固吾党大幸，亦大愿也！

　　与陆平泉

　　日者趋候云间，值公应酬纷冗，不及细请，为念！

　　先师从祀之议，存老已尽委曲，荷公身任其事，此千古道脉所系，区区不敢以私惠，归德于有道也。虬峰巡院秉心昭旷，应务公而有容，深信先师之学，兹特疏议，请从祀庙庭，公当局可无虚发，百凡惟委曲主持，以求必济，无俟于山人之赘言也。

　　我公静养多年，骤当忙局，日应万变，此心寂然，素定之徵也。向尝请教入佛入魔之说，公已无逆于心。魔有二，有正道试法之魔，有阴邪害法之魔。若于此中识得破、打得彻，弗令试脱，弗为扰害，方是超出三界大佛作用。我公深契师门宗旨，良知两字，是照妖大圆镜，真所谓赤日当空，魍魉潜消者也。

　　新天子践祚，童蒙之吉，得公以刚中之德相应，助成圣功，亦千古大快事。然此未易言也。包蒙纳妇，方为克家之子，非有入魔真手段，未足以与此，幸默识之！


与王南岷


　　粤自姑苏相别，彼此音耗不相及者若干年，近来看得此件事颇切，乃生身立命不可一日少者。吾兄天性冲和，世染本少，但入微一著尚觉悠悠。若真为性命汉，须有冲天决然之志，当权好修行，亦易埋没。譬之火里栽莲，非夙植灵根，未有不受焦枯者。惟兄慎图之，勿以为狂言，同心之望也。

　　荆川救世一念可贯金石，肉眼尚以尘心窥之，可慨也已！


与陶念斋


　　向者宅上被灾之后，曾具启以大易之盈谦之说请教，有道者闻之，当不以为迂。闻谕令器及戒家众之言，有足徵矣！

　　大子新祚，睿知夙成，童蒙之吉，执事任蒙养之责，其功贵豫。窃意治有大本，有大机。大本莫切于明圣学，大机莫切于和人心。圣学明，蒙养之功始有所就；人心和，协恭之化始有可成。养正之术，全在内外得人辅理。在外，须复祖宗起居注旧制，访求海内忠信文学之士数辈，更番入直，以备顾问，以供燕游。在内，所赖全在中官。盖幼主深处宫闱，舍此辈无与周旋承事，导之以正则吉，纳之于邪则凶。吉凶之机，不可以不慎也。此辈伎俩，染习虽深，然未尝无是非本心，利害未尝不明。吾辈无耻者，方倚以为速化之术，其孑孑自好者视此辈为异类，若将浼己，绝不与通，则又若矫枉之过矣！今日欲事蒙养，须与此辈通一线之路，诚心相处，开其本心之明，示以祸福利害之机，使此辈知吾党之可赖，当有忻然悦而趋向者。得此辈办几分好心肠，随时引沃辅理之益，奚啻外廷百倍！非有不二心之臣、圆机之士未足以语此。

　　周公辅成王，拳拳于缀衣虎贲之士，所谓缀衣，即今尚衣供奉之役，虎贲，即今持戟护屏之役，正指此辈而言也。蒙九二“包蒙纳妇”之吉，其旨深矣！所谓明圣学以成蒙养之功者，有如此。唐虞之朝，同寅师师，相让相亲，视为手足耳目，共为腹心之用，以成正大光明之业，不必出于己也。后世一体之学不明，人各有心，交构忿忌，上下争驰于利以相圮轧，欲成一体之治，不可得矣！所谓和人心以昭协恭之化者如此，且天时人事，变态罔测，自古帝王驭世，所恃者权，权在朝廷则治，权有所移则乱，不可不防其渐也。

　　不肖隐忧不忘，眠食之外，以心代力，纂辑《中鉴录》三册，择此辈可与言者，无意中授以一册，递相传玩，少知劝阻，兴其善念，拂其邪心，未必无少助耳。

　　吾儒之学原与物同体，非止为自了汉。此念本天授，不以世界穷达有加损、人类同异有拣择，大丈夫为大事因缘出来救世一番，皆吾分内事也。亮之！亮之！


与陶念斋


　　自世丈处天曹，同虞坡公协恭赞治，仕路清明，成师师之化，儒者有用之学，信不诬矣！吾世丈深信先师良知之学，一切应感，能直心以动、不作安排否？

　　致知无巧法，无假外求，只在一念入微处讨真假，一念神感神应便是入圣之机。孟子所谓集义，是时时求慊于心，才有亿度，便属知解，才有凑泊，便落格套，才有庄严，便涉气魄，皆是义袭，王霸诚伪之所由分也。唐虞之时，所读何书？危微精一之外无闻焉。后儒专以读书为穷理，循序致精，居敬持志，隔涉几程途？揣摩依仿，将一生精神寄顿故纸堆中，忘却本领工夫，谈王说霸，别作一项伎俩商量。晦翁晚年亦已自觉其非矣！所谓君子之过、圣贤之用心也。先师信手拈出良知两字，不学不虑，以直而动，乃性命之枢、精一之宗传也。

　　迩者浙江抚按连疏申举先师从祀，以补圣朝之缺典，已蒙平泉宗伯题请。荷圣旨俞允会议，近今未见题覆。圣天子睿知夙成，童蒙之吉，柔中之德，临之于上，诸大老以刚中之德应之于下，刚柔相济，大义自定。虽有纷纷之论，无自而入也。吾世丈既已深信其学，又当可为之时，会须明目张胆，一陈昌言，使此学晓然光显于天下，已信者益坚其信心，未信者渐释其疑虑，使忌者献诚，慢者致恭，所谓万代瞻仰清明，一盛事也。

　　夫学有嫡传，有支派，犹家之有宗子与庶孳也。良知者，德性之知，性无不善，故知无不良。明睿所照，默识心通，颜子之学，所谓嫡传也。多学而识，由于闻见以附益之，不能自信其心，子贡子张，所谓支派也。盖良知不由闻见而有，而闻见莫非良知之用。多识者所以畜德。德根于心，不由多识而始全，内外毫厘之辨也。颜子没而圣学亡，后世所传者，子贡子张支派学术，沿流至今，非一朝一夕之故。先师所倡良知之旨，乃千圣绝学，孔门之宗子也。汉唐以来，分门传经，训诂注述之徒，所谓庶孳者，昂然列于庑下，而为宗子者尚泥于纷纷之说，不得并列于俎豆之间，以承继述之重，岂亦有似是而难明者乎？向来台谏言者，每以薛文清与阳明先师并举从祀，说者谓文清之学举世皆以为是，而阳明尚有议而非之者，久之以待其定。夫丈夫盖棺，事已定矣！何待于久？若以是非之有无为高下，恐非所以卜人品而明学术也。

　　自良知之学不明于世，人人失其本心，未免以毁誉为是非，是其所非、非其所是，容有之矣！是非者，好恶之所从出也。孔子云：“不如乡人之善者好之，不善者恶之。”若徒以毁誉为是非，乡愿之媚世反若贤于仲尼也，而可乎哉？世有冒认宗传，以庶易嫡，是非无从而明者，则滴血以为证。良知者，是非之则，千圣相传真滴血也。人品之高下，系学术之邪正；学术之邪正，系吾道之盛衰；吾道之盛衰，系世运之污隆。此在当局诸公主持世教之责，非区区阿好所得而私也。


与赵尚莘（四篇）


　　答赵尚莘

　　使至，拜领手书，俨对颜面，所示日来工夫，想见兄日用行持，煞肯用力，煞肯参究，此中正好商量。“嗜欲深痼，割情极难”，此已一句道尽。若非极下苦功，令本心时时作得主宰，未有不以从欲为自然者。孔子年七十，方能从心所欲不逾矩，吾人岂可容易放过？然此却非禁绝所能制，须信本心自有天则方为主宰，须信种种嗜欲皆是本心变化之迹，时时敌应，不过其则，方为锻炼。若不信得过这些子，只在二见上凑泊支持，下苦工时便时有安排，讨见成时便成无忌惮，未免堕落两边，其为未得应手，则一而已。何如？何如？

　　弟陈乞意已决，闻兄出京在月尽，弟回正值其时，还，当与兄再登当湖之堂，究此一事也。

　　与赵尚莘

　　昨入平湖，得拜年伯于堂，信宿请教，精义无穷，信道之心，老而弥笃。且照以天和，宏以虚受，使人自忘卑陋，油油然怀乐告之心。翁之盛德，可谓至矣！家学渊源，天伦之乐，无以逾此。是兄享天纵之福，人道中所愿欲而不可必得者也。

　　承示本体工夫合一之意，此本简易明白，但吾人习于闻见，本体外别作一项工夫商量，故见其有不合处。要之，还是为性命心未恳切，未免从见上转。每与兄面论圣人本体无欲，时时保任缉熙，即本体便是工夫。贤人以下，不能无欲，须时时做寡欲工夫，以求复其本体。及其成功则一。然中间浅深难易，则自不同，进一步方见得一番精采，未可以意想图度而得也。

　　与赵尚莘

　　去住匆匆，未尽合并，别后怏怏，如有所失。

　　包裹扭捏，是吾人通病，今亦不能于病上屑屑去得，只密察本来真性，时时令其直达流行，不从痛痒上起回护见则包裹自去，不从名色上起照管见则扭捏自除。时时是真性直达，乃是真放下；时时是真性流行，乃是真举扬。若作第二义商量，未免堕落两边见解，于本性上未免有一纸之隔。所当深究而早辨者也。

　　不肖承兄误爱，二人同心，其利断金，一切毁誉之来，正可以为吾人切劘之助，若以此过动其心，则又惑矣！何如，何如？

　　答赵尚莘

　　领兄手教，知为这件事甚着紧。吾人此生，原只有这件事，但世人凡缘染重，外境累深，未免将自己精神向外驰求漏泄，反把这件事作第二义看。间有觉破其弊，欲与收摄自为主张者，又未免从意见好名色上扭捏转移，不可专专向一念上求生死下落，是与终日驰求者虽稍不同，其为不得真性流行，则一而已。

　　来教“努力精明”，若不善用，亦会生病。此等处亦须心悟，不然，又未免与悠悠作治法也。何如，何如？

　　绪山兄已回，见在感应，尽见确实，亦切切以从前意见为戒，乃知忧患困穷有益于人也。

</div>
    <div class="pagination">
<a href="龙溪王先生全集_page26.html">上一页</a><span>...</span><a href="龙溪王先生全集_page22.html">22</a><a href="龙溪王先生全集_page23.html">23</a><a href="龙溪王先生全集_page24.html">24</a><a href="龙溪王先生全集_page25.html">25</a><a href="龙溪王先生全集_page26.html">26</a><span class="current-page">27</span><a href="龙溪王先生全集_page28.html">28</a><a href="龙溪王先生全集_page29.html">29</a><a href="龙溪王先生全集_page30.html">30</a><a href="龙溪王先生全集_page31.html">31</a><a href="龙溪王先生全集_page32.html">32</a><span>...</span><a href="龙溪王先生全集_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
