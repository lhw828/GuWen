<!DOCTYPE html>
<html>
<head>
    <meta charset="UTF-8">
    <title>近思录 - 第 7 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>近思录 - 第 7 页/共 8 页</h1>
    <div class="content">　　先生因言今日供职只第一件便做他底不得吏人押申转运司状颐不曾签国子监自系台省台省系朝廷官外司有事合行申状岂有台省倒申外司之理只为从前人只计较利害不计较事体直得恁地【春秋书法王人虽微序于诸侯之上尊王也】须看圣人欲正名处见得道名不正时便至礼乐不兴是自然住不得【说见论语○名分不正则施之于事者颠倒而无序乖戾而不和礼乐何以兴此自然必至之势】
　　学者不可不通世务天下事譬如一家非我为则彼为非甲为则乙为【君子存心正大如此其所以讲明世道者葢亦非分外之事也】
　　人无逺虑必有近忧思虑当在事外【外书下同○蘓氏曰虑不在千里之外则患在几席之下此以地之逺近言也一说先事而圗之则事至而无患此以时之逺近言也然其理则一也】
　　圣人之责人也常缓便见只欲事正无显人过恶之意伊川先生云今之守令惟制民之产一事不得为其他在法度中甚有可为者患人不为耳【制民之产谓井田贡助之法】明道先生作县凡坐处皆书视民如伤四字尝曰颢常愧此四字
　　伊川先生每见人论前辈之短则曰汝辈且取他长处【人之短本为薄徳况前辈乎】
　　刘安礼云王荆公执政议法改令言者攻之甚力明道先生尝被防赴中堂议事荆公方怒言者厉色待之先生徐曰天下之事非一家私议愿公平气以聴荆公为之媿屈【附録下同○刘立之字安礼程子门人也熙宁初王荆公安石参知政事创制新法中外皆言其不便荆公独愤然不顾明道先生权监察御史里行被防赴中堂议事从容一言之间荆公乃为之媿屈葢有以破其私己之见而消其忿厉之气也】
　　刘安礼问临民明道曰使民各得输其情【民情皆得以上闻则自无不得其所之患然非平易聪达者能之乎】问御吏曰正己以格物【居上既正则下有所感而正矣非徒事乎刑罚之严也】
　　横渠先生曰凡人为上则易为下则难然不能为下亦未能使下不尽其情伪也大抵使人常在其前已尝为之则能使人【文集○乐于使人而惮于事人此人常情也然知事人之道然后知使人之道已未尝事人则使人之际必不能尽其情】
　　坎维心亨故行有尚外虽积险苟处之心亨不疑则虽难必济而往有功也【坎为重险故曰积险二五以刚居中故外虽有积险其中心自亨通而无所疑惧也心亨而无疑则可以出险矣】今水临万仞之山要下即下无复凝滞之在前惟知有义理而已则复何回避所以心通【易说下同　此以坎象而言人于义理苟能信之笃行之决如水之就下则沛然而莫御何往而不心亨哉】
　　人所以不能行己者于其所难者则惰其异俗者虽易而羞缩惟心则不顾人之非笑所趋义理耳视天下莫能移其道【志不立气不充故有怠惰与羞缩惟心则立志逺大义理胜则气充】然为之人亦未必怪正以在己者义理不胜惰与羞缩之病消则有长不消则病常在意思龌龊无由作事【滕文公行三年之丧始也父兄百官皆不欲文公以义理所当为发哀戚之诚心人亦莫不恱服所患在我义理不胜则不能自强故有惰与羞缩之患】在古气节之士冒死以有为于义未必中然非有志槩者莫能况吾于义理已明何为不为【志气感慨虽未必中于义而死且不顾况吾义理既明尚何怠惰羞缩之为举重明轻所以激昂兼懦之士】姤初六羸豕孚蹢躅豕方羸时力未能动然至诚在于蹢躅得伸则伸矣【羸弱也蹢躅跳跃也豕性隂躁虽当羸弱之时其诚心未尝不在于动也得肆则肆矣犹小人虽困志在求逞君子所当察也】如李徳裕处置阉宦徒知其帖息威伏而忽于志不忘逞照察少不至则失其几也【唐武宗时徳裕为相君臣契合莫能间之宦寺之徒帖息畏伏诚若无能为者而不知其志在求逞也继嗣重事卒定于宦者之手而徳裕逐矣葢几微之间所当深察】
　　人教小童亦可取益绊已不出入一益也【取益谓有益于己绊牵系也】授人数数已亦了此文义二益也【数数犹频数也了晓彻也】对之必正衣冠尊瞻视三益也常以因己而壊人之才为忧则不敢堕四益也【语録○此段当在十一卷之末】











　　近思録卷十
<子部,儒家类,近思录>
　　钦定四库全书
　　近思録卷十一　　　　宋朱子吕祖谦同编
　　叶采集解
　　教学【凡二十二条】
　　此卷论教人之道葢君子进则推斯道以觉天下退则明斯道以淑其徒所谓得英才而教育之即新民之事也
　　濂溪先生曰刚善为义为直为断为严毅为干固恶为猛为隘为强梁柔善为慈为顺为防恶为懦弱为无防为邪佞【朱子曰气禀刚柔固隂阳之大分而其中又各有善恶之分焉恶者固为非正而善者亦未必皆得乎中也】惟中也者和也中节也天下之达道也圣人之事也【朱子曰此以得性之正而言也然其以和为中与中庸不合葢就已发无过不及者而言之如书所谓允执厥中者也】故圣人立教俾人自易其恶自至其中而止矣【通书○朱子曰易其恶则刚柔皆善有严毅慈顺之徳而无强梁懦弱之病矣至其中则其或为严毅或为慈顺也又皆中节而无太过不及之偏矣】
　　伊川先生曰古人生子能食能言而教之【古者子生能食则教之以右手能言则教之唯诺】大学之法以豫为先人之幼也知思未有所主便当以格言至论日陈于前虽未晓知且当薰聒使盈耳充腹久自安习若固有之虽以他言惑之不能入也【学记曰禁于未发之谓豫此所谓少成若天性习惯如自然者也】若为之不豫及乎稍长私意偏好生于内众口辩言铄于外欲其纯完不可得也【文集　教之不早及其稍长内为物欲所防溺外为流俗所销靡欲其心徳之无偏驳难矣】
　　观之上九曰观其生君子无咎象曰观其生志未平也伊川易传曰君子虽不在位然以人观其徳用为仪法故当自慎省观其所生常不失于君子则人不失所望而化之矣【上为无位之地故曰不在位然当观之时高而在上固众人所观瞻而用为法则者要当谨畏反观内省己之所为常不违乎君子之道而后人心慰满得所矜式也】不可以不在于位故安然放意无所事也【易传○释志未平也言高尚之士亦不可以轻意肆志也】圣人之道如天然与众人之识甚殊邈也门人弟子既亲炙而后益知其高逺既若不可及则趋望之心怠矣故圣人之教常俯而就之【圣人教人循循善诱常俯而就之葢亦因其资以设教不使之徒见高逺而自沮也】事上临丧不敢不勉君子之常行不困于酒尤其近也而以己处之者不独使夫资之下者勉思企及而才之髙者亦不敢易乎近矣【经说说见论语○道固不外日用常行之间在圣人无事乎思勉耳夫子设教固常人之所可勉而贤者之所不可忽也】
　　明道先生曰忧子弟之轻俊者只教以经学念书不得令作文字【志轻才俊者惮于检束而乐于驰逞使之习经念书则心平气定使作文字则得以用其才而长其轻俊矣】子弟凡百玩好皆夺志至于书札于儒者事最近然一向好着亦自丧志如王虞顔栁辈诚为好人则有之曾见有善书者知道否平生精力一用于此非惟徒废时日于道便有妨处足知丧志也【遗书下同王右军羲之虞永兴世南顔鲁公真卿栁河东公权皆工书札亦各有风节表见当世然终不足以知道葢専工一艺岂特徒废时日妨于学问而志局于此已失其操存之本矣】
　　胡安定在湖州置治道斋学者有欲明治道者讲之于中如治民治兵水利算数之类尝言刘彛善治水利后累为政皆兴水利有功【治民如政教施设之方治兵如战阵部伍之法水利如江河渠堰之利算数如律厯九章之】
　　凡立言欲涵蓄意思不使知徳者厌无徳者惑【知徳者玩其意而不厌无徳者守其说而不惑○朱子曰近看尹先生论语说句句有意味不可以为常谈而忽之也】教人未见意趣必不乐学欲且教之歌舞如古诗三百篇皆古人作之如闗雎之类正家之始故用之乡人用之邦国日使人闻之此等诗其言简奥今人未易晓欲别作诗略言教童子洒扫应对事长之节令朝夕歌之似当有助
　　子厚以礼教学者最善使学者先有所据守【礼以恭敬辞逊为本而有节文度数之详学者从事乎此则日用言动之间皆有依据持守之地】
　　语学者以所见未到之理不惟所闻不深彻反将理低看了【学者所见未到而骤以语之则彼不惟无深造自得之功而亦且轻视之矣】
　　舞射便见人诚古之教人莫非使之成已【舞者所以导其和射者所以正其志要必以诚心为之诚者所以成己也】自洒扫应对上便可到圣人事【洒扫应对即是教之以诚诚之至即是圣人事】
　　自幼子常视母诳以上便是教人以圣人事【说见曲礼视同示诳欺妄也小未有知常示以正事此圣人无妄之道】
　　先传后倦君子教人有序先传以小者近者而后教以大者逺者非是先传以近小而后不教以逺大也【子游讥子夏之门人于洒扫应对进退末事则可矣于道之本原则无如之何子夏闻而非之曰君子之道孰先传焉孰后倦焉葢君子教人先后有序不容躐等而骤进非谓传以近小者于先而不教以逺大者于后也○朱子曰洒扫应对精义入神事有大小礼无大小事有大小故其教有序而不可躐理无大小故随其所处而皆不可不尽愚谓子夏正谓教人小大有别前段程子之说却就洒扫应对上发明理无大小自是一义】伊川先生曰说书必非古意转使人薄学者须是潜心积虑优游涵养使之自得今一日说尽只是教得薄至如汉时说下帷讲诵犹未必说书【理贵玩索至于口耳之传末矣下帷讲诵如董仲舒之徒说见汉史】
　　古者八嵗入小学十五入大学择其才可教者聚之不肖者复之农亩葢士农不易业既入学则不治农然后士农判【古者自国之贵胄子弟及士庶人之子八嵗则皆入小学十五则入大学然后择其才之可教者聚之于学其不可教者复归之农亩】在学之养若士大夫之子则不虑无养虽庶人之子既入学则亦必有养古之士者自十五入学至四十方仕中间自有二十五年学又无利可趋则所志可知须去趋善便自此成徳后之人自童稚间已有汲汲趋利之意何由得向善故古人必使四十而仕然后志定只营衣食却无害惟利禄之诱最害人【本注云人有养便方定志于学○先王设教养之周而行之久士有定志专于修己而缓于干禄故能一意趋善卒于成徳后世反是只营衣食者求于力分之内未足以夺志故无害若诱于利禄则所学皆非为己而根本己拨矣故害最甚】
　　天下有多少才只为道不明于天下故不得有所成就且古者兴于诗立于礼成于乐如今人怎生会得古人于诗如今人歌曲一般虽闾巷童稚皆习闻其说而晓其义故能兴起于诗后世老师宿儒尚不能晓其义怎生责得学者是不得兴于诗也【古人歌诗习熟其说而通达其义故吟讽之间足以感发其善心而惩创其逸志】古礼既废人伦不明以至治家皆无法度是不得立于礼也【礼所以叙人伦而施之家国者皆有法度以为据依故能有立也】古人有歌咏以养其性情声音以养其耳目舞蹈以养其血脉今皆无之是不得成于乐也【歌咏声诗温柔笃厚有以养其性情也五声成文八音相比鸿杀防数节奏和平有以养其耳目也至于手之舞足之蹈执其羽籥干戚之器习其屈伸俯仰缀兆舒疾之文是以容貌得庄行列得正进退得齐心志条畅而血气和平是有以养其血脉也】古之成材也易今之成材也难
　　孔子教人不愤不启不悱不发葢不待愤悱而发则知之不固待愤悱而后发则沛然矣学者须是深思之思而不得然后为他说便好【朱子曰愤者心求通而未得之意悱者口欲言而未能之貌启谓开其意发谓达其辞愚谓不待愤悱而遽启发之则未尝深思其受之也必浅既无所得其聴之也若亡启发于愤悱之余则思深力穷而倐然有得必沛然而通达矣】初学者须是且为他说不然非独他不晓亦止人好问之心也【此又诱进初学之道】横渠先生曰恭敬撙节退让以明礼仁之至也爱道之极也【曲礼曰君子恭敬撙节退让以明礼郑氏曰撙犹趋也谓趋就乎节约也恭敬者礼之本撙节退让礼之文君子从事乎此则视聴言动之间天理流行人欲消尽而心徳全矣是仁之至也恭敬则无慢忽撙节则无骄溢退让则无怨争是皆所以尽仁爱之道者也】己不勉明则人无从倡道无从教无从成矣【正防○明谓明礼也人必以礼而倡率道必以礼而宏大教必以礼而成就】
　　学记曰进而不顾其安使人不由其诚教人不尽其材【其安其成其材皆谓受教者】人未安之又进之未喻之又告之徒使人生此节目不尽材不顾安不由诚皆是施之妄也【此言进而不顾其安徒使人生此节目葢三患实相因而然皆陵节躐等不当其可而施之也】教人至难必尽人之材乃不误人观可及处然后告之圣人之明直若庖丁之解牛皆知其隙刃投余地无全牛矣【此言教人必尽其材圣人随材施教各当其可如庖丁解牛洞见间隙无全牛矣事见庄子】人之才足以有为但以其不由于诚则不尽其材若曰勉率而为之则岂有由诚哉【横渠礼记说下同　此言使人不由其诚勉强为之而无诚意虽材所可为者亦不能尽之矣○朱子曰尝见横渠简与人谓其子日来诵书不熟宜教他熟诵尽其诚与材】
　　古之小儿便能敬事长者与之提携则两手奉长者之手问之掩口而对【说见曲礼○捧手习扶持尊者掩口而对习其乡尊者屏气也】葢稍不敬事便不忠信故教小儿且先安详恭敬【安详则不躁率恭敬则不诞慢此忠信之本也】
　　孟子曰人不足与适也政不足与间也唯大人为能格君心之非非唯君心至于朋游学者之际彼虽议论异同未欲深较惟整理其心使归之正岂小补哉【横渠孟子说】近思録卷十一
　　钦定四库全书
　　近思録卷十二　　　　宋朱子吕祖谦同编
　　叶采集解
　　警戒
　　此卷论戒谨之道修己治人常存警省之意不然则私欲易萌善日消而恶日积矣
　　濓溪先生曰仲由喜闻过令名无穷焉今人有过不喜人规如防疾而忌医宁灭其身而无悟也噫【通书　子路有改过迁善之实故令名无穷焉】
　　伊川先生曰徳善日积则福禄日臻徳逾于禄则虽盛而非满自古隆盛未有不失道而丧败者也【易传下同○泰卦九三传徳胜于禄则所享者虽厚而不为过禄过其徳则所享者虽薄且不能胜况于隆盛乎隆盛之败丧必自无徳者致之也】
　　人之于豫乐心说之故迟迟遂至于耽恋不能已也豫之六二以中正自守其介如石其去之速不俟终日故贞正而吉也【人处豫乐易至耽恋六二中正上又无应特立自守其节之坚介然如石无所转移也其去之速不俟终日无所耽恋也】处豫不可安且久也久则溺矣如二可谓见几而作者也盖中正故其守坚而能辨之早去之速也【惟其自守之坚故能见几而作】
　　人君致危亡之道非一而以豫为多【豫卦六五传衰世之君大率以逸豫致危亡可不深戒哉】
　　圣人为戒必于方盛之时方其盛而不知戒故狃安富则骄侈生乐舒肆则纪纲壊忘祸乱则衅孽萌是以浸淫不知乱之至也【临卦彖传骄侈每生于安富之余纲纪每废于舒肆之日衅端祸孽每兆于无虞之中故方盛之时实将衰之渐圣人为戒于早则可保其长盛】
　　复之六三以隂躁处动之极复之频数而不能固者也【震下坤上为复三既隂躁又处震动之终其于复善也躁动而不能固守者也】复贵安固频复频失不安于复也复善而屡失危之道也【有失而后有复屡复而屡失不当其徳危之道也】圣人开其迁善之道与其复而危其屡失故云厉无咎不可以频失而戒其复也频失则为危屡复何咎过在失而不在复也【屡失故危厉屡复故无咎无咎者补过之称也】刘质夫曰频复不已遂至迷复【刘绚字质夫程子门人也频复频失而不止久则玩溺而不能复必至上九之迷复矣】
　　伊川先生曰睽极则咈戾而难合刚极则躁暴而不详明极则过察而多疑聧之上九有六三之正应实不孤而其才性如此自睽孤也【兊下离上为睽上居睽之终是睽之极也以九居上是刚之极也居离之终是明之极也有是一者何往而不睽孤哉虽有正应亦不合矣】如人虽有亲党而多自疑猜妄生乖离虽处骨肉亲党之间而常孤独也【多自疑猜过明之患也妄生乖离遇刚好睽之致也】
　　解之六三曰负且乘致寇至贞吝伊川易传曰小人而窃盛位虽勉为正事而气质卑下本非在上之物终可吝也【负者小人之事也乘者君子之器也故为小人窃盛位之象勉为正事者贞也然而隂柔卑下之质冒居内卦之上非其所安是以吝也】若能大正则如何曰大正非隂柔所能也若能之则是化为君子矣
　　益之上九曰莫益之或击之伊川易传曰理者天下之至公利者众人所同欲苟公其心不失其正理则与众同利无侵于人人亦欲与之若切于好利蔽于自私求自益以损于人则人亦与之力争故莫肯益之而有击夺之者矣【在上者推至公之理而与众同其利则众亦与之同其利苟懐自私之心而惟利己则人亦各欲利其己而夺其所利矣益之上九人莫益之而或击之者以其求益之过也】
　　艮之九三曰艮其限列其夤厉薰心伊川易传曰夫止道贵乎得宜行止不能以时而定于一其坚强如此则处世乖戾与物睽絶其危甚矣【限界分也列絶也夤膂肉也亦一身上下之限也三居内卦之上实内外之分故取象皆为限止之义所贵于止者谓各得所宜止而无过与不及也不度时中而一于限止焉坚执强忍如此则违世絶物危厉甚矣】人之固止一隅而举世莫与宜者则艰蹇忿畏焚挠其中岂有安裕之理厉薰心谓不安之势薰烁其中也
　　大率以说而动安有不失正者【归妹彖传兊下震上为归妹兊说也震动也心有所好乐则不得其正况从欲而忘返者耶】
　　男女有尊卑之序夫妇有倡随之理此常理也若徇情肆欲惟说是动男牵欲而失其刚妇狃说而忘其顺则凶而无所利矣【同上震长男兊少女以说而动则徇情肆欲必且失其常理而致凶矣】虽舜之圣且畏巧言令色说之惑人易入而可惧也如此【兊卦六五传巧言者工佞之言令色者善柔之色皆务以恱人也人心喜顺恶逆故巧言令色易以惑人凡说之道皆然不可不戒也】
　　治水天下之大任也非其至公之心能舍己从人尽天下之议则不能成其功岂方命圯族者所能乎【方不顺也命天理也圯族败类也夫任天下之大事者非一人之私智所能集要必合天下之谋而后可也苟上不顺乎天理下不依乎羣情恃其才智任己而行乌能有济】鲧虽九年而功弗成然其所治固非他人所及也惟其功有叙故其自任益强咈戾圯类益甚公议隔而人心离矣是其恶益显而其功卒不可成也【经说下同　公议隔而得失莫闻人心离而事业莫与共之者矣】
　　君子敬以直内微生高所枉虽小而害直则大【子曰孰谓微生高直或乞醯焉乞诸其隣而与之微生姓高名君子敬以直内不容有一毫之邪枉所谓直也微生高以无为有曲意徇人盖邪枉之态不能掩者事虽微所以害于直者甚大故圣人因以立教】
　　人有欲则无刚刚则不屈于欲【谢上蔡曰刚与欲正相反能胜物之谓刚故常伸于万物之上为物掩之谓欲故常屈于万物之下】
　　人之过也各于其类君子常失于厚小人常失于薄君子过于爱小人伤于忍【君子小人之分在于仁与不仁而已故仁者之过常在于厚与爱不仁者之过常在于薄与忍】
　　明道先生曰富贵骄人固不善学问骄人害亦不细【遗书下同○君子之学为己而已以学问骄人非特其学为务外而傲惰败徳学亦不进矣】
　　人以料事为明便骎骎入逆诈亿不信去也【子曰不逆诈不亿不信朱子曰逆未至而迎之也亿未见而意之也愚谓事而无情曰诈言而无实曰不信诈者巧而不信者诞也扬子云谓匿行曰诈易言曰诞是也若事未显而逆料臆度之则自流于巧而惑于疑未必得事之情实矣人以料事为明者必至于是周子曰谓能疑为明何啻千里】
　　人于外物奉身者事事要好只有自家一个身与心却不要好苟得外面物好时却不知道自家身与心却巳先不好了也【所谓以小害大贱害贵者也】
　　人于天理昏者是只为嗜欲乱着他庄子言其嗜欲深者其天机浅此言却最是【嗜欲多则志乱气昏而天理微矣二者常相为消长】伊川先生曰阅机事之久机心必生葢方其阅时心必喜既喜则如种下种子【荘子曰有机械者必有机事有机事者必有机心】疑病者未有事至时先有疑端在心周罗事者先有周事之端在心皆病也【周罗俚语犹兜揽也事未至而有好疑喜事之端则事至之时有不当疑而疑不当揽而揽者矣故治心者必去其端】
　　较事大小其弊为枉尺直寻之病【事无大小惟理是视或者有苟成急就之意谓道虽少屈而所伸者大义虽微害而所利者博则有冒而为之者原其初心止于权大小遂至枉尺直寻其末流之弊乃有不可胜言矣】
　　小人小丈夫不合小了他本不是恶【性无不善而局于气质汩于利欲者自小之耳】
　　虽公天下事若用私意为之便是私【事出于公而以私意为之即是私也故学者以正心为本论人者必察其心不徒考其事】
　　做官夺人志【仕而志于富贵者固不必言或驰骛乎是非予夺之境而此志动于喜怒爱恶之私或经营于建功立业之间而此志防于计度区画之巧徳未成而从政者未有不夺其志学者所当深省也】骄是气盈吝是气歉人若吝时于财上亦不足于事上亦不足凡百事皆不足必有歉歉之色【骄矜夸吝鄙啬也骄气盈者常觉其有余吝气歉者常觉其不足惟君子所志者道故无时而盈亦无所不足】
　　未知道者如醉人方其醉时无所不至及其醒也莫不愧耻人之未知学者自视以为无缺及既知学反思前日所为则骇且惧矣
　　邢恕云一日三防检明道曰可哀也哉其余时理会甚事葢仿三省之说错了可见不曾用功又多逐人面上说一般话明道责之邢曰无可说明道曰无可说便不得不说【曾子三省谓日以三事自省邢仿其言乃云一日三次防检】
　　横渠先生曰学者舍礼义则饱食终日无所猷为与下民一致所事不逾衣食之间燕逰之乐耳【正防】
　　郑卫之音悲哀令人意思留连又生怠惰之意从而致骄淫之心虽珍玩竒货其始惑人也亦不如是切从而生无限嗜好故孔子曰必放之亦是圣人经歴过但圣人能不为物所移耳【横渠礼乐说】
　　孟子言反经特于乡原之后者以乡原大者不先立心中初无主惟是左右看顺人情不欲违一生如此【横渠孟子说　经常也古今不易之常道也是是非非必有定理而好善恶恶必有定见今乡原浮沈俯仰无所可否葢其义理不立中无所主惟务恱人以是终身乃乱常之尤者君子反经复其常道则是非昭然而乡原伪言伪行不得以惑之矣】

　　近思録卷十二
　　钦定四库全书
　　近思録卷十三　　　　宋朱子吕祖谦同编
　　叶采集解
　　辨别异端【凡十四条】
　　此卷辨异端葢君子之学虽已至然异端之辨尤不可以不明苟于此有毫厘之未辨则贻害于人心者甚矣
　　明道先生曰杨墨之害甚于申韩佛老之害甚于杨墨【杨朱墨翟详见孟子申不害者郑人以刑名干韩昭侯昭侯用以为相韩非韩之诸公子善刑名法术之学佛者本西域之人为寂灭之学自汉以来其说始入中国老者周柱下史老耼也其书论清浄无为之道】杨氏为我疑于仁墨氏兼爱疑于义申韩则浅陋易见故孟子只辟杨墨为其惑世之甚也【杨氏为我可谓自私而不仁矣然而犹疑似于无欲之仁墨氏兼爱可谓泛滥而无义矣然犹疑似于无私之义故足以惑人也若申韩之刑名功利浅陋而易见故孟子但辟杨墨恐其为人心之害而申韩不足辟也】佛老其言近理又非杨墨之比此所以为害尤甚杨墨之害亦经孟子辟之所以廓如也【遗书下同　佛氏言心性老氏谈道徳皆近于理又非杨墨之比故其为人心之害尤甚扬子云曰古者杨墨塞路孟子辞而辟之廓如也朱子曰杨朱即老耼弟子孟子辟杨墨则老庄在其中矣】
　　伊川先生曰儒者潜心正道不容有差其始甚微其终则不可救如师也过商也不及于圣人中道师只是过于厚些商只是不及些然而厚则渐至于兼爱不及则便至于为我其过不及同出于儒者其末遂至杨墨至于杨墨亦未至于无父无君孟子推之便至于此葢其差必至于是也【师子张名商子夏名子张才高意广泛爱兼容故常过乎中子夏笃信自守规模谨宻故常不及乎中二子于道亦未逺也然师之过其流必至于墨氏之兼爱子夏之不及其后传田子方子方之后为庄周是杨氏为我之学也孟氏推杨墨之极致则兼爱者至于无父葢爱其父亦同于路人是无父也为我者至于无君葢自私其身而不知有上下是无君也】
　　明道先生曰道之外无物物之外无道是天地之间无适而非道也即父子而父子在所亲即君臣而君臣在所严以至为夫妇为长幼为朋友无所为而非道此道所以不可须臾离也然则毁人伦去四大者其外于道也逺矣【物由道而形故道外无物道以物而具故物外无道人于天地间不能违物而独立故无适而非道也今释氏乃毁弃人伦灭絶四大其戾于道逺矣释氏以地水火风为四大谓四大幻假而成人身寂灭幻根防除一切】故君子之于天下也无适也无莫也义之与比若有适有莫则于道为有间非天地之全也【适可也莫不可也比从也君子之于天下无可无不可惟义之从也今释氏可以寂灭无为而不可以察理应事必欲防除外相始见法性非天地本然全体之性矣】彼释氏之学于敬以直内则有之矣义以方外则未之有也【释氏习定欲得此心收敛虚静亦若所谓敬以直内然有体而无用絶灭伦理何有于义】故滞固者入于枯槁疏通者归于恣肆此佛之教所以为隘也吾道则不然率性而已斯理也圣人于易备言之【释氏离器以为道故于日用事物之间或拘或肆皆为之病名为大自在而实则隘陋而一毫不容也若吾儒率性之道动静各正既不病于拘亦不至于肆圣人赞易所谓知至至之可与几也知终终之可与存义也敬以直内义以方外时止则止时行则行动静不失其时体用本末备言之矣】又曰佛有一个觉之理可以敬以直内矣然无义以方外其直内者要之其本亦不是【佛学禅者觉也觉者心无倚着灵觉不昧所谓常惺惺法若可敬以直内矣然而无制事之义则其所谓觉者犹无寸之尺无心之两其直内之本亦非矣】释氏本怖死生为利岂是公道【释氏谓有生必有灭故有轮廻今求不生不灭之理可免轮廻之苦此本出于利己之私意也】惟务上达而无下学然则其上达处岂有是也元不相连属但有间防非道也【絶学而求顿悟故无下学工夫道器本不相离合舍物以明理泯迹以求心岂知道者哉】孟子曰尽其心者知其性也彼所谓识心见性是也若存心养性一段事则无矣【朱子曰释氏恍惚之间略见得心性影子都不见里面许多道理就使有存养之功亦只存养得他所见影子终不分明】彼固曰出家独善便于道体自不足【道本人伦今曰出家则于道体亏欠大矣】或曰释氏地狱之类皆是为下根之人设此怖令为善先生曰至诚贯天地人尚有不化岂有立伪教而人可化乎
　　学者于释氏之说直须如淫声美色以逺之不尔则骎骎然入于其中矣顔渊问为邦孔子旣告之以二帝三王之事而复戒以放郑声逺佞人曰郑声淫佞人殆彼佞人者是他一邉佞耳然而于已则危只是能使人移故危也至于禹之言曰何畏乎巧言令色直消言畏只是须着如此戒慎犹恐不免释氏之学更不消言常戒到自家自信后便不能乱得【初学立心未定必屏逺异端之说信道旣笃乃可考辨其失】
　　所以谓万物一体者皆有此理只为从那里来生生之谓易生则一时生皆完此理人则能推物则气昏推不得不可道他物不与有也【天地之理流行化生人之与物均有是生则亦均具是理所谓万物一体也然人所禀之气通故能推物所禀之气塞故不能推】人只为自私将自家躯殻上头起意故看得道理小了他底放这身来都在万物中一例看大小大快活【人知万物一体之理不为私己之见自然与物各得其所】释氏以不知此去他身上起意思奈何那身不得故却厌恶要得去尽根尘为心源不定故要得如枯木死灰然没此理要有此理除是死也【释氏惟不知万物一体顺理而行本无障碍顾乃自生私见为吾身不能不交于物也遂欲尽去根尘空诸所有佛书以耳舌口鼻身意为六根以色声香味触法为六尘其说为幻尘灭故幻根亦灭幻根灭故幻心亦灭然心本生道有体则有用岂容絶灭哉】释氏其实是爱身放不得故说许多譬如蝜蝂之虫已载不起犹自更取物在身又如抱石投河以其重愈沈终不道放下石头惟嫌重也【原释氏之初本是爱己妄生计较欲世离生死而不知去私己之念本无事也】
　　人有语导气者问先生曰君亦有术乎明道曰吾尝夏葛而冬裘饥食而渴饮节嗜欲定心气如斯而已矣【圣贤养生顺理窒欲而已岂若偏曲之士为长生久视之术哉】
　　佛氏不识隂阳书夜死生古今安得谓形而上者与圣人同乎【以上竝明道语　伊川先生曰形而上者性命也隂阳书夜死生古今乃天命之流行二气之屈伸释氏指为轮回为幻妄则其所谈性命亦异乎圣人矣】
　　释氏之说若欲穷其说而去取之则其说未能穷固已化而为佛矣只且于迹上考之其设教如是则其心果如何固难为取其心不取其迹有是心则有是迹王通言心迹之判便是乱说故不若且于迹上断定不与圣人合其言有合处则吾道固己有有不合者固所不取如是立定却省易【此言虽为初学立心未定者设然孟子辟杨墨亦不过考其迹而推其心极之于无父无君此实辨异端之要领也】
　　问神仙之说有诸明道曰若说白日飞升之类则无若言居山林间保形炼气以延年益夀则有之譬如一炉火置之风中则易过置之密室则难过有此理也又问子言圣人不师仙厥术异也圣人能为此等事否曰此是天地间一贼若非窃造化之机安能延年使圣人肯为周孔为之矣【人之精气聚则生散则死彼有见于造化之机窃而用之使精气固结而不散故能独夀理之所有也顾其自私小技圣贤弗为耳】
　　谢显道歴举佛说与吾儒同处问伊川先生先生曰恁地同处虽多只是本领不是一齐差却【外书　大本既差则其说似同而实异】
　　横渠先生曰释氏妄意天性而不知范围之用反以六根之微因縁天地明不能尽则诬天地日月为幻妄【范围犹裁成也圣尽性故能裁成天地之道释氏乃欲识性而不知范围之用则是未尝知性也谓六根悉本天地六根起灭无有实相天地日月等为幻妄】蔽其用于一身之小溺其志于虚空之大此所以语大语小流遁失中【厌此身之小则蔽其用而不能推乐虚空之大则溺其志而不能反故其语大语小辗转流遁皆失其中】其过于大也尘芥六合其蔽于小也梦幻人世谓之穷理可乎不知穷理而谓之尽性可乎谓之无不知可乎【上下四方为六合谓六合在虚空中特一微尘芥子耳所以言虚空之大一切有为法如梦幻泡影所以言人世之微此皆不能穷理尽性之过】尘芥六合谓天地为有穷也梦幻人世明不能究其所从也【正防下同○佛说谓虚空无穷天地有穷人世起灭皆为幻妄莫知所从来也】
　　大易不言有无言有无诸子之陋也【易曰一隂一阳之谓道葢隂阳之运其所以然者即道也体用相因精麤罔间不可以有无分后世异端见道不明始则以道为无以器为有有者为幻妄为土苴无者为妙为真空析有无而二之皆诸子之陋见也】
　　浮圗明谓有识之死受生循环遂厌苦求免可谓知鬼乎【精气聚则为人散则为鬼散则澌灭就尽而已释氏谓神识不散复寓形而受生是不明鬼之理也】以人生为妄见可谓知人乎【人生日用无非天理之当然释氏指为浮生幻化岂为知人乎】天人一物辄生取舎可谓知天乎【天人一理今乃弃人事而求天性岂为知天乎】孔孟所谓天彼所谓道惑者指逰魂为变为轮回未之思也大学当先知天徳知天徳则知圣人知神今浮圗剧论要归必谓死生流转非得道不免谓之悟道可乎【本注云悟则有义有命均死生一天人推知昼夜通隂阳体之无二○当生而生当死而死是则有义有命生死均安何所厌苦天人一致何所取舎知昼夜通隂阳则知生死之说何所谓轮】自其说炽传中国儒者未容窥圣学门墙已为引取沦胥其间指为大道乃其俗达之天下致善恶知愚男女臧获人人着信使英才间气生则溺耳目恬习之事长则师世儒崇尚之言遂防然被驱因谓圣人可不修而至大道可不学而知故未识圣人心已谓不必求其迹未见君子志已谓不必事其文此人伦所以不察庶物所以不明治所以忽徳所以乱【世儒于圣门未有所见而耳目习熟固已防溺于异端乃谓不假修为立地成佛不立文字教外别传不修而至故谓不必求其迹不学而知故谓不必事其文】异言入耳上无礼以防其伪下无学以稽其弊自古诐淫邪遁之辞翕然竝兴一出于佛氏之门者千五百年向非独立不惧精一自信有大过人之才何以正立其间与之较是非计得失哉【诡服异行非修先王之礼何以防其伪邪说异教非通圣人之学何以稽其弊】
</div>
    <div class="pagination">
<a href="近思录_page6.html">上一页</a><a href="近思录.html">1</a><a href="近思录_page2.html">2</a><a href="近思录_page3.html">3</a><a href="近思录_page4.html">4</a><a href="近思录_page5.html">5</a><a href="近思录_page6.html">6</a><span class="current-page">7</span><a href="近思录_page8.html">8</a><a href="近思录_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
