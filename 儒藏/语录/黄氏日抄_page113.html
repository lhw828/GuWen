<!DOCTYPE html>
<html>
<head>
    <meta charset="UTF-8">
    <title>黄氏日抄 - 第 113 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄氏日抄 - 第 113 页/共 162 页</h1>
    <div class="content">









　　黄氏日抄卷四十六
<子部,儒家类,黄氏日抄>
　　钦定四库全书
　　黄氏日抄卷四十七　　　　宋　黄震　撰读史【二】
　　汉书
　　董仲舒
　　自孟子没后学圣人之学者惟仲舒其天资粹美用意纯笃汉唐诸儒鲜其比者使幸而及门于孔氏亲承圣训庶几四科之流亚矣若其谓正其谊不谋其利明其道不计其功如许正论前无古人其后能见之发挥者惟伊洛诸儒尝见之行事者惟诸葛孔明所谓汉贼不两立成败利钝不暇计者也呜呼至矣
　　贾谊
　　天资甚高议论甚伟惜不闻孔孟之学然一时无与比者其后经画汉世变故皆谊遗防
　　汲黯
　　黯以纯刚至正之气卓出汉庭之右自天子以下皆严惮之黯言虽不用汉鼎之增重亦多矣子曰枨也欲焉得刚黯庶几无欲者与后世士大夫一为利禄所汨虽饰以仁义累千万言岂复有是痛快令人心开目明者哉呜呼黯所谓人中龙也
　　陆贾
　　贾以诗书说高帝一时群臣无有也贾以吕氏欲王诸吕而病免岂忍一日茍禄于君侧既病免复傅防将相以诛诸吕又岂忍一日茍忘其君此亦一时羣臣无有也呜呼贾庶几以道事君者与
　　史以郦陆朱刘叔孙同传朱建叔孙通不足道也食其庶几知择君娄敬庶几能自奋然岂贾俦伍哉
　　蒯伍江息夫
　　蒯通口给不在仪秦下防真主出兴故无所售其奸伍被歴歴与淮王辨初若通于汉者故史氏谓忠不终而诈雠然伍被岂能忠者哉凢传中所述皆汉庭对吏之言归过于君以冀免死被岂能忠者哉江充以巫蛊危太子息夫躬以巫蛊危东平以疎防亲固之论当矣愚谓邪说之防人皆由乘间而入故君人者不可不以明理为务祸福各以其类至天下安有巫蛊之理
　　万石卫直周张
　　石庆卫绾皆所谓忠信之人特未学耳以之为三老助教化厉薄俗可也宰相非其任矣直不疑之偿金周仁之尿袴类不近于人情而仁以密见狎出入宫禁殆阉官之靡又非不疑比也若张欧虽刑名学而有仁心其庶乎
　　文三王
　　三王者梁孝王代孝王梁懐王也大扺汉于诸王不教以礼义而乃大其封邑适所以祸之
　　袁盎
　　谏赵谈骖乘正论也实则恐其害已戒申屠嘉礼士善言也实则媿其轻已盎平生挟诈率此类也
　　晁错
　　孟子所谓盆成括之流且其言兵事徙民实塞等议蔚有文华至贤良防则絶无义理葢君子喻于义小人喻于利言小小计数则可奉大对非所长也文帝赐民田租却自入粟一事始不为无补于汉
　　张释之
　　释之守法识大体为汉廷尉第一于定国非其比也
　　冯唐郑当时
　　冯唐论将数语我朝艺祖尝用之西北诸将可为万世法郑庄推毂本立朝第一事然四郊置驲则战国四豪之余风非孔子举尔所知之意矣庄事君无所臧否而所引又皆兴利之人故庄盗名者也非为国者也不足以玷张冯汲黯诸贤之后
　　窦婴田蚡灌夫
　　窦婴田蚡灌夫三人班赞所谓凶德参防者也愚按婴为将赐金不入门蚡为相骄横占田宅婴以景帝欲传梁王犯顔力争蚡迎淮南王霸上私纳交以成其恶婴虽他未见过人者其贤于蚡则万万矣蚡骄傲以召祸夫狠恣以成衅婴不幸与夫交亦沦胥以败耳初婴以栗太子之废屏居南山下一闻高遂之说幡然而改使婴失势之后早得贤士大夫交闻知几逺害之论其庶乎
　　贾山
　　山以文帝贤君不免田猎之娱故劝以亲贤讲学为务所以致君之意极善传言不能为醇儒葢谓其不专守一经耳非以其行己不醇也
　　邹阳枚乘
　　本未免战国游士之余习能持正论可嘉乘谏吴王书尤明切
　　路温舒
　　温舒一疏切中时弊葢自武帝后法益烦苛宣帝初即位温舒兾一扫除之论者谓其切中宣帝病则非也时帝未有施行
　　温舒以言尚德缓刑见喜不责以狱事而迁为广阳私府长正犹仲舒以言修德更化见喜不使之立朝而逺为江都易王相敷奏以言明试以功循名责实之意果如是乎要之武帝夲心实不在修德宣帝本心实不在尚德虽曰喜之非能心诚好之也二帝终身之所行已占于此时矣
　　建明宣帝之世王吉之外惟温舒耳其说皆万世君臣当服膺者
　　王吉所言者大体温舒所言者一事王吉儒者温舒忠信之人
　　韩安国
　　安国长厚好靖武帝好大喜功故帝虽器之而卒困焉
　　景十三王
　　景十三王惟河间王最贤其学甚正虽当时士大夫亦鲜及之余率骄恣自灭大率汉之封建非特城邑过制亦失虽有周亲不如仁人之意故适足以祸之耳
　　李广
　　广之材尽出一时之上广之功尽出一时之下或者谓其有悔而广亦自悔其杀降广之不遇其以是与若我朝曹武惠提兵百万不妄杀一人富贵与宋无极呜呼盛哉
　　广边将材于守右北平见之使武帝志在息民专任李广足矣
　　李陵
　　武帝区区欲侯一贰师故借陵以成其功陵不屑卒以无救而败悲夫有天下之大者柰何以人材之良民命之重为迎恱嬖妾计哉
　　苏建苏武
　　子卿之节千古一人
　　卫青霍去病
　　卫霍皆以戚畹用霍能大言阿意故尤见宠任要之武帝之兵从欲之兵也则亦何往而非私哉
　　二人皆孟子所谓民贼班氏之传每一出兵即继以匈奴冦边杀略多以明二人非能御冦乃冦之招非徒无益而又害之二人之罪尤着
　　看卫霍传须合李广传卫霍深入二千里声震夷夏今看其传不直一钱李广每战辄北困踬终身今看其传英风如在史氏抑扬予夺之妙岂常手【阙】

　　陈胜吴广
　　秦之烦劳天下可监也已
　　项籍
　　项王非特暴虐人心不归亦从来无统一天下之心既灭咸阳而都彭城既复彭城而割荥阳既割鸿沟而东归皆是羽按甲称伯之秋不知高祖志不在小天下不归于一不止也
　　张耳陈余
　　耳余号刎颈交其为交可知矣后卒如其说云
　　魏豹田儋韩王信
　　以故国之后乍起乍灭无足多论者
　　韩彭英卢吴
　　班史以此同传者谓韩彭英以大功卢以旧恩皆不克终惟吴芮传国五世者得人心有道也垂训之意深矣
　　荆燕吴
　　贾以烧楚积聚有功封泽以田生权激吕氏封濞以近亲借其镇抚封濞独以叛诛者以有山海之利班赞谓山海不以封是矣
　　楚元王【交】
　　交以好学礼贤开国故戍虽以叛诛而辟疆德向皆世济其美汉之宗英于斯为盛歆不念厥绍而附贼莽以自覆其宗岂复有人心也哉【传中山陵一事可为万世戒】
　　季布栾布田叔
　　季布侠士栾布田叔义士叔尤长者
　　高五王
　　赵隠王以鸩死赵幽王以幽死赵共王以愤死燕王建有子亦见杀惟齐王肥献城吕氏之女幸脱虎口甚矣吕氏之不仁也肥子朱虚侯竟能手诛诸吕复安社稷呜呼真高皇帝子孙哉
　　曹参
　　曹参天下甫定逺相侯国此所以独不见疑于高帝也然又安知非帝有心于逺之耶
　　张陈王周
　　良善谋汉亦善自谋陈平诈谋功不补过王陵守正周勃则重厚尽之亚夫重厚而守正惜景帝之不知也
　　樊郦滕灌傅靳周
　　哙勇士商亦战功居多世谓况卖友非也古者大义灭亲况吕氏依凭城社小人耳无事与之相接义当去则去之何友之足云耳夏侯婴四朝骖乘忠信可知灌婴为吕氏将兵而与绛侯谋可谓知义傅寛靳歙皆战士周緤才不逮之而有忠君爱上之心以功名自终宜矣
　　张周赵任申屠
　　张苍福人周昌直谅赵尧以术倾周昌之任任敖特以旧恩用申屠所谓好刚不好学者乎然亦贤于人多矣
　　司马相如
　　相如素行不谨立朝专是逢君之恶或者犹以其文墨取之不知大人等赋封禅等书正其逢君之具也吁尚足置齿颊间哉
　　公孙
　　言西南夷事不听自是不复廷争难以置朔方之便即谢以不知其便若是之曲学阿世大率类是其徙董仲舒胶西迁汲长孺内史皆欲置之死地此后世权奸荐顔真卿使李希烈之阴谋也防惨若此又不止阿世而已秦誓曰人之有技媢嫉以恶之人之彦圣而违之俾不通寔不能容以不能保我子孙黎民亦曰殆哉大学曰唯仁人能放流之迸诸四夷不与同中国呜呼非斯人之谓而谁谓与
　　买臣难以置朔方之便发十防不得一非不能得也希防而伪屈耳亦奸哉
　　卜式
　　式输财以逢君而富民莫应于是乎有告緍之令式愿父子死边以逢君而诸侯莫应于是乎坐酧金失侯者百余人牧竖无知祸人乃尔吁
　　儿寛
　　寛为内史劝农桑缓刑罚殆循吏也而曲说傅防以赞封禅之决卒与相如同科惜夫
</div>
    <div class="pagination">
<a href="黄氏日抄_page112.html">上一页</a><span>...</span><a href="黄氏日抄_page108.html">108</a><a href="黄氏日抄_page109.html">109</a><a href="黄氏日抄_page110.html">110</a><a href="黄氏日抄_page111.html">111</a><a href="黄氏日抄_page112.html">112</a><span class="current-page">113</span><a href="黄氏日抄_page114.html">114</a><a href="黄氏日抄_page115.html">115</a><a href="黄氏日抄_page116.html">116</a><a href="黄氏日抄_page117.html">117</a><a href="黄氏日抄_page118.html">118</a><span>...</span><a href="黄氏日抄_page114.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
