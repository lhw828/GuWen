<!DOCTYPE html>
<html>
<head>
    <meta charset="UTF-8">
    <title>性理群书句解 - 第 9 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>性理群书句解 - 第 9 页/共 11 页</h1>
    <div class="content">　　性理羣书句解卷十七
　　宋　熊　节　撰
　　熊刚大　注
　　通书
　　诚上第一【诚即实理此篇论天以此实理赋予于人而为性命之本原】
　　诚者圣人之本【诚者真实无妄之谓天所赋人所受之正理圣之所以圣以其防得此理故为圣人之本】大哉乾元【然是实理有天道之自然元者干之德运行不息若是其大】万物资始【万物所取以为始资取也】诚之源也【是即实理之根源】乾道变化【干之道变化不穷】各正性命【天所赋为命物所受为性各出于正】诚斯立焉【实理于是乎有立】纯粹至善者也【纯而不杂粹而无疵浑然至善】故曰【故云】一隂一阳之谓道【隂阳气也然气非理不行所以使隂阳之运转盖有理以为之主所谓道也】继之者善【继则气之方出善则理之方行乃诚之源】成之者性【成则物之己成性则理之己具乃诚之立】元亨诚之通【故元亨利贞无非诚也元者生物之始亨者生物之通为诚之通通即实理方出而赋于物善之继也即上文所谓万物资始是也】利贞诚之复【利者生物之遂贞者生物之成为诚之复复即实理各得而藏诸己性之成也即上文之所谓各正性命是也】大哉易也【故易者隂阳变易之名大哉此易】性命之源乎【其为天赋为命物受为性之根源者乎】
　　诚下第二【此篇论圣人全此实理而为五常百行之本源】
　　圣【圣人之所以圣】诚而已矣【不过全此实理即所谓太极者也】诚【是理之实】五常之本【乃仁义礼智信所谓五常之根本全此实则五常不亏矣】百行之源【孝悌忠顺之属所谓百行之根本全此实则百行脩矣】静无而动有【方其静也诚未尝无以其未形故谓之无及其动也诚非至此而后有以其可见而谓之有】至正而明逹也【静而无则至正而已动而有则昭明通逹可见也】五常百行【故五常之道百行之至】非诚非也【茍无此诚皆无其实所谓不诚无物也】邪暗塞也【静而不正则邪妄动而不明不逹则暗昧幽塞】故诚则无事矣【惟诚则众理自然无一不偹无事思勉而从容中道矣】至易而行难【故实理自然则充之为至易人伪夺之则行惟见其难】果而确无难焉【人伪不能夺故无难】故曰【故云】一日克已复礼【克去己私复还天理天下之至难然其机可一日而决】天下归仁焉【而其効至于天下尽归吾仁果确之无难如此】
　　诚几德第三【此篇论诚为实理之自然几乃善恶之所由分徳乃道之得于身者】
　　诚【实理自然】无为【何为之有即太极也】几【几者动之微】善恶【善恶之所由分盖勭于人心之微则天理固能发见而人欲亦萌乎中即隂阳之象】德爱曰仁【道之有得于身谓之德于爱则谓之仁】宜曰义【处事得其宜谓之义】理曰礼【万物各得其理谓之礼】通曰智【周乎万事而通逹则谓之智】守曰信【凡事固守而不易则谓之信即五行之性也】性焉安焉之谓圣【性成于天安行于己不思而得不勉而中则为圣人是诚无不立几无不明徳无不偹者也】复焉执焉之谓贤【复者反而至之执者得而持之则为贤人降圣人一等是思诚研几以成其徳者也】发微不可见【发之微妙而不见其迹】充周不可穷之谓神【充之周徧而不穷其用此则圣人之神妙不可知者也】
　　圣第四【此篇论诚精而明诚应而妙几微而烛其幽此乃性焉安焉之谓圣者】
　　寂然不动者【性真而静凝然未发者】诚也【实理之本体也】感而遂通者【随感随应酬酢不穷者】神也【实理之妙用也】动而未形【动而未见】有无之问者【介乎有动无动之中】几也【人心之几微也】诚精故明【诚至于精一则自然明照如清明在躬志气如神是也】神应故妙【神至于能应则自然造妙如不疾而速不行而至是也】几微故幽【几至于微则自然入幽如理虽己萌事则未着是也】诚神几【情明应妙而洞其幽微】曰圣人【此则性焉安焉之谓圣】
　　愼动第五【此篇言君子动必以正则和在其中】
　　动而正曰道【动之所以正以其合众所共由之道】用而和曰德【用之所以和以其得道于身而无所待于外也】匪仁【用不以仁】匪义【用不以义】匪礼【用不以礼】匪智【用不以智】匪信【用不以信】悉邪也【用其动也皆邪矣】邪动【以邪而动】辱也【必辱其身】甚焉【又其甚者】害也【必害于心曰辱曰害是皆无得于道则其用不和矣】故君子愼动【故君子之人动而致谨必以正焉则和在其中矣】
　　道第六【此篇言圣人之道只在仁义礼智守之固行之宜广之可配合天地之全礼】
　　圣人之道【圣人之所谓道】仁义中正而已矣【亦只仁义礼智而已中即礼正即智】守之贵【守之在我则仁义礼智为天之爵何贵如之】行之利【行之在我则仁义礼智皆顺适者也何徃不利】廓之配天地【充而广之仁义礼智可与元亨利贞相配合】岂不易简【道体本然至易且简】岂为难知【人所固有岂不易知】不守【不能守此】不行【不能行此】不廓耳【则亦不能充而广之】
　　师第七【此篇言人气质之性有五刚柔善恶中师者所以正人之恶正人之不中】
　　或问曰【或人问云】曷为天下善【若何而使天下皆善】曰【答云】师【必须有师】曰【或人云】何谓也【是何所言】曰【答云】性也【谓性之云者】刚柔善恶中而已矣【曰刚曰柔曰善曰恶曰中有此五者而止此所谓性是人生以后气质之性也】不逹【或人犹未通彻】曰【答云】刚善为义【人之禀性得阳气之中则为刚之好者是为裁决之义】为直【为正直】为防【为处事有果断】为严毅【为威严为刚毅】为干固【为干而有所立为固而有所守】恶为猛【禀得阳气之过则为刚之不好者是为猛暴】为隘【为隘峻】为强梁【为强恶陆梁】柔善为慈【人之禀性得隂气之中则为柔之好者为慈祥】为顺【为利顺】为巽【为礼逊】恶为懦弱【禀得隂气之过则为柔之不好者为懦而不立弱而不振】为无防【为是非不能防决】为邪佞【为回邪柔佞恶者固为非正善者亦未必皆得乎中】惟中也者【惟所谓中者以得性之正而言】和也【迨其已发无过无不及是和也】中节也【和则事事皆中其莭】天下之逹道也【天下通行之道是所谓允执其中者】故圣人立教【圣人立教以教人】俾人自易其恶【使人自改其恶改其恶则刚柔皆善有严毅慈顺之德而无强梁惴弱之病】自至于中而止矣【自至于中至于中则或为严毅或为慈顺又皆中节而无太过不及之偏】故先觉【故先有知觉者】觉后觉【以开悟后未知觉之人】闇者求于明【天资暗昧者必当求夫开明之人】而师道立矣【师者所以攻人之恶正人之不中能如是则其道有立矣】师道立则善人多【师道旣立则人皆知矫其气质之偏而善者自多】善人多【善人之多】则朝廷正而天下治矣【则朝廷一正而天下自治此所以为天下善也】
　　幸第八【此篇言人不幸不闻过大不幸无耻】
　　人之生【人有此生】不幸不闻过【不幸不闻己之过不闻过是人不告也】大不幸无耻【大不幸无愧耻心无耻己不仁也】必有耻则可教【必须有耻则能发愤而受教故可教】闻过则可贤【必须闻过则知改而为贤故可贤此虽二事然不可教则虽闻过而未必能改矣以此见无耻之不幸为尤大也】
　　思第九【此篇言思之一字乃圣功之本】
　　洪范曰【书洪范篇言】思曰睿【思谓之通】睿作圣【通则可为圣人】无思【不思而中乃诚者之事】本也【此其本也】思通【由思而通神也】用也【此其用也】几动于彼【人心之微方动于彼】诚动于此【人心之实理已动于此】无思而无不通为圣人【不思而得而无不通诚神几曰圣人此释诚也】不思则不能通微【不思则不能通乎微乌能睿】不睿则不能无不通【不能睿则不能无所不通乌能圣】是则无不通生于通微【是则圣无不通质由睿而能通乎微】通微生于思【睿而通微实由于思通】故思者圣功之本【故思之至可以作圣而无不通】而吉凶之机也【其次亦可以见几通微趋吉而不防于凶咎此释思通用也神也】易曰【易不云乎】君子见几而作【君子之人见其几微而求通睿之事也】又曰知几其神乎【知其几而至于神应而妙圣之事也此释几也】
　　志学第十【此篇言人之为学不可不立志士当志于为贤贤当志于为圣圣当志于希天】
　　圣希天【圣者全德之名所望为大道之自然】贤希圣【贤者秀出于民者降圣人一等所望为圣人之全徳】士希贤【士则志于学者降贤人一等所望为贤人之秀出于民】伊尹顔渊【商臣伊川孔门顔子】天贤也【可谓世之大贤】伊尹耻其君不为尧舜【伊尹愧不能使其君为尧舜之君】一夫不得其所【一民或失其所】若挞于市【如挞诸市朝】顔渊不迁怒【顔子怒不移怒于甲者不移于乙】不贰过【过于前者不复于后】三月不违仁【虽三月之乆此心犹不去仁伊尹圣之任顔子亚圣是皆贤希圣者】志伊尹之所志【为士而未到贤者地位且当希贤立志必当如伊尹欲其君为尧　舜恐一夫不被其泽之志】学顔子之所学【为学必当如顔子之不迁怒不贰过不违仁之学】过则圣【过此则可为圣】及则贤【及此则可为贤】不及【其或不及】则亦不失于令名【则亦不失其为善之名令善也胡氏曰周子患人以发防决科荣身肥家希世取宠为事故曰志伊尹之所志患人以广闻见工文词矜智谋慕空寂为事故曰学顔子之所学】
　　顺化第十一【此篇言天以阳生万物以隂成万物圣人顺人以仁育万物以义正万民与天地为一】
　　天以阳生万物【阳主发生阳一嘘而万物生故以生物言】以隂成万物【隂主收敛隂一翕而万物成故以成物言】生【生物者】仁也【是为仁即春气之发生】成【成物者】义也【是为义即秋气之凝结隂阳以气言仁义以道言】故圣人在上【圣人位九重之上】以仁育万物【法天治政以仁抚众民使之各遂其生即阳之生物也】以义正万民【以义正众民使之各安于理即隂之成物也即所谓定之以仁义者】天道行而万物顺【所行只此隂阳之道而万物皆顺其道】圣德脩而万民化【圣人修此仁义之德而万民皆化其徳】大顺大化【万物顺而至于大顺万民化而极于大化】不见其迹【无迹可暏】莫知其然之谓神【莫知其所以如此是谓神妙不可测天地圣人其道一也】故天下之众【是以天下万民之众】本在一人【其本只在乎君】道岂逺乎哉【君之道亦不逺只在此心】术岂多乎哉【心之术岂多乎哉只在此仁义而已】
　　治第十二【此篇言圣人之心顺乎理则不杂不杂则贤才辅而天下可治】
　　十室之邑【十家为邑】人人提耳而教且不及【人人挈其耳而诲之犹且不及】况天下之广【况天下如此其广】兆民之众哉【兆民如此其众乎】曰【言】纯其心而已矣【亦在人君之心纯而不杂耳】仁义礼智四者【所以纯此心者曰仁曰义曰礼曰智四者之徳】动静言貌视听【若动若静若言若貎若视若听】无违之谓纯【无所违于此理方谓之纯】心纯则贤才辅【君心纯乎理则贤才以道合而来辅】贤才辅则天下治【众贤以道合而来辅则天下自治不待人人提耳而教矣】纯心要矣【心不纯则不能用贤所以为要】用贤急焉【贤不用则无以宣化所以为急】
　　礼乐第十三【此篇言敬则自然和乐故礼先乐后】
　　礼【礼之为言】理也【在于物物各得其理属乎隂也】乐【乐之为言】和也【在于物物致其和属乎阳也】隂阳理而后和【隂阳之类各得其伦理然后自然和】君君臣臣【君臣之道】父父子子【父子之彜】兄兄弟弟【兄弟之伦】夫夫妇妇【夫妇之经】万物各得其理然后和【万物各得其伦理而后和各得其伦理处此便是礼隂也至于和处便是乐阳也】故先礼而后乐【故礼乐二字礼居先乐居后程子曰敬则自然和乐敬便是礼先和乐便是乐后学者不知先持敬而务为和乐鲜不流于慢矣】
　　务实第十四【此篇言君子当使实胜名不可使名胜于实】
　　实胜【实胜于名】善也【旡非天理】名胜【名胜于实】耻也【大可愧耻】故君子进徳修业【故君子之人进其德脩其业】孳孳不息【续之不已】务实胜也【求以实理胜也】德业有未着【其或徳行事业尚未昭著】则恐恐然畏人知【则恐惧为心惟患人知】逺耻也【虑为名胜则当逺去此耻辱逺去声】小人则伪而已【小人则专作伪求为名胜者】故君子日休【故君子实修而无名胜之耻故善】小人日忧【小人名胜而无实脩之善故忧】
　　爱敬第十五【此篇言君子见善则学欲兼有众善见不善则劝不业一人于恶无所不用其爱敬】
　　有善【人或有善】不及【而我不能及则如之何】曰【荅曰】不及则学焉【不及则当学其善】问曰【又问云】有不善【人有不善则何以处之】曰【荅云】不善则告之不善【人有不善恐其不知此事之为不善则当告之以不善】且劝曰【恐其不知不善之可改为善又且劝之云】庻几有改乎【庻几亦可改而为善乎】有善一【答云有善者一】不善二【不善者二】则学其一而劝其二【是夫人善之杂则学其一善者而劝其二不善者之当改】有语曰【有曰】言斯人有是之不善【此人有此之不善】非大恶也【必不是大恶】则曰【则言】孰无过【无心背理谓之过孰能无过】焉知其不能改【安知其不能改过焉音烟下同】改则为君子矣【能改则能为君子】不改为恶【不能改则是有心悖理谓之恶】恶者天恶【去声】之【为恶之人天亦怒之】彼岂无畏邪【彼人也岂无畏天之心耶】焉知其不能改【安知其终不能改北乃答闻人有过虽不得见而告劝之亦当答之以此兾其或闻而自改也】故君子悉有众善【故君子善无不学兼有众人之善恶无不劝不弃一人于恶】无弗爱且敬焉【则无所不用其爱敬之道】
　　动静第十六【此篇言动一于动静一于静则为物之不通必动复静静复动斯为圣人之神妙万物】
　　动而无静【一于动而不能静】静而无动【一于静而不能动】物也【是物囿于有形滞于一偏者也】动而无动【旣动而又无动】静而无静【旣静而又无静】神也【是神不囿于形无方无体者也】动而无动【动又无动】静而无静【静又无静】非不动不静也【无动非不动也盖动中有静也无静非不静也盖静中有动也】物则不通【故物滞于一偏故不能通】神妙万物【神妙于万物而无不适此结上文起下意】水隂根阳【水隂也而生于天一之数则本乎阳也】火阳根隂【火阳也而生于地二之数则本乎隂也所谓神妙万物者如此】五行隂阳【五行之殊实本乎隂阳二气】隂阳太极【隂阳二气实本于太极之理此以神妙万物之体而言】四时运行【五行之气顺布而四时运行】万物终始【万物所资以终复资以始此以神妙万物之用而言】混兮辟兮【混者体合而一辟者用散而殊】其无穷兮【一动一静如循环之无端此兼举体用而言】
　　乐上第十七【此篇论古者教化脩明故乐声淡且和后世政刑苛紊故乐声妖淫愁怨】
　　古者圣王【古之圣王】制礼法【制为礼之法则】脩教化【脩明教化】三纲正【纲纲上大防三纲者君为臣纲父为子纲夫为妇纲各得其正】九畴叙【畴类也洪范之九畴咸得其叙此即万物成得其理所谓礼先也】百姓太和【而后百姓翕然太和】万物咸若【万物莫不皆顺此即理而后自然和所谓乐后也】乃作乐【自是作乐之音】以宣八方之风【以宣东西南北四角八方之风气】以平天下之情【以节天下之情使之和而不乖】故乐声淡而不伤【乐声之平淡则不至于伤】和而不淫【和乐则不至于过】入其耳【入人之耳】感其心【感人之心】莫不淡且和焉【乐音淡则其心无不平淡乐声和则其心无不和乐】淡则欲心平【平淡则嗜欲之心自然平贴】和则躁心释【和乐则躁急之心自然滴释】优柔平中【躁心释则优柔不廹欲心平则其中和平】德之盛也【徳至此亦可谓盛】天下化中【天下化之淡而不伤和而不淫而各得其中】治之至也【治至此可谓至矣】是谓道配天地【礼居先则属隂乐居后则属阳故其道可合天地】古之极也【古圣人作乐功化之极如此】后世礼法不脩【后世礼之典法不脩】政刑苛紊【政事刑罚苛虐紊乱】纵欲败度【纵其欲心败乱法度】下民困苦【在下众民穷困愁苦是万物不得其理礼先之道旣缺】谓古乐不足听【故云古之乐不足闻】代变新声【一代变一新声不和亦甚】妖淫愁怨【由废礼败度故其声不和而妖淫政苛民困故其声不和而愁怨】导欲增悲【妖淫故吾之欲愁怨故增吾之悲】不能自止【于此弗能禁止】故有贼君弃父【增悲遂至贼弑其君弃逐其父】轻生败伦【欲遂至于轻视其生败坏人伦】不可禁者矣【故有不可禁止者矣于乐后何有哉】呜呼【嗟哉】乐者【乐之云者】古以平心【古人即乐音之平淡以此平其心】今以助欲【今人为妖淫之音反助其欲】古以宣化【古人即和乐之音以宣其教化】今以长【上声】怨【今人为愁怨之音适长其怨古今之异淡与不淡和与不和而已】不复古礼【敬则自然和乐不能复古人之礼使万物各得其理】不变今乐【则不能变今人之乐助欲长怨之音则亦不能各得其和】而欲至治者【而欲如古人作乐功化之盛】逺矣【相去亦已逺矣盖复古礼然后可以变今乐所以礼先而乐后】
　　乐中第十八【此篇论乐本于政政善则作乐以宣畅其和心故天地和而万物顺】
　　乐者【乐之云者】本乎政也【根本人君之政事】政善【政事休羙】民安【百姓阜安】则天下之心和【则天下之人心翕然和乐】故圣人作乐【故圣人作为乐音】以宣畅其和心【以宣畅天下和乐之心】逹于天地【逹于上天下地之间】天地之气感而太和焉【俾天地之气交相感动散为太和】天地和则万物顺【天地之气旣和则万物咸若】故神祗格【故天神地祗莫不来至】鸟兽驯【鳯凰来仪百兽率舞无不和顺】
　　乐下第十九【此篇论乐声之淡乐辞之善自可移风而易俗】
　　乐声淡则听公平【乐音之淡则不妖不淫人之听者心亦平顺】乐辞善则歌者慕【乐辞之善则发乎情性止乎礼义故令歌者有所啓发而效慕】故风移而俗易矣【可以化民风而移习俗矣】妖声艳辞之化也亦然【妖淫之音艶丽之言其感动夫人虽亦如此但丧其所守变其所习岂如声之淡辞之善聴者歌者可以和平而感慕耳】
　　圣学第二十【此篇论学圣者在乎此心】
　　圣可学乎【或问圣之道可习而至乎】曰【荅云】可【可习而至】有要乎【亦有要术乎】曰【荅云】有【有要术】请闻焉【或人又言请闻其要】曰【答云】一为要【敬为要盖敬者主一无适之义】一者无欲也【主一则无物欲昏杂其中】无欲则静虚动直【无物欲昏杂则此心之静虚具象理此心之动直而不屈】静虚则明【静而虚则本体清明】明则通【本体明则无不透彻】动直则公【动而直则大公至正】公则溥【大公至正则无不周徧】明通公溥庻矣乎【明而通公而溥于道不其庻乎】

　　性理羣书句解卷十七
　　钦定四库全书
　　性理羣书句解卷十八
　　宋　熊　节　撰
　　熊刚大　注
　　通书
　　公明第二十一【此篇言已私旣克自能明察而无所疑】
　　公于已者公于人【无所私于已而后能无所私于人】未有不公于已【未有不能胜已之私】而能公于人者【而能无私于人不至任法以裁物也】明不至则疑生【此心之知觉有所未尽则遇事必易生疑心】明【此心之知觉了然】无疑也【则何疑之有】谓能疑为明【若言此心遇事能致其疑是为能明】何啻千里【明则无疑疑则不明明与疑正相南北何啻千里之逺不相及此言不能先觉而欲以逆诈亿不信为明者发也】
　　理性命第二十二【此篇言理乃人心之太极性则气禀之不齐命则万殊一本】
　　厥彰厥微【厥彰者阳之明也厥微者隂之晦也】匪灵弗莹【阳明隂晦非人心太极之至灵不能明此莹明也此以理言也】刚善刚恶【禀阳气之中则为刚之善如直如义之类是也禀阳气之过则为刚之恶如猛如暴之类是也】柔亦如之【禀隂气之中则为柔之善如慈祥之类是也禀隂气之过则为柔之如懦弱之类是也柔亦如此】中焉止矣【中则得性之正无过无不及而已此以性言也】二气五行【隂阳二气金木水火土之五行】化生万物【天之所以赋授万物而生之者】五殊二实【由末而求其本则五行之殊木二气之实】二本则一【二气之实又本一理之极】是万为一【是合万物而言为一太极】一实万分【由本而之末则一理之实万物分之以为体】万一各正【万物之中各有一太极之正理】小大有定【物之小者大者莫不各有一定之分此以命言也】
　　顔子第二十三【此篇言顔子亚圣只是所乐者道富贵贫贱不足动其心】
　　顔子一箪食【顔子一竹器之饭食音似】一瓢饮【一匏勺之饮瓢平声】在陋巷【居于弊陋之巷】人不堪其忧【在他人不禁其忧】而不改其乐【而顔回独不改其乐】夫富贵【富之与贵】人所爱者也【乃人之所好者】顔子不爱不求【顔子不好乎此而亦无所求乎此】而乐乎贫者【所乐只在乎贫】独何心哉【是果何所用心设问以发其端】天地间有至贵至爱可求【天地之间有至贵至富可好可求文公言恐至爱两字之中更当着富可二字】而异乎彼者【而异乎人之所谓富贵者】见其大而忘其小焉尔【见其大则仁义天爵何贵如之万理充足何富如之忘其小则金璧之富爵位之贵是特其小者不足为吾累】见其大则心泰【见其大者则此心泰然自安】心泰则无不足【此心泰然自安则自无不足】无不足则富贵贫贱【无不足则此心惟知道义可乐不以富贵贫贱动其心】处之一也【故处贵富之时如此处贫贱之时亦如此】处之一【处贵富贫贱旣能一致】则能化而齐【斯能至于圣人而化之地位而齐于圣】故顔子亚圣【故顔子次于圣人】
　　师友上第二十四【此篇言君子隆师亲友正以其道徳之可尊可贵】
　　天地间至尊者道【天地中间至大者道】至贵者德而已矣【至可贵者德】至难得者人【至难得者其人】人而至难得者【人之所以至难得者】道德有于身而已矣【以至尊之道至贵之徳兼而有之于其身也】求人至难得者有于身【求人之全难得者兼有此道徳于身】非师友则不可得也已【非隆师亲友则不能得此理于身也】
　　师友下第二十五【此篇言道义由师友有之人无师友则愚】
　　道义者【道之与义】身有之则贵且尊【人能身全此理则至贵至尊】人生而防【人生而防昧】长无师友则愚【旣长而不隆师亲友则愚暗而无所见】是道义由师友有之【是道之与义必须自隆师亲友方能有之于身】而得贵且尊【而得至贵且尊】其义不亦重乎【师友之义不其重乎】其聚不亦乐乎【师友之聚不其乐乎】过第二十六【此篇言仲由喜闻过则垂令名人而讳过必至臧身】
　　仲由喜闻已过【子路喜闻已过】令名无穷焉【其善名传之无有穷己】今人有过【今世之人有过】不喜人规【不喜人规警】如防疾而忌医【正犹讳防其疾而忌人之医】寕灭其身而无悟也【寕至于防亡其身而不之觉悟】噫【是可嗟也】势第二十七【此篇论势之所趋极重而不可反则归之天可反而不用力人之尤也】
　　天下势而已矣【天下之人惟观势之所趍如何也】势【势之云者】轻重也【一轻一重则势必趍于重而轻愈轻重愈重矣】极重不可反【势之极重不可得而反】识其重而亟反之【知其重未极而急急反之】可也【则犹可也】反之力也【故反之则在于人力】识不早【知之不早】力不易也【虽用力之多亦不易也】力而不竞【用力而不能胜】天也【则归之天无可如何】不识【不识则不知用力】不力【不用力则虽识无补】人也【是皆人也】天乎【夫势之不可反者果天之所为乎】人也【若非天而出于人之所为】何尤【则亦何所归咎矣惟当归咎于已之不用力可也】
　　文辞第二十八【此篇言文载道今乃行文而不以道是犹虚车而不济于用】
　　文所以载道也【文所以载是道犹车所以载是物也】轮辕饰而人弗庸【故为革必饰其轮辕为文者必以道两説皆欲人爱而用之然我饰而人不用饰也轮辕车横木缚轭以驾牛者辕音袁】徒饰也【则犹为虚饰而无益于实】况虚车乎【况不载物之车不载道之文虽美其饰亦何为乎】文辞【文章】艺也【特技艺也】道德【道之与徳】实也【实理也】笃其实而艺者书之【勉尽道徳之实又书之文辞以载之】羙则爱【犹轮辕旣饰人皆爱之】爱则传焉【爱则可以乆】贤者得以学而至之【贤者可以学而至是】是为教【是为立教】故曰【故言】言之无文【言而无文犹车无轮辕】行而不逺【虽行亦不甚逺此犹车载物而轮辕饰人用之也】然不贤者【但不贤之人】虽父母临之【虽其父其母日日临之也】师保勉之【曰师曰保日日勉之】不学也【非知学也】强之【又强之为学】不从也【不能从也此犹车已饰而人弗用】不知务道德【不知崇道德以立其根本】而第以文辞为能者【但工文辞而从事于技叶以为能】艺焉而已【此特游艺而已】噫【嗟乎】弊也乆矣【其流弊盖已乆矣此犹虚车不载物而徒羙其饰也】
　　圣蕴第二十九【此篇言圣人之蕴贵乎宏深彼世人不闻知于人薄亦甚矣】
　　不愤不啓【不因夫人心求通而未得不能开其意愤心求通而未得也啓开其意也】不悱不发【不因其口欲言而未能不能逹其辞悱口欲言而未能也发逹其辞也】举一隅而不以三隅反【物有四隅举其一则知其三举其一不能推类及其三虽一隅亦不识矣】则不复也【则不再告盖欲待其自得则告之也】子曰【夫子云】予欲无言【吾欲无事于言语告诏之烦】天何言哉【试观之天寂然无声】四时行焉【春夏秋冬之运行】百物生焉【动植百物各以生遂】然则【转语】圣人之蕴【圣人不言其胷中之所蓄蕴中所蓄之名】微顔子殆不可见【无顔渊则不可得而见】发圣人之蕴【盖夫子之教不轻发又未尝自言其道之蕴因其进脩之迹发出夫子之蕴】教万世无穷者【着于言以教千万世传之不穷】顔子也【惟顔子为得其全故仲尼无迹顔子微有迹】圣同天【此夫子无言其蕴自见于万世亦犹天道不言而四时行百物生焉】常人有一闻知【寻常之人有一闻一知】恐人不速知其有也【惟患人之不急急知其有也】人知而名也【求急于人知而得其名】薄亦甚矣【其浅薄亦甚圣凡异品髙下悬絶有不待教而明其言此者正欲以深厚之极警夫浅薄之尤】精蕴第三十【此篇言圣人之精蕴寄之易为文字之祖义理之宗天地鬼神之蕴毕萃于此】
　　圣人之精【精者精微之意尽前之易至约之理也】画卦以示【伏羲画卦专以明此】圣人之蕴【圣人之蕴者谓凡卦中所有如吉凶消长之理进退存亡之道】因卦以发【有卦则因以形见矣】卦不画【不画卦】圣人之精【圣人精微之意】不可得而见【弗可见】防卦【无卦】圣人之蕴【圣人胷中之蕴】殆不可悉得而闻【不可尽闻】易何止五经之源【此易之一书文字之祖礼义之宗何止为诗书周礼礼记春秋五经之源】其天地鬼神之奥乎【虽天地之大鬼神之幽莫不见于卦画之中此圣人之精蕴必于此而寄之也】干损益动第三十一【此篇以乾卦爻辞损益大象发明思诚之方此即圣人之蕴】
　　君子干干【君子体天刚揵】不息于诚【力行不己求以充此诚】然必惩忿窒欲【亦必惩治忿心室塞欲心】迁善改过而后至【有善则迁有过则改而后能至于诚】干之用其善是【干干不恵者其体去恶进善者其用故惩塞迁改皆干之用莫善于此】损益之大莫是过【损之象在于惩忿窒欲益之象在于迁善改过故损益之大不过于是】圣人之防深哉【圣人作易其意深矣此以乾卦爻辞损益大象发明思诚之方盖干之爻其体损益大象皆用也无体则用无以行无用则体无所措故以三卦合而言之】吉凶悔吝生乎动【吉凶悔吝四者皆起于动】噫【嗟哉】吉一而已【四者之中只有吉之一善凶悔吝之恶居其三故人之所值福常少而祸常多】动可不谨乎【动其可不谨乎此章论圣人之蕴】
　　家人睽复无妄第三十二【此篇言睽次家人离则必睽无妄次复复其善则无妄动此亦圣人之蕴】
　　治天下有本【治天下必有其本】身之谓也【自脩身始】治天下有则【治天下亦有法则】家之谓也【自齐家始】本必端【立本必须正】端本【正其源本】诚心而已矣【在乎诚其心心不诚则身不可正】则必善【立则必须善】善则【善其法则】和亲而已矣【在乎和其亲亲不和则家不可齐】家难而天下易【齐家为难治天下为易】家亲而天下防也【所以然者家亲故亲者难处天下疏故疏者易裁也】家人离【家人之情睽离】必起于妇人【皆自妇人始】故睽次家人【故睽卦次家人卦】以二女同居【二女以睽卦兊上睢下言兊少女离中女隂柔之性外和悦而内猜嫌外和恱有同居之象】而志不同行也【内猜疑故异其志】尧所以厘降二女于妫汭【尧所以理治下降二女于妫水之北厘治也降下也妫水名汭水北舜所居也厘音厘沩音防汭音蚋】舜可禅乎【以观舜之可以位与否】吾兹试矣【吾以此试其处家如何家齐则可授之以天下也】是治天下观于家【是治天下当观其齐家】治家【治家之道】观身而已矣【观其正身】身端【身正】心诚之谓也【由此心无不实】诚心【实此心】复其不善之动而已矣【在于不善之动息于外则善心之生于内者无不实】不善之动【故不以理而动】妄也【动皆邪妄】妄复则无妄矣【邪妄而动知自反则无邪妄矣】无妄则诚焉【无邪妄则此心纯是实理故程子曰无妄之谓诚】故无妄次复【此无妄之卦次于复卦】而曰【而言】先王以茂对时【先王以茂对其时】育万物【发育万物】深哉【盖无妄即诚矣正所以明至诚者能此而賛其防之湥也】
　　冨贵第三十三【此篇言君子之富贵以道德而不在乎世俗之富贵】
　　君子以道充为贵【君子之人以是道兖于己为良贵】身安为富【身安于义理无善不脩是为富】故常泰无不足【故常常泰然无有不足】而铢视轩冕【苟惟至足则轩车衮冕之贵　视之如锱铢铢音如】尘视珠玉【珠玑宝玉之冨视之如尘土】其重无加焉耳【其重无加于道彼外物之冨贵特其小者】
　　陋第三十四【此篇言圣人真知道徳之重不溺于文辞之陋】
　　圣人之道【圣人之所谓道】入乎耳【入乎其耳】存乎心【存乎其心】蕴之为德行【蕴蓄于内则为徳行行去声】行之为事业【发见于外则为事业】彼以文辞而已者【彼不知有道徳之重而专以文辞为事者】陋矣【其卑陋可知矣】
　　拟议第三十五【此篇言至诚者实理之白然拟议者诚之者之事】
　　至诚则动【至诚者真实无妄之谓天理之总名而形诸动】动则变【动则变而不居】变则化【变动不居以至于化此至诚之事实理之自然】故曰【故言】拟之而后言【此拟而后言则言无妄言】议之而后动【论议而后动则动无妄动】拟议以成其变化【旡妄则诚故自比拟论议以成其变化之道此诚之者之事由修为以尽其实理也】
　　刑第三十六【此篇言天以春生万物止之以秋圣人法天以政养万民肃之以刑】
　　天以春生万物【天道于春而生长万物】止之以秋【于秋则収敛生道于此而止】物之生也【春生万物】旣成矣【于秋已成结】不止则过焉【故不止之则失之过】故得秋以成【故得秋气之疑肃而万物皆有成】圣人之法天【圣人法天治政】以政养万民【以善政养育万民犹天道生万物也】肃之以刑【严肃之以刑臧犹天道之止之以秋也】民之盛也【斯民生长之极】欲动情胜【私欲所动私情所胜】利害相攻【贪利忘害交相攻举】不止则贼灭无伦焉【茍不止之以刑则必至于戕贼天理贼君弃父荡无人伦矣】故得刑以治【必得此刑则能治】情伪微暧【故斯民之情欲诈伪幽防暧昧暧音爱】其变千状【变易千态】茍非中正明逹果断【去声】者【自非中正其心明逹其见果防于事】不能治也【非能治之】讼卦曰【讼卦有云】利见大人【利于见大人大人即主乎刑者也】以刚得中也【刚即果防中即中正谓果防而得夫中正者也】噬嗑曰【噬嗑之卦有云】利用狱【利用于狱讼之事】以动而明也【动即果防明即明逹谓果防而本乎明逹者也中正本也明防用也然非明则防无以施非防则明无所用二者又自有先后讼之中兼乎正噬嗑之明兼乎逹】呜呼【嗟叹】天下之广【天下如此其广】主刑者【主乎刑威者】民之司命也【生民之命实其主之】任用可不愼乎【任法用刑可不谨哉】
　　公第三十七【此篇言圣人天地同一至公之道】
　　圣人之道【圣人之所谓道】至公而已矣【至公而无所私】或曰【或人云】何谓也【此言若何】曰【荅云】天地至公而已矣【天地之道亦只至公而无私以此见圣人与天地防者也】
　　孔子上第三十八【此篇言孔子春秋之书正王道明大法万世纲常之自出】
　　春秋【经以春秋名者録善如春之生物记恶如秋之杀物】正王道【正王者之大道】明大法也【明国家之大法】孔子为后世王者而脩也【孔子春秋专以书善恶当时善恶己形故无及为后世王者作欲其取法也】乱臣贼子【凡逆乱之贼恶之子】臣诛死者于前【必书其过恶于经而诛其已死者于前】所以惧生者于后也【正所以使后此而生者知所惧也】宜乎万世无穷【宜其传之万世无已】王祀夫子【爵之以王尊之以祀】报德报功之意无尽焉【録善诛恶使后世皆知所戒而为善是有徳及人也为后世植立纲常是有功于世教也则报其徳报其功此意安有穷己耶】
　　孔子下第三十九【北篇言孔子一太极道髙如天徳厚如地教化无穷信如四时】
　　道德髙厚【道髙而明徳博而厚】教化无穷【教以教之化以化之无有穷己】实与天地参而四时同【髙明则配天阳也愽厚则配地隂也教化无穷犹四时运转春而夏夏而秋秋而冬冬而复春五行也】其惟孔子乎【孔子其太极乎】
　　防艮第四十【此篇引三卦以明主静之义此亦圣人之蕴】
　　童防求我【童稚防昧之人来求于我以发其防童稚也防暗也我师也】我正果行【我以正道果决彼之所行行行也】如筮焉【正犹卜筮揲蓍以决吉凶筮音誓】筮【卜筮云者】叩神也【问神以决疑也】再三则渎矣【初筮则神告之吉凶至于再至于三则烦渎矣】渎则不告也【烦渎则惑神不复告之以吉凶亦犹师之道亦不可烦渎烦渎则不决其所行矣】山下出泉【山之下出泉防卦大象文】静而清也【山静则泉清有以全其未发之善故行可果】汨则乱【汨则不静而至于乱而不淆汨再三也乱即渎也】乱不决也【乱而不清旣不保其未发之善告之不足以果其所行而反滋其惑不如不告之为愈也不决不告也】愼哉【谨之】其唯时中乎【其只在于时中乎时中者当其可之谓初则告渎则不告静而清则决之汨而乱则不决皆时中也】艮其背【艮止也背不见之地也止于其背】背非有见也【盖以背非可见之地非耳目口鼻之所能动故静】静则止【静则能止】止非为也【止则无所为】为不止矣【一有有为之心则非止之道】其道也深乎【其道不其深乎此章发明二卦皆所谓圣人之蕴而主静也】













</div>
    <div class="pagination">
<a href="性理群书句解_page8.html">上一页</a><span>...</span><a href="性理群书句解_page4.html">4</a><a href="性理群书句解_page5.html">5</a><a href="性理群书句解_page6.html">6</a><a href="性理群书句解_page7.html">7</a><a href="性理群书句解_page8.html">8</a><span class="current-page">9</span><a href="性理群书句解_page10.html">10</a><a href="性理群书句解_page11.html">11</a><a href="性理群书句解_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
