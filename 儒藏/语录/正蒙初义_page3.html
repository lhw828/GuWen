<!DOCTYPE html>
<html>
<head>
    <meta charset="UTF-8">
    <title>正蒙初义 - 第 3 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>正蒙初义 - 第 3 页/共 23 页</h1>
    <div class="content">　　天左旋处其中者顺之少迟则反右矣
　　补注即上随之少迟则反移徙而右之意
　　集释愚按朱子前章之意谓日行天上颇速五星与月行颇迟月如蚁行磨上颇慢于磨日如蚁与蟢子同行磨间蟢子又疾于蚁也
　　地物也天神也物无逾神之理顾有地斯有天若其配然耳
　　朱子曰天包乎地天之气又行乎地之中故横渠云地对天不过
　　补训此见天之独尊也○有地在下斯有天在上譬如妇与夫对其实妇统于夫以家言之妇亦家人之一耳
　　李注形神之相配如身心之对待
　　地有升降日有脩短地虽凝聚不散之物然二气升降其间相从而不已也阳日上地日降而下者虚也阳日降地日进而上者盈也此一岁寒暑之候也至于一昼夜之盈虚升降则以海水潮汐騐之为信然间有小大之差则系日月朔望其精相感
　　黄氏瑞节曰此段地有升降日有脩短及证以海水潮汐之候皆用旧説今考先儒皆谓地在天中水环地外四游升降不越三万里春游过东方五千里其下降如其数秋游过西方五千里其上升如其数夏游在南故日在其北冬游过北故日在其南此冬夏昼夜之长短因地有升降而然人处地上如在舟中但见岸之移而不知舟之转也至于论潮则谓天包水水承地而一元之气升降于太虚之中地乘水力与元气相为升降气升而地沉则海水溢上而为潮气降而地浮则海水缩而为汐一昼一夜阴阳之气再升再降故一日之间潮汐皆再其説与地有四游相为表里然以浑天术观之天形斜倚半在地上北极出地三十六度其南五十五度正当地中乂其南十二度为夏至之日道天在地上最髙故昼长又其南二十四度为春秋分之日道天在地上稍低故昼夜半又其南二十四度为冬至之日道天在地上最低故昼短其南下入地才三十一度而已此昼夜长短乃天地髙低自然之理非因地之升降然也潮汐消长则惟余襄公海潮图序最明盖潮之消息皆系于月月临夘酉则潮涨乎东西月临子午则潮平乎南北昼夜之运日行一度月行十三度有竒故太阴西没之期常缓于太阳三刻有竒潮信之来率亦如是自朔至望常缓一夜潮自望至晦复缓一昼潮朔望前后月行差疾故晦前三日潮势长朔后三日潮势大望亦如之月之际月行稍迟故潮之去来势亦稍小一月则潮盛于朔望之后一岁则潮盛于春秋之中春夏昼潮常大秋冬夜潮常大盖岁之有春秋犹月之有朔望天地之常数也此潮之消息乃系乎月之进退亦非因地之浮沉也张子特用旧説而未之易耳因附见之
　　补训此论地之升降而并及潮汐也因地之升降带言日之脩短地虽凝聚至寒暑之候正言地之升降而寒暑带脩短意下又言昼夜之盈虚升降而及潮汐○夫地者乘气机而为升降者也因地之有升降而日乃有长短晷刻之不齐以为寒暑之分所以然者何也地以阴质虽为凝聚不散之物然阴阳二气升降于地之中循环相随而不已也当其阳气日上则地日降而下者以阳气虚于下故地沉而降也当其阳气日降则地日进而上者以阳气盈于下故地浮而升也阳自子月而生日渐长而为暑阳自午月而降日渐短而为寒此一岁寒暑之气侯如是也至于一昼夜之间亦有盈虚升降旦而阳生则地以虚而降潮于是生夕而阳降则地以盈而升汐于是至则以海水之潮汐騐之而可信也然其间潮有大小之差者则又系日月朔望月之精与水相感月疾则潮大月迟则潮小而潮汐实则系于地之升降也○地有升降故日有脩短重上句脩短照下寒暑防地本阴阴之气在地中而天之阳气实升降其间故云二气相从不已昼夜微升降寒暑大升降潮汐应月因朔望带言日月与水皆阴类故其精相感○按地有动有陷则非死物其升降亦或有之但不得有五千里之悬殊耳舟大而稳乘者不觉其动况茫茫大地其升降谁能知之哉若论寒暑修短则天行可据地运无凭姑存其理可耳
　　集释朔则月与日合得乎阳而阴之气方生望则月与日对得乎阳而阴之气方盛故潮水大春秋阴阳之和潮亦大月行上而濶近故似迟月行中天而狭髙故似疾非月实有迟疾也月有迟疾则一日行十三度者不足凭以算厯矣
　　愚按此节全用四游旧説惟朔望小大三句防用潮汐应月之义盖天行地运理甚防渺非可执一以尽其故张子自是于浑天术外兼存旧説未可多议也海涛朝曰潮夕曰汐汐亦潮也一日一潮一汐黄氏海缩为汐潮汐皆再等语未是
　　日质本阴月质本阳故于朔望之际精魄反交则光为之食矣
　　朱子曰厯家説天有五道而今且将黄赤道説天正如一员匣相似赤道是那匣子相合缝处在天之中黄道一半在赤道之内一半在赤道之外东西两处与赤道相交度却是将天横分为许多度数防时是日月在黄道赤道十字路头相交处撞着望是月与日正相向如一个在子一个在午日所以食于朔者月常在下日常在上既是相会被月在下面遮了故日食望时月食谓之闇虚盖火日外影其中实闇到望时恰当着其中闇处故月食至明中有闇虚其闇至微望时月与之正对无分毫相差月为闇虚所射故食○黄氏瑞节曰春秋疏云日月同处则日被月映而形防不见故食朔则交会故食必在朔然而每朔皆会应每月皆食杜预云日月动物虽行度有大量不能不小有盈缩故有虽交会而不食者或有频交而食者又云日月异道交互相错月之一周必半在日道里从外而入内半在日道表从内而出外或六入七出或七入六出凡十三出入而与日会厯家谓之交道通而计之一百七十三日有余而有一交唐一行议云日行黄道月有九道其所行之道遇交则有薄蚀之变也至于合朔如合璧则不食其交不轨道则食也故騐日食者必以日躔月道之交騐之耳五代王朴云自古相传皆谓近交则日月有蚀殊不知日月之相掩与闇虚之相射其理有异今据诸家之説所谓九道者青道二赤道二白道二黒道二与黄道而九月不行黄道止行八道但此八道斜出入于黄道之内外故谓之九道耳月一岁凡十三次经天则二十六次出入于黄道之内外一次经天则一次入一次出也或六次入七次出或七次入六次出各十三出入也此二十六次出入于黄道之时有二十四次皆不与日会惟有两次与日会故疏云通计一百七十三日有余而有一交也于此时方有食然而有食有不食者或日月同道之际道有分数故食亦有分数或小有盈缩遂从邉而过故有不食也吕氏诗记十月之交篇载孔疏之説亦然若以定法论之一岁两交当两食而春秋二百四十二年日食三十六唐二百九十年食百余何也此杜预所谓有虽交而不食者或有频交而食者也朱子与王朴之説合日月之相掩与闇虚之所射是日月食之理也补训此推日月交食之理
　　补注呉临川曰由北直南而纵分之谓之度由东至西而横截之谓之道月二十九日半有竒而与日同度是为朔十四日九时有竒而与日对度是为望合朔之时纵虽同度横不同道若横亦同道则月掩日而日食对望之时纵虽对度横不对道若横亦对道则日射月而月蚀其蚀之分数由同道对道所交之多寡
　　发明日质本阴故其精闇虚月质本阳故其能受日光朔而日月相会则日被月掩故日食是反交乎日也望而日月相对月为闇虚所射故月食是精反交乎月也
　　愚按反交补训作反覆相交窃谓反者自下而上之词如杜诗反照入江之反日食则月在下上掩日光月食则日在下上夺月光又日外阳而内阴月外阴而内阳质言其内也精日之内阴即质也魄则月之外阴也书康诰哉生明武成旁死魄皆以月本黑之体为魄非言其内之质也日以其外阳之光交于月内阳之质故内外相映而光生若以其内阴之精对其本黒之体则月无光而食矣月质本阳故受日之光若以其本黒之阴体上掩乎日则日食矣集解以月之魄为阳补训以月质为魄皆误
　　亏盈法月于人为近日远在外故月受日光常在于外人视其初终如钩之曲及其中天也如半璧然此亏盈之騐也
　　朱子曰厯家旧説月朔则去日渐远故魄死而明生既望则去日渐近故魄生而明死至晦而朔则又远日而明复生所谓死而复育也此説误矣若果如此则未望之前西近东远而始生之明当在月东既望之后东近西远而未死之明却在月西矣安得未望载魄于西既望终魄于东而遡日以为明乎故惟近日沈括之言得之盖括之言曰月本无光犹一银九日耀之乃光耳光之初生日在其旁故光侧而所见才如钩日渐远则斜照而光稍满大抵如一弹丸以粉涂其半侧视之则粉处如钩对视之则正员也近岁王普又申其説月生明之夕但见其一钩至日月相望而人处其中方得见其全明必有神人能凌倒景旁日月而往参其间则虽晦之时亦复见其全明而与望夕无异耳以此观之则知月光常满但自人所立处视之有偏有正故见其光有盈有亏非既死而复生也○古今皆言月有阙惟沈存中云无阙盖晦则与日相叠了或从上过或从下过皆不受光至初三方渐渐离开了人在下面侧防见则其光阙至望日则月与日正相对人在中间防见则其光方员○问月中影是地影否曰前辈有此説日月在天如两镜相照而地居其中四旁皆空水也故月中微黑之处乃镜中大地之色畧有形似而非真有物也○问之义曰上是月盈及一半如弓之上下是月亏了一半如弓之下又问是四分取半否曰二分二至亦是四分取半厯家谓纾前缩后近一远三以天之围言之上与下时月日相防皆四分天之一○黄氏瑞节曰纾前缩后云者厯家谓春分月东井日在奎秋分月南斗日在角月在前日在后是也近一远三云者厯家以周天为四分近一分远三分也
　　补训此节论月之盈亏全系于日也如钩之曲如璧之半皆亏缺时也惟望则正员而盈○按日食为月掩则月近日远可据但未必大相隔絶耳
　　补注童氏发微曰终谓晦朔以前初谓晦朔以后终如钩晨见东方初如钩昏见西方上则昏见中央下则晨见中央至望则日月相对而光满晦朔则日月同会而月光灭矣
　　愚按补训以日为月掩为远今厯家谓日径七百五十里月径六百里日道依天月下于日一万一千五百里是以月径六百里之广犹日径七百里之大每遇同道同度则月掩日光而无余分其説与补训相合虽日月圆径及相去里数难以意测然其理大抵如此又据今説月在日之下则沈存中所谓或从上过或从下过者亦微异矣
　　月所位者阳故受日之光不受日之精相望中则光为之食精之不可以二也
　　李注复申日质本阴月质本阳一节之意
　　集解月所位阳也日之光亦阳也阳与阳合故受日之精阴也阴阳相反故不受受日之光故光应之则明不受日之精故正与相对而精射之则食盖光者用精者体用可兼乎外而体则贞一而不可以二也髙注相望中日月相对当上下之中谓望日也补训日食易明故专言月质阳故受日光若本非阳质以黑窣之物日虽曜之不能明也
　　愚按上不受以月言阴阳相反故不受也下不可二以日言体一而已故不可旁及也亦上下互发之文发明补训谓日精强加之而月不能敌故食窃意月无光借日之光以为光正对闇虚则日不能为月之光故月食耳恐日无强加之理亦非月本有光而日夺之也
　　日月虽以形相物考其道则有施受健顺之差焉星月金水受光于火日阴受而阳施也
　　补训此节推论阴受阳施之理上只言日月下并言星又推金水火皆是陪説日光兼及星月金水火但能照金水不及星月○日月虽以形相并而为物考究其道则日健而月顺日施而月受有不同者焉岂独日月为然凡星与月金与水受光于火日皆阴主受而阳主施也○物与道对以形则各为一物以道则一施一受不同也星月为阴日为阳水阴根阳火阳根阴金体凝固为阴尤易明
　　阴阳之精互藏其宅则各得其所安故日月之形万古不变若阴阳之气则循环逓至聚散相荡升降相求絪緼相揉盖相兼相制欲一之而不能此其所以屈伸无方运行不息莫或使之不曰性命之理谓之何哉或问程子曰阴阳之精互藏其宅然乎曰此言甚有味由人如何防水离物不得故水有离之象火能入物故火有坎之象重离之中互坎重坎之中互离则各得其所安故日为离月为坎其形万古不变而日常满月多亏也若阴阳之气则循环逓至其春秋聚散者相为推荡上下升降者相为求合絪緼交密充动者相为揉错非相生合以兼之则相克胜以制之如是两端而已欲一升之而不降欲一降之而不升皆不能也此其所以屈伸无方运行不息而合于神无有使之而然是不曰性命之理神妙之道而然哉
　　补训此推论阴阳之精气而归于性命之理精属体气属用分言之为精为气合言之精亦气之为也但以其结为形质者言耳故性命之理承气説下而精可见
　　补注阴阳有以质言者有以气言者以质言则阳中有阴阴中有阳若日月之形是也以气言则循环逓至若四时昼夜之类聚散相荡升降相求若风云雨雷之类絪緼相揉若温凉寒暑之类是也
　　集解阳之精而无阴则失其所蔽阴之精而无阳则失其所依如是则散而不成物矣互藏其宅然后阳得蔽而不泄阴得主而不散故各得所安相兼者相资也相制者相克也独阳不生独阴不成生者倡其成成者成其生不相兼乎阴长阳消阳长阴消反复循环不相制乎
　　愚按日以阴精而藏于阳之宅者也月以阳精而藏于阴之宅者也与地纯阴节日为阳精月为阴精不同此所谓精即前所谓质也循环句流行意多聚散二句对待意多聚散横説升降竖説絪緼又以交密处言相兼相制总承上四句一之不能谓或生或克不能齐之使一也程子专言升降亦举一以该其余耳性命之理谓其为天道之自然也尚未及赋予人物之性命
　　日月得天得自然之理也非苍苍之形也
　　征引易恒卦彖日月得天而能久照○庄子逍遥游篇天之苍苍其正色耶
　　补训上文从日月説到性命之理此又借易辞而发挥之
　　髙注自然之理往来屈伸莫或使之而然者也愚按正中文相属者多数节同义脉络贯通其引经语非但注释之体此节大意当云释易恒卦彖辞以明日月之行亦自然之理也后仿此
　　闰余生于朔不尽周天之气而世传交食法与闰异术盖有不知而作者耳
　　朱子曰周天之气谓二十四气也月有大小朔不得尽此气而一岁日子足矣故置闰○天体至圆周围三百六十五度四分度之一绕地左旋常一日一周而过一度日丽天而少迟一日绕地一周无余而常不及天一度积三百六十五日九百四十分日之二百三十五而与天防是一岁日行之数也月丽天而尤迟一日常不及天十三度十九分度之七积二十九日九百四十分日之四百九十九而与日防十二会得全日三百四十八余分之积五千九百八十八如日法九百四十而一得六不尽三百四十八通计得日三百五十四九百四十分日之三百四十八是一岁月行之数也岁有十二月月有三十日三百六十者岁之常数也故日行而多五日九百四十分日之二百三十五者为气盈月行而少五日九百四十分日之五百九十二者为朔虚合气盈朔虚而闰生焉一岁闰率则十日九百四十分日之八百二十七三岁一闰则三十二日九百四十分日之六百单一五岁再闰则五十四日九百四十分日之三百七十五十有九岁七闰则气朔分齐是为一章○黄氏瑞节曰厯家以一日为九百四十分所谓九百四十分日之二百三十五者是一日内二百三十五分也所谓余分之积五千九百八十八者一防余四百九十九十二防乘之得五千九百八十八也所谓如日法九百四十而一者如算日之法以九百四十分为一日也得六者得六日也不尽三百四十八者将余分五千九百八十八除之六日外犹余三百四十八分也日行积三百六十五日九百四十分日之二百三十五与天会是一岁三百六十日而日行多五日又二百三十五分也月行积三百五十四日九百四十分日之三百四十八为十二会是一岁三百六十日而月行少五日又五百九十二分也将日行所多五日又二百三十五分合月行所少五日又五百九十二分通得十日又八百二十七分一岁之闰率也三岁一闰合三岁之间日行所过月行所少通得三十二日又六百单一分也五岁再闰合五岁之间日行所多月行所少通得五十四日又三百七十五分也十九岁七闰合十九岁日行所多月行所少通得整日一百九十每岁余分八百二十七以十九乘之得一万五千七百一十三以日法九百四十分而一除之得十六日犹余六百七十三分并一百九十日通二百单六日又六百七十三分也今为七闰月每月二十九日通二百单三日每月余分四百九十九分以七乘之得三千四百九十三以日法九百四十分而一除之得三日犹余六百七十三分并二百单三日通二百单六日又六百七十三分也所谓气朔分齐者十九年合气盈朔虚得二百单六日不尽六百七十三分七闰月亦二百单六日不尽六百七十三分气之分与朔之分至十九年而皆齐所谓气朔分齐而为一章也
　　补训此因上文言日月而推及于闰法并带言交食法以闰法为主○闰余者有余日方置闰月也置闰而朔望定然后日食于朔月食于望可据而推其法相因
　　补注周天二十四气凡三百六十五日四分日之一月行十四日九时有竒则与日对二十九日半有竒则与日会十二会通计得日三百五十四有竒余十日半有竒为闰与日对时则月为之食与日会时则日为之食此交食法即与闰同术也
　　愚按补注谓二十四气三百六十五日有竒极是考尚书解新安陈氏云二气为一月必有三十日零二时五刻始交后月节气合二十四气该三百六十五日零二十五刻此气盈之溢数也十二月有六小尽者此朔虚之亏数也一月无三十日全非朔虚而何二气必三十日添二时五刻非气盈而何节气之有余与小尽之不足二者并行不悖因此有余不足而置闰于其间此与补注説同盖朔者月与日会之名气者二十四气也朔虚之数不能尽气盈之数故二者参合而置闰也补训谓二十四气仅三百六十日不能尽天行之度而朔又不能尽气之三百六十日皆未是
　　阳之德主于遂阴之德主于闭
　　补训此又言阴阳之德德者阴阳之所以为阴阳也当兼理气言○即阴阳而分观之阳之德主于遂凡发生者皆阳之为也阴之德主于闭凡收藏者皆阴之为也
　　补注沈毅斋曰自动静而言之则主乎阴所谓干不专静则不直遂坤不翕合则不发散是也自小大而言之则阳常兼阴阴不兼阳又岂可以并言哉论其分则阳一而阴二阳尊而阴卑也在人则君臣父子之分也论其气则阳始而阴成阳唱而阴和也在人则子弟臣妾之类也
　　阴性凝聚阳性发散阴聚之阳必散之其势均散阳为阴累则相持为雨而降阴为阳得则飘扬为云而升故云物班布太虚者阴为风驱敛聚而未散者也凡阴气凝聚阳在内者不得出则奋击而为雷霆阳在外者不得入则周旋不舎而为风其聚有远近虚实故雷风有大小暴缓和而散则为霜雪雨露不和而散则为戾气曀霾阴常散缓受交于阳则风雨调寒暑正
　　征引周礼宗伯保章氏以五云之物辨吉凶○诗风终风篇终风且霾又曰终风且曀集传霾雨土防雾也阴而风曰曀
　　朱子曰此一段见得阴阳之情阳气正升忽遇阴气则相持而下为雨盖阳气轻阴气重故阳气为阴气压坠而下也阴气正升忽遇阳气则助之飞腾而上为云也阳气伏于阴气之内不得出爆开而为雷也阴气凝结于内阳气欲入不得故旋绕其外不已而为风至吹散阴气尽乃已也戾气飞雹之类曀霾黄雾之类皆阴阳邪恶不正之气所以雹冰秽浊或青黑色
　　华注此明风雨云雷之属总不外乎阴阳之相感补训阴主闭其性凝聚阳主遂其性发散然阴之凝聚阳必为之发散其势均归于发散盖阴阳相为用也阳方升而为阴所累阴压阳则相挟持为雨而降雨者阳之为也阴方升而为阳所得阳助阴则飘扬为云而升云者阴之为也故凡云物分布于太虚之中者阴气为风所驱敛聚而未散则为云也即此可知雨云所由然矣凡阴气凝聚束阳在内而不得出则阳奋发有声而为雷霆阳在阴外不得入则周廻旋绕不舎而为风其凝聚有远有近有虚有实故雷风有小有大有暴有缓即此可知风雷所由然矣阴聚而阳散同一散也有和不和之分和而散则为霜为雪为雨为露不和而散则为戾气为曀霾即此可知霜雪雨露戾气曀霾所由然矣大抵阴虽凝聚而常散缓以受交于阳则风雨得调而寒暑得正矣阴聚阳散其相资为用有如此○均散句截上是冐语次言雨云次言风雷次言霜雪雨露戾气曀霾总承阴阳聚散来云物物色也班分也疾雷为霆阴常散缓对凝聚言凝聚其性然也凝聚之中能因阳以为散缓则受交于阳矣非谓其不凝聚而散缓也集释气之聚远而实故风雷大且暴近而虚故风雷小且缓
　　愚按此太虚与前节太虚无体同义皆以苍苍之天言即首篇第二层内之属于天地者也
　　天象者阳中之阴风霆者阴中之阳
　　补训此推阴阳交互之理而以天象风霆明之集释天象日月星辰是也
　　集解阳者气而已矣天象则稍有象故为阳中阴风交于物霆起于地本阴之类然有声而无形有气而无质故为阴中阳
　　补注天象阳中阴所以聚而不散风霆阴中阳所以聚散无常
　　雷霆感动虽速然其所由来亦渐耳能穷神化所从来德之盛者欤
　　征引易下传之五章穷神知化德之盛也
　　李注雷霆者鬰积之久而发者也凡天地之化皆以渐成非精义利用体神化于身者孰能知之
　　补训雷霆必积久而后动如十一月一阳生至四阳二月之时乃发声岂非渐乎即偶然雷霆亦必气积而后动无遽动之理神化俱承渐不承速徐氏发明分速为神渐为化未确以其两反在前一反在后也德之盛以人言
　　愚按此节大意即雷霆以明神化之理也○两而化即一而神者为之神与化不可分先后补训驳发明是矣但徐氏又谓一而神两而化为所从来而补训亦谓神化承渐不承速窃玩张子之意盖雷之震动即神化之一端所从来即所由来之变文也即雷之所从来以渐知天地之化皆以渐而成即此是穷神知化之盛德非以渐为神化而所从来又推本一层也神化中有速字意所从来即渐字意亦非承渐不承速也惟李注得之
　　火日外光能直而施金水内光能辟而受受者随材各得施者所应无穷神与形天与地之道欤
　　征引易上传之六章夫干其静也专其动也直夫坤其静也翕其动也辟○晋书纪瞻传阳动而外以含容为质阴静而内以外接为用是以金水之明内鉴火日之光外辉刚施柔受阳胜阴伏
　　朱子曰阴以阳为质阳以阴为质水内明而外暗火内暗而外明○西山真氏曰日火外景金水内景本准南子之説道家谓日火扬光于外故日有食火有灭金水潜光于内故无穷以此为养生之法收视反观潜神不矅
　　集解直者照临无碍之谓也受者随材各得妍美恶未尝有隐而必由于所感不能自施形与地之道也形则碍地不倡也施者所应无穷随在光皆至焉神与天之道也神无物不体天所以倡也
　　集释水之明镜之光随材各得也
　　愚按集释诸家皆以金水火日相施受言即前金水受光于火日之意集解则以金水火日之施受于物言即此见天地形神之道以诸家则施即施光于金水受即受光于火日材即金水之材也以集解则施乃普照万物受乃受他物之形材亦他物妍之材也二説皆通玩金水亦言光不言质则集解似胜○友人赵子彤元云诸家谓施光于金水然既曰无穷则施及者不惟金水矣
　　木曰曲直能既曲而反申也金曰从革一从革而不能自反也水火气也故炎上润下与阴阳升降土不得而制焉木金者土之华实也其性有水火之杂故木之为物水渍则生火然而不离也盖得土之浮华于水火之交也金之为物得火之精于土之燥得水之精于水之濡故水火相待而不相害烁之反流而不耗盖得土之精实于水火之际也土者物之所以成始而成终也地之质也化之终也水火之所以升降物兼体而不遗者也
　　征引书洪范五行水曰润下火曰炎上木曰曲直金曰从革土爰稼穑蔡传润下者润而又下也炎上者炎而又上也曲直者曲而又直也从革者从而又革也○易説卦之五章艮东北之卦也万物之所成终而所成始也
　　张子语录中宫土寄王之説于理非也大率五行之气分王四时土固多于四者然其运行之气则均施错见金木水火分主四时独不见土之所主是以有寄王之説然于土夹在季夏之末者且以易言之八卦之作坤在西南西南致养之地在离兑之间离兑即金火也是以在季夏之末
　　朱子曰五行之説正防一段説得最好不轻下一字○问阴阳五行如何曰康节説得法密横渠説得理透○问金木水火体质属土曰正有一説好只金与木之体质属土水与火却不属土
　　补注水濡之水当作土
　　补训更即五行而推论之木曰曲直木既能曲反伸而直也金曰从革金一从改革而不能自反其本质也此木金之纯乎质者然也水火虽有质而以气为用故火炎上水润下下与阴同降上与阳同升土不得而制其气焉此水火之主乎气者然也然而木金与水火有相资也木金者土之华实木为华而金为实其性有水火相杂于其间故木之为物虽生于土然以水浸之则生以火然之而火附木不相离盖得土之浮华于水火之相交而成者也金之为物亦生于土然因土性之燥而得火之精因土性之濡而得水之精故水火相待有成而不相害以火烁之反流为水而不耗折盖得土之精实于水火之相合而成也此木金之质生于土而必资水火之气有然也若土者物之所以成始而成终也乃地之质也五行生成变化之终也水火之气所以升降不外于土万物皆兼体而无一之或遗者也○此详言五行先提木金以质言次及水火以气言次言木金为土之华实而带言水火次言土而以水火升降应前物兼体亦包金木在内○书蔡传曲而又直从而又革皆分两义与此不同木不能无曲而究竟长大故为曲而反伸金融而从革不能自反其本质火气炎上阳之升也水气润下阴之降也蔡传润而又下炎而又上此则谓润于下炎于上也木金生于土中故为土之华实其性有水火之杂谓木金兼有水火之性此并言木金下分木金言之万物生于土归于土故为物之成始成终土之浮华上之精实即应上金木者土之华实浮华谓木精实谓金
　　愚按此节大意释书洪范之文以明五行之理也○木金者以下旧解多杂窃意木金者土之华实其性有水火之杂二语为下二段之纲盖水火之气与阴阳升降交际于地之中无处而不在者也木生地上则为土之华而得水火之气于土中此木性有水火之杂也故水渍则生火然而不离水生木木生火之理本如是也金生地中则为土之实而得水火之气于土中此金性有水火之杂也故水火与金相资而不相害以火烁之反流为水而不耗火克金金生水之理本如是也得水火之精于土之燥濡与得土之实于水火之际同是一意流而不耗正相资而不相害处亦非两层盖土有燥有濡濡者即水之性燥者即火之性而金皆具之也火克金若难言相待然相克乃以成之金以成器为贵木以应用为才正见其相待也木得浮华于水火之交金得水火之精于土之燥濡皆以木金本然所具之性言至水渍火然流而不耗又是木金成质后与水火相资为用处惟其性如是故其用如是补训以火烁金为得火之精金烁为水为得水之精混作一层未确李注以得金则水火相需而成烹饪为不相害亦落后一层土为化之终者盖阴阳五行皆天地化生人物之具至天五生土则天地之化已全而人物由是以生也○语录一段前盖驳土寄王四时各十八日之説而谓其均施错见无时不有后引易卦又明土所以属季夏之故也其理可防故附录之
　　冰者阴凝而阳未胜也火者阳丽而阴未尽也火之炎人之蒸有影无形能散而不受光者其气阳也
　　补注氷字恐当作水
　　髙注或谓人为水之误
　　集解水生于天一其体质本阳也至冬则凝而成氷阴之凝聚而中之微阳不胜阴也火则阳丽于阴之外故有光而中之阴犹伏藏而未尽也故中暗火气曰蒸薫也散犹施也指其光之烛物气之蒸人而言言火之烈然炎热人之触之而薫蒸者有影而已非有形也能散而已不能受也
　　补训髙注谓阴未尽故火犹然尽则灭殊难解岂以阴为火所然之物乎张子是论水火非欲阳胜阴尽愚按此节可疑者颇多补注疑氷当作水髙注疑人为水之误诸家以不能受为句李注以不能受光者为句以今考之前后多言水火阴凝阳丽又与外光内光陷阴附阴前后言水火之言相符氷之当为水似可据也上言水火而下专言火于文理固为偏承人之蒸解为火之蒸人于文义亦为强解人之当为水亦似可从也能散而不能受为句光者其气阳也为句句法颇未稳以前节受光于火日句例之受光字连读又非无谓也尝以此三説之解解之水之为体阴之所凝结也阴以阳为质其外暗而内明殆阳之伏于中而未胜也火之为物阳之丽于阴也阳以阴为质其外明而内暗殆阴之伏于中而未尽也此阴阳互藏之理然也金水能受日月之光以照物若火之有炎水之有蒸则但有影而无形能散而为气而不能受日月之光以鉴物者其气已属于阳故也如此则阳未胜阴未尽亦指其内明与内暗而言非欲其胜与尽也水之内明即阳火之内暗即阴亦非以所然之物为阴也然水有涸时即是阳胜火有灭时即是阴尽方言水火故言未胜未尽耳
　　阳陷于阴为水附于阴为火
　　补注此承上章而言阳陷于阴所谓阴凝而阳未胜也阳附于阴所谓阳丽而阴未尽也
　　补训入其中为陷见于外为附
　　李注説者皆谓一阳陷于二阴之间为坎一阴丽于二阳之间为离非也凡能出入上下动静发敛者皆阳也顾非阴则阳之出入上下动静发敛不可得而见耳是故震阳动也坎阳陷也艮亦阳止也巽阳入也离阳丽也兑亦阳説也易卦所以分阴阳者盖以阳为主而遇阴则为阳卦以阴为主而遇阳则为阴卦也阳在下而遇阴压之则动矣阳在中而遇阴锢之则陷矣阳在上而遇阴承之则止矣阴在内则阳必入以散之矣阴在中则阳必附之以为明矣阴在外则阳必敷之以为説矣今谓巽阴入于二阳之下离阴丽于二阳之中是以入与丽属阴故曰其説非也张子前文云阴在内阳不得入故周旋不舎而为风盖不舎者所以入之也此条又以火为阳附于阴比之观物言八卦处理独精矣
　　张注此观坎离二卦自见又以河图考之天一生水地六成之阳居内者微而阴在外者盛是阳陷阴中也地二生火天七成之阴居内者微而阳在外者盛是阳丽阴外也故周子太极图以水阴盛居右火阳盛居左均是一义不可易之至理也
　　正初义卷二
<子部,儒家类,正蒙初义>
　　钦定四库全书
　　正防初义卷三
　　邳州知州王植撰
　　天道篇第三
　　补训此以天道名篇而其中以天道圣人并言见圣人与天道同亦惟圣人能言天道也前四节以圣人与天道相形天不言四节言天道不见而章三节言圣人天之知物节又言天道盖天命亦天道之一端也化而裁之四节又言圣人形而上者四节言惟圣人能言天道
　　愚按此篇凡二十节大意明天道圣人之合然血脉贯通而文不相防玩各节之意惟天不言而信二节不见而章二节化而裁之二节谷之神也二节皆意义相承余俱节各一义旧説逐节联贯忽言此又迤承接言及别事转转无穷恐先儒不应有此拖防无头绪之文也○补训谓天不言四节言天道不见而章三节言圣人窃谓天不言三节言天道鼔万物节亦天圣并言不见而章三节则以天道明圣人也○内天体物不遗一节朱子入近思录道体
　　天道四时行百物生无非至教圣人之动无非至德夫何言哉
　　征引礼礼器天道至教圣人至德
　　补注合礼记论语之意而言
　　补训礼云天道至教圣人至德以天道言之春夏秋冬之四时自行飞潜动植之百物自生无非至教之所寓也以圣人言之圣人之动皆中礼无非至德之所形也夫何待于言哉善学者不必以言求之也天道圣人并言夫何言哉双承
　　天体物不遗犹仁体事无不在也礼仪三百威仪三千无一物而非仁也昊天曰明及尔出王昊天曰旦及尔游衍无一物之不体也
　　征引诗大雅板篇昊天曰明及尔出王昊天曰旦及尔游衍集传王往通言出而有所往也旦亦明也衍寛纵之意
　　朱子曰此数句从赤心片片説出来荀杨岂能到体物犹言为物之体也盖物物有个天理体事谓事事是仁做出来如礼仪三百威仪三千湏得仁以为骨子凡言体便是做他那骨子本是言物以天为体事以仁为体縁湏着从上説故如此下语体物为物之体犹言干事为事之干也出王之王音往言往来游衍无非是理无一物之不体犹言无一物不将这个做骨子
　　集释熊氏曰物物皆有天理体之而无所遗也犹事事皆本于仁体之而无不在也礼之大小无非爱敬恳恻之所发见者是仁体事无不在也凡人往来游息之所此理无往而不在是天体物而不遗也愚按此节大意见天仁之无不体也首二句提起下申明之○上节言时行物生皆天道此言人之出往游衍皆天理上节言圣人动皆至德此言礼之大小皆本于仁二节本不相谋诸家多牵合上节而本文之意反有不畅窃谓此明天仁之无不体是正意天即天道仁非圣人不能只可作余意余意者特説书之一义而未可牵合以乱正也后仿此
　　上天之载有感必通圣人之为得为而为之也
　　征引诗大雅文王篇上天之载无声无臭○易上传之十章感而遂通天下之故
</div>
    <div class="pagination">
<a href="正蒙初义_page2.html">上一页</a><a href="正蒙初义.html">1</a><a href="正蒙初义_page2.html">2</a><span class="current-page">3</span><a href="正蒙初义_page4.html">4</a><a href="正蒙初义_page5.html">5</a><a href="正蒙初义_page6.html">6</a><a href="正蒙初义_page7.html">7</a><a href="正蒙初义_page8.html">8</a><span>...</span><a href="正蒙初义_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
