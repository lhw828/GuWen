<!DOCTYPE html>
<html>
<head>
    <meta charset="UTF-8">
    <title>榕村语录 - 第 8 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>榕村语录 - 第 8 页/共 26 页</h1>
    <div class="content">　　利牝马之贞五字破不开即干彖传亦未曽破开利贞两字
　　传説坏了西南本义又説坏了东北然细寻义理在西南则不妨得朋在东北则宜防朋耳不可偏説一面【自记】
　　程子谓西南得朋不好东北防朋才好如女人羣聚有何用处止与类行而已惟从夫乃得所归也朱子又云西南得朋好东北防朋不好西南隂方得其本位东北阳方则必至于防朋某则谓在西南当位用事必湏得朋乃与类行至东北则时过地易必湏防朋乃终有庆也如做外官湏有属员吏役兵马方能办事及居近君之位则宜声光销减朋亾乃尚于中行矣
　　西南如臣去君逺将在外君命有所不受大夫出彊虽无君命専之可也其声光几与君同至东北则与君近不见其有威权声华销减如月去日逺与日相对则光满近日则偏不全矣
　　存疑诸书苦分不可相无及不可竝行之隂阳故疑本义谨几微之説岂知其不可竝行者即其不可相无者也有夫不可无妇有君不可无臣独不可使臣妾用事耳义岂相反乎【自记】
　　湏知不可相无者即其有淑慝者葢阳则纯是性也隂主形形既生而善恶分万事出是恶乃生于隂也故隂而顺于阳则为健顺仁义之属不可相无者也隂而不顺于阳则为淑慝之分不可相有者也善恶之分在于隂故圣人于消长之际极其惓惓虽非智力所能损益而亦不可不尽其扶阳抑隂之道也【自记】
　　不必从魏志小象自多此例如需上之类是以两句释两句坤初乃是以三句释两句耳【自记】
　　直与大都是干惟方是坤本位直是受之于天大仍归之于天故曰不习无不利是个顺字又云合徳无彊而终之以承天而时行地道无成而代有终也
　　直而不方则不能大如一件挺直之物四面不方未免褊窄譬如一树耸然直上然周围枝叶不能布置均匀却算不得大树故曰敬义立而徳不孤【自记】
　　爻无动意象言动者非动则无由见其直与方也葢柔静者体也直方者用也故曰坤至柔而动也刚至静而徳方动刚即直也如人心敬义之徳义固动而制事敬亦动而制心也爻直方竝言而象言直以方非直无以为方如欲作方物非有一直者以度四面必不方矣非敬无以为义先儒云无忠作恕不出是也【自记】
　　动而直方则大矣大故不习无不利地道光即大也【自记】凡数起于防当初止有一防引而长之则为线将此线四围而周方之则为面又复疉之教髙则成体直方大即是此意直即线方即面大即体惟直而后可方惟方而后能大故象曰直以方也直了才能方既直方自然大故曰敬义立而徳不孤【清植】
　　含章可贞则以时而发静中有动也或从王事而其知光大动中有静也【自记】
　　阳为质隂为文坤爻除初上外二三四五皆文也或藏或见耳或谓六二无文然地道之光天下之文孰大于是【自记】
　　永贞即是牝马之贞即是顺而健即是隂变为阳【自记】问安贞与永贞何别曰安贞者顺也永贞者顺而健也非安则不能永然非永则亦不足以言安矣【清植】
　　至柔而动也刚覆释彖辞元亨至静而徳方覆释彖辞利贞后得主以下覆释彖辞后得主以下不言西南东北者西南得朋即亨之时所谓含化光东北防朋即贞元之时所谓柔顺利贞顺承天而时行也此叚数句皆用而字一折上截柔静后得主含万物承天皆是其顺处下截刚方有常化光时行皆是其顺而健处
　　敬义不可分动静静固敬动亦敬如处事时是义然必此心常存义方有根譬如读书茍心不在则口虽诵目虽视实不知所云为何此安能制事中庸言不覩不闻分别未已发此亦有説如人画丹青必先有素绢此似未之心及制事却似加以采色只见丹青不见素绢了惟空白无采色处方是绢之本色所以不覩不闻方见得心之本来面目实则敬贯动静者也故言敬以直内义以方外则可若谓敬以直静义以方动则不可大抵敬属心义属事提醒此心使常在此便是敬无甚条目义则湏穷理精义便有许多条目了【清植】
　　干阳即人之神坤隂即人之形神纯善形便有善恶声色臭味之欲不可谓恶其流即恶也所以累神者形也以先天图论之阳动属神日用动作皆一心运用隂静属形事过休息则四体居止以后天图论之凡生物成物皆隂为之犹耳目手足足以集事事去则过而不留中心湛然虚明总之天君泰然百体从令以阳为体以隂为用者正也人欲横流心为形役者不正也然虽当理欲混襍人心危道心微毕竟神明为尊故黄者天地之杂也下缀一语云天而地黄若曰虽是杂毕竟有定分天到底是地到底是黄周衰君弱臣强几于上下倒置然大号终存春秋之名分凛然犹是义也天地隂阳君臣父子理欲善恶君子小人无不如此
　　程子説孟子英气张子説顔子粗心张长史常举为对果然读书至程朱可谓细矣比之孔子觉犹未也孔子读书直是字字不放过坤卦上爻孔子已是解明程朱解之尚都未尽此时阳气虽微到底阳不可没故曰为其嫌于无阳也故称龙焉此时焉得有龙倒反以龙为主似龙自在那里战的一般但是龙至此不能自振己疑于隂故曰未离其类不然气为阳血为隂如何説血隂阳至此混为一区故曰黄者天地之杂也然到底天是天地是地犹然天而地黄春秋书法便是仿此因天子失了身分诸侯皆与对垒然春秋之文曰王师败绩于茅戎一似天王不知何故自败于茅戎者然天王岂能无过到底君是君臣是臣所以孔子成春秋而乱臣贼子惧又如人心原只有天理到得人欲炽时竟与天理争衡岂可説道心人心势均力敌只説得道心微茫而已然道心至此已不能超然于人心之上觉得混襍到底天理是天理人欲是人欲岂可竟不分别此是夫子就龙战于野其血黄八字上逐字想出来的直细入无间









　　榕村语录卷九
　　钦定四库全书
　　榕村语録卷十
　　大学士李光地撰
　　周易二
　　正义中释屯彖传以刚柔始交而难生动乎险中雷雨之动满盈为皆卦所以名分之则始交而动是释亨难生险中是释贞雷雨满盈是释建侯今思之屯象称云雷解彖称雷雨则屯之时犹未解也彖传变云言雨者欲以见屯之必解则雷雨之动四字是释亨然动者亨之机耳其絪緼满盈又足以见贞固之义故程传以刚柔始交而难生动乎险中二句为释名以雷雨之动满盈句为释大亨贞其説可从【清植】
　　问本义以光亨及吉为孚贞之应观彖不从何也曰看六爻中言敬言慎言中皆孚之属也言恒言衍言顺皆亨之属也其言正则贞之属也需之时孚义最重故上虽不正而敬则终吉象谓虽不当位未大失者以此亨义次之故二虽不正而衍亦终吉象谓虽小有言以吉终者以此【清植】
　　邑人三百戸无眚觉得本义説未安故向来作无株连之患解自以为妥矣一日宴见防
　　谕云此乃邑人化之而归于无讼之意想来极当若是不致株连何消凿言三百戸三百戸邑之小者本义説原是葢二之自克虽未足以成风敎而已可以化小邑
　　圣见髙明洵非儒生所及【清植】
　　小人勿用谓既拨乱世反之正则当建官惟贤不可复用小人以酿他日之乱阶耳用者所谓是崇是长是信是使是以为大夫卿士非不用以开国承家也小象必乱邦邦字是谓大君之邦非指所开之国若以小人为即指开国承家者言则当命将出师之初所谓长子帅师弟子舆尸者已致其叮咛之意是论功行赏之人大率皆长子之类安得小人哉自古战胜之后多致骄盈而小人因以得志圣人之特为设戒者以此故既济于三年克之下亦曰小人勿用【清植】
　　宻云不雨自我西郊张魏公解云言阳未应也此句实诸家所不及云者隂气云而宻是隂先唱也若阳入而散之则气降而成雨矣不雨者以其气犹尚往也所以尚往者由自我西郊故施未行也西为隂方自我西郊即阳未应之验观彖中此意犹未能畅【清植】
　　血去传义説未安君臣之际所以致惕为其间有壅隔而情不通也若积诚感动以致去其壅隔则惕可出矣小象合志二字正释血去之义【清植】
　　易有大畜有小畜大畜者圣君在上正名定分布徳发政天下风靡小畜则如以臣子而匡救其君父也自上而变下者易自下而变上者难然始虽势逆积乆自效故曰既雨既处言畜之极而隂阳亦合也但大畜功成则身名俱泰故曰何天之衢小畜功成便宜引退若以宠利居成功必致凶咎故又曰妇贞厉月几望
　　若以位不当为爻徳之不善则当以释跛眇今此以释咥人葢卦有不咥人之辞而三适直兑口之缺故有受咥之象是所谓位者爻位之位也【自记】
　　履彖传所谓刚中正履帝位而不疚者即指五也凡彖传中所赞美其爻无凶者他卦皆然独履五之辞曰夬履贞厉此厉字当与干三之厉同言常存危惧之心尔非占辞也惟刚故曰夬惟中正故曰贞惟常存危惧所以不疚书曰心之忧危若蹈虎尾正此厉字之义观彖中犹是循用旧解【清植】
　　内阳而外隂内健而外顺内君子而外小人三内外是一様或疑顺健都是好的如何分内外不知连隂阳君子小人原都是好的如人以心为主难道耳目口体都是坏的不成独阳不生隂乃所以成物君子当权秉令亦要小人宣力于外趋事赴功何常不好只是要得在内者为阳为君子耳
　　以内外取义则为消长以上下取义则为交泰帝乙归妹只是以上下取义耳【自记】
　　否彖传之言内外隂阳君子小人字俱与泰同只改健顺为刚柔葢顺虽要放在外却全是好的若隂柔便可生出不好来【清植】
　　问不可荣以禄对荣字宜曰爵而反曰禄葢当否时稍有识者便知不贪爵位然或廹于贫不得已而为禄仕者有之矣惟俭徳辟难之君子人君不可以禄钓之而致其身于荣此非有衡门乐饥之节者不能也曰看得好【清植】
　　凡卦必有主爻同人于野亨卦之义也而爻徳无以配之者葢六二虽成卦之主然以爻徳论之以隂求阳以下应上非所谓大同也九五虽刚健中正然居尊位以下交以言同人则可于在野之义则有间矣惟上九处卦之外有野之象坤之上曰龙战于野是也然既非卦之主而又未极中正之善故其义次于野而曰郊国外百里为郊郊外为野郊比之于宗于门则公矣比之野犹未也故象传曰志未得于野则亨于郊仅无悔而已志未得释无悔之义也【自记】
　　大有有贤之卦也大象兼遏恶言者恶不遏则善不可得而扬尧典先辨三凶而后举舜舜典先诛四凶而后咨二十二人皆是此意【清植】
　　同鸣谦也一曰中心得一曰志未得者一则对鸣字为义言谦虽逺闻而实自得于心非徇外也徇外则非谦矣一则对征邑国为义言谦虽逺闻而实不敢自以为得故虽可用行师而惟自治其私邑非务外也务外则又非谦矣中心得志未得皆所以为谦之至【自记】
　　向晦入宴息与随名义不甚关合此等处是夫子示人以观象之例羲易无文然观玩之下随人识取意理更是无穷所以文周未繋之先原可用以占筮夫子于大象传指切人事处虽説得与名义关合者为多时漏一二处使人知文王当日假令别命一名亦未尝不可以此意看易益觉得变动不居意理活泼【清植】
　　蛊当以革巽二卦比看巽者隂伏于内之端也蛊者蠧蚀于中之成也巽如果子受湿有一二软腐之处蛊则内生虫蛀矣故巽不过要搜索那一防伏隂制而去之若蛊则湏从头整顿所谓甚者必举而更张是也巽曰先庚后庚而蛊曰先甲后甲甲者从头做起之意至革则通体全坏湏用变换一番又甚于蛊矣吉凶生大业无吉凶则无业故巽止小亨而蛊革皆元亨【清植】
　　二阳在下如何为临以二阳正向盛也三阳则恐盈而昃矣既以二阳为临未有四隂在上反为下所临者且临人必当有道至为人所临者本无可説故六爻通作临人説观卦二阳在上自是为人所观之象六爻既説为人所观又説观人者观人以自处亦必有道故不可以无言
　　因承修周易折中请得内府宋版本义观卦辞下注云观者有以示人而为人所仰也曰坊版于示人上皆増入中正二字如何可通向尝以为疑今看此可见坊版之误人不浅【清植】
　　彖传神道设教是总説象言观民设教是就省方一事説非上设教以徳而下设教以政也犹之天有四时风雨霜露无非教也而风之动物尤为深入而逺被岂彖之设教以神道而象之设教非神道乎王者既设教以为民观复因省方而观民以设教象意总包举于彖传中耳【自记】
　　观民与彖传观天下之义同言九五大观之主为民所观也茍其徳之未至则不足以为民所观故必观我之平生皆合于君子而后无咎【自记】
　　柔文刚文之而已刚文柔何故言分此理验之树木最为易见树之本根为刚为质其枝叶为柔为文枝叶之庇本根是文刚也然其所以枝枝相对叶叶相当津润悦怿而不枯者非本根之气为之流布灌注何以能然但枝叶之津润悦怿即日有加而本根初无所损则分而丈之之验也【清植】
　　以象言之一阳居上有得舆之象众隂在下剥之有剥庐之象以理言之君子当道之穷而人心益归之得舆之义也小人之剥君子自失其所依芘剥庐之义也然硕果既不可食则庐亦终不可剥故象传补爻意曰终不可用【自记】
　　徐善长问阳无尽时当剥方尽一动便是复如何复卦本义云剥尽则为纯坤十月之卦而阳已生于下矣积之逾月然后一阳之体始成而来复是逾月后一阳成体而始为复也曰朱子此语自未圆然却有此理防得便不湏疑此却是无中生有道理喜怒哀乐未时一切皆有人呼时必有息方其息时正是蓄呼之力此之谓大本人举足要行却要先站一站那站便是大本了阳生于子却胚胎于亥干所以位于西北也亥添草头便是根荄之荄添木旁便是核实之核添子旁便是孩提之孩可见阳生于亥亥月谓之阳月非无故也
　　问见天地之心曰使天地无心人物之心却从何来【自记】朱子谓也不耕也不获恐未是本意葢只管耕菑不计畬获也试将此意代圣人作两句其立文自不得不如此无可疑者【自记】
　　行人得牛邑人灾也语气葢谓若邑人得牛则其被罪也乃自作之孽矣惟得牛者为行人故在邑人虽不幸被罪特可谓之灾而已【清植】
　　良马逐是象利艰贞是占日闲舆卫又是占中之象承良马逐之意而取此日闲舆卫利有攸往即是利艰贞注脚【自记】
　　颠颐拂经于丘颐征凶本义云求养于初则拂于常理求养于上则往而得凶是拂经与征凶为对皆占辞也至小象六二征凶行失类也单言征凶本义却云初上皆非其类是又以征凶二字兼承颠颐于丘颐两义矣考六爻四亦曰颠以求初也三五皆曰拂以求上也既求初为颠求五为拂则此拂经于丘颐五字当作一句读而以征凶二字总为占辞黄勉斋之説如是于义为长【清植】
　　大过四阳在中取象于栋二五变栋象杨者以其近隂则虽为材之类犹未离乎水泽之感也小过四隂在外取象于鸟而五又象云者以其居尊则虽为飞之类独有取乎飘扬之质也栋在中故四阳皆栋而三四独言栋翼在末故四隂皆翼而初上独言飞同一栋而四隆三挠者以位而定也同一飞而初以凶上则离之凶者亦以位而定也【清植】
　　大过小过湏当斟酌得妥如事断不可徇俗则湏壁立万仞虽独立而不惧虽遯世而无闷如犹或可从则虽少徇之亦不妨如麻冕礼也今也纯俭吾从众用纯原自无妨况又得俭所以圣人亦只得从他若拜堂上则断不可从此是权衡处天下事岂可教过过便不是了然圣人觉得这边分数较多便站穏在这边如独立遯世圣人岂愿如此此便是过处但时当如此圣人便不惧无闷行过丧过用过便不得谓全是了但时当如此亦只得依他然使行过肆丧过易用过侈圣人亦便不从因为过恭过哀过俭尚有好处所以从他这便是权而不失经处孟子答任人处便是小过舍生取义章便是大过【清植】
　　栋者刚在上也刚在上则有桡之患惟柔在下以借荐之则可以防其桡矣君子之临事独立不惧荡荡然无顾虑之意也当其未事周防不懈防防然存恭畏之心也【自记】
　　八卦皆人心之徳干健是不息的人血气不周流便病脉歇至便病坤顺所谓百体从令也健主神上説顺主体质上説震主动巽主入而防兑主説艮主止皆人心之徳不可无者惟水主险岂可説人心有险徳故圣人于坎上加一习字王辅嗣云更习也最妙程朱不用而以重坎为习坎那一卦不是重何独坎卦孔子所云重险乃是解习字之意一重险过又一重险非更习而何不是以重字训习字也不独上圣大贤将降大任必先穷饿困苦动心忍性増益其所不能即平常人亦困心衡虑而后作徴色发声而后喻所谓险不独贫贱患祸也那极如意之中一切饮食男女声色嗜好那一处不是窞阱都要在此等处链过方好如一习字便是人心之徳最不可少者
　　天下至实者无如水以黍稷入斗斛已满了再筑实揺防便陷下土沙皆然惟水一满不可増添他物可堆髙水至平而止所谓水流而不盈也古人文字有两句似相对而上句断下句聨下文者甚多史记尚如此水流而不盈似与行险而不失其信相对其实水流而不盈是断句行险而不失其信维心亨乃以刚中也是一连读
　　徳行如三物中六徳六行之类教事如三物中六艺之类皆自己身上事程传以习教事作三令五申使民习熟説稍离【清植】
　　宛平王相公熙尝语余云吾阅事多矣凡人设机心假一事以作阱陷人者其人必即因此事自取祸戾余因是语而悟习坎入坎之义其所习之坎即其所入之坎不待他处有坎而后致凶也【清植】
　　水徳所以为至实者以其未平则未骤满方平复无増髙既平之后又难以人力使之缩少也然则其后之无损耗者由于其初之不盈大也二在下体是未至于平也未平则不骤满故爻曰求小得而象曰未出中五在上体是既至于平也既平则不増髙故爻曰不盈而象曰中未大人之心徳有本而无助长之功有实而无过情之誉者亦如之【自记】
　　习坎之得其道者二五也四承五故亦无咎其余三隂皆失道者也独初上言之者初虽渉险未深而居下有坎底之象是小人动作机诈自谓能习险而自纳于陷阱者也故爻特加习坎二字而象曰失道凶上虽处隂之极而居上有出坎之象是人之恶积罪大罹于刑辟圣人至仁之心则犹望其习于险而改悔者也故象曰凶三嵗所以终习坎之义充类以至于尽也三虽亦失道然处重险之间则时之穷也时之穷者不可以习险责之柔材故爻但曰勿用象但曰无功而已【自记】
　　爻言三嵗而犹不能改悔以得于道则凶矣明其失道于今将复凶于后也象言由其失道故凶三嵗明失道于前是以凶于今也言外之意乃谓因幽忧困苦而能改悔从道则三年之外可以免凶矣此爻象交意也【自记】
　　继明者所谓缉熙于光明也传説太泥不必从【清植以上上经】遇忧患危疑事如艮卦太髙明道所谓万变皆在人其实无一事者即是此地位想明道已能到此平常人倒是咸卦用得着事变来以理为主若不能万全只得顺理有把柄
　　取女主阳感隂言女归主隂从阳言阳感隂贵乎情之専隂从阳重乎礼之别女壮则勿取者以失乎顺从之道则不可感者也归妹则征凶者以不待交感之节则不宜归者也【清植】
　　憧憧往来不是説憧憧然往来葢谓把往来放在心上盘算憧憧然不宁也往来即当感应二字看感应是该有的不合憧憧于其间耳【自记】
　　浚者求深之义也求深非不善而始而求深则不以其序而终至于无恒矣浚恒者求深于其常也而终至于无常事不循乎其序则不可继而不可乆也【自记】
　　诸爻皆言遯而二爻无之则是义不可遯者也故传言固志以明之【自记】
　　卦皆贵刚惟升进则尚柔葢取难进之义故晋曰柔进而上行升曰柔以时升渐曰渐之进也女归吉也定九先生曰守得住柔便是刚
　　説明夷因曰自我西郊亨于西山以为指文王皆恐未确惟此卦却有些像明夷于飞不知指着谁人説想是当时隠者如伯夷太公之类夷于左股用拯马壮却像是指文王文王率商之叛国以事纣又隂行善上不失君臣之分下又救了许多百姓所谓马壮也明夷于南狩是指武王入于左腹获明夷之心于出门庭却像微子腹者腹心之臣故繋二止曰股不曰腹箕子之明夷明明是指箕子不明晦正指独夫初登于天所谓殷之未丧师克配上帝后入于地所谓惟不敬厥徳乃早坠厥命都有些像所以彖传中分明言文王以之箕子以之将来所着易解中凡引古事为证者皆当尽行删去惟此卦却不得不如此説【清植】
　　明夷原是好字今人皆説作昬主明夷是自家明却被别人伤了故自初至五皆曰明夷惟上是伤人之明者故不曰明夷而曰不明晦【清植】
　　风火为家人风本从火生也因热而生故万物亦被之而生一家和便有暖气暖气薫蒸至于党族亲戚而化及乡国矣此家人之义也
　　君子以言有物诚也不诚则无物诚字信字皆从言葢诚信于言验之【自记】
　　暌时湏从小处去行如人子得罪于父母大处动輙生疑且莫动只拣小小事体无可生疑处勤慎自效积乆亦渐消释是感通之道也
　　有孚于小人作验之于小人之退説于义虽通但细玩此爻义当是言解之时本以解去小人为急五又居尊惟有能解则吉耳然多欲之君虽或一时廹于公论不得已去其近习心中终有不忍舍去者存如宋孝宗之念曽觌之类则小人虽或见斥而有以窥其隠微犹未信其实能斥己也未信其实能斥己则安肯改恶以归于正哉故君子之解必使小人共信其为诚心去恶然后可以得吉象言小人退非正释有孚于小人言既孚于小人则小人必改恶以归于正如论语不仁者逺之意此説尤长既与孚之字义相合又于句下不用添出之退字面观彖中尚未及改正【清植】
　　损下益上为损损上益下为益最为确凿不是徒以虚理立论天地施生何处不然然必假人力以为辅相如今垦一亩田必湏工本播一区谷必湏粪水损上益下之世民有余饶自然野加辟而谷加丰是聚于上者虽若见为损合世间所生殖者论之所嬴不知凡几矣其实民间之财何莫非君上之财岂非益乎若损下益上敛利而藏之府库所藏者既无生息之源而民间工本乏资粪水无借势必弃壤不辟而所収亦歉是在上者虽若盈溢合世间而通算之所失不已多乎此理陆忠宣看得透故有小储大储之説其奏防中有一篇论损益者极佳【清植】
　　损刚益柔有时即顶二簋应有时如损神明之享以济时艰亦所谓损刚益柔也故总之曰损益盈虚与时偕行【自记】
　　动者志之奋也巽者心之入也即程朱学的中立志虚心之云説命曰惟学逊志务时敏逊志巽也时敏动也【清植】
　　君子小人不但善恶之称凡上位下位皆是也九四与初六应未尝逺之也然应而不能制之则非我有矣圣人推原其本谓不能制之者由于亲爱之失其道也我失亲爱之道然后彼之心离离然后不可制也【自记】
　　易中号笑二字每相应若号一握为笑言萃之所以乱者以孚之不终也若号则仍有孚矣故可一转而为笑一握犹言一反覆手间【清植】
　　爻言萃有位无咎矣又言匪孚元永贞悔亾则是无元永贞之徳而但以位萃天下虽无咎而犹有悔也故象传推其意释之谓以位萃天下则志未光未光谓有悔也【自记】
　　升虚邑东坡之説为长五之升阶其进有渐也升阶而吉则升虚邑之无吉义可知升晋之卦皆利于柔者以抑躁竞也九三过刚难免于躁竞故其词如此【清植】
　　防豫在上则不可以乆长矣防升在上而曰利于不息之贞者葢悦豫非乆长之道故必速变之而后无咎升则有时难于退者但利于守正不息而已【自记】
　　困与蹇异困者身之困也蹇者时之难也説者以致命与匪躬同解觉得太过言举其所遇一委之命而惟惓惓以遂志为心而已彖传困而不失其所亨志即其所亨者也文中子东归饿于逆旅讲学不辍而曰困而不忧穷而不慑通能之即致命遂志之谓【清植】
　　君子虽处贫贱无入而不自得非所以为困也惟乐行忧违君子之志也若言不必聴计不必从徒以爵禄縻其身而不得引去不几于进退失据者乎所谓困于酒食朱绂方来困于金车困于赤绂者意正如此【清植】
　　困四志在下与临上志在内同皆非指应爻而言也临上在卦外于人为事外矣而曰敦临则是临民之道敦厚不防志存乎天下之内者也非志在内则居事之外何以见其敦厚于临乎困四居上位者也而曰来徐徐则是无心于进而势不得退其志常存乎居下者也非志在下则居位至髙何以见其来之徐徐乎【自记】
　　动悔有悔吉为句行也为句破能履吉相承也遇其夷主吉行也义同【自记】
　　就爻观之疑于所谓我者井自我也若井自我则亦井自心恻而井自求福矣非爻意也故夫子释之曰此谓行路之人过此井者覩其清而不食悯然忧伤故为之思遇明王庶几食此井者皆受其福耳葢必如此解释然后我字竝字可通也【自记】
　　兽皮曰革兽之变必先易其皮故革字又有改革之义六爻中言牛言虎言豹者以此【清植】
　　已日者革之时乃孚者革之应惟已日故为顺天惟乃孚故为应人然而惟有慙徳故必元亨利贞而后悔亾也爻于二言已日三四五言孚四又言悔亾皆析卦义以立文初未至于已日故不可以有为五者创业之成而上则守成之绪也故变大人为君子【清植】
</div>
    <div class="pagination">
<a href="榕村语录_page7.html">上一页</a><span>...</span><a href="榕村语录_page3.html">3</a><a href="榕村语录_page4.html">4</a><a href="榕村语录_page5.html">5</a><a href="榕村语录_page6.html">6</a><a href="榕村语录_page7.html">7</a><span class="current-page">8</span><a href="榕村语录_page9.html">9</a><a href="榕村语录_page10.html">10</a><a href="榕村语录_page11.html">11</a><a href="榕村语录_page12.html">12</a><a href="榕村语录_page13.html">13</a><span>...</span><a href="榕村语录_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
