<!DOCTYPE html>
<html>
<head>
    <meta charset="UTF-8">
    <title>龙溪王先生全集 - 第 10 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>龙溪王先生全集 - 第 10 页/共 44 页</h1>
    <div class="content">　　夫心性虚无，千圣之学脉也。譬之日月之照临，万变纷纭而实虚也，万象呈露而实无也。不虚则无以周流而适变，不无则无以致寂而通感，不虚不无则无以入微而成德业。此所谓求端用力之地也。学者不能实致其知，究夫义利毫厘之辨，以决君子小人之趣，则所谓志者或未免泥于典要，所谓习者或未免涉于思为，而所谓喻者或未免殉于识解亿测，皆非所以自得也，终亦滞于形器而已矣。求其神化自然、与贞明同体而不息，不可得也。

　　不肖感诸贤祈恳之诚，聊述所闻，以为交修之益。若曰以是并美前修而侈究竟之说，则予岂敢哉！


书进修会籍


　　莲峰叶君尝作《见一堂铭》，盖取见道于一之意。君素抱经世之志，而化始于家。尝欲示法和亲，以敦睦为己任，限于年，未就。公既殁，二子茂芝、献芝乃作见一堂于云庄之麓，谋于父兄子侄，倡为进修会以会一族之人，相与考德而问业，以兴敦睦之化，承先世志也。岁丁巳夏，予赴新安福田之会，二子既从予游，复邀入云庄，集其会中长幼若干人肃于堂下而听教焉。举族兴义好礼，顒顒若是，可谓盛矣。二子因出会稽，乞予申订一言，用示将来。

　　予惟进修之义，盖取于乾九三之文言，而所以为进修之的，更无待于他求，取诸庭训而足矣！夫道一而已，学一而已。乾之为德，刚健中正，纯粹以精，天之德也。惟有欲以间之，始杂而二。忠信也者，无欲之本心也，惟无欲则可以达天德。故曰：忠信所以进德也。进必有业，始能有所持循。然总之则惟在言行，而言又行之显也。故修省言辞，所以立己之诚意。诚即忠信也，是进德之业次也，非有二也。此即大学正心诚意之旨也。

　　然欲诚意必本于致知。知至者，良知也，至之者，致知也。致知则其几常审，故曰：可与几也。知终者，良知之不息也，终之者，不息其致之之功也。乾乾不息于诚，则其几常审而安，故曰：可与存义也。此即格致之旨也，一也。自后儒分内分外、分始分终，而学始二而杂也。

　　予诵君之言曰：蔽于多歧，非所谓道；溺于支离，非所谓学。又曰：心之精一，学有缉熙，知行并进，罔蔽与离。可谓契圣学之宗而得我心之同然者也。二子欲图进修之会，舍庭训更何求哉？人心本一，有欲始二。古人云：所欲不必声利富贵，只心有所向便是欲。苟审于所向而窒之，以禁于未发之豫，是谓复其心之本体以达天德，斯为不悖于见一之训耳。二子其以此义申告与尔父兄子侄，相与服膺而弗替，庶几无负于作会之意。是岂徒弼成一族之化，德日崇而业日广，圣学自此可几也。勖之哉！


建初山房会籍申约


　　新安旧有六邑同志之会，予与绪山钱子更年莅会，以致交修之益。初会斗山，后因众不能容，改会于福田。今年秋仲，予复赴会，属休宁邵生汝任辈为会主，驰报让溪、觉山、周潭诸公及六邑之友，相期十月九日会于建初山房。予以趋归之亟，不能待诸友，因出会籍，祈予申致一言，用助警策。予念甲子与诸君相会，复七年于兹矣。七年之中，反复进退得丧好丑，万有不齐。诸君用力此学，精神念虑果能打并归一、不从境上分扰漏泄否乎？讲论规切，果能逊志敏求、无胜心浮气之杂否乎？所行所习，果能日著日察、无意见臆说之溷否乎？

　　先师提出良知两字，不学不虑，天则昭然，千古入圣之学脉也。夫学贵精，亦贵虚，尤贵正。傥精神或有所分，念虑或有所扰，则为不精。才有胜心，则为不虚。才著意见，则为不正。千里毫厘，不可不辨也。易云：七日来复，朋来无咎。相违七年，今始复来，正得朋无咎之时也，请以复之时义与诸君筹之。

　　夫有失而后有复，圣人无复，以其无失也。今者之失，既或不免于分扰溷杂后为病，则求复一言正所谓对病之药，不可以不讲也。易为君子谋，复其见天地之心。良知者，造化之灵机，天地之心也。复之六爻皆发此义。初复者，复之始，才动即觉，才觉即化，一念初机，不待远而后复，颜子之所以修身也。学贵近仁，二比于初，谓之休复。学务于恒，三失于中正，谓之频复。四处群阴之中，志应于初，谓之独复。敦复者，服膺勿失，笃于复也，故曰敦复无悔，中以自考也。迷复者，非迷而不复，欲求复而失其所主，至于十年不克征，故曰迷复之凶，反君道也。资有纯驳，故复有远迩、功有难易，学之等也。造者自无而显于有，化者自有而藏于无。有无之间，灵机默运。故曰显诸仁，藏诸用，造化之全功也。立此谓之真志，证此谓之真修，了此谓之真悟。此致知格物之实学，吾人外此，亦无复有求端用力之地矣。初复则吉，迷复则凶，吉凶之机可以立辨。若复头出头没，悠悠卒岁，不思挽回造化，以收泰定之功，生死到来，何处度脱？此吾人终身之忧，可为痛哭流涕者也。

　　诸君志既相应，当不以予为狂言，留此请正，且为他日合并之左券云。


新安福田山房六邑会籍


　　嘉靖丁丑春暮，予赴新安福田之会，至则觉山洪子偕六邑诸子已顒顒然候予久矣。旧在城隅斗山精舍，改卜于此，盖四月十八日也。昼则大会于堂，夜则联铺会宿阁上，各以所见所疑相与质问酬答、显证默悟，颇尽交修之益。诸生渢渢然有所兴起，执简乞言，申饬将来，以为身心行实之助，且使知此学之有益，不可以一日不讲也。

　　嗟乎！世之人所以病乎此学者，以为迂阔臭腐，纵言空论，无补于身心也。甚或以为立门户、崇党与而侈嚣哗，无关于行实也。审若是，则此学如悬瘤附赘，假途借寇，谓之不讲也固宜，而其实若有未尽然者。盖吾人在世，不能为枯木湿灰，必有性情之发，耳目之施，以济日用。不能逃诸虚空，必有人伦庶物，感应之迹。有性情而不知节，则将和荡而淫矣。有耳目而不知检，则将物交而引矣。有人伦庶物之交而不知防慎，则将紊秩而棼类矣。此近取诸身，不容一日而离，则此学固不容以一日不讲也。且吾人之讲学，诚有迂阔而假借者也。然此特习染之未除，未可因此而并以此学为可鄙也。世间豪杰之士，亦有不恃讲学褆身而鲜失者矣，然此特天资之偶合，未可恃此而并以此学为可废也。

　　学之不讲，孔子以为忧，况吾侪乎？由前之说，是惩哽噎之伤而欲废其食；由后之说，是恃捷驰之足而欲弃其棰策也。乌乎可哉？然吾人今日之学，亦无庸他求者，其用力不出于性情耳目伦物感应之迹，其所慎之几不出于一念独知之微。是故一念戒惧，则中和得而性情理矣。一念摄持，则聪明悉而耳目官矣。一念明察，则仁义行而伦物审矣。慎于独知，所谓致知也。用力于感应之迹，所谓格物也。千古圣贤，舍此更无脉路可入，而世间豪杰之士，欲有志于圣贤，亦或不能外此而别有所事事也。

　　窃念斗山相别以来，于今复八九年，立志用功之说，千古豪杰相期之说，谋于诸君者屡矣。八九年之间，所作何事？古人之学九年，虽离师友而不返。今诸君自谋果能离师友而不返否乎？不肖与诸君视此果能无愧于心否乎？年与时驰，意同岁迈，迄今不知早计，复尔悠悠，岂惟有负诸君规劝之意，切恐聪明不逮，初心谓何！此身且无着落处，其自负亦多矣！

　　漫复书此，用答诸君申饬之雅，并以告夫世之豪杰之士，毋因吾党之悠悠并欲随声鄙弃此学，固吾道之幸也。


桐川会约


　　桐川有会旧矣！自吾同门友东郭邹公判广德时，肇建复初书院，为聚友讲学之所，予尝三过桐川，与诸友相会。其后兴废不常，人情向往亦不一。兹予赴水西、斗山之期，寓径桐川，州守中淮吴君笃于向学，多方挽留，传檄远近诸友凡百余人，大会于复初书院。既毕会，使君惧其久而复废，因图为月会之期，乞言于予，以为盟约，且为诸生叩初学入门工夫。

　　予惟良知两字，是千圣从入后门，自初学至于成德，只此一路，惟有生熟不同，更无别路可走。良知人人所同具，无间于圣愚，只缘动于意、蔽于欲，包裹盖藏，不肯自悔自改，始或失之。齐宣王自谓好勇、好货、好色，良知未尝不自知，肯将自己所受之病，一一向大贤面前陈说，不作一毫包藏态度，所以孟子惓惓属意于王，以为足用为善，庶几改之，予日望之。譬之病人不自讳忌，明医犹有可用药处。只缘宣王不自悔改，所以竟为世上庸君。若肯遵依孟子之教，改过迁善，即可以俯视诸雄、为王者师不难也。

　　古云：玉不琢，不成器；人不学，不知道。今日之会，诸友习染已久，岂敢便谓人人发有必为圣人之志？但人生世间，却须了结此身，寻个做人道路。连日与诸友所论说，无非提醒良知、保护性命之事。不起于意，不动于欲，不作盖藏，一念灵明，便是入圣真种子，便是做人真面目。时时保守此一念，便是熙缉真脉路，无待于外求也。

　　此学于朋友，如鱼之于水，一日相离，便成枯渴。每月定为月会，纵有俗务相妨，亦须破冗一会，虚心相受，共成远业。若牵于习染，或至动气求胜，非所以望于吾党也。戒之，勉之！


约会同志疏


　　先师祠中旧有初八廿三会期，频年以来，不肖常出赴东南之会，动经旬月，根本之地反致荒疏，心殊恻然。人不可以不知学，尤不可以不闻道。会所以讲学明道，非徒崇党与、立门户而已也。

　　天之所以与我、人之所以异于禽兽，惟此一点灵明不容自昧，所谓本心也。心之本体未尝不善，高明广大、变化周流，古今圣凡之所同也。哲人虽萎，遗教尚存。海内同志信而向者无虑千百，翕然有风动之机。而吾乡首善之区，反若郁晦而未畅、寂寥而无闻。揆厥所由，其端有二：一者不肖在家之日少，精神未孚，虽间一起会，及予外出，旋复废弛；二者不肖徒抱尚友之志，修行无力，凡心未忘，虽有圣解，无以取信于人。是皆不肖不能自靖有以致之，于人何尤也？

　　爰念先师良知之教，人孰不闻，能实致其知者有几？凡所应感、动静、食息、常变、逆顺一以良知出之、不蔽于意欲者有几？天之所以与我者何如，而自待乃若是薄，亦甚矣！不肖精神向衰，创悔颇切，亦觉有深省处。一脉精微，仅存如线，其所传述，得于面授，自信颇真，不及时寻求法器真肯发心者数辈相与究明斯旨，以图远业，一线之绪，将自此而绝。譬之日昃之离，无从继明，倏尔长夜。此日夜拊膺疾首、不容自已之苦心也。况年逾七十，百念尽休，一切远涉尘劳，不惟日力不逮，势亦有所不能。惟是一念改过，不忍负于初志，所望同乡诸友怜予苦心，修举月会之期，以是月廿三为始，不肖虽有少出，亦望互相主盟，弗令复废。日征月迈以熙光明而神变化，庶于师门为无负耳。


卷三　语录
宛陵观复楼晤语


　　先生至宛陵，会于观复楼中，诸生请问孳孳为善为利之义。先生曰：“孳孳之义，昉于尧典鸟兽孳尾，是生身受命之根，絪緼孕化，嗜欲回旋，机不容已，但视其所主以为圣凡之分。善者，虚明湛然之恒体也，利者，晦浊黯然之客形也。主于善为阳、为公，主于利为阴为私。故为善而不孳孳，则善不积；为利而不孳孳，则利不崇。一以出神明，一以兴机变。善利之间，所争毫发，舜跖之所由分也。

　　“吾人今日之学，果能立定命根，孳孳为善，自鸡鸣而起以至于旦昼所为，常虚常明，而无所汩乎，抑或未免入于利而有所牿亡也。自一日以至于岁月之久，果能孳孳、机不容已常如平旦之时乎？抑或未免反复牿亡而失其初也？

　　“自古善学舜者莫如颜子。‘舜何人也，予何人也？有为者亦若是。’此颜子大勇。颜子欲罢不能而竭其才，所谓孳孳也。吾人今日之学，时起时倒，至于悠悠，不能如颜子之勇，是未得为善学也。”

　　问观复之说。先生曰：“道有原而学有要。复根于坤，虚以胎之，静以育之，虚极静笃，穷上而反下，故能一阳为主于内。万物作而观其复，则天地之心见矣！孔子称颜子曰：‘回也庶乎！屡空。’空者，道之原也。斋心坐忘，不为意见所牿，故能屡空。不远而复，盖得其要也。子贡不能忘见，故不受命；不能忘意，故亿而后中。学术之弊，渐染积习，盖千百年于此矣。故吾人今日之病，莫大于意见。著于意则不能静以贞动，著于见则不能虚以适变，不虚不静则不能空。意见者，道之贼也。后儒尚以为好意见不可无，将终身从事焉，反以空为异学，真所谓认贼为子、溺于弊而不自知也。

　　“诸友今日之会，专寂若此，此正一阳来复、超凡入圣之机。若不能保任，旧习乘之，频失频复，且将复入于凡矣。可不慎乎！”


九龙纪诲


　　先生赴水西，杜生质闻之，携诸友亟赴会所，聚处数日，颇尽相证之意。九龙旧有会，乃先生昔年所订者，请先生复莅之，弗果往，爰录晨夕诲语，贻之同志，以永佩服云。

　　或叩时习之功。先生曰：“一部《论语》，开首只说个学字。学者，觉也。时习便是常觉。觉与梦对。梦中颠倒呻吟，苦境万变。苦与悦对。学而常觉，则苦境自忘而悦，所谓理义之悦我心也。悦者，入乐之机，人心本乐，本与万物同体，朋来则遂其一体之心，故乐。然此乐无加损，根于所性。虽遯世而无闷，惟圣者能之，学之大全也。”

　　或问：“明道见人静坐，便叹其善学。然则静坐足以尽学乎？”先生曰：“学非专于静坐。静坐亦甚难：方坐时，念头作何安顿？有所守即落方所，无所着则堕顽空。不守之守、无着之着，此中须有活泼之机。存乎心悟，非言思之所及也。”

　　先生曰：昔者周顺之为司业时，予往白下，信宿聚处。顺之请于予曰：“怡受吾师之教多年，一切行持不敢自恕，但此心尚未得安顿处。”予笑曰：“吾子直声喧宇宙，至诚格上下，些子处未得安顿，可谓切问。昔者温公大名播于四夷，独此些子未有归着，常念一中字，以为得术，乃复为中所系傅，将奈何？”顺之恍然若有所悟，谓予曰：“非吾师指破，几被虚名误了一生，于自己性命有何关涉？”顺之可谓实修实证，不为世套浮嚣所笼罩者矣！此乡邦之羽仪、家庭之楷式，凡同乡后辈与一家子之子姓，所当仰思企及，益勉于学，弗令昔人专美于前可也。

　　或叩颜子屡空之旨。先生曰：“此是减担法。人心无一物，原是空空之体。形生以后，被种种世情牵引填塞，始不能空。吾人欲复此空空之体，更无巧法，只在一念知处用力。一切世情念头上有牵扯放不下，皆谓之妄，皆是不善之动。颜子之学，只是有不善未尝不知，知之未尝复行，谓之不远复。复者，复其不善之动而已。先师云：‘吾人只求日减，不求日增，减得尽便是圣人。吾人护心如护眼，好念头、不好念头俱着不得。譬之泥沙与金玉之屑皆足以障眼。’诸友欲窥见此意，端居之暇，试将念头不断一着理会，果能全体放下无一物否？一切知解，不离世情，皆是增担子，担子愈重，愈超脱不出矣。”


周潭汪子晤语


　　周潭子别予若干年，兹予来赴水西之会，始得相会于敬亭山中。见周潭汪子之学津津日进矣，尚以气弱为患，时有所滞，叩予所闻以证交修。

　　予惟君子之学，在得其几，此几无内外，无寂感，无起无不起，乃性命之原，经纶之本，常体不易而应变无穷。譬之天枢居所，而四时自运，七政自齐，未尝有所动也。此几之前，更无收敛，此几之后，更无发散。盖常体不易，即所以为收敛，寂而感也；应变无穷，即所以为发散，感而寂也。恒寂恒感，造化之所以恒久而不已。若此几之前，更加收敛，即滞，谓之沉空；此几之后，更加发散，即流，谓之溺境。沉与溺，虽所趋不同，其为未得生机，则一而已。
</div>
    <div class="pagination">
<a href="龙溪王先生全集_page9.html">上一页</a><span>...</span><a href="龙溪王先生全集_page5.html">5</a><a href="龙溪王先生全集_page6.html">6</a><a href="龙溪王先生全集_page7.html">7</a><a href="龙溪王先生全集_page8.html">8</a><a href="龙溪王先生全集_page9.html">9</a><span class="current-page">10</span><a href="龙溪王先生全集_page11.html">11</a><a href="龙溪王先生全集_page12.html">12</a><a href="龙溪王先生全集_page13.html">13</a><a href="龙溪王先生全集_page14.html">14</a><a href="龙溪王先生全集_page15.html">15</a><span>...</span><a href="龙溪王先生全集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
