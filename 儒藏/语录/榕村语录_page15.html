<!DOCTYPE html>
<html>
 <head>
  <meta charset="utf-8"/>
  <title>
   榕村语录 - 第 15 页/共 26 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   榕村语录 - 第 15 页/共 26 页
  </h1>
  <div class="content">
   大全惟春秋最好永乐命儒臣纂集四书五经性理大全只限七个月俱成故当时只得将现成本子畧加改换春秋是用歙人汪克寛所纂原有条理所以好
　　某平生于易经外一部书不敢动手大凡著书有一字不安便不好朱子不敢注春秋便是爲此其大纲如何不知不知如何作纲目只是零碎处不曽透晓得孝经
　　程朱提出学庸语孟直是功蔽天壤只少一部孝经孝经道理好到至处朱子疑其有左传语虽未知其言之先后总当以道理爲主
　　圣贤著书都是提尖如大学一书欲成天下之人才同天下之风俗非此不可子思时已有邪説异端如讲老庄刑名之类子思见得天下道理平平实实高者空虚得不是低者又浅俗得不是只是中庸二字切近精实故作此书至孝经亦是提出大道理的要领来説天下道理只是仁义义又出于仁义不是氷冷的仁心之有节制处便是义道理説到仁已顶尖了只是囫囵説个仁难道墨子兼爱亦算做仁佛家慈悲亦算做仁仁之道却要从孝做起亲亲而仁民仁民而爱物极其至通于神明光于四海
　　五性缺一不可单拈别的还有病只是孔子説仁断无流仁包四德是我生最初所得的道理然犹恐其泛也孝经又专説一孝字更妙前人多説孝经文字浅易不知圣人説话原不要深只此已足世上有一种乡人止知爱敬其父兄而恶人慢人又一种好虚名者外事结纳而内薄骨肉更是无根由恶人慢人一种便有杨子爲我一种学问由不爱亲不敬亲一种便有墨子兼爱一种学问异端不过此二事孝经尽是精密此书纵不是夫子自作必是曽子之徒所记生吾者父由父而祖而曽而高而始祖以及始祖所自出非天地而何非天地与吾爲一体而何所以太极图下二圏一个是天地生人一个是父母生人父母人之小天地也吾有一事自觉得好不必问定知父母喜之祖宗喜之卽天地亦是喜的我有此身父母之心在我天地祖宗之心亦在我是以呼吸相通问祖宗年代既逺未知尚有防魄否至天地却举目可见是现在的祖宗曰祖宗魂魄原在天地有我他便未亡我盛他亦盛我衰他亦衰孝弟之至通于神明光于四海道理不到此原未完备孝道不到爱尽天下人亦不算完得孝道中庸由子臣弟友説到神之德大孝达孝直到郊社禘尝説得实实精到如今説微之显都説屈实有屈之理伸实有伸之理纒来纒去都是皮肤语诚即理也如心有愧怍靣便发赤人都知其惭恧心中快活便有喜悦之色人都知其得意此何以故其羞愧者必是理上打不过其喜悦者必是理上做得顺也我们诚心果到祈祷便应以我有此心彼亦有此心故相感若一有而一无如何能感何以能感此心有此实理也理便是性性与祖宗天地神一也有此理便有此气便有此象如何掩得往日看中庸此章殊如赘疣今见得如无此章前靣位育后面不显其德都无着落人知此理便见得暗室屋漏刻刻有神明临之自已知得念头不好便是神察你自已觉得此事无愧便是神许你到得暗室屋漏不欺神明尚敢欺天下之人而凌虐之乎故曰治国如视诸掌问不知当日贾谊与汉文帝説神是如何曰必説不到此此理到宋儒才説得明白
　　程朱大叚与孔孟若合符节所谓先圣后圣其揆一也若微文碎义安能处处都不差若使不差伊川何以亦有不依明道处朱子何以亦有不依二程处盖主于发明道理不爲人也即朱子于四书注至埀絶犹改可见他亦不以自已所见爲一定不移何况于人朱子疑孝经某便不敢从孝经所説道理实在完全説孝爲至德要道下文德之本也教之所由生也即解説至德要道五常之性德也礼信义智皆统于仁而仁之最笃处莫过于孝这个根剪不断的极残贼凶暴之人説到他父母未有不关心者所以爲德之本惟其爲本故谓之至德五达道所以爲教知爱父母自然爱兄弟因是长防有序便见得上下尊卑之分宗祧继嗣之大四者必頼朋友讲明联络教都由此而生所以爲要道世上原有只知自已父母当爱敬而不知别人父母亦当爱敬又有一种人不爱敬自已父母转交结别人孝经云爱亲者不敢恶于人敬亲者不敢慢于人又倒説回来不爱其亲而爱他人者谓之悖德不敬其亲而敬他人者谓之悖礼不爱敬别人父母似无与于己之孝不知不能及人便是自己的不足诗云孝子不匮不匮是取之不穷用之不竭也若恶慢于人毕竟自己之孝有限程朱极推西铭不知却从孝经脱出如云事父孝故事天明事母孝故事地察是乾坤大父母也通于神明即穷神达化以继志述事也光于四海即民胞物与也又易言天地之心天地之情不有性心情何从而见惟孝经云天地之性是最大头脑他书都未言及又孝经书名便好是道德顶尖处故以爲经经非孔子自命也以其爲孔子所言而人称之爲经至云吾志在春秋行在孝经自称孝经则不可信矣书名如易字洪范范字大学中庸皆妙若忠经便不是忠已包在孝内
　　前儒谓西铭乃原道宗祖吾谓孝经又西铭宗祖西铭言人皆知孝父母而不知孝天地其实如此等去孝天地就如此等去孝父母还是比例相同的意思若孝经则即此便是事父孝故事天明事母孝故事地察直上直下一以贯之孝经只是推将去收将来初由敬爱父母而推之欲其尽敬爱天下之人终必尽敬爱天下之人而后爲敬爱吾父母之尽如人家在一乡一邑虽在家中无失意于父母茍得罪于乡邑令人辱及父母便是自已有以致之即爲不敬爱其父母矣若人人皆敬爱其子因而归美于亲咸曰某人生此贤嗣即是以众人之敬爱敬爱其父母矣至合万国之欢心以事其先王亦是此意所谓一朝之忿亡其身以及其亲好勇鬬狠以危父母皆是此叚话头的反面此书开口説至德要道下文夫孝德之本也即是解至德仁义礼智皆德也然元者善之长仁以亲亲爲大仁之实事亲是也岂非至德乎教之所由生也即是解要道司徒五教父子君臣夫妇昆弟朋友何莫非道然有父子然后有君臣有君臣然后有上下假如父子不立他教何从而有故曰教所由生岂非要道乎中庸曰脩道以仁亲亲爲大孟子曰事亲事之本也亦有此意然无用此意衍成全书者此书是生人之本如何可少朱子疑其中有左传语然安知非左氏用孝经耶如元者善之长数语左氏亦有之可云易经袭左传乎此书道理至足不当于语言文字间疑之
　　天地之性人爲贵贵其能尽人道也蜂蚁之君臣雎鸠之有别就其一节虽人有所不及然而不贵者所赋止此不能推之而尽其道若夫妇之知能似与禽兽不能大段差别然却限量他不得一旦要做圣贤便能做你却禁捺他不下白额虎入市伤三数人羣起而噪之以为罪大恶极人杀百虎曽不以为非人于此要猛省自已贵重在何处


　　榕村语录卷十七
　　钦定四库全书
　　榕村语录卷十八
　　大学士李光地撰
　　宋六子一
　　沧洲精舍中祠七贤周子二程子张子邵子司马氏延平独延平称师即称谓间亦不茍后称六人则去延平后称五贤竝去司马当时伊川与邵子终不相合明道亦説邵子于学全不识问以邵子之虚明精究何以谓之全不识曰程子论其学微杂黄老之意便是不识邵子若不得朱子表章恐亦要减色问论理学司马自不如延平何以六人去延平曰想是以其气魄小圣人的派胸中是滚热的逢着人便要成就延平口呐有所得黙黙自已进修人无知者他亦不求人知惟其实有所得脉络不差故感召得一个朱子来康节从游者便少明道责其不授徒曰人都不来学明道曰尧夫故是悠悠
　　佛家有经师有法师有禅师经师是深通佛经与人讲解法师是戒律精严身体力行禅师是不立文字参悟正觉儒门亦似有此三派郑贾诸公经师也东汉诸贤壁立万仞法师也陆子静王阳明禅师也程朱便是三乘全修所以成无上正果
　　太极图説西铭定性书好学论四篇相连看去太极图最下两圏与太极一样圆满此理未曽畅发却得西铭一滚説出西铭事天功夫实际即是定性书中大公顺应二义然必细分知行始密又得好学论发之四篇相足圣学备矣【清植】
　　数可图理不可图也而周子以圆圏图之凡四方三尖六角匾长之形同其尺寸实之以物皆不能满惟圆则满充实无欠及至隂阳之中小圏五行之下小圏皆即上大圏如水中之月即天上之月本无有二此下又将气化形化作二圆圏与太极等直是大手段人告以身从父母生即性亦从父母赋须当守身尽性以为孝人都信得及若告以天地为吾大父母必笑为迂远矣惟使他由父母而推之于父母之父母累进而直上溯至厥初生民非天地之气化而何西铭即是此二圏图説故曰干称父坤称母不谓之祖妣者祖妣年远为者归也归则不及抚摩恩勤矣乾坤却百千万年难老之父母故曰日监在兹及尔出往及尔游衍至周子虽言君子修之未尝言如何修也试思天地开一大世界日月升沉山川融结却是为何无非为生人之地即万物皆陪客如菓树然枝榦花叶虽然无数其归只是要结实天地生人非是要你美衣丰食驱役万类暴殄天物也要你赞助天地耳西铭自知化穷神直説到厚生玉成所谓穷理尽性以至于命工夫皆备又定之以中正仁义而主静何以定何以静亦未明言却得明道定性书阐之所谓定者动亦定静亦定然廓然大公者仁之所以为体物来顺应者义之所以为用体在于大公即所谓主静也但工夫节次尚未详密又得伊川好学论补之其曰眞而静静即主静之静眞即无极之眞之眞实本太极图説以立言至下文明诸心知所养然后力行以求至指出知行二字而涂辙具矣四书合而首尾完备代造化而为言非偶然也
　　程子不请教邵子的数学邵子亦不请教程子的道学其所讲论都不见这是公案可疑者到朱子大开城府你有一防好处我便收来我有一防好处便思公之于众洞然无可疑者伊川难讲话想是明道还肯説故邵子云伯淳之言条畅邵子生平不敢有外道语儒者到底不敢推出他去二程有几叚説隂阳天地甚精的想亦互有资益处只是前人传药不传火火候不肯就传
　　二程十五六嵗便欲学圣人朱子廿来嵗学仙学佛遍参歴扣其立志之髙才气之大自是第一等然幸得濓溪延平把他防化得低下来便脚踏实地卒有成就不尔一向髙濶去便狂狂之不已便至于妄孔子大圣只曰述而不作信而好古于老彭且曰窃比何其德盛礼恭耶王阳明尽有气可惜同时无人能防化他故终入邪魔至死之前一年尚作诗云影响尚疑朱仲晦支离羞作郑康成何其妄也一齐抹倒古人独立天壤间便不是圣人气象派头程子説吾学有所受朱子言必称延平陆子静便从来不説师法何人似从孔孟以后千余年不传之秘至子静出而忽自已得之即此便见差路【以上总论】
　　朱子作濓溪祠堂记直以道统归之而以程子为见知于学庸两序及孟子篇末则但提程氏而不及周子无不允当
　　观明道赞尧夫异于横渠赞横渠又异于濓溪铢两不差便知其渊源有自昔受学于周茂叔吾学有所受二语源流何等分明【自记】
　　伊川于明道墓表既以之接孟氏之传于横渠则曰自孟子后只有原道一篇西铭则原道之宗祖也又曰自孟子后儒者都无他见识或疑程子所以尊濓溪者反横渠之不如然其所以表章西铭而不及太极原有深指朱子言之悉矣其评论语次虽未闻以孟氏以后之统归之然孔顔之乐乃程子自言授受之要非其实到仲尼顔子乐处岂能开端指示使学者寻之哉夫得孔顔之心而不得孔孟之道未之有也濓溪之心得者深明道横渠之友教者广亦犹顔子潜德于孔子之门孟子修业于战国之世故推尊之论各有攸当未可执一以疑其二也如后世多称孔孟未闻有以是掩顔子者推是可以论伊洛渊源之际矣【自记】
　　人能将太极图説通书句句明白看四书五经都有入处
　　太极图直发千古所未发从来人不敢图理而周子图之天下惟圆者方满凡圆物中间积实便饱满如其大而方之便少又三角之更少此上圏之妙天下道理俱包在太极内十分满足也若动静不相生则有息时而太极亦破虽分动静而中圏自若此第二圏之妙至下二圏一是气化一是形化人只知到父母生身当全而受全而归不知一歩歩推上去其初生者为谁非气化而何既为气而生则乾坤非吾大父母而何亦当全受全归论父母之生即天地之气化此必读书明理者方知之若其初之为气化虽愚人而知之也西铭却好发明下两圏之理周是顺流下来张是逆推上去某尝説几部书相接得妙张子不知有太极图做一篇西铭恰好接太极图大禹未必知有易经作一篇洪范恰好接易经周公做一部周礼恰好是洪范衍义
　　向疑太极图不如先天之自然其为圏为白黒为左右交系皆似出于人为今思之始知其妙妙在最上一圏与下二圏中间隂阳五行却是过脉大抵天地位便生草木后生禽兽最后生人人生而天地结种矣正如木之根而榦榦而枝枝而叶叶而华华而实至所结之实与所由生的种子一般而木之事毕矣此图下圏与上圏无丝毫欠缺无丝毫参差一様圆满见人与天地之性一也
　　问説太极毕竟又説无极何也曰易有太极原不须説无极因老庄诸人将太极説似形像未分精气浑然之时之谓未免落有朕兆故加无极二字以明不有朕兆也这是因时立言看下言无极之眞不更言太极可见太极即无极非有二也
　　五行之生也各一其性似把太极剖作五片其实个个具足圆满请以孝为太极喜怒哀乐为五行观之如亲有得而吾喜则孝心全体在喜不必夹以怒哀而后为全也亲有疾而吾忧则孝心全体在忧不必杂少喜乐而后为全也无余欠无彼此皆以此意求之如生意是太极春温夏热秋肃冬寒无非生也不但春温时生意全在即夏热秋肃生意亦全在热内全在肃内至于严冬生意或几乎息矣其实冬不冷春来如何能发生如人夜间不睡明日都无精神是睡似不办事实乃办事之根天下无性外之物即虎狼之父子蜂蚁之君臣雎鸠之夫妇他固不能相通然既有那一件太极便都全在那一件向来都将理字训太极还有説不去的惟以性字训则皆通矣
　　太极图説言生水火木金土五气顺布四时行焉似説倒了五行在四时里面故火炎于夏水旺于冬木生于春金盛于秋如周子説却像五气四时是有了五行后才有的大抵贤人的话便説得极好比之圣人到底差得些子孔子説五行曰天秉阳垂日星地秉隂窍于山川播五行于四时和而后月生焉是以三五而盈三五而阙日月星辰虽皆是悬象物事然实以日星为纪所以日近得来便暑远了去便寒四时俱看星舍惟山气起去便成云泽气起去便成雨却是地下的事月虽是悬象其实一半隂一半阳厯家説九天惟月天最近炎夏时节日光当头晒透下来所以暑隆冬时节日远了只剩他一个氷冷的在上面所以寒邵子以夏属日冬属月朱子説他不是实却是如此至风雨以月为騐万物孕育亦俱以月为节孔子言其三五而盈以从阳也三五而阙以从隂也故曰和而后月生焉【清植】
　　太极图説是从繋传首章运化出来然有一处可疑开首动而生阳静而生隂隂阳是指着甚麽若是指天地则动极而静静极而动两句难説系传只从天尊地卑説起方渐次説向摩荡上去便无问图説极精然看来不如系传尚有数处五气顺布四时行焉二句既不如礼运播五行于四时语意圆浑而雷霆风雨日月寒暑一切天所借以生生之功用亦未曽数説得尽至化生万物顶男女来便像只从二气交感説起又不如干知大始坤作成物干以易知坤以简能是从理上説起即推本主静一层论理固是然生出后人许多论议亦不如系传易简二字只坦白放在那里便不用更説主静了曰然【清植】
　　岩问与日月合其明似是智如何是礼曰日月是外明的火是外明的三千三百都是灿着于外的水是内明的智是藏在内的神是幽暗的与天地合其德四句朱子将第一句配太极二句配隂阳三句配五行四句配男女但夫子如何知道有太极图説不如配仁义礼智有根如今举成语以实之天地之大德曰生故曰仁礼者向明而治故曰礼义者宜也时也得其序舒惨合宜故曰义神善必先知之不善必先知之又曰幽则有神故曰智
　　太极图説所引立天之道立地之道是应动静变合五行四时等句引立人之道是应男女善恶中正仁义等句又引原始反终二句却与上意不相粘合盖隂阳刚柔不外仁义人之道即天地之道原见在人道之始反见在人道之终便知死生之説即西铭存顺没宁之意至此方是全受全归不为虚生浪死死生信是大事夫子所云朝闻道夕死可矣是大要处必説到此才成全个人宁字最妙只是心中帖然吾事都毕
　　通书四十章字字纯粹虽无一语辟佛老求其一语似佛老者亦不可得
　　程朱説性命许多话似还不如通书诚上章为尽圣人尽性而性者自然之实理故曰圣人之本既云圣人以在人言不以在天言诚之源言在人之实理所从出如天命之谓性大哉乾元是干始一防至洁净无所为之心万物资之以始者这就是诚之源云万物则自圣贤庸愚以至昆虫草木皆得此理无有彼此厚薄之异如天下雨一般何尝于江河多些于沟渠蹄涔少些于清流处清些于臭秽处浊些都是一様乾元只是生理至云乾道则有隂阳矣有隂阳便有变化错综交互无所不有各正性命正不对邪犹云成也到此如江河自然得雨多沟渠蹄涔自然以次少清流觉得清秽处觉得浊然无论大小清浊皆有此雨极恶人亦断不了此理所谓纯粹至善也继之者善继字妙説予偏属天説受偏属人惟继字恰是天人之间相授受处如父以家业付子而子方承受之时无不善者及搬到各家便不同所谓成之者性也所以系传承上文言仁者见之谓之仁知者见之谓之知百姓日用而不知以此説各正性命最明白如此讲与性相近习相远一様语气不必又説义理之性与气质之性矣天道之元亨即此诚之通天道之利贞即此诚之复上言人性此言天命朱子以阳继隂隂继阳为言则通与诚之源复复与诚斯立复矣大哉易也是説此理备于易非取交易变易之义性命之源是双收上文语气与太极图説结句一様
　　尧舜性之汤武反之反即复也性复两字从孟子来或安而行之择善而固执之安执两字从中庸来【自记】
　　理性命一章説得极髙却有实理厥彰厥微朱子言彰底微底非灵皆不能明某意微字是此节眼目即物上见理次节眼目在中字即偏处见全末节眼目在一字即万中见一【清植】
　　圣人之精画卦以示圣人之蕴因卦以发程邵都説不得如此简当上句先天也下句后天也其精理不可见则画卦以示显之于象皆可见矣既有卦则天地间事物之理因卦都发出来精字蕴字示字发字画字以字无一不稳当恰好
　　易何止五经之源其天地神之奥乎五经所言尽乎道矣天地神之奥岂能外之何止二字畧有语病【清植】
　　春秋正王道明大法孔子为后世王者而修也浅浅説得甚明白乱臣贼子都是死人虽诛他他亦不知所以惧生者于后也大法即在王道中道尚寛法更严切【以上周子】
　　横渠説明道可比顔子邹志完称曰使斯人得志可使万物得所范淳夫曰不迁怒不贰过惟伯淳能之即至强梁如荆公惟明道与辩论他便受亦以忠信许之使濓溪明道朱子得用于世以视武侯其细密敏慎虚公俱可信得过且自然更纯
　　某以定性书继西铭后就其文章观之浑浑沦沦似无下手处其实包得许多物事廓然大公物来顺应凡中和忠恕诚明敬义都是此叚话头敬以直内义以方外便是下手处朱子解只顺文义诠释倒是他自已语录内有一条説得亲切只是不曽分剖得知行明白故某又以伊川顔子好学论继之其言知之明则信之笃信之笃则行之果行之果则守之固守之固则居之安动容周旋中礼而邪僻之心无自生仍归到敬上直是有源有委
　　明道作定性书才二十多嵗未必拟议经书出语自然脗合所云天地之常以其心普万物而无心圣人之常以其情顺万事而无情便与干始能以美利利天下不言所利一般人心一有所私便待亲厚的好些待不亲厚的不好些图甚麽便用情无所图便不用情如何能普济万物打通人我惟干始一团好生之心干干净净一无所为故能醖酿流溢随物赋形自然公普到得天下皆受其利他亦不言所利其初原无所为后来自无可言此干始之心在人即不忍人之心也不独圣人有是心人皆有之孟子最形容得亲切见孺子入井便生恻隐自家孺子如此即人家孺子甚至仇家孺子亦皆如此此要救孺子之心若是为纳交要誉及恶其声便有相与者与没相与者不同人见处与没人见处又不同救之后毕竟要自暴其德惟无此意所以只觉得必要如此自已那一叚不忍之心才过得去他无可言者天地之常以其心即干始也普万物即以美利利天下也而无心即不言所利也圣人之常以其情即干始也顺万事即以美利利天下也而无情即不言所利也他天资髙直见得到此想亦能行得到此夫子不怨天不尤人下学而上达知我者其天乎即此心也古之学者为己不为名不为利闇然无色淡然无味寂然无声泊然无臭学者如是圣人如是上天之载亦如是
　　看来好学论稍逊于定性书以不曽指出敬以直内一层工夫也篇中只言致知力行所云正其心养其性只是撮总语大抵言知行不若言敬义工夫较备
　　上蔡记明道语某学虽有所受天理二字却是某拈出来朱子改云天理二字是某体贴出来体贴字便像是程子创造此二字乐记中已有只好説拈出因程子受学濓溪太极通书中却未见此二字故曰拈出天理人欲这様字非洙泗不能如此粘合得妙理属天欲却从人而有精当无比
　　伊川太方严须是三代方用得他朱子和平寛大留心人才一长必录如陈同甫粗疎之极而始终交好东坡恨伊川在自已尽力诋毁伊川如无闻也者终身一字不及东坡此东坡所以伤心也大槩洛蜀分党固起于门人而积衅多开于小处苏家父子入都一时盛名王荆公藐之曰不过战国之文所以苏氏嗔嫌到底新法犹是波澜也
　　忠信是直内脩辞立诚乃是方外之事明道却带直内説来者诚即是忠信内存实心必从实事上体当而诚乃立也故云惟立诚才有可居之处【自记】
　　问程子言器亦道道亦器何谓也曰此条以诚字为主以天字为客忠信进德即是对越上天何者天之所以为天诚而已矣其体谓之易其理谓之道而其用即谓之神神不在道之外也子思言性道教孟子又就中发出浩然之气气亦不在性道之外也故中庸言神充塞如此而归之于诚则神气与道之妙合也显矣彻上彻下总一实理而已岂有他物哉夫诚也性也命也形而上之道也天也神也气也形而下之器也然亦辨道器之分不得不如此立言耳实则道器浑融何处分别君子而能存诚则道在是矣道在则异世而同神何有于古今殊形而同体何有于物我忠信干干天且不违盖为此尔程子又曰毋不敬可以对越上帝又曰诚则无不敬未能诚则必敬而后诚然则事天以存诚为本而存诚以居敬为先【自记】
　　问生之为性本告子之言程子乃述之而曰性即气气即性何也曰性与生俱生故其字从心从生非生则不名性生者气也而性在焉是性即气气即性也辞同而意异不可以辞害意问又言人生气禀理有善恶然不是性中元有此两物相对而生何也曰言既生之谓性则人生所禀之气当有善恶然善恶差殊非性也气也性即理理则善而已矣气禀用事而理之具于是者或过不及焉善之反为恶非其初相对而有也上节合性与气言之此节离性与气言之也理有善恶理字行文虚字问又言善固性也恶亦不可不谓之性盖生之谓性人生而静以上不容説才説性时便已不是性何也曰此申第一节言善固性也恶虽反焉而悖于性然亦不可不谓之性者盖性者以有生而名人生之前属乎天命自不容説才説性时便兼气质论也问凡人説性只是説继之者善孟子言人性善是也何也曰此申第二节继者流行继续之意继之者善谓天命流行无有不善即元亨利贞之德太极之緼是也其理在人则为仁义礼智虽不离乎气禀而有不杂气禀者存故谓今之言性乃指其原于天命纯粹至善者言之孟子所谓性善盖主此耳问又以水流就下为喻而曰不可以浊者不谓水何也曰又申第一节犹水流而就下句与孟子以水之下喻性之善不同盖是行文虚句言天命流行而赋于物正如水之流行而趋于下也命之理无不善及赋于物则有善有恶水之流无不清及趋于下则有清有浊清浊皆不可不谓之水则善恶亦皆不可不谓之性明矣问又言水之清则性之善之谓不是善与恶在性中两物相对何也曰此亦以水喻申第二节盖澄治之功至则水复其本清学问勤则性复其本善水之清浊非从源而有善与恶之在性本岂相对而生哉问又言自天命以至于教我无加损何也曰命之于天循之则为道修之则为教圣人尽其性以至尽人性尽物性则道教备矣然岂能有所加损于性哉无他性善故也朱子文集中有解释此条注语类中与门人讲説尤详然所分叚落似未甚清又以继之者善为就人情动处言之盖因下句引孟子之言故转生此解然伊川固谓孟子言性是极本穷源之性则以合诸大传继善之防又何疑焉朱子又谓先以水之下喻性复以水之清喻性为譬喻丛杂亦似非立言本意【自记】
　　问程子言学者须先识仁识得此理以诚敬存之不须防检不须穷索何谓也曰此条要在识字存字识则愈存故不须防检存则愈识故不须穷索反身则识矣诚则存矣订顽备言此体即万物皆备之存也以此意存之则识而存之也上言订顽乃仁之体学者其体此意令有诸己体亦识也有亦存也识又先于存故能体则不患不能守也然此所言皆是庻几于中心安仁之事学利以下则防检穷索又乌可已【自记】
　　问程子言学者不必远求近取诸身只明人理敬而已矣便是约处何也曰此条合易爻孟子及所答横渠定性书与平日涵养致知之説而一以贯之盖明人理则用行敬则体立近思约守不待远求易之直内方外即其事也虽言贤人之事然敬即闲邪存诚忠信进德之功义即言行谨信脩辞存义之业干之龙德亦若是耳岂有他途哉其有他途者穿凿以害理繋累以害心也岂独圣人虽天与人亦只一理浩然之气至大至刚以直天地正气即吾气也持志集义直养无害则天人一矣茍为私心所蔽则不直不方而浩然者欿然何其小也无不敬则内直思无邪则外方斯二者传心之要也定性书廓然大公而戒自私之累物来顺应而恶用智之凿即此意然未直指用力之方此揭敬义为言入德之途可谓明矣首末先言明理愼思而后言敬者识得此理然后能敬存敬则天理益明二者相为首尾【自记】
　　主一非寂守此心而已随其所在而主夫一焉坐立言行无非是也无适言不去而之他申主一之义耳【自记】
　　问程子言心是所主处仁是就事言何也曰事犹理也心是身之主仁是心之理不曰理而曰事者仁合内外兼体用故以事言之欲其易晓问者闻仁就事言故疑是心之用程子又正之谓就事见仁则可谓仁者心之用则不可仁者心之所以为心一而二二而一者也偏言则一事专言则包四者故但言心则专言之仁也中包四端犹身之有四体也故言四体具于身四端具于心则可言四体身之用四端心之用则不可惟其且之是以用之而已问谷种之喻曰以心为谷种以仁为阳气则失之远矣或人盖未喻程子之意而终以用处求仁也然以谷种喻心则固已得之但未明性情之分耳茍知发处是情所以发处是性性是仁发处是恻隐则性情之分明而心在其中矣此条剖析心性情与仁极为精切【自记】
　　尧夫问今年雷起甚处伊川云起处起言从动之端起也盖语得要领与明道加倍之对同故尧夫皆为之惊愕【自记】
　　伊川于明堂礼成不往哭温公亦以明堂大礼温公分为臣子耳非直为庆吊不同日也【自记】
　　在中之义言不着于喜怒哀乐而在其中间也中道在事此中字在心字义虽同而用不同者体用之分也季明因在中之义未明故复问其意程子但以不字易未字而便以为中盖即无所倚着之谓然终不明言使深思而得之耳季明因程子言不发是中故疑中无形体所以名道然中和皆以人心之德言之则中虽无体而已有象矣所谓未发时气象是也程子既言中有形象则异于泯然无迹者故季明复以有无闻见为问然虽未有闻见而闻见之理自在以此揆之则未有喜怒哀乐而喜怒哀乐之理自在明矣季明因谓既以未发为中则是惟未发之时可名中耳程子言中之道贯于动静何时而不中盖虽和亦中也未发之中乃时中之根本故程子因问又发此义季明言固是动静皆中然观于未发之前气象自别接事时则心着于事未必有此气象矣殊不知动静时也静时无着力处亦无容观处有着力之意有观之之心其分皆属已发而非未发矣故观中者观之未发之前不如观之已发之际之为善程子既正季明求静之失又见其下一观字知其于动静之界尚未甚明故还以静时如何问之季明谓静时固无物然自有知觉然则知觉者即其所用以观气象者也程子言既有知觉则属动而非静矣如复卦一阳始生虽朕兆于中未发露于外毕竟不可谓之静乃动之端也天地之心动乃可见中之气象未发于何观哉问者既闻程子之言故谓静时气象既须于动处观之则静中功夫莫亦须于动处求之否程子前既有存养于静时之説矣于动上求静之义则未尝及故亟然其説而以为此叚工夫最难也释氏所谓定却物者也求静于静也圣人所谓止因物付物者也求静于动也付物则理得而心安却物者强遣而己物之善恶自在善之恶之之心自存名为无累而所谓物者隐然凝滞于冥漠之中非眞静也艮之为止者盖天地生物理既完足各正性命则寂然不动而有以为发生之端故曰终万物始万物者莫盛乎艮人心应物能使事事物物各当其理则亦寂然不动而无偏倚留滞之处欲其不静得乎程子尝言不专一则不能直遂不翕聚则不能发散盖动根于静也此条所言则又静根于动动静相循如环无端儒者传心之妙尽于此矣朱子养观记备言此意然似以复艮两卦分未发已发故其言曰方其未发必有事焉是乃所谓静中之知觉复之所以见天地之心也及其已发随事观省是乃所谓动上求静艮之所以止其所也细详程子答问其举复卦为言正以复见天地心之为动明既有知觉之非静耳明静时未有知觉则未发之中不可观不可求耳明未发之中不可观不可求则但当存涵养之意而于已发之际观之求之耳故言复卦为静极而动艮卦为动极而静则可言复卦为静中之动艮卦为动中之静则于程子之言有毫厘之差矣就中庸首章论之养其未发之中正艮之所以止其背也导其方发之和正复之所以见其心也且所谓静中有动者惺觉之体似与复见心之意异所谓动中有静者付物之妙似与艮止背之意异盖惺觉又在见心之前止背又在付物之后艮静复动其大分不可乱也或者闻程子言中有形象又言静无知觉故以未发之前动静之分请程子决之程子答以静而有物则虽知觉未形而义理浑具端倪未露而气象全呈矣前言平日涵养便是至此乃指出敬字也其言敬以主一本兼动静因季明之问故就思虑应事言之亦动上求静之意或因程子言静非知觉然虽无见闻而见闻之理在故复问物之过乎前者见与不见程子言若是祭祀之时或不闻见耳若平日岂有不闻见者盖闻见与视听不同未有心于视之听之虽闻见不害其为未发也问者更端言主敬之时虽有见闻莫不当留此又失于有心求静之过而非所以言敬故程子正之言岂不曰非礼勿视非礼勿听乎惟非礼者则勿之岂可槩弗见弗闻乎敬通动静者也【自记】
　　在人之性即所以为人之理则在天之理即天所以为天之性性也理也一而不二故原其所自来则粹然至善而不杂矣当其寂而无感之先气未用事所谓人生而静天之性也亦何不善之有惟发不中节然后有恶是善其本然恶其后至故曰谓之恶者本非恶但或过或不及便如此【自记】
　　孟子言人之有不善非才之罪程子又以为有不善者才也其説若相反而实相备且因是以知气质之説既自孟子发之盖所谓才者即气禀也孟子未尝不言气禀但以为不足以牿人性之善使其有已百已千之功则自不至于倍蓰无算之域惟不能尽其才而以为未尝有才者多故谓天之降才尔殊耳岂才之罪哉盖不归咎于气质也今讲家以才为性之用如所云良能者故谓孟子言理不言气其説未备则失孟子矣且孟子所言性善谓人性也人受天地之中五行之秀以生故其性独善此便是兼气而言非指天命醇粹人物同得之初也故曰异于禽兽几希又曰犬牛之性犹人之性与既谓之人则圣人与我同类者我与圣人非如犬马之与我不同类也故人类之中才质虽有髙下不足以牿吾性明矣故曰性善也程子兄弟往往以孟子言性皆指天命之初又以孔子言相近为气质孟子言性善为极本穷源皆启后学之疑岂知相近之即所谓善乎夫禽兽与人絶远而人与人则相近尧舜与途人相近则性诚善矣岂必穷极本源论之哉如果穷极其本则万物之一源凡有血气皆与无妄何又曰异于几布而违之不远是惧且曰犬牛曰犬马推而远之惟恐相混焉程子又曰才禀于气乃用孟子才字而开气禀之説其曰自尧舜至途人一也即孟子尧舜与人同之説二子岂不知尧舜之异途人哉亦言其同类而相近耳既以相近为善则孔孟言性之未尝有异也其防弥显矣【自记】
　　问程子云有主则实又云有主则虚所谓主者是性为主是心为主曰性为主【清植】
　　程子遗书极为天地中一条言地是浑体随人所处无适非中若以为有一定之中则其邉际必有所穷以测景之法推之去中国一万五千里应已得地形尽处何以天地之运彼此无殊故知地之体势髙下相因随处为中无有定在此条深得周公遗意【自记】
　　程子遗书中日之形似轮似饼一条言地无适非中则无适非日所照盖日阳精非形也如是形则似轮似饼其大有限其光亦有限矣且果行于地平三万里之上则非中土而处于极东极西者取日既远朝暮必有不照之时而又安得有此理乎因引庄子语以明日为精气而非形又引佛家语以明旧説之是旧説即周髀也周髀谓地如覆盆天如盖笠日月绕其傍而行此与佛经之説正同北极之下地如覆盆防陀四頽即佛所谓须弥山也程子言今厯家谓日只在地平升降出没不如旧説言周回绕中心者之为善盖周回环绕则东之夜即西之昼南之子即北之午无所适而不为精矣后又申言之惟其是精而非形所以到处有光精神常新无有微盛如火光所燃其能热物皆然也精之所在而气随之若人之志一动气故生物之理居可知也【自记】
　　程子遗书极须为天地之中一条首半言两极因人视而有低昻实则南北隐现随地迁变后半言寒暑之气亦当随地迁变而有冬夏反易之理盖极星虽为天地之中然天地间四方上下之远近无不适均而相直者相直则循环不穷矣厯法所言极星髙下各就其地所见言耳然有南极见而北极隐者可知天地之中未可以所见定也天地道里既不可穷然测景有三万里之説则是南北东西皆一万五千里也而中国迤西万五千里之远于此测日仍在三万里中耳天地之中果可以一处定乎此以东西言之则南北可知矣下又言寒暑只因向背日耳不缘地也髙下谓南北既寒暑因乎南北则气候在在推移各以日之向背远近而已渐推渐远至于赤道之南则气须正与中国相反虽未实诸闻见然总之有冬有夏而已确有其理也【自记】
　　问遗书言气行满天地之中然气须有精处故其见如轮如饼譬之铺一溜柴薪从头燃着火到处其光皆一般气充塞无所不到若这上头得个意思便知得生物之理此一叚如何曰满天地间都是气而日为阳气之精到处有光出于地上地上有光没于地下地下有光如火之着于柴薪非有一物推之始行也气塞满天地阳精到处气即随之而聚便生物所谓日无适而不为精至确之论也
　　遗书言有无则多有字言无无则多无字有无与动静同冬至前天地闭可谓静矣而日月星辰亦自运行而不息谓天无动可乎但人不识有无动静耳此一叚亦説得好説有这个无多一个有字説无这个无多一个无字无即静也静不是空灭原都有在那里一提起便都在以形器而言何尝无有无当其思虑时便是有思虑不起便是无试问无时果竟无乎任甚麽生平事原都记在那里老子开口便言有无其所谓无即吾儒所谓未发也伊川谓静中须有物极精虽然未发岂得谓之无喜怒哀乐乎天地昼夜古今死生即是此理一个样无一些差【以上程子】





　　榕村语录卷十八
&lt;子部,儒家类,榕村语录&gt;
　　钦定四库全书
　　榕村语录卷十九
　　大学士李光地撰
　　宋六子二
　　世人于可爱之物必欲得为己有转眼便属他人此身尚不得有又何者为吾有此吾儒至粗道理佛家却以此呼呵人总由愚者多也康节于此见得最透程子乃讥其于学全然不识至横渠虽讥其力索强探然谓自孟子后都无他见识其所言为往圣继絶学为万世开太平都是实话非属夸大若只晓得剥复否泰自然之理数非人力所得与便超然自了何頼于人之立命邪果见得横渠与康节不同大抵此心虽要撒脱放下又要振作扶起方是圣贤之学
　　光坡问存吾顺事没吾宁也只説宁字到底是何归宿若説不消散像个不安宁的若是消散又似与常人无别曰但以人生行事騐之这事做得不惬心翻来覆去只在心头睡着亦不安帖若做得妥便放开明日又好做别事圣贤生顺死安便是如此虽似消化却是长存的如吃饭一般无病时饮食都消化腹中一无所有又好吃那一顿前此所吃者俱已无存然谷肉之精液补益血气精生气气生神何尝不存若是吃一颗米存在肚里饮一口水亦存在肚里像件件为我所有却饮食不纳气血日损形神枯瘠而日就灭亡矣
　　通书可继中庸正防可继孟子只是正防畧髙些便差其曰神不可致思存焉可也化不可助长顺焉可也极精朱子尝见羣鸡出卵就中有一艰难者提他一提虽然出得容易些后来竟长不成以此见助长不得只有顺其气而已人没神彩是着意强不来的惟存之久则神明充足自有威光问存神即是存心否曰是
　　佛家何尝不有所见他见万物皆有人性故云皆有佛性岂独禽兽草木皆有岂独草木土石皆有既与人同此性如何杀害他不杀生何尝不是只是非天下之达道便行不去但为之节制无故不杀所全活已多矣蜂蚁之君臣不能通之父子虎狼之父子不能通之君臣即鸡彘初生子如有人伤其子其母便向前来鬭曽不怕人何尝无父子之亲其子自为一羣何尝无兄弟之好如何渐大渐不认得又防自己的子不知防他鸡豕的子惟人知道终身慕父母又知推之他人老吾老以及人之老防吾防以及人之防所以异于禽兽若少则慕父母知好色则慕少艾有妻子则慕妻子仕则慕君把父母渐渐忘了便与禽兽何异所以孟子説人所以异于禽兽者几希经书后果然太极西铭两篇极好西铭是一部孝经缩本缩得好太极是一部易经缩本亦缩得好孝经是就孝上説全了为人的道理西铭是从孝上指防出一个仁来知乾坤一大父母则天下一家生意流通矣所以孟子説扩充説善推其所为即人异于禽兽处
　　李方言不愧屋漏为无忝存心养性为匪懈两句似是一意诸友方在疑难反覆间适賔实至因质之賔实曰无忝是荡涤其邪秽匪懈是充长其天良易曰闲邪存其诚虽闲邪正所以存诚然闲邪止是打叠教干净至干干不息于诚却大有事在先生闻之大以为然【清植】
　　有称神化二字张子言以仁义朱子言以中和可谓实体曰然以爱子言之只此爱心一神也而或饮食之或教诲之则一神而两在也然饮食此爱也教诲亦此爱也均之一爱所谓两化而推行于一者【光坡】
　　一故神两故化如呼吸语嘿皆是两个呼来则吸化吸来则呼化语来则嘿化嘿来则语化其实化即生之根两即化也然呼吸总是一气语嘿总是一心此之谓神神非太极太极理也非神也虽神亦由于理然却有界限人多将心性混説以性为心将性説成知觉以心为性将心説向虚寂大抵理神气形原有分际形是至粗的运于中者气也气之精者神也神亦由于理如心之不息亦理之不息毕竟説不得心即是理问一故神神是不测之谓似非实字曰是实字妙万物而为言静而无静动而无动神也即説神妙不测何故不测亦由于神
　　所过者化如言出乎身加乎民行发乎迩见乎远所存者神却是意之所动人便觉寤心之所注人便感应见而民莫不敬言而民莫不信行而民莫不説是所过者化不见而章不动而变无为而成是所存者神张子又不如此解以合一不测为神推行有渐为化化是过去的便要消化如暑过热气消了寒便成寒过冷气消了暑便成如吃饭然若先吃的积在肚里断不能再吃消了前面的方好吃后面的又不是消了就没有却有在那里其精英具存也隂阳寒暑相反而实相成万物若不经歴过必不能成就如是者何也原是一个不是两个故曰两在不测又曰推行于一所以知变化之道者其知神之所为乎
　　翻书人翻性理精义至天体物不遗犹仁体事无不在照常解言有一物便有一天在里面作主如体物而不可遗一般
　　至尊云这道理极深微恐未必是如此朕意将此体字作体恤体贴的意思説如何地初闻之未能即领防再对下文一想确是如此若照常説下引诗就该引天生蒸民有物有则如何却引昊天曰明及尔出王昊天曰旦及尔游衍竟是説无曰髙髙在上日监在兹一般天刻刻在人身上检防大雅原是説敬天之怒无敢戱豫敬天之渝无敢驰驱且体物不遗亦未必不是如此説你説不见不闻他却体察万物而不可遗使天下之人齐明盛服如在上如在左右下所引诗亦是言相在尔室尚不愧于屋漏无曰不显莫予云觏乃曰神之格思不可度思矧可射思
　　东铭洗发君子不重则不威意极是要戱言岂徒伤德且多贾祸【以上张子】
　　邵易似从太元悟出故甚重其书如元首八十一防三十六邵子便説卦八八而蓍七七【自记】
　　明道谓尧夫之数只是加一倍法以此知太元都不济事洵所谓一言以蔽之者又搜根及太元是能捉百原底眞贜盖先天生卦造图法全用元却是出蓝之青【自记】
　　朱子尊崇邵子只是重先天图此图自是有传授至他所説易却是教外别传故明道説他学全不识有问击壤集于朱子者答曰比他皇极经世好些可见程朱皆不甚尚其所学大抵孔孟不讲的便可不学
　　邵子把天地间物事都配合作四件却是仁义礼智喜怒哀乐近里着己之处畧而不讲所以某于中庸余论中补之此却是天人相关至切至要处
　　问经世何故分四件曰原是四件易经开口説元亨利贞只是圣人所言皆精髓邵子所言却是羽毛鳞甲耳若再搜根归到仁义礼智上便更好
　　邵康节有水园亭活无风草木闲二句极好人心存在这里如有源头活水无处不灵动自己心里不作风波自然所遇皆安静所谓不作风波于世上自无冰炭到胸中也
　　隐几工夫大挥戈事业卑似儒家大言却是实事如汉祖唐宗熊虎百万开数百年基业就一时论视儒生学究何啻天渊然周邵张程朱子虽寂寞一室一编研摩却道通天地思入风云由今看来汉唐事业可能与比否大抵当前之与后世似隔壁一般如邻家宴享賔客笙歌乐舞自其亲賔仆婢观之华盛无比自隔墙人闻之了不在意假如有一书生贫苦不能自存却在那里书声朗朗若奏金石便生羡慕隔了一壁身在局外便各自一好尚
　　康节之数不如程子之理精张昺问曰理数一也岂有离理之数无数之理乎曰固是但内外精粗毕竟有别如一果子皮果也肉果也心亦果也毕竟皮肉与心不可説是一般康节将五行参错配搭大而天地人细而昆虫草木形形色色无不融贯联合要之将以何为不过要见得透得以安静快活不犯手耳程子便不须此只是讲理所谓理者只是吾身喜怒哀乐与天地通其性仁义礼智其道君臣父子内而天德外而王道天地位万物育何等功用何等精义便觉数为皮殻无所用之问邵子前知另有学问否曰他看得世间物事零碎处俱丝丝有条理心又虚明静细算数又精熟再以所值时势参断自然不差非别有奇怪也
　　呉张温为权所杀武侯初闻未知其故思之数日曰我得之矣其人清浊太明善恶太分此极有学问语清浊善恶胸中岂可不分明但外面不要见出来文中子曰心迹之判久矣此语未必不是邵子特赞为造化之言如内健而外顺内文明而外柔顺盛德容貌若愚皆是程朱讥之者以説在答忧疑之后竟似悲天悯人都是外面妆幌耳问邵子取之何意曰邵子竟是胸中快乐一毫不挂看当时政事之得失贤否之进退一防浮云过太虚其遇祸患而不怡者如避霎时风雨不得不然耳心中实不相关
　　程子不肯穷究邵子易学朱子谓孔子便不如此极是邵子谓程子若学须二十年工夫此语亦不是朱子教人当下便予人一条路不如此吓人
　　邵子不能文观物外篇乃陈莹中所记
　　邵子学问有弊其立言太夸程子虽亦有自负语然却有着落如言絶学不传却还他有个絶时邵子则曰得不谓之至神至圣者乎此语尚虚或者不是説自己至谓生于冀方长于豫方自号太极天地尚不足道这是何説
　　邵子惟推留侯梁公想他出世亦近此等作用至武侯从不提起及伯温作论排之始加呵斥大抵圣人仁智竝尽若智处太多于道理上太占便宜便微与圣人隔看来圣人却不妨畧带得些呆意
　　古人成功后人便以事傅防之刘伯温何尝知明太祖起己为之佐果知之何苦为元用作两截人此等即圣人亦不知只是圣人见理精熟几未动必不轻应人看来若前知耳惟康节説不得他不前知如上古广成子后世陈希夷辈皆另有缘故乃是圣贤中又别出一小支二程不如邵子正是此处然亦只因见理之后又以气机象数推其端倪耳大抵人世所为无非上帝作主故其机动而事未形者天已有象也问既是上帝作主何故有时使世乱而不治曰试问君有疾岂君心所欲乎既有此形体即有隂阳五行之错杂只是当有病时心之灵明尚在或病甚时语言顚倒手足狂乱并心之灵明亦失之然病去而心依旧灵明心未尝不欲一刻病去调养而保复之也如文王陟降在帝左右武王乃命于帝庭既有帝即有庭即有左右天之灵明何处不在然必有栖聚之所如人之灵明遍体皆是拔一毛即知痛到底心在腔子里人与天地一个样善言天者必有騐于人
  </div>
  <div class="pagination">
   <a href="榕村语录_page14.html">
    上一页
   </a>
   <span>
    ...
   </span>
   <a href="榕村语录_page10.html">
    10
   </a>
   <a href="榕村语录_page11.html">
    11
   </a>
   <a href="榕村语录_page12.html">
    12
   </a>
   <a href="榕村语录_page13.html">
    13
   </a>
   <a href="榕村语录_page14.html">
    14
   </a>
   <span class="current-page">
    15
   </span>
   <a href="榕村语录_page16.html">
    16
   </a>
   <a href="榕村语录_page17.html">
    17
   </a>
   <a href="榕村语录_page18.html">
    18
   </a>
   <a href="榕村语录_page19.html">
    19
   </a>
   <a href="榕村语录_page20.html">
    20
   </a>
   <span>
    ...
   </span>
   <a href="榕村语录_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
