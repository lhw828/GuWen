<!DOCTYPE html>
<html>
<head>
    <meta charset="UTF-8">
    <title>御定孝经衍义 - 第 70 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定孝经衍义 - 第 70 页/共 73 页</h1>
    <div class="content">　　元王闰父素多赀既老尽废之不甘淡薄每食必须鱼肉闰朝夕勤苦入市营奉无阙父性复乖戾闰左右承顺甚得其欢心父常卧疾夜燃常明灯室中火延篱壁间闰闻惊起驰救烟焰蔽寝闰突入解衣蒙父抱而出肌体灼烂而父无少伤
　　郭道卿四世祖义重至孝宋绍兴间诏旌之乡里为立孝子祠至元初盗起居人窜匿道卿与弟佐卿独守孝子祠不忍去遂俱被执兄弟争请代死盗相顾曰汝孝门兄弟若此吾何忍害两释之道卿尝病疝危甚子廷炜忧瘁扶防一夕发尽白
　　郭古尔古父宁为钦察先锋使首领官戍大良平宋将史太尉来攻夜陷大良平宁全家被俘史将杀宁古尔古年五岁告史曰勿杀我父当杀我史惊问宁曰是儿几岁耶宁曰五岁史曰五岁儿能为是言吾当全汝家即以骑送宁等往合州道遇国兵骑惊散宁家俱得还御史以闻命旌之
　　孔全居父成丧尽哀庐墓左负土为坟日六十肩风雨有亏俟霁则补之三年起坟广一亩髙三丈余
　　张子防父丧毎夜半以背负土肘膝行地匍匐至葬所筛细土为坟
　　陈乞儿年九岁母丧哀毁亲负土为坟髙一丈广六十步人悯其幼欲助之则泣拜而辞
　　胡光逺母丧庐墓一夕梦母欲食鱼晨起号天将求鱼以祭见生鱼五尾列墓前俱有啮痕邻里惊异方共聚观有獭出草中浮水去众知是獭所献以状闻于官表其闾
　　厐遵母病肿三年不能起忽思食鱼遵求于市不得归途叹恨忽有鲤跃入其舟作炙以献母恱病瘥
　　陈韶孙畨禺人父浏以罪流肇州韶孙年十岁不忍父逺谪朝夕号泣愿从父不能夺遂与俱往防涉万里不惮劳苦道遇辽阳平章托尔楚见而悯焉语之曰天子寛仁罚不及嗣边地苦寒非汝所堪吾返汝故乡汝愿之乎韶孙曰既不能以身代父当死生以之归非所愿也托尔楚惊异以钱赏之浏死韶孙哀恸见者皆为之泣下肇州百户府以闻命还乡里仍旌异之
　　羊仁庐江人至元初阿珠兵南下仁家为所掠父被杀母及兄弟皆散去仁年七岁卖为汴人李子安家奴力作二十余年子安怜之纵为良仁踪迹得母于頴州蒙古军塔海家兄于睢州蒙古军约尼家弟于邯郸连大家皆为役尚无恙乃徧恳亲故贷得钞百锭歴诣诸家求赎之经营百计更六年乃得遂大小二十余口复聚居为良孝友甚笃乡里美之
　　赵一徳新建人元兵南伐被俘至燕为郑留守家奴歴事三世号忠干至大元年一徳拜请于其主郑阿尔斯兰及其母泽国太夫人曰一徳自去父母得全生依门下者三十余年矣故乡万里未获归省虽思慕刻骨未尝敢言今父母已老脱有不幸则永为天地间罪人矣因伏地涕泣不能起阿尔斯兰母子皆感动许之归期一岁而返一徳至家父兄已没惟母在年八十余一徳卜地葬二柩毕欲少留事母惧得罪如期还燕阿尔斯兰母子叹曰彼贱乃能是吾可不成其孝乎即裂劵纵为良一徳将辞归防阿尔斯兰以寃被诛诏簿录其家羣奴各亡去一徳独奋曰主家有难吾忍同路人耶即留不去诣中书诉枉状得昭雪还其故籍太夫人劳一徳曰疾风劲草于汝见之何以报汝因分美田庐遗之一徳谢曰非有利于是也重哀吾主无罪而受戮故留以报主今老母八十余得归侍养主之赐己厚矣何以田庐为遂不受而去
　　王荐性孝父尝疾甚荐夜祷于天愿减已年益父寿父絶而复苏告其友曰适有神人黄衣红帕首恍惚语我曰汝子孝上帝命锡汝十二龄疾遂愈后果十二年而卒母沈氏病渇语荐曰得以啖我渇可止时冬月求于乡不得行至深奥岭值大雪荐避雪树下思母病仰天而哭忽见岩石间青蔓离披有二焉因摘归奉母母食之渇顿止
　　郭全幼丧母哀戚如成人及壮父庭玉又卒居庐三载啜粥面墨事继母唐古氏甚孝唐古氏生四子皆幼全躬耕以养既长娶妇各求分财异居全不能止凡田庐器物悉自取朽弊者奉唐古氏以居甘防无乏唐古氏卒全年六十余哀痛毁瘠庐其墓终丧
　　尹莘至治初游学京师忽梦母疾心怪之驰归母已亡居庐蔬食哀毁骨立每鸡鸣而起手治祭馔诣墓所哭奠之风雪不废父辅臣尝病疫莘侍奉汤药衣不解带尝其粪以騐差剧夜则祷于天曰莘母亡不能见父病不能治为人子若此何以自立于世愿死以代父命数日愈乡里嗟异之
　　刘通家贫业农母卜氏好声乐每伎者以箫鼔至门必令娱侍或自歌舞以悦母心卜氏目失明通誓断酒肉祷之三十年不懈卜氏年八十五忽复明
　　张恭以兵部符署鹰房府案牍亲老辞归侍养垦理先墓身负水灌松柏父丧过哀侍母冯氏尤谨岁凶恭夫妇采野菜为食而营奉甘防无乏母有疾恭手除溷秽喂哺饮食且尝粪以验疾势天厯初西兵至河南居民悉窜恭守视母病项中一劒不去母惊悸而殁恭居丧尽礼人称孝焉
　　王庸事母李氏以孝闻母有疾庸夜祷北辰至叩头出血母疾遂愈及母卒哀毁几絶露处墓前旦夕悲号一夕雷雨暴至邻人持寝席往欲蔽之见庸所坐卧之地独不霑湿咸叹异而去
　　黄赟父君道延祐间求官京师留赟江南时赟年幼及既长闻其父娶后妻居永平乃往省之则父没已三年矣庶母闻赟来尽挟其赀去更嫁拒不见赟号哭谓人曰吾之来为省吾父也今不幸吾父已没思奉其柩归而窆之莫知其墓茍得见庶母示以葬所死不恨矣尚忍利遗财耶乆之闻庶母居海濵亟裹粮往庶母复拒之三日不纳庶母之弟怜之与偕至永平属县乐亭求父墓又弗得赟哭祷于神一夕梦老父以杖指葬处曰见片砖即可得明日就其地求之庶母之弟曰真是已殓时有某物可验启朽棺得父骨以归
　　刘琦生二岁而母刘氏遭乱陷于兵琦独事其父稍长思其母不置常叹曰人皆有母而我独无辄歔欷泣下及冠请于父往求其母遍歴河之南北淮之东西数岁不得后求得于池州之贵池迎以归养其后十五年而父没又三年而母没终丧犹蔬食
　　陆思孝山隂樵者性至孝母老病痢思孝医祷乆之不效方欲刲股肉为糜以进忽梦寐间怳若有神人者授以药剂思孝得而异之即以奉母其疾遂愈
　　姜兼七岁而孤与二兄养母至孝母死兼哀慕几絶既葬独居墓下朝夕哭奠寂焉荒山中躬自樵爨蔬食饮水一衰麻寒暑不易同里陈氏戴氏子不能事其父母闻兼之行慙感而悔皆迎养焉
　　曾徳宗圣公五十七代孙母早亡父仲祥再娶左氏仲祥游襄阳乐其土俗因携左氏家焉乱兵陷襄阳遂失左氏徳遍往南土求之五年乃得于广海间奉迎以归孝养甚至
　　靳昺兄荣为奎章阁承制学士奉母王氏官于朝母没昺与兄防丧还家至平定大雷雨流水骤至昺伏柩上荣呼之避水昺不忍舍去遂为水所漂没后得王氏柩于三里外得昺尸于五里外诏赐孝子靳昺碑
　　史彦斌嗜学有孝行至正十四年河溢金乡鱼台坟墓多坏彦斌母卒虑有后患乃为厚棺刻铭曰邳州沙河店史彦斌母柩仍以四铁环钉上然后葬明年墓果为水所漂彦斌缚草为人置水中仰天呼曰母棺被水不知其处愿天矜怜哀子之心假此刍灵指示母棺言讫涕泣横流乃乘舟随草人取之经十余日行三百里草人止桑林中视之母柩在焉载归复葬之
　　魏敬益性至孝居母丧哀毁骨立有田仅十六顷一日语其子曰自吾买四庄村之田十顷环其村之民皆不能自给吾深悯焉今将以田归其人汝谨守余田可无馁也乃呼四庄村民谕之曰吾买若等业使君等贫不聊生有亲无以养吾之不仁甚矣请以田归若等众闻皆愕眙不敢受强与之乃受而言之有司有司以闻丞相贺太平曰世乃有斯人哉
　　【臣】按敬益悯村民之有亲无以养而折劵以归其业眞可谓颍封人之锡类也贤矣哉
　　汤霖早丧父事母至李母常病热更数医弗能效母不肯饮药曰惟得氷吾疾乃可愈尔时天气甚燠霖求氷不得累日号哭于池上忽闻池中戛戛有声拭泪视之乃氷澌也亟取以奉母其疾果愈
　　王克己父伯通殁克己负土筑坟庐于墓侧貊髙纵兵暴掠县民皆逃窜克己独守墓不去家人呼之避兵克己曰吾誓守墓三年以报吾亲虽死不可弃也遂不去俄而兵至见其身衣衰绖形容憔悴曰此孝子也遂不忍害竟终丧而归
　　刘思敬事其继母杜氏沙氏孝养之至无异亲母父年八十两目俱丧明防乱兵摽掠其乡思敬负父避于岩六中有兵至欲杀思敬思敬泣言曰我父老矣又无目我死不足惜使我父何依乎兵怜其孝不忍杀父子皆免于难
　　以上庶人之爱亲













　　御定孝经衍义卷九十六
<子部,儒家类,御定孝经衍义>
　　钦定四库全书
　　御定孝经衍义卷九十七
　　庶人之孝
　　敬亲
　　魏鲍岀少游侠兴平中三辅乱岀与母兄弟五人家居本县以饥饿留其母守舍相将行采蓬实合得数升使其二兄初雅及其弟成持归为母作食独与小弟在后采蓬初等到家而噉人贼数十人已掠其母以绳贯其手驱去初等怖恐不敢追逐须臾出从后到知母为贼所掠欲追贼兄弟皆云贼众当如何出怒曰有母而使贼众贯其手将去煮啗之用活何为乃攘臂结衽独追之行数里及贼贼望见出乃共布列待之出到斫贼四五人贼走复合聚围出出跳越围斫之又杀十余人时贼分布驱出母前去贼连击出不胜乃走与前辈合出复追击之还见其母与比舍妪同贯相连出复奋击贼贼问出曰卿欲何得出责数贼指其母以示之贼乃解
　　母还出比舍妪独不解遥望出求哀出复斫贼贼谓出曰已还卿母何为不止出又指求哀妪此我嫂也贼复解还之出得母还遂相扶侍客南阳建安五年关中始开出来北归而其母不能步行兄弟欲共舆之出以舆车歴山险危不如负之安穏乃以笼盛其母独自负之到乡里乡里士大夫嘉其孝烈欲荐州郡辟召出出曰田民不堪冠带至青龙中母年百余岁乃终出时年七十余行丧如礼
　　【臣】按出以筋力既衰之年而行丧如礼惟其有至爱是以有恒敬也
　　晋孟陋少孤丧母毁瘠殆于灭性不饮酒食肉十有余年亲族迭谓之曰少孤谁无父母谁有父母圣人制礼令贤者俯就不肖企及若使毁性无嗣更为不孝也陋感此言然后从吉
　　【臣】按孟陋居丧过礼几于灭性无后不逺而复可谓敬也
　　孙法宗父随孙恩入海澨被害尸骸不收母兄并饿死单身勤苦霜行草宿营办棺椁造立冢墓送葬母兄俭而有礼以父尸不测入海寻求见枯骨则刻肉灌血臂胫无完皮血脉枯竭终不能逢遂衰绖终身常居墓所山禽野兽皆悉驯附
　　【臣】按经言礼者敬而已矣故凡史之言有礼尽礼当礼皆録于敬之条法宗求父尸不得衰绖终身又不得为过于礼也
　　南史贾恩少有志行母亡居丧过礼未葬为隣火所逼恩及妻柏氏号哭奔救邻近赴助棺榇得免恩及柏俱烧死有司奏改其里为孝义里
　　郭世通年十四丧父居丧殆不胜哀家贫佣力以养继母妇生一男夫妻恐废侍养乃垂泣瘗之母亡负土成坟亲戚或共赙助微有所受葬毕佣赁还先直服除后思慕终身如丧者未尝释衣幍仁孝之风行于乡党文帝嘉之勑榜表门闾蠲其租调改所居独枫里为孝行里子原平又禀至行养亲必以力佣赁以给供养主人设食原平自以家贫父母不办有肴味唯飱盐饭而已若家无食则虚中竟日义不独饱须日暮作毕受直归家于里籴然后举防父笃疾弥年原平衣不解带口不食盐菜者跨积寒暑又未尝睡卧父亡哭踊恸絶数日方苏以为奉终之义情礼自毕茔圹凶功不欲假人本虽巧而不解作墓乃访邑中有营墓者为人运力经时展勤乆乃闲习窀穸之事俭而当礼及父丧终自起两间小屋以为祠堂毎至节岁哀思絶饮粥父服除后不复食肉及母终毁瘠弥甚仅乃免丧墓前有数亩田不属原平毎至农月耕恒裸袒原平不欲使人慢其坟墓乃贸家资贵买此田三农之月辄束带垂泣躬自耕垦王文殊父没魏文殊思慕泣血终身蔬食不衣帛服麻緼而已不婚不交人物立小屋于县西端拱其中岁时伏腊月朔十五未尝不北望长悲如此三十余年表所居为孝行里
　　陶子锵母终居丧尽礼与范云隣云每闻其哭声必动容改色欲相申荐防云卒初子锵母嗜莼母没后恒以供奠梁武义师初至此年冬营莼不得子锵痛恨恸哭而絶乆之乃苏遂长断莼味
　　北史猗氏县人令狐仕兄弟四人早丧父泣慕十载奉养其母孝着乡邑力田积粟博施不已又河东郡人杨风等七百五十人列称乐户皇甫奴兄弟虽沉屈兵伍而操尚弥髙奉养继母甚着恭孝之称又东郡黄县人董吐浑兄弟事亲至孝三世同居闺门有礼景明初畿内大使王凝奏请标异诏从之
　　张公艺九世同居北齐东安王永乐隋大使梁子恭躬慰抚表其门髙宗有事泰山临幸其居问本末书忍字以对天子为流涕赐缣帛而去
　　【臣】按聚族同居即古宗法之遗意礼之所取也盖必有肃肃悚悚之心而后能忍也欤
　　沈季诠少孤事母孝未尝与人争皆以为怯季诠曰吾怯乎为人子者可遗忧于亲乎哉贞观中侍母渡江遇暴风母溺死季诠号呼投江中少选持母臂浮出水上都督谢叔方具礼祭而葬之
　　徐孝肃事亲以孝闻虽在幼小宗党间每有争讼皆至孝肃所平论短者无不引咎而退孝肃早孤不识父及长问其母父状因画工图其形搆庙置之而定省焉朔望享祭养母至孝母老疾孝肃亲易燥湿忧悴数年见者莫不悲悼母终孝肃茹蔬饮水盛冬单缞毁瘠骨立祖父母父母皆负土成坟庐于墓所奕世称孝焉宋许唐父信世家蓟州以财雄边郡后唐之季唐知契丹将扰边白其父曰茍不即去且为所虐矣信不乐他徙唐遂潜赍百金而南未几晋祖革命果以燕蓟赂契丹唐归路遂絶卜居睢阳娶李氏女生骧郡人戚同文以经术聚徒唐携骧诣之且曰唐顷者不辞父母死有余恨今拜先生即吾父矣又自念不学思教子以兴家绪此子虽幼愿先生成之
　　【臣】按唐之不辞父母而南诚有余责然其自知痛恨思教子以兴宗绪其志有足矜者骧后诣贡举与吕防正齐名歴官虽无他才略而人以重厚长者称之唐之能教其子庶几能敬其亲者与
　　姚宗明河中永乐人十世祖栖云当唐贞元中调卒戍边栖云之父语其兄曰兄嗣未立可无往某幸有子请代兄行遂战殁塞上时栖云方三岁其母再嫁栖云养于伯母既长事伯母如其母伯母亡栖云葬之又招魂葬其父痛其父死于边乃庐于墓次终身哀慕不衰河中尹浑瑊上其事诏加优恤表其门名其乡曰孝悌社曰节义里曰敬爱栖云生岳岳生君儒君儒生师正自岳至师正四世庐墓五世孙曰厚六世曰雅七世曰文八世曰敬真九世曰直十世曰宗明当庆厯初有司以姚氏十世同居闻于朝仁宗诏复其家十一世孙用和十二世孙士明十三世孙徳自宗明至徳又三世自庆厯以后又五十余年而其宗孝睦不替姚氏世为农无为学者家不甚富有田数十顷聚族百余人子孙躬事农桑仅给衣食歴三百余年无异辞者经唐末五代兵戈乱离而子孙保守坟墓骨肉不相离散求之天下未或有焉
　　【臣】按史氏纪累世同居者多有不能悉载唐张公艺其最着矣然未若姚氏之盛其世次皆可考又业农不仕合于经文用天道因地利之义洊更离乱不坠其家也宜哉
　　陈旭家孝友俭让近于淳古太宗尝对近臣言之叅知政事张洎对曰旭宗族千余口世守家法孝谨不衰闺门之内肃于公府上为之叹息
　　顾忻十岁丧父以母病荤辛不入口者十载鸡初鸣具冠带率妻子诣母之室问其所欲如此五十年未尝离母左右
　　成象渠州流江人以诗书训授里中事父母以孝闻淳化中李顺盗据郡县象父母惊悸而死烬骨寄浮图舍象号泣营葬庐于墓侧以衰服襟袂筛土于坟上日三斗每恸闻者凄惨未尝食肉衣帛或之亦不受虎豹环庐而卧象无畏色燕百余集庐中禾生墓侧吐九穂服终犹未还家制礼者为书以谕之遂归教授逺近目为成孝子
　　【臣】按象过礼而复可谓曰敬
　　茍与龄滁州来安人志尚髙洁事其亲生养死葬力竭而礼尽乡党称之母没庐墓前有芝十九茎生于墓亭顔诩唐太师真卿之后诩少孤兄弟数人事继母以孝闻一门千指家法严肃男女异序少长辑睦匜架无主厨馔不异义居数十年终日怡愉家人不见其喜愠苏庆文台亨皆夏县人庆文事父母以孝闻母少寡庆文惧其妻不能敬事毎戒之曰汝事吾母少不谨必逐汝妻奉教母得安其室终身亨工画元丰中朝廷脩景灵宫调天下画工诣京师选试其优者待诏翰林畀以官禄亨名第一以父老固辞归养闾里贤之
　　【臣】按庆文之戒其妻盖凯风寒泉之思其辞肃肃悚悚诚敬心之发也亨画工乃能辞归养亦达于礼者
　　仰忻温州永嘉人力学以笃行称年五十余执母丧尽孝礼躬自负土庐于墓侧有慈乌白竹之瑞
　　辽萧普尔普父母早防鞠于祖父乌尔固纳性孝悌年十三乌尔固纳卒自以早失怙恃复遭祖丧哀毁逾礼尝谓人曰我于亲不得终养今谁为训者茍不自勉何以报鞠育恩自是力学于文艺无不精
　　金孟兴早丧父事母孝谨母没丧葬尽礼事兄如事其父明昌三年诏赐帛十疋粟二十石
　　韩不疑以父死非命【父王官节度副使被诬死】誓不禄仕蔵其父临终时手书云此去冥路吾心浩然刚直之气必不下沉儿可无虑世乱时艰努力自防幽明虽异宁不见尔读者恻然
　　元萧道寿母年八十余事养尽礼每旦候母起夫妇亲侍盥栉日三饭必待母食然后退就食至夕必待母寝然后退就寝出外必以告母许乃敢出母或怒欲罚之道寿自进杖伏地以受杖及母命起乃起起复再拜谢违教拱立左右俟色喜乃退
　　尹梦龙母丧负土为坟结庐居其侧手书孝经千余卷散乡人读之有羣鸟集其冡树
　　樊渊幼失父事母笃孝至元十二年奉母避兵茅山兵至欲杀其母渊抱母号哭以身代死兵两释之三十年江东廉访使辟为吏母亡发丧哀感行路服阕奉神主事之起居饮食十年如平生台宪交荐渊不忍去坟墓终不起
　　王思聪素力田农隙则教诸生得束脩以养亲母丧尽哀父继娶母杨氏事之如所生以家多幼稚侵父食别筑室曰养老堂奉之朝夕定省愈乆不怠父尝病剧思聪忧甚拜祈于天额膝皆成疮得神泉饮之愈后复失明思聪防之即能视
　　彻辰特古斯氏防丧父事母笃孝稍壮母殁恸哭顿絶水浆不入口者三日既葬居丧有礼每节序祭祀哭泣常如袒括时年四十余思慕犹如孩童每见人父母则呜咽流涕人问其故曰人皆有父母我独无是以泣耳郑大和浦江人方正不奉浮屠老子教冠婚丧葬必稽朱熹家礼而行执亲丧哀甚三年不御酒肉子孙从化皆孝谨
　　訾汝道父兴卒居丧以孝闻母髙氏治家严汝道承顺甚恭母尝寝疾昼夜不去侧一日母屏人授以金珠若干曰汝素孝室无私蓄我一旦不讳此物非汝有矣可善蔵之毋令他兄弟知也汝道泣拜曰吾父母起艰难成家业今田宅牛羊已多汝道恨无以报大恩尚敢受此以重不孝之罪乎竟辞之母卒哀毁终丧不御酒肉性尤友爱二弟将析居汝道悉以美田庐让之二弟早逝抚诸孤如己子
　　【臣】按汝道不私受母授金珠真乃不欺暗室其为敬不在拜伏擎跪之迹也
　　王士父有疾士倾家赀求医见医即拜遍祷诸神叩额成疮父没哀毁尽礼庐墓三年足未尝至家庐墓上竒鹊来巢飞鸟翔集与士亲近若相狎然众咸异之终丧复建祠于茔前朔望必往奠祭虽风雨不废也
　　祝公荣隠居养亲事母甚孝母没居丧尽礼灶突失火公荣力不能救乃伏按悲哭其火自灭乡里异之塑二亲象于堂朝夕事之如事生焉
　　髙必达建昌人五岁时父明大忽弃家逺游莫知所适必达既长昼夜哀慕乃娶妻以养母而歴往四方求其父十余年不得见心愈悲忽黄县全真道院有虚明子者学道三十年矣本姓髙氏建昌人也匿姓名为道人云必达询问知为父即往拜之具言家世及已之所生岁月大父母之丧葬始末因哀号叩头不已虚明犹瞑坐不顾乆之斥曰我非汝父不去何为必达留侍左右不少懈辞气哀恻可矜其徒谓虚明曰师有子如此忍弗归乎虚明不得已乃还家必达孝养笃至乡里称之
　　黄道贤适母唐无子道贤在襁褓而生母苏以疾去既长思念生母屡请于父得召之归道贤竭力养二母得其欢心父病笃道贤昼夜奉汤药不离膝下遍求良医莫効乃夜祷于天愿减已一纪之算以益父寿其父遂愈至元统二年乃没果符一纪之寿道贤居丧尽礼负土筑坟庐于墓侧蔬食终制
　　以上庶人之敬亲





　　御定孝经衍义卷九十七
　　钦定四库全书
　　御定孝经衍义卷九十八
　　庶人之孝
　　用天道因地利谨身节用
　　易防九二子克家
</div>
    <div class="pagination">
<a href="御定孝经衍义_page69.html">上一页</a><span>...</span><a href="御定孝经衍义_page65.html">65</a><a href="御定孝经衍义_page66.html">66</a><a href="御定孝经衍义_page67.html">67</a><a href="御定孝经衍义_page68.html">68</a><a href="御定孝经衍义_page69.html">69</a><span class="current-page">70</span><a href="御定孝经衍义_page71.html">71</a><a href="御定孝经衍义_page72.html">72</a><a href="御定孝经衍义_page73.html">73</a><a href="御定孝经衍义_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
