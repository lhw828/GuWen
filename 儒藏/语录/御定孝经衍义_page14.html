<!DOCTYPE html>
<html>
<head>
    <meta charset="UTF-8">
    <title>御定孝经衍义 - 第 14 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定孝经衍义 - 第 14 页/共 73 页</h1>
    <div class="content">　　孔颖达正义曰帝王之名既异古今之礼或殊而以周之五礼爲此五礼者以帝王相承事有损益后代之礼亦当是前代礼也且厯验此经亦有五事此篇类于上帝吉也如丧考妣凶也羣后四朝宾也大禹谟曰汝徂征军也尧典曰女于时嘉也五礼之事并见于经和与后世不异也
　　【臣】按五礼曰修则不但周因殷殷因夏也唐虞亦因于上古而已盖经纬天道品节人伦而不得与民变革者礼记祭义所谓礼有五经是也
　　帝曰咨四岳【分掌四岳之诸侯故以名其官】有能典朕三礼佥曰伯夷【虞臣名姜姓】帝曰俞咨伯汝作秩宗【秩序宗尊也主郊庙之官】夙夜惟寅哉惟清
　　孔颖达正义曰早夜敬服其职谓侵早已起深夜乃卧谨敬其职事也典礼之官施行教化使正而清明不枉曲不暗昧也
　　【臣】按经言礼者敬而已矣故舜咨命伯夷爲秩宗之官以典天地人之三礼而告之如此明礼本于敬施礼教之官必先自敬也前言五礼此言三礼经三纬五兼治幽明因严教敬敬爲礼本故曰孝弟之至通于神明
　　臯陶谟【虞书篇名史臣记臯陶之谟谋】曰天叙有典勑我五典五惇哉天秩有礼自我五礼有庸哉同寅协恭和衷哉
　　朱熹曰因其生而第之以其所当处者谓之叙因叙而与之以所当得者谓之秩天叙便是自然故君则教之居君之位臣则教之居臣之位父则教之居父之位子则教之居子之位天叙乃天秩中事如天子祭天地诸侯祭山川大夫祭五祀庶人祭其先天子八诸侯六大夫四士二皆是有此叙便是自然之秩典礼在天叙天秩之中因而用之也
　　【臣】按五典孔疏以爲父义母慈兄友弟恭子孝宋儒以爲父子之亲君臣之义长幼之序夫妇之别朋友之信其义皆通此五礼与修五礼异当依王肃郑训作天子诸侯卿大夫士庶盖有此五等之孝即有此五等之礼如朱熹所论亦以五等之人言之也
　　礼记曲礼曰道徳仁义非礼不成教训正俗非礼不备分争辩讼非礼不决君臣上下父子兄弟非礼不定宦学事师非礼不亲班朝治军涖官行法非礼威严不行祷祠祭祀供给鬼神非礼不诚不庄是以君子恭敬撙节退让以明礼
　　吕大临曰礼者敬而已矣故君子恭敬所以明礼之实也礼节文乎仁义者也君子撙节所以明礼之文也辞让之心礼之端也君子退让所以明礼之用也【臣】按正义曰夫礼者经天地理人伦本其所起在天地未生之前其用以治则与天地俱兴者也然则天因人故有天地自然之礼圣人因天故有圣人所爲之礼人自有之天地定之圣人因而成之君子恭敬撙节退让以明之夫天地自然之礼无成坏者也孩提知爱稍长知敬凡不待敎而然者皆是也圣人所爲之礼有盈减者也道徳仁义以下并非礼不成故君子身行恭敬抑情趋法应进而迂以退应受而推以让然后圣人之教可得而明也是故礼有深疑则举君子以正之如春秋左氏传君子曰礼也非礼也之类是已春秋礼义之大宗故与礼家同取正于君子夫子作孝经曰安上治民莫善于礼礼者敬而已矣君子之明礼主乎恭敬其立教之旨同也故曰志在春秋行在孝经
　　檀弓孔子曰之死而致死之不仁而不可爲也之死而致生之不知而不可爲也是故竹不成用瓦不成味木不成斵琴瑟张而不平竽笙备而不和有钟磬而无簨虡其曰明器神明之也
　　陈澔集説曰之死谓以礼往送于死者也往于死者而极以死者之礼待之是无爱亲之心爲不仁故不可行也往于死者而极以生者之礼待之是无烛理之明爲不知故亦不可行也备物则不致死不可用则亦不致生
　　【臣】按夫子所论作明器之意如此所以恶作俑【爲木偶人以送葬】而善刍灵【束草爲之畧似人形】也以此防民宋襄公犹葬其夫人醯醢以百瓮经曰卜其宅兆而安厝之既不致死则生者安亦不致生则死者安厚葬之冢徃徃被发盖有天道矣夫丧致其哀经所训也而丧过乎哀取诸小过则是可以小过不可以大过故经又有无以死伤生毁不灭性之戒古之葬者厚衣之以薪葬之中野不封不树后世圣人易之以棺椁宜于非过也而曰盖取诸大过则夫衣足以饰身棺周于衣椁周于棺土周于椁斯已安矣若殉之以生平之服御玩好而殚耗生人有用之赀财未可谓礼之善经也
　　丧礼哀戚之至也节哀顺变也君子念始之者也陈澔集説曰孝子之哀发于天性之极至岂可止遏圣人制礼以节其哀盖顺以变之也言顺孝子之哀情渐变而轻减也始犹生也生我者父母毁而灭性是不念生我者矣
　　【臣】按此亦父母生之续莫大焉之义盖孝子之哀情无物可以变之者惟曰念始之者乃有轻减之期耳此经所谓教民无以死伤生者也
　　奠以素器以生者有哀素之心也惟祭祀之礼主人自尽焉耳岂知神之所飨亦以主人有齐敬之心也吴澄曰虞以前亲丧未久奠而不谓之祭其奠也非不敬其亲也哀心特甚故用素器虞以后亲丧渐久卒祔练祥犹在丧制之中然已是祭祀之礼其祭也非不哀其亲也敬心加隆非初丧之素器也然其尽礼而渐文岂是爲死者眞能来享而然亦是自尽其礼以致敬亲之心焉尔大概丧主于哀祭主于敬故哀奠以素器之质而见其哀祭祀则尽礼之文以寓其敬
　　【臣】按致哀致严乃丧祭自然之别若四时吉祭则主于致其敬不待言矣以虞易奠异于纯凶卒祔练祥渐趋于吉皆在丧制之中故须分别言之也
　　曾子问【篇名】子夏问曰三年之丧卒哭金革之事无辟【音避】也者礼与初有司与孔子曰夏后氏三年之丧既殡而致事【致事还其职位于君】殷人既葬而致事记曰君子不夺人之亲亦不可夺亲也此之谓乎【丧不胜事致还于君凡事皆然而况兵革】子夏曰金革之事无辟【音避】也者非与孔子曰吾闻诸老聃【老聃古夀考者之称非着道徳五千言者】曰昔者鲁公伯禽有爲爲之也今以三年之丧从其利者【利爲例言无故而以三年之丧从伯禽之例】吾弗知也【臣】按礼家记变礼必曰自某人始也盖此一人者变而得其正必无余美变而不得其正必有效尤数十百世之久犹曰昔者某人爲之也同时同地之人即曰某人已先行之也子夏曰初有司与夫子曰从其例者盖有司者以奉成例爲称职者也例之所无虽是而不从例之所有虽非而不革朝廷以爲旧章惟曰成例则然乡党不敢私议而曰有例则可春秋冒丧而兴外事者十国皆自以爲从伯禽之例也夫子曰是有爲爲之也古之君子爲人上而其臣有遭父母之丧者许其致事是不夺人之亲也爲人臣者遭父母之丧虽君有命而终不忍违离丧次亦不可夺亲也噫弗思而已矣如以例则既殡而致事夏后氏不夺亲之例也既葬而致事殷人不夺亲之例也卒哭而致事周人不夺亲之例也例有正有变不从其正而从其变不从夏商周而从鲁伯禽何异巧吏鬻狱奸法以济其贪乎不意三代之季而例之爲説遂便于爲非如此也
　　礼运孔子曰夫礼先王以承天之道以治人之情故失之者死得之者生诗曰相防有体人而无礼人而无礼胡不遄死【诗鄘风相防之篇小序刺无礼也】是故夫礼必本于天殽于地列于鬼神达于丧祭射御冠昏朝聘故圣人以礼示之故天下国家可得而正也
　　马希孟曰天降衷于民而先王之爲礼所以继天之衷也故曰承天之道夫口之于味目之于色耳之于声鼻之于臭四肢之于安佚人情之所同也人情之所同而纵之则灭天理而穷人欲故先王制爲礼以节之也故曰以治人之情
　　【臣】按先儒以爲法于天地鬼神者理也所以承天之道也达于天下国家者事也所以治人之情也【臣】以爲天理者人之所以生之理人事者有生所当爲之事经言父母生之续莫大焉人而无礼则有生所当爲之事废而所以生之理絶故未至于死而欲其速死也先言天道人情而不言地者举天则地在其中再言本天殽地而不言人者古注引经文则天之明因地之利以爲训则人在其中也此先王之所以顺天下者也
　　又曰礼者君之大柄也所以别嫌明防傧神考制度别仁义所以治政安君也
　　【臣】按经言所因者本所敬者寡所悦者众此执其大柄故也虽天子必有尊也言有父也必有先也言有兄也所以别嫌明防也郊祀后稷以配天宗祀文王于明堂以配上帝所以傧神也制节谨度非法不服所以考制度也因亲敎爱因严教敬所以别仁义也安上治民莫善于礼故曰所以治政安君也礼运此条正合经旨
　　礼器【礼记篇名器有二义一是学礼者成徳器之美一是行礼者明用器之制】曰先王之制礼也有本有文忠信礼之本也义理礼之文也无本不立无文不行
　　【臣】按忠信者所因之严义理者所教之敬义者迁善合宜故孔子去麻冕以从众则适于义理者条理分辩故孔子从拜下以违众则归于理且如父子异宫不同席是适于义者也父前子名父坐子伏是归于理者也然而所教者敬所因者严故记又曰苟无忠信之人则礼不虚道
　　礼也者合于天时设于地财顺于神合于人心理万物者也是故天时有生也地理有宜也人官有能也物曲有利也故天不生地不养君子不以爲礼神弗飨也居山以鱼鼈爲礼居泽以鹿豕爲礼君子谓之不知礼
　　【臣】按经言则天之明邢昺正义曰天有常明日月星辰照临于下纪于四时人事则之以夙兴夜寐无忝尔所生此所谓合于天时也经言因地之利邢昺正义曰地有常利山川原隰动植物产人事因之以晨脩夕膳色养无违此所谓设于地财也天地之经而民是则之神依于人者也万物人之所曲成也天不能强以所不生地不能强以所不养人不能强于心之所不然故孝者礼之敎所由生也
　　又曰经礼三百曲礼三千其致一也未有入室而不由戸者【礼以敬爲本一者敬而已岂有行礼而不由敬乎】君子之于礼也有所竭情尽愼致其敬而诚若有美而文而诚若【诚实也若语辞
　　臣】按一即诚也诚则敬之因乎严者
　　经解【礼记篇名首节解诗书乐易礼春秋之教故以名篇】曰是故隆礼【其崇重之心】由礼【其践行之迹】谓之有方【方犹法也】之士【持守理法之人称之爲士】不隆礼不由礼谓之无方之民【逾越礼法之人侪于编氓】敬让之道也故以奉宗庙则敬【敬先】以入朝廷则贵贱有位【敬贵】以处室家则父子亲兄弟和【让父兄】以处乡里则长幼有序【让长老】孔子曰安上治民莫善于礼此之谓也【是故以下记者之言故引孝经孔子之言以结之】
　　【臣】按此言人皆由敬让之道则安且治也然而孰使之然哉惟君子以其所能者教百姓也邢昺孝经正义论之详矣昺之言曰乐记曰礼殊事而合敬乐异文而同爱敬爱之极是谓要道神而明之是爲至徳故必由斯人以斯敬而后礼乐兴焉政令行焉以盛徳之训传于乐声则感人深而风俗移易以盛徳之化措之礼容则悦者众而名教着明蕴乎其乐章乎其礼故相待而成矣然则韶乐存于齐而民不爲之易周礼备于鲁而君不获其安亦政教失其极耳夫岂礼乐之咎乎今按失其极谓失道失徳而教不行于下也经并言礼乐而但申之曰礼者敬而已矣故昺以爲相待而成
　　仲尼燕居【篇名】子贡退言游进曰敢问礼也者领恶【克去己私】而全好【全天理之善】者与子曰然然则何如子曰郊社之义【义者礼之所尊故于郊社独言之】所以仁神也尝禘之礼所以仁昭穆也馈奠【丧奠也非吉祭】之礼所以仁死丧也射乡【乡射乡饮酒】之礼所以仁乡党也食飨【食以养隂气飨以养阳气】之礼所以仁宾【宾以君言】客【客以臣言】也
　　【臣】按张载曰礼仪三百威仪三千无一事而非仁也其义本此仁则爱之因乎亲者也五者之礼皆发于本心之仁可以知礼之教所由生矣
　　周礼【周公居摄而作六典之职谓之周礼】大司徒之职【掌教典之长官】　一曰以祀礼教敬则民不苟【凡祭祀者所以追养继孝事生死者尚敬则生事其亲不茍且也】二曰以阳礼教让则民不争【谓乡饮酒之礼酒入人身散随攴体阳主分散故号乡社饮酒爲阳礼也饮酒之时五十者堂下六十者堂上皆以齿让爲礼则无争也】三曰以隂礼教亲则民不怨【谓昏姻之礼不可显露故曰隂礼也男女本是异姓亲迎使之亲已皆姻及时则男女无有怨旷也】四曰以乐礼敎和则民不乖【乐亦云礼者谓飨燕作乐之时舞人周旋皆合礼节也凡人乖离皆由不相和合乐生和同民心故民不乖也】
　　【臣】按此十有二教之四也首言教敬之道在于祀礼乃以宗庙致敬教民居则致其敬也隂阳二礼教以长幼之序夫妇之别乐礼则敎之以异文而同爱也
　　以五礼【吉凶军宾嘉】防万民之僞而教之中
　　贾公彦释曰礼者辩尊卑别贵贱皆有上下之宜不得奢侈僭僞故礼所以节止民之侈僞使其行得中上不逼下下不僭上也
　　【臣】按此亦大司徒之职也前云以乡【六乡】三物【徳行艺三事】教万民而宾兴之【以乡饮酒之礼宾客之兴犹举也】一曰六徳知仁圣义中和二曰六行孝友睦婣任恤三曰六艺礼乐射御书数而独申礼乐二事贾公彦亦引证经文安上治民莫善于礼移风易俗莫善于乐以见二者爲化民之急此句乃覆申礼教之着诚去僞也
　　大宗伯【掌礼典之长官】之职掌建邦之天神人地示【古祗字】之礼以佐王建【立也】保【安也】邦国
　　【臣】按此与虞书之言典朕三礼同三者吉礼爲五礼之首以其主天地人之事最爲尊严举之以包凶宾军嘉之四礼神非人不事人非神不福五礼皆重也吉礼之别十有二【天地各有三祀禋祀实柴槱燎血祭貍沉疈辜人有六享祫禘及四时之祭也貍同埋疈孚逼反磔牲以祭】凶礼之别有五【丧哀死亡荒哀凶札吊哀祸烖禬哀围败恤哀防乱　禬戸外反防合货财以济之也】宾礼之别有八【春朝夏宗秋觐冬遇时会殷同时聘殷頫】军礼之别有五【大师出征大均地政大田阅车徒大役筑宫邑大封正封界】嘉礼之别有六【饮食昏冠宾射飨燕脤燔贺庆】凡五礼之别三十有六大宗伯一官总掌之其属六十转相副贰皆爲礼官始自邦国以至万民以尊神以重人事而礼达于上下矣而大司徒十二教乡三物之教又稠叠施之不厌其烦也经曰安上治民莫善于礼此周礼所以爲致太平之书欤臣又按礼典独无悬象魏一条者王朝大礼或非民间所行无用都鄙聚观若三千三百载有常经学校之所肄业师儒之所传诵无事别爲班示也又他典并是一年更始若礼乃一代之定制无事调和而后布之也又五礼之行遇事则举非可月要岁防也天神人鬼地示难以畵象悬于雉门又典礼天之叙秩固结于心非可以象求者若子妇事父母舅姑之事众兆所同后王命降当是家有内则一篇无烦更布新令反滋其惑也经曰君子之教孝也非家至而日见之也此之谓也




　　御定孝经衍义卷十三
　　钦定四库全书
　　御定孝经衍义卷十四
　　衍教所由生之义
　　礼
　　仪礼
　　贾公彦注疏序曰周礼仪礼发源是一理有终始分爲二部并是周公摄政致太平之书周礼爲末仪礼爲本本则难明末则易晓
　　【臣】按先王之治天下以至易简者立其体以至周详者达其用夫天秩天序人纲人纪其间曲爲之防事爲之制而三千三百教大备矣秦火之后高堂生传仪礼十七篇冠昏丧祭乡相见与夫聘觐燕射之仪文固不甚害于当时之诸侯其籍未尽去而春秋以来犹有行之者学士大夫习其传者至汉初而犹在其书乂蚤出则诸儒之附益盖寡于诸侯所去之籍及秦煨烬之余或千百之什一
　　也昔者朱熹有劄子乞脩三礼断以仪礼爲本经而以礼记爲其义説更欲杂取诸经史诸儒之説附本经之下而惜乎其未卒业也论者曰昔赵简子见仪而谓之礼韩宣子聘鲁见易象与春秋而叹曰周礼在鲁是礼之旧经已亡今之周官非古书也其仪文之曲折有随世损益者圣人复起将必就今礼而去其太甚而十七篇者虽在盖无所用诸呜呼斯诚不足与言礼者矣唐之开元【开元礼】宋之开寳【开寳礼】非不盛行于一时者其治乱得失视古爲何如【臣】尝读宋臣曾巩礼阁新仪序而爱其言曰礼者其本在于养人之性而其用在于言动视聼之闲善乎得先王制礼之精意者矣又尝爱张载之言曰经礼三百曲礼三千无一事之非仁也可谓深于学礼者矣夫此仪礼之十七篇者以五礼言之嘉礼七宾礼三凶礼四吉礼三而无军礼以目录次第考之士冠礼士二十而冠之礼也士昏礼士娶妻之礼也士相见礼士之职位相亲始承挚相见之礼也乡饮酒礼诸侯之乡大夫宾贤之礼也乡射州长春秋以礼防民而射于州序之礼也燕礼诸侯燕饮羣臣之礼也大射诸侯将祭与羣臣大射之礼也聘礼诸侯使卿相问之礼也公食大夫主国以礼食小聘大夫之礼觐礼诸侯秋见天子之礼也丧服子夏传自天子以下丧服年月亲疎隆杀之礼也士丧礼自始死至既殡之礼也既夕士丧礼之下篇也特豕馈食士虞礼也特牲馈食诸侯之士祭祖祢之礼也少牢馈食卿大夫祭其祖祢于庙之礼也有司彻上大夫既祭傧尸于堂之礼也统而论之人道始于昏冠父子着代莫先于此矣始以职相见有君臣朋友之义矣乡射乡饮正齿位宾贤能贵贵长长贤贤之义矣燕射聘觐诸侯上尊天子旁属与国下逮羣臣之义矣丧服士丧礼士虞礼人道之终大夫士之祭礼三所以报本反始者加详矣呜呼先王所以教民亲爱恭敬辞让而无淫佚惰慢之心焉此物此志也诚使行之今日不过其服物器用如酒醴酒鸾刀割刀贵本亲用之不同耳岂无所用之哉夫先王之世人之周旋进反于其闲亦必有不苟然者【臣】且即子太叔告简子之言思之其所谓天经地义乃夫子孝经之文则必以则天因地者爲制礼之本明矣三百以爲纲三千以爲目纲举目张皆在一书之中也而顾以是爲仪也非礼也【臣】有以知其必不然矣夫礼之行也天下之人但知顺先王之教而已小大由之而或未知夫形而上者之在其中也故其后知礼意者少而习其仪者亦不敢侈然自外于规矩绳墨之外所得爲已多也故谓礼之旧经已尽亡者【臣】亦未敢以爲未必然也【臣】以爲周礼者周之治典如今之六部条例前朝之会典是也虽其后或有所更定非尽出于周公之笔而亦有非后人所能爲者然其闲惟宗伯所掌悉是礼文司徒教典亦有五礼若如汉儒之説遂以三百六十属当经礼三百之数恐亦未必然也盖所以施教之法于周礼爲已详而垂教之文惟仪礼爲宻矣惜乎其存者止十七篇也贾公彦以周礼爲末仪礼爲本得之矣夫本也者天之经也地之义也民之行也曾巩所谓性张载所谓仁也以此十七篇者行乎父子君臣长幼夫妇朋友之际学者于是乎周旋进反于其闲无失坠焉庶乎可矣更欲舎是而求其本亦无有也【臣】故于是书中节取数条或行礼者之辞或记礼者之意在于述先王之教所以正秩叙明典礼之著者其他或各以类摭入而总论之如此
　　士冠礼【童子任职居士位年二十而冠古者四民世事士之子恒爲士】　筮于庿【古庙字】门
　　郑康成注曰筮者以蓍问日吉凶于易也冠必筮日于庿门者重以成人之礼成子孙也
　　贾公彦释曰案冠义云筮日筮宾所以敬冠事敬冠事所以重礼是筮日爲重礼之事也冠义又云古者重冠重冠故行之于庿行之于庿者所以尊重事尊重事而不敢擅重事不敢擅重事所以自卑而尊先祖也是成人之礼成子孙也此经惟论父子兄弟不言祖孙郑兼言孙者家事统于尊若祖在则爲冠主故兼孙也
　　始加【缁布冠】祝曰令月吉日始加元【首也】服弃尔幼志顺尔成徳【案冠义既冠责以父子君臣长幼之礼皆成人之徳】夀考惟祺【祥也】介尔景福【介景皆大也】再加【皮弁】曰吉月令辰乃申【重也】尔服敬尔威仪淑愼尔徳眉夀万年永受胡福【胡犹遐也逺也】三加【爵弁】曰以岁之正以月之令咸加尔服兄弟具在以成厥徳黄耉【黄黄髪也耉老夀也】无疆受天之庆醴辞【醴宾以壹献之礼】曰甘醴惟厚嘉荐令芳拜受祭之以定尔祥承天之休夀考不忘【长有令名】醮辞【若不醴则醮用酒】曰旨酒既清嘉荐亶【诚也】时始加元服兄弟具来孝友时【是也】格【至也】永以保之再醮曰旨酒既湑【清也】嘉荐伊脯乃申尔服礼仪有序祭此嘉爵承天之祜三醮曰旨酒令芳笾豆有楚【陈列之貌】咸加尔服肴升折俎【体解节折而登之于俎也】承天之庆受福无疆字辞曰礼仪既备令月吉日昭告尔字爰字孔【甚也】嘉髦【俊也】士攸宜宜之于假【于犹爲也假大也宜之是爲大矣】永受保之
　　记冠义【经所不备记又言之】适子冠于阼以着代也醮于客位加有成也三加弥尊谕其志也冠而字之敬其名也　天子之元子犹士也天下无生而贵者也【二句仪礼文】
　　贾公彦释曰此记者见天子元子冠时亦依士冠礼故于此兼记之也天子之元子虽四加与十二而冠其行事犹依士礼也故云犹士也元子尚不得生而贵则天下之人亦无生而贵者也天子之元子冠时行士礼后继世爲天子自余天下之人从防至着皆由下升也
　　【臣】按父兄所以爱子弟之心如是其至也古者二十曰弱冠盖其入大学已五年矣其于孝友之行必有可观在三年大比之后既以三物升之司徒而以童子任职居士位矣于是乎筮日筮宾而冠之而字之尊其事而不敢擅而以先祖临之其加醮字之辞无非欲其去童稚之心而有成人之徳盖本先祖之心所欲成其子孙者然也乃其所谓承休受福者则曰孝友时格而巳尔雅曰善父母爲孝善兄弟爲友不言善事父母兄弟者明诸行周备而父兄善之也此初醮之辞所爲朂也既冠之后徧见于族姻僚友乡之先生者亦必有善言以相朂也则古人之所以敦行不怠以成其身者虽其徳性之善亦父兄之教使之然也后世冠礼之废久矣童子有芄兰之刺【衞风芄兰之支童子佩觽言此成人之佩非童子之饰也】而成人者复不思勉勉于孝恭之徳以贻父母令名积习成风遂至于寡亷鲜耻不免亏体辱亲盖非子弟之过抑亦司教者之责云
　　士昏礼【士娶妻之礼以昏爲期因而名焉】舅姑入于室妇盥馈
　　【臣】按注云妇道既成成以孝养盖昏之明日既见于舅姑即以孝养爲职也
　　记士昏礼　某有先人之礼
　　【臣】按此一句纳采纳吉纳征皆称之者父母生之续莫大焉今将成生续之道所以顺先典也主人醴从者亦重【平声】称之者以先祖遗体许人以适他族故重之也壻之父妇之父咸以先人爲辞亦犹冠礼之筮于庿门尊重事而不敢擅重事者矣此亦孝子之以生存事其亲也
　　父醮子命之辞曰往迎尔相【助也】承我宗事【宗庿之事】朂帅以敬先妣之嗣若则有常【朂勉也勉帅妇道以敬其爲先妣之嗣谓妇人入室使之代姑祭也若犹女也女之行则当有常深戒之】子曰诺惟恐弗堪不敢忘命　父送女命之曰戒之敬之夙夜毋违命【舅姑之教命】母施衿结帨【佩中】曰勉之敬之夙夜毋违宫事【谓姑命妇之事】庶母及门内施鞶【鞶囊也女鞶丝盛帨中之属以供事舅姑】申之以父母之命命之曰敬恭听宗【尊也】尔父母之言夙夜无愆视诸衿鞶【母施衿结帨庶母示之衿鞶皆托戒使识之也】
　　【臣】按壻之父女之父母皆有戒命之辞此正始之道爲夫若妇各思其父母之言可以永终矣故曰众之本教曰孝
　　士相见之礼　凡与大人言始视靣中视抱卒视靣毋【毋音无下同】改众皆若是
　　郑康成注曰始视靣谓观其顔色可传言未也中视抱容其思之且爲敬也卒视靣察其纳己言否也毋改谓传言见答应之闲当正容体以待之毋自变动爲解惰不虚心也众谓诸卿大夫同在此者皆若是之仪无异也
　　若父则游目毋上于靣毋下于带
　　贾公彦释曰案曲礼大夫之臣视大夫得视靣不得游目士之臣视士得旁游目今子视父应与视君同不上于袷与士大夫同者以子于父主孝不主敬所视广者因视安否何如也
　　【臣】按此因记士相见之礼而及臣子与君父言语之仪君臣主敬故寻常则视不上于袷于君言乃得视靣也父子则严生于亲者也故不同于视君之不上于袷而同于士之臣视士得以游目也游目则所视者广故可以观父之安否何如此见爱亲之心无适不然而先王制礼所因者本也
　　乡饮酒之礼【诸侯之卿大夫三年大比献贤者能者于其君以礼宾之与之饮酒于五礼属嘉礼】主人就先生而谋宾介
　　郑康成注曰主人谓诸侯之卿大夫也先生乡中致仕者古者年七十而致仕老于乡里大夫名曰父师士名曰少师而教学焉恒知乡人之贤者是以大夫就而谋之贤者爲宾其次爲介又其次爲众宾而与之饮酒是亦将献之以礼礼宾之也
　　以告于先生君子可也
　　贾公彦释曰案曲礼老者不以筋力爲礼此先生老人教学者故云先生不以筋力爲礼于是可以来也【臣】按此宾贤之礼三年正月一行非党正每岁以礼属民而饮于序也故篇中无正齿位之事若正齿位则此先生君子与于行礼者矣此经始则就而谋之行礼之明日则告之者非先生遂不能以筋力爲礼也所兴之贤能爲先生之弟子先生若来则不得俨然爲宾介也礼成之后告于先生羞惟所有征惟所欲以顺适老人之意先生之教于高年有徳者非惟敬之而且爲之委曲以奉承之如此故曰贵老爲其近于父也
　　聘礼【大问曰聘诸侯相于久无事使卿相问之礼小聘使大夫】　若有献则曰某君之赐也君其以赐乎【所献之物谦不当君意其以赐臣下乎】
　　郑康成注曰大夫出反必献忠孝也
　　贾公彦释曰案曲礼云大夫私行出疆反必有献此以公聘出疆反亦有献此以入己之物献于君者忠孝也事君言忠事父言孝献君忠也而兼言孝者忠臣出孝子之门故连言孝也
　　【臣】按君臣之分莫严于古礼而君臣之情亦非后世所能及反必有献以爱亲之心爱君也
　　赐饔唯羮饪筮一尸若昭若穆
　　郑康成注曰羮饪爲饪一牢也肉谓之羮唯是祭其先大礼之盛者也筮尸若昭若穆父在则祭祖父卒则祭祢腥饩不祭则士介不祭士之初行不释币于祢不祭可也
　　贾公彦释曰古者天子诸侯行载庙木主大夫虽无木主亦以币帛主其神是以受主国饔饩筮尸祭然后食之尊神以求福故也昭穆言若者以其昭穆不定故言若也上介饔饩三牢则饪腥饩三者皆有士介四人皆饩大牢无饪可祭故知士介不祭也
　　仆爲祝祝曰孝孙某孝子某荐嘉礼于皇祖某甫皇考某子
　　贾公彦释曰孝孙孝子皇祖皇考以其不定故两言若昭若穆亦两言之仆爲祝者大夫之臣摄官也【臣】按此聘使也其受命也则释币于祢而后行何也出必告则礼然也于主国之饔饩也荐之而后食孝子思亲之心无日无之也先王制礼教之以劳于王事之时而得致其享祀之诚焉饔饩三牢则饪腥饩皆有唯饪爲大礼之盛故以登其先无饪则不祭此士介之初行所以亦不释币于祢庿也其祝则以家臣摄官而祭器则假于主国之大夫其祭讫归胙则及于掌视车马之人盖其行礼不敢苟且而先祖之惠必逮于下也
　　觐礼【诸侯秋见天子之礼三时礼亡惟此存尔】　侯氏裨冕释币于祢郑康成注曰将觐质明时也裨者衣裨衣而冠冕也裨之爲言埤也【取裨陪之义】天子六服大裘爲上其余爲裨以事尊卑【祀之大小】服之而诸侯亦服焉【诸侯惟不得有大裘天子事上帝服之者也】祢谓行主迁王矣而云祢亲之也【以其在外惟有迁庿之主载于齐车无他可事故不言迁主而云祢也】释币者告将觐也【诸侯裨冕以朝爲天子庿受之也将入天子之庿故服以告祢】
　　【臣】按诸侯朝于天子而告行于庙所载迁主乃其逺祖而称之曰祢者推祢之心以上祀逺祖则亲之如祢也诸侯之朝而天子庿受之经所谓虽天子必有尊也亦所以教诸侯之孝也
　　丧服子夏传父传曰爲父何以斩衰也父至尊也贾公彦释曰周公设经上陈其服下列其人先陈父者此章恩义并设忠臣出于孝子之门义由恩出故先言父也　天无二日家无二尊父是家之尊尊中至极
　　诸侯爲天子传曰天子至尊也
　　贾公彦释曰天子至尊同于父也
　　君传曰君至尊也
　　贾公彦释曰臣爲之服此君内兼有诸侯及大夫郑注曲礼曰臣无君犹无天则君者臣之天故亦同之于父
　　父爲长子传曰何以三年也正体于上又乃将所传重也庶子不得爲长子三年不继祖也
　　郑康成注曰此言爲父后者然后爲长子三年重其当先祖之正体又将代己爲宗庙之主也
　　爲人后者传曰何以三年也受重者必以尊服服之何如而可爲之后同宗则可爲之后何如而可以爲人后支子可也爲所后者之祖父母妻妻之父母昆弟昆弟之子若子
　　郑康成注曰若子者爲所后者之亲如亲子
　　贾公彦释曰雷氏云此文当云爲人后者爲所后之父阙此五字者以其所后之父或早卒今所后其人不定或后祖父或后曽高祖故阙之见所后不定故也
　　【臣】按丧服子夏传首论服之至重者君父至尊忠孝一体经所谓父子之道君臣之义也爲父后者爲长子三年爲人后者爲所后之父母义在于传重继祖所以爲孝若乃野人曰父母何算都邑之士但知尊祢皆不达礼意而于孝有亏者也
　　少牢馈食之礼【礼将祭必先择牲系于牢而刍之羊豕曰少牢诸侯之卿大夫祭宗庙之牲】祝曰孝孙某敢用柔毛【羊肥则毛柔】刚鬛【豕肥则鬛刚】嘉荐【葅醢也】普淖【黍稷也普大也淖和也徳能大和乃有黍稷】用荐岁事于皇祖伯某【冠礼伯某甫若仲叔季亦然】以某妃【某妻也】配【合食曰配】某氏【若言姜氏子氏也】尚飨嘏辞曰皇尸命工【官也】祝承【传也】致多福无疆于女孝孙来【读曰厘赐也】女孝孙使女受禄于天宜稼于田眉夀万年勿替引之
　　【臣】按祝者主人告神之辞嘏者尸致福于主人之辞故礼运曰祝以孝告嘏以慈告又曰祝嘏莫敢易其常古盖其辞不虚设也古之君子如见其祖祢然是以有受福之道也又礼记杂记【篇名】曰祭称孝子孝孙丧称哀子哀孙盖吉祭则申孝子之心故祝辞曰孝丧祭则痛慕未申故称哀故士虞礼称哀子而卒哭乃称孝子也称孝称哀无所与让之道世俗之士居丧自称不孝不肖以此鸣谦可谓野于礼矣
　　春秋左传公将如棠观鱼者臧僖伯【公子彄也】谏曰凡物不足以讲大事【祀与戎】其材不足以备器用则君不举焉君将纳民于轨物者也故讲事以度轨量谓之轨取材以章物采谓之物不轨不物谓之乱政乱政亟行所以败也故春搜夏苖秋狝冬狩【搜索择取不孕者苖爲苖除害也狝杀也以杀爲名顺秋气也狩围守也冬物毕成获则取之无所择也】皆于农隙以讲事也三年而治兵入而振旅【整众而还】归而饮至以数军实【饮于庙以数车徒器械及所获也】昭文章明贵贱【昭著也君大夫士车服旌旗各有文章田猎之制贵者先杀所以明君大夫士庶人之贵贱】辩等列【辩上下之等第行列坐作进退皆是也】顺少长【出则少者在前趋敌之义还则少者在后殿师之义所谓顺也】习威仪也鸟兽之肉不登于俎皮革齿牙骨角毛羽不登于器则公不射古之制也若夫山林川泽之实器用之资皂之事官司之守非君所及也公曰吾将畧地焉【孙辞以畧地畧总摄廵行之名】遂往陈鱼而观之【大设捕鱼之备而观之】僖伯称疾不从书曰公矢鱼于棠非礼也且言逺地也【矢亦陈也棠实他境故曰逺地　隐公五年】
</div>
    <div class="pagination">
<a href="御定孝经衍义_page13.html">上一页</a><span>...</span><a href="御定孝经衍义_page9.html">9</a><a href="御定孝经衍义_page10.html">10</a><a href="御定孝经衍义_page11.html">11</a><a href="御定孝经衍义_page12.html">12</a><a href="御定孝经衍义_page13.html">13</a><span class="current-page">14</span><a href="御定孝经衍义_page15.html">15</a><a href="御定孝经衍义_page16.html">16</a><a href="御定孝经衍义_page17.html">17</a><a href="御定孝经衍义_page18.html">18</a><a href="御定孝经衍义_page19.html">19</a><span>...</span><a href="御定孝经衍义_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
