<!DOCTYPE html>
<html>
<head>
    <meta charset="UTF-8">
    <title>读书偶记 - 第 3 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读书偶记 - 第 3 页/共 4 页</h1>
    <div class="content">　　先天图画出个天地位焉万物育自在其中矣后天图画出个四时行焉百物生自在其中矣合河师云先天乃道生天地之图也后天乃天地生万物之图也喜怒哀乐未发生意之中涵也发而中节生意之流贯也喜与乐之生意易见圣人之怒所以惩奸而遏恶即不得已杀之哀心行焉生意未尝有间断也
　　夫焉有所倚言心体也即未发之中也大德敦化者此也肫肫其仁三句形容无倚之心体仁即生意之中涵也渊渊其渊即中涵者静而深也浩浩其天即中涵者广且大也生意中涵故天下大经皆自此流而贯之也中涵者静而深所以立天下之大本也中涵者广且大天地之所以为化育者在是矣故曰大德敦化也圣人心体无非生意中涵所谓体之一者此也亲亲而仁民仁民而爱物皆此一以贯之也忠即生意之中涵也恕即生意之流贯也然非圣人安能如此一理浑然泛应曲当乎故学者必黙识体认充满此生意随事精察而力行之至于真积力乆而有得焉然后此心洞然亲亲仁民爱物事为节目缕析条分无非此一以贯之而已矣
　　子在川上曰逝者如斯夫不舍昼夜天地之化往者过来者续无一息之停乃道体之本然也所谓道体之本然者何即天地之心也天地以生物为心于穆不已无非生意流贯故化育流行无一息之停圣人之心全体天地生物之心此纯亦不已之天德也已欲立而立人已欲达而达人即此生意自然流贯故曰有天德便可行王道也虽然吾心有一毫私意之萌即天命断而不行人物隔而不通矣故又曰其要只在谨独
　　天地以生物为心必四时行而后百物生夫百物所以生者四时之变化四时所以变化者天命之不已天命不已即天地生物之心之不已也圣人体天地生物日用动静皆生意之流露所谓申申夭夭者此也所谓老安少怀者此也所谓仕止乆速各当其可者此也故曰予欲无言又曰天何言哉四时行焉百物生焉天何言哉程子谓此可谓至明白矣学者须体会得之
　　孔顔之乐如何寻处先儒隐而不发窃思人欲尽处天理流行随处充满无少欠阙数语可形容孔顔乐处何也即此生意之盎然一心蔼然四达者也所谓仁也顔子心不违仁虽箪瓢陋巷不改此乐也孔子中心安仁虽疏水曲肱此乐亦在其中也然则欲寻孔顔之乐亦黙体吾心之生意而已矣大抵生意是圣学真种子克己如耨草涵养乃灌溉培育之功由是欣欣向荣畅茂条达而不容己焉孟子所谓乐则生矣此之谓也学者必有见于此实加克己涵养功夫孔顔之乐方可寻得不然水流花放无非生意于我何有哉
　　释氏以明镜喻性所照者虚影也吾儒以谷种言性所贯者生意也种一而已而所成有万无一不与种相肖者此一贯之学也儒释之分根源在此故释氏以大地山河为幻相吾儒则亲亲仁民爱物此心自不容己是说也本之李文贞公云
　　涵养吾一　一者不贰不杂也盖纯乎天理之极无一毫人欲之私也周子所以谓一者无欲也
　　中庸章句云一者诚也纯乎天理无一毫人欲之私斯之谓诚
　　仁义礼智天下之道千变万化皆由是出未发时浑然无迹只是一性体此性体也以其本于天则谓之命以其蕴于心则谓之德以其达于外则谓之道以其真实无妄则谓之诚以其不贰不杂则谓之一以其不偏不倚无过不及则谓之中以其由中发外脉络分明则谓之理
　　朱子答彭子寿云前此文字上用力太多亦是一病葢欲应事先须穷理而欲穷理又须养得心地本源虚静明澈方能察见几微剖析烦乱而无所差错程子所谓学莫先于致知又未有致知而不在敬者正为此也按此是学之嫡脉朱子得力于延平者在此向上遡之子思所谓尊德性而道问学者是也
　　学之正宗由孔孟而程朱明代薛文清公纯正无疵矣至其余诸子沈潜高明之不同各有得力处亦各有偏处然如胡敬斋之严密学者或过于拘则有之无规矩之越也白沙阳明之流弊猖狂而不可收拾学术之不可不慎也如此
　　每见孙夏峯论学多鹘突处如夏峯人品之高曷易及哉此又在乎能自得师也大抵前人学虽有偏其得力处却实有把握死生祸福不可揺夺此之谓实学予近见刘静修先生河图辨有云河图之中宫则先天图之所谓无极所谓太极所谓道与心者也即太极图之所谓无极而太极所谓太极本无极所谓人之所以最灵者也河图之东北阳之二生数统夫阴二成数则先天图之左方震一离兑二干三者也即太极图之左方阳动者也其兑离之为阳中之阴即阳动中之为阴静之根也河图之西南阴之二生数统夫阳之二成数则先天图之右方巽四坎艮五坤六者也即太极图之右方阴静者也其坎艮之为阴中之阳即阴静中之为阳动之根也河图之竒偶即先天太极图之阴阳而凡阳皆干凡阴皆坤也河图先天太极图之左方皆离之象右方皆坎之象也是以河图水火居南北之极先天图坎离列左右之门太极图阳变阴合而即生水火也按此于河图先天图太极图可谓冰解冻释矣
　　先儒谓孔子言性兼气质言孟子不言气质不尽然也尧舜性之汤武反之非言气质而何然则孟子言性善亦就气质中指其根于性而发见者言之耳气质虽有不善无亏于性如拨云雾即可以见青天梁邨师有云程张言气质之性未尝不包罗于孟子书中孟子因当时人心利欲锢蔽已深大声疾呼言性善以唤醒之不暇为周折语耳
　　今以性理二字分言之性体浑然析之为仁义礼智脉络分明是之谓理推之身则肃乂哲谋推之伦则亲义序别皆理也即皆性也复性在于循理循理在于尽分葢性浑沦而理有条绪然理广大而分更亲切如孝之理无穷而吾有分内当尽之孝忠之理无穷而吾有分内当尽之忠随在尽分则理得而性无亏矣格物者格此力行者行此岂待逺求哉
　　太极即所谓至善也所谓中也
　　程子云曾防漆雕开已见大意所谓大意者何葢对小成言也如兵农礼乐可仕而仕不免安于小成防之异撰开之未信见得圣人大本领即大学之明德新民止至善也所谓见道分明者亦此也
　　问格物致知毕竟从何处下手曰朱子或问中言之悉矣今且先从读书上格起书籍亦多十三经廿一史何者不当研究今且先从朱子小学一书格起能就小学一书格物以致其知则身心伦类处处着实不患乎诚意正心修身齐家之无其道矣故余语成均之同志者曰读近思录后正好着实读小学不然言心言性终恐影响无得力处
　　孔子发愤忘食是做甚功夫若只空守此心何用如此葢所谓好古敏以求之也所谓躬行君子未之有得也孔子自叙自十五至七十是如何做功夫看来立也不惑也知天命也耳顺也不逾矩也皆是得力境界功夫总在一学字知行并进功夫进得一层则得力亦进一层故圣人终身上达却终身在下学中也
　　曾防如登楼看山曾子却步步从山麓蹑上去极费了力此身则已在山顶上矣
　　易言学以聚之多识前言往行以畜其德穷理尽性以至于命书言学于古训乃有获后世虚无寂灭者不知此记诵辞章者亦不知此
　　心之性不外仁义礼智四字万事万物之理亦不外这仁义礼智四字无内外无彼此故曰性即理也
　　余偶见一书论河图参天两地而倚数及用九用六参伍错综之说曰天一天三天五是为参天地二地四是为两地倚数者五合天一为六五合地二为七五合天三为八五合地四为九是九六七八之数皆倚参两而起也图之生数属天者参一三五共九数此阳所以用九也属地者两二四共六数此阴所以用六也五于图之中宫位五外一错四为五二错三非参伍乎综一三五成九综二四成六九六合为十五又综二五一成八综三四成七八七合为十五又五综一与九五综四与六五综三与七五综二与八皆为十五又一综六错八二综七错六三综八错四四综九错二皆为十五莫非参伍也而所综所错之参伍分之皆为九六或七八之数岂非参伍以变错综其数乎通其变于蓍而竒偶以分极其数于爻而刚柔以判未有外河图而起数者也　按此论自然明白确不可易此书多采先儒之说而不载其名录之以俟考
　　河图中之十数前论未之及其论参伍错综亦只到九止或曰十即两五合而成也殊不尽然图中只一五耳何自而有两五葢一二三四之数合之即为十也故六七八九皆从五合一二三四而成而十即一二三四合而成此所以为成数五也生数成数叅此最明其曰天一生水地六成之以是为生数成数似尚鹘突
　　易用九用六从河图生数来一三五为九二四为六今见于瞿塘来氏易注中其以八卦错综而成六十四卦尤见造化自然之妙学易者当叅考如邵子加一倍之法至四画五画时无名目安顿朱子谓于八卦之上又加两仪四象亦似牵强
　　来氏画□之图于伏羲文王卦图之前谓此作易之原理气象数阴阳老少往来进退常变吉防皆在其中按此□即河图之意河图竒偶交互即阴中有阳阳中有阴也一对二三对四六对七八对九阴阳之对待也一三五七九二四六八十阴阳之流行也其内外宾主之位即阴阳老少进退往来之妙也濓溪第二图□即是此□之意但濓溪是要见互为其根处此则于对待中见流行自然处总皆从河图中来
　　此□对待流行在其中互为其根之义亦在其中可谓神明于河图者矣
　　太极理也动静神也阴阳气也神也者妙乎理与气之间者也微哉难言之矣
　　濓溪图説太极动而生阳静而生阴脱却生字不见神之妙泥着生字亦不见神之妙
　　河图之妙全在成变化而行鬼神故阴阳老少进退往来俱在其中只以对待言不见流行之妙矣吾观河图只二气旋转不穷也







　　读书偶记卷二
<子部,儒家类,读书偶记>
　　钦定四库全书
　　读书偶记卷三
　　副都御史雷鋐撰
　　克己即所以变化气质复礼即复性功夫葢天命之性本纯粹至善落到气质则目之于色耳之于声之类凡物欲之累皆己之气质引之是谓身之私欲也克己者克去其身之私欲也此身之私欲虽克未能事事恰好便是性分亏欠处礼者天则也不言理而言礼朱子所谓先王制礼原是画出个天理与人规矩可慿据故复性功夫即在日用动静合乎礼而已
　　克己之己字即人心之私也复礼则道心为主人心听命矣但曰己曰礼皆就身上説故下以视听言动为目皆靠身上实地的功夫然非心作主宰如何非礼处能克之故学者必提醒此以治其身朱子注云非至明不能察其几非至健不能致其决即惟精惟一之谓也克己之至便到无我地位人只为拘于形骸之私要讨便宜受用遂至徇人欲而灭天理然只言克己又恐人外形骸而不知所以践其形故又曰复礼克己复礼一串説犹曰克己以复礼下文言非礼勿视听言动克己也而复礼即在其中克己复礼到尽头处所谓圣人形骸虽是人其实只一团天理矣孔子从心所欲不逾矩孟子言动容周旋中礼是也
　　仲弟问敬义与知行何所属曰敬者所以立知行之本也义兼精义集义知行皆统是矣又问程子云敬以直内义以方外仁也曰圣人教仲弓出门如见大宾使民如承大祭敬也己所不欲勿施于人恕也己所不欲不可施于人之裁制处即义也又问敬义二字于克己复礼何如曰克己不是空空克得敬胜怠义胜欲此克己之实功也敬以直内而无斯须之不敬义以方外而无纤毫之不义则复礼不外是矣问涵养吾一曰一者不贰之名也杂则贰欲则杂故周子曰一者无欲也葢纯乎天理而已矣纯乎天理则诚矣故朱子又曰一者诚也其涵养功夫亦不外敬义得之敬者主一无适所以涵养本原固不待言义则错综变化裁制合宜事有万殊而无不协于一矣曾子明明为夫子之一贯下注脚曰忠恕今人或乃舍却忠恕别覔一贯何也朱注圣人之心一理浑然即忠也泛应曲当用各不同即恕也体之一即千万个恕总是一个忠也曾子説出忠恕二字是信得夫子之道便是平日明明白白教学者的但夫子是大本大原自然流贯出来学者须就强恕功夫造上去其实所以能强恕者即忠也是谓彻上彻下程朱恐人浅看忠恕二字不见是夫子之一贯故推上天地之至诚无息万物各得其所令人融会此理白文曾子口中却正就学者功夫上指防不如此认真便易支离一字以诚言以仁言俱只是此一诚以心之实理言仁以心之生理言实理即生理岂有二乎一贯二字以忠恕言以敬义言以中和言以诚明言俱见得体用一原处其源头是从天命之性率性之道来圣人非有加于本分之外也
　　中庸三达德説所以行之者一也九经又説所以行之者一也即一以贯之之道大德敦化小德川流溥博渊泉而时出之更分明画出个一以贯之来
　　大学明明德功夫精一二字尽之中庸致中和功夫敬义二字尽之
　　陈对初先生为少司成时一日询及亦足以发亦字何着落或举唐荆川文愚则疑其不足以发句曰非也亦字对违字不对愚字大凡有问难则有发明囘之不违疑其不足以发矣退而省其私亦足以发是他人之发也以口囘之发也以身夫岂真愚也哉语气是如此顾小厓前辈云阴阳气也一阴一阳乃道也若阴阳即道非不贰矣象山与朱子辨无极辨阴阳滔滔汨汨动以千言俱是强辨信通书而不信太极图説可谓钝矣按此言令象山亦当心折
　　梁邨师尝言俭与吝霄壤悬隔俭者薄于自奉吝者薄于待人
　　望溪师言人子居丧三年不内寝不饮酒食肉名为士大夫有未能行者今既知之追悔不及却有补行之法每値亲忌辰之月执行一月此心隐痛如居丧时则其性行必不浮薄此躬行最切要处
　　高淳张彝叹名自超穷经笃行望溪师之执友也彝叹死师三月不入内寝或疑为过礼师曰若不如此平日之交皆伪情矣
　　朱子尝谓吾辈于货色两关打不透便更无话可説此须痛加深省而克治之危哉
　　凢讲学之功固为切要然言语太缠绕亦徒担搁行之不力归咎于知之未真夫知之未真容有毫厘千里之谬然理欲义利之大端如黑白冰炭之判然无难知者却难立得脚定其胜负消长只在一念之间朱子曰养其全于未发之前察其几于将发之际善则扩而充之恶则克而去之其亦如是而已矣
　　理之在心与在物直是彻内彻外故曰显微无间程子才明彼即晓此之语亦不得已下彼此二字耳其实絶无彼此之隔思至此不觉手舞足蹈姚江诋朱子论格物为求理于外物者真面墙之见也
　　李中孚先生笃学力行近世罕比其书多汨于姚江之説其画一○下分善恶两门分明是无善无恶心之体有善有恶意之动然其自作功夫与教人入门必从改过自新始岂不切实可师法乎
　　李穆堂先生论配义与道云道与义必用气配者当就人之身心言之心之裁制为义身所践履为道未尝集义养气之人自反不缩尝有心知其事之是非而不敢断者气不足以配义也亦有心能断其是非而身不敢行者气不足以配道也如此分配道义于气之为用极为亲切
　　忆余同年友任宗丞翼圣云予私淑诸人也孟子未亲受业于子思私淑诸人不止一人故不着其姓名葢即本夫子焉不学之意当时如子思所传及所闻于公明仪公明高之类皆是也
　　汪尧峯魏和公皆引郫人简氏之説辨扬雄未尝仕莽大畧谓传言雄作符命投阁年七十一天凤五年卒考雄至西京年四十余自成帝建始改元至天凤五年计五十年以五十合四十余不将百年乎则传言七十一者恐误据桓谭新论雄作甘泉赋梦肠出收而纳之明日遂卒成帝祀甘泉在永始四年谓雄卒是时恐亦未然就法言考之莽之号安汉公也在平帝元始间法言称汉公且云汉兴二百一十载自高帝至平帝正値其数则雄年七十一卒当在平帝末雄仕厯成哀平故称三世不徙官若复仕莽讵止三世哉以是知雄决无为莽大夫及投阁美新之事云　余友蔡次明驳之云按汉书孝成帝时客有荐雄文似相如者上方祀甘泉召雄待诏承明之庭正月从上甘泉还奏甘泉赋班固赞曰雄自序年四十余自蜀来京师大司马王音荐雄待诏岁余奏羽猎赋幸甘泉为永始四年事长杨校猎为元延二年事则雄之待诏承明当在永始三四年也雄年四十余官京师亦乌知其为四十九与四十一耶若以四十一当永始四年事则天凤五年卒适当七十一岁安得从建始改元算至天凤五年疑近百岁乎雄仕厯成哀平三世不徙官非谓雄厯官止三世也且当莽时雄已为大夫岂得云不徙官乎孟坚作史去雄殁才四十余年不应错谬如是紫阳千秋直笔特书莽大夫岂其以讹传讹漫不详考诬千古之是非哉桓谭新论则无稽之言不足辨也
　　乙丑中秋前一日同年友陈可斋寄到方望溪师病中与之札云知老生志事者莫如贯一与贤天幸两贤并为
　　圣主所特知望重自砥朂为国家担当世教为天地保防生民各竭力所能致以归洁其身并告同学诸君子平昔不病老生为迂阔者此札阅过即确寄贯一鋐捧读之下寸衷傍徨唯深自愧奋誓不作一亏心之事以负期望至于力小任重则当自揣分量以为进退也易中先甲三日后甲三日先庚三日后庚三日诸説纷纭今得之少宗伯秦味经云甲者数之首造事之端也当蛊之时事已坏乱治蛊之道在于造始故取于甲先三日者辛壬癸也终而将始也后三日者乙丙丁也始而方新也天道循环否极复泰传云终则有始是也中爻撰震位东有甲象庚者数之过中事之更变也巽以申命行事九五位居中正事当中而当变故称庚先三日者丁戊己也数之过中而将更也后三日者辛壬癸也数之已更而将极也故曰无初有终吉中爻撰兑位西有庚象
　　荀子言小人之学也以为禽犊子思言妄与不若弃物于沟壑伋虽贫不忍以身为沟壑我辈学问不为禽犊辞受取与不以身为沟壑否正好细自推敲
　　近于同年友傅谨斋处得张杨园先生集读之其言平正切实直接薛胡之脉先生讳履祥字考夫浙西桐乡人曾受业于刘公念台之门生明季学术厐杂时粹然一出于正陆平湖之学与之若合符节先生之言曰人只为货色名势四字败尽一生秉彝之良人孰无之但是四者之中有一缠缚此身便不得直上须是斩截得尽方得身心浩然此语尢切中学者隐微深锢之病故特录以自警
　　庸庸碌碌作公卿不如山中作村学究心中浩浩无愧怍也忆李君卜京曾贻书云穷则抗谈经济达反空言性命按其事实毫无补于人世此虽以道学自命亦第矫于世俗之学而己似非圣人隐居求志行义达道之所为也此语真可作座右箴铭录此以见良友规劝之益【李君名镐归化人癸卯乡试同榜丁巳进士】
　　陶渊明人第知其澹然忘世沮溺一流人进之则为不事二姓鲁仲连一流人其曰脂我名车策我名骥千里虽遥孰敢不至又曰古人惜寸阴念此使人惧其汲汲不敢自逸者何也及读咏贫士诗曰茍得非所钦曰所惧非饥寒曰朝与仁义生夕死复何求嗟乎此可以得渊明之真矣
　　高忠宪公贬揭阳尉交萧自麓先生【潮阳人】先生与公书云工夫不密内有游思则主不一外有惰行则仪不饬非敬也必须内外夹持积养深厚使此心无少闲杂斯谓能一斯谓真敬先儒曰此心有些罅隙便走又曰学贵含蓄深固最忌泄漏某尝自思只用功不密泄露太蚤敬为执事论之毋若某之徒老而自悔也公叹其语语破的奉以书绅
　　戊辰五月偶读昌黎杂著行难篇末子之言孟轲不如七字删之则立言有体文法亦悠扬不尽
　　易井改邑不改井道随地而在也无丧无得不因人为加损也往来井井任人取之而不尽也汔至亦未繘井羸其瓶凶半涂而废者是也
　　程子之言简而该其论天地曰天地安有内外言天地之外便是不识天地也曰凡有气莫非天凡有形莫非地曰日月阴阳发见最盛处论仁曰仁者以天地万物为一体曰观天地生物气象曰心如谷种生之性则仁也满腔子皆恻隐之心论为学功夫曰心要在腔子里曰敬胜百邪曰主一之谓敬无适之谓一曰整齐严肃则心自一一则自无非僻之干曰涵养须用敬进学在致知曰人能克己则仰不愧俯不怍其乐可知曰无妄之谓诚不欺其次也曰诚则无不敬未至于诚敬而后能诚曰有天德便可语王道其要只在谨独论治道曰人主一日之间接贤士大夫之时多亲宦官宫妾之时少则可以涵养气质薰陶德性曰有关雎麟趾之意然后可行周官之法度曰天地生一世人自足了一世事但恨不能尽用天下之才此其不能大治曰韩信将兵多多益善只是分数明论异端曰圣贤以生死为本分事佛之学怕生死故説不休此等精言后世岂能出其范围哉戊辰五月十九日访河间王仲退【名之鋭时为助教】于国学偶论及此因识之
　　人养心之所存则与天地相通徇身之所适则与禽兽为类
　　艮其背不获其身为忘我非忘我也廓然大公无徇己之念也行其庭不见其人为忘物非忘物也物来顺应无徇人之念也内不徇己外不徇人私欲净尽天理流行静亦定动亦定何咎之有
　　咸感也憧憧往来朋从尔思动而无静也艮止也艮其限列其夤厉熏心静而无动也动而无静静而无动物也动而无动静而无静神也物则不通神妙万物周子之言至矣哉
　　己巳三月十九日病起至月余始渐愈病中看破生死关人之死如土委地何所留滞何所贪恋自病愈思之此禅学也吾儒存顺没宁得正而毙必平日仰不愧天俯不怍人本分伦常毫无亏欠始克全天之所以予我故曾子启手足犹曰战战兢兢如临深渊如履薄冰也朱子曰今日学者所谓格物却无一个端绪只似寻物去格如齐王因见牛而发不忍之心此皆端绪也便就此扩充直到无一物不被其泽方是凡人各有个见识不可谓他全不知如爱亲敬兄以至善恶是非之际亦甚分晓但不推致充广故其见识终只如此须是因此端绪从而穷格之未见端倪发见之时且得恭敬涵养有个端倪发见直是穷格去亦不是凿空寻物去格按朱子格致补传浑言格致功效昧者遂疑舍身心而格天下之物为支离又疑必穷尽天下之物而后知至而意诚将终身无诚意之日殊不思或问中格物之本末先后缓急言之凿凿今得此条即就善端发见处穷格推究则致知诚意正心修身一路通透尤为分明无人不可用力无时不可用力若尚疑格物为繁难其亦自诿而自弃焉已矣
　　近见朱止泉先生答友云当应事时须静定其心不得扰乱一有烦躁意便是主心不定此最切余之病余每作札答人多草率即是烦躁因录以自警　止泉先生讳泽澐宝应人用力朱子之学殁于雍正壬子余公车数过宝应而不知有先生其人也陋哉
　　子游讥子夏之门人小子有末而无本子夏答之似教小子当先末而后本者其失均也天下事有本而后有末教小子洒扫应对进退所以收其放心养其德性即本也故朱子小学题辞曰以培其根以达其枝此安溪李先生之意可谓妙矣今由朱止泉答王丰川之言思之子夏未尝与子游辨驳本末二字只説教人有先后有始卒因材造就不可躐等云尔初不粘着本末説然则子夏固未尝先末而后本也
　　小学之洒扫应对末也收其放心养其德性即本也大学之诚意正心本也见之威仪文辞即末也本末原分不得先后然树必由根而干而枝叶以小学大学分本末自当以小学为本大学即由小学而扩充以极其量耳
　　孟子以仁义礼智为体恻隐羞恶辞让是非为用朱子注太极图説又以仁与中为用义与正为体南轩累相辨难今思之天之元亨利贞体也着之为春夏秋冬用也就元亨利贞分之则贞下起元贞又为元之体也就春夏秋冬分之冬气敛藏而后春气发舒冬又为春之体也朱子以仁与中为用义与正为体正如春夏发舒为用秋冬敛藏为体耳以静为体以动为用程子所谓不专一则不能直遂不翕聚则不能发散也
　　必随事随物处置得宜而后此心安焉事物之理与心之理岂有内外之分乎然必心有定主而后随事随物处置得宜则不可不明体用之説也　朱止泉先生云事物之理即至善之所在至善之所在即天命人心之本然朱子生平用力格致者惟此此与安溪文贞公所谓大学之格物中庸之明善孟子之知性一也皆可谓破的之论
　　成得一人品未有不从刻励中来仲退王君述安溪文贞公自言某少年时言行有大觉错误处深自愤恨至不能解輙自取手板痛自击挝方觉心中稍安文贞公理解精融人只叹其颖悟性成孰知其内自刻励如此然则茍且自安未有不堕落下流者矣
　　仲退又述文贞公语云不诚无物人作事才有私欲参杂作得事便减分数朱子曰人心有丝毫私欲未尽皆足以败事正为此也
　　高忠宪公疏云人心至活倐忽之间起灭万状未有无所事事而能悬空守之者故必观经书以求圣贤存心养性之道观史鉴以求古今治乱兴亡之原君子小人立心行事之别又必时召侍臣相与讲説讨论以求治国平天下之要如是则一日之间此心常止于义理人欲不得而乘之心有所止则静心静则气和气和则喜怒皆中节而刑罚不过其则此公为君上言之儒生之学岂有异乎所谓观经书以求圣贤存心养性之道观史鉴以求古今治乱兴亡之原君子小人立心行事之别一也在儒生则亲师取友以求修己治人之要其讲习讨论亦一也凡此皆致知之事然非心有定主志有定向能然乎用心于此而不外驰则所存自熟是涵养致知分不得两截也知之真则行之果守之固知水火之不可蹈则必不蹈矣知穿窬之不可为则必不为矣人固有揺夺于利害祸福之界者知之未真也知舍生取义则不为利害祸福所揺夺矣是致知力行亦分不得两截也公谓人心至活倐忽之间起灭万状未有无所事事而能悬空守之者此尤切要之言然则公每焚香静坐坐必七日者固可不必如此悬空守之矣公疏又云陛下常提此心保而勿失扩而充之每事皆然今日如此即今日之尧舜也明日如此即明日之尧舜也尧舜之道至易至简言之似迂阔行之实无难我辈即以责难于君者返而自责常提此心保而勿失扩而充之每事皆然今日如此即今日之程朱也明日如此即明日之程朱也程朱之道至切至近言之似迂阔行之实无难我辈不敢希孔子并不敢言顔孟岂不当学程朱乎
　　此心之理即天地健顺之理此身之气即天地阴阳之气此形骸躯殻亦即天地之渣滓耳渣滓有尽而理气无尽是故生而必死死而必化者渣滓也理气则与天地泯然无间矣
　　后世不讲学者愚不肖之不及讲学者多贤智之过乃知夫子言道之不明不行己举万世之流弊而括之矣讲学不必言心言性即如弟子入则孝一章切实力行下学而上达在其中矣
　　论语中罕说心字无处非心即如弟子入则孝一章非心念专注能身体而力行乎后儒陆王之流弊终日説心心却空了盍思以顔子之颖悟夫子只教以非礼勿视听言动此践形也践形所以尽性也彻上彻下彻内彻外不待他求矣
　　易乾卦足包全易故文言中更互演绎不厌其详即此见夫子韦编三絶之意
　　地以天为主妻以夫为主臣以君为主地必承天之施妻必顺夫之意臣必听君之命故曰先迷后得主彖传曰后顺得常文言更申之曰后得主而有常得主所以顺也以一身言之心君也百体必从心之令若心为形役则肆欲妄行所谓先迷失道也
　　屯卦以人事言之初九如郭子仪也九五如唐肃宗也肃宗必建侯如郭子仪始足以济险其自处之时地固小贞吉大贞凶也若一旦大易明皇之人与政岂不伤父之心而为大贞凶乎肃宗若有大本领必为之以渐转移于不觉使明皇心中释然而后可
　　初九之磐桓六二之屯如邅如六三之君子几不如舍皆勿用有攸往意葢济险不可以轻动也
　　防九二之包防纳妇以尊统卑也防有在上者六五之童防在臣子则不可以防视之故变其文曰子克家六三独不言防言勿用取女因九二纳妇为言也若防则败度败礼不可教训矣曰发防曰包防教者之事也上九曰击防古之教者所以移之郊遂也
　　凡客之自我速者我先有敬之之心不速之客出于意外况三人纷至尤易生慢敬之终吉敬心无往而或失以此济险其庶防乎
　　世人挟好胜之心以不克讼为耻唯九二九四以刚居柔乃能内断于心甘让于人用兵而不好胜此其义也虽然既用兵矣而不好胜毋乃晚乎所以君子贵作事谋始内地之抚绥外国之控制得其人得其道则兵端不作　舆尸当从程传如晋邲之战荀林父将中军先縠不用命以致败绩又如唐九节度之师权不归一是也若谓师徒挠败舆尸而归则凶而无功不待言矣凡兵端必自小人开之故上六功成之日以小人勿用为戒非必谓有功之小人葢古者将兵即卿大夫非如后世文武分途市井勇力之夫皆得充行伍任将帅也比卦九五一爻想见王者皥皥气象全无智取术驭
　　之意李文贞公观彖中言之可谓纯粹精矣　比人之道判在公私公则诚心相与唯贤是亲断不至于自失纵或知人之难偶受人欺然吾所以交之者初无暧昧之私无不可共白于天下若名利之间稍有沾滞始之不慎后悔难追匪人之伤其能免乎
　　凡言复者返其本位也小畜初九之复自道九二之牵复皆不轻进之意九三鋭意轻进故有説辐反目之伤仕宦功名之际退步便安稳躁进之人必不足以立事六四积诚以孚于上九五推诚以孚于下故皆曰有孚君臣之际离间易生故血去惕出上乃合志九五有孚挛如富以其邻则上下合德众正一心庶不为小人所间然而臣罔以宠利居成功故上九既雨既处即有征凶之戒矣　履九五一爻所谓刚中正履帝位而不疚者也爻辞则曰夬履贞厉传曰夬履贞厉位正当也位正当而有贞厉之戒此所谓惧以终始其要无咎也凡人行事必视其所终故至上九而后曰视履考祥其旋元吉
　　泰上三爻主下交之义至上六以治极而乱为戒否上三爻则不主不交之义而惓惓于拨乱反治焉此圣人转移造化之心也且泰之九三即有戒辞而否之九四乃言有命从治而乱易从乱而治难此二卦精义文贞公观彖通论二书中剖泄尽矣　泰之功归于上故曰后以财成天地之道辅相天地之宜以左右民否之时上无可言故曰君子以俭德避难不可荣以禄
　　同人曰君子以类族辨物此韩信将兵多多益善只是分数明也
　　大有之六五所谓柔得尊位大中而上下应之者也犹恐其易而无备至上九而后曰吉无不利此与履卦同义
　　谦卦皆吉辞豫卦多戒辞圣人之情见矣
　　随卦甚难明白窃意卦以相随取义阴随阳正也阳随阴变也彖传刚来下柔初九与六二相随则变其常而阳随阴也正刚来下柔之义故曰官有渝贞吉出门交有功六二与初九可相随者也若随六三而失初九则为系小子失丈夫小子指阴丈夫指阳六三随九四不随六二则为系丈夫失小子故曰志舍下也九四之随九五九五与上六固结而不解皆以相随取义也九五又合刚来下柔之义
　　君父两伦并重蛊言干父之蛊则干君之蛊可知虽然子无不与家事臣则有不与国事故上九变其文曰不事王侯夫洁身乱伦君子所不取而乐行忧违义自各有当葢不贬道以徇人故曰志可则也
　　临十二月之卦也而即危及八月有凶八月四阴之月过此则为剥矣　九二象传未顺命即君子不谓命意观九五之观我生观民即本诸身征诸庶民也上九事外之贤观其生观九五也如伊尹之于汤傅説之于高宗是也志未平者未敢安然无事也
　　噬嗑九四得金矢金断也矢直也断而直恐失之过故必利艰贞六五得黄金黄中色断合于中则直不待言矣必曰贞厉无咎用刑之道不敢以易心处之也贲卦取文饰之义而实惧文胜故六五束帛戋戋吝终吉上九白贲则无咎杂卦曰贲无色也
　　剥复二卦正人心道心胜负之机也　剥至六四为切近灾则六五之灾不待言矣而变其文曰贯鱼以宫人宠无不利葢即后得主之义小体从大体则变凶而吉矣　祸莫大于迷复故复于上六切言之
</div>
    <div class="pagination">
<a href="读书偶记_page2.html">上一页</a><a href="读书偶记.html">1</a><a href="读书偶记_page2.html">2</a><span class="current-page">3</span><a href="读书偶记_page4.html">4</a><a href="读书偶记_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
