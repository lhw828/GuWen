<!DOCTYPE html>
<html>
<head>
    <meta charset="UTF-8">
    <title>二程子抄释 - 第 9 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>二程子抄释 - 第 9 页/共 11 页</h1>
    <div class="content">　　有死而复苏者故礼三日而敛然赵简子七日犹苏虽蛆食其舌鼻犹不害唯伏地甚者遂致并股踵皆冷故未三日而敛皆有杀之之理【释据此则三日小敛非宜】
　　学者要先防疑【释疑便可明】
　　元经天子之史也书帝正月非也【释帝正月拟王正月乎未必然】章氏之子与明道之子王氏婿也明道子死章纳其妇先生曰岂有生为亲友死娶其妇者他日王氏来餽送一皆谢遣章来欲见其子先生曰母子无絶道然君乃其父之罪人也【释程子此处亦难矣】
　　范尧夫经筵坐睡先生语人曰尧夫胷中无事如此有朝吏入朝倒执手板先生曰此人胷中不是无事【释坐睡恐亦未善若倒执手板者乱矣】
　　陈经正问曰据贵一所见盈天地间皆我之性更不复知我身之为我伊川笑曰他人食饱公无馁乎【释陈言荡矣】或问涵养曰若造得到更说甚涵养【释始造亦要涵养】
　　心定者其言重以舒不定者其言轻以疾【释定心只有知止一方】杨子曰观乎天地则见圣人伊川曰不然观乎圣人则见天地【释须防观自已方能见天地圣人】
　　朱公琰为御史端笏正立严毅不可犯班列肃然苏子瞻语人曰何时打破这敬字【释此便见子瞻害道】
　　尹子曰冯理自号东臯居士曰二十年闻先生教诲今有一竒特事先生曰何如理曰夜间宴坐室中有光先生曰頥亦有竒特事理请闻之先生曰毎食必饱【释此岂惟可解冯理乎】
　　崇宁初范致虚言程頥以邪说诐行惑乱众听尹焞张绎为之羽翼遂下河南府体防学者往别因言世故先生曰三代之治不可复也有贤君作能致小康则有之【释此虽有感而言自是实事】
　　尹子曰邵尧夫家以墓志属明道许之太中伊川不欲因步月于庭明道曰颢已得尧夫墓志矣尧夫之学可谓安且成太中乃许【释步庭中月而始志尧夫尧夫亦可谓有所得乎】
　　吕与叔作横渠行状有见二程尽弃其学之语尹子言之先生曰表叔平生议论谓頥兄弟有同处则可【释与叔此言太过葢从游程门后发不若伊川言平】
　　温公薨朝廷命伊川先生主其丧事是日也祀明堂礼成而二苏往哭温公道遇朱公琰问之公琰曰往哭温公而程先生以为庆吊不同二苏怅然而反曰鏖糟陂里叔孙通也【言其山野】自是时时谑伊川他日国忌祷于相国寺伊川令供素馔子瞻语之曰正叔不好佛胡为食素正叔曰礼居丧不饮酒食肉忌日丧之余也子瞻令具肉食曰为刘氏者左袒于是范淳夫辈食素秦黄辈食肉吕申公为相凡事有疑必质于伊川进退人才二苏疑伊川有力故极口诋之云【释苏氏学成文章何用乎】
　　伊川主温公丧事子瞻周视无阙礼乃曰正叔丧礼何其熟也又曰轼闻居丧未葬读丧礼太中康宁何为读丧礼乎伊川不答邹至完闻之曰伊川之母先亡独不可以治丧礼乎【释伊川不答者知其谲也】
　　或问科举事业夺人之功是不然且一月之中以十日为举业余日足可为学然人不志此必至于彼故科举之事不患妨功惟患夺志【释即科举亦有学】
　　明道先生毎与门人讲论有不合者则曰更有商量伊川则直曰不然【释此见二子之和介】
　　谢显道崇宁间上殿不称防先生闻之喜已而就监门之职陈贵一问谢显道如何人先生曰由求之徒【或云建中间　释谢能信其师矣】
　　司马温公辞副枢名冠一时天下无贤不肖浩然归重吕申公亦以论新法不合罢归熈宁末申公起知河阳明道以诗送行复为诗与温公葢恐其以不出为高也及申公自河阳乞在京宫祠神宗大喜召登枢府人以二公出处为优劣二先生曰吕公世臣不得不归见上司马公诤臣不得不退处【释此明道仁义并有存处】
　　陈经邦问诗说言唐魏已变先代之风又言先圣流风遗俗尽故次以陈两意似不异何以分先后先生曰圣人之都风化所厚圣人之国典法所存唐魏圣人之都其风虽变而典法尚在陈舜之后圣人之国亦被夷狄之风则典法随而亡矣三代之后有志之士欲复先王之治而不能者皆由典法不备故典法尚存有人举而行之无难矣【释此齐一变至鲁之意】
　　范温讥张思叔曰买取锦屏三亩地蒲轮未至且躬耕先生闻之曰于张绎有何加损也【释程子可谓知思叔矣】
　　范淳夫之葬先生为之经理掘地深数丈不置一物葬之日招在近父老犒以酒食示之其后发塜者相继而淳夫独完【释此可谓厚淳夫矣】
　　横渠学堂双牖右书订顽左书砭愚伊川曰是起争端改之曰东铭西铭【释亦以自订】















　　二程子抄释卷七
　　钦定四库全书
　　二程子抄释卷八
　　明　吕柟　编
　　传闻杂记第二十九
　　御史俸薄故台中有聚防向火分防吃饭之语熙宁初程伯淳入台为里行则反之遂聚防吃食分防向火伯淳为子言【见尘史王得臣字彦辅释聚防吃饭便可观】
　　正叔先生曰枢宻院乃虚设大事三省同议其他乃有同之事兵部尚书之职然艺祖用此以分宰相之权神宗改官制亦循此意【释此亦互相颉颃之意】
　　治平中见正叔先生云今之守令唯制民之产一事不得为其他在法度中甚有可为者患人不为耳【见吕氏家塾记释斟酌在人】
　　温公薨门人或欲遗表中入规谏语程正叔云是公平生未尝欺人可死后欺君乎【见吕氏发明义理释正叔深知君实】
　　元祐二年正月二十五日戊寅内侍至资善防权罢讲一日二十七日庚辰资善吏报马宗道云上前日微伤食物曽取劝药恐未能久坐令讲读少进说是日正叔畧讲毕奏云臣等前日临赴讲筵忽传圣防权罢讲臣等甚惊圣躬别无事否上曰别无事自初御迩英至是始发徳音【释徳音发闻之难如此非正叔不能得一语】
　　二月十五日戊戌正叔讲一言可终身行之其恕乎因言人君当推己欲恶知小民饥寒稼穑艰难明宗年六十余即位犹书田家诗二首于殿壁其诗【云　云】进说甚多【释此胜于讲一部四书】
　　三月二十六日戊寅正叔独奏乞自四月就寛凉处讲读二十八日移讲读就延和【释忠臣委曲如此】
　　四月六日丁亥讲读依旧迩英阁顾子敦封驳以为延和执政得一赐坐啜茶已为至荣岂可使讲读小臣坐殿上违咸造勿防之义持国微仲进呈令修迩英阁多置轩已得防而吕公方入令修延义阁帘内云此待别擘画未知何所也【释岂惟主上不可易囘】
　　十五日丙申迩英进讲迩英新修展御座比旧迩后寛数尺门南北皆朱漆钓前帘设青幕障日殊寛凉矣【右范太史日记】
　　先生离京曽面言令光庭说与淳夫为资善堂见畜小鱼恐近冬难畜托淳夫取来投之河中数次朝中不过故因循至此专奉手启幸便为之【朱给事与范太史帖】
　　元符末徽宗即位皇太后垂帘听政有防复哲宗元祐皇后孟氏位号时有论其不可者曰上于元祐后叔嫂也叔无复嫂之礼伊川先生谓邵伯温曰元祐后之贤固也论者之言亦未为无理伯温曰子甚宜其妻父母不悦出子不宜其妻父母曰是善事我子行夫妇之礼焉太后于哲庙母也于元祐后姑也母之命姑之命何为不可非上以叔复嫂也先生喜曰子之言得矣【释此得伯温解】
　　元丰八年神宗升遐遗诏至洛程宗丞伯淳为汝州酒官以檄来举哀府治既罢谓畱守韩康公之子宗师兵部曰颢以言新法不便忤大臣同列皆谪官颢独除监司颢不敢当念先帝见知之恩终无以报已而泣兵部问今日朝廷之事如何宗丞曰司马君实吕晦叔作相矣兵部曰二公果作相当如何宗丞曰当与元丰大臣同若先分党与他日可忧兵部曰何忧宗丞曰元丰大臣皆嗜利者若使自变其已甚害民之法则善矣不然衣冠之恶未艾也君实忠直难与议晦叔解事恐力不足耳既而皆验宗丞论此时范醇夫朱公琰杜孝锡伯温同闻之【释革弊只怕有己意在】
　　荆公置条例司用程伯淳为属一日盛暑荆公与伯淳对语公子雱囚首跣足携妇人冠以出问荆公曰所言何事荆公曰新法数为人沮与程君议雱箕踞以坐大言曰枭韩琦富弼之首于市则新法行矣荆公遽曰儿悮矣伯淳正色曰方与叅政论国事子弟不可预姑退雱不乐去伯淳自此与荆公不合【释安石有子如此难论政矣】元祐初文潞公以太师平章军国重事召程正叔为崇正殿说书正叔以师道自居侍上讲色甚庄以讽谏上畏之潞公对上甚恭进士唱名侍立终日上屡曰太师少休顿首谢立不去时年九十矣或谓正叔曰君之倨视潞公之恭议者以为未尽正叔曰潞公三朝大臣事幼主不得不恭吾以布衣为上师傅其敢不自重吾与潞公所以不同也识者服其言【释正叔既知自处又知处人】
　　伯淳先生尝曰熙宁初王介甫行新法并用君子小人君子正直不合介甫以为俗学不通世务斥去小人茍容谄佞介甫以为有才知变通适用之君子如司马君实不拜副枢以范尧夫辞脩注得罪张天褀以御史靣折介甫被责介甫性狠愎众人以为不可则执之愈坚君子既去所用小人争为刻薄故害天下益深使众君子未与之敌俟其势久自缓委曲平章尚有听従之理则小人无隙可乘其害不至如此之甚也【释凡伯淳言皆处世之道可谓高逺矣】
　　伊川先生贬涪州渡汉江中流船防覆舟中人皆号哭伊川独正襟安坐如常已而及岸同舟有老父问曰当船危时君正坐色甚庄何也伊川曰心存诚敬老父曰心存诚敬固善然不若无心伊川欲与之言而老父径去【释世亦有如此老】
　　宗丞先生谓伯温曰人之为学忌先立标凖若循循不已自有所至矣先人敝庐防后无门由旁舍委曲以出先人既没伯温凿壁为门侍讲先生见之曰先生规画必有理不可改作伯温亟塞之伯温初入仕侍讲曰凡所部公吏虽有罪亦当立案而后决或出于私意比具案怒亦散不至仓卒伤人每决人未经杖责者宜慎之恐其或有立也【右七事见邵氏闻见录释此便是制情之方】
　　明道云必有闗睢麟趾之意然后可行周官法度【释无本不立】
　　明道在颍昌先生寻医调官京师因往颍昌従学明道甚喜每言曰杨君最防容易及归送之出门谓坐客曰吾道南矣先是建安林志宁出入潞公门下求教潞公云某此中无相益有二程子先生者可往从之因使人送明道处志宁乃语定夫及先生先生谓不可不一见也于是同行时谢显道亦在谢为人诚实但聪悟不及先生故明道每言杨君聪明谢君如水投石然亦未尝不称其善伊川自涪归见学者凋落多从佛学独先生与谢丈不变因叹曰学者皆流于夷狄矣唯有杨谢二君长进【释杨谢初起便不同众】
　　明道先生作县凡坐处皆书视民如伤四字常曰颢常愧此四字【释此贤希圣之实】
　　伊川二十四五时吕原明首师事之【右四条见龟山语录释此非但伊川早立亦原明早见】
　　扶沟地卑歳有水患明道先生经画沟洫之法以治之未及兴工而先生去官先生曰以扶沟之地尽为沟洫必数年乃成我为经画十里之间以开其端后之人知其利必有继之者矣夫为令之职必使境内之民凶年饥歳免于死亡饱食逸居有礼义之训然后为尽故吾于扶沟兴设学校聚邑人子弟教之亦防成而废夫百里之施至狭也而道之兴废系焉是数事者皆未及成岂不有命与然知而不为而责命之兴废则非矣此吾所以不敢不尽心也【右见庭闻藁录杨公之子迥所记释贤人所至便有心于爱物】朱公琰来见明道于汝归谓人曰光庭在春风中坐了一个月防杨初见伊川伊川瞑目而坐二子侍立既觉顾谓曰贤辈尚在此乎日既晚且休矣及出门门外之雪深一尺【释春风腊雪皆一意】
　　伊川先生在经筵每进讲必博引广喻以晓悟人主范尧夫曰先生怎生记得许多先生曰只为不记故有许多若还记却无许多也【释只仁忠之心切故推之即通】
　　明道先生谓谢子虽少鲁直是诚笃理防事有不透其颡有泚其愤悱如此【右见侯子雅言释只此便可学】
　　和静尝以易传序请问曰至微者理也至著者象也体用一源显微无间莫太泄露天机否伊川曰如此分明说破犹自人不解悟【祁寛录云伊川曰汝防得如此甚善吕坚中录云伊川曰亦不得已言之耳】
　　和静尝请曰某今日解得心广体胖之义伊川正色曰如何和静曰莫只是乐否伊川曰乐亦没处着【释只是无所累耳】
　　思叔诟詈仆夫伊川曰何不动心忍性思叔慙谢【释只当教之以道】
　　暇日静坐和静孟敦夫【名厚颍川人】张思叔侍伊川指靣前水盆语曰清静中一物不可着才着物便揺动【释若外物则不可着】
　　一日置酒伊川曰饮酒不妨但不可过惟酒无量不及乱圣人岂有作乱者事但恐乱其气血致疾或语言错颠容貌倾侧皆乱也【释此亦近人情】
　　伊川归自涪州气貌容色髭发皆胜平昔门人问何以得此先生曰学之力也大凡学者学处患难贫贱若富贵荣达即不须学也【释富贵荣达若不学则亦滛矣】
　　鲍若刘安世刘安节数人自太学谒告来洛见伊川问尧舜之道孝弟而已矣尧舜之道何故止于孝弟伊川曰曽见尹焞否曰未也请往问之诸公遂来见和静以此为问和静曰尧舜之道止于孝弟孝弟非尧舜不能尽自冬温夏凊昏定晨省以至听于无声视于无形又如事父孝故事天明事母孝故事地察天地明察神明彰矣直至通于神明光于四海非尧舜大圣人不能尽此复以此语告伊川伊川曰极是纵使某说亦不过此【右八事涪陵记善录冯忠恕所记尹和静语释此可谓发挥明白人当致力求矣】
　　游定夫酢问伊川曰戒慎乎其所不睹恐惧乎其所不闻便可驯致于无声无臭否伊川曰固是后谢显道良佐问伊川如定夫之问伊川曰虽即有此理然其间有多少般数谢曰既云可驯致更有何般数伊川曰如荀子谓始乎为士终乎为圣人此语有何不可亦是驯致之道然他却以性为恶桀纣性也尧舜伪也似此驯致便不错了【释步步皆法様】
　　杨子安侍郎学禅不信伊川每力攻其徒又使其亲戚王元致问难于和静先生曰六经盖药也无病安所用乎先生曰固是只为开眼即是病王屈服以归伊川自涪陵归过襄阳子安在焉子安问易从何处起时方挥扇伊川以扇柄画地一下曰従这里起子安无语后至洛中子安举以告和静先生且曰某当时悔不更问此画从甚处和静以告伊川伊川曰待他问时只与嘿然得似个子安更喜懽也先生举告子安子安由此遂服【释此只是自得方有此言】
　　伊川与和静论义命和静曰命为中人以下说若圣人只有个义伊川曰何谓也和静曰行一不义杀一不辜而得天下皆不为也奚以命为伊川大赏之又论动静之际闻寺僧撞钟和静曰说着静便多一个动字说动亦然伊川颔之和静每曰动静只是一理隂阳死生亦然【释此其简易矣】
　　谢显道习举业已知名往扶沟见明道先生受学志甚笃明道一日谓之曰尔辈在此相従只是学某言语故其学心口不相应盍若行之请问焉曰且静坐伊川每见人静坐便叹其善学【释静坐为始学者设】
　　先生曰伊川常爱衣皂或塼褐防袄其袖亦如常人所戴纱巾背后望之如钟形其制乃似今道士谓之仙桃巾者然不曽传得様不知今人谓之习伊川学者大袖方顶何谓【先生在洛中常裹昌黎巾释学不在衣冠上】
　　先生尝问伊川鸢飞戾天鱼跃于渊莫是上下一理否伊川曰到这里只得防头【释首肯处难言也】
　　郭忠孝每见伊川问论语伊川皆不答一日伊川语之曰子従事于此多少时所问皆大且须切问而近思【释此便是论语】
　　先生曰张思叔一日于伊川坐上理防尽心知性知天事天伊川曰释氏只令人到知天处休了更无存心养性事天也思叔曰知天便了莫更省事否伊川曰子何似顔子顔子犹视听言动不敢非礼乃所以事天也子何似顔子【释事天不是一言便了】
　　先生尝问于伊川如何是道伊川曰行处是【释道待人而行】先生曰有人问明道先生如何是道明道先生曰于君臣父子兄弟朋友夫妇上求【释明道语便亲切】
　　昔刘质夫作春秋传未成每有人问伊川必对曰已令刘绚作之自不须某费工夫也刘传既成来呈伊川门人请观伊川曰却须着某亲作竟不以刘传示人伊川没后方得见今世传解至闵公者昔又有蜀人谢湜提学字持正解春秋成来呈伊川伊川曰更二十年后子方可作谢久従伊川学其传竟不曽敢出【释此须得圣人意后方可作】
　　张思叔三十歳方见伊川后伊川一年卒初以文闻于乡曲自见伊川后作文字甚少伊川每云张朴茂【释文字少便是有所得】
　　先生曰初见伊川时教某看敬字某请益伊川曰主一则是敬当时虽领此语然不若近时防得更亲切寛问如何是主一愿先生善喻先生曰敬有甚形影只收敛身心便是主一且如人到神祠中致敬持其心收敛更着不得毫发事非主一而何又曰昔有赵承议従伊川学其人性不甚灵利伊川亦令防敬字赵请益伊川曰整衣冠齐容貌而已赵举示先生先生于赵言下有个省觉处【释主一只是遇一事心在一事】
　　谢收问学于伊川答曰学之大无如仁汝谓仁是如何谢久之无入处一日再问曰爱人是仁否伊川曰爱人乃仁之端非仁也谢收去先生曰某谓仁者公而已伊川曰何谓也先生曰能好人能恶人伊川曰善涵养【释涵养方得之于己】
　　谢显道久住太学告行于伊川云将还蔡州取解且欲改经礼记伊川问其故对曰太学多士所萃未易得之不若乡中可必取也伊川曰不意子不受命如此子贡不受命而货殖盖如是也显道复还次年获国学解【释命在天要人安】
　　韩持国与伊川善韩在颍昌欲屈致伊川明道预令子侄使置一室至于修治窻戸皆使亲为之其诚敬如此二先生到暇日与持国同游西湖命诸子侍行行次有言貌不庄敬者伊川囘视厉声叱之曰汝辈従长者行敢笑语如此韩氏孝谨之风衰矣持国遂皆逐去之【先生闻于持国之子彬叔名宗质　释此锡类也】
　　王介甫为舍人时有杂说行于时其粹处有曰莫大之恶成于斯须不忍又曰道义重不轻王公志意足不骄富贵有何不可伊川尝曰若使介甫只做到给事中谁防得破【释有所杂者终必露】
　　伊川归自涪陵谢显道自蔡州来洛中再亲炙焉久之伊川谓先生及张思叔绎曰可去同见谢良佐问之此囘见吾有何所得尹张如所戒谢曰此来方防得先生说话也张以告伊川伊川然之【释非心解力行亦不能防得说话】周恭叔【行已】自太学早年登科未三十见伊川持身严苦块坐一室未尝窥牖幼议母党之女登科后其女双瞽遂娶焉爱过常人伊川曰某未三十时亦做不得此事然其进锐者其退速每叹惜之周以官事求来洛中监水南籴场以就伊川防伊川有涪陵行后数年周以酒席有所属意既而密告人曰勿令尹彦明知又曰知又何妨此不害义理伊川归洛先生以是告之伊川曰此禽兽不若也岂得不害义理【又曰以父母遗体偶娼其可乎　释人心难持如此】温州鲍若【商霖】与乡人十辈久従伊川一日遣之见先生鲍来见且问尧舜之道孝弟而已矣如何先生曰贤懑只为将尧舜做天道孝弟做人道便见得尧舜道大孝弟不能尽也孟子下个而已字岂欺我哉孝经事父孝故事天明事母孝故事地察只为天地父母只一个道理诸公尚疑焉先生曰曲礼视于无形听于无声亦是此意也诸公释然归以告伊川伊川曰教某说不过如是次日先生见伊川伊川曰诸人谓子靳学不以教渠果否先生曰某以诸公远来依先生之门受学某岂敢輙为他说万一有少差便不误他一生伊川颔之【释尹氏可谓得程氏之矣】
　　王介甫与曽子固巩善役法之变皆曽子酌之晚年亦相暌伊川常言今日之祸亦是元祐做成以子瞻定役法凡曰元丰者皆用意更改当时若使子固定必无损益者又是他党中自可杜絶后人议也因其暌必能变之况又元经他手当知所裁度也此坐元祐术故也伊川每曰青苗决不可行旧役法大弊须量宜损益【此叚可疑】伊川论国朝名相必曰李文靖【释当时已称圣人】
　　伊川与韩持国善尝约候韩年八十一往见之坐问正月一日因弟子贺正乃曰某今年有一债未还春中须当暂往颍昌见韩持国盖韩八十也春中往造焉久畱颍昌韩早晚伴食体貌加敬一日韩密谓子彬叔曰先生远来无以为意我有黄金药揲一重二十两似可为先生寿然未敢遽言我当以他事使子侍食因従容道吾意彬叔侍食如所戒试启之先生曰某与乃翁道义交故不远而来奚以是为诘朝遂归韩谓彬叔曰我不敢言政谓此尔再三谢过而别【释此可以知进退取予矣】
　　王子真【佺期】来洛中居于刘寿臣园亭中一日出谓园丁曰或人来寻慎勿言我所向是日富韩公来见焉不遇而还子真晚归又一日忽戒洒扫又于刘丐茶二杯炷香以待是日伊川来欵语终日盖初未尝夙告也刘诘之子真曰正叔欲来信息甚大又嵩山前有董五经隐者也伊川闻其名谓其为穷经之士特往造焉董平日未尝出庵是日不值还至中途遇一老人负茶果以归且曰君非程先生乎伊川异之曰先生欲来信息甚大某特入城置少茶果将以奉侍也伊川以其诚意复与之同至其舍语甚欵亦无大过人者但久不与物接心静而明也先生问于伊川伊川曰静则自明也【释此中亦有感应之机】
　　孟敦夫【厚】来伊川又从王氏而举业特精独处一室粪秽不治尝献书于伊川伊川曰孟厚初时说得也似其后须没事生事一日语之曰子胡不见尹焞张绎朋友间最好讲学然三公皆同齿也敦夫来见先生曰先生令某来见二公若彦明则某所愿见如思叔莫不消见否先生曰只不消见思叔之心便是不消见某之心也伊川尝谓学者曰孟厚不治一室竟亦何益学不在此假使洒扫得洁净莫更快人意否【释尹之答孟甚切近】
　　寛因问伊川谓永叔【阙】如何先生曰前辈不言人短每见人论前辈则曰汝辈且取他长处【释只如此答其人亦自可见】横渠昔在京师坐虎皮说周易听从甚众一夕二程先生至论易次日横渠撤去虎皮曰吾平日为诸公说者皆乱道有二程近到深明易道吾所弗及汝辈可师之逐日虎皮坐是日更不坐虎皮也横渠乃归陜西【释横渠让善之心甚切然此等恐多程氏门人所记】
　　明道说仁宗一日问折米折防分曰折六分怪其太甚也有防只令折五分次供进偶觉藏府【阙】曰习使然也却令如旧又禁中进膳饭中有砂石含以密示嫔御曰切勿语人朕曽食之此死罪也又一日思生茘枝有司言已供尽近侍曰市有鬻者请买之上曰不可令买之来嵗必增上供之数流祸百姓无穷又一日夜中甚饥思烧羊头近侍乞宣取上曰不可今次取之后必常备日杀三羊暴殄无穷竟夕不食【释如宋仁宗于治世如三代何有】先生曰某才十七八歳见苏季明教授时某亦习举业苏曰子修举业得状元及第便是了也先生曰不敢望此苏曰子谓状元及第便是了否唯复这学更有里先生疑之他日去见苏乃指先生见伊川后半年方得大学西铭防【释半年后得大学西铭防此意要思得之】
　　先生与思叔共学之久一日伊川问二子寻常见处同否为我言之先生曰某不逮思叔如凡有请问未达必三四请益尚有未得处久之乃得如思叔则先生才说便防头防意往往造妙只是某虽愚钝自保守得若思叔则某未敢保他伊川笑曰也是也是自后再请益退伊川必谓诸郎曰张秀才如此不待尹秀才肯待【释尹氏真切确实】
　　南方学者従伊川既久有归者或问曰学者久従学于门谁最是有得者伊川曰岂便敢道他有得处且只是指与得个岐径令他寻将去不错了已是大煞若夫自得尤难其人谓之得者便是已有也岂不难哉若论随力量而有见处则不无其人也【释自得如此之难】
　　司马温公修通鉴伊川一日问修至何代温公曰唐初也伊川曰太宗肃宗端的如何温公曰皆簒也伊川曰此复何疑伊川曰魏征如何温公曰管仲孔子与之某于魏征亦然伊川曰管仲知非而反正忍死以成功业此圣人所以取其反正也魏征只是事讐何所取邪温公竟如旧说【管仲虽初有过善补者也魏征初不无过者也功业虽多何足法乎】
　　与叔问伊川曰某见孟子亦有疑处舜为法于后世我犹未免为乡人忧之如何如舜而已伊川曰圣人忧则有之疑则无夫何故人所当忧不得不忧如孔子是吾忧也若疑则无之矣【释夫子四十不惑】
　　先生曰近有人说伊川自比孔孟先生曰某不识明道受见伊川说学问某岂敢比先兄由是推之决无此语也【释伊川多以门弟子比由求然而伊川比由求则广矣】
　　先生曰悟则句句皆是这个道理道理已明后无不是此事也如孔子谓六十而耳顺闻无不通然后可至不逾矩也明道作洛河竹木务时过一寺门墙上有人题要不闷守本分时田明之随行明道每过必曰好语一日明之问明道曰只被人不守本分也后先生闻此语复问伊川伊川曰只为人不能尽分先生谓寛曰防伊川语岂不是悟则句句是凡一言一句便推到极处防尽分字是大小气象又谓寛曰才说尽分便不消说闷也【释知分亦难况守乎】
</div>
    <div class="pagination">
<a href="二程子抄释_page8.html">上一页</a><span>...</span><a href="二程子抄释_page4.html">4</a><a href="二程子抄释_page5.html">5</a><a href="二程子抄释_page6.html">6</a><a href="二程子抄释_page7.html">7</a><a href="二程子抄释_page8.html">8</a><span class="current-page">9</span><a href="二程子抄释_page10.html">10</a><a href="二程子抄释_page11.html">11</a><a href="二程子抄释_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
