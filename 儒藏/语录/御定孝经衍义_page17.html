<!DOCTYPE html>
<html>
<head>
    <meta charset="UTF-8">
    <title>御定孝经衍义 - 第 17 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定孝经衍义 - 第 17 页/共 73 页</h1>
    <div class="content">　　齐梦龙曰祖非祢也而祢之【辄继灵公是祢其祖】父非讐也而讐之【辄拒其父蒯瞆】无父之人非君也而君之【衞人君辄】名之不
　　正孰大于是
　　名不正则言不顺言不顺则事不成事不成则礼乐不兴礼乐不兴则刑罚不中刑罚不中则民无所措手足范祖禹曰事得其序之谓礼物得其和之谓乐事不成则无序而不和故礼乐不兴礼乐不兴则施之政事皆失其道故刑罚不中
　　【臣】按政者所以教人徳行道艺者也衞辄以子拒父是孝徳先亏以言乎序则紊乱昭穆以言乎和则称兵犯顺不序不和则所以施之法制禁令者皆妄矣其何以纠其不率势必至于淫刑以逞故为政之道以正名为先于凡事皆然而在衞为尤亟矣春秋书衞世子亦正之之一节也
　　子张问于孔子曰何如斯可以从政矣子曰尊五美屏四恶斯可以从政矣子张曰何谓五美子曰君子惠而不费劳而不怨欲而不贪泰而不骄威而不猛子张曰何谓惠而不费子曰因民之所利而利之斯不亦惠而不费乎择可劳而劳之又谁怨欲仁而得仁又焉贪君子无众寡无小大无敢慢斯不亦泰而不骄乎君子正其衣冠尊其瞻视俨然人望而畏之斯不亦威而不猛乎
　　张栻曰惠不费劳不怨施于人者也欲不贪泰不骄威不猛存于已者也为政内外始终之道亦云备矣然欲仁其本欤
　　【臣】按仁即孝也欲仁得仁是因亲教爱因严教敬政之不肃而成者也张栻以欲仁为本可谓知政之教所由生矣然所谓惠不费劳不怨是养民之政力役师旅之政博爱者之不敢恶于人也泰不骄威不猛是正直其心以为政祗祓其身以出政广敬者之不敢慢于人也是以谓之徳教也
　　子张曰何谓四恶子曰不教而杀谓之虐不戒视成谓之暴慢令致期谓之贼犹之与人也出【去声】纳之吝谓之有司
　　【臣】按四者赏罚之不当也不教而杀是国家无政矣故虐为首恶也不戒二句之义宋儒谢良佐言之详矣曰古者以五戒先后刑罚【周官士师之职以五戒先后刑罚一曰誓二曰诰三曰禁四曰纠五曰宪先后犹左右之也】所以警昏愚惩惰慢也戒之既至然后可责成矣不先戒之彼且乌知先后缓急之所在遽以视成不亦暴乎令严者欲其不犯聚众以视之垂象以晓之读法以谕之上自慢其令而欲下之严其可得乎如是而致期焉期而不至则罪之是防民也若夫出纳之吝谓之有司而列在四恶者缩靳惜致误事机有功不赏与无罪而诛均非国政也揆厥所由则是敢于恶人敢于慢人耳此四恶之所以必屏也
　　孟子齐宣王【姓田氏名辟疆】问曰人皆谓我毁明堂【泰山明堂天子东巡狩朝诸侯之处详见严宗庙】毁诸已乎孟子对曰夫明堂者王者之堂也王欲行王政则勿毁之矣王曰王政可得闻与对曰昔者文王之治岐也耕者九一仕者世禄关市讥而不征泽梁无禁罪人不孥老而无妻曰鳏老而无夫曰寡老而无子曰独幼而无父曰孤此四者天下之穷民而无告者文王发政施仁必先斯四者诗云【小雅正月之篇】哿【工可反可也】矣富人哀此防独
　　【臣】按九一世禄关市泽梁之政行之平日则四民皆有所养矣惟防独之人则无四民之业故当治世则待泽于王者当乱世而不胜困悴甚可哀愍如正月卒章所云也明堂为王者所居以出政令之所如耕者九一数大事非是巡狩时始布于诸侯者盖以视察诸侯之政如何应行庆赏如何应有威让如汉法部刺史奉诏条周行郡国省察治状黜陟能否断治寃狱以六条问事也【六条一条彊宗豪右田宅逾制以强陵弱以众暴寡二条二千石不奉诏书遵奉典制倍公向私旁诏守利侵渔百姓聚敛为奸三条二千石不防疑狱风属杀人怒则任刑喜则淫赏烦扰刻暴剥截黎元为百姓所疾山崩石裂訞祥讹言四条二千石选署不平茍阿所爱蔽贤宠顽五条二千石子弟恃怙荣势请托所监六条二千石违公下比阿附豪彊通行货赂割损正令也】则所云发政施仁必先斯四者亦是抑豪右防贫弱之意耳若乃鳏寡孤独废疾者皆有所养亦在平日不待坐明堂朝诸侯而后发此仁政也西铭曰凡天下之疲癃残疾惸独鳏寡皆吾兄弟之颠连而无告者也有文王之心哉
　　孟子曰王者之迹熄而诗亡诗亡然后春秋作
　　朱熹集注曰王者之迹熄谓平王东迁而政教号令不及于天下也诗亡谓黍离降为国风而雅亡也朱熹又曰王者之政存则礼乐征伐自天子出故雅之诗自作于上以教天下王迹灭熄则礼乐征伐不自天子出故雅不复作于上而诗降为国风是以孔子作春秋定天下之邪正为百王之大法也
　　【臣】按诗之二雅西周盛王之政教号令也天保治内采薇治外凡朝聘燕飨治兵振旅之事以其成规定制言之则为礼乐征伐【大刑也故唐虞兵刑一官】以其戒誓禁令言之则曰政王者之用礼乐有政以教其必为之王者之用兵刑亦先有政令以教其必不为之者也孔子曰天下有道则礼乐征伐自天子出盖二雅之世春秋以前也曰天下无道则礼乐征伐自诸侯出隐桓庄闵之春秋也曰自大夫出僖文宣成之春秋也曰陪臣执国命襄昭定哀之春秋也又曰天下有道则政不在大夫政之为礼乐征伐也审矣春秋思采薇天保之盛而不可复见因鲁史而举二百四十二年诸侯大夫陪臣所以僭礼乐专征伐者还之天子不得已也盖君天下曰天子惇典庸礼命徳讨罪至公无私正已以正人之不正防不率从莫不震叠其义存乎教天下而大权不可以下移也隐二年书曰郑人伐衞说者以为诸侯专征伐之始谨始慎微之意于是乎在矣自是以后日寻干戈用相报复五伯代起狎主齐盟人称斯师彼善于此天下但见有兵争耳虽有大礼盛乐在上者锡非所锡在下者据非所据人而不仁无如之何迄于晋之悼公三驾复楚几与首止河阳争烈而其事乃在盛衰之际春秋于溴梁之盟特书曰大夫盟夫子之意以为所由来者渐矣若夫寳玉大弓之窃是盗而已春秋于事之失未逺者犹思正之弓矣斧钺诸侯之所得受赐于天子者也上无天子下无方伯于诸侯之近乎正者【齐桓晋文】因而正之若夫大夫陪臣则不足正乎尔其人愈微则其失愈逺虽或假仁窃义以为名而已之不正必不能以正人故夫子答季康子问政曰政者正也子帅以正孰敢不正其亦不屑之教诲也已夫子甞曰志在春秋行在孝经又曰托诸空言不如见诸行事之深切着明也至于鲁定公之十年夹谷之防明正礼黜淫乐刑优施兵莱人归田堕都章章著绩其初制于中都也七寸之棺五寸之椁民是以知有亲也为司空也沟先君之兆而合之墓民是以知有尊也为司寇也诛少正卯于两观之下民是以知造言乱名之刑也饮羊之风既息让畔之风已行反郓讙虞芮之质成堕郈费崇侯之因垒此夫子之政也夫子之实事也其在于诗其大雅之正雅乎故自序之而不嫌于伐也然则行在孝经者亦在春秋矣
　　程颢论十事四曰乡党古者政教始乎乡里其法起于比闾族党州县酂遂以相聨属统治故民相安而亲睦刑法鲜犯廉耻易格
　　【臣】按周官六乡六遂其政教不同者盖互言之耳六乡所主徳行道艺之事非不教以稼穑之事也六遂所主稼穑之事非不教以徳行道艺也四民之业农居八九先王立教以稼穑为先次第及于财用货贿以孝友为本次第及于睦婣任防经所谓用天之道分地之利谨身节用以养父母者也一比一酂之政即为一乡一遂之政六乡六遂之政即为君天下子万民者之政此所以天下为一家也
　　十曰分数古者冠防防祭器用车服等差分别莫敢逾僭故财用易给而民有常心今制度不足以检勅人情名数不足以旌别贵贱奸诈攘夺人人求厌其欲此争乱之道也
　　【臣】按三礼虽残缺未甞不传也有宋一代未甞无新礼也而颢云然者政教弛而不张其等差分别虽在如峻垒之将圯如重险之渐湮夫人皆将逾越之而无所顾忌灭天理而穷人欲要君无上非圣无法非孝无亲至于平阜盈壑而莫之怪经所谓此大乱之道也故政也者制百姓使不陷于刑者也后王为治礼乐不兴所恃政刑而已而政又不立及陷于罪从而刑之岂不哀哉故夫分数之宜明也于孝之分五等见之矣
　　朱熹曰为政以寛为本者谓大体规模意思当如此耳古人察理精密持身整肃无偷惰戏豫之时故其政不待作威而自严但其意则以爱人为本耳及其施之于政事便须有纲纪文章关防禁约截然而不可犯然后吾之所谓寛者得以随事及人而无頽不举之处人之蒙惠于我者亦得以通达明白实受其赐而无间隔欺蔽之患如其不然则虽有爱人之心而事无统纪缓急先后可否与夺之权皆不在已于是奸豪得志而善良之民反不被其泽矣
　　【臣】按经言圣人因严教敬因亲教爱即继之以圣人之教不肃而成其政不严而治而朱熹云为政尚严又云其意则以爱人为本盖古人以诚庄对威严非武健严酷之谓也因严教敬者由日严之心扩充之至于察理精密持身整肃无偷惰戏豫之时是则本爱亲之心爱人而又以敬亲之心敬人也故凡纲纪文章关防禁约皆云吾敬而已矣未甞有意于作威也其令之必行禁之必止则所感应者然矣岂以武健严酷而后胜其任哉
　　薛瑄曰法者因天理顺人情而为之防范禁制也法立贵乎必行立而不行徒为虚文适足啓下人之玩而已又曰立法之初贵乎参酌事情必轻重得宜可行而无者则播告之既立之后谨守无失信如四时坚如金石则民知所畏而不敢犯矣或立法之初不能参酌事情轻重不伦遽施于下既而见其有不可行者复遂废格则后有良法人将视为不信之具矣令何自而行禁何自而止乎
　　【臣】按法者政之规矩其定之也宜审其播之也宜详其守之也宜固其施之也宜平其期之也宜豫吾之所防范禁制者如事父兄则不可不孝友处族党则不可不睦婣接朋友则不可不任防皆天理之所固然而非人情之所不欲者故法立而人自不敢玩非有督责也故曰不严而治
　　髙攀龙曰为政者拔才贤除民贼约中人天下惟中人为多约之于法皆不失为贤者使人人守法如农之有畔而无越思则天下治矣
　　【臣】按经曰天地之性人为贵父母生之皆望其为圣贤于其卒也贤不肖如天壤之悬殊则司政教者之过也汉荀悦有言教化之行挽中人而进于君子之域教化之废推中人而堕于小人之涂必使人人守法则闾比之立孝友之书乃政之先务矣
　　以上政之教所由生








　　御定孝经衍义卷十八
　　钦定四库全书
　　御定孝经衍义卷十九
　　衍教所由生之义
　　刑
　　易蒙【卦名】初六发蒙利用刑人用说【音脱】桎梏以往吝象曰利用刑人以正法也
　　胡炳文曰利用刑人痛惩之也用说桎梏暂舍之以视其后也痛惩而不暂舍一于严以往是不知有敬敷五教在寛之道也故吝
　　【臣】按书言伯夷降典折民惟刑谓以五典敷布于民而折絶其入刑之路也然而固陋昏愚之人告之弗喻引之屡违非示之以刑不知警畏所以有学校之刑官府之刑以威罚其不警不敏欲使天下之民皆惇厚此五典而已而其终不可变者不得不致于辟是以始于觵爵夏【音假】楚而极于诛殛放流也蒙之在初其蔽未深发之为易伊训曰具
　　训于防士庻几其改之也若其终则至于击伐矣不得而复舍之也刑之而脱去其械亦如今言姑念愚民无知从寛责放耳在周官为嘉石之罢民脱其桎梏而役于司空者也象言以正法也犹张释之【汉文帝时为廷尉】言法如是足也既已痛惩而不暂舍令其改过自新是法如此而更重之民将无所措手足矣所以为吝也先王之制刑罚以赤子视斯民虽其不率吾教不忍遽絶之也以为此非故犯乃童稚卑小蒙闇无知故尔桎梏之为己甚则所以爱其发肤身体而欲保全之者岂不至哉
　　丰【卦名】象曰雷电皆至【威照并行】丰君子以折狱致刑
　　孔颖达疏曰雷者天之威动电者天之光耀雷电俱至则威明备足以为丰也君子法象天威而用刑罚亦当文明以动断决狱讼须得虚实之情致用刑罚必得轻重之中若动而不明则淫滥斯及故君子象于此卦而折狱致刑
　　【臣】按上经之噬嗑下经之丰旅中孚皆有刑狱之象惟丰直言折狱致刑则是斯民父母之遗体死而不可以复生断而不可以复续在此时矣而君子法离之照法震之威情得当【去声】是肆诸市朝无可矜疑无容寛假若天道之变怒电激雷迅非复平日之光霁虽惷愚顽防大奸元恶皆将变容易虑以俟复常而必不敢于袒裼裸裎诟詈淫亵者故曰无非教也臣故独取丰之象传继于发蒙之后以释刑之教所由生以见不改之于觵爵夏楚之日则必至放流诛殛而无可追悔也若噬嗑之言明言勅旅之言明慎言不留中孚之言议言缓则未有如丰之果于戮人者也故丽之省刑罚一条云
　　书舜典曰象【如天之垂象以示人】以典【常也】刑流宥五刑【流放宥寛也以流放之法寛五刑】鞭作官刑【木末垂革官府之刑】扑作教刑【不勤道业挞以夏楚】金作赎刑【坐不戒慎者使出金赎罪】【过误】灾【不幸】肆赦【不待宥赎而直赦之】怙【有恃】终【再犯】贼刑【不听宥赎而必刑之】钦哉钦哉惟刑之恤哉
　　朱熹曰圣人固以教化为急若有犯者须以此刑治之岂得置而弗用问赎刑非古法曰赎刑起周穆王古之所谓赎刑赎鞭扑耳夫既已杀人伤人矣又使之得以金赎则有财者皆可以杀人伤人而无辜被害何其大不幸也且杀人者安然居乎乡里彼孝子顺孙之欲报其亲者岂肯安于此乎所以屏之逺方彼此两全之也【此指误杀伤人者言之也】
　　五刑有服【服从其罪无怨恨也】五服三就【行刑当就三处大者陈之原野小者致之朝市】五流有宅【五刑之流各有所居】五宅三居【所居之差有三等大罪四裔次九州之外次千里之外】惟明克允【惟明则情伪毕知克允则轻重适当】
　　【臣】按五刑之说不同吕刑以墨劓剕宫辟为五刑鲁语以甲兵斧钺刀锯钻笮鞭扑为五刑舜典五刑传以为与吕刑同也三就马郑王三家皆以为原野朝市甸师孔传依鲁语曰刑五而已无有隐者大者陈诸原野小者肆诸市朝谓甸师之戮施于王族所谓隐者也不当列于三就之中故分朝市为二并原野而谓之三焉流有三居之差量其轻重以为逺近大罪四裔所谓四海之表也其次九州之外即王制所云东方曰寄南方曰象西方曰狄鞮北方曰译也其次千里之外则因罪人所居之国为断焉古有鞭刑如春秋传所云鲁鞭圉人荦齐鞭徒人费衞侯鞭师曹三百是也扑亦官刑之轻者大射乡射皆云司马搢扑传以为即学记之夏楚益稷所谓挞以记之是也出金赎罪传以为黄金孔疏云黄金今之铜也古赎罪用铜其来久矣唐虞刑法可考者如此或曰五帝用象刑重辟之外不应有劓剕宫是则不可知苐读舜典云四罪而天下咸服即传所谓流四凶族投诸四裔者也幽州为北裔三危为西裔羽山为东裔崇山为南裔其地絶逺为三居之最重者盖其罪大矣或曰尧之故臣故贳之或曰协于八议故从轻论是又不可知苐以象恭党恶逆命圯族之罪而止于此则其他可知矣成周之时尚云刑措汉文之世尚云断狱四百况于二帝哉今制以斩绞流徒杖为五刑盖出于汉文帝罢除肉刑之后歴代明君贤相再三详覈而后定二死以当古之重辟三流以当古之三居罚徒以当汉世城旦舂薪白粲输作司寇笞杖以当古之鞭扑无肉刑则刑者得以自新而哀惨之状不经于耳目有放流则莠民有所屏弃不得为暴于乡里而又通之折赎以惠老弱妇女綦尽善矣第当严饬吏治谨守成法于以肃奸慝而衞柔良兴太平而成善俗虽万世不易可也若夫寓钦恤于威断之中求明允于课吏之日则在乎贤君相矣
　　大禹谟帝曰臯陶惟兹臣庻防或干予正汝作士明于五刑以弼五教期于予治刑期于无刑民协于中时乃功懋哉臯陶曰帝徳防愆临下以简御众以寛罚弗及嗣赏延于世宥过无大刑故无小罪疑惟轻功疑惟重与其杀不辜宁失不经好生之徳洽于民心兹用不犯于有司
　　朱熹曰但观臯陶所言帝徳防愆以下一节便见圣人之心涵育发生真与天地同徳而物或自逆于理以干天诛则夫轻重取舍之间亦自有决然不易之理其宥过非私恩其刑故非私怒罪疑而轻非姑息功疑而重非过予如天地四时之运寒凉肃杀常居其半而涵养发生之意未始不行乎其间此所以好生之徳洽于民心而自不犯于有司非既抵罪而复纵舍之也夫既不能止民之恶而又为轻刑以诱之使得肆其凶暴于人而无所忌则不惟彼见暴者无以自伸为寃而奸民之犯于有司者且将日以益众亦非圣人匡直辅翼使民迁善逺罪之意也
　　【臣】按此虽臯陶归美帝徳亦自言其执法之意在有司则枉杀无辜妄免有罪俱为失职矣故臯陶自言有司之法不可犯也民知帝徳仁爱而理官执法宥非私恩刑非私怒轻非姑息重非过予至正而不颇大中而不倚无辜者必不枉杀而有罪者亦难幸免好生恶杀之至孚于民心自然不为犯法之事故曰非既抵罪而复纵舍之也此五刑章之所以着于经也欤
　　甘誓【夏书篇名夏王啓之时同姓诸侯有扈氏逆王命率众亲征之有扈发兵拒啓战于甘地将战誓师史叙其事因以名篇】大战于甘乃召六卿【天子六军其将皆命卿】王曰嗟六事之人【变卿言事者并戒军吏下及士卒也】予誓告汝有扈氏威侮五行【威虐侮慢五行】怠弃三正【怠惰废弃天地人之正道】天用勦【子小反斩断之义】絶其命今予惟恭行天之罚
　　【臣】按此诸侯逆命征讨之刑用甲兵而陈原野者也禹征有苗班师振旅俟其自服故在流宥之条矣孔颖达曰五行在人为仁义礼智信威侮五行亦谓侮慢此五常而不行也有扈与夏同姓恃亲而不恭天子废君臣之义失相亲之恩五常之道尽矣易说卦曰立天之道曰阴与阳立地之道曰柔与刚立人之道曰仁与义谓之三才人生天地之间莫不法天地而行事废弃此道言乱常也天子用兵称恭行天罚诸侯讨有罪称肃将王诛皆示有所禀承不敢专也据此则刑有大小皆以教民敦典在司徒八刑纠之者在司马九伐以正之也其在于经无君无法无亲俱莫大之罪废君臣之义即为失父子之道失相亲之恩又已缺友恭之谊所以五行三才之理无不反易谬乱也此六师之所必加而五刑之所不宥者矣臯陶谟曰天讨有罪五刑五用哉故誓众之辞称天以临之也
　　康诰【周书篇名武王封弟为衞侯入为王司冦此其诰命之辞也】曰惟乃丕显考文王克明徳慎罚
　　陈大猷曰治天下不过徳刑两端徳者人所同慕感化人心之本也文王则克明之使民慕而入于徳罚者人所同畏防范人心之具也文王则克谨之使民畏而不入于罚
　　凡民自得罪寇攘【寇盗攘窃】奸宄【贼在外曰奸在内曰宄】杀越人【伤人颠仆未至于死】于货暋【音敏强也】不畏死防弗憝【徒对反恶也】
　　蔡沉集传曰自得罪非为人诱陷以得罪也凡民自犯罪为盗贼奸宄杀人颠越人以取货财强狠亡命者人无不憎恶之也用罚而加是人则人无不服以其出乎人之同恶而非即乎吾之私心也特举此以明用罚之当罪
　　王曰封元恶大憝矧惟不孝不友子弗祗服厥父事大伤厥考心于父不能字厥子乃疾厥子于弟弗念天显【犹孝经言天明】乃弗克恭厥兄兄亦不念鞠子哀【父母鞠养之劳】大不友于弟惟吊【音的】兹不于我政人得罪天惟与我民彝大泯乱【父子兄弟至于如此茍不于我执政之人而得罪焉则天之与我民彝必大泯灭而紊乱矣】曰乃其速由文王作罚刑兹无赦
　　孔颖达正义曰言将有奸宄大恶犹为人所大恶况不孝父母不善兄弟者乎孝经五刑之属三千而罪莫大于不孝是也子不述父事当轻于盗杀况以为甚者此圣人缘心立法人莫不缘身本于父母也自亲以及物天然之理故孝经曰不爱其亲而爱他人者谓之悖徳不敬其亲而敬他人者谓之悖礼以顺则逆民无则焉不在于善而在于凶徳是也以此言贼杀他人罪小于骨肉相乖阻于他人言其极者于亲言其小者
　　【臣】按此见慎刑罚之权衡轻重皆由天理之自然非后儒饰喜饰怒之谓也子伤厥考心弟不念天显乃比于强盗杀人得财之律并不在赦原此颖达所以证据经文以为缘心立法者也于人言其小者则有不和詈争鬬讼相伤于司徒之八刑为不任不恤之类也于亲大者乃逆命殴骂杀害先王制刑以为此口不可道耳不忍闻之恶在三千条之外所以深塞逆源则彼八刑之纠不孝不友但以伤厥考心不念天显正其罪可知也然此不孝不友之事其恶尚微为之父兄者因而容隐其究也父则疾恶其子兄不鞠哀其弟则天之所与五常之道乃大泯乱矣于法骨肉之亲得相容隐而隣保以比伍相及则有以告于执政而絶之于未甚之时所谓刑兹无赦亦小惩而大戒以全其骨肉之恩非遂加等于强盗杀人之律也后世法经乃着明不孝之罪与寇盗叛逆共编十恶之条决断不违时凡赦不免乃制其横流而不能絶其涓涓之始者矣
　　君陈【周书篇名周公迁殷顽民于下都亲自监之公既没成王命其臣君陈代之此其防命之辞史录其事因以名篇】曰殷民在辟予曰辟尔惟弗辟予曰宥尔惟弗宥惟厥中【断之以理】有弗若【顺也】于汝政弗化于汝训辟以止辟【刑之而惩止犯刑者】乃辟狃【贯习之义】于奸宄败常【毁败五常】乱俗【乱风俗之教】三细不宥【罪虽小三犯不赦所以絶恶源】
　　【臣】按君陈以孝恭之令徳继周公事任经所谓事亲孝故忠可移于君事兄弟故顺可移于长居家理故治可移于官者君陈其人也当不至于徇君之喜怒而曰辟则辟宥则宥者矣而训辞若此之严厉者君操生杀之大柄而不可有生杀之私心也习奸宄壊五常乱风俗虽或细故三犯不宥此亦以司徒所纠比重于司寇之诘奸禁暴惟孝友之人能断狱矣
　　吕刑【周书篇名吕侯为司寇穆王命训刑以诰四方史录为篇】曰墨罚之属千劓罚之属千剕罚之属五百宫罚之属三百大辟之罚其属二百五刑之属三千【别言罚属合言刑属互见其义以相备】
　　【臣】按经言五刑之属三千与此文同邢昺正义曰按周礼司刑掌五刑之法以属万民之罪墨罪五百劓罪五百宫罪五百剕罪五百杀罪五百合二千五百至周穆王乃命吕侯入为司寇训畅夏禹赎刑增轻减重条有三千则三千之条自穆王始也今按大辟减五之三宫辟减五之二剕辟如故所倍增者墨劓二轻刑夫子作经不据周礼而据吕刑亦有取其好生之心也
　　礼记王制曰凡制五刑必即天论【音伦】邮罚丽于事凡听五刑之讼必原父子之亲立君臣之义以权之
　　【臣】按制狱正谓断刑也论作伦谓人伦之理也邮与尤同谓诛责之也即者即此以审其曲直事谓本人所犯之事丽谓各附丽于所犯之条止科其当得之罪不缘已爱憎有出入不承人风防有偏颇也如渭桥犯跸止当罚金盗髙庙玉环止当弃市【皆张释之为廷尉时事事详汉书】中间别无他情则法如是足也为亲者讳为尊者讳情理之自然者也邢昺于论语直躬章引律大功以上得相容隐告言祖父者入十恶深得此意盖同居之人知而不首则当从坐原其有父子之亲君臣之义故放免其不首告之罪也邮罚丽事是入之权其亲义乃出之罚且如此刑之加慎可知天伦有五而君父为大断刑而不原父子之亲则有证父攘羊而楚叶公【沈诸梁】以为直者经之所谓悖徳也故夫子折之曰父为子隐子为父隐直在其中不立君臣之义则有衞臣元咺愬其君成公而晋侯【文公】以为直者经之所谓悖礼也故襄王折之曰君臣无狱君臣皆狱父子将狱然则为士师者不可以不知孝经也
　　刑者侀也侀者成也一成而不可变故君子尽心焉贾公彦释曰此上刑是刑罚之刑下侀是形体之侀言形体是人之成就容貌一成之后若以刀锯凿之断者不可复续死者不可复生故云不可变故君子尽心以听刑焉则悉其聪明致其忠爱是也
　　【臣】按身体发肤受之父母不敢毁伤如登髙临深且有毁伤之虑此乐正子春【曾子弟子】下堂而伤其足既瘳矣而犹有忧色者也古之君子畏罪懐刑终身惴惴焉大惧于不免且死而以全归为无憾者岂过计哉周官司寇佐王刑邦国郑注孝经说曰刑者侀也贾公彦以为出孝经援神契五刑章行刑者所以着人身体是则刑罚之刑训为形体之侀不独王制有是说也父母之遗五官百骸完好成就一陷于罪则亏体辱身是成者变而之断之死也形气之所成者变而之断之死而刀锯之所成者不可以变而复续复生此听狱制刑之君子所以聪明忠爱之交尽也盖聪明之人每失于不浑厚则有峭刻之法忠厚之人又失于不精明则有掩蔽之患君子之明之至诚之尽推其顷【音跬】步不忘之心以待天下之人子此锡类之孝于此足徴者也





　　御定孝经衍义卷十九
<子部,儒家类,御定孝经衍义>
　　钦定四库全书
　　御定孝经衍义卷二十
　　衍教所由生之义
　　刑
　　周礼地官司徒大司徒之职七曰以刑教中则民不虣【薄报反】
　　以乡八刑纠万民一曰不孝之刑二曰不睦之刑三曰不婣之刑四曰不弟之刑五曰不任之刑六曰不恤之刑七曰造言之刑八曰乱民之刑
　　【臣】按以刑教中者司徒十二教之一也刑禁暴乱所以约天下之桀骜难制者而协于中也六行以孝友睦婣任恤为序此退友行于睦婣之下而变文言弟者睦亲于九族婣亲于外亲并是善父母之类友专施于兄弟弟兼施于师长以至亲任于朋友而忧恤其灾危并是善兄弟之类也于不率六行之外又设造言乱民之二刑者先王用意之
　　周至也王制所谓行伪而坚言伪而辨并是造言充其类则后世之淫词小说壊心术败风俗及讹言惑众倡立教门聚徒讲说皆是也王制所谓乱民【变易官与物之名】改作【更造法度】执左道【若巫蛊及俗禁】以乱政并是乱民充其类则后世释氏之称空王道士之伪立名号私创庵观寺院符箓治疗病术士妄谈祸福之类皆是也此二种之民在乡党之中鼓惑众人观听其在于经则不率六行之教俱可谓之非孝无亲而造言乱民直可谓之非法无君此先王立法之意也大司徒布此教典自乡遂而比酂以纠察其所治之民其附于此八刑者则归之士然则教官所掌者以纠察为教至于用刀锯则在司寇矣
　　夏官司马大司马之职以九伐之法正邦国
　　郑康成注曰诸侯有违王命则出兵以征伐之所以正之也诸侯之于国如树木之有根本是以言伐云贾公彦释曰案下文惟有贼贤害民一者称伐其余八者皆不言伐此经总言伐者侵灭二者亦是伐之例其余六者皆先以兵加其境服乃之墠之削之正之残之杜之故皆以伐言之
　　冯弱【以强陵弱】犯寡【以大侵小】则之【四靣削其地犹人瘦也】贼贤【贼虐諌辅】害民【重赋多徭】则伐之【鸣钟鼓以往所以声其罪】暴内【贼贤害民】陵外【冯弱犯寡】则坛【读善】之【伐之之不夺其位此则内外之恶兼有故出其君置之空墠之地立其次贤】野荒【田不治】民散【民不附】则削之【明其君不能有】负固【倚恃险固】不服则侵之【侵轻伐重以弱其势】贼杀其亲则正之【正杀之也执而治其罪未必即是杀但贼杀其亲其罪尤重故郑注以正为杀】放【逐也】弑其君则残之【残杀也】犯令【违命】陵政【轻正法不循】则杜之【杜塞使不得与隣国交通】外内乱【外乱如齐襄公内乱如衞宣公】鸟兽行【悖人伦无以异于禽兽】则灭之【不可亲百姓则诛灭去之也】
　　贾公彦释曰按春秋公羊左氏说凡征战有六等谓侵战伐围入灭用兵麤【音粗】觕【仓胡反】不声钟鼓入境而已谓之侵侵而不服则战之谓两陈交刃战而不服则伐之谓兵精而声钟鼓伐而不服则围之谓帀其四郭围而不服则入之谓入其四郭取人民不有其地入而不服则灭之谓取其君
　　【臣】按司马有九伐之法而贾公彦据左氏公羊之说则自侵至灭其由轻而重由浅而深由粗而精者凡有六等臣思此九伐者设之以教邦国其罪附于此九者则施之以其所应得者所谓惟罪致其辟也但王师压境虽其罪止于侵犹当肉袒靣缚归死于军前然后原之故原而不服则战战而不服则伐伐而不服则围围而不服则入入而不服则灭也盖不服则加于应得之罪一等矣故有自轻而之重无自重而之轻也贼杀放弑内外乱鸟兽行乃应于十恶之条三千莫大之罪虽其输服无可赦减司马执之司寇刑之者也
　　秋官司寇【秋义肃杀敛藏天子象之立官主寇贼法禁治奸恶刑强暴作乱者】大司寇之职掌建邦之三典【常行之法】以佐王刑邦国诘四方一曰刑新国【新辟地立君之国】用轻典【为其元未习于教】二曰刑平国【承平守成之国】用中典【常行之法】三曰刑乱国【簒弑叛逆之国】用重典【以其化于为恶臣】按此与洪范乂用三徳同意新国和顺故以轻典治之以柔克柔也乱国强梗故以重典治之以刚克刚也平安之国则用常行之典以正直治之也其威福予夺抑扬进退皆所以为教其大柄在王而司寇佐之此则明刑弼教之大防此三典虽职在司寇其用之或轻或重皆适于中则孝治天下者以教爱教敬之义权之者也
　　以五刑纠万民【用五刑以纠察善恶其目在下与墨劓等之五刑有别】一曰野刑【施于六遂】上功纠力【以农功为上察其不致力者而刑之】二曰军刑【施于军旅】上命纠守【以用命为上察其不守律者而刑之】三曰乡刑【施于六乡】上徳纠孝【以成徳为上察其不致孝者而刑之】四曰官刑【施于官府】上能纠职【以贤能为上察其不称职者而刑之】五曰国刑【施于王国】上愿纠暴【暴当作恭以谨愿为上察其不致恭者而刑之臣】按此五刑皆纠其善不纠其恶此制刑之意教万民以为善不为恶也在司寇者乃纠善不纠恶而在司徒者乃纠恶不纠善纠不率之乡刑则有八而以不孝为首恶而纠善之乡刑则直曰上徳纠孝而已此其微权妙用曲成万物以辅孝治孰谓周礼非致太平之书哉
　　以圜土【狱城】聚教罢民【聚罢民其中困苦而教之为善也】凡害人者寘之圜土而施职事焉【以所能役使之】以明刑耻之【书其罪恶于大方版着其背墨幪赭衣杂屦弗使冠饰】其能改者反于中国【上罪三年而舍中罪二年下罪一年】不齿【不得以年次列于平民】三年其不能改【不能伏思已过】而出【逃亡】圜土者杀
　　贾公彦释曰害人谓邪恶已有过失丽于法者案司救【教官之属】职云凡民之有衺恶者三让而罚三罚而士加明刑耻诸嘉石役诸司空即此下文者是也【下文以嘉石平罢民】谓语言无忌侮慢长老过浅直坐之以嘉石不入圜土也司救职又云其有过失者三让而罚三罚而归于圜土此谓抽拔兵器误以伤人罪重不坐嘉石径入圜土昼日亦役诸司空夜入圜土者也此罢民本无故心直是过误比入五刑者为轻比坐嘉石者为重已丽于法也
　　以嘉石【文石树之外朝门左】平【平成也成之使善】罢民凡万民之有罪过而未丽于法而害于州里者桎梏而坐诸嘉石役诸司空重罪旬有三日坐期役其次九日坐九月役其次七日坐七月役其次五日坐五月役其次下罪三日坐三月役使州里任之则宥而舍之【仍恐习前为非而不改故使州长里宰保任乃舍之】司圜【司寇之属】凡圜土之刑人也【但加以明刑】不亏体【不用五刑以伤其体】其罚人也【但罚以劳役】不亏财【不用五罚以伤其财】
　　【臣】按狱城圜者东方主规规主仁恩凡断狱以仁恩求出之也圜土所聚之罢民是害人者故疏以为抽刀拔剑误以伤人所丽之法即耻以明刑施之职事是也石有文乃称嘉欲使罢民思其文理知己之所为若语言无忌侮慢长老有悖于文理为州里之害因而改悔自修其役于司空即脱其桎梏其舍之而入乡即得齿于乡里先王之止畜人之邪恶于其未甚之时所以困苦挫辱之令其省愆思咎能改即止故训平为成以为如是适所以成就之尔圜土之罢民于五刑为近以其本无故心而又不得正于五罚故保其身体发肤使得尽其全归之孝故既着此耻明刑施职事之文于大司寇之下而又申其解于司圜之职盖此抽刀拔剑误伤害人之民赋性狠戾其流至于寇攘奸宄杀越人于货愍不畏死不保其首领无几也至于嘉石之罢民非惟未丽于五刑抑且未丽于圜土之法何以不从鞭扑金赎而必坐之役之者语言无忌侮慢长老罪虽轻亦不孝不弟之充类也必坐役之使改悔所以絶恶逆之源也
　　春秋九月衞人杀州吁于濮【陈地水名隐公四年】
　　【臣】按州吁之弑衞桓公而自立应于大司马九伐之法贼杀其亲则正之放弑其君则残之者也天王既已失刑而国人莫思讨贼其见执于陈则石碏以计致之也【事详左传】左传书其实以表石碏之纯忠又因以权父子之道君臣之义两难所处则有大义灭亲所谓变事知权也而春秋则深没其文称国称人称地以见乱臣贼子在宫在官杀之无赦不必士师天地之间无所逃死不必本国故逆恶之人称人以杀皆为讨贼之词此入经以来莫大之凡例也故曰春秋圣人之刑书
　　夏谷伯绥来朝邓侯吾离来朝【桓弑立而谷邓二君远来朝之故贱而书名桓公七年】
　　胡安国传曰四时具然后成岁故虽无事必书首时今此独于秋冬阙焉何也立天之道曰阴阳阳居春夏以养育为事所以生物也王者继天而为之子则有赏阴居秋冬以肃杀为事所以成物也王者继天而为之子则有刑赏以劝善非私与也故五服五章谓之天命刑以惩恶非私怒也故五刑五用谓之天讨古者赏以春夏刑以秋冬象天道也桓弟弑兄臣弑君而天讨不加焉是阳而无阴岁功不能成矣故特去秋冬二时以志当世之失刑也独于四年七年阙焉何也按周制大司马诸侯而有贼杀其亲则正之放弑其君则残之桓弑隐公而立大司马九伐之法虽未之举犹有望也及使冢宰下聘恩礼加焉则天下之望絶矣故四年宰纠书名【夏四月天王使宰渠伯纠来聘】而去秋冬二时以见天王之不能复用刑也方伯连帅【去声】环视而未之防犹有望也及谷邓二国自远来朝则天下诸侯莫有可望者矣故七年谷伯邓侯各书其名而去秋冬二时以见诸侯之不能复修其职也然则见诸行事不已深切着明矣乎故曰春秋成而乱臣贼子惧
　　【臣】按恭行天罚者天子之刑为天子之宰宜统六师者也肃将王诛者方伯连帅之刑谷邓二君宜以其师从者也天子不能奉若天道以正邦国而望之方伯连帅方伯连帅又不举其职而以讨贼之义望之人人斯不得已也不然而来聘来朝奚贱而名之削四年七年之秋冬为其不能则天之明也名宰纠谷邓二君为其比于无上无亲也故曰志在春秋行在孝经
</div>
    <div class="pagination">
<a href="御定孝经衍义_page16.html">上一页</a><span>...</span><a href="御定孝经衍义_page12.html">12</a><a href="御定孝经衍义_page13.html">13</a><a href="御定孝经衍义_page14.html">14</a><a href="御定孝经衍义_page15.html">15</a><a href="御定孝经衍义_page16.html">16</a><span class="current-page">17</span><a href="御定孝经衍义_page18.html">18</a><a href="御定孝经衍义_page19.html">19</a><a href="御定孝经衍义_page20.html">20</a><a href="御定孝经衍义_page21.html">21</a><a href="御定孝经衍义_page22.html">22</a><span>...</span><a href="御定孝经衍义_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
