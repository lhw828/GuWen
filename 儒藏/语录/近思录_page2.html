<!DOCTYPE html>
<html>
<head>
    <meta charset="UTF-8">
    <title>近思录 - 第 2 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>近思录 - 第 2 页/共 8 页</h1>
    <div class="content">　　伊川先生谓方道辅曰圣人之道坦如大路学者病不得其门耳得其门无逺之不可到也求入其门不由于经乎今之治经者亦众矣然而买椟还珠之蔽人人皆是经所以载道也诵其言辞解其训诂而不及道乃无用之糟粕耳【説见韩子○方元宷字道辅经所以载道犹椟所以藏珠治经而遗乎道犹买椟而还其珠】觊足下由经以求道勉之又勉异日见卓尔有立于前然后不知手之舞足之蹈不加勉而不能自止矣【手帖○道非有形状之可见盖其志道之切行道之笃视聴言动造次颠沛不违乎道用力既乆所见益为亲切如有卓然而立于前者则中心喜乐自然欲罢不能矣】
　　明道先生曰修辞立其诚不可不子细理防言能修省言辞便是要立诚若只是修饰言辞为心只是为伪也【修省言辞者中有其诚省治之将以立实徳也修饰言辞者中无其诚虚饰之将以为夸美也省饰之间乃天理人欲之分○朱子曰横渠以立言传后为修辞明道所谓修辞但是非理勿言】若修其言辞正为立巳之诚意乃是体当自家敬以直内义以方外之实事【敬义説见前诚意者合敬义之实而为言也体当俗语犹所谓体验勘当也盖修其言辞者所以拟议其敬义之实事而非徒事于虚辞也】道之浩浩何处下手惟立诚才有可居之处有可居之处则可以修业也【浩浩流行盛大貎下手谓用力处道之广大于何用功惟立巳之诚意始有可据守之地此诚既立则其业之所就日以广大】终日干干大小大事却只是忠信所以进徳为实下手处修辞立其诚为实修业处【遗书下同説并见易文言○君子终日干干是体天行健之事可谓大矣然其实则惟忠信积于内而无一念之不实者为用功之地修辞立于外而无一言之不实者为见功之地盖表里一于诚至诚故干干而不息】
　　伊川先生曰志道恳切固是诚意若迫切不中理则反为不诚盖实理中自有缓急不容如是之迫观天地之化乃可知【有志于道恳恻切至固诚意也然迫切之过而至于欲速助长则反害乎实理如春生夏长秋成冬实固不容一息之间断亦不能一日而遽就也】
　　孟子才髙学之无可依据学者当学顔子入圣人为近有用力处【孟子天资超迈故难学顔子天资纯粹而功夫缜宻进徳有序故学者有用力处】又曰学者要学得不错须是学顔子【本注云为有凖的】
　　明道先生曰且省外事但明乎善惟进诚心其文章虽不中不逺矣所守不约泛滥无功【朱子曰知至则意诚善才明诚心便进文章是威仪制度之类此段恐是吕与叔自关中来初见程子时説话盖横渠学者多用心于礼文制度之事而不近里故以此告之】
　　学者识得仁体实有诸巳只要义理栽培如求经义皆栽培之意【仁者天地之生理人心之全徳也其体具于心固人之所本有然必内反诸巳察之精养之厚有以见夫仁之全体实为巳有则吾心所存无非天理而后博求义理以封殖之则生理日以充长而仁不可胜用矣】
　　昔受学于周茂叔毎令寻顔子仲尼乐处所乐何事【朱子曰按程子之言引而不发盖欲学者深思而自得之今亦不敢妄为之説学者但当从事于博文约礼之诲以至于欲罢不能而竭其才则庶乎其可以得之矣】
　　所见所期不可不逺且大然行之亦须量力有渐志大心劳力小任重恐终败事【朱子曰学者之志固不可不以逺大自期然苟悦其髙而忽于近慕于大而略于细则无渐次经由之实而徒有悬想跂望之劳亦终不能以自逹矣○张南轩曰学者当以圣人为准的然贪髙慕逺躐等以进非徒无益而又害之也】
　　朋友讲习更莫如相观而善工夫多【朋友相处非独讲辨之功薰陶渐染得于观感自然进益】
　　须是大其心使开阔譬如为九层之台须大做脚始得【心不开阔则规模狭陋而安于小成持守固滞而惰于进善】
　　明道先生曰自舜发于亩之中至孙叔敖举于海若要熟也须从这里过【説见孟子○履难处困则歴变多而虑患深察理宻而制事审○朱子曰曾亲歴方认得许多险阻去处】
　　参也竟以鲁得之【按程子又曰曾子之学诚笃而已圣门学者聪明才辩不为不多而卒传其道乃质鲁之人耳故学以诚实为贵也○尹氏曰曾子之才鲁故其学也确所以能深造乎道也】明道先生以记诵博识为玩物丧志【本注云时以经语録作一册郑毂云尝见显道先生云某从洛中学时録古人善行别作一册明道先生见之曰是玩物丧志盖言心中不冝容丝髪事胡安国曰谢先生初以记闻为学自负该博对明道举史书成篇不遗一字明道先生曰贤却记得许多可谓玩物丧志谢闻此语汗流浃背而发赤及看明道读史又却逐行看过不蹉一字谢甚不服后来省悟却将此事做话头接引博学之士○谢良佐字顕道上蔡人程子门人也人心虚明所以具众理而应万事有所系滞则本志未免昏塞所贵乎读书将以存心而明理也苟徒务记诵为博则书也者亦外物而已故曰玩物丧志○朱子曰上蔡记诵明道看史此正为巳为人之分】
　　礼乐只在进反之间便得性情之正【以上并明道语○乐记曰礼主其减乐主其盈礼减而进以进为文乐盈而反以反为文○朱子曰减是退让撙节收敛的意思是礼之体本如此然非人之所欲故须进歩向前着力去做故以进为文盈是舒畅发越快满底意思是乐之体本如此然易至于流荡却湏收拾向里故以反为文又曰礼减而不进则销乐盈而不返则放故礼有报而乐有反】父子君臣天下之定理无所逃于天地之间安得天分不有私心则行一不义杀一无辜有所不为有分毫私便不是王者事【父子君臣人伦之大端天下之定理立于天地之间者必有所不容废者也惟能全其天理而无私心者则处之各当其分而行一不义之事杀一不辜之人虽可以得天下亦不为也盖尧舜受禅无亏父子之恩汤武征伐无愧君臣之义皆无私心故也】
　　论性不论气不备论气不论性不明二之则不是【此段疑当在首卷论性之善而不推其气禀之不同何以有上智下愚之不移故曰不备论气禀之异而不原其性之皆善则是不逹其本也故曰不明然性者气之理气者性之质元不相离判而二之则亦非矣○朱子曰论性不论气孟子言性善是也论气不论性荀子言性恶子言善恶混是也愚谓孟子推原性之本善虽未及乎气质固不害其为性也至于荀但知气质之或异而不知性之本同则是不识性也岂不害道要之必若程子横渠之言始为明备】
　　论学便要明理论治便须识体【论学而不明理则徒事乎词章记诵之末未为知学也论治而不识其体则徒讲乎制度文为之末未为知治也】
　　曾防漆雕开已见大意故圣人与之【曾言志以为莫春者春服既成冠者五六人童子六七人浴乎沂风乎舞雩咏而归盖有见于是道之大流行充满而于日用之间从容自得有与物各适其所之意子使漆雕开仕对曰吾斯之未能信开于是理必有见焉顾于应酬之际未能自信其悉中乎是理此其所见之大而不安于小成所守之笃而必期于自信二者虽其行之未成要皆有见于圣人之大意○朱子曰防更规模大开更缜宻○蔡节斋曰防之意欲上开之意方进而未巳】
　　根本湏是先培壅然后可立趋向也趋向既正所造浅深则由勉与不勉也【涵养心徳根本深厚然后立趋向而不差又勉而不已乃能深造○朱子曰收其放心然后自能寻向上去亦此意也】
　　敬义夹持直上逹天徳自此【朱子曰敬主乎中义方乎外二者相夹持要放下霎时也不得只得直上去故便逹天徳又曰表里夹持更无东走西作直上者不为物欲所累则可上逹天徳矣】懈意一生便是自弃自暴
　　不学便老而衰【学问则义理为主故阅理乆而益以精明不学则血气为主故阅时乆而益以衰谢】
　　人之学不进只是不勇【志气之勇】
　　学者为气所胜习所夺只可责志【立志之不大不刚则义理不足以胜其气质之固蔽学力不足以移其习俗之纒绕故曰只可责志】
　　内重则可以胜外之轻得深则可以见诱之小【道义重则外物轻造理深则嗜欲微】
　　董仲舒谓正其义不谋其利明其道不计其功【仲舒详见十四卷○义者当然之理利者义之和也然君子惟欲正其义而已未尝豫其其利有谋利之心则是有所为而为之非正其义也道者自然之路功者行道之效也然君子惟欲明其道而已未尝计度其功有计功之心则是有私意介乎其间非明其道矣】孙思邈曰胆欲大而心欲小智欲圆而行欲方可以为法矣【思邈隋唐间人胆大则敢于有为心小则宻于察理智圆则通而不滞行方则正而不流○朱子曰胆不大则卑陋心不小则狂妄圆而不方则谲诈方而不圆则执而不通】大抵学不言而自得者乃自得也有安排布置者皆非自得也【学而有得则暗者忽而明疑者忽而信欣然有契于心盖有所不能形容者安排布置即是着意强为非真自得也】
　　视聴思虑动作皆天也人但于其中要识得真与妄尔【视聴思虑言动皆天理自然而不容巳者然顺理则为真从欲则为妄】
　　明道先生曰学只要鞭辟近里着巳而巳故切问而近思则仁在其中矣【鞭辟近里着巳者切巳之谓也切问近思而不泛逺则心徳存矣】言忠信行笃敬虽蛮貊之邦行矣言不忠信行不笃敬虽州里行乎哉立则见其参于前也在舆则见其倚于衡也夫然后行只此是学【言必忠信而无一辞之欺诞行必笃敬而无一事之慢弛则以是而行于逺方异类犹可以诚实感通苟不信不敬则虽近而州里之间其可得而行乎然非可以暂焉而强为之也要必真积力乆随其所寓常若有见乎忠信笃敬之道而不可须防离者如此一于诚实自然信顺无往而不可○以上皆切巳之学切问近思者致知之事言忠信行笃敬者力行之事説并见论语】质美者明得尽查滓便浑化却与天地同体其次惟庄敬持养及其至则一也【朱子曰查滓是私意人欲之消未尽者人与天地本同体只縁查滓未去所以有间隔若无查滓便与天地同体质美者明得尽是见得透彻如顔子克巳复礼天理人欲截然两段更无查滓其次既未到此则须庄敬持养以消去其查滓如仲弓出门如见大賔使民如承大祭常如此持养到乆亦自明彻矣】
　　忠信所以进徳脩辞立其诚所以居业者乾道也敬以直内义以方外者坤道也【干主健主动故进徳脩业皆进为不息之道坤主顺主静故敬直义方皆收敛裁节之道】
　　凡人才学便须知著力处既学便须知得力处【始学而不知用力之地则何以为入道之端既学而不知得力之地则何以为造道之实学者随其浅深必各有所自得不然是未尝实用力于学也】
　　有人治园圃役知力甚劳先生曰蛊之象君子以振民育徳君子之事唯有此二者余无他焉二者为巳为人之道也【振民谓兴起而作成之育徳谓涵养巳徳成巳成人皆吾道之当然外此则无益之事非君子所务矣】
　　博学而笃志切问而近思何以言仁在其中矣学者要思得之了此便是彻上彻下之道【朱子曰四者皆学问思辨之事耳未及乎力行而为仁也然从事于此则心不外驰而所存自熟故曰仁在其中矣愚谓学问思辨学者所以求仁也然博学而笃志切问而近思皆恳切笃厚之意即此一念便是恻隐之心流行发见之地不待更求而仁之全体可识矣故曰彻上彻下之道】
　　而不毅则难立毅而不则无以居之【本注云西铭言之道説见论语○寛大毅刚强也而不毅则寛大有余而规矩不足故不能自立毅而不则刚强有余而狭陋自足故无以居之】
　　伊川先生曰古之学者优柔厌饫有先后次序今之学者却只做一塲话説务髙而已【古之学者有序随时随事各尽其力优柔而不迫厌饫而有余故其用功也实而自得也深后之学者躐等务髙徒资口耳之末而巳】常爱杜元凯语若江海之浸膏泽之润涣然冰释怡然理顺然后为得也【杜预字元凯作春秋左氏经传序中语也江海之浸则渐渍而深博膏泽之润则优柔而丰腴此皆言涵养有渐而周徧融液也至于所见者明彻而无滓则涣然而冰释所存者安裕而莫逆则怡然而理顺学至于是其深造而自得也可知矣】今之学者往往以游夏为小不足学然游夏一言一事却总是实后之学者好髙如人游心千里之外然自身却只在此【言偃字子游卜商字子夏二子在孔门固非顔曽比然其所言所事皆明辨而力行之无非实也今之学者徒好髙而无实得则亦何所至哉】
　　脩养之所以引年国祚之所以祈天永命常人之至于圣贤皆工夫到这里则有此应【人生天寿有命而修养之士保炼精气乃可以引年而独寿国祚之修短有数而圣贤之君力行仁义乃可以祈天永命常人之质其视夫生知安行者亦逺矣然学而不已则可与圣贤为一凡是三者皆非一旦之功苟简超越幸而得之者盖其工夫至到有此应效耳所以明学圣人者当真积力乆而得之也】
　　忠恕所以公平造徳则自忠恕其致则公平【发乎真心之谓忠推以及人之谓恕忠恕则视人犹巳故大公而至平致极至也学者进徳则自忠恕其极至则公平】仁之道要之只消道一公字公只是仁之理不可将公便唤作仁公而以仁体之故为仁【仁者以天地万物为一其理公而巳然言其理至公而无私必体之以人则其寛平溥博之中自然有恻怛慈爱之意斯所谓仁也体犹干骨也○朱子曰公则无情仁则有爱公字属理爱字属人克巳复礼不容一毫之私岂非公乎亲亲仁民而无一物之不爱岂非仁乎】只为公则物我兼照故仁所以能恕所以能爱恕则仁之施爱则仁之用也【恕者推于此爱者及于彼仁譬泉之源也恕则泉之流出爱则泉之润泽公则疏通而无壅塞之谓也惟其疏通而无壅塞故能流而泽物】
　　今之为学者如登山麓方其迤逦莫不濶歩及到峻处便止须是要刚决果敢以进【朱子曰为学须要刚毅果决悠悠不济事且如发愤忘食乐以忘忧是什麽精神什麽骨力】
　　人谓要力行亦只是浅近语人既能知见一切事皆所当为不必待着意才着意便是有个私心这一防意气能得几时子【真知事之当然则不待着意自不容巳着意为之已是私心所谓私者非安乎天理之自然而出乎人力之使然也徒以其意气之使然则亦必不能乆故君子莫急于致知】
　　知之必好之好之必求之求之必得之古人此个学是终身事果能颠沛造次必于是岂有不得道理【学是终身事则不求速成不容半涂而废勉焉孳孳死而后巳可也颠沛造次必于是则无一事而非学无一时而不勉苟能如是其有得于斯道可必矣所以诱进学者之不容自巳也】
　　古之学者一今之学者三异端不与焉一曰文章之学二曰训诂之学三曰儒者之学欲趋道舍儒者之学不可【释教言为训释古言为诂尔雅有释训释诂是也儒者之学所以求道文章之学皆其末流】问作文害道否曰害也凡为文不専意则不工若専意则志局于此又安能与天地同其大也书曰玩物丧志为文亦玩物也【人所以参天地而并立者惟此心为之主耳苟志有所局又安能与天地参哉故玩习外物则正志丧失専意为文亦玩物也】吕与叔有诗云学如元凯方成癖文似相如始类俳独立孔门无一事只输顔氏得心斋古之学者惟务养情性其他则不学今为文者専务章句悦人耳目既务悦人非俳优而何【吕大临字与叔张程门人也杜元凯尝自谓有左氏癖所着训解凡十余万言司马相如作子虚上林等赋徒文辞务以悦人故曰类俳俳优倡戯也斋斋肃纯一之意也心斋说见庄子】曰古者学为文否曰人见六经便以为圣人亦作文不知圣人亦摅发胷中所蕴自成文耳所谓有徳者必有言也【圣人道全徳盛非有意于为文而文自不可及耳】曰游夏称文学何也曰游夏亦何尝秉笔学为词章也【游夏盖习于诗书礼乐之文者旧説子游作檀弓子夏作乐记之类凡此皆道体之流行人事之仪则固未尝秉笔学为如此之文而亦非若后世无用之空言也】且如观乎天文以察时变观乎人文以化成天下此岂词章之文也【説见贲卦○天文谓日月星辰之文人文谓人伦礼乐之文】
　　莫説道将第一等让与别人且做第二等才如此説便是自弃虽与不能居仁由义者差等不同其自小一也言学便以道为志言人便以圣为志【性无不善人所同得苟安于小成皆自弃也】
　　问必有事焉当用敬否曰敬是涵养一事必有事焉须用集义只知用敬不知集义却是都无事也【孟子言养气曰必有事焉又曰是集义所生者人之所为皆合于义自反无愧此浩然之气所以生也敬者存心而已若不集义安得谓之必有事焉】又问义莫是中理否曰中理在事义在心【义者吾心之裁制中理者合乎事理之宜也故有在事在心之别】
　　问敬义何别曰敬只是持巳之道义便知有是有非顺理而行是为义也若只守一个敬不知集义却是都无事也【张南轩曰居敬集义工夫并进相须而相成也若北要得敬不知集义则所谓敬者亦块然无所为而已乌得心体之周流哉又曰集义只是事事求个是而已朱子曰敬义工夫不可偏废彼専务集义而不知主敬者固有虚骄急迫之病而所谓义者或非其义然専言主敬而不知就日用间念虑起处分别其公私义利之所在而决取舍之几焉则亦未免于昏愦杂扰而所谓敬者亦非其敬矣】且如欲为孝不成只守着一个孝字须是知所以为孝之道所以侍奉当如何温凊当如何然后能尽孝道也【言此以明集义之道必有事焉者也】
　　学者湏是务实不要近名方是有意近名则是伪也大本已失更学何事为名与为利清浊虽不同然其利心则一也【志于求名则非务实有为而为即是私心】
　　回也其心三月不违仁只是无纤毫私意有少私意便是不仁【仁者天理之公心徳之全也有一毫私意介乎其间则害乎仁之全体矣】
　　仁者先难后获有为而作皆先获也古人惟知为仁而已今人皆先获也【説见论语○后犹未有义而后其君之后先难者存心之笃而不容一念之或间克已之力而不容一事之非礼后获者顺乎天理而未尝谋其私发乎诚心而未尝计其效此仁者之事也或曰智者利仁是亦先获也曰所谓利仁者以其察之明而后行之决盖择善而固执之者也未若仁者安行乎天理之自然而巳又岂区区计功谋效者之为哉萌计谋之私则已非仁矣尚何利仁之有】有求为圣人之志然后可与共学学而善思然后可与适道思而有所得则可与立立而化之则可与权【説见论语○学者所以学为圣人也有志希圣然后可与共学学原于思善于致思然后能通乎道思而有实得然后可与立而物欲异端不能夺之既立矣又能通变而不滞斯可与权盖权者随时制宜惟变所适又非执一者所能与也】
　　古之学者为巳其终至于成物今之学者为物其终至于丧巳【为巳者尽吾性之当然非有预于人也其终至于成物者盖道本无外人巳一致能尽巳之性则能尽物之性然其成物也亦无非尽巳之事也苟徒务外则将陷于邪伪反害其性矣】
　　君子之学必日新日新者日进也不日新者必日退未有不进而不退者惟圣人之道无所进退以其所造者极也【君子之学当日进而不已一或自止则智日昏而行日矣惟圣人理造乎极行底乎成则无所进退或曰圣人纯亦不巳固未尝不自新也曰论其心固无时而自巳一念之或巳则是间断也何以为圣人论其进退之地则至于神圣而极不容有所加损也】
　　明道先生曰性静者可以为学【外书下同○智以静而明行以静为主】而不毅则无规矩毅而不则隘陋【説见前】
　　知性善以忠信为本此先立其大者【学莫大于知性真知性之本善则知之大者忠信以为质然后礼义有所措以忠信为本则行之大者】
　　伊川先生曰人安重则学坚固【躁扰轻浮则所知者易忘所守者易隳】博学之审问之慎思之明辨之笃行之五者废其一非学也【説见中庸○学不博则无以备事物之理既博矣则不能无疑疑则不容不问问或疎略而不审则无以决疑而取正问审矣又必反之心思以騐其实思之而不谨则或泛滥而不切或穿凿而过深则亦不足以揆所闻之当否思之谨矣至于应酬事物之际而辨其是非疑似之间者必极其明而不容有毫厘之差焉然知之明行之不力则其所以知者犹或夺于物欲之私而陷于自欺之域矣故以力行终之此五者虽有次第实相须而进不容缺其一焉】
　　张思叔请问其论或太髙伊川不答良乆曰累髙必自下【张绎字思叔程子门人也学必有其序不容躐等积累而髙必自下始也】
　　明道先生曰人之为学忌先立标凖若循循不巳自有所至矣【标帜凖的盖期望之地也为学而先立标凖则必有好髙躐等之患故莫若循序而进孳孳不已自有所至○朱子曰此如必有事焉而勿正之谓观顔子喟然之叹不于髙坚瞻忽处用功却就博文约礼上进歩则可见矣】
　　尹彦明见伊川后半年方得大学西铭看【尹焞字彦明程子门人也始学之士未知向方教之以大学使其知入道之门进学之序也然学莫大于求仁继之以西铭所以使其知仁之体而无私巳之蔽也然有待于半年之后者盖欲其厚积诚意蠲除气习以为学问根本也】有人説无心伊川曰无心便不是只当云无私心【苟欲无心则必一切絶灭思虑槁木死灰而后可岂理也哉故圣贤未尝无心特是心之所存所用者无非本天理之公而絶乎人欲之私耳】
　　谢显道见伊川【一本作伯淳】伊川曰近日事如何对曰天下何思何虑伊川曰是则是有此理贤却发得太早在【至诚之道不思而得初何容心然未能义精仁熟而遽欲坐忘絶念此告子之不动心而反为心害者也】伊川直是防锻炼得人説了又道恰好着工夫也【锻炼冶工之冶金言其善于成冶人也心无纷扰乃进学之地故又曰恰好着工夫○朱子曰人所患者不能见得大体谢氏合下便见得只是下学之功都欠故道恰好着工夫】
　　谢显道云昔伯淳教诲只管着他言语伯淳曰与贤説话却似扶醉汉救得一邉倒了一邉只怕人执着一邉【朱子曰上蔡因有发于明道玩物丧志之一言故其所论毎毎过髙如浴沂御风何思何虑之类皆是堕于一偏】
　　横渠先生曰精义入神事豫吾内求利吾外也利用安身素利吾外致养吾内也【説见易系辞○研精义理妙以入神知之功也然事素定于内则施于外者无不顺顺于致用以安其身行之功也然所用既顺于外则养于内者益以厚此明内外之交养而知行之相资也】穷神知化乃养盛自至非思勉之能强故崇徳而外君子未或致知也【正防下同○神者妙万物而无方化者着万物而有迹穷神知化盖穷理尽性以至于命是则知行交养徳盛所致非思之所能得勉之所能至者故君子惟尽力于精义以致其用利用以崇其徳自崇徳之外则有所不能致其力者故曰过此以往未之或知也】形而后有气质之性善反之则天地之性存焉故气质之性君子有弗性者焉【天命流行赋予万物本无非善所谓天地之性也气聚成形性为气质所拘则有纯驳偏正之异所谓气质之性也然人能以善道自反则天地之性复全矣故气质之性君子不以为性盖不徇乎气质之偏必欲复其本然之善孟子谓性无有不善是也○朱子曰天地之性専指理而言气质之性则以理杂气而言又曰性譬之水本皆清也以净器盛之则清以污器盛之则浊澄治之则本然之清未尝不在】
　　徳不胜气性命于气徳胜其气性命于徳【义理与气质相为消长徳不胜气则气为之主而性命拘于杂揉之质徳胜其气则徳为之主而性命全乎本然之善】穷理尽性则性天徳命天理气之不可变者独死生修天而巳【穷万物之理而尽一巳之性此学问之极功也学至于是则查滓浑化义理昭融所性者即天之徳所命者即天之理尚何气禀之为累哉独死生寿天则禀气有定数而不可移耳○黄勉斋曰穷理尽性则不但德胜其气而已且将性命于天矣徳以所得者而言理以本然者而言故性曰天徳命曰天理一而已矣】莫非天也阳明胜则徳性用隂浊胜则物欲行领恶而全好者其必由学乎【领恶而全好见戴记郑氏曰领犹理治也好善也人之气质不齐要皆禀于天也阳明而隂暗阳清而隂浊禀阳之多者明而不暗故徳性用禀隂之多者浊而不清故物欲行若夫领物欲之恶而不得行全徳性之好而尽其用者其必由于学乎所谓虽愚必明虽柔必强者也】大其心则能体天下之物物有未体则心为有外世人之心止于见闻之狭圣人尽性不以见闻梏其心其视天下无一物非我【万物一体性本无外苟拘于耳目之偏狭则私意蔽固藩篱尔汝安能体物而不遗惟圣人能尽此性故心大而无外其视物与巳本无间然也○朱子曰体犹体认之体将自身入事物之中究见其理又曰只是有私意便内外扞格只见得自身上事凡物皆不得与已相关便是有外之心】孟子谓尽心则知性知天以此天大无外故有外之心不足以合天心【人能全心徳之大则知性知天矣无一物而非天故天大无外人之心苟犹有外则与天心不相似】
　　仲尼絶四自始学至成徳竭两端之教也意有思也必有待也固不化也我有方也四者有一焉则与天地为不相似矣【意必固我盖私意见于应事接物之间自始至终有此四者横渠先生解絶毋皆为禁止之意故以此为圣人设教之道谓自始学以至于成徳其所以克治融释者不外乎此所谓竭两端之教也意者萌心之始故曰有思必者期望于终故曰有待固者滞于已徃故曰不化我者成于巳私故曰有方○朱子曰起于意遂于必留于固而成于我意必常在事前固我常在事后或问四者相为终始而曰有一焉何也曰人之为事亦有其初未必出于私意而后来固执而不化者若曰絶私意则三者皆无则曰絶一斯可矣何用更言絶四以此知四者又各是一病】
　　上逹反天理下逹徇人欲者欤【説见论语○反天理则所趋日以髙逺徇人欲则所趋日以沉溺】
　　知崇天也形而上也通昼夜而知其知崇矣知及之而不以礼性之非巳有也故知礼成性而道义出如天地位而易行【説见系辞○人能通昼夜隂阳之变智则崇矣所以效天也又能守品节事物之礼性斯成焉所以法地也智礼相资而成其性道义之所从出犹天地宂位而易之理行乎两间也○或问知礼成性之説朱子曰如习与性成之意又曰性者我所得于天底道义是众人共由底】
　　困之进人也为徳辨为感速孟子谓人有徳慧术智者常存乎疢疾以此【系辞传曰困徳之辨也辨明也人处患难之时则操心危惧而无骄侈之蔽故其见理也明置身穷厄而有反本之思故其从善也敏徳慧谓徳之慧术智谓术之智疢疾灾患也】言有教动有法昼有为宵有得息有养瞬有存【非先王之法言不敢言言有教也非先王之徳行不敢行动有法也终日干干昼有为也夜气所养宵有得也气之出入为息一息而必有所养也目之开阖为瞬一瞬而必有所存也此言君子无徃无时而非学也】
　　横渠先生作订顽曰干称父坤称母予兹藐焉乃混然中处【朱子曰天阳也以至健而位乎上父道也地隂也以至顺而位乎下母道也人禀气于天赋形于地以藐然之身混合无间而位乎中子道也然不曰天地而曰乾坤者天地其形体也乾坤其性情也干者健而无息之谓万物之所资以始者也坤者顺而有常之谓万物之所资以生者也是乃天地之所以为天地而父毋乎万物者故指而言之○愚按礼记仁人之事亲也如事天事天如事亲此谓孝子成身即西铭之原也】故天地之塞吾其体天地之帅吾其性【朱子曰干阳坤隂此天地之气塞乎两间而人物之所资以为体者也故曰天地之塞吾其体干健坤顺此天地之志为气之帅而人物之所得以为性者也故曰天地之帅吾其性深察乎此则父干母坤混然中处之实可见矣】民吾同胞物吾与也【朱子曰人物并生于天地之间其所资以为体者皆天地之塞其所得以为性者皆天地之帅然体有偏正之殊故其于性也不无明暗之异惟人也得其形气之正是以其心最灵而有以通乎性命之全体于并生之中又为同类而最贵焉故曰同胞则其视之也皆如己之兄弟矣物则得夫形气之偏而不能通乎性命之全故与我不同类而不若人之贵然原其体性之所自是亦本之天地而未尝不同也故曰吾与则其视之也亦如己之侪軰矣惟同胞也故以天下为一家中国为一人如下文所云惟吾与也故凡有形于天地之间者若动若植有情无情莫不有以若其性遂其生焉此儒者之道所以必至于参天地赞化育然后为功用之全而非有所强于外也】大君者吾父母宗子其大臣宗子之家相也尊髙年所以长其长慈孤弱所以幼其幼圣其合徳贤其秀也凡天下疲癃残疾惸独鳏寡皆吾兄弟之颠连而无告者也【朱子曰干父坤母而人生其中则凡天下之人皆天地之子矣然继承天地统理人物则大君而已故为父母之宗子辅佐大君纲纪众事则大臣而已故为宗子之家相天下之老一也故凡尊天下之髙年者乃所以长吾之长天下之幼一也故凡慈天下之孤弱者乃所以幼吾之幼圣人与天地合其徳是兄弟之合徳乎父母者也贤者才徳过于常人是兄弟之秀出乎等夷者也是皆以天地之子言之则凡天下之疲癃残疾惸独鳏寡非吾兄弟无告者而何哉】于时保之子之翼也乐且不忧纯乎孝者也【朱子曰畏天而自保者犹其敬亲之至也乐天而不忧者犹其爱亲之纯也又曰若论天地万物与我同体之意固极宏大然所论事天功夫则自于时保之以下方极亲切】违曰悖徳害仁曰贼济恶者不才其践形惟肖者也【朱子曰不循天理而循人欲者不爱其亲而爱他人也故谓之悖徳戕灭天理自絶本根者贼杀其亲大逆无道也故诵之贼长恶不悛不可教训者世济其凶増其恶名也故谓之不才若夫尽人之性而有以充人之形则与天地相似而不违矣故谓之肖】知化则善述其事穷神则善继其志【朱子曰孝子善继人之志善述人之事者也圣人知变化之道则所行者无非天地之事矣通神明之徳则所存者无非天地之心矣此二者皆乐天践形之事也又曰化底是气有迹可见故为事神底是理无形可窥故为志】不愧屋漏为无忝存心养性为匪懈【朱子曰孝经引诗曰无忝尔所生故事天者仰不愧俯不怍则不忝乎天地矣又曰夙夜匪懈故事天者存其心养其性则不懈乎事天矣此二者畏天之事而君子所以求践乎形者也】恶防酒崇伯子之顾养育英材颍封人之锡类【朱子曰好饮酒而不顾父母之养者不孝也故遏人欲如禹之恶防酒则所以愿天之养者至矣性者万物之一源非有我之得私也故育英材如颍考叔之及庄公则所以永锡尔类者广矣】不弛劳而底豫舜其功也无所逃而待烹申生其恭也【朱子曰舜尽事亲之道而瞽叟底豫其功大矣故事天者尽事天之道而天心豫焉则亦天之舜也申生无所逃而待烹其恭至矣故事天者夭夀不贰而修身以俟之则亦天之申生也】体其受而归全者参乎勇于从而顺令者伯竒也【朱子曰父母全而生之子全而归之若曽子之啓手啓足则体其所受乎亲者而归其全也况天之所以与我者无一善之不备亦全而生之也故事天者能体其所受于天者而全归之则亦天之曽子矣子于父母东西南北唯令之从若伯竒之履霜中野则勇于从而顺令也况天之所以命我者吉凶祸福非有人欲之私故事天者能勇于从而顺受其正则亦天之伯竒矣】富贵福泽将厚吾之生也贫贱忧戚庸玉汝于成也【朱子曰富贵福泽所以大奉于我而使吾之为善也轻贫贱忧戚所以拂乱于我而使吾之为志也笃天地之于人父母之于子其设心岂有异哉故君子之事天也以周公之富而不至于骄以顔子之贫而不改其乐其事亲也爱之则喜而弗忘恶之则惧而无怨其心亦一而已矣】存吾顺事没吾宁也【朱子曰孝子之身存则其事亲也不违其志而已没则安而无所愧于亲也仁人之身存则其事天也不逆其理而已没则安而无所愧于天也盖所谓朝闻夕死吾得正而毙焉者故张子之铭以是终焉】明道先生曰订顽之言极醇无杂秦汉以来学者所未到又曰订顽一篇意极完备乃仁之体也【仁者本以天地万物为一体】学者其体此意令有诸巳其地位已髙到此地位自别有见处不可穷髙极逺恐于道无补也【体认此意实为我有所谓真知而实践之至此则又有见于大本一原之妙矣】又曰订顽立心便逹得天徳【普万物而无私天徳也】又曰游酢得西铭读之即涣然不逆于心曰此中庸之理也能求于言语之外者也【游酢字定夫程子门人也中庸惟本乎天命之性中者性之体和者性之用致中和至于天地位万物育实则原于天命之本然西铭以人物之生同禀是气以为体同具是理以为性虽有差等实无二本也今一视同仁者亦所以尽一巳之性而全天命之本然耳此即中庸之理也】杨中立问曰西铭言体而不及用恐其流遂至于兼爱何如伊川先生曰横渠立言诚有过者乃在正防西铭之书推理以存义扩前圣所未发与孟子性善养气之论同功岂墨氏之比哉西铭明理一而分殊墨氏则二本而无分【本注云老幼及人理一也爱无差等本二也○杨时字中立程子门人也西铭以天地为父母万物为同体是理一也然而贵贱亲疎上下各有品节之宜是分殊也若墨氏惑于兼爱则泛然并施而无差等施之父母者犹施之路人是亲疎并立而为二本也○或问理一分殊如同胞吾与大君家相长防碊疾皆自有等差是分殊处否朱子曰此是一直看下更须横截看天气而地质与父母固是一理然吾之父母与天地自是有个亲疎同胞里而便有理一分殊吾与里面亦便有理一分殊山正是疑同胞吾与为近于墨氏不知同胞吾与各自有理一分殊在其中矣】分殊之蔽私胜而失仁无分之罪兼爱而无义【徒知分之殊而不知理之一则其蔽也为己之私胜而失其公爱之理徒知理之一而不知分之殊则其过也兼爱之情胜而失其施爱之宜】分立而推理一以止私胜之流仁之方也无别而迷兼爱以至于无父之极义之贼也子比而同之过矣【分立而推其理之一则无私胜之蔽此为仁之方西铭是也施无差等而迷于兼爱则其极也至于无父此害义之贼墨氏是也】且彼欲使人推而行之本为用也反谓不及不亦异乎【西铭本言理一欲人推大公之用因山有兼爱之疑故程子又明其分之殊盖莫非自然之理也或曰旣言理一又曰分殊是理与分为二也曰以理推之则并生于天地之间者同体同性不容以异观也然是理也则有品节之殊轻重之等所谓分也者特是理之差等耳非二端也】
　　横渠先生又作砭愚曰戏言出于思也戏动作于谋也发于声见乎四支谓非己心不明也欲人无巳疑不能也【言虽戏必以思而出也动虽戏必以谋而作也戏言发于声戏动见乎四支谓非本于吾心是惑也本于吾心而欲人之不我疑不可得也】过言非心也过动非诚也失于声缪迷其四体谓巳当然自诬也欲他人已从诬人也【言之过者非其心之本然也动之过者非其诚之实然也失于声而为过言缪迷其四体而为过动谓之过者皆误而非故也或者吝于改过遂以为巳之当然是自诬其心也既惮改而自诬又欲人之从之是诬人也此夫子所谓小人之过也必文孟子所谓过则顺之又从而为之辞】或者谓出于心者归咎为巳戏失于思者自诬为巳诚不知戒其出汝者归咎其不出汝者长傲且遂非不知孰甚焉【戏谑出于心思乃故为也不知所当戒徒归咎以为戏则长傲而慢愈滋矣过误不出于心思乃偶失耳不知归咎于偶失反自诬以为实则遂非而过不改矣○学者深省乎此则崇徳辨惑矫轻警惰之功亦大矣然其于戏且误者克治尚如此之严况乎过之非戏误者岂复留之纤芥以累其身心哉】横渠学堂双牖右书订顽左书砭愚伊川曰是起争端改订顽曰西铭砭愚曰东铭【顽者暴忍而不仁愚者昏塞而不智订顽主仁而义在其中砭愚主智而礼在其中】
　　将修巳必先厚重以自持厚重知学徳乃进而不固矣忠信进徳惟尚友而急贤欲胜巳者亲无如改过之不吝【横渠文集下同説见论语○君子修己之道必以厚重为本苟轻浮则无受道之基然徒厚重而不知学则徳亦固滞而不进矣然进徳之道必以忠信为主而未忠信之辅者莫急于交胜巳之贤但或吝于改过则无所施其责善之道贤者亦不我亲矣○学则不固之説与本文异此自是一义有益学者故取焉凡録经説有与本文异者放此】
　　横渠先生谓范巽之曰吾辈不及古人病源何在巽之请问先生曰此非难悟设此语者盖欲学者存意之不忘庶游心寖熟有一日脱然如大寐之得醒耳【范育字巽之○朱子曰横渠说此语正要学者将此题目时时自省积乆贯熟而自得之耳又曰人于义理须如所谓脱然大寐之得醒方始是信得处】
　　未知立心恶思多之致疑既知所立恶讲治之不精【立心未定而多思致惑则所向或移立心既定而讲治粗疎则所业莫进】讲治致思莫非术内虽勤而何厌所以急于可欲者求立吾心于不疑之地然后若决江河以利吾往【承上文而言致思讲治乃穷理之事皆在吾学术之内初何厌乎勤此言讲治之贵精然所以急于明可欲之善者盖欲先定吾志无所疑惑然后能若决江河进而不可竭此言立心之必定】逊此志务时敏厥修乃来故虽仲尼之才之美然且敏以求之今持不逮之资而欲徐徐以聴其自适非所闻也【説见尚书○逊顺也逊此志则立心以定务时敏则讲学为急如是则所修乃日见其进也】
　　明善为本固执之乃立扩充之则大易视之则小在人能之而已【明善者为学之本知之既明由是固守之则此徳有立推广之则此徳日大苟以忽心视之则所见者亦寖微矣】
　　今且只将尊徳性而道问学为心日自求于问学者有所背否于徳性有所懈否此义亦是博文约礼下学上达以此警防一年安得不长【尊者崇尚敬持之□道由也由学问而惟恐背违崇徳性而惟恐懈惰曰以此自省积之歳月则内外兼进矣尊徳性则是约礼上达之事道问学则是博文下学之事】毎日须求多少为益知所亡改得少不善此徳性上之益【学者日省其身所以増益其不知者何如所以改治其不善者何如以是存心则徳日新矣】读书求义理编书须理防有所归着勿徒写过又多识前言徃行此问学上益也【读书者必穷其义理不徒事章句训诂之末编书者必求其指归不徒务博洽纪録之功多识前哲之言行以广所知则学日进矣】勿使有俄顷闲度逐日似此三年庻防有进【君子之学一有问断则此心外驰徳性日隳学问日废矣】为天地立心为生民立道为去圣继絶学为万世开太平【天地以生生为心圣人参赞化育使万物各正其性命此为天地立心也建明义理扶植纲常此为生民立道也继絶学谓缵述道统开太平如有王者起必来取法利泽垂于万世学者以此立志则所任至大而不安于小成所存至公而不苟于近用】
　　载所以使学者先学礼者只为学礼则便除去了世俗一副当习熟纒绕譬之延蔓之物解纒绕即上去苟能除去了一副当世习便自然脱洒也又学礼则可以守得定【学礼则可以消除习俗之累又有所依据而自守】
　　须放心寛快公平以求之乃可见道况徳性自广大易曰穷神知化徳之盛也岂浅心可得【横渠易説○人之徳性本自广大故必广大其心求之偏狭固滞岂足以见道也】
　　人多以老成则不肻下问故终身不知又为人以道义先觉处之不可复谓有所不知故亦不肻下问从不肻问遂生百端欺妄人我寜终身不知【横渠论语説○言人虚骄耻于下问内则欺己外则欺人终于不知而已】
　　多闻不足以尽天下之故苟以多闻而待天下之变则道足以酬其所甞知若劫之不测则遂穷矣【横渠孟子説下同○故所以然也酬应也心通乎道则能尽夫事理之所以然故应变而不穷不通乎道而徒事乎记问则见闻有限而事变无穷卒然临之以所未甞知则穷矣】
　　为学大益在自求变化气质不尔皆为人之卒无所发明不得见圣人之奥【所贵于学正欲陶镕气质矫正偏驳不然则非为已之学亦何以推明圣人之蕴哉○朱子曰寛而栗柔而立刚而无虐简而无傲便是教人变化气质】
　　文要宻察心要洪放【语録下同○文不宻察则见理粗疎心不洪放则所存狭滞】不知疑者只是不便实作既实作则须有疑有不行处是疑也【始学之士知必有所不明行必有所不通殊不知疑者是未甞实用功也】
　　心大则百物皆通心小则百物皆病【心大则寛平逺故处已待人无往而不达心小则偏急固陋无所处而不为病也】
　　人虽有功不及于学心亦不宜忘心苟不忘则虽接人事即是实行莫非道也心若忘之则终身由之只是俗事【人有妨废学问之功者然心不忘乎学则日用无非道故曰即是实行心苟忘乎学则日用而不知故曰只是俗事实行与俗事非二事特以所存者不同耳】
　　合内外平物我此见道之大端【合内外者表里一致就己而为言也平物我者物我一体合人己而为言也】
　　既学而先有以功业为意者于学便相害既有意必穿凿创意作起事端也徳未成而先以功业为事是代大匠斲希不伤手也【功业立言立事皆是也为学而先志于功业则穿凿创造必害于道矣】窃甞病孔孟既殁诸儒嚣然不知反约穷源勇于苟作持不逮之资而急知后世明者一览如见肺肝然多见其不知量也方且创艾其黙养吾诚顾所患日力不足而未果他为也【不知反约穷源故浮浅而无实黙养吾诚则反约穷源之事也】学未至而好语变者必知终有患葢变不可轻议若骤然语变则知操术己不正【变者非常行之道葢权宜之事也自非见理明制义精者不足以与此苟学未至而轻于语变则知其学术之源己不正终必流于邪谲】
　　凡事蔽葢不见底只是不求益【行已无隠则是非善恶有所取正庻可增益其所未知所未能苟故为蔽覆恐人之知是则非求益者也】有人不肻言其道义所得所至不得见底又非于吾言无所不説【人不肻言其知之所得行之所至使人不可得而见者葢苟安自足恐人之非己又非若顔子之如愚于圣言无所不説者之比也】耳目役于外揽外事者其实是自惰不肻自治只言短长不能反躬者也【急于自治何暇务外厚于反躬何暇议人】
　　学者大不宜志小气轻志小则易足易足则无由进气轻则以未知为己知未学为己学【志小则易于自是故怠惰而无新功气轻则易于自大故虚诞而无实得】

　　近思録卷二
<子部,儒家类,近思录>
　　钦定四库全书
　　近思録卷三　　　　　宋朱子吕祖谦同编
　　叶采集解
　　致知【凡七十八条】
　　此卷论致知知之至而后有以行之自首段至二十一段总论致知之方然致知莫大于读书二十三段至三十三段总论读书之法三十四段以后乃分论读书之法而以书之先后为序始于大学使知为学之规模次序而后继之以论孟诗书义理充足于中则可探大本一原之妙故继之以中庸达乎本原则可以穷神知化故继之以易理之明义之精而达乎造化之蕴则可以识圣人之大用故继之以春秋明乎春秋之用则可推以观史而辨其是非得失之致矣横渠易説以下则仍语録之序而周官之义因以具焉
　　伊川先生答朱长文书曰心通乎道然后能辨是非如持权衡以较轻重孟子所谓知言是也【道者事物当然之理通晓达也知言者天下之言无不究明其理而识其是非之所以然】心不通乎道而较古人之是非犹不持权衡而酌轻重竭其目力劳其心智虽使时中亦古人所谓亿则屡中君子不贵也【文集下同説见论语○时中谓有时而中之亿以意揣度也揣度而中则非明理之至矣】
　　伊川先生答门人曰孔孟之门岂皆贤哲固多众人以众人观圣贤弗识者多矣惟其不敢信己而信其师是故求而后得今诸君与颐言才不合则置不复思所以终异也不可便放下更且思之致知之方也
　　伊川先生答横渠先生曰所论大槩有苦心极力之象而无寛裕温厚之气非明睿所照而考索至此故意屡偏而言多窒小出入时有之【本注云明所照者如目所覩纎微尽识之矣考索至者如揣料于物约见髣髴尔能无差乎】更愿完养思虑涵泳义理他日自当条畅【苦思强索则易至于凿而不足以达于理涵泳深厚则明睿自生】
　　欲知得与不得于心气上验之思量有得中心悦豫沛然有裕者实得也思虑有得心气劳耗者实未得也强揣度耳【学固原于思然所贵从容餍饫而自得不可劳心极虑而强通】甞有人言比因学道思虑心虚曰人之血气固有虚实疾病之来圣贤所不免然未闻自古圣贤因学而致心疾者【遗书下同】今日杂信鬼怪异説者只是不先烛理若于事上一一理防则有甚尽期须只于学上理防【讲学则理明而怪妖不足以惑之矣】学原于思【学以明理为先善思则则睿生而物理可格】
　　所谓日月至焉与久而不息者所见规模虽略相似其意味气象迥别【学者于仁或日或月而至焉方其至之时其视夫三月不违者所造所见亦无以异但其意味气象则浅深厚薄迥然不同】须濳心黙识玩索久之庶防自得学者不学圣人则已欲学之须熟玩味圣人之气象不可只于名上理防如此只是讲论文字【濳玩圣贤气象庻养之厚而得之深若徒考论文义则末矣】
　　问忠信进徳之事固可勉强然致知甚难【忠信进徳力行也谓行可以强而进知不可以强而至】伊川先生曰学者固当勉强然须是知了方行得若不知只是覻却尧学他行事无尧许多聪明睿知怎生得如他动容周旋中礼【学者当以致知为先苟明有所不至徒规规然学尧行事其可得乎】　如子所言是笃信而固守之非固有之也【固守者勉强而坚执固有者从容而自得】未致知便欲识意是躐等也勉强行者安能持久【忠信即诚意之事欲诚其意者先致其知知有未至而勉强以为忠信其能久乎】除非烛理明自然乐循理性本善循理而行是顺理事本亦不难但为人不知旋安排着便道难也【见理明则真知而实信之自然乐于循理葢人性本善顺理而行宜无待于勉强惟于理有未知或知有未尽临事布置故觉其难】知有多少般数煞有深浅学者须是真知才知得是便泰然行将去也【真知者知之至也真知其是则顺而行之莫能遏矣】某年二十时解释经义与今无异然思今日觉得意味与少时自别【此可见先生致知之功进徳之实而圣经之防要必玩味积久乃能真知而亦不徒在于解释文义而已】
　　凡一物上有一理须是穷致其理穷理亦多端或读书讲明义理或论古今人物别其是非或应接事物而处其当皆穷理也【三者穷理之目当随寓而究竟然读书讲明义理尤为要切而观人处事之准则要亦于书而得之】或问格物须物物格之还只格一物而万理皆知曰怎得便防贯通若只格一物便通众理虽顔子亦不敢如此道须是今日格一件明日又格一件积习既多然后脱然自有贯通处【朱子曰程子説格物曰格至也格物而至于物则物理尽意向俱到不可移易天生烝民有物有则物者形也则者理也人其是物而不能明其物之理则无以顺性命之正而处事物之当故必即是物以求之知求其理矣而不知乎物之极则事之理有未穷而吾之知亦未尽故必至其极而后已】又曰所务于穷理者非道尽穷了天下万物之理又不道是穷得一理便到只要积累多后自然见去【朱子曰今人务博者却要尽穷天下之理务约者又谓反身而诚则天下之物无不在我此皆不是唯程子积累贯通之説为妙】
　　思曰睿思虑久后睿自然生【説见尚书○睿通微也人心虚灵本然明徳致思穷理久自通微】若于一事上思未得且别换一事思之不可专守着这一事葢人之知识于这里蔽着虽强思亦不通也【致知之道弗明弗措然人心亦有偏暗处当且置之庶不滞于一隅】
　　问人有志于学然知识蔽固力量不至则如之何曰只是致知若知识明则力量自进【真知事理之当然则自有不容己者】问观物察己还因见物反求诸身否曰不必如此説物我一理才明彼即晓此此合内外之道也【天下无二理物之理即吾心之理也因见物而反求诸身则是以物我为二致】又问致知先求之四端如何曰求之情性固是切于身然一草一木皆有理须是察【四端説见孟子理散于万物而实防于吾心皆所当察也】又曰自一身之中以至万物之理但理防得多胷次自然豁然有觉处【按上段曰积习既多然后脱然自有贯通处又曰积累多后自然见去又曰理防得多自然豁然有觉处再三言之惟欲学者随事穷格积习既多于天下事物各有以见其当然之则一旦融防贯通表里洞彻则觉斯道之大原全吾心之本体物既格而知且至矣其在孔门则顔子卓然之后曽子一唯之时乎或者厌乎观理之烦而遽希一贯之妙或专滞于文义之末而终昧上达之防皆不足有见于是道也】
　　思曰睿睿作圣致思如掘井初有浑水久后稍引动得清者出来人思虑始皆溷浊久自明快【致思则能通乎理故明睿生充其睿则可以入圣域故睿作圣然致思之始疑虑方生所以溷浊致思之久疑虑既消自然明快此由思而生睿也】
　　问如何是近思曰以类而推【思虑泛逺而不循序渐进则劳心而无得即吾所知者以类推之则心路易通而思有条理是谓近思○朱子曰若是真个劈初头理防得一件分晓透彻便逐件如此理防去相次亦不难又曰从已理防得处推将去便不隔越若逺去寻讨则不切已】
　　学者先要防疑【朱子曰书始读未知有疑其次渐有疑又其次节节有疑过了此一番后疑渐渐释以至融防贯通都无可疑方始是学】
　　横渠先生答范巽之曰所访物怪神奸此非难语顾语未必信耳【物异为怪神妖为奸见理未明自不能无疑虽得于人言亦未必信】孟子所论知性知天学至于知天则物所从出当源源自见知所从出则物之当有当无莫不心谕亦不待语而后知【天者物理之所自出知天则通乎幽明之故察乎事物之原而妖异之所由兴皆可识矣】诸公所论但守之不失不为异端所劫进进不已则物怪不须辨异端不必攻不逾期年吾道胜矣【学者知有未至且坚守正论不为邪妄所夺又能进于学而不已则怪异不必攻辨将自识破】若欲委之无穷付之以不可知则学为疑挠智为物昏交来无间卒无以自存而溺于怪妄必矣【文集下同○不能坚守正论内怀疑端外为邪蔽久则所惑愈深矣】
　　子贡谓夫子之言性与天道不可得而闻既言夫子之言则是居常语之矣圣门学者以仁为己任不以苟知为得必以了悟为闻因有是説【性者人心禀赋之理天道者造化流行之妙以仁为己任葢期于实体而自得也苟知者徒闻其説了悟者深达其理然则后之学者髙谈性命而实不领防者可以自省矣】
</div>
    <div class="pagination">
<a href="近思录.html">上一页</a><a href="近思录.html">1</a><span class="current-page">2</span><a href="近思录_page3.html">3</a><a href="近思录_page4.html">4</a><a href="近思录_page5.html">5</a><a href="近思录_page6.html">6</a><a href="近思录_page7.html">7</a><a href="近思录_page8.html">8</a><a href="近思录_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
