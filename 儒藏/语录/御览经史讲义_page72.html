<!DOCTYPE html>
<html>
<head>
    <meta charset="UTF-8">
    <title>御览经史讲义 - 第 72 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御览经史讲义 - 第 72 页/共 109 页</h1>
    <div class="content">


　　书经
　　至治馨香感于神明黍稷非馨明德惟馨
　　编修【臣】丁一焘
　　蔡沈集注曰物之精华固无二体然形质止而气臭升止者有方升者无间则馨香者精华之上达者也至治之极馨香发闻感格神明不疾而速凡昭荐黍稷之苾芬是岂黍稷之馨哉所以苾芬者实明德之馨也至治举其成明德循其本非有二馨香也是训也至精至微非日新不已深致笃敬之功孰能与于斯
　　董鼎曰益曰惟德动天至諴感神周公曰明德惟馨感于神明幽远难通莫天与神若犹可以德感动况于民乎周公与益之言其意一也
　　【臣】谨按周公之训固为精微成王举以告君陈深有得于为治之本矣夫至治何以云馨香善治之极协气休闻之所发越犹馨香之旁达可爱生民之诗曰其香始升上帝居歆载芟之诗曰有飶其香邦家之光则固非小补之气象所能仿髴也且夫圣人作则必以天地为本以阴阳为端以四时爲柄以日星为纪月以为量鬼神以为徒故行于郊而百神受职焉行于社而百货可极焉行于宗庙而孝慈服焉行于五祀而正法则焉其精神之所条贯志气之所黙孚无一不本于其德然则至治之隆其必归于至德也明矣而苏轼谓物之精华发越于外者为声色臭味足以移人亦足以感鬼神是犹以黍稷言也如黍稷可以为馨香则随之粢盛丰备虞之享祀丰洁亦可以感于神明矣至治之馨香岂若是乎且夫惟德动天至諴感神孝弟之至通于神明天人感召之理岂在享祀之仪文临时之斋袚哉必其洗心于密洞达无间光于四表格于上下亦如郁鬯羶芗之间使阴阳之气达于渊泉达于墙屋所逹初无界限治然后为至德然后为明故论馨香之效至于感神明极所以馨香之本又根诸明德有是德则有是治有是治则有是馨香有是馨香则有是感应夫至于天神可格尚何虑乎民物哉然如愼独而后可以达天德诚意而后可以行王道德之克明固自有本是以惟日孜孜无敢逸豫时以笃敬严之所谓以圣人之德成郅隆之治其在斯欤









　　书经
　　允升于大猷惟予一人膺受多福
　　监察御史【臣】胡宝瑔
　　【臣】谨按帝王孜孜图治所以本之一身率羣工而交勉者固无日不期德化之成使斯民风同道一而防至治之休也昔成王命君陈尹东郊念民生之厚因物有迁欲其偕之大道而曰允升于大猷洵为治之要哉大猷者宇宙之常经共由之正路程颢所谓得天理之正极人伦之至者尧舜之道也民或为习俗所染则失其本然之天而趋而日下惟圣人在位端其范于上而示之凖民自欣然乐从以共复其初盖克绥厥猷惟后而敛福以锡庶民乃遵王之道遵王之路斯为允升也朱子曰善为治者总摄而整齐之使各循其理先有纪纲以持于上而后有风俗以成于下也是以懋修者在宫庭从治者即在草野而其间为上为德为下为民者则在承流宣化之得人惟人臣能敬其事不爽厥德则政皆实政其施及于民者裕之以衣食之源率之以孝悌之行使俯仰有资遵循有则忠君亲上之性油然自生礼义廉耻之心维而不替斯太和之景象骎骎乎上理矣司马光云上行下效谓之风薰蒸渐渍谓之化始而洗心涤虑继而风清俗美如阶之升进而日上此大猷之所以允升也且夫民非无良也二帝三王之治非不可以必复也司牧者以诚格之自以诚应之故曰尔惟风下民惟草即至治之馨香知诸福之毕集有明征也盖至大猷允升则乐斯世之平康跻天下于仁寿兆人长享和平之福而君曰予一人膺受多福者能锡福于民乃为受福之实惟人君以天下之福为福而其福始多也然则致治之原本于君身而为治之要在于得人果得其人而福成于下者俱归于上以是知福莫大于允升也其后命毕公保厘东郊有曰惟周公克愼厥始惟君陈克和厥中而复以克成者于毕公有厚望焉此成周之化所以皆得其人而称郅隆之治也诗曰受福无疆四方之纲此之谓欤












　　书经
　　辞尚体要
　　编修【臣】储麟趾
　　【臣】谨按仲尼曰辞达而已矣传曰言以足志文以足言逹与足非繁多富丽之谓而质实明辨之谓也质实者按之有物言其体也明辨者宣之不繁言其要也书契以来唐虞三代之纪述典谟训诰之昭垂缘文立榦淳茂矞皇虽曰世不尚辞而文质备矣若周书毕命一语而修辞之法尽焉盖凡辞之为用甚大且远所以宣德化备记载述情志而昭训戒也其在上则诏策章奏檄移祝诔碑志其在下亦有宗经纬史箴铭赞颂论序用之则润色鸿业黼黻皇猷不用亦藏诸名山秘诸石室然或华而不实则失之芜也大而无归则失之诞也弱而不振则近于靡也俚而不典则近于俗也缒幽凿险者诡异而伤于正旁见侧出者枝叶而离其榦凡此六者惜皆未明乎体要之所在也今夫援天证地河汉其言而终不得夫胚胎之所自何如数言而浑举大凡连篇累牍诪张其说而讫不知其意指之所归何如一言而深中窽会举其大凡则质榦已具而顚末了然是则所谓体也中其窽会则肯綮已得而节次无难是则所谓要也所谓体如衣之称身长短合度不欲其过也所谓要如衣之振领把握无遗不使之棼也循是二者引而伸之触类而长之布帛菽粟用之而不尽而裁制者允蹈于大和黼黻丹黄望之而立晓而指示者不离乎掌上则体要一言洵乎其诏千古以修辞之准也若谓康王因商俗余风利口惟贤故命毕公以敦本务朴之意倡导厥俗如张释之谏汉文帝拜啬夫事则止于一时一事以立言而非仲尼删书垂示万世之良法矣易曰吉人之辞寡躁人之辞多即辞以观人之心也诗曰辞之辑矣民之洽矣辞之怿矣民之莫矣即辞而推其及人之功也辞顾可不愼乎哉














　　书经
　　思其艰以图其易民乃宁
　　监察御史【臣】钱度
　　【臣】谨按此言养民之宜急也古者大司徒之职敷五典扰兆民然土会土宜所司半养民之事故其属自乡大夫以下皆敎也自载师以下皆养也而敎必先之以养夏书德惟善政政在养民水火金木土谷惟修正德利用厚生惟和必九功惟叙九叙惟歌而后可以戒休董威未有鲜饱兴歌而能化行俗美致上理者也穆王有见于此故于君牙之命既告之以敷五典和民则而即继之曰夏暑雨小民惟曰怨咨冬祁寒小民亦惟曰怨咨明怨咨未冺虽尔身克正化民未易言也【臣】观古先圣王莫不以足民为急务周家以农事开基于小民衣食之源日用之细尤为加意周礼一书其法至纤至悉不啻取民之身家而代之谋其所以思之者无不至其所以图之者无不周故家给人足敎化易行风俗醇美周家之治称极盛焉自周礼之法废而养民之道衰其弊有四沟洫畎浍并而为田而旱涝无备不足以济天时一也且并地利而亦失二也载师任土之职不修而民之游惰者众三也草人土化之法不讲而物力不尽四也具此四弊而豪强复得兼并乎其间撡其奇赢重困贫乏而贫者日益贫则所谓艰者诚艰而所谓易者不可得矣穆王之世岂至有此而犹兢兢以为艰者诚以为上者一日不思维则必有忽视民瘼之患而民之怨咨随之甚可惧也夫宁者安也定也安定其家而身始可用安定其身而心亦可用此周礼司徒之职所以兼敎养为一官而孔子之既富加敎孟子之恒产恒心俱是说也


　　书经
　　今予命汝作大正正于羣仆侍御之臣懋乃后德交修不逮
　　侍读【臣】黄孙懋
　　张栻曰公卿进见有时仆御亵近无间有时者见其尊严无间者知其情性方其进见君臣之分甚严未易犯其顔及其亵近君臣之情无间故可纠其过救过于未形之时易为力救过于已发之后难为功懋德交修正仆臣侍御之职也
　　【臣】谨按周礼太仆为下大夫之职非若三公三孤论道经邦也又非若六卿之率属倡牧阜民成化也其秩既不甚尊显而其事亦止陪仆御之事无关于天下政治之大冏命一篇何望之者深而责之者切耶盖人君之动静起居惟近习之人见闻为最切使左右前后皆德选朝夕与居皆正人因事进规非心无自而萌然后天下之事可从而理周公作立政虎贲缀衣趣马仆莫非吉士即此意也故穆王于命官之际述文武之成德称在位之忠良始则望之曰懋乃后德交修不逮继复责之曰弗只厥辟惟予汝辜至其所谓仆臣正厥后克正仆臣谀厥后自圣尤为切要之言从来小人之败君德靡所不至而自圣一言足以蔽之夫有自圣之心则法家拂士日远而快意肆情之举亦莫或龃龉于其间此势之相因递见者也穆王克见及此亦可谓思深虑远防闲之早者矣厥后造父为御周游天下将必有车辙马迹导其侈者果出于仆御耶抑其心本有是欲久而不克自持耶天下事有其迹已着疏远之人不及知而近习早窥之者亦有近习之人不知而已独觉之者所谓未萌之欲也穆王之言曰怵惕惟厉中夜以兴思免厥愆想当日反躬内省心曲之地嗜好之端隐隐必有所向而强自抑制使不得行且又惟恐其或行也故命前后左右之人匡其不及绳愆纠谬以格其非心倘此时得如舜之四隣者日弼其违而无面从则非心日格而王且入于圣矣得如周成王之四圣维之则非心日格即不至圣而几于圣矣惜乎当日未闻其人也是以本源未清潜滋暗长向之栗栗危惧自觉其非者后不免躬自蹈之人心操舍之无常亦甚可畏哉









　　书经
　　愼简乃僚无以巧言令色便辟侧媚其惟吉士
　　监察御史【臣】霍备
　　蔡沈曰巧好令善也好其言善其色外饰而无质实者也便者顺人之所欲辟者避人之所恶侧者奸邪媚者谀说小人也吉士君子也言当谨择僚佐无任小人而惟用君子也
　　【臣】谨按此周穆王欲伯冏愼选羣仆侍御之臣以辅翼主德也盖侍御近臣也巧言令色便辟侧媚者佞人也为邦之道务远佞人而顾可引而近之乎此其所以不可不愼也在昔成周命官分职缀衣趣马皆吁俊之流宫伯内宰尽兴贤之侣汉初此意犹存故以儒者为侍中以贤士备郎署而周昌汲黯軰得以出入宫禁陪侍宴私其陈谊格非拾遗补过者所关正非细也中汉则有宫中府中迨至于唐则有南司北司职掌既分流品逈异茍非阉竖嬖幸不得日侍宫庭矣夫辅弼之重责在大臣君德之盛衰岂尽由于近侍之邪正然廷臣不能逐近臣而近臣反足以间廷臣者惟近臣相亲而相狎廷臣则日远而日踈凡耳目之可得而悦者即其聪明之可得而蔽者也人主之于近侍可不严立其防哉更进而推之近臣之外其为巧令便辟之显著者莫过于伶人盖伶人之技正在于是非是即无以尽其职也人臣或溺情于此鲜有不日即于佚乐而惟声色是尚者故后唐庄宗之宠伶人与任宦官有同讥焉然考其为晋王时尝欲赐伶人钱而张承业坚持不肯与其词义凛然昭垂史册后世称其志行有缙绅士夫所不及者盖又千古而一见者矣



　　书经
　　哲人惟刑无疆之辞属于五极咸中有庆受王嘉师鉴于兹祥刑
　　少詹事【臣】沈德潜
　　王樵曰刑施于人非可愿之事宜不足以致誉而有无疆之誉由于五刑而无一不尽其心则无一而不得其中所以有庆而致无疆之辞也以刑之中全民之中则刑非凶器而乃祥刑矣尔受王之嘉师其尚鉴于此焉
　　【臣】谨按舜命臯陶为士而相与往复者曰钦曰中周公命苏忿生为司防而相与儆诫者曰敬曰中此用刑之要必本于心法之要也至穆王之命吕侯疑于世变风移矣而于用刑之时悉原本于用德之意故篇中诰诫犹见古帝王以刑全民之盛心今取其辞绎之其云哲人明理之人也明理之人用刑则不伤于聪察而有无疆之令誉由五刑之属于已者咸得其道理之中所以天下后世并庆其同于天地之大德也五刑而变文曰五极犹极则也言五刑所施皆中正之标凖而不能少为増损也嘉师犹言良民民虽已罹于恶而原其受中以生初无亏于天理之善故云嘉师也祥刑良法也用刑而全乎天地好生之心吉祥善事莫大于此故云祥刑也为诸侯者受天子命而抚有嘉师舍兹祥刑其何鉴焉篇终而再三郑重以付托之此总结全文云尔谨考吕刑一篇言中者屡始言明于刑之中继言罔非在中又言咸庶中正又言非天不中惟人在命又言德于民之中至此则云咸中有庆先王用刑之意无非折之以中也而刑之能中实本于德始言德威德明继言祗德又言惟克天德以成三德先王制刑之意无非引之于德也而中与德之所由总归此心之敬始言敬忌继言惟敬五刑又言何敬非刑朕敬于刑用心以敬为主则刑无不中刑也而德矣所谓哀矜恻怛犹有三代忠厚之遗者与君天下者秉如天好生之德而又曲体穆王之言将上作下应一心一德即有猛鸷不驯之徒亦皆化其顽残归于仁厚太和之气常流宇宙间矣










　　御览经史讲义卷十四
<子部,儒家类,御览经史讲义>
　　钦定四库全书
　　御览经史讲义卷十五
　　诗经
</div>
    <div class="pagination">
<a href="御览经史讲义_page71.html">上一页</a><span>...</span><a href="御览经史讲义_page67.html">67</a><a href="御览经史讲义_page68.html">68</a><a href="御览经史讲义_page69.html">69</a><a href="御览经史讲义_page70.html">70</a><a href="御览经史讲义_page71.html">71</a><span class="current-page">72</span><a href="御览经史讲义_page73.html">73</a><a href="御览经史讲义_page74.html">74</a><a href="御览经史讲义_page75.html">75</a><a href="御览经史讲义_page76.html">76</a><a href="御览经史讲义_page77.html">77</a><span>...</span><a href="御览经史讲义_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
