<!DOCTYPE html>
<html>
<head>
    <meta charset="UTF-8">
    <title>御定孝经衍义 - 第 72 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定孝经衍义 - 第 72 页/共 73 页</h1>
    <div class="content">　　【臣】按此益之赞禹欲其修德致逺因言自满者人损之自谦者人益之是天之常道舜初耕厯山之时为父母所疾日号泣于旻天及父母克己自责负罪引慝敬以事见于父悚惧齐庄父亦信顺之先言德能动天次言帝能感瞽天元远而瞽顽愚皆言感也天即神也覆言动天而不覆言瞽者唐孔氏以为天神事与人隔感天难于感瞽故举难者以况之其实天与瞽俱言难感以况有苖易于彼二者【臣】以为舜之难在感亲耳号泣于旻天于父母而父母亦信顺是感神感亲无二感也班师振旅诞敷文德以格有苖是推爱亲敬亲之心而不敢慢恶于人以感神感亲之感而感有苖也书于禹谟之终篇特书曰有苖格此大顺之征也
　　益稷箫韶九成鳯凰来仪
　　蔡沈传曰或曰笙之形如鸟翼镛之虞为兽形故于笙镛以间言鸟兽跄跄风俗通曰舜作箫笙以象鳯盖因其形声之似以状其声乐之和岂真有鸟兽鳯凰而跄跄来仪者乎曰是未知声乐感通之妙也匏巴鼔瑟而游鱼出听伯牙鼔琴而六马仰秣声之致祥召物见于传者多矣况舜之德致和于上防之乐召和于下其格神人舞兽鳯岂足疑哉
　　【臣】按麟鳯龟龙谓之四灵而龙之为帝王之瑞多矣禹因神龟而叙畴孔子感获麟而絶笔文王之时鳯鸣岐山至若来仪于庭则惟舜之德之至防之乐之和有以感召之此夫子所以有感于鳯鸟不至也呉季子曰虽甚盛德蔑以加矣圣人之德无以加于孝大顺之徴无以过于鳯凰来仪故后世虽有作者虞帝其弗可及也
　　禹贡东渐于海西被于流沙朔南暨声教讫于四海禹锡元圭告厥成功
　　孔頴达疏曰言五服之外又东渐入于海西被及于流沙其北与南虽在服外皆与闻天子威声文敎时来朝见是禹治水之功尽加于四海以禹如是故帝以元色之圭告其能成天之功也
　　【臣】按经言刑于四海复引文王有声之诗曰自西自东自南自北无思不服与禹贡所云渐被暨讫者相似禹之成功在于治水而伤其父功之不成八年劳瘁过门不入夫子称禹为无间然盖亦以其爱敬之尽孝弟之至也天乃锡禹洪范九畴以其顺水之性彛伦攸叙以其顺人之性也考工记曰天谓之元元圭之锡以告天功之成天之所助者顺也东西朔南皆顺则天亦助其顺矣
　　伊训古有夏先后方懋厥德罔有天灾山川神亦莫不宁暨鸟兽鱼鼈咸若【顺也】
　　孔安国传曰虽防物皆顺明其余无不顺
　　【臣】按是所谓作善降之百祥也微物皆顺则天下之大顺可知百祥者可致之物莫不毕至也陈氏大猷曰人君为天地鬼神万物之主而德者天地神万物之理所谓致中和天地位万物育焉者也是故经曰先王有至德要道以顺天下
　　高宗肜日高宗肜日越有雊雉
　　孔安国传曰祭之明日又祭殷曰肜周曰绎蔡沈传曰雊鸣也于肜日有雊雉之异盖祭祢庙也
　　祖己日惟先格王正厥事
　　孔传曰言至道之王遭变异正其事而异自消【臣】按高堂隆曰大戊有桑谷生朝武丁有雊雉升鼎皆因灾恐惧侧身脩行故号曰中宗高宗兴也勃焉今按祖己云王司敬民罔非天典祀无丰于昵则武丁之所以致谴告者可知矣夫祢庙之丰本所以致孝其亲而于自仁率亲自义率祖之道有未协其宜者即不可谓之顺不顺而谴告随之顺则休征应之矣故曰正其事而异自消也
　　洪范八庶征曰雨曰旸曰燠曰寒曰风曰时五者来备各以其叙庶草蕃庑
　　蔡沈传曰徴验也庑丰茂所验者非一故谓之庶征雨燠寒风各以时至故曰时也备者无缺少也叙者应节候也五者备而不失其叙庶草且蕃庑矣则其他可知也
　　曰休征曰肃时雨若曰乂时若曰哲时燠若曰谋时寒若曰圣时风若
　　孔頴达疏曰人君行敬则雨以时而顺之人君政治则旸以时而顺之人君照晢则燠以时而顺之人君谋当则寒以时而顺之人君通圣则风以时而顺之休咎皆言若者其所致者皆顺其所行故言若也【臣】按朱子言人主之行事与天地相为流通故行有善恶则气各以类而应然感应之理非谓行此事即有此一应统而言之一德修则凡德必修一气和则凡气必和固不必曰肃自致雨无与于旸乂自致旸无与于雨但德修而气必和矣分而言之则德各有方气各有象肃者雨之类乂者旸之类求其所以然之故固各有所当也盖朱子之意以为五事之得失参预敎化之防妙既不当如汉儒之胶固轨滞亦不得如王安石之训若字为如为似作譬喻不足感应也休征言顺咎征亦言顺者至德要道以顺天下而天下顺之者尧舜之民比屋可封是顺其顺也反是而悖德悖礼而民亦顺而从之者桀纣之民也比屋可诛是顺其逆也五事之得失下及于民而上见于天时之顺是亦顺其顺恒之顺是亦顺其逆也然则大顺之征亦徴之于其貌言视听思而已孝子之视于无形听于无声与夫不失足于人不失色于人不失言于人其斯以为大顺之征而已矣
　　九五福一曰寿二曰富三曰康宁四曰攸好德五曰考终命
　　朱子曰休咎征于天则祸福加于人福极通天下人民而言盖人主不以一身为福极而以天下为福极民皆仁寿尧舜之福也民皆鄙夫桀纣之极也五福以人所尤好者为先
　　【臣】按疏以为五行传有致极之文无致福之事反此而言王者思睿则致寿听聪则致富视明则致康宁言从则致攸好德貎恭则致考终命盖郑氏之説强以福极配五行是未达于一德修则凡德必修一气和则凡气必和之理也德曰至德道曰要道岂必为某事致某福欤通天下之人而言福所以为大顺之徴
　　金縢【为请命之书藏之于匮缄之以金不欲人开之遂以所藏为篇名】秋大熟未获天大雷电以风禾尽偃大木斯拔邦人大恐王与大夫尽弁以啓金縢之书乃得周公所自以为功代武王之説【所藏请命册书】
　　王出郊天乃雨反风禾则尽起二公【太公召公】命邦人凡大木所偃尽起而筑之嵗则大熟
　　孔頴达疏曰郑元引易传曰阳感天不旋曰阳谓天子也天子行善以感天不迥旋经日故郊之是得反风也
　　归禾【篇名今亡】
　　唐叔得禾异亩同颖献诸天子王命唐叔归周公于东作归禾
　　孔安国传曰唐叔成王母弟命邑内得异禾也亩垄颖穗也禾各生垅而合为一穗防而贡之异亩同颖天下和同之象周公之德所致周公东征未还故命唐叔以禾归周公
　　嘉禾【篇名今亡】
　　周公既得命禾旅天子之命作嘉禾
　　孔安国传曰已得唐叔之禾遂陈成王归禾之命而推美王善则称君天下和同政之善者故公作书以嘉禾名篇告天下
　　孔頴达疏曰后世同颖之禾遂名为嘉禾由此也【臣】按经言严父配天周公其人此其制作之盛尽爱敬而有以致应感之福也金縢之书请命三王愿以身代固足以动天地感鬼神其书晦则成王未知公而天为之风雷偃禾其书显则成王已知公而天为之反风起禾又所谓阳感天不旋者也而得嘉禾者又为王之母弟所以示一本同气唐叔之于成王犹公之于武王孝弟之至通于神明光于四海无所不通是以又获斯应也二篇之作朱熹亦以为在金縢已后盖制礼作乐致太平皆在公归已后之事以此为大顺之征矣
　　诗周南麟之趾【篇名】
　　小序曰关睢之应也关睢之化行则天下无犯非礼虽衰世之公子皆仁厚如麟趾之时也
　　其一章曰麟之趾振振公子于嗟麟兮
　　孔頴达疏曰陆玑疏麟麕身牛尾马足黄色圆蹄一角角端有肉音中钟吕行中规矩游必择地详而后处不履生虫不践生草不羣居不侣行不入陷穽不罹罗网王者至仁则出
　　南轩张氏曰麟出于上古之时葢极治之日也以纣之在上而周之公子振振仁厚不减于极治之日故诗歌之以为是乃麟也周公取之以为关睢之应
　　召南驺虞【篇名】
　　小序曰鹊巢之应也鹊巢之化行人伦既正朝廷既治天下纯被文王之化则庶类蕃殖搜田以时仁如驺虞则王道成也
　　其二章曰于嗟乎驺虞
　　毛苌传曰驺虞义兽也白虎黒文不食生物有至信之德则应之
　　朱熹集传曰南国诸侯承文王之化修身齐家以治其国而其仁民之余恩又有以及于庶类诗人述其事以美之且叹曰此其仁心自然不由勉强是即真所谓驺虞矣
　　【臣】按麟趾驺虞皆以瑞应之仁兽为喻文王之仁德既洽而公子之仁无以异于麟趾诸侯之仁无以异于驺虞蒸然太和之象矣所以致此者其始于文王之脩身齐家乎以言乎男教则父王季而子武王也以言乎女顺则母太任而嗣太姒也人伦既正敎化自行故序以二诗为关睢鹊巢之应【臣】以为大顺之征也
　　小雅天保【篇名】其一章曰天保定尔亦孔之固【坚也】俾【使也】尔单【信也】厚何福不除【开也】俾尔多益以莫不庶【泉也】
　　孔頴达疏曰作者见时人物得所王业日隆歌而称之以告王言天之安定汝王位亦甚坚固矣何者天使汝诚信厚爱天下臣民即知何等福不开出与之天又使汝每物皆多有所益以是之故物无不众多也每物众多是安定汝王位甚坚固也此章言福谓王得福也下章乃言臣民受天禄耳言开者若有闭藏蓄积今开出然
　　二章曰天保定尔俾尔戬【福也】谷【禄也】罄无不宜受天百禄降尔遐【逺也】福惟日不足
　　孔頴达防曰言天安定汝之王位故使所福禄之人朝廷羣臣等尽无有不宜其举事者皆得其所而受天百禄羣臣之外天又下与汝广远之福及天下之民汲汲而欲下之维恐日日不足言天之使汝臣民俱受天福是安定汝也
　　三章曰天保定尔以莫不兴【盛也】如山如阜【大陆曰阜土山】如冈如陵【山脊曰冈大阜曰陵则冈为山之高者陵为阜之大者】如川之方至以莫不增
　　郑康成云无不盛者使万物皆盛草木畅茂禽兽硕大山阜冈陵言福禄委积高大也川之方至谓其水纵长之时也万物之収皆增多也
　　六章曰如月之恒【也】如日之升【出也】如南山之寿不骞【也】不崩如松栢之茂无不尔或承
　　孔頴达疏曰此章説坚固之状言王德位日隆有进无退如月之上稍就盈满如日之出稍益明盛王既德位如是天定其基业长久且又坚固如南山之寿不骞亏不崩壊故常得隆盛如松栢之木枝叶恒茂新故相承代常无凋落犹王子孙世嗣相承恒无衰也
　　【臣】按天保诗共六章其四章五章陈祭祀之事致孝敬于先君而予以无疆之寿者也然祭祀乃定保以后之事其所以致此者由于博爱广敬天明地察神明既彰而向所闭藏蓄积不轻畀人之介福今尽开出予之也单训诚信经所谓敬亲者不敢慢于人也厚训厚爱经所谓爱亲者不敢恶于人也二章三章乃自羣臣而及于民物其亦爱敬尽于事亲而德敎加于百姓刑于四海之意也卒形容保定坚固之状如是而致其孝享则祝史非矫诬而嘏辞岂虚设乎葢圣王之所以顺天下者莫着于此诗也
　　大雅文王【篇名】其六章曰无念尔祖聿修厥德永言配命自求多福
　　郑康成曰王既述脩祖德常言当配天命而行则福禄自来
　　【臣】按文王诗屡言命矣据隆盛则以新命美其祖考陈劝戒则以配命告其子孙故曰帝命不时时是也言帝命岂不如是乎是自人事而推天意也曰天命靡常以天常命商使有九有之师矣由其子孙言之可见天命靡常也是亦以己事而虑未然也故曰天与之者岂谆谆然命之乎或问于朱子曰受天命如何朱子曰命如何受于天只是人与天同到此时人心奔趋自有不容已耳故念尔祖在于修厥德修厥德则必能合天理合天理则必能得人心盛大之福从爱敬而来也
　　旱麓【篇名】其卒章曰莫莫葛藟施于条枚岂弟君子求福不回
　　郑康成曰喻子孙依縁先人之功而起不回者不违先祖之道
　　孔颖达疏曰此言脩先祖之德言莫莫然而延蔓者是葛也藟也乃施于木之条枚之上而长也以兴依縁者此太王王季也乃依縁己之先祖之功业而起也太王王季既依縁先祖则述脩其业是即乐易之君子其求福禄不违先祖之正道言其脩先祖之正道以致之是谓申以百福干禄焉
　　【臣】按旱麓之篇小序以为文王受其祖之功业也申以百福干禄亦小序之文孔氏曰申者重也太王王季道德高于先君获福多于前世故言重也经六章皆言太王王季脩行善道以求神佑是申以百福干禄之事也盖乐易之君子自然为神所劳来而获福禄之多在诗人以为得所以干求之道在君子则法先祖之正道率循之而不敢违初非有意于得福禄也夫通于神明者神所劳矣洪范福极通天下臣民言之岂弟君子之福即天下之福也不回其先祖是即所以顺天下也君子指太王王季朱子以为指文王诗人之意在于先扬祖业足为子孙之美则序言爱祖而经不及文王以见太王王季依縁后稷公刘文王依縁太王王季君子指太王王季者得之矣
　　下武【篇名】其四章曰媚兹一人应侯顺德永言孝思昭哉嗣服
　　严粲曰天下媚爱武王而应之以顺德谓天下化之也孝者德之顺故又言武王永言孝思昭昭然能嗣先世之事也序所谓能昭先人之功也
　　辅广曰天下之人皆戴武王而所以应之者维是顺德焉顺德即孝之所感也上以孝感下以顺应尤非一朝一夕暂行复辍之所能致也
　　卒章曰受天之祜四方来贺于万斯年不遐有佐黄氏曰孝弟之至则通于神明光于四海而得万国之欢心此所以受天之祜四方来贺也
　　【臣】按顺德之义严氏辅氏论之详矣黄氏以为受天之祜通于神明以四方来贺为光于四海得万国之欢心也佐者助也佐则兼天与人而言之易曰天之所助者顺也人之所助者信也武王成王者之信于天下天下化于武王之永言孝思而应之以顺德虽于万斯年可也
　　卷【音权曲也】阿【大陵曰阿篇名】其九章曰鳯凰鸣矣于彼高冈梧桐生矣于彼朝阳【山东曰朝阳】菶菶萋萋【梧相之貌】雝雝喈喈【鳯凰之声】毛苌传曰梧桐盛也鳯凰鸣也臣竭其力则地极其化天下和洽则鳯凰乐德
　　【臣】按书君奭【召公名】云我则鸣鸟不闻孔安国以为鳯也疏云鳯是难闻之鸟必为灵瑞之物故以鸣鸟为鸣鳯孔子称鳯鸟不至是鳯鸟难闻也此诗歌成王之德而云鳯凰鸣矣郑康成以为因时鳯凰至故以为喻而蔡沈以为鸣于高冈者乃咏其实皆谓成王之时鳯凰至也自虞书言箫韶九成鳯凰来仪中间数百年絶响直至文王时鸣于岐山而成王时又鸣于高冈舜时虽因韶乐之美其实奋至德之光者由于瞽之底豫也岐山高冈由于敎化之和协其实孝思维则世德作求者又教化之所因也鳯凰食竹栖梧经所以并言梧桐被温仁之气生于山冈之朝阳而茂盛也先儒皆以此诗为太平之实騐其为大顺之征无可疑者
　　周颂思文【篇名】曰贻【遗也】我来【小麦】牟【大麦】帝命率【循也】育【养也】无此疆尔界陈常于时夏
　　郑康成曰武王渡孟津白鱼跃入于舟出涘以燎后五日火流为乌五至以谷俱来此谓遗我来牟天命以是循存后稷养天下之功而广大其子孙之国无此封竟于女今之经界乃大有天下也用是故陈其久常之功于时夏而歌之夏之属有九书説乌以谷俱来云谷纪后稷之德
　　【臣】按此亦杂见于书而郑引以释经虽未可据然兴王之瑞亦难以茍信耳目而非传记也谷纪后稷之德即以表武王缵乃烈祖之孝乌有孝名武王卒父业故乌瑞臻当归渡孟津之日天保未定太平未洽天下尚未得谓之大顺而其徴已先见万国之欢心已得故颂于周公行郊祀后稷之礼而追
　　美焉
　　雝【篇名】曰燕及皇天克昌厥后
　　郑康成曰文王之德安及皇天谓降瑞应无变异也又能昌大其子孙
　　【臣】按曹氏曰安及皇天则隂阳和而风雨时日月光而星辰静无错行妄动之变盖大顺之征也克昌厥后则继继承承常膺天眷矣此所谓绥予孝子者也











　　御定孝经衍义卷九十九
　　钦定四库全书
　　御定孝经衍义卷一百
　　大顺之征
　　礼记礼运故圣人作则必以天地为本以隂阳为端以四时为柄以日星为纪月以为量鬼神以为徒五行以为质礼义以为器人情以为田四灵以为畜
　　马氏曰自天地为本推而至于人情以为田其为法备其为治详宜有休征以应之也故终以四灵为畜然四灵以为畜圣人无意于是盖在己有以立之在物者亦顺之而不敢逆也
　　何谓四灵麟鳯龟龙谓之四灵故龙以为畜故鱼鲔【音委】不淰【音审羣队惊散之貎】鳯以为畜故鸟不獝【音橘惊橘也】麟以为畜故兽不狘【许月反惊走也】龟以为畜故人情不失
　　【臣】按注天地以至五行其制作所取象也礼义人情其政治也四灵者其征报也圣人仰观俯察近取人情隂阳四时日月五行天之经也地之义也
　　礼义民之行也是即谓至德要道也其所致之征报以顺天下故也盖如龙图龟书鳯凰来仪类亦不尽在一时所谓畜者亦必不与产物为羣在苑囿庖厨之间矣记者特以征君人者之脩德召祥也故侈言之
　　父子笃兄弟睦夫妇和家之肥也大臣法小臣廉官职相序君臣相正国之肥也天子以德为车以乐为御诸侯以礼相与大夫以法相序士以信相考百姓以睦相守天下之肥也是谓大顺大顺者所以养生送死事鬼神之常也
　　孔頴达疏曰前虽明国家之顺皆局有条目而顺理广被无所不在此更总説其事一切生死神无不用顺为常也故孔子答孟武伯无违之言曰生事之以礼死葬之以礼是也养生送死事鬼神无违道之常也
　　故事大积焉而不苑【音尹屈结不通之意】并行而不谬细行而不失深而通茂而有间连而不相及也动而不相害也此顺之至也故明于顺然后能守危也
　　王炎曰此极言大顺之理万几日来庶事总至其大积者然也以顺处之各有其序可以无苑结矣威福并用刚柔迭施其并行者然也以顺施之各得其宜可以无错谬矣一嚬笑之防下之休戚存焉一好恶之防众之向背系焉此其细行者然也以顺为之可以无过失矣幽逺谓之深其势则易隔惟顺则其情必通众多谓之茂其势则易杂惟顺则其分有间连则易以相干惟顺则异而同不相害也天下之大顺至此极矣惟明于顺然后上下相得君臣相安可以守危盖居高则势易危守危则可安于民上也呉澄曰危者顺之反不顺则违逆违逆者危道也【臣】按大顺之义莫详于此一家之肥则一家顺矣一国之肥则一国顺矣天下之肥则天下顺矣要不过君臣父子夫妇昆弟之间各得其道而极其终亦不过养生送死事鬼神之常所谓日用饮食之近即圣神功化之极者也故事大积以下正极言顺之至而归之以守危顺与危相去不啻莛与楹而圣王以为其间不容髪出乎此即入乎彼故不曰不危而曰守危刻刻履危然后能时时处顺也自非然者人主万几之众苑者谬者失于细者窒碍者杂乱者相及相害者不可胜数也危道也故守危乃大顺之根本而醴泉膏露器车马图之属特余事耳
　　故礼之不同也不丰也不杀也所以持情而合危也故圣王所以顺山者不使居川不使渚者居中原而弗敝也用水火金木饮食必时合男女颁爵位必当年德用民必顺故无水旱昆虫之灾民无凶饥妖孽之疾呉澄曰居民之顺因于地时物之顺因于天昏姻任使力役之顺因于人因天地人以行顺道故天地人之应亦顺而天地不生水旱昆虫之灾又不罹凶饥妖孽之疾凶谓疫疠饥谓荒歉草木等怪为妖飞走等怪为孽
　　故天不爱其道地不爱其寳人不爱其情故天降膏露地出醴泉山出器车河出焉图鳯凰麒麟皆在郊棷龟龙在宫沼其余鸟兽之卵胎皆可俯而闚也则是无故先王能修礼以达义体信以达顺故此顺之实也孔頴达疏曰此以下明天地为至顺之主下瑞应也四时和甘露降是天不爱其道也地不爱其寳者谓五谷丰醴泉生器车出也人不爱其情者皆尽孝弟及越裳至也
　　呉澄曰大顺之应如此亦无他故而使之然盖由先圣王能修治其礼而达之于礼之义以教天下之人体实理于心而达之一身之顺充而为天下国家之顺之故也
　　【臣】按礼运之极言瑞应止于此圣王所以顺必兼天地人为説则经所谓则天之明因地之利以顺天下者是也所召之祥亦以德居其至道握其要则三才之理两间之气无所弗顺非必如纬书所云王者有其德则有其瑞也记礼运者以礼为义之实而以仁为义之本即以为顺之体仁孝合一【臣】前引先儒之説而论之详矣然则烝烝至性肃肃悚悚为顺之体博爱广敬为顺之用明于顺则不敢恶慢不悖德礼故曰然后能守危危与顺相对犹经言以顺则逆也经既云通于神明光于四海无所不通则醴泉膏露器车马图之属特余事耳顾无其德而妄命之与伪为之者实难已故曰此顺之实也
</div>
    <div class="pagination">
<a href="御定孝经衍义_page71.html">上一页</a><span>...</span><a href="御定孝经衍义_page67.html">67</a><a href="御定孝经衍义_page68.html">68</a><a href="御定孝经衍义_page69.html">69</a><a href="御定孝经衍义_page70.html">70</a><a href="御定孝经衍义_page71.html">71</a><span class="current-page">72</span><a href="御定孝经衍义_page73.html">73</a><a href="御定孝经衍义_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
