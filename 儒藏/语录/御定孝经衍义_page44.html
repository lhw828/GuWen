<!DOCTYPE html>
<html>
<head>
    <meta charset="UTF-8">
    <title>御定孝经衍义 - 第 44 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定孝经衍义 - 第 44 页/共 73 页</h1>
    <div class="content">　　【臣】按游雅常称髙允内文明而外柔顺而崔浩谓其乏矫矫风节然浩之所以得罪者正以不隠恶沽直名故也论其世则髙允之不为矫矫风节良有以焉夫惟魏主之不欲天下知其过也此允之所以不敢显谏也记曰事亲有隠而无犯事君有犯而无隠忠孝之理则同而其事自异也且事有不便或面陈其可否或疏论其得失各因其缓急小大其所处之职亦有贵贱亲疏有不得而面陈者亦有不得而疏论者非必以面陈为慎密疏论为激讦也如魏主之言异乎明目达聪而使下情无壅者矣
　　梁武帝时散骑常侍贺琛上书论事诏切责之琛启陈四事其一言户口凋落牧守贪残其二言风俗侈靡宜道以节俭三言斗筲之人诡竞求进四言省事息费上大怒召主书于前口授敕书以责琛大指以为卿何不分别显言某刺史横暴某太守贪残尚书兰台某人奸猾使者渔猎竝何姓名取与者谁明言其事又士民饮食过差若加严禁密房曲室云何可知倘家家摉检恐益增苛扰卿又曰百司奏事诡竞求进今不使外人呈事谁尸其任卿云吹毛求疵复是何人擘肌分理复是何事治署邸肆等何者宜除何者宜减何处兴造非急何处征求可缓各出其事具以奏闻若不具列则是欺防朝廷伫闻重奏当复省览琛但谢过而已不敢复言司马光曰梁髙祖之不终也宜哉夫人君听纳之失在于丛脞人臣献替之病在于烦碎是以明主守要道以御万几之本忠臣陈大体以格君心之非故身不劳而收逺功言至约而为益大也观夫贺琛之谏未至于切直而髙祖已赫然震怒防其所短矜其所长诘贪暴之主名问劳费之条目困以难对之状责以必穷之辞自以蔬食之俭为盛徳日昃之勤为至治君道已备无复可加羣臣箴规举不足听如此则自余切直之言过于琛者谁敢进哉由是奸佞居前而不见大谋颠错而不知名辱身危覆邦絶祀为千古所闵矣岂不哀哉
　　【臣】按人臣进言或通于天下之大势或专指一事之失常或追述其致此之由或逆覩其将来之害或略开其端绪不必深言或喻事于同情在人自悟或为之危言或为之隠语听言者以理揆之则无不得也以情通之则无弗喻也贪暴者几何人不必诘主名而按之可知劳费者几何事不必问条目而有司具存但霁顔令披心腹岂有难对之状但温旨令敷陈终始岂有必穷之辞惟权奸以此术制敢言之士务令所诘者不得而一一主名所问者不得而件件条目钩校意计之表使之难对毛举细微之故使之必穷于是乎言之者咋舌死而闻之者终身杜其口矣在奸人以此愚人主所以弥缝己之过恶而梁武乃以自愚惑之甚也
　　唐髙祖时万年县法曹孙伏伽上表以为隋以恶闻其过亡天下陛下龙飞晋阳逺近响应不期年而登帝位徒知得之之易不知隋失之之不难也臣谓宜易其覆辙务尽下情凡人君言动不可不慎窃见陛下今日即位而明日有献鹞雏者此乃少年之事岂圣主所须哉又百戏散乐亡国淫声近太常于民间借妇女裙襦五百余袭以充妓衣拟五月五日元武门游戏此亦非所以为子孙法也凡如此类悉宜废罢善恶之习朝夕渐染易以移人皇太子诸王参僚左右宜谨择其人其有门风不能雍睦为人素无行义专好奢靡以声色游猎为事者不可使之亲近也自古及今骨肉乖离以至败国亡家未有不因左右离间而然也愿陛下慎之上省表大悦下诏褒称擢为治书侍御史赐帛三百匹仍颁示逺近
　　有犯法不至死者上特命杀之监察御史李素立谏曰三尺之法王者所与天下共也法一动揺人无所措手足陛下甫创鸿业奈何弃法臣忝法司不敢奉诏上从之自是特承恩遇命所司授以七品清要官所司拟雍州司户上曰此官要而不清又拟秘书郎上曰此官清而不要遂擢授侍御史
　　上以苏世长为谏议大夫尝从校猎髙陵大获禽兽上饮羣臣曰今日畋乐乎世长对曰陛下逰猎薄废万几不满十旬未足为乐上变色既而笑曰狂态复发耶对曰于臣则狂于陛下甚忠尝侍晏披香殿酒酣谓上曰此殿炀帝之所为耶上曰卿谏似直而实多诈岂不知此殿朕所为而谓之炀帝乎对曰臣实不知但见其华侈如倾宫鹿台【夏桀作倾宫殚百姓之财商纣作鹿台其大三里髙千尺七年乃成】非兴王之所为故也若陛下为之诚非所宜昔臣侍陛下于武功见所居宅仅庇风雨当时亦以为足今因隋之宫室已极侈矣而又增之将何以矫其失乎上深然之【臣】按唐髙祖即位之初孙伏伽即上表以为宜鉴亡隋恶闻其过之覆辙务尽下情髙祖亦尝考第羣臣以李纲孙伏伽为第一顾谓裴寂等曰隋氏以主骄臣谄亡天下朕即位以来每虚心求谏然惟李纲差尽忠欵孙伏伽可谓诚直余人犹踵敝风俛眉而已岂朕所望哉朕视卿如爱子卿当视朕如慈父有懐必尽勿自隠也他如李素立之守法居之清要苏世长之狂直屡见优容此则亲见隋之所以失而以为明鉴屈己从人奬励谏诤庶几哉可谓能自克矣昔者子思子有言人主自臧则众谋不进事是而臧之犹却众谋况和非以长乎夫不察事之是非而悦人赞己闇莫甚焉不度理之所在而阿谀求容谄莫甚焉君闇臣谄以居百姓之上民不与也若此不已国无类矣覩隋唐之所以兴亡者其言岂不信哉



　　御定孝经衍义卷六十七
<子部,儒家类,御定孝经衍义>
　　钦定四库全书
　　御定孝经衍义卷六十八
　　天子之孝
　　设谏官
　　太宗贞观元年制谏官随宰相入阁议事
　　尹起莘曰此贞观致治之本也夫官以谏为名所言必本于公而宰相制天下事岂必尽能无失诚使谏官得随事言之则不待命令既行而后救之于末流矣
　　命京官五品以上更宿中书内省上谓太子少师萧瑀曰朕少好弓矢得良弓十数自谓无以加近以示弓工乃曰皆非良材朕问其故工曰木心不直则脉理皆邪弓虽劲而发矢不直朕始悟向者辩之未精也朕以弓矢定四方识之犹未能尽况天下之务其能徧知乎乃令京官五品以上更宿中书内省数延见问民间疾苦政事得失
　　上神采英毅羣臣进见者皆失举措上知之每见人奏事必假以辞色冀闻规谏尝谓公卿曰人欲自见其形必资明镜君欲自知其过必待忠臣茍其君愎谏自贤其臣阿谀顺旨君既失国臣岂能独全如虞世基等谄事炀帝以保富贵帝既弑世基等亦诛公軰宜以此为戒事有得失无惜尽言
　　上谓侍臣曰中书门下机要之司诏敕有不便者皆应论执比来惟覩顺从不闻违异若但行文书则谁不可为何必择才也房元龄等皆顿首谢
　　上问魏征曰人主何为而明何为而暗对曰兼听则明偏信则暗昔尧清问小民故有苗之恶得以上闻舜明四目达四聪故共鲧驩兠不能蔽也秦二世偏信赵髙以成望夷之祸梁武帝偏信朱异以取台城之辱帝偏信虞世基以致鼔城阁之变是故人君兼听广纳则贵臣不得壅蔽而下情得以上通也上曰善
　　四年敕百司诏敕未便者皆执奏
　　尹起莘曰后世人君有吝于改过者则曰业已授之不可改也后世人臣有喜于为佞者则曰此诏旨也不可违也夫人君吝于改过人臣喜于为佞则天下之事明知其非而冒理行之必至于蠧政害民而后已善哉太宗能有见于此是以惟理之从不拘己见凡未便之事虽诏敕已行皆许执奏是岂不足以彰无我之德哉
　　上问给事中孔颖达曰论语云以能问于不能以多问于寡有若无实若虚何谓也颖达具释其义以对且曰非独匹夫如是帝王亦然帝王内蕴神明外当渊黙故易称以防养正以明夷涖众若位居尊极炫燿聪明以才陵人饰非拒谏则下情不通取亡之道也上深善其言
　　上谓执政曰朕尝恐因喜怒妄行赏罚故欲公等极谏公等亦宜受人谏不可以己之所欲恶人违之苟自不能受谏安能谏人又谓侍臣曰治国如治病病虽愈犹宜将护倘遽自放纵病复作则不可救矣今国中幸安四裔俱服诚自古所希然朕日甚一日唯惧不终故欲数闻卿軰谏诤也魏征曰内外治安臣不以为喜唯喜陛下居安思危耳
　　帝与侍臣论安危之本中书温彦博曰伏愿陛下常如贞观初则善矣帝曰朕比来怠于为政乎魏征曰贞观之初陛下志在节俭求谏不倦比来营缮微多谏者颇有忤防此其所以异耳帝拊掌大笑曰诚有是事上问魏征曰羣臣上书可采及召对多失次何也对曰臣观百司奏事常数日思之及至上前三分不能道一况谏者拂意触忌非陛下借之辞色岂敢尽其情哉上由是接羣臣辞色愈温尝曰帝多猜忌临朝对羣臣多不语朕则不然与羣臣相亲如一体耳
　　八年中牟丞皇甫德参上言脩洛阳宫劳人收地租厚敛俗好髙髻盖宫中所化上怒谓房元龄等曰德参欲国家不役一人不收斗租宫人皆无髪乃可其意耶欲治其讪谤之罪魏征谏曰贾谊当汉文帝时上书可为痛哭者一可为流涕者二自古上书不激切不能动人主之心所谓狂夫之言圣人择焉唯陛下裁察上曰朕罪斯人则谁敢复言乃赐绢二十匹他日征奏言陛下近日不好直言虽勉强含容非曩时之豁如上乃更加优赐拜监察御史
　　十一年魏征上疏以为陛下欲善之志不及于昔时闻过必改少亏于曩日谴罚积多威怒微厉乃知贵不期骄富不期侈非虚言也且以隋之府库仓廪户口甲兵之盛考之今日安得拟伦然隋以富强动之而危我以寡弱静之而安安危之理皎然在目昔隋之未乱也自谓必无乱其未亡也自谓必无亡故赋役无穷征伐不息以至祸将及身而尚未之悟也夫览形莫如止水鉴败莫如亡国伏愿取鉴于隋去奢从约亲忠逺佞以当今之无事行畴昔之恭俭则尽善尽美固无得而称焉夫取之实难守之甚易陛下能得其所难岂不能保其所易乎
　　十二年上问魏征曰朕政事何如往年对曰威德所加比往年则逺矣人心悦服则不逮也上曰何也对曰陛下往以未治为忧故日新今以既治为安故不逮上曰今日所为亦何以异于往年耶对曰陛下初年恐人不谏常导之使言中间悦而从之今则勉彊从之而犹有难色也
　　十三年夏旱诏五品以上言事魏征上疏以为陛下志业比贞观之初渐不克终者凡十条上深加奬叹云已列诸屛障朝夕瞻仰
　　十六年上问魏征比来朝臣殊不论事何也对曰陛下虚心采纳必有言者凡臣徇国者寡爱身者多彼畏罪故不言耳
　　十八年上问谏议大夫褚遂良曰舜造漆器谏者十余人此何足谏对曰奢侈者危亡之本漆器不已将以金玉为之忠臣爱君必防其渐若祸乱已成无所复谏矣上曰然朕有过卿亦当谏其渐朕见前世帝王拒谏者多云业已为之或云业己许之终不为改如此欲无危亡得乎
　　【臣】按唐太宗之纳谏也制谏官随宰相入阁议事此真初政之首事而千古之良法也虽悬旛施板以求善言闻过失不是过矣宋臣曾巩有言古之制善矣天子之所尊而听者宰相也然接之有时不得数且久矣至于谏官出入言动相缀接早暮相亲未闻其当退也如此则事之得失早思之不待暮而以言可也暮思之不待越宿而以言可也不谕则极辩之可也屡进而陈之宜莫若此之详且实也虽有庸人邪人不得间焉太宗之下此制在改元旬有五日之内也岂非知当务之为急哉其时中外之臣望其丰采闻其风声皆当踊跃奋迅冀得一言之当以裨益于王躬之万一仰赞于治忽之几微虽刍荛之贱亦将咏歌舞蹈于圣朝之不讳欲献其狂愚之诚而况侍从之臣相与朝夕上下其议论者乎抑臣于太宗纳谏之事录之不厌其详者诚以诸臣之因事进规其言具在考古可以验今以备观览如置诸臣于侧也
　　明皇开元五年令史官随宰相入侍羣臣对仗奏事初贞观之制中书门下及三品官入奏事必使谏官史官随之有失则匡正美恶必记之诸司皆正衙奏事御史弹百官服豸冠对仗读弹文及许敬宗李义甫用事政多私僻奏事官多俟仗下于御座前屛人密奏监察御史及待制官逺立以俟其退谏官史官皆随仗出仗下后事不复预闻宋璟欲复贞观之政制自今事非的须秘密者皆令对仗奏闻史官自依故事
　　【臣】按贞观之制善矣谏官史官随大臣入侍此当为万世不易之良法开元初政能绍复旧事斯为至孝矣
　　明皇千秋节羣臣皆献镜张九龄以为以镜自照见形容以人自照见吉凶乃述前世兴亡之源为书五卷谓之千秋金鉴录上之上赐书褒美
　　李林甫欲蔽人主视听自専大权明召诸谏官谓曰今明主在上羣臣将顺之不暇焉用多言诸君不见立仗马乎食三品料一鸣輙斥去悔之何及补阙杜璡尝上书言事明日斥为下邽令自是谏争路絶矣
　　上欲广求天下之士命通一艺以上皆诣京师李林甫恐草野之士对防斥言其奸恶建言举人多卑贱愚瞆恐有俚言汚浊圣听乃令郡县长官精加试练灼然超絶者具名送省委尚书覆试御史中丞监之取名实相副者闻奏既而至者皆试以诗赋论遂无一人及第者林甫乃上表贺野无遗贤
　　【臣】按开元之盛与贞观竝称用一林甫遂成天寳之乱而数世不息无他壅蔽之奸甚而谏诤之路絶也及当播越之余悔不用张九龄与太宗当挫败之际惜魏征之已死同辙也然而九龄之在开元其谏行言听则不如征之在贞观而贞观之时其或奸邪有类于林甫者则能斥而去之此其始终理乱之所以异也善乎苏轼有言士大夫砥砺名节正色立朝不务雷同以固禄位非独人臣之私义乃天下国家所恃以安者也若名节一衰忠信不闻乱亡随之防如影响西汉之末敢言者惟王章朱云二人章死【章上封事忤王鳯死】而云废【云上书斥张禹为佞臣成帝以云廷辱师傅死罪不赦后意解得已然卒摈斥】则公卿持禄保妻子皆张禹孔光【二人皆乱经义献谀説以固禄位者事详本传】之流耳故王莽以斗筲穿窬之才盗取神器如反掌唐开元之末大臣守正不回惟张九龄一人已忤旨罢相明皇不复闻其过以致禄山之乱治乱之机可不慎哉
　　代宗时元载専权恐奏事者攻讦其私乃请百官凡奏事皆先白长官长官白宰相然后奏闻仍以上旨谕百官曰比日诸司奏事烦多所言多谗毁故委长官宰相先定其可否刑部尚书顔真卿上疏以为郎官御史陛下之耳目今使论事者先白宰相是自掩其耳目也陛下患羣臣之为谗何不察其言之虚实若所言果虚宜诛之果实宜赏之不务为此而使天下谓陛下厌听览之烦托此为辞以塞谏诤之路臣窃为陛下惜之太宗着门司式云其无门籍人有急奏者皆令门司与仗家【唐制侍御亲兵及殿前两司号曰三衙番上分为五仗带刀捉仗立东西廊下】引奏无得闗碍所以防壅蔽也天寳以后李林甫为相深疾言者道路以目上意不下逮下情不上闻防蔽喑鸣卒成幸蜀之祸陵夷至于今日其所从来者渐矣夫人主大开不讳之路羣臣犹莫敢尽言况今宰相大臣裁而抑之则陛下所闻见者不过数人耳天下之士从此钳口结舌陛下见无复言者以为天下无事可论是林甫复起于今日也陛下倘不早悟渐成孤立后虽悔之亦无及矣载闻而恨之奏真卿诽谤乙未贬峡州别驾
　　【臣】按汉宣帝时魏相白去副封以夺霍氏之权今使论事者先白宰相是甚于副封也夫使宰相有过将孰得而论之耶肃宗即位之初已诏禁之矣何代宗之不能绍承先志而复踵斯弊哉真卿疏争之是也
　　德宗问陆贽以当今切务防以向日致乱由上下之情不通劝上接下从谏乃上疏其略曰臣谓当今急务在于审察羣情若羣情之所甚欲者陛下先行之所甚恶者陛下先去之欲恶与天下同而天下不归者自古及今未之有也夫理乱之本系于人心况于当变故动揺之时在危疑向背之际人之所归则植人之所去则倾陛下安可不审察羣情同其欲恶使亿兆归趣以靖邦家乎此诚当今之所急也又曰顷者窃闻舆论颇究羣情四方则患于中外意乖百辟又患于君臣道隔郡国之志不达于朝廷朝廷之诚不升于轩陛上泽阙于下布下情壅于上闻实事不必知知事不必实上下否隔于其际真伪杂糅于其间聚怨嚣嚣腾谤籍籍欲无疑阻可得乎哉疏奏旬日上无所施行亦不诘问防又上疏其畧曰臣闻立国之本在乎得众得众之要在乎见情故仲尼以为人情者圣王之田言理道所生也又曰易干下坤上曰防坤下干上曰否损上益下曰益损下益上曰损夫天在下而地处上于位乖矣而反谓之防者上下交故也君在上而臣处下于义顺矣而反谓之否者上下不交故也上约已而裕于人人必説而奉上矣岂不谓之益乎上蔑人而肆诸己人必怨而叛上矣岂不谓之损乎又曰舟即君道水即人情舟顺水之道乃浮违则没君得人之情乃固失则危是以古先圣王之居人上也必以其欲从天下之心而不敢以天下之人从其欲又曰君臣意乖上下情隔故睿诚不布于羣物物情不达于睿聪轩陛之间且未相谕宇宙之广何由自通虽复例对使臣别延宰辅既殊师锡且异公言由是人各隠情以言为讳至于变乱将起亿兆同忧陛下恬然不知方谓太平可致陛下以今日之所覩验往时之所闻孰真孰虚何得何失则事之通塞备详之矣人之情伪尽知之矣上乃遣中使谕之曰朕本性甚好推诚亦能纳谏将谓君臣一体全不隄防縁推诚不疑多被奸人卖弄今所致患害朕思亦无它其失反在推诚又谏官论事少能慎密例自矜衒归过于朕以自取名朕从即位以来见奏对论事者甚多大抵皆是雷同道听涂説试加质问遽即辞穷若有奇才异能在朕岂惜防擢朕见从前以来事祗如此所以近来不多取次对人亦非倦于接纳卿宜深悉此意防以为人君临下当以诚信为本谏者虽辞情鄙拙亦当优容以开言路若震之以威折之以辩则臣下何敢尽言乃复上疏其略曰天子之道与天同方天不以地有恶木而废发生天子不以时有小人而废听纳又曰不诚则心莫之保不信则言莫之行陛下所谓失于诚信以致患害者臣窃以斯言为过矣又曰臣闻仲虺赞成汤不称其无过而称其改过吉甫歌诵周宣不美其无阙而美其补阙是则圣贤之意较然着明惟以改过为能不以无过为美盖为人之行己必有过差上智下愚俱所不免智者改过而迁善愚者耻过而遂非迁善则其德日新遂非则其恶弥积又曰谏官不密自矜信非忠厚其于圣德固亦无亏陛下若纳谏不违则传之适足增美陛下若违谏不纳又安能禁之勿又曰侈言无验不必用质言当理不必违辞拙而效速者不必愚言甘而利重者不必智是皆考之以实虑之以终其用无它唯善所在又曰陛下所谓比见奏对论事皆是雷同道听途说者臣窃以众多之议足见人情必有可行亦有可畏恐不宜一概轻侮而莫之省纳也陛下又谓试加质问即便辞穷臣但以陛下虽穷其辞而未穷其理能服其口而未服其心又曰为下者莫不愿忠为上者莫不求理然而下每苦上之不理上每苦下之不忠若是者何两情不通故也下之情莫不愿达于上上之情莫不求知于下然而下恒苦上之难达上恒苦下之难知若是者何九弊不去故也所谓九弊者上有其六而下有其三好胜人耻闻过骋辩给聪明厉威严恣彊愎此六者君上之弊也谄谀顾望畏愞此三者臣下之弊也上好胜必甘于佞乱上耻过必忌于直谏如是则下之谄谀者顺旨而忠实之语不闻矣上骋辨必勦説而折人以言上明必臆度而虞人以诈如是则下之顾望者自便而切磨之辞不尽矣上厉威必不能降情以接物上恣愎必不能引咎以受规如是则下之畏愞者避辜而情理之説不申矣夫以区域之广大生灵之众多宫阙之重深髙卑之限隔自黎献而上获覩至尊之光景者逾亿兆而无一焉就获覩之中得接言议者又千万不一幸而得接者犹有九弊居其间则上下之情所通鲜矣上情不通于下则人惑下情不通于上则君疑疑则不纳其诚惑则不从其令诚而不见纳则应之以悖令而不见从则加之以刑下悖上刑不败何待是使乱多理少从古已然又曰昔赵武呐呐【若不能出之口也】而为晋贤臣绛侯木讷而为汉元辅然则口给者事或非信辞屈者理或未穷人之难知尧舜所病胡可一酬一诘而谓尽其能哉以此察天下之情固多失实以此轻天下之士必有遗才又曰谏者多表我之能好谏者直示我之能容谏者狂诬明我之能恕谏者漏泄彰我之能从是则人君与谏者交相益之道也谏者有爵赏之利君亦有理安之利谏者得献替之名君亦得采纳之名然犹谏者有失中而君无不美惟恐谠言之有不切天下之有不闻如此则纳谏之徳光矣上颇采用其言
　　【臣】按人主当定乱之后而审致乱之自犹治病之后而思致病之由也德宗奉天之厄其为致乱者非一然以病喻之则凡百皆客症也兼症也上下之情不通斯其本症而已矣陆贽之言接下从谏必验之方也九弊原病之案也耻过遂非而恶谏官之不能慎密德宗讳疾忌医也若夫杨炎卢杞之流执乌喙鸩毒下咽立毙之药以劝人饮此者也他日怒姜公辅之谏唐安公主造塔而谓之指过求名虽以贽为之救解而怒犹未怠而罢公辅为左庶子是则致病之由良医禁忌之而不从也昔苏轼在元祐中尝乞校正陆贽奏议上进其劄子云人臣之纳忠譬如医者之用药药虽试于医手方多传于古人若已经效于世间不必皆从于己出又曰德宗以苛刻为能而防谏之以忠厚德宗以猜疑为术而防劝之以推诚徳宗好用兵而防以消兵为先德宗好聚财而防以散财为急至于用人听言之法治边驭将之方罪己以收人心改过以应天道去小人以除民患重名器以待有功如此之流未能悉数可谓进苦口之药石针害身之膏肓使德宗尽用其言则贞观之治可复臣既録防之言而幷及苏轼之说焉
　　宪宗尝从容问李绛曰谏官多谤讪朝政皆无事实朕欲摘其尤者一二人以警其余何如对曰此殆非陛下之意必有邪臣欲壅蔽陛下之聪明者人臣死生系人主喜怒敢发口谏者有几就有谏者皆昼读夜思朝删暮减比得上达什无一二故人主孜孜求谏犹惧不至况罪之乎如此杜天下之口非社稷之福也上善其言而止盩厔尉集贤校理白居易作乐府及诗百余篇规讽时事流闻禁中上见而恱之召入翰林为学士上谓宰相曰太宗以神圣之资羣臣进谏者犹往复数四况朕寡昩自今事有违卿当十论无但一二而已
　　【臣】按古者谏无专官而后世有専官官以谏为名而不谏则可乎谏而不能切中时弊则遂无旷厥官乎然而发口谏者无几也谏而毕伸其说懐章欲上不为删减其十之六七者无几也故曰孜孜求谏犹惧其不至也况罪之乎古之采风诗听谣祥凡以时事之得失系焉居易之乐府多所规讽流传禁中宪宗见而悦之亦足令天下知朝廷不以语言文字为讳也
　　穆宗见夏州观察判官栁公权书迹爱之以公权为右拾遗翰林侍书学士上问公权卿书何能如是之善对曰用笔在心心正则笔正上黙然改容知其以笔谏也【臣】按古者工执艺事以谏书亦艺也公权笔谏不愧于侍书矣
　　宣宗欲幸华清宫谏官论之甚切上为之止上乐闻规谏凡谏官论事门下封驳茍合于理多屈意从之得大臣章奏必焚香盥手而读之
　　【臣】按唐宣宗之焚香盥手读大臣章疏得古天子斋戒受谏之遗意
　　宋太祖诏百官每五日内殿起居以次转对指陈时政得失事闗急切者许不时上章无以触讳为惧
　　【臣】按此宋太祖之所以求言者也至于太宗亦尝诏羣臣欲靣奏事者即时引对此宋初言路所以无壅更参之唐贞观中以谏官随三品以上入阁议事之制庶几忠言谠论日有所闻矣其后宋之子孙盖不能遵祖宗旧章臣僚非差遣合上殿者皆不得对亦有朝臣乞上殿敷奏边事逾月不得报者何其慢也夫差遣上殿转对之例洵有合于古之诸侯见天子敷奏以言明试以功之意也以方面之臣天子数十百城之寄而临行不得密迩天顔陈其所以治状得请便宜及他有所建白不疑于轻视人民社稷也耶然则自府道以上受任合当令其上殿转对也
　　太宗诏求直言知睦州田锡上疏略曰给事中不得其人左右补遗不得其职以致陛下有朝令夕改舍近谋逺之事又言时久升平天下混一故左取右奉致陛下以功业自多然临御九年四方虽宁而刑罚未甚措水旱未甚调陛下谓之太平谁敢不谓之太平陛下谓之至理谁敢不谓之至理又言听用太广则条制必繁条制既繁则依从者少自今凡有奏陈幸令大臣议而行之毋使埀之空言示之寡信
　　【臣】按田锡之言陛下谓之太平谁敢不谓之太平陛下谓之至理谁敢不谓之至理所谓进言者皆曰已治已安也言之于太宗之时亦犹贾生之于汉文矣
　　仁宗景祐三年诏戒羣臣越职言事
　　康定元年除越职言事之禁
　　【臣】按仁宗为宋一代令主属吕夷简执政颇専权用事如开封府范仲淹上百官图指其次第曰如此为序迁如此为不次如此则私又为四论以献讥切时弊夷简因诉其越职言事离间君臣遂落职知饶州集贤校理余靖舘阁校勘尹洙欧阳修皆以直仲淹坐贬然则越职言事之禁出于公乎出于私乎抑禁之便于公乎便于私乎夫谏岂有常职必职言而后言则言之路隘矣必职言而后言必至于职言而亦不得言则言之路絶矣仁宗寻以富弼言除其禁不逺之复也其斯以为仁宗也乎
　　【臣】又按仁宗自庆厯以后求直言增谏官大书屡书烂然史册故其时众正盈朝一二小人虽偶进而旋斥致治之盛近世亦罕焉故常谓唐太宗之纳谏也勤于始而怠于终仁宗之纳谏也厚于终以救其始必能终之为难则仁宗其优矣
　　庆厯三年增置谏官以欧阳脩王素蔡防知谏院余靖为右正言襄喜言路开而虑正人难久立乃上疏曰任谏非难听谏为难听谏非难用谏为难脩等三人忠诚刚正必能尽言臣恐邪人不利必造为御之之説其御之不过有三曰好名好进彰君过尔愿陛下察之毋使有好谏之名而无其实脩每入对帝必延问执政咨所宜行既多所张弛小人翕翕不便脩虑善人必不胜数为帝分别言之初范仲淹之贬饶州脩及尹洙余靖皆以直仲淹见逐羣邪目之曰党人于是朋党之论起脩乃进朋党论脩论事切直人视之如讐帝独奬其敢言顾侍臣曰如欧阳脩者何处得来
　　孝宗隆兴二年诏辅臣晩对便殿诏曰朕每听朝议政顷刻之际意有未尽自今执政大臣或有奏请宜于申未间入对便殿庶可坐论得尽所闻期跻于治【臣】按辅臣经邦论道乃踧踖于阶前尺寸之地谋议于顷刻之间固无由尽所怀而举其职也夫以辅臣之尊尚不得从容展对而况庶官乎孝宗之诏可谓知要矣明孝宗尝御午门或御平台或暖阁屡召大臣详议政事商度可否蔼然如家人父子故治之盛有上下交泰之意若两孝宗者皆有足法者也
　　以上设谏官




　　御定孝经衍义卷六十八
　　钦定四库全书
　　御定孝经衍义卷六十九
　　天子之孝
　　正纪纲
　　【臣】按君臣父子夫妇谓之三纲诸父兄弟族人诸舅师长朋友谓之六纪纪纲者人道之所以立也洪范之言彞伦攸叙是纪纲正也彞伦攸斁是纪纲坏也孝治之主惟此为慎通其义于万事万物作为刑威庆赏辨贤否定功罪以统摄整齐之使民畏爱则象以丽于三纲六纪之中是乃所以肃肃悚悚者已然而网之有纲非人不举丝之有纪非人不理故朱熹曰必人主之心公平正大无偏党反侧之私然后纪纲有所系而立也夫惟敬亲者不敢慢于人斯可谓公平正大无偏党反侧之私矣正纪纲所以广敬也述正纪纲
　　书洪范惟辟作福惟辟作威惟辟玉食臣无有作福作
　　威玉食
　　林之竒曰此三者人主之权势所操以用夫三徳者也此三者人君能自操持则威福在己名分谨严故能操纵予夺以用乎三徳其或假乎臣下则权势下移纪纲紊乱
　　【臣】按辟君也専指天子而言自古彊藩世族窃威福之柄坏法乱纪覆辙相寻曰害曰凶经言明切蔡以为上言惟辟戒其权不可下移下言无有戒其臣不可上僭臣则以为臣而上僭此孝经所谓为下而乱则刑者也若乃干刚独断柄大阿【古利剑名】而驭天下岂么麽所得而闇干者哉其权必先下移而后其臣得而上僭洪范之陈峻为之防以杜渐消萌所以戒其君者为尤至云
　　礼记曲礼君天下曰天子朝诸侯分职授政任功曰予一人
　　【臣】按君者父天母地是上天之子为天所命子养下民薄海内外罔有不臣亦如天之无所不覆其庆赏刑威亦如天之风雨露雷阳舒隂惨无所偏废者也天王天子君临天下称之内外皆以天自处之义其自称曰予一人亦非孤寡不谷之谓乾纲独断威福自操故曰予一人
　　王制考礼正刑一徳以尊于天子
　　郑康成注曰诸侯相与朝王之时考校礼义正定刑法専一道徳以尊崇天子不言乐者礼中兼之【臣】按礼兼乐刑亦兼兵考正于来朝之时乃所以慎勅于归国之后也徳者后王命冡宰降徳于众兆民之徳以孝为本者也诸侯来朝之时亦奉此教典教其民矣是一道徳以同风俗之事也礼乐兵刑是天子所施用于人故以考校正定为义徳是众庶民之所共故言一也要之礼乐兵刑即洪范所谓威福徳虽庶民之所共而正直刚克柔克有司其教化者也威福之柄不可以下移而教化之权不可以旁落此古之帝王用此三者抑扬进退操纵予夺以驭其臣其臣亦得以保其家国者也
　　缁衣子曰政之不行也教之不成也爵禄不足劝也刑罚不足耻也故上不可以防刑而轻爵
　　【臣】按疏此一节明慎赏罚之事言政令所以不行教化所以不成者由爵禄加于小人不足劝人为善刑罚加于无罪不足耻其为恶陈祥道曰爵禄不足劝则轻爵以予人犹无益也故上不可以轻爵刑罚不足耻则防刑以加物犹不足禁也故上不可以防刑必也赏当功而罚蔽罪斯可谓正纪纲矣
　　周礼天官冢宰太宰之职以八柄诏王驭羣臣一曰爵以驭其贵二曰禄以驭其富三曰予以驭其幸四曰置以驭其行五曰生以驭其福六曰夺以驭其贫七曰废以驭其罪八曰诛以驭其过
　　贾公彦释曰司士云以徳诏爵有贤乃受爵是驭之以贵也司士云以功诏禄禄所以富臣下故云以驭其富言语偶合于善有以赐予之故云以驭其幸有贤行则置之于位故云以驭其行生犹养也臣有大勲劳者使子孙享养之是福佑之道也故云以驭其福臣有大罪自杀夺其家资故云以驭其贫废放也臣有大罪若不忍刑杀放之以逺故云以驭其罪臣有过矣非故为之者诛责也则以言语责让之故云以驭其过
　　【臣】按斧斤之柄人所秉执以起事今此八者王所秉执以率作兴事故谓之八柄也析之则有八其实赏罚二者而已自五曰已上皆是善事大善者在前小善者在后自六曰以下皆是恶事故大恶者在前小恶者在后君子之善善长而恶恶短故赏善五而罚恶三内史亦言此八柄之事而变诛言杀者见为恶不止则杀之矣欲使人臣知言语之责让即有刀锯之刑在其后不敢不慎也
　　论语孔子曰天下有道则礼乐征伐自天子出天下无道则礼乐征伐自诸侯出自诸侯出盖十世希不失矣自大夫出五世希不失矣陪臣执国命三世希不失矣天下有道则政不在大夫
　　【臣】按此即春秋之义例也礼乐征伐王者治天下之大法驭天下之大柄自天子出者采薇天保车攻吉日之事春秋以前也自诸侯出者召陵葵丘城濮践土之事庄僖之世也自大夫出者鸡泽溴梁之事襄昭之世也陪臣执国命者南蒯阳虎之事定哀之世也然而事之来也以渐势之极也以积春秋见微知著则谨始之道备焉易曰履霜坚氷至盖言慎也王臣私交始于祭伯【隠公元年】大夫専兵始于无骇【二年】诸侯専征伐始于郑人伐衞【二年】伐国取邑始于牟娄【四年】诸侯分党防伐始于宋陈蔡衞伐郑【四年】大夫防伐始于翚帅师【四年】围而取之始于长葛【五年】列国聘始于齐年【七年】王聘始于凡伯【七年】参盟始于瓦屋【八年】防始于防【九年】来朝旅见始于滕薛【十有一年】侵始于侵宋【庄公十年】迁国始于迁宿【十年】以诸侯而主天下防盟之政始于北杏【十有三年】専杀大夫始于曹【二十有六年】擅封国始于楚丘【僖公二年】王人盟始于翟泉【二十有九年】答王聘聘伯国始于公子遂如京师遂如晋【三十年】外大夫帅师始于救江【文公三年】诸侯在而大夫自为盟始于盟陈袁侨【襄公三年】盟主而防诸侯之大夫始于邢丘【八年】书盗始于郑尉止【十年】诸侯失政始于书大夫盟【十有六年】诸侯无防同始于臯鼬【定公四年】诸侯复特盟始于咸【七年】自咸之盟而诸侯分散不复合矣何则诸侯可以合诸侯大夫不可合诸侯也大夫而合诸侯此南蒯阳虎之流所以尤而效之也虽然其不正之相乗非一日矣自天子而诸侯自诸侯而大夫自大夫而陪臣此又堂陛之等级也天子先自失其大法大柄而后诸侯得以上僭至于诸侯则虽欲操之而弗失固之而常存而弗可久也其名之不正言之不顺无以取服于人者矣故曰使周天子必无废文武之法无过失之道诸侯虽大国孰敢慢使诸侯必无僭天子其大夫孰敢陵使大夫必无胁其君其陪臣孰敢叛所谓正己而物正者可不慎哉
　　周威烈王二十三年初命晋大夫魏斯赵籍韩防为诸侯
　　司马光曰天子之职莫大于礼礼莫大于分分莫大于名何谓礼纪纲是也何谓分君臣是也何谓名公侯卿大夫是也天子视三公三公率诸侯诸侯制卿大夫卿大夫治士庶人贵以临贱贱以承贵上之使下犹心腹之运手足根本之制枝叶下之事上犹手足之衞心腹枝叶之庇本根然后上下相系而国家治安故曰天子之职莫大于礼也文王序易以乾坤为首孔子系之曰天尊地卑乾坤定矣卑髙以陈贵贱位矣言君臣之位犹天地之不可易也春秋抑诸侯尊王室王人虽微序于诸侯之上以是见圣人于君臣之际未尝不惓惓也故曰礼莫大于分也夫礼辨贵贱序亲疎裁羣物制庶事非名不着非器不形名以命之器以别之然后上下粲然有伦此礼之大维也名器既亡则礼安得独存哉昔仲叔于奚有功于衞辞邑而请繁缨孔子以为不如多与之邑惟名与器不可以假人君之所司也政亡则国家从之衞君待孔子而为政孔子欲先正名以为名不正则民无所措手足易曰履霜坚氷至书曰一日二日万防谓此类也故曰分莫大于名也呜呼幽厉失徳周道日衰纪纲散坏下陵上替诸侯専征大夫擅政礼之大体什丧七八矣然文武之祀犹绵绵相属者盖以周之子孙守其名分故也今晋大夫暴蔑其君剖分晋国天子既不能讨又宠秩之使列于诸侯是区区之名分复不能守而并弃之也先王之礼于斯尽矣或者以为当是之时周室微弱三晋彊盛虽欲勿许其可得乎是大不然夫三晋虽彊茍不顾天下之诛而犯义侵礼则不请于天子而自立矣不请于天子而自立则为悖逆之臣天下茍有桓文之君必奉礼义而征之今请于天子而天子许之是受天子之命而为诸侯也谁得而讨之故三晋之列于诸侯非三晋之坏礼乃天子自坏之也
　　【臣】按东迁以后王室既卑矣诸侯彊大夫僭记礼者谨其失之之渐曰某事自某王始某事自某公始某事自某大夫始春秋之作先儒谓孔子之刑书【臣】以为即孔子之礼书也荣于华衮严于斧钺一以为礼一以为刑故使夫肆越者敛戢觊望者消沮由夫尊君抑臣之义例大书特书使乱臣贼子知所顾畏而纪纲庶防乎一振也获麟以后更七十八年而后有命晋大夫为诸侯之事可以知当日之为君父者亦稍稍以空名制驭天下而纪纲不至于尽废矣如之何至威烈而自逾其短垣也司马光言天子之职莫大于礼此与晏子之对景公惟礼可以己之同意实天下后世之鉴也
　　齐威王召即墨大夫语之曰自子之居即墨也毁言日至然吾使人视即墨田野辟人民给官无事东方以宁是子不事吾左右以求助也封之万家召阿大夫语之曰自子守阿誉言日至吾使人视阿田野不辟人民贫馁昔日赵攻鄄子不救衞取薛陵子不知是子厚币事吾左右以求誉也是日烹阿大夫及左右尝誉者于是羣臣耸惧莫敢饰诈务尽其情齐国大治彊于天下【臣】按烹阿封即墨之事赫然警动人之耳目于时齐国号称大治此齐威霸畧也但其作用则蓄之以迟久而发之以振厉且未免于伺察钩校而后得人之情于帝者之明目达聪王者之荡平正直为不可同年语耳
　　献帝时秘书监侍中荀悦作申鉴五篇奏之其大畧曰为政之术先屏四患乃崇五政伪乱俗私坏法放越轨奢败制四者不除则政末由行矣是谓四患兴农桑以养其生审好恶以正其俗宣文教以章其化立武备以秉其威明赏罚以统其法是谓五政人不畏死不可惧以罪人不乐生不可劝以善故在上者先丰民财以定其志是谓养生善恶要乎功罪毁誉效于准验聴言责事举名察实无或诈伪以荡众心故俗无奸怪民无淫风是为正俗荣辱者赏罚之精华也故礼教荣辱以加君子化其情也桎梏鞭扑以加小人化其形也若教化之废推中人而坠于小人之域教化之行引中人而纳于君子之涂是谓章化在上者必有武备以戒不虞安居则寄之内政有事则用之军旅是谓秉威赏罚政之柄也人主不妄赏非爱其财也赏妄行则善不劝矣不妄罚非矜其人也罚妄行则恶不惩矣赏不劝谓之止善罚不惩谓之纵恶在上者能不止下为善不纵下为恶则国法立矣是谓统法四患既蠲五政又立行之以诚守之以固简而不怠疎而不失垂拱揖让而海内平矣
　　【臣】按四患五政者实国所兴立而建威消萌之至计也使桓灵以前闻悦之言而早用之斯亦曲突【灶囱】徙薪【预防失火】也已
　　唐肃宗时平卢节度使王元志薨上遣中使往抚将士且就察军中所欲立者授以旌节髙丽人李怀玉为裨将杀元志之子推侯希逸为平卢军使希逸之母怀玉姑也故怀玉立之朝廷因以希逸为节度副使节度使由军士废立自此始
　　司马光曰夫民生有欲无主则乱是故圣人制礼以治之自天子诸侯至于卿大夫士庶人尊卑有分大小有伦若纲条之相维臂指之相使是以民服事其上而下无觊觎肃宗遭唐中衰幸而复国是宜正上下之礼以纲纪四方而偷取一时之安不思永久之患彼命将帅统藩维国之大事乃委一介之使徇行伍之情无问贤不肖惟其所欲与者则授之自是之后积习为常君臣循守以为得策谓之姑息乃至偏禆士卒杀逐主帅亦不治其罪因以其任授之然则爵禄废置杀生予夺皆不出于上而出于下乱之生也庸有极乎且夫有国家者赏善而诛恶故为善者劝为恶者惩彼为人下而杀逐其上恶孰大焉乃使之拥旄钺帅长一方是赏之也赏以劝恶恶其何所不至乎书云逺乃猷诗云猷之不逺是用大谏孔子曰人无逺虑必有近忧为天下之政而専事姑息其忧可胜校乎迹其厉阶肇于此矣
　　【臣】按藩镇之祸有唐中叶以后国命以之终始説者以为唐之兵制三变每变而益甚府兵变为长征长征变而彍骑彍骑变而藩镇兵革不休以有藩镇也自李怀玉侯希逸之后偏裨末校皆得以擅废置主将之权而唐之君臣相与姑息而容忍之过于慈母之字骄子其间仅有一有志戡乱之宪宗而卒未能削株掘根尽殱若属克复神尧之宇致使芽孽隠伏滋蔓难图自古彊臣叛将之得志未有甚于唐者也使肃宗复国之后欲尽收天下之兵聚于京师而尽释诸将之兵柄其势固有所不能而节钺之命必出自朝廷则易易也试以军情言之彼李怀玉一人亦未必尽得平卢一军之心也茍所遣往抚将士者非中使而方畧大臣也必能斩怀玉希逸以徇于平卢且以示于诸军能不为之股栗乎设有不然亦不过六师移之檄诸军使修方伯连帅之职而已不知何惮而不为此乃因而立之倒持太阿秉其末以自刿也夫使为偏裨者人人自以为大将为主帅者虑无不帝制自为如此乎覆夺相寻而不已则非复文告之可以怀柔礼法之可以抑制者矣故二百年之不靖皆肃宗之姑息偷安者酿成之而下替上陵之势日甚一日而所谓同恶相济者林立环伺则剪除尤难而筹国者徒区区于惜劳与费弥更因循无怪乎神尧以一旅取天下而后世子孙不能以天下取河北也此肃宗不振其纪纲之过也
　　宋太祖建隆三年以赵普为枢密使
　　吴廷祚罢以普代之宋主尝谓普曰天下自唐季以来数十年间帝王凡易八姓鬭战不息生民涂地其故何也吾欲息天下之兵为国家长久计其道何如普对曰此无他方镇大重君弱臣彊而已今欲治之宜稍夺其权制其钱谷收其精兵则天下自安矣语未毕宋主曰卿勿复言吾已谕矣
　　朱熹曰赵韩王佐太祖区处天下收藩镇之权立国家二百年之安岂不是仁者之功
　　【臣】按自唐之威灵不振于河北延及五季三纲五常之义荡然无复有存焉者矣宋祖之兴韩王发虑不待言终宜其尔也原夫古之一同之地不逮今之一县小者半之有方伯连帅以相率属也而又有天子之老监于其国方物则贡之天子贤能则献之天子其田赋才足以供给常事而已虽有不臣之心固未可以今之一县之钱粮兵马而抗衡于天下之富彊者也且夫大小相维中外相制则所以纲纪四方者又极整齐严肃而未可以凭陵越轶者矣唐之府兵再变而为方镇説者皆以方镇比于古之建侯其实相悬殊甚一镇之地兼古之数十百诸侯予之以富彊之籍矣其取精用物足以威福玉食而无所顾惮以是驱率其属而乐为之死及有事而防诸道之师又非古之方伯连帅也而欲臂指使之不亦难哉向使元和间尽如乌重横海一州之处置则百余年间战鬭息而生民少休虽中主亦足以循法制而守宗祚矣然而唐宪宗之君臣不能而宋太祖之君臣能之者非必否泰剥复之数使然也夫亦中叶之主因循积习而维新之世具举毕张者欤
　　孝宗淳熈十五年朱熹投匦进封事凡六事其三振举纪纲四海之广兆民之众人各有意欲行其私而善为治者乃能总摄而整齐之使之各循其理而莫敢不如吾志之所欲者则以先有纲纪以持之于上而后有风俗以驱之于下也何谓纲纪辩贤否以定上下之分核功罪以公赏罚之施也何谓风俗使人皆知善之可慕而必为皆知不善之可羞而必去也然纲纪之所以振则以宰执秉持而不敢失台谏补察而无所私人主又以其大公至正之心恭己于上而照临之是以贤者必上不肖者必下有功者必赏有罪者必刑而万事之统无所阙也纲纪既振则天下之人且将各自矜奋更相劝勉以去恶而从善盖不待黜陟刑赏一一加于其身而礼义之风亷耻之俗已丕变矣惟至公之道不行于上是以宰执台谏有不得人黜陟刑赏多出私意而天下之俗遂至于靡然不知名节行检之可贵而唯阿谀软熟奔竞交结之为务一有端言正色于其间则羣讥众排必使无所容于斯世而后已茍非断自圣志洗濯其心而有以警勅之使大小之臣各举其职以明黜陟以信刑赏则何以振已頽之纲纪而厉已坏之风俗乎至于所谓其本在于正心术以立纪纲者复为陛下毕其説焉夫所谓纲者犹网之有纲也所谓纪者犹丝之有纪也网无纲则不能以自张丝无纪则不能以自理故一家则有一家之纲纪一国则有一国之纲纪若乃乡总于县县总于州州总于诸路诸路总于台省台省总于宰相而宰相兼统众职以与天子相可否而出政令此则天下之纲纪也然而纲纪不能以自立必人主之心术公平正大无偏党反侧之私然后纲纪有所系而立君心不能以自正必亲贤臣逺小人讲明义理之归闭塞私邪之路然后可得而正也
　　【臣】按逸王未尝无赏罚而兴朝独能为劝惩其章服刑宪未之有改也此固由于择术之有偏正任人之有贤否而公私之异向背之殊朱熹之所反覆开陈于宋主者也
　　金世宗尝谓宰相曰帝王之政固以寛慈为徳然梁武帝専务寛慈以致纲纪大坏朕尝思之赏罚不滥即是寛政
</div>
    <div class="pagination">
<a href="御定孝经衍义_page43.html">上一页</a><span>...</span><a href="御定孝经衍义_page39.html">39</a><a href="御定孝经衍义_page40.html">40</a><a href="御定孝经衍义_page41.html">41</a><a href="御定孝经衍义_page42.html">42</a><a href="御定孝经衍义_page43.html">43</a><span class="current-page">44</span><a href="御定孝经衍义_page45.html">45</a><a href="御定孝经衍义_page46.html">46</a><a href="御定孝经衍义_page47.html">47</a><a href="御定孝经衍义_page48.html">48</a><a href="御定孝经衍义_page49.html">49</a><span>...</span><a href="御定孝经衍义_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
