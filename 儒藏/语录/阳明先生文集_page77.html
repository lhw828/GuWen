<!DOCTYPE html>
<html>
<head>
    <meta charset="UTF-8">
    <title>阳明先生文集 - 第 77 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>阳明先生文集 - 第 77 页/共 112 页</h1>
    <div class="content">
△其十八牌行江西按察司查收随军粮赏　【十月十五日】

照得本院督觧宁王宸濠并其党与已至浙江杭州地方适遇　钦差提督赞画机密军务御用监太监张奉　命前来江西体勘宸濠反逆等情当准揭帖随将各犯案仰浙江按察司备呈太监张就仰原委官兵觧回江西省城听候转觧军门审处外所据原带各项赏功银牌花红彩段及粮饷等项应合随军觧回为此除差原觧县丞等官龙光等仍将前项银牌粮饷等项觧回江西按察司照数查收贮库待候逆犯转觧起程之日随军支用牌仰本司官吏即便查照施行仍具收过数目缘由印信结状及库收随牌申缴

△其十九牌差千户杨基追回起运官兵粮米　【十月十七日】

令差百户杨基前往南直隶地方同原委主簿于旺即将原运官兵人等日用粮米装回江西省城河下听候官兵起觧人犯之日仍发随军支给仍仰南昌新建二县差人公同看守

△其二十案行江西布政司查报各卫兑运遇变钱粮　【十月二十七日】

准　钦差提督漕运都察院右副都御史臧　咨据南京留守中卫运粮甲余徐禄等状告蒙派江西南昌等县兑改正粮四千九百石零于本年五月二十一日官军四十七员名到吴城水次至六月十四日兑完各县粮米俱遗下耗米并行粮未曾兑领在彼守兑至六月十六日忽被王府承奉熊太监带领流贼千余齐拥上船就将指挥绑缚截回江西去讫有禄等奔命躲避乞赐怜悯转达抢掳情苦等因又据百户何钰呈旗甲梁承宗等状告跟随指挥盛勋领兑南昌等县粮一万九百九十石零至六月十四日先将兑完粮米起运止留下载船装米八百石零差委百户田荣带领承宗等守兑行粮及轻赍银两至十六日午时亦同留守中卫粮船被贼掳去官银一百四十三贵四钱四分南昌县轻赍银九百三十六两五钱零进贤县行粮一千八十三石并官军田荣等六员名俱被抢掳去讫止有承宗与董胜上岸迯命乞赐转达等因续据湖广蕲州卫指挥王骥呈报黄州武昌二卫兑领粮米入船被贼刼虏武昌左卫指挥丁钺呈本卫百户高镕下运军被贼抢掳二十八名沔阳卫指挥张铭呈本卫军船遇贼截虏武昌卫指挥李璁呈本卫军船旗甲俱被虏去九江卫指挥陈勋呈本卫千户王济兑完金溪等县船粮被贼绑打刼虏等情各呈到院议照案候间今照江西首恶被擒地方宁靖诚恐各该领运官军或乘机侵欺或在家延住合行查催为此备咨贵院烦请分委廉干官员前去江西吴城等水次严督原兑有司粮里并江西等总兑粮官军人等查勘船粮掳刼若干抢去轻赍银两若干虏去运军余丁若干数内侵欺乘机盗去若干其见在仓粮截留听用若干催赶前进若干中间原被抢虏粮银有无见在应否给领起运通烦查处明白备由咨报又准　钦差提督漕运镇守淮安地方总兵官镇远侯顾　手本为查催运粮事云云烦行江西司府州县等官查明回示案查先该本院看得前项粮米交兑正是宁王反逆之时节审被虏运军报称　中间有官军兑运已毕稍泊吴城湖口等处者亦有粮长装粮在水次交兑未全者多被贼党执虏等情查究间续准户部覆题开称强贼往来大肆侵刼所据京储重务相应议处合无移咨巡抚并漕运等衙门将正德十三年兑军已行装运贼势不相及者即便差人严督攒运赴京交纳未曾交兑者暂免赴运不远者差人赶回俱留彼处坚完城内另廒收贮极力防守如用兵日久本处军饷不敷亦准动支应用如有因而乘机侵埋者抚按衙门准自查究施行事宁之日造册奏缴仍造青册送部查考等因题奉　钦依备咨前来已经案仰江西布政司钦遵即行掌印并原委司府管粮监兑等官速将各该粮米逐一清查要见何处水次在前交兑已经装运起程若干相应严督攒运其未曾交兑者暂免起运准留本处收贮防守收留之时查照漕运则例加耗折收但恐未经筛晒并湿润等项不无折耗难以放支合照旧规每石再加湿润米一斗三升其被虏粮米亦要查系何府县粮米该何卫所官军交兑务要的实明白定限一月以里类造手册呈报本院以凭　奏报仍刊给告示晓谕运粮官军并管粮等官及粮里等不许乘机通同侵盗埋没捏作被贼刼虏如违许今各该地方呈首拿问首告之人重加给赏受贿买和并知而不举事发一体重治不恕去后未报今准前因拟合就行为此仰抄按回司作急委官催督查报乃一面径自备呈漕运衙门本院查照施行如再违延先将首领官吏提问掌印官别议不恕

△其二十一告谕军民　【十二月十五日】

告谕军民人等尔等困苦已极本院才短知穷坐视而不能救徒含羞负愧言之实切痛心今京边官军驱驰道路万里远来亦无非为　朝廷之事抛父母弃妻子被风霜冐寒暑颠蝢道路经年不得一顾其家其为疾苦殆有不忍言者岂其心之乐居于此哉况南方卑湿之地尤非比人所宜今春气渐动瘴疫将兴久客思归情怀益有不堪尔等居民念自己不得安宁之苦即湏念诸官军久离乡土抛弃室家之苦务敦主客之情勿怀怨恨之意亮事宁之后凡遭兵困之民　朝廷必有优恤今军马塞城有司供应日不暇给一应争鬪等项词讼俱宜含忍止息勿辄告扰各安受尔命宁柰尔心本院心有余而力不足聊布此苦切之情于尔百姓其各体悉无怨

△其二十二钦奉　诏书行江西按察司宽宥胁从　【十二月十六日】

节该伏覩　诏书朕亲统六师正名讨罪除首恶宸濠并同谋有名逆贼不赦外其余胁从之徒尽行宽宥释放钦此钦遵照得先因宁府作乱该本院出给告示官兵临城之日惟首恶是同宗支郡王仪宾人等各闭门自保商贾买卖如故军民弃甲投戈各归生理毌得惊疑其有怀奸稔恶不悛者必杀无赦胁从人等但能赴官投首即与释放免罪等情已经发仰远近张挂晓谕外后宸濠既擒被胁之徒前后赴官投首不下千余皆经查审释放其间尚有欲赴首官司多被地方拦阻本院随又督觧逆犯出外以是一向迟疑未即出投续该　钦差提督军务各衙门临省前项被胁之人始各赴官投首就与本院事体一同即是去恶从善之民近访得有等无籍之徒用言扇惑乘机诈害致使惊疑未安生理除访拏究问外仰按察司抄捧回司即便大书出给告示发仰人烟辏集去处常川张挂晓谕自破城以后但有被胁旗校军民人等改恶迁善已经赴官投首验有执照者皆系良善俱仰遵照前项　诏书内事理尽行宽宥释放各安生理毋得信人恐吓自生猜疑地方里邻总甲人等敢有怀挟私雠罗织扰害诳言扇惑诈骗财物者仰即赴院告理以凭拏问发遣仍取各首到官姓名并给过告示晓谕缘由呈报

△其二十三告谕各府州县军民止息争讼　【十二月十七日】

近据南昌等府州县人等诉告各项情词到院看得中间多系户婚田土等事虽有一二地方重情又多繁琐牵扯不干己事在状除情可矜疑者亦量轻重准理其余不行外为照江西地方近因宁王变乱比来官军见屯省城况闻　圣驾将临有司官员俱各公占委用分理不暇远近居民又有差役荅应奔走无休本院志在抚安地方休息军民当此多事之时岂暇受理词讼必待地方宁靖兵众既还官府稍暇方可从容听断为此合行出给告示晓谕各府州县军民人等暂且各回生理保尔家室母轻忿争一应小事各宜含忍不得辄兴词讼不忍一朝之忿锱铢之利遂致丧身忘家始谋不臧后悔何及中间果有赃官酷吏豪奸巨贼虐众殃民患害急切者务要简切直言字多不过一二行陈告亦须自下而上毌致蓦越其余一切事情俱候地方宁谧官军班还之日各赴该管官司告理若剖断不公或有亏枉方许申诉敢有故违仍前告扰者定行痛责仍照例枷号问发决不轻贷

△其二十四再行告谕军民止息争讼　【十二月】

照得本院屡出告示晓谕军民人等令其含忍宁耐止息争讼而军民人等全不体悉纷纷告扰不已及看所告情词多系小事忿争全是繁文牵扯细字迭书殊可厌恶当此多事日不暇给词状动以千百徒费精神何由遍览除已前情词俱已不行外为此再行晓示敢有仍前不遵告谕故违告扰者定行照例枷号从重问发的不虚示

计开

一本院系风宪大臣职当秉持大体正肃百僚非琐屑听理词讼之官今后军民人等一应户婚田土鬪争债负钱粮差役等事俱要自下而上府州县问断不公方许告守巡按察衙门守巡按察衙门问断不公方许赴本院陈告敢有越诉渎冐宪体者痛责枷号

一地方强盗紧急重情及赃官污吏虐害切已者亦许赴院直告敢有因而扯捏前项名目告扰者痛责枷号问发

一词状止许直告一事朱语不许过十字俱要疏行大字不得过两行每行不得过三十字不得牵告多人姓名违者痛责状词不行

一告人俱于放告日以次随牌入告不许拦街截巷非时告扰违者并地方人等通行拏治

△其二十五牌行江西布按二司查报用过粮饷　【十二月二十日】

案照先因宁王变乱该本院备行南赣等府起调各项军兵人等追剿合用粮饷等项就仰听将在官钱粮支给间随据吉安府申称动调兵快数万本府钱粮数少乞为急处等情已经通行各府速将见贮不拘何项钱粮以三分为率内将二分赴觧军前接济外续看得前项事情系　国家大难存亡所关诚恐兵力不敷又牌行各该官司即选父子乡兵在官操练听将官钱支作口粮候本院另有明文一至即便启行去后今照前项首恶并其谋党俱已擒斩原调各处军兵已久放归所据用过粮饷等项合行查造为此仰抄案回司即查各府州县自用兵日起至掣兵日止要见某项钱粮差何人役觧赴军前应用若干有无获奉批回在卷又将某项钱粮差何人役觧赴某官处支给官兵口粮等项若干自某月日期起至某月日止各支若干或系那借惟复措置之数务要清查明白类造文册星驰差人送院查考中间如有官吏人等通同作弊重支冐领或以少作多侵欺捏报者就便拏问照例发遣毌得违错

△其二十六批江西追征钱粮呈

据江西布政司呈看得江西一省重遭大患民困已极屡经　奏兑粮税日久未奉　明旨近虽南科奏停随复部使催督一以为蠲免一以为追征非惟下民无所遵守亦且官府难于施行今该司议谓兑淮起运系京储额数而王府禄米亦岁用难缺要行所属先纳兑淮次及京库折银次及南京仓米次及王府禄米其余俱候　明降等因此亦深曙民患欲济不能委曲调停计出无柰仰司即如所议备行各该府州县查照施行后有　恩旨当亦止免十五年以后钱粮其十四年以前拖欠必湏带征终有不免莫若速了为便各府州县宜以此意备晓下民姑忍割肉之痛以救燃眉之急呜呼目击贫民之疾苦而不能救坐视征求之急迫而不能止徒切痛楚之怀曾无拯援之术伤心惨目污背赧颜此皆本院之罪其亦将谁归咎各府州县官务体此意虽在催科恒存抚字仍备出告示使各知悉此缴

△其二十七再批江西布政司追征钱粮呈

据江西布政司呈看得本省十四年以前一应钱粮已经给事等官奉奏　明旨果系小民拖欠俱准暂且停征还着各该官司设法赈济毌视虚文此　朝廷之深仁厚德悯念穷民诚爱恻怛之所发小民莫不欢欣鼓舞臣子所当遵守奉行乃今停征之令甫下而催并之檄复行赈济之仁未布而棰挞之苦已加法令如此有司何以奉行下民何所取信夫为人臣者上有益于国下有益于民虽死亦甘为之今日所行上使　朝廷失信于民下使百姓归怨于上重贫民之困益地方之灾纵使钱粮果可立办忍心害理亦不能为况旬月之间而欲追并了绝就使神输鬼运亦于事势不能徒尔敛怨殃民何益于事除本院身为巡抚不能为　国为民自行住俸待罪外仰布政司行各该府县官以理劝化小民且谕以今日之举非关　朝廷失信实由京储缺乏司国计者势不得已兴起其忠君亲上之心勉令渐次刻期完纳果克济事两月之后亦未为迟其各该官员本非其罪不必住俸革去冠带行令照旧尽心职业勿因事变之难有恢爱民之志后有违慢之戮本院自当其罪仍呈提督漕运行督粮官及巡按衙门知会此缴

△其二十八批南昌府追征钱粮呈

据南昌府所申凋弊征求之苦本院缪当斯任实切忧惭部堂诸公非无恤民之念但身司国计不得不以空乏为虞在外有司非无国计之忧但目击民痍不能不以抚恤为重若使平民尚堪朘削一时忍痛并征以输国用岂非臣子之心但恐徒尔虐民无济国事非徒无济兼恐生虞斟酌调停事在善处仰布政司会同二司各官将该府所申事理即加酌议或先征新粮将旧粮减半带征或尽其力量可及分作几限令民依期逐渐办纳但可通融调摄皆湏悉心议处务使穷民不致重伤而国用终亦无损一面备行各该府县查照施行一面具由呈来以凭咨　奏此缴

△其二十九批金溪县褒崇陆氏子孙　【正德十五年正月初四日】

据抚州府金溪县三十六都儒籍陆时庆告看得宋儒陆象山先生兄弟得孔孟之正传为吾道之宗派学术久晦致使湮而未显庙堂尚缺配享之典子孙未沾褒崇之泽仰该县官吏将陆氏嫡派子孙差役查照各处圣贤子孙事例俱与优免其间有聪明俊秀堪以入学者具名送提学官处选送学肄业务加崇重之义以扶正学之衰具依准缴

△其三十告谕义安等县渔户　【三月】

告谕安义等县渔户及远近军民人等地方不幸近遭大变加以师旅征输人民困苦已极官府思欲休养赈恤而无其由近闻渔户人等曾被宁王驱胁者虑恐官府追论旧恶心不自安往往废弃生业询其所以皆由雠家煽动意在激使为恶因而陷之死地以快其愤不知　朝廷已屡有榜文凡被宁贼驱胁者一槩释而不问况访得安义等处渔户各系诗礼大家素敦良善虽或间有染于非僻及为王府所胁诱者然乡里远近自有公论善恶终不可混近据通判林宽禀称各户痛惩既往已将渔船拆卸似此诚心改行亦复何所忧惧为此特仰南康府通判林宽将本院告谕真写翻刊亲赍各户逐一颁谕务使舍旧图新各安生理不得轻信人言妄有疑猜自求罪累其素敦诗礼良善者愈加劝勉务益兴行礼让讲信修睦以为改恶从善者之倡族党之中果有长恶不悛不听劝谕者众共拘执送官明正典刑以安善类毌容稂莠致害嘉禾若旧虽为显恶今能诚心改化者亦不得怀记旧雠搜求罗织激使为非事发究竟责有所归呜呼吾民同胞不幸陷于罪戮恻然尚不忍见岂有追寻旧恶必欲置之死地之理本院旧在南赣曾行十家牌式军民颇安盗贼颇息除各该地方行分巡分守官编置外前项渔户人等就仰通判林宽照式逐一编置务在着实举行以收成効特兹告谕各宜知悉

△其三十一咨　整理兵马粮草兵部左侍郎王查报功次　【三月初四日】

准　钦差整理兵马粮草等项兵部左侍郎兼都察院左佥都御史王　咨内开烦为查照将征剿防守有功官军人等功次分别明白造册咨送以凭查议等因卷查先为飞报地方谋反重情事本职奉　命前往福建公干中途遭遇宁府反叛谋危宗社系国家大难义不容舍之而去当即退保吉安随具本奏闻及星夜行文各府起调兵快召募四方报効义勇适遇巡按两广御史谢源伍希儒回京复　命又行具本　奏留军前协谋行事各哨官兵俱听监督获有功次俱凭本职送发各官审验纪录去后续督官兵前后攻复省城俘执宸濠并其党与起觧间随准南京兵部咨开称照得江西逆贼既已擒获逆党已经剪平所获功次合行纪验除原差科道官前来外烦将征剿逆贼官军民兵召募义勇乡官人等所获功次分别奇功头功次功造册复验等因案经备行江西按察司查照施行去后今准前因看得征剿宸濠之时止是分布哨道设伏运谋以攻城破敌为重擒斩贼徒为轻且攻城破敌虽系本职督领各哨官兵协谋并力缘任非一人事非一日各官俱系同功一体难以分别等第其擒斩贼徒虽有等级自有下手兵夫难以加于各官之上止将各哨擒斩贼犯送发御史谢源伍希儒审验明白从实直纪缘各官不曾奉有纪功之　命但照本职钦奉　勑谕便宜事理从权审验纪录难以分别奇功头功次功等项名目止于册内开写某人擒斩某贼首某贼从重轻多寡据实造册中间等第亦可自见除行各官再行查照造册径缴外所据擒获功次总及官军兵快报効人等员名数目合行开造咨报施行

计开

一提督领兵官一员

钦差提督南赣汀漳等处军务都察院右副都御史王

一协谋讨贼审验功次官二员

钦差廵按两广监察御史谢源　伍希儒

一领哨官十员

冲锋破敌吉安府知府伍文定　赣州府知府邢珣　袁州府知府徐琏　临江府知府戴德儒　邀伏截杀赣州卫署指挥佥事余恩　抚州府知府陈槐　建昌府知府会玙　饶州府知府林珹　广信府知府周朝佐　瑞州府通判胡尧元

一分哨官十一员

邀伏截杀吉安府泰和县知县李楫　临江府新淦县知县李美　吉安府万安县知县王冕　南康府安义县知县王轼　瑞州府通判童琦

守把截杀吉安府通判谈储　吉安府推官王暐　南昌府进贤县知县刘源清　南昌府奉新县知县刘守绪　南安府推官徐文英　抚州府临川县知县傅南乔

一随哨官四十五员

邀伏截杀吉安府通判杨昉　吉安守御千户所指挥同知麻玺　赣州府同知夏克义　赣州卫指挥佥事孟俊　永新守御千户所指挥同知高睿　南昌府通判陈旦　南昌府丰城县知县顾佖　袁州府推官陈辂　南昌府宁州知州汪宪　饶州府余干县知县马津　瑞州府上高县知县张淮　瑞州府高安县知县应恩　吉安府永新县知县柯相　南康府建昌县知县方泽　南昌府靖安县知县万士贤

守把截杀广信府铅山县知县杜民表　广信府永丰县知县谭缙　瑞州府同知杨臣　瑞州府新昌县知县王庭　饶州府安仁县知县杨材　广信府通判俞良贵　广信府通判安节　广信府推官严铠　临江府同知奚钺　临江府通判张都　广信府同知桂鏊　瑞州府推官金鼎　赣州府赣县知县宋瑢　赣州卫正千户刘镗　赣州卫正千户杨基　广信守御千户所秦逊　永新县儒学训导艾桂　瑞州府高安县县丞卢孔光　饶州府余干县县丞梅霖　南昌府靖安县县丞彭龄　吉安府万安县县丞李通　南昌府武宁县县丞张翔　饶州府兴国县主簿于旺　瑞州府高安县主簿胡鉴　饶州府余干县龙津驿驿丞孙天佑　南昌府南昌县市汊驿驿丞陈文瑞　吉安府吉水县致仕县丞龙光　赣州府赣县听选官雷济　南昌府丰城县省祭官文栋材　赣州府赣县义官萧庾　南安府上犹县尹志爵

一协谋讨贼乡官十二员

致仕御史王懋中　养病痊可编修邹守益　丁忧御史张鳌山　养病郎中曾直　养病评事罗侨　调用佥事刘蓝　致仕按察使刘逊　致仕参政黄绣　闲住知府刘昭　依亲进士郭持平　参谋驿丞王思　参谋驿丞李中

一戴罪杀贼官十七员

九本兵备副使曹雷　九江府知府汪颖　九江府德化县知县何士凤　九江府彭泽县知县潘琨　九江府湖口县知县章玄梅　南巿府知府陈霖　南康府同知潘禄　南康府通判蔡让　南康府通判俞椿　南康府推官王诩　南康府星子县主簿杨永禄　南康府星子县典史叶昌　南昌府知府郑瓛　南昌府同知何继周　南昌府通判张元澄　南昌府南昌县知县陈文道　南昌府新建县知县郑公奇
</div>
    <div class="pagination">
<a href="阳明先生文集_page76.html">上一页</a><span>...</span><a href="阳明先生文集_page72.html">72</a><a href="阳明先生文集_page73.html">73</a><a href="阳明先生文集_page74.html">74</a><a href="阳明先生文集_page75.html">75</a><a href="阳明先生文集_page76.html">76</a><span class="current-page">77</span><a href="阳明先生文集_page78.html">78</a><a href="阳明先生文集_page79.html">79</a><a href="阳明先生文集_page80.html">80</a><a href="阳明先生文集_page81.html">81</a><a href="阳明先生文集_page82.html">82</a><span>...</span><a href="阳明先生文集_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
