<!DOCTYPE html>
<html>
<head>
    <meta charset="UTF-8">
    <title>正蒙 - 第 3 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>正蒙 - 第 3 页/共 11 页</h1>
    <div class="content">　　心存无尽性之理，故圣不可知谓神。
　　以我视物则我大，以道体物我则道大。故君子之大也大于道，大于我者容不免狂而已。
　　烛天理如向明，万象无所隐；穷人欲如专顾影间，区区于一物之中尔。
　　释氏不知天命而以心法起灭天地，以小缘大，以末缘本，其不能穷而谓之幻妄，真所谓疑冰者与！
　　释氏妄意天性而不知范围天用，反以六根之微因缘天地。明不能尽，则诬天地日月为幻妄，蔽其用于一身之小，溺其志于虚空之大，所以语大语小，流遁失中。其过于大也，尘芥六合；其蔽于小也，梦幻人世。谓之穷理可乎？不知穷理而谓尽性可乎？谓之无不知可乎？尘芥六合，谓天地为有穷也；梦幻人世，明不能究所从也。

　　　　中正篇第八

　　中正然后贯天下之道，此君子之所以大居正也。盖得正则得所止，得所止则可以弘而至于大。乐正子、颜渊，知欲仁矣。乐正子不致其学，足以为善人信人，志于仁无恶而已；颜子好学不倦，合仁与智，具体圣人，独未至圣人之止尔。
　　学者中道而立，则有(位)[仁]以弘之。无中道而弘，则穷大而失其居，失其居则无地以崇其德，与不及者同，此颜子所以克己研几，必欲用其极也。未至圣而不已，故仲尼贤其进；未得中而不居，故惜夫未见其止也。
　　大中至正之极，文必能致其用，约必能感而通。未至于此，其视圣人恍惚前后，不可为之像，此颜子之叹乎！
　　可欲之谓善，志仁则无恶也。诚善于心之谓信，充内形外之谓美，塞乎天地之谓大，大能成性之谓圣，天地同流、阴阳不测之谓神。
　　高明不可穷，博厚不可极，则中道不可识，盖颜子之叹也。
　　君子之道，成身成性以为功者也；未至于圣，皆行而未成之地尔。
　　大而未化，未能有其大，化而后能有其大。
　　知德以大中为极，可谓知至矣；择中庸而固执之，乃至之之渐也。惟知学然后能勉，能勉然后日进而不息可期矣。
　　体正则不待矫而弘，未正必矫，矫而得中，然后可大。故致曲于诚者，必变而后化。
　　极其大而后中可求，止其中而后大可有。
　　大亦圣之任，虽非清和一体之偏，犹未忘于勉而大尔，若圣人，则性与天道无所勉焉。
　　无所杂者清之极，无所异者和之极。勉而清，非圣人之清；勉而和，非圣人之和。所谓圣者，不勉不思而至焉者也。
　　勉盖未能安也，思盖未能有也。
　　不尊德性，则学问从而不道；不致广大，则精微无所立其诚；不极高明，则择乎中庸失时措之宜矣。
　　绝四之外，心可存处，盖必有事焉，而圣不可知也。
　　不得已，当为而为之，虽杀人皆义也；有心为之，虽善皆意也。正己而物正，大人也；正己而正物，犹不免有意之累也。有意为善，利之也，假之也；无意为善，性之也，由之也。有意在善，且为未尽，况有意于未善耶！仲尼绝四，自始学至成德，竭两端之教也。
　　不得已而后为，至于不得为而止，斯智矣夫！
　　意，有思也；必，有待也；固，不化也；我，有方也。四者有一焉，则与天地为不相似。
　　天理一贯，则无意、必、固、我之凿。意、必、固、我，一物存焉，非诚也；四者尽去，则直养而无害矣。
　　妄去然后得所止，得所止然后得所养而进于大矣。无所感而起，妄也；感而通，诚也；计度而知，昏也；不思而得，素也。
　　事豫则立，必有教以先之；尽教之善，必精义以研之。精义入神，然后立斯立，动斯和矣。
志道则进据者不止矣，依仁则小者可游而不失和矣。
　　志学然后可与适道，强礼然后可与立，不惑然后可与权。博文以集义，集义以正经，正经然后一以贯天下之道。
　　将穷理而不顺理，将精义而不徙义，欲资深且习察，吾不知其智也。
　　知、仁、勇，天下之达德，虽本之有差，及所以知之成之则一也。盖谓仁者以生知、以安行此五者，智者以学知、以利行此五者，勇者以困知、以勉行此五者。
　　中心安仁，无欲而好仁，无畏而恶不仁，天下一人而已，惟责己一身当然尔。
　　行之笃者，敦笃云乎哉！如天道不已而然，笃之至也。
　　君子于天下，达善达不善，无物我之私。循理者共悦之，不循理者共改之。改之者，过虽在人如在己，不忘自讼；共悦者，善虽在己，盖取诸人而为，必以与人焉。善以天下，不善以天下，是谓达善达不善。
　　善人云者，志于仁而未致其学，能无恶而已，「君子名之必可言也」如是。
　　善人，欲仁而未致其学者也。欲仁，故虽不践成法，亦不陷于恶，有诸己也。不入于室由不学，故无自而入圣人之室也。
　　恶不仁，故不善未尝不知；徒好仁而不恶不仁，则习不察，行不着。是故徒善未必尽义，徒是未必尽仁；好仁而恶不仁，然后尽仁义之道。
　　「笃信好学」，笃信不好学，不越为善人信士而已。「好德如好色」，好仁为甚矣；见过而内自讼，恶不仁而不使加乎其身，恶不仁为甚矣。学者不如是不足以成身，故孔子未见其人，必叹曰「已矣乎」，思之甚也。
　　孙其志于仁则得仁，孙其志于义则得义，惟其敏而已。
　　博文约礼，由至着入至简，故可使不得叛而去。温故知新，多识前言往行以畜德，绎旧业而知新(盖)[益]，思昔未至而今至，缘旧所见闻而察来，皆其义也。
　　责己者当知天下国家无皆非之理，故学至于不尤人，学之至也。
　　闻而不疑则传言之，见而不殆则学行之，中人之德也。闻斯行，好学之徒也；见而识其善而未果于行，愈于不知者尔。「世有不知而作者」，盖凿也，妄也，夫子所不敢也，故曰「我无是也」。
　　以能问不能，以多问寡，私淑艾以教人，隐而未见之仁也。
　　为山平地，此仲尼所以惜颜回未至，盖与互乡之进也。
　　学者四失：为人则失多，好高则失寡，不察则易，苦难则止。
　　学者舍礼义，则饱食终日，无所猷为，与下民一致，所事不踰衣食之间、燕游之乐尔。
　　以心求道，正犹以己知人，终不若彼自立彼为不思而得也。
　　考求迹合以免罪戾者，畏罪之人也，故曰「考道以为无失」。
　　儒者穷理，故率性可以谓之道。浮图不知穷理而自谓之性，故其说不可推而行。
　　致曲不贰，则德有定体；体象诚定，则文节着见；一曲致文，则余善兼照；明能兼照，则必将徙义；诚能徙义，则德自通变；能通其变，则圆神无滞。
　　有不知则有知，无不知则无知，是以鄙夫有问，仲尼竭两端而空空。易无思无为，受命乃如响。圣人一言尽天下之道，虽鄙夫有问，必竭两端而告之；然问者随才分各足，未必能两端之尽也。
　　教人者必知至学之难易，知人之美恶，当知谁可先传此，谁将后倦此。若洒扫应对，乃幼而孙弟之事，长后教之，人必倦弊。惟圣人于大德有始有卒，故事无大小，莫不处极。今始学之人，未必能继，妄以大道教之，是诬也。
　　知至学之难易，知德也；知其美恶，知人也。知其人且知德，故能教人使入德，仲尼所以问同而答异以此。
　　「蒙以养正」，使蒙者不失其正，教人者之功也。尽其道，其惟圣人乎！
　　洪钟未尝有声，由扣乃有声；圣人未尝有知，由问乃有知。「有如时雨之化者」，当其可，乘其间而施之，不待彼有求有为而后教之也。
　　志常继则罕譬而喻，言易入则微而臧。
　　「凡学，官先事，士先志」，谓有官者先教之事，未官者使正其志焉。志者，教之大伦而言也。
　　道以德者，运于物外，使自化也。故谕人者，先其意而孙其志可也。盖志意两言，则志公而意私尔。
　　能使不仁者仁，仁之施厚矣，故圣人并答仁智以「举直错诸枉」。
　　以责人之心责己则尽道，所谓「君子之道四，丘未能一焉」者也；以爱己之心爱人则尽仁，所谓「施诸己而不愿，亦勿施于人」者也；以众人望人则易从，所谓「以人治人改而止」者也；此君子所以责己责人爱人之三术也。
　　有受教之心，虽蛮貊可教；为道既异，虽党类难相为谋。
　　大人所存，盖必以天下为度，故孟子教人，虽货色之欲，亲长之私，达诸天下而后已。
　　子而孚化之，众好者翼飞之，则吾道行矣。

　　　　至当篇第九

　　至当之谓德，百顺之谓福。德者福之基，福者德之致，无入而非百顺，故君子乐得其道。
　　循天下之理之谓道，得天下之理之谓德，故曰「易简之善配至德」。
　　「大德敦化」，仁智合一，厚且化也；「小德川流」，渊泉时出之也。
　　「大德不踰闲，小德出入可也」，大者器则小者不器矣。
　　德者得也，凡有性质而可有者也。
　　「日新之谓盛德」，过而不有，(不)凝滞于心，知之细也，[非盛德日新。惟日新，是谓盛德。]
　　浩然无害，则天地合德；照无偏系，则日月合明；天地同流，则四时合序；酬酢不倚，则鬼神合吉凶。天地合德，日月合明，然后能无方体；能无方体，然后能无我。
　　礼器则藏诸身，用无不利。礼运云者，语其达也；礼器云者，语其成也。达与成，体与用之道，合体与用，大人之事备矣。礼器不泥于小者，则无非礼之礼，非义之义，盖大者器则出入小者莫非时中也。子夏谓「大德不踰闲，小德出入可也」，斯之谓尔。
　　礼，器则大矣，修性而非小成者与！运则化矣，达顺而乐亦至焉尔。
　　「万物皆备于我」，言万物皆有素于我也；「反身而诚」，谓行无不慊于心，则乐莫大焉。
　　未能如玉，不足以成德；未能成德，不足以孚天下。「修己以安人」，修己而不安人，不行乎妻子，况可忾于天下。
　　「正己而不求于人」，不愿乎外之盛者与！
　　仁道有本，近譬诸身，推以及人，乃其方也。必欲博施济众，扩之天下，施之无穷，必有圣人之才，能弘其道。
　　制行以己，非所以同乎人。
　　必物之同者，己则异矣；必物之是者，己则非矣。
　　能通天下之志者为能感人心，圣人同乎人而无我，故和平天下，莫盛于感入心。
　　道远人则不仁。
　　易简理得则知几，知几然后经可正。天下达道五，其生民之大经乎！经正则道前定，事豫立，不疑其所行，利用安身之要莫先焉。
　　性天经然后仁义行，故曰「有父子、君臣、上下，然后礼义有所错」。
　　仁通极其性，故能致养而静以安；义致行其知，故能尽文而动以变。
　　义，仁之动也，流于义者于仁或伤；仁，体之常也，过于仁者于义或害。
　　立不易方，安于仁而已乎！
　　安所遇而敦仁，故其爱有常心，有常心则物被常爱也。
　　大海无润，因暍者有润；至仁无恩，因不足者有恩。乐天安土，所居而安，不累于物也。
　　爱人然后能保其身，能保其身则不择地而安。不择地而安，盖所达者大矣；大达于天，则成性成身矣。
　　上达则乐天，乐天则不怨；下学则治己，治己则无尤。
　　不知来物，不足以利用；不通昼夜，未足以乐天。圣人成其德，不私其身，故干干自强，所以成之于天尔。
　　君子于仁圣，为不厌，诲不倦，然且自谓不能，盖所以为能也。能不过人，故与人争能，以能病人；大则天地合德，自不见其能也。
　　君子之道达诸天，故圣人有所不能；夫妇之智淆诸物，故大人有所不与。
　　匹夫匹妇，非天之聪明不成其为人，圣人，天聪明之尽者尔。
　　大人者，有容物，无去物，有爱物，无徇物，天之道然。天以直养万物，代天而理物者，曲成而不害其直，斯尽道矣。
　　志大则才大、事业大，故曰「可大」，又曰「富有」；志久则气久、德性久，故曰「可久」，又曰「日新」。
</div>
    <div class="pagination">
<a href="正蒙_page2.html">上一页</a><a href="正蒙.html">1</a><a href="正蒙_page2.html">2</a><span class="current-page">3</span><a href="正蒙_page4.html">4</a><a href="正蒙_page5.html">5</a><a href="正蒙_page6.html">6</a><a href="正蒙_page7.html">7</a><a href="正蒙_page8.html">8</a><span>...</span><a href="正蒙_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
