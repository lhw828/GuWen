<!DOCTYPE html>
<html>
<head>
    <meta charset="UTF-8">
    <title>双桥随笔 - 第 6 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>双桥随笔 - 第 6 页/共 6 页</h1>
    <div class="content">　　霍光欲以女妻隽不疑不疑固辞不当乆之病免又欲以女妻刘德德亦固辞虑其盛满后免为庶人屏居田间当光为大将军时祸福之权在其掌握气焰所薫何止炙手一时倚氷附火之辈须其盼睐方且奔走营谋惟恐不得况一旦妻之以女为门中娇客乎两公乃于炎炎方炽时避而逺之虽遭屏弃而不悔其髙识逺见何如也范明友误坠锦绣囊中遂与其祸人生世上盈虚消息之理盖可忽乎哉
　　赵阅道先生諡清献赵挺之亦諡清献氏族大全因两公姓諡之同遂误以赵明诚为阅道子而曰公二子防明诚不知明诚盖挺之子也又云李易安赵抃之子明诚妻也其舛误至此凡纪载之书如此类者不少不可不知又忆曽于某书中见有分别两公混之故者似以挺之之献为宪恨老人善忘而羣书又散失无可考聊记于此以竢好古者正之明诚夫妇前后金石録序甚佳
　　程伊川葬説云卜其宅兆卜其地之美恶也非隂阳家所谓祸福者也地之美者则其神灵安子孙盛若培拥其根而枝叶茂理固然矣地之恶者则反是然则曷为地之美者土色之光润草木之茂盛乃其騐也父祖子孙同气彼安则此安彼危则此危亦其理也而拘忌者或以择地之方位决日之吉凶不亦泥乎甚者不以奉先为计而専以利后为图尤非孝子安厝之用心也惟五患者不得不慎须使异日不为道路不为城郭不为沟池不为贵势所夺不为耕犁所及五患既除则又凿池必四五丈遇石必更穿之防水润也既葬则以松脂涂棺石灰封墓门此其大畧也若夫精画则又在审思虑矣其各葬者出不得已后不可迁就同葬至于年祀寖逺髙曾不辨亦在尽诚各具棺椁葬之不须假梦寐蓍龟而决也葬之穴尊者居中左昭右穆而次后则或东或西亦左右相对而启穴也出母不合葬亦不合祭弃女还家以殇穴葬之吕和叔丧説云诗曰凡民有丧匍匐救之不谓死者可救而复生谓生者或不救而死也夫孝子之丧亲不能食者三日其哭不絶声既病矣杖而后起问而后言其恻怛之心痛疾之意在不欲生则思虑所及虽大事有不能周之者而况他哉故亲戚僚友乡党闻之而往者不但吊死而已莫不为之致力焉始则置赙禭以周其急三日则共糜粥以扶其羸毎奠则执其礼将葬则助其事其从柩也少者执绋长者専进止其掩圹也壮者盈坎老者从反哭袒而赗焉不足则赠焉不足则赙焉而凡有事则相焉斯可谓能救之矣故适有丧者之词不曰愿见而曰敢见虽国君之临亦曰寡君承事他国之使者曰寡君使某毋敢视宾客主人见宾不以尊卑贵贱莫不拜之明所以谢之且自别于常主也宾见主人无有答其拜者所以助之且自别于常宾也自先王之礼壊后世虽其名数而行之者多失其义丧主之待宾也如常主丧宾之见主人也如常宾如常宾故止于吊哭而莫敢与其事如常主故舍其哀而为衣服饮食以奉之其甚者至于损奉终之礼以谢宾之勤废吊哀之仪以寛主之费由是则先王之礼意其可以下而已乎今欲行之者虽未得尽如礼至于始丧则哭之有事则奠之又能以力之所及为营丧事之未具者以应其求择子弟仆之能干者以助其役易纸币壶酒之奠以为禭除供帐馈食之祭以为与赙凡丧为之待己者悉以他辞受焉庶几其可也宋子京治戒云吾没称家之有无以治丧殓用濯浣之衣鹤氅裘纱防线履三日棺三月谨无为流俗隂阳拘忌也棺用杂木漆其四防三涂即便止数十年足以腊吾骸朽衣巾而已吾之焄然蒿然皦皦有识者还于造物放之太虚可腐败者合于黄垆下付无穷吾尚何患掘塜深三丈小为冡室劣取容棺及明器左置明水二盆酒二缸右置米麹二奁朝服一称鞾履自副左刻吾志右刻吾铭即掩圹惟简俭无以金铜杂物置塜中吾学不名家文章仅及中人不足垂后为吏在良二千石下犹可容数人无功于国无恵于人不足以请谥于有司不可受赠典又不宜求钜公作志及碑塜上植五株栢坟高三尺石翁仲它兽不得用盖自标置者非千载永安计耳毋作道佛二家斋醮此吾生平所志若等不可违命作之违命作之是死吾也是以吾为遂无知也葬之日以绘布纒棺而翣引毋作方相俑人陈列衣服器用累吾之俭吾平生语言无过人者谨无妄编缀作集使后世嗤诋吾也吾侍上讲劝凡十七年上颇记吾面目姓名然身后不得丐恩泽为无厌事若等兄弟十四人惟二孺儿未仕此以诿莒公莒公在若等为不孤矣若等兄弟虽有异母者古人谓四海之内皆为兄弟况兄弟之不怀求合他人人讵信哉纵阳合之彼应笑且憎也若等视吾事莒公如何莒公犮吾云何可以为法矣人不可以无学至于奏议笺记随宜为之天分自有所禀不可强也要得数百卷书在胷中则不为人所轻诮矣右録三先生三篇皆人子慎终追逺之语以示儿辈使余异日易箦后兼覔文公家礼斟酌行之大约必以朴俭为主不但我家贫薄无力从时且能顺我生平最所厌恶之举而尽去之九原之下畅快实甚茍读圣贤书而知遵其训不落妇人女子贩负屠沽之见者必不以余言为可置也
　　王槐野先生讳维桢华隂人也为人戆直朴畧自谓受性已定犹仆之貎修干广颡昻首轩眉揭膺阔步皆造化陶冶不可移易又云西子者里之姣好人也一日西子痛心疾乃捧心而颦观者益以为艶其里妇慕之亦捧心而颦家人见之诧曰此固吾家妇奈何倐而化为鬼也今令仆守吾素即不投俗犹自称人变之则化为鬼家人骇矣仆即死不愿也其自信不移如此故其与浙江赵廵按姜佥事二书因海冦之乱直陈时弊激切痛快皆他人所不能道所不敢道者真救时之药石也余于范月工架上得其集读之谓其为文多右正嫉邪媺刺恶时抉胷臆以鬯不平曲为引譬以发奇思真所谓掷地有声入土不蠧者不但词句之沉雄轶荡令人避三舍也
　　唐太宗太子冠有司言二月吉请造兵符仪仗太宗曰东作方兴宜改用十月萧瑀奏据隂阳书不若二月太宗曰吉凶在人若动依隂阳不顾礼义吉可得乎循正而行自与吉防农时急务不可失也太宗英明其见理若是后世之人图谋吉利琐琐于占时择日而于礼义有不知为何物者何其昏瞀之甚也
　　宋孟珙屯黄州边民来归者日以千数为屋三万间以居之厚加赈贷又虑军民杂处因于高阜为齐安镇淮二砦以居诸军二事有禆于民生者不浅在今日惟我督台李公有之既搆屋以处难民又于沿城空地多建营房残民初集得免鸠居之扰自军兴以来大江以南如杜诗所谓各使苍生有环堵未有若吾西安者也商鞅立法舍人无騐者坐之及公子防之徒告商君欲反发吏捕鞅鞅亡至关下欲舍客舍舍人不知其为鞅也曰商君之法舍人无騐者坐之鞅喟然叹曰为法自毙一至此哉唐武后命来俊臣鞫周兴狱俊臣与兴方推事对食谓兴曰囚多不承当用何法兴曰此甚易耳取大瓮以炭四周炙之令囚入其中何事不承俊臣索大瓮如兴法起谓兴曰有内状推兄请入此瓮路岩为相宻奏臣下有罪赐死者令使者剔取结喉三寸以进騐其实至赐岩死乃自罗其酷五代时闽薛文杰以古制槛车踈阔更为之形如木柜攅以鐡铓内向动辄触之既成而适以众怒槛车送文杰于军前首自入焉武后盛开告宻有鱼保家者请铸铜为匦以受天下宻奏其器一室四隔上各有窍可入不可出后善之未几其怨家投匦告保家尝为徐敬业作兵器遂伏诛宋卢多逊贬珠崖李苻知开封府言于赵韩王曰珠崖虽在海外而水土无他恶贬者多生全春州在内地而近至者必死望追改前命亦外示寛贷而置于必死之地赵颔之月余苻坐事贬宣州行军司马上怒未己令再贬岭外赵具述其事即以苻知春州到郡月余而卒此六人皆所谓为法自毙者恶人之报如是始快人心始彰天理
　　南唐边镐初从查文徽克建州凡所俘获皆全之建人谓之边佛子及克潭州市不易肆潭人谓之边菩萨既而政无纪纲惟日设斋供盛修佛寺潭人失望谓之边和尚
　　元卢世荣入中书即日奏诏理钞法之弊自谓其生财有法用其法当赋倍増而民不扰翰林学士董文用谓曰此钱取于右丞家耶将取之民耶取于右丞家则吾不知若取于民则有説矣牧羊者嵗常两剪其毛今牧人日剪以献主者固悦其得毛之多然羊无以避寒热既死且尽毛又可得乎民财有限右丞将尽取之得毋有日剪其毛之患乎世荣不能对从来重赋之喻未有精于此言者











　　双桥随笔卷十一
　　钦定四库全书
　　双桥随笔卷十二
　　凤县知县周召撰
　　爱敬以养生哀戚以送死墓焉而葬位焉而祭皆本于礼而不可忽者先王教民之通法也丧而用浮屠之术墓而信葬师之説资防报于不可致诘之间徴休咎于无情难騐之川阜上以为亲谋下以为身利者此古之所未闻也后世闇夫野人多趋信而甘心焉亲没于床不于礼而于浮屠不哭泣擗踊而于钟磬铙鼔非是之务则人交笑以为简时可葬矣泥于山川之利否而不即葬或至于终身或身死而遗槥于子孙甚者子孙恐葬之祸其身举而弃之水火葬亲以礼者世反非之为愚呜乎是何其不察而至于此极乎彼浮屠之所谓轮廻者果可信耶天之生人物者二气五行也其运也无穷其续也无端先者过而后者来未尝相资以为用者二气五行之常也自草木而观之发荣于春盛壮奋长蔚乎而不可遏及乎戒之以凛风申之以霜露昔之沃泽茂长一旦飘而为浮埃化而为污泥生理殚尽迹可窥矣其发生于明年者气之始至者为之也岂复资既殒之余荣惟人也亦然得气而生气既尽而死死则不复有知矣茍有焚炙刲割佚乐适意身且不有而何以受之形尽气尽而魂升魄降无所不尽安能入人胷腹重生于世而谓之轮廻也哉天地至神之气以其流行不穷故久而常新变而不同使必资已死之人为将生之本则造化之道息矣乌足为天地倘或有之人固不知之也浮屠亦人耳何自而独知之彼以其茫昧不可揣索故妄言以诬世夫岂可信而事其教乎孔子谓祭之以礼为孝则事异端之妄弃圣典而不信者其为非礼也大矣不孝孰加焉而闇者固安之而不以为非胡可哉葬师之动人以祸福其说尤怪人之昌隆盛炽者其先必有厚徳之遗贱贫夭絶者必有余恶之着山川何与焉诞者则不然闻有富贵之人于此则归福于茔冢曰此某形也此某徴也于葬之法宜尔也闻有贫贱之人于此则曰此葬之罪也此于法宜至于斯者也信斯言也彼人之多财而力足者皆相率而为不善及乎死也求善地以葬其身则可免子孙于祸夫孰为善乎由大而论之系乎盛衰者莫大于国都殽函河渭无异也秦帝之亡汉帝之昌隋据之而促唐据之而长果在于善地乎帝王之尊家天下而役海内使地善而可兴竭智以营陵庙奚求而不致而亡国败主相属则果不在乎此也审矣古之卜宅兆云者以神道定民志也非视冈阜之向背顺逆臆度目断如世之葬师之为也葬师祖晋郭璞书其书茍可信璞用之以葬其祖者宜有奇騐不诬而璞卒死于簒贼其身不能福而谓能福乎人其可信否耶世之人多信之不知自陷于不肖而莫之赎也呜乎先王之礼一失而流于野再壊而化于异暨其大壊而不可为忽乎入于禽兽而不之觉也宁不哀哉自今而往吾不能知其所至矣其心浸淫胶固非空言所能革也吾独以告吾族人亲丧必以三年三年之制必循礼勿以浮屠从事违者生罚之死不祠于先祠葬卜吉凶而勿泥于葬师之説期必以三月三月不能至五月五月不能至七月过一嵗者如违丧礼之罚必刻圹志墓铭力不足者刻其名俾后有考作方氏丧葬仪此明方正学先生宗仪九则之一也浮屠葬师之説余所深恶每欲畅言其谬而笔端庸薾不能尽先生此篇深切着明人人可晓真有家者所宜取法其有禆于人心风俗非浅鲜也九则其八曰尊祖曰重谱曰睦族曰广睦曰务学曰谨行曰修德曰体仁余皆奉以为训而另録是编于此者浮屠葬师之害浸淫胶固虽名流钜公亦多信之而不以为非不揣于杂録中妄陈末议今得先生以为助则孤掌之鸣可不甚畏故载于笔者不惮再三耳已又得刘伯温先生书刘禹畴孝行后语亦可以见浮屠之谬并録焉阅之者当益信也
　　浮屠之术果何道而能使人信奉之若是哉人情莫不好安乐而恶忧患故揣之必于其所恒惧诱之必于其所恒愿然后不待驱而自赴浮屠设为祸福之説其亦巧于致人与夫四海之众林林也而无不为其所致何哉彼固非止于惑愚昧已也人情无不爱其亲亲没矣哀痛之情未置而谓防防之中欲加以罪孰不惕然而动于其中哉间有疑焉则羣咻之若目见其死者拘于囹圄受棰挞而望救者故中材之人莫不波驰而蚁附虽有笃行守道之亲则亦文致其罪以告哀于土偶木俑之前彼固自以为孝而不知其为大不孝岂不哀哉且彼谓戕物者必偿其死故有牛马羊豕蛇虺之狱谓天下之蠢动者举不可杀也今夫虎豹鹰鹯搏击飞走以食日不知其几何而独无罪也哉人之杀物有狱矣虎豹食人而无狱何其重禽兽而轻人也彼又谓妇人之育子者必有大罪故儿女子尤笃信其説以致恩于其母吾不知司是狱者谁与人必有母将舍其母而狱人之母欤将并其母而狱之欤狱其母不孝舍其母而狱人之母不公不孝不公俱不可以令二者必一居焉将见羣起而攻之矣虽有狱谁与治之宰天地者帝也彼则谓有佛焉至论佛之所为呴呴呕呕若老妇然有呼而求救不论是非虽穷凶极恶无不引手援之使有罪者勿怀刑是以情破法也夫法出于帝而佛破之是自获罪于天也吾知其无是事也昭昭矣以刘子之贤其不为所惑无足怪者吾独悲夫天下之为刘子者不多也故又为之言以悟夫知爱其亲而不知道者虽然今之羣相尊奉而不知厌者又不过尚虚华妆体面及勉强支撑以了故事而已求其虑亲于防防之中有加以罪而惕然动念者又不可得矣悲夫
　　王百谷先生作呉社编顾文学云龙又遗书补其所未偹盖皆愤俗忧时之语也吾乡最称寒瘠而迩来俗尚竞趋华靡虽当兵燹之余救死不赡而编中所嫉喜譌尚怪轻人道而重神诸陋习亦皆有之举国诪张若饮狂药余无力挽囘不胜杞人之虑録编之前后语及顾书附杂记中冀儿辈省览倘有欲正人心息邪説距诐行放淫词以维持吾道如孟夫子者乎当不訾余以为忤俗也
　　里社之説所以祈年谷祓灾祲洽党里乐太平而已呉风淫靡喜譌尚怪轻人道而重神舍医药而从巫觋毁宗庙而建淫祠黜祖祢而尊野厉呜乎弊也乆矣每春夏之交妄言神降于是游手逐末亡赖不逞之徒张皇其事乱市井之听惑稚狂之见朱门缨缕之士白首耄耋之老草莽镈笠之夫建牙罴虎之客红顔窈窕之媛无不惊心夺志移声动色金钱玉帛川委云输百戯罗列威仪杂遝启僣窃之心滋奸慝之行长争鬭之风决奢淫之渐溃三尺之防废四民之业嗟乎是社之流生祸也昔郭代公戮豕乌氏之妖亡西门豹沉巫河伯之害息今之长民者不是之问岂所谓鲁人猎较孔子亦猎较欤不然是或一道也吾侪小人不可知也己【王百谷呉社编序】
　　百谷信奇材也可畏哉呉社编之作非徒摛藻适情而已盖有悯时之怀先事之虑焉他日柄用其所设施而展布者具见之矣第编中一二未尽敢畧陈之出武库之戈矛用公家之甲胄青衣行酒何等事乎而演之于承平之世昭君出塞胡爲然也而效之于熈靖之朝手搏争胜何止数辈防首醵财不啻千金舆木偶而入人之门恣所要求假神威以惩人之慢僞张维絷甚者郡倅出游回车让道幕僚入请行令戒途此有以滋无忌者之心而来欲逞者之计未几则盗发附郭之民家祸作严城之宦室矣忆得往年尝一举之不旋踵既兆岛夷之变此固有识者之所寒心也近者乡达老成闭扄门巷不容入里是即百谷之心焉耳贱子惭无马迁记事之才徒抱杞人忧天之戚幸以愚言转致作者使润色而増损之闻之当道必有读未终篇推案而起者矣今夫儒服而贼夫儒者有三一曰畔儒树二氏之帜以簧鼓喜名矜异之士谓其道妙无上而孔孟之言特详于下学云尔此白昼大都操戈入室而无复忌惮者也一曰间儒以先圣之道不可易也二氏之説不可胜也合而一之姑以惑世使学者无深拒焉而且骎骎入于其中而不觉此策士所谓辞卑而进为二氏间者也一曰窃儒阳称孔孟之学而隂宗二氏之防指之曰禅则深避其名而厌然掩之其徒从而推之曰此圣学正脉也二氏之道去圣学非逺也所异者几希之间耳此以诗礼发冡行之暮夜而憎东方之明者也斯三者其説盈于天下矣春秋之作非恶儒也恶儒而异者也孔子曰攻乎异端斯害也已异端之害犹可言也儒而异异而儒其害何可言也
　　语曰家有常业虽饥不饿夫无常业游民也岂惟不免于饿放僻邪侈无不至而刑戮随之矣古之君子带经而锄负薪而读固贫者之业也奚足耻也士而耻贫不足以为士矣贫而无业不可以为人也
　　郁离子言人而不死则天地间无所容人矣死而皆为则天地间无所容矣乃人之言金丹不死者非独庸人也高明名士多好之或倾家亡身而不悟淫祀求福非独妇人也缙绅大夫笃信之乃愿为僧巫辈嚆矢而不辞彼亦何至于是哉由学术不明人心不正而利之陷溺人一尘之眯目遂不见嵩华耳
　　兰江章文懿公天性朴诚其家居每嵗请门生二次清明一次冬至一次皆其祭先之福物也两人共一席有不至者文懿自専一席狼餐而尽若门生续至则夫人自来益之夫人平日与门生皆相见文懿他时只蔬食初非矫强亦无意必其朴诚之性以为有则吃无则已顺其自然适当如是而止耳以视后来仕宦之家其奢与俭何啻霄壤文懿移居城中宅后有天福山一日本县有勾摄一罪犯经文懿门前过迳走入其家从天福山逸去差人在文懿家作閙谓藏匿此人文懿令其至内寻索差人直进卧房遍寻不见亦从后门上天福山追赶而去文懿与夫人畧不动色焉
　　张安世家僮数百人皆有技业虞宗治家富殖以奴婢无游手可法哉余以为子弟甚多尚有贤与不肖之可虑况家僮数百乎省事不如省官必汰其狡黠而恣肆者用其谨朴而诚厚者可也
　　唐徐敬业世勣孙也勣虑其狡猾必覆宗侦其出猎纵火焚之敬业即杀其所乗马匿腹中浴血而出后以失职怨望起兵讨武氏兵败而死宋胡明仲寅康侯弟之子少桀黠难制父闭之空阁阁有杂木寅尽刻为人形康侯曰当有以移其心别著书数千卷于其上年余寅悉成诵不遗一卷后为有宋名儒两人皆以少年时骀宕不覊为祖父所忧而其后来结局相异如此所以然者寅为儒门子弟习见夫诗书礼义之容一变至道家训使然若敬业目中惟乃祖军中战鬬攻取事耳而世勣阿防立武瞾为后几覆唐宗虽病中以子孙付弟之言不为不正偾辕之报又何能免人生世上父兄之教盖可忽乎哉
　　程明道兄弟游成都见治篾篐桶者挟册就视之则易也篾者曰若尝学此乎因指未济男之穷以发问二程逊而问之曰三阳皆失位后闽人袁滋入洛问易于伊川伊川曰易学在蜀盍往求之滋入蜀见卖醤薛翁于卭眉间与语大有所得尚有郭曩氏及谯定与篾叟醤翁皆隐君子也
　　李凝斋曰文与可画竹是竹之左氏也子瞻却类荘子又有息斋李衎者亦以竹名所谓东坡之竹妙而不实息斋之竹真而不妙者是也梅道人始究极其变流传既乆真赝杂错徐文长云梅花道人画竹如羣鳯为鹘所掠翎羽腾闪捎捩变灭之诡虽鳯亦不得而知余偶获道人真迹秘为至寳不意竟失于兵火令人怅恨无已兹録两公评语当怦怦不释时揭而读之庶使当日淋漓走笔之状彷佛在吾目中聊以自慰耳
　　造物之理有不可解者吾乡航埠下洲一带以木奴为利然必为之浇灌修剔其实始繁今秋其地鞠为茂草而蓬蒿满目中仍有橙黄橘緑之景一可异也稻麦及菽不种而生颖而栗者至于如墉如栉遗滞穗少为难民之利二可异也或以为上天好生无尽杀之故而余以为不然天果好生则意在不杀何待于尽且天果好生则宜止杀而止杀之道在多生好生之人而不生嗜杀之人盖嗜杀之人少则天下皆得其生矣好生之人多则天下皆免乎杀矣故曰愿人常行好事愿天常生好人不此之务而喜兵好乱实繁有徒听其磨牙舕舌杀人如麻而莫之禁于是死者肝脑涂地生者家室流离然后乃出其奇以拯于烬消澌灭之余天亦可谓惠而不知为政矣或又以为刼运所逢天亦无奈子何怨之深也余曰诗云昊天不佣降此鞠凶昊天不惠降此大戻又云谓天盖高不敢不局谓地盖厚不敢不蹐盖人有疾苦未尝不呼天也如其有路余将不避虎豹之关而问之奚其怨
　　沈维时石田之子也性嗜古器物书画遇名品摩抚谛玩喜见顔色往往倾槖购之菑畬所入足以资是缥囊缃帙烂然充室而袭藏惟谨对客手自展列不欲一示非人至寻核嵗月甄品精駮厯厯有据江南赏鉴家咸推之又喜积书讐勘勤剧曰后人视非货财必不易散万一能读则吾所遗厚矣钱孔周所与游唐伯虎徐昌谷汤子重王履约履结文徴仲室庐靓深嘉禾秀野性喜蓄书每并金悬购故所积甚富山经地志稗官小説无所不有遇有所得随手劄记积数巨帙文先生极重之冩赠碧梧高士图两公皆呉人雅人深致迄今相见如对清泉白石令人滓秽俱消黄山谷云世人惟俗不可医余谓书两公事为一纸烧成一剂用佳茗送下或可以疗但恐已入膏肓纵有纯灰十斛不能若头风之易愈耳
　　宋罗景纶先生有方寸地説取俗语但存方寸地留与子孙耕二句而衍之也其言亲切而有味载所着鹤林玉露中并其全集皆堪讽览
　　西家之东即东家之西我往彼亡纣以甲子亡周不以甲子兴乎卜以决疑不疑何卜事之可否当断于心何以祷为为此言者胷如镜眼如电胆如箕不假思维冲口而出有斩钉截鐡解牛破竹之力彼青乌赤庭家虽有百喙于何处更进一语
　　帝王之兴以德为瑞而不在于星云海岳鸟兽草木之奇自昔人好异而有流虹绕电麟游鳯巢草生鱼跃等语记事之家不能削去益滋后世虚诬诞妄之习而草泽之间且有假其事以惑愚民而成乱堦者善乎刘子史通之论书事也曰祥瑞之出非闗理乱盖主上所惑臣下所欺故德弥少而祥弥多政愈劣而祥愈盛是以桓灵受祉比文景而为丰刘石应符比曹马而益倍史官徴其谬説録彼邪言真伪莫分是非无别其烦一也盖説瑞称祥其谬易见而从古及今鲜有一斥其非者子之论岂非千古卓识
　　黄山谷与其甥洪驹父书有云尺璧之隂常以三分之一治家以其一读书以其一为棋酒公私皆办矣黄长吉曰公私皆办语殊近情使人跃从而余以为最易误人之语也盖子弟资性中下者多终朝闭戸尚恐坐驰况于饮酒着棋乎迩有一擢高第者先是曽以优为戱一时少年辈不问其人学殖何似也棘闱乍蹶辄谓取科第无事呕心但如某者止以豪华跌宕之气掇若承蜩耳于是与卷帙渐踈至于流荡而忘返而其蹭蹬不得志也日益甚然则山谷之意以驹父之天分髙而识力定虽分其功于棋酒而不受其累观其目之为江南千里驹可见矣故其言如是茍非其人而又有家棅之责则一日之内继之以夜以一分治家二分读书棋酒之兴偶一为之余皆闭目与口勿贻濡首之悔可也张鲁祖陵客蜀学道鹄鸣山中造作道书以惑百姓从受道者出五斗米故世号米贼陵死子衡行其道衡死鲁复行之防汉中以道教民自号师君孙恩世奉五斗米道叔父防师事杜子恭有秘术泰伏诛恩逃入海众闻泰死皆以为蝉蜕登仙故就海中资给恩恩冦临海为太守辛景所破穷蹙自投于海而死妖党及妓妾等皆谓之水仙从死者以百数隋宋贤善为幻术自称弥勒出世每夜楼上有光明能变作佛形又悬大镜于堂上素纸上画为蛇为兽及人形有来礼谒者转侧其镜遣观来生形像或暎见纸上蛇形子贤辄告云此罪业也当更礼念又令礼谒乃更人形示之逺近惑信日数千百人遂潜谋作乱将为无遮佛防因举兵欲击乗舆事泄鹰郎将以兵捕之夜至其所绕其所居但见火坑兵不敢进郎将曰此地素无坑止妖妄耳及进无复火矣遂擒斩之以上诸贼自古及今往往有之而愚者为其所惑遂至狓猖有御民之任者所宜防微杜渐严行左道之禁止乱在于未形其功较易耳郎将惜不记其姓名
　　三国志魏书所载济隂王思盖济隂人姓王名思也往见读史快编以思为魏宗室而济隂乃其所封之地遂以曹为姓而直曰曹思云云其误甚矣
　　吾乡藏书之富如余四泉徐宾梧叶寅阳方孟旋徐鲁人徐云林诸先生余绳之式如昆季充栋汗牛不数惠车张乗虽余家无赐书而四十年间典衣缩食忍冻与饥而购之者大国坛坫之下稍足附江黄焉革代以来诸家所蓄散亡者不少然收合余烬尚可成师不意此番之变虽有汲冡鲁壁为之一空后来子弟谁复知有邺架曹仓之盛者吾愿继起之彦拓开眼界虽力不能购亦效编蒲织栁日营未见之书慎勿以劒首一吷坐井观天而口诵芝蔴通鉴自矜博览也
　　唐华原栁氏自公绰公权开家其后若仲郢若璞若桂若璧若玼皆有家法公权太医箴玼家训并宜録置座右使乌衣子弟读之毋令以卖绫绢牙郎为其婢所笑明况钟始由小吏防为郎宣德间以三杨特荐为苏州守宣庙赐玺书假便宜治郡政声赫然为明时郡守之最王晋溪曰司衡者要识防真才而用之甲未必皆优于科科未必皆优于贡而甲与科贡之外又未必无奇才异能之士必试之以事而后可见云云厯观况公治迹益知王公此论不甚河汉或曰甲与科贡之异途自文章始也然即以文论而科亦有优于甲贡亦有优于科与甲者又不待试之以事而后见也而以一日之遇遂判终身卒无见根知花越格以相视者何哉余不能答
　　眉公云凡祖讳及名臣与乡邦先达名字皆当牓帖壁上恐子孙奴有因而相仍者不可不慎
　　楚昭王时有云如众赤鸟夹日以飞三日楚子使问诸周太史太史曰其当王身乎若禜之可移于令尹司马王曰除腹心之疾而置诸股肱何益不谷不有大过天其夭诸有罪受罚又焉移之遂勿禜初昭王有疾卜曰河为祟王勿祭夫人请祭诸郊王曰三代命祀祭不越望江汉睢漳楚之望也祸福之至不是过也不谷虽不徳河非所获罪也遂弗祀孔子曰楚昭王知大道矣其不失国也宜哉防子曰不禳妖不祭河二事可见楚子于死生祸福理上看得十分透彻非惟可以破众惑补世教进此便入死生不二之门矣此孔子之所以叹为知道也
　　左传国语吴越春秋越絶书史记诸书所载吴越两国君臣情事皆若冩生而国语中夫差刼盟文种倡谋伐吴数段古藻非常读之令人惊心动魄尤为诸作之冠古人文字刻画有若百錬千锤握椠家对之如覩三代鼎彛六朝金粉一时无色
　　松江徐养斋居乡每过徃还之家见陈设过盛则惨然不乐遂不举箸或劝之则曰吾今日心斋当茹素也里中从公之化稍稍崇俭
　　叶文庄公水东日记云吾平日行李出入未尝有意择日每为同事将官中贵所恳留闻士大夫喜谈星命者亦颇厌之近见富郑公以禄命不利称病欧阳公避五月不上官古人乃尔岂亦未能免俗耶余性多偏文庄公所云不择日不谈星命两事亦颇有之然自谓古人今人中相合者甚少不意文庄公早已为之矣余之琐琐岂敢妄效前贤但得一二同心者差可以自坚耳明孝宗尝问一内侍云今各衙门官每日早起朝叅日间坐衙其同年同僚与故乡新旧亦湏燕防那得工夫饮酒内侍答云常是夜间饮酒孝宗曰各衙门差使缺人若是夜间饮酒骑马醉归那讨灯烛今后各官饮酒回家逐舗皆要笼灯传送两京尽然虽风雪寒凛之夕半夜呌灯未尝缺乏孝庙之体恤羣臣偹极如是然余以为当日各衙门官亦皆能体人主优恤臣下之意而兢兢守法则可耳倘因是而流湎无节则半夜呌呼民受其扰反为逐铺之累矣
　　吾邑有庙奉景祐真君额曰忠烈幞头金甲目睅而靣蓝襍以白圏红防如世所扮王之状相传以为张睢阳也殊可骇异尝见桂林辨疑三事其一以为桂林属邑有周文王泰伯孟母汉髙祖张良韩信等庙莫究所以及观建武志邕州亦有髙祖庙云马伏波征蛮酋长请降愿朝汉天子于是立髙帝庙以祠之又父老相云宋胡颖守潭専毁淫祠惟前代帝王及忠臣烈士祠不毁后颖转官广西乡人闻风皆以淫祠易以帝王名臣之号幸免一时相至今遂不能改以其所言近理彼溺于淫祠者尚当省哉云云以是观之则忠烈之称或假睢阳以为名亦未可知然邑北之项山有项王庙而四乡野庙无不奉楚霸王像者又不知何故
　　宋崇寜大观间蔡京当国设元祐正人党籍之禁苏文忠公文辞字画存者悉毁之人莫敢读其文政和中建上清寳箓宫斋醮之仪偹极诚敬徽庙毎躬造焉一夕道士拜章伏地逾数刻乃起叩其故对曰适至帝所见奎宿奏事良乆方毕臣始能逹上帝颇叹异问奎宿何如人其所奏何事曰所奏不可得闻言此星宿者故端明殿学士苏轼也帝为之改容遂弛其禁友人偶谈及此谓余不信隂阳者如此等事真耶否耶余曰此道士必能敬慕苏公者故伪其事以动帝听不觉耸然尽改前事耳时帝奉道教方极其诚而道士伏地状及见帝而奎宿奏事等语皆易入其耳或在事之臣有隂为此计而嘱道士为之亦未可知也又常州报恩寺僧堂新成以板为壁公题写几遍后党祸作凡公之遗墨所在搜毁寺僧以厚纸糊壁涂之以漆字頼以全至绍兴中诏求苏黄墨迹时僧死久矣一老头陀知之以告郡守除去漆纸字画宛然临本以进老头陀得祠曺牒为僧盖公之片辞只字人皆爱而防焉若是道人与此僧事皆可传惜不记其名也




　　双桥随笔卷十二
</div>
    <div class="pagination">
<a href="双桥随笔_page5.html">上一页</a><a href="双桥随笔.html">1</a><a href="双桥随笔_page2.html">2</a><a href="双桥随笔_page3.html">3</a><a href="双桥随笔_page4.html">4</a><a href="双桥随笔_page5.html">5</a><span class="current-page">6</span>
    </div>
    <div class="pagination"><a href="index.html">返回目录</a></div>
</body>
</html>
