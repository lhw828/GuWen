<!DOCTYPE html>
<html>
<head>
    <meta charset="UTF-8">
    <title>晁氏客语 - 第 4 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晁氏客语 - 第 4 页/共 7 页</h1>
    <div class="content">　　张思叔云：“荆公《虎图》诗固好，然只是一个，似在杜子美一句道来，《青松障子》诗云‘凭轩忽若无丹青’是也。”

　　杜安世词云：“烧残绛蜡泪成痕，街鼓报黄昏。”或讥其黄昏未到得烧残绛蜡，或云荆公尊人作。曾有人以此问之，答曰：“重檐邃屋，帘幕蔽拥，不到黄昏，已可以燃烛矣。”（此词乃荆公尊人作，韩魏公尝以此赏杜，杜云：乃王某作。荆公时在座，闻语离席。）

　　富人有子不自乳，而使人弃其子而乳之；贫人有子不得自乳而弃之，乳他人之子。富人懒行而使人肩舆；贫人不得不行而又肩舆人。是皆习以为常而不察者也。天下事习以为常而不察者，推此亦多矣，而人不以为异，悲夫！

　　问：“世间名相事理如何得通？”解云：“但得本莫求末。贤来问，却是甚知；若自有知，却更问甚？夫子常似怕人也，似人骂不动，打也不动，好怯怯地不如人。”

　　庚申甲子日三更，一点气交，至四更方至定（右四段刘快活）。

　　望杏而耕，以杏为候也，或改为幸。

　　水土二行，各兼信智。

　　呼妻父为泰山，一说云：泰山有丈人峰；一说云：开元十三年，封禅于泰山，三公以下例迁一阶，张说为封禅使，说婿郑鉴以故自九品骤迁至五品，兼赐绯，因大宴，明皇讶问之，无可对，伶人黄幡绰奏曰：“此泰山之力也。”今人乃呼岳翁。又有呼妻母为泰水，呼伯叔丈人为列岳，谬误愈甚。

　　即真二字，今人多以为常谈，非也。班固叙传所载彪对隗嚣之问，指王莽曰：“倾擅朝廷，能窃位号，是以即真之后，天下莫不引领。”

　　凡人所为，孰不欲是？吝于改过者，必曲说粉饰所为以为是，是谓自谩，古之所谓自欺者。

　　子房劝帝，王韩信而后擒之：将欲夺而固与之意。

　　神庙时一监司登对，上问绫价，不知，对曰：“臣于职事非不尽心，偶不知绫价。”他日择按察，上问曰：“向时不知绫价者为谁？”宰执请其故，上曰：“朕欲知四方利病，须忠信人，如绫价撰一个有甚不得。”（李及）

　　赵清献不高声，文潞公未得力用，张乖崖食时鱼：是皆下工夫为学者也。

　　神庙时，一选人以贵援得京削十二纸，引见之日，神考云：“有举状十二纸是甚人？”特与改次等官（寿朋）。

　　师朴入市归，魏公问所买之物，云：“千三。”魏公责之曰：“此俚巷之谈，非对尊长辞，何不云一贯三百？”（述志）

　　李师中《送唐介》诗，有“去国一身轻似叶，高名千古重于山”。又有送诗云：好斩佞人头上血，来充行客酒中杯。笔老人云：“不若荆公诗‘衰俗易高名已振，险途难进学须强’。”

　　荆公与魏公议事不合，曰：“如此则是俗吏所为。”魏公曰：“公不相知，某真一俗吏也。使尔多财，吾为尔宰共财，最是难事。”

　　神庙谓：“张良圣人也。智足以取天下而不取，无意于天下也；为汉立社稷而从赤松子游，能忘天下也。”

　　五代郭崇韬既贵，而祀子仪为远祖。本朝狄青，人劝尊梁公，辞曰：“予鄙人，岂可以声迹污梁公？”

　　寿禅师日行一百二十事，本老行三之一，或问：“不亦劳乎？”答曰：“善念熟。”

　　问：“佛住世救一切众生，何于喂鹰饲虎而丧其生，不计轻重也？”答云：“慈悲心胜，一念既发，不暇恤其它。”

　　张乖崖诗云：儿童不惯锦衣荣，故我归来夹路迎。不免旧溪高士笑，天真丧尽得虚名。一同人居太学，和其韵云：四窗灭尽读书灯，窗外唯闻步铎声。孤负江山好明月，闲来此地赴虚名。因拂袖而去。

　　子厚与其叔安仁令书云：“弊政之后，谅烦整葺。宽而不弛，猛而不残；待寄居游士以礼，而不与之交私；一切守法，于人情从容。此亦吾叔所能办也。”

　　范尧夫尝谓：“人作贵官，只将如奉使惜官者，便无事矣。”

　　吕许公常以澶渊之役问后进，答无契者。或云：“此役非悉甲以出不能决胜，方本朝得天下四十年，谁敢当其任者？非亲征不可。”

　　大司徒以保息养万民。六曰：安富抑兼并。

　　有道潜道少时，尝见温公论性善恶混，潜道极言之，温公作色曰：“颜状未离于婴孩，高谈已至于性命。”伊川笑之。又问：“莫锁应否？”对云：“某之应举得禄而已。”（赐第五甲，旧法无出身）

　　李曰：“不欺之谓诚。”畅曰：“便以不欺为诚，非也。”徐仲车云：“不息之谓诚。”《中庸》言：“至诚则不息。”非以不息解诚也。伊川曰：“无妄之谓诚，不偏之谓中。”

　　以有心息念则愈纷扰，一寓诸敬则俱无事。

　　虑而后能得，得者，对失之名。人为利欲沈湎，若失之者。学者能虑而得之，然所谓得，亦何所得哉？（并畅语）

　　择之为事，常怕有偏重处，须用权以得中，故庙堂之上，谕以持衡。物来随时，顺应之名，圣人能之，吾辈须放过了应（定夫谓次山云）。

　　《大学》曰：“物有本末，事有终始，知所先后，则近道矣。”人之学莫大于本末终始。致知在格物，则所谓本也，始也；治天下国家，则所谓末也，终也。治天下国家必本诸身，其身不正而能治天下国家者，无之。格犹穷也，物犹理也，犹曰穷其理而已也。穷其理，然后足以致之；不穷，则不能致也。格物者，适道之始，欲思格物，则固已近道矣。是何也？以收其心而不放。致知者，吾之所固有，然不致则不能得之，而致知必有道，故曰：“致知在格物。”《大学》论意诚以下，皆穷其意而明之，独格物则曰：“物格而后知至。”此盖可以意得而不可以言传也。自格物而充之，然后可以至圣人，不知格物而先欲意诚心正修身者，未有能中于理者。致知在格物，非由外铄我也，我固有之也，因物有迁，迷而不知，则天理灭矣，故圣人欲格之。

　　随事观理，而天下之理得矣；天下之理得，然后可以至于圣人。君子之学，将以反躬而已矣；反躬在致知，致知在格物。

　　学莫贵于自得。得非外也，故曰自得。

　　学莫大于平心，平莫大于正，正莫大于诚。君子之学在于意必固我既亡之后，而复于喜怒哀乐未发之前，则学之至也。

　　心至重，鸡犬至轻，鸡犬放则知求之，心放则不知求，岂爱其至轻而忘其至重哉？弗思而已矣。今世之人，乐其所不当乐，不乐其所当乐；慕其所不当慕，不慕其所当慕，皆由不思轻重之分也。

　　颜渊叹孔子曰：“仰之弥高，钻之弥坚。瞻之在前，忽焉在后。夫子循循然善诱人。博我以文，约我以礼，欲罢不能。既竭吾才，如有所立卓尔。虽欲从之，末由也己。”此颜子所以善学孔子，而深知孔子者也。

　　有学不至而言至者，循其言亦可以入道。荀子曰：“真积力久则入。”杜预曰：“优而柔之，使自求之；餍而饫之，使自趋之。”管子曰：“思之思之，又重思之；思之而不通，鬼神将通之，非鬼神之力也，精神之极也。”此三者循其言皆可以入道，而荀子、管仲、杜预初不能及此。

　　自其外者学之而得于内者，谓之明；自其内者得之而兼于外者，谓之诚。诚与明一也。

　　闻见之知，非德性之知。物交物则知之，非内也，今之所谓博闻多能者是也。德性之知，不假闻见。

　　君子不以天下为重而身为轻，亦不以身为重而天下为轻。凡尽其所当为者，如可以仕则仕、入则孝之类是也。此孔子之道蔽焉，而有执者，杨墨之道也。

　　能尽饮食言语之道，则可以尽去就之道；能尽去就之道，则可以尽死生之道。饮食言语、去就、死生，小大之势，一也。故君子之学，自微而显，自小而章。

　　《易》曰：“闲邪存其诚。”闲邪则诚自存，而闲其邪者，乃在于言语、饮食、进退、与人交接之际而已矣。

　　人皆可以至圣人，而君子之学必至于圣人而后已；不至于圣人而后已者，皆自弃也。孝其所当孝，悌其所当悌，自是而推之，则亦圣人而已矣。

　　多权者害诚，好功者害义，取名者贼心。

　　君贵明，不贵察；臣贵正，不贵权。

　　称性之善谓之道，道与性一也，以性之善如此，故谓之性善。性之本谓之命，性之自然者谓之天。自性之有形者谓之心，自性之有动者谓之情。凡此数者皆一也，圣人因事以制名，故不同若此，而后之学者，随文析义，求奇异之说，而去圣人之意矣。自性而行皆善也，圣人因其善也，则为仁义礼智信以名之，以其施之不同也，故为五者以别之。合而言之皆道也，别而言之亦皆道也，舍此而行，是悖其道也，而世人皆言性也与五者异，其亦学欤？其亦未体其性也欤？其亦不知道之所存欤？

　　道孰为大？性为大。千里之远，数千岁之日，其所动静起居，随若亡矣。然时而思之，则千里之远在于目前，数千岁之久无异数日，人之性则亦大矣。噫！人之自小者可哀也已。

　　人之性一也，而世之人皆曰：“吾何能为圣人？”是不自信也。其亦不察乎？

　　自得者所守固，而自信者所行不疑。

</div>
    <div class="pagination">
<a href="晁氏客语_page3.html">上一页</a><a href="晁氏客语.html">1</a><a href="晁氏客语_page2.html">2</a><a href="晁氏客语_page3.html">3</a><span class="current-page">4</span><a href="晁氏客语_page5.html">5</a><a href="晁氏客语_page6.html">6</a><a href="晁氏客语_page7.html">7</a><a href="晁氏客语_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
