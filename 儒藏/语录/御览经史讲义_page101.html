<!DOCTYPE html>
<html>
<head>
    <meta charset="UTF-8">
    <title>御览经史讲义 - 第 101 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御览经史讲义 - 第 101 页/共 109 页</h1>
    <div class="content">　　真德秀曰安飬斯民之政在开其资财之道开资财有道在垦田土通山泽使地无遗利禁游民兴农桑使民无遗力如此则畜积多矣虽有天灾数年之水旱而所以为之备者具之有素安能为吾民患哉
　　【臣】谨按从来备荒之要首言积贮积贮之法始于李悝之平粜耿寿昌之常平长孙平之义仓朱子之社仓而转移补救诸法因之滋起后之司民牧者止以积贮为备荒之要务所谓开财之道反若视为缓圗殊不知王制耕三余一耕九余三以三十年之通制国用备荒者莫先于此要亦就每年之所入为之制节谨度量入为出委积之政掌于遗人日积月累以至有备非以先时之所贱济后时之所贵亦非以此地之所盈济彼地之所绌惟开财之道得耳其所谓开财之道仍不外乎恳田土通山泽禁游民兴农业诸大端大端既得则财源日开虽有水旱于天下大势固已无患矣若夫时值荒歉则救荒之防又不可以不讲自周礼十二荒政歴代相沿其法不一要在因时制宜得其轻重缓急盖师古人者在神明其意不在拘泥其法【臣】尝考之往古按之当今救荒之大端约略言之其要有十二焉一曰分被灾之轻重天时晴雨不齐地势髙下有别一郡之内分数固殊一邑之中轻重间异所贵查勘得其均平庶加恩不至倒置一曰别贫富之差等灾民固有不贫次贫极贫之分然即极贫之中亦不可槩论强壮之人虽遇歉嵗尚可佣工度日如鳏寡孤独无告穷民虽遇有年亦頼赈恤所贵详为区别恩以渐加则老稚不患或遗而经费亦不致过滥一曰酌时势之缓急古人云救荒当如救焚拯溺此指最急者而言然有似缓实急者地方荒歉偶见目前似可支吾将来必有不给及早维图则人心镇定筹画舒徐胥吏无縁为奸穷民得沾实惠一曰酌赈粜之兼施被灾郡县分数既有重轻次极复有差等或此必湏赈而彼止须粜者或先行平粜而后再施赈者二者并行不悖庶区别明而抚绥当一曰赈粜宜计逺近城乡散处道里不均赈粜设厰湏从民便惟在有司不惮烦劳不惜浮费多设厰所委曲就民庶饥饿疲敝之人无守逺涉之苦所以保防其躯命者为益尤多一曰杂粮必宜参用五谷咸可资生蔬菜尚堪充腹米谷不足恃有杂粮是在身任地方者不拘成例不惮纷繁因地制宜通融接济不但延一方之命实且济正项之艰一曰银米必当兼赈发粟固所以救饥散财亦所以便用或一家数口银米不妨搭配或一赈累月钱银间可兼支茍延残喘之余更可苏他项匮乏一曰籽种急宜早贷春耕秋敛固有常期时雨时旸亦须应当荒歉之际不独本年收成无望即来嵗耕种乏资所贵早贷籽粒庶得乘时播种一曰量举聚贫之工古者每遇荒年则大起工作于兴役之中寓赈民之惠诚一举两得之道其最宜讲者莫如水利朱子曰救荒无他防惟在频兴水利所谓水利者非必三江五湖之谓凡陂塘港汊时頼疏通即大禹尽力沟洫之遗意也一曰慎讲施粥之法穷民中无栖止不能举火者甚多其外来流民炊防无具者待哺尤急涓勺之施遂救湏臾之命伊川程子常言救饥当择寛广之处宿戒使辰入至已则阖门不纳午而后与之食申而出之日得一食则不死矣又言凡济饥当分两处择羸弱者作稀粥早晚两给勿使致饱俟气稍完然后一给第一先营寛广去处切不得令相借赈粥之法无逾于此或曰四月以后时届炎蒸粥易酸饐不拘粞米麦荳磨粉为蒸饼等类照散粥法分给最便一曰广施救病之药被灾之民易生疾病宋吕公着为相为饘粥汤药以救疾赵抃知越州为病坊以处病民给以医药然地广人众势难尽病者而医药之莫如按古成方精制丸药一二十种随症领受庶几便而有益一曰慎择贤能之吏救灾恤民固在督抚司道之得人尤在贤能守令以分任守令之难才能者易涉浮夸诚实者恐近迂濶初任者患不更事须择才能诚实而又干练素著者俾任厥事方収实效或不能多得但有数员以总其成亦遂可以倡率各属使奉以为式此十二条者皆现在常行之事凡备官者咸知之然平时讲论不过共晓之陈言临事施行实为不易之良法司民牧者因时以制之次第以布之虽不尽合乎周礼之遗制而实力奉行则救一时之灾荒要亦不外是矣












　　史
　　文帝尝欲作露台召匠计之直百金上曰百金中人十家之产也何以台为
　　检讨【臣】齐召南
　　顔师古曰今新丰县南骊山之顶有露台乡极为髙显犹有文帝所欲作露台之处
　　【臣】谨按三代以下贤君首推文帝露台一事宜未足以尽文帝之大然司马迁班固皆一代良史迁则入于纪中固则缀为赞语后世言主德恭俭者必举以为盛节【臣】窃疑之夫文帝所欲作者不过一露防露台所直不过百金耳固非如瑶台璿室章华虒祁之为宏伟壮丽也汉兴除秦之弊与民休息计自髙帝使萧何营建未央长乐惠帝时城筑长安其外工作罕见至于文帝宫室苑囿无所増益盖汉之节用爱民为日久矣况帝以德化民致海内殷富兴于礼义庶几刑措之风使及此时诏有司规胜地以农隙余闲缮治离宫别馆用大府贯朽之钱食太仓红腐之粟率其醇厚之民为太平游观之具虽文王之作灵台歌子来而成不日不是过也区区百金遂足为天下重轻而区区露台一作遂足为帝德之累乎哉及【臣】读武帝纪及诸志传而后知文帝为不可及也武帝以防才大畧招徕贤俊兴造制度外拓边境内侈游观使吾邱寿王举阿城以南盩厔以东宜春以西除以为上林苑后又以杨可告缗上林财物充满廼穿昆池饰馆舍营千门万户之宫立神明通天之台土木雕镂穷工极巧时非无直言之臣如东方朔者也徒以地偿百姓非夺民产钱给水衡非用民财故毅然为之不复计及劳费然后世言治者则不免以此为讥又或持论过甚乃至比于秦皇书曰不矜细行终累大德此之谓也文帝所欲作者露台露台所直百金耳借令果作大臣如绛灌曲逆故安名臣如贾谊张释之贾山辈亦必谓事无可议而帝不待再计黙然中止露台且不作况有什百倍于露台者乎百金且不忍况有千万倍于百金者乎为百姓计则虽蠲除天下之租半租全曽不为少吝为游观计则虽以百金之露台意欲作而不果俭之至仁之至也抑【臣】读师古注而有感焉秦以后宫室苑囿之盛莫如武帝司马相如班固张衡所赋三辅黄图西京杂记所书其为宏伟壮丽之观至今犹可想见然欲询其遗址纵复钜如建章髙如井干广大如海上三神山皆已莫知其地而所谓文帝欲作露台之处当时并无营建后世犹羡慕之曰此即新丰骊山之露台乡也斯岂非恭俭之盛德有以垂于千古而不朽也哉



　　史
　　董仲舒曰天道之大者在阴阳阳为德阴为刑刑主杀而德主生是故阳常居大夏而以生育长飬为事阴常居大冬而积于空虚不用之处以此见天之任德不任刑也天使阳出布施于上而主嵗功使阴入伏于下而时出佐阳阳不得阴之助亦不能独成嵗终阳以成嵗为名此天意也王者承天意以从事故任德敎而不任刑刑者不可任以治世犹阴之不可任以成嵗也为政而任刑不顺于天故先王莫之肯为也
　　监察御史【臣】宫焕文
　　【臣】谨按书曰明于五刑以弼五敎礼曰礼以道其志乐以和其声政以一其行刑以防其奸礼乐政刑其极一也所以同民心而出治道也由此观之先王之治天下有司徒以敷敎即有司寇以明刑为之礼以次其先后乐以宣其湮欝政以率其怠倦即为之刑以除其强梗道固相辅而行不可以偏举偏废者仲舒称汉醇儒尤邃于春秋春秋之法善者赏之恶者罚之其赏善也人谓一字之褒荣于华衮其罚恶也人谓一字之贬严于斧亦未尝专主化导而科条约束可一切废去也顾仲舒对防问谆谆于任德不任刑一言推本于天道阴阳谓阳为德主生故常居大夏以生育长飬为事阴为刑主杀故常居大冬而积于空虚不用之地夫干之四德元亨以为通利贞以为复如环无端周而复始其功同归于生物故不特资始流行为生而各正保合亦为生乾元所由独称大也仲舒儒者其不究及此义而极言刑不可任其说似有所畸重者今夫人主致治之具一也能善用之则法令滋严而民亦受其福不善用之则纪纲徒废而民转益其辜人臣之进说于君亦一也其为无所为而言则统论治理语必彻始以彻终其为有所因而发则救弊补偏法先去泰而去甚是不可一格拘也臣窃考汉自髙祖约法三章文帝承以寛大国家元气深頼培飬及景帝之世恩诏屡下论者犹谓其刻薄任数盖酷吏稍用事矣武帝继体孝景为人英明果断今观其后张汤赵禹主父偃之属相继柄用度其即位之初性情流露必有偏于英武纯任击断之忧将骏厉严肃之意多恺悌慈祥之意少下之人承望风防弊不至武健严酷如史迁所称吏治若救火扬沸不止矣仲舒因时纳诲虑其弊之将至于此而先事以遏之其称天以好生之德导君以钦恤之恩于古人刑期无刑之本意未始不隠隠有合也独其言阴空虚不用及阴不可任以成嵗义似未备然为武帝言欲其专务任德以生育长飬为心必先去其泰甚与统论治理不同不可一格拘也借使泥仲舒言极其流弊慕刑措之虚名不顾长奸之后患俾无辜罹毒虐者抱沉寃而莫伸而舞文利赇贿者无国法之可畏不毗于阴矣独不毗于阳乎夫风雨露雷无之而非敎农夫之务去草芟薙蕴崇絶其本根勿使能殖亦正为嘉禾地也岂仲舒一代儒者而不究及此欤然则治天下者礼乐刑政阙一不可特于其中分本末先后焉使知刑所以辅吾敎之穷而非专任乎是一往以刻覈操切为也如是则阳舒阴惨春温秋肃相辅而并有功天德王道一以贯之矣







　　史
　　武帝问申公治乱之事申公对曰为治者不在多言顾力行何如耳
　　检讨【臣】齐召南
　　【臣】谨按武帝承文景之后海内殷富黎庶乐业惟稽古典文之事尚多阙焉嗣位之初即慨然有意于唐虞三代之盛崇重儒术罢黜百家将立明堂以宏制作修礼乐以兴太平首用安车蒲轮束帛加璧征聘申公而问以治道申公大儒宜必有崇论闳议上采往古下览今世之宜出于寻常计防之外敷陈于前以当上心今其言不过曰为治者不在多言顾力行何如耳言似至简至质于治道全无所发明然臣以为自古论治之切举未有加于斯言而斯言于武帝尤切之切者也尧舜禹汤文武之治尚书备矣其致治非后世之所能及其言治并非后世之所不能觧功德莫盛于典谟约其防曰执中廸德慎修知人安民其实也又约其防曰钦而已天人理数莫精于洪范约其防曰建极修五事以应五行其实也又约其防曰敬而已以兢兢业业积为巍巍荡荡之隆以亹亹翼翼驯致赫赫明明之颂岂所操有异术哉能力行而已后世英君谊辟勤求理道何尝不慕效古人而致治逺不古若无他议论多而成功少虚文胜而实事疎或明知而不能行或虽行而不力也説命曰非知之艰行之惟艰以武丁之贤圣犹以是相箴勉故曰自古论治之切举未有加于斯言者也武帝防材大畧超越前古其识见之髙志向之广虽贤如孝文犹未足以絜量也黄老之学则岂若六经乎百家之言则岂若孔子乎法度因秦之余则岂若三代乎然以孝文之治较于武帝则躬修节俭思安百姓不过劝趣农桑减省租赋而天下家给人足贯朽于京师粟腐于太仓矣不闻朝设平准均输之官也若緍钱轺车之算也躬修元黙务在寛厚不过选任廷尉罪疑惟轻而化行天下人耻告讦至于囹圄空虚断狱四百有刑措之风矣不闻有文深周内之吏显进于公卿也不闻有绣衣直指之使击断于郡国也不闻有见知故纵之条禁网加宻而犹虑奸宄勿胜也然则力行与不力行之相去顾不甚逺乎哉夫表章六经尊师孔子而效法三代非徒述其语言袭其仪文之谓也固必身体力行而实见于政事而其本在正心其要在寡欲而已汲黯有言内多欲而外施仁义奈何欲效唐虞三代之治乎此防本塞源之论也董仲舒有言为人君者正心以正朝廷正朝廷以正百官正百官以正万民正万民以正四方此端本澄源之论也自古人君固有有其志而无其识有其识而无其才有其才而无其时虽欲致治其势先有所不足若武帝则可谓兼有之矣使其毅然力行内省声色游观之娱旁无佞幸方技之惑外戢穷兵黩武兴作祷祠之扰守恭俭而退计臣逺阿谀而任忠直敦敎化而寛刑威用其好大喜功之心以专于致治虽以之比隆尧舜禹汤文武不难也岂特优于孝文而已乎故曰斯言于武帝尤切之切者也










　　史
　　上曰古有社禝之臣至如汲黯近之矣
　　编修【臣】王防汾
　　【臣】谨按国家所以兴衰者视乎其君亦视乎其臣人君莫不举贤以自辅防才以自卫然寻常驱防之才易得而忠直鲠亮之士不恒有也忠直鲠亮者立于朝以精诚为献替不以文貌为对扬居安则匪躬宣力而蹇谔之效彰遇事则扶危定倾而苞桑之业固宋臣蘓辙有言公卿类多骨鲠则精神足以折冲边境借以谧宁而民生頼以康乐故国家不可无社禝臣也愿治之主常慨慕乎其人则谓后世人材逺不古若夫天之生材岂有古今之异亦视人主所以长飬之者何如耳十室之邑必有忠信宇内之广何遂无贤但荣通丑穷者生物之大情趋利避患者中人之恒态惟豪杰有志之士为能不计利害不贪茍得磊落自树以求无愧乎其心下此则俯仰依违类不免焉故知天下之风俗倡于士大夫而士大夫气习之污隆又系乎人主之好尚主好直则忠謇毕升矣主近名则唯诺盈廷矣唯诺之习既成茍且之风渐煽言及乗舆则动色相戒事关民瘼姑隠忍为髙此于臣品固无可言而国家亦何利之有明主诚深思乎此则所以飬士大夫忠直之气者不可不至矣三代以下汉治最为近古君臣之间匡弼不讳如袁盎之却慎夫人席申屠嘉之摧抑邓通张释之之守法不阿朱云之请剑攀槛此数子者非好撄逆鳞以求名也以身体国不敢狥一时之姑息而欲引君当道也若律以后世尊君卑臣之説数子当在可诛之列而书之良史臣主俱荣然则贤士大夫所以上尊其君父者断不可以宦官宫妾自为而人主必先有虚懐纳谏之心然后能振起诸臣之节槩亦已明矣武帝时汲黯尤号戆直积薪之喻多欲之言有同列不能堪者而帝优容之且尊礼之大将军可踞厠见至于黯则不冠不见也其后淮南为梗左吴之徒日夜谋议不畏汉廷诸臣而独畏黯盖帝之英姿伟识亦预知其材之可以倚任矣黯虽以严见惮不得久居禁近然帝始终保防至叹以为社禝臣如此则士大夫谁不以蹇谔自任防耻既立四维克张风俗成乎下而主势尊乎上所谓精神足以折冲者不信然哉人材不预飬于平时未易猝求于一旦明主为社禝无穷之计所当扩非常之伟度破一切之拘挛广开谏诤之门杜塞回邪之路砺世磨钝鼓舞作兴使诚信孚于物而后臣节可敦大化可成也




　　史
　　元光元年令郡国举孝廉
　　少詹事【臣】西成
　　【臣】谨按周礼乡大夫三年大比考其德行道艺而兴贤者能者以礼賔之其未仕者六行以孝为先其既仕者六计以防为本汉举孝防之制其昉诸此乎孝悌之举始于惠帝孝悌廉吏之赐帛见于文帝之十二年冯唐以孝着为郎可证也至武帝元光元年十一月初令郡国举孝防各一人实自董仲舒对防发之及元朔元年诏议不举孝防之罪若孟喜师丹京房王吉盖寛饶王骏杜邺鲍宣并以孝防为郎龚胜为郡吏三举孝防路温舒刘辅以举孝防为丞令得人称极盛焉及和帝时孝防计口而举则从丁鸿之请也阳嘉时孝廉限年而试则由左雄之奏也当是时请托滋彰耆宿见弃孝廉之举已有谬滥矣魏黄初时始除计口限年之令自晋迄隋孝廉皆以策试唐初遂废原夫西汉之举专考德行东汉之举兼试章句张衡以为捐本求末业已病之自六朝以降一以文辞为去取己不能与两汉比隆矣又安望賔兴之盛典乎【臣】惟法古先在准今循名必湏核实立法步趋古人无如人心不古以孝取人勇者割股怯者庐墓矣以防取人敝车羸马恶衣菲食凡可以倾流俗之观听者无所不至矣虽曰三代以下之士惟恐不好名好名之人犹愈于荡检逾闲不知顾惜名节者然骛名之徒竞进朴实闇修之士耻与同升朝廷所得率皆务华絶根之人国事卒有缓急若軰岂足倚恃况其勉为孝子防吏原非出于中心之诚然不过借是以媒利逹则得志之后必仍露其本来面目羊质虎皮见草则悦伪不可以乱真也筌以求鱼得鱼忘筌蹄以求得忘蹄暂不可以持久也而不通于古今之变者犹鳃鳃然以复古之乡举里选为美谈是慕虚名不求实效也【臣】愚以为孝防之举不必着之为令而但风示以意每遇地方大吏朝觐奏对时询问其所管境内有孝子廉吏与否如不知者谆切训谕之令其留心采访如所治内果有为子孝为吏防无所为而为之人虽朴质无文愿谨无才俱准特疏荐扬加以髙爵厚禄以为四方之劝而有司之举保得实者亦优予议叙以昭进贤之赏庶乎懿德之好有所观感而兴起而亦不至于作伪相欺是则善学古人而不泥于古人之糟粕也夫






　　史
　　宣帝拜刺史守相辄亲引问观其所由退而考察所行以质其言有名实不相应必知其所以然常称曰庶民所以安其田里而无叹息愁恨之心者政平讼理也与我共此者其唯良二千石乎以为太守吏民之本数变易则下不安民知其将久不可欺防乃服从其敎化故二千石有治理效辄以玺书勉厉増秩赐金或爵至关内侯公卿缺则选诸所表以次用之是以汉世循吏于是为盛称中兴焉
　　修撰【臣】金德瑛
　　【臣】谨按综覈名实必使言行相符则浮词饰説不敢妄陈于前西汉循吏之盛由宣帝御之得其道故也当时所任之重而责之严者二千石而己任之重故人得以行其志责之严故吏不敢容其奸驯至海内富庶蔚然中兴不亦宜乎后之太守即二千石也其名同其实稍异古者人法兼用而任人为多一郡之长得以专制其境内由朝廷以下于二千石由二千石以下于百姓更无人焉从中而挠其柄者是以其事直截而易行今则有督抚有司有道层累而下以及于守令文牍之往返意见之参差固若是其多端也是以虽有亷能类多黾勉于簿书钱谷之间谨慎自饬以求寡过倘遇地方公事如水利隄防之营建旱干淫潦之兴发欲入告而不能欲专断而不可不免迁延时月以待上吏之指挥其掣肘而不得伸其志者间亦有之矣此岂徒人才难得由文法羁制于防弊之术有余于兴利之道不足也盖汉之品秩则二千石也其权犹之督抚也今之政事则二千石以下为之者也其权则督抚操之者也是以贪纵者固惟督抚参劾之而循良者必頼督抚成就之彼任封疆者非必其任意行私也或清约自守而不能身担劳怨或严厉操切而不能随事张弛则下情将阻隔而不尽通必也熟悉全省之利弊深知僚属之才猷又寛以绳尺然后循良得以自展而治绩有成此吏治之机固有不可尽同者欤













　　史
　　汉宣帝尝称曰庶民所以安其田里而无叹息愁恨之心者政平讼理也与我共此者其惟良二千石乎
　　监察御史【臣】陶正靖
　　【臣】谨按汉循吏之治实足以厚民生而兴敎化为后世所莫及其故何也盖自罢侯置守而天子所与共治天下者太守而已其下乃有令令以民情白之守守以闻之天子是天子与民相隔无几也其后増置节镇为控制计非为牧飬计至于大官猥多则守令之承事逾难而民情之壅隔愈甚虽有为民请命之吏上司且层累而遏抑之凶荒待赈往往稽缓讼狱驳结动淹嵗时此吏治之所以不如者一也汉世太守权任最重其兵得自将其僚佐得自辟吏民罪非殊死皆得自决遣茍得其人则千里之内令行禁止盗息民安诚权重之所致也夫权重固易以为非亦易以为功权轻则不能为非亦不易为功其贤者苦心干济功不及半其中材则谨自守而文深猾贼之徒倚法为非如故也是谓轻于责功而重于防非此吏治之所以不如者二也汉世迁除之法虽不能详考诸史传或县令征拜议郎议郎出为太守太守入为公卿阶级无多故久任之而不为淹位遇己重故安于职而不萌茍且今士循常调以至太守逺者已数十年鋭精之气已销戒得之患己及固无足与共治矣而其超资躐序者又多得巧利防给之才徒长营竞之风无补敦厐之化此吏治之所以不如者三也书曰民惟邦本本固邦寜宣帝又以太守为吏民之本观于哀平之后而吏民讴吟思汉用啓中兴则吏治之明效也夫治外之权固不能不重而假之于节镇职名尊而统辖广不免有隔膜之视甚至有尾大之忧此魏晋至唐所以为失也若归之亲民之吏则无虑此此汉制之所以为得也自三代以后享国长久者惟汉唐宋明其为治亦互有得失若以治外之制言【臣】窃以汉为最近古矣













　　史
</div>
    <div class="pagination">
<a href="御览经史讲义_page100.html">上一页</a><span>...</span><a href="御览经史讲义_page96.html">96</a><a href="御览经史讲义_page97.html">97</a><a href="御览经史讲义_page98.html">98</a><a href="御览经史讲义_page99.html">99</a><a href="御览经史讲义_page100.html">100</a><span class="current-page">101</span><a href="御览经史讲义_page102.html">102</a><a href="御览经史讲义_page103.html">103</a><a href="御览经史讲义_page104.html">104</a><a href="御览经史讲义_page105.html">105</a><a href="御览经史讲义_page106.html">106</a><span>...</span><a href="御览经史讲义_page102.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
