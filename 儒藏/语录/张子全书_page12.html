<!DOCTYPE html>
<html>
<head>
    <meta charset="UTF-8">
    <title>张子全书 - 第 12 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张子全书 - 第 12 页/共 27 页</h1>
    <div class="content">　　讼需坎皆言有孚必然之理也又如未济饮酒濡首亦言有孚义同此
　　彖曰需须也险在前也刚健而不陷其义不困穷矣需有孚光亨贞吉位乎天位以正中也利涉大川往有功也象曰云上于天需君子以饮食宴乐
　　云上于天需君子以饮食宴乐九五需于酒食贞吉未济亦有孚于饮酒以隂在前无所施为惟于饮食而已
　　初九需于郊利用恒无咎象曰需于郊不犯难行也利用恒无咎未失常也九二需于沙小有言终吉象曰需于沙衍在中也虽小有言以吉终也九三需于泥致宼至象曰需于泥灾在外也自我致寇敬慎不败也六四需于血出自穴象曰需于血顺以听也
　　以柔居隂不能御强来则聴顺而辟其路
　　九五需于酒食贞吉象曰酒食贞吉以中正也上六入于穴有不速之客三人来敬之终吉象曰不速之客来敬之终吉虽不当位未大失也
　　上无所出故降入自穴恭以纳之虽处极上不至于失
　　讼
　　讼有孚窒惕中吉终凶利见大人不利涉大川彖曰讼上刚下险险而健讼讼有孚窒惕中吉刚来而得中也终凶讼不可成也利见大人尚中正也不利涉大川入于渊也象曰天与水违行讼君子以作事谋始初六不永所事小有言终吉象曰不永所事讼不可长也虽小有言其辨明也
　　初于正应中有隂阳之间不无讼但以隂居下体为柔顺履险方初不永所事其理辨直故小有言终吉【直一作正】
　　九二不克讼归而逋其邑人三百户无眚象曰不克讼归逋窜也自下讼上患至掇也
　　处险体刚好讼者也上下二隂俱非己应理为不直故不讼归而逋窜使其邑人之众无辜被祸故曰邑人无眚
　　六三食旧德贞厉终吉或从王事无成象曰食旧德从上吉也
　　履非其位处险之极若能不为他累専应上九则虽危终吉故曰旧德以隂居阳又处成功必有悔吝故曰无成
　　九四不克讼复即命渝安贞吉象曰复即命渝安贞不失也九五讼元吉象曰讼元吉以中正也上九或锡之鞶带终朝三褫之象曰以讼受服亦不足敬也
　　体健而比于三理为不直故不克讼
　　师
　　师贞丈人吉无咎
　　丈人过刚太公近之刚正刚中则是大人圣人得中道也太公则必待诛纣时虽鹰扬所以为过刚不得称大人
　　彖曰师众也贞正也能以众正可以王矣刚中而应行险而顺以此毒天下而民从之吉又何咎矣象曰地中有水师君子以容民畜众初六师出以律否臧凶象曰师出以律失律凶也
　　师出以律师之始也体柔居贱不善用律故凶
　　九二在师中吉无咎王三锡命象曰在师中吉承天宠也王三锡命懐万邦也
　　懐爱万邦故所以重将帅
　　六三师或舆尸凶象曰师或舆尸大无功也
　　隂柔之质履不以正以此帅众固不能一师丈人吉非隂柔所御
　　六四师左次无咎象曰左次无咎未失常也
　　次之不战之地则不失其常
　　六五田有禽利执言无咎长子帅师弟子舆尸贞凶象曰长子帅师以中行也弟子舆尸使不当也
　　柔居盛位见犯乃较故无咎任寄非一行师之凶也
　　上六大君有命开国承家小人勿用象曰大君有命以正功也小人勿用必乱邦也
　　师终必推赏然小人虽有功不可胙之以土长乱也承犹继世之承也
　　比
　　比吉原筮元永贞无咎不宁方来后夫凶彖曰比吉也比辅也下顺从也原筮元永贞无咎以刚中也不宁方来上下应也后夫凶其道穷也象曰地上有水比先王以建万国亲诸侯
　　必原筮者慎所与也
　　初六有孚比之无咎有孚盈缶终来有它吉象曰比之初六有它吉也
　　柔而无应能择有信者亲之已之诚素着显终有他吉比好先也
　　六二比之自内贞吉象曰比之自内不自失也
　　爱自亲始人道之正故曰贞吉
　　六三比之匪人象曰比之匪人不亦伤乎
　　履非其正比之必匪其人故可伤
　　六四外比之贞吉象曰外比于贤以从上也九五显比王用三驱失前禽邑人不诫吉象曰显比之吉位正中也舍逆取顺失前禽也邑人不诫上使中也上六比之无首凶象曰比之无首无所终也
　　失前禽谓三面而驱意在缓逸之不务杀也顺奔然后取之故被伤者少也
　　以刚居中而显明比道伐止有罪不为滥刑故邑人不诫为上用中此之谓也不比者不惩非用中也故比必显之然杀不可务也一云上使中者付得其人也
　　小畜
　　小畜亨宻云不雨自我西郊彖曰小畜柔得位而上下应之曰小畜健而防刚中而志行乃亨宻云不雨尚往也自我西郊施未行也象曰风行天上小畜君子以懿文德
　　自我西郊刚阳之气进而不已也
　　初九复自道何其咎吉象曰复自道其义吉也
　　以理而升进之于应也
　　九二牵复吉象曰牵复在中亦不自失也
　　初反自道三为说辐二以彚征在中故未为失
　　九三舆说辐夫妻反目象曰夫妻反目不能正室也近而相比故说辐而不能进反为柔制故曰反目非其偶也故不能正其室
　　六四有孚血去惕出无咎象曰有孚惕出上合志也以隂居隂其体不躁故曰有孚能上比于五与之合志虽为羣下所侵被伤而去懐惧而出于义无咎
　　九五有孚挛如富以其邻象曰有孚挛如不独富也上九旣雨旣处尚德载妇贞厉月几望君子征凶象曰旣雨既处德积载也君子征凶有所疑也
　　六四为众阳之主已能接之以信挛如不疑则亦为众所归故曰富以其邻
　　履
　　履虎尾不咥人亨彖曰履柔履刚也说而应乎干是以履虎尾不咥人亨
　　说虽应干而二不累五也
　　刚中正履帝位而不疚光明也
　　无隂柔之累故不疚此所以正一卦之德也
　　象曰上天下泽履君子以辩上下定民志初九素履往无咎象曰素履之往独行愿也
　　隂累不干无应于上故其履洁素
　　九二履道坦坦幽人贞吉象曰幽人贞吉中不自乱也中正不累无援于上故中不自乱得幽人之正
　　六三眇能视跛能履履虎尾咥人凶武人为于大君象曰眇能视不足以有明也跛能履不足以与行也咥人之凶位不当也武人为于大君志刚也
　　大君者为众爻之主也武人者刚而不德也
　　九四履虎尾愬愬终吉象曰愬愬终吉志行也
　　二五不累于己处多惧之地近比于三能常自危则志愿终吉阳居隂故不自肆常自危也
　　九五夬履贞厉象曰夬履贞厉位正当也上九视履考祥其旋元吉象曰元吉在上大有庆也
　　视所履以考求其吉莫如旋而反下则获应而有喜也
　　乗刚未安其进也宁旋
　　泰
　　泰小往大来吉亨彖曰泰小往大来吉亨则是天地交而万物通也上下交而其志同也内阳而外隂内健而外顺内君子而外小人君子道长小人道消也象曰天地交泰后以财成天地之道辅相天地之宜以左右民初九防茅茹以其彚征吉象曰防茅征吉志在外也九二包荒用冯河不遐遗朋亡得尚于中行象曰包荒得尚于中行以光大也
　　中行中立之行也若朋比则未足尚也舜文之大不是过也
　　九三无平不陂无往不复艰贞无咎勿恤其孚于食有福象曰无往不复天地际也
　　因交与之际以着戒能艰贞则享福可必
　　六四翩翩不富以其邻不戒以孚象曰翩翩不富皆失实也不戒以孚中心愿也
　　隂阳皆未安其分故家不富志不宁
　　六五帝乙归妹以祉元吉象曰以祉元吉中以行愿也虽隂阳义反取交际为大义
　　上六城复于隍勿用师自邑告命贞吝象曰城复于隍其命乱也
　　泰极则否非力所支故不可以师其势愈乱正以命令谕众然终吝道也故知者先几艰贞无咎着戒未然也
　　否
　　否之匪人不利君子贞大往小来彖曰否之匪人不利君子贞大往小来则是天地不交而万物不通也上下不交而天下无邦也内隂而外阳内柔而外刚内小人而外君子小人道长君子道消也象曰天地不交否君子以险德辟难不可荣以禄
　　盖言上下不交便天下无邦有邦而与无邦同以不成国体也在天下他国皆无道只一邦治亦不可言天下无道须是都不治然后是天下无道也于否之时则天下无邦也古之人一邦不治别之一邦直至天下皆无邦可之则止有隠耳无道而隠则惟是有朋友之乐而已子欲居九夷未敢必天下之无邦或夷狄有道于今海上之国尽有仁厚之治者
　　初六防茅茹以其彚贞吉亨象曰防茅贞吉志在君也柔顺处下居否以静者也能以类正吉而必亨不事茍合志在得主者欤
　　六二包承小人吉大人否亨象曰大人否亨不乱羣也处二隂之间上顺下容众不可异故其道否乃亨
　　六三包羞象曰包羞位不当也
　　处否而进履非其位非知耻者也
　　九四有命无咎畴离祉象曰有命无咎志行也
　　居否之世以阳处隂有应于下故虽有所命无咎也
　　九五休否大人吉其亡其亡系于苞桑象曰大人之吉位正当也上九倾否先否后喜象曰否终则倾何可长也
　　以亡为惧故能休其否
　　包桑从下丛生之桑丛生则其根牢书云厥草惟包如竹丛芦苇之类河朔之桑多从根斩条取叶其生丛然
　　同人
　　同人于野亨利涉大川利君子贞彖曰同人柔得位得中而应乎干曰同人同人曰同人于野亨利涉大川干行也文明以健中正而应君子正也唯君子为能通天下之志象曰天与火同人君子以类族辨物
　　不能与人同未足为正也
　　天下之心天下之志自是一物天何常有如此间别
　　初九同人于门无咎象曰出门同人又谁咎也六二同人于宗吝象曰同人于宗吝道也九三伏戎于莽升其高陵三嵗不兴象曰伏戎于莽敌刚也三嵗不兴安行也九四乗其墉弗克攻吉象曰乗其墉义弗克也其吉则困而反则也九五同人先号咷而后笑大师克相遇象曰同人之先以中直也大师相遇言相克也上九同人于郊无悔象曰同人于郊志未得也
　　二与五应而为佗间已直人曲望之必深故号咷也师直而壮义同必克故遇而后笑
　　大有
　　大有元亨彖曰大有柔得尊位大中而上下应之曰大有其德刚健而文明应乎天而时行是以元亨
　　柔得盛位非所固有故曰大有
</div>
    <div class="pagination">
<a href="张子全书_page11.html">上一页</a><span>...</span><a href="张子全书_page7.html">7</a><a href="张子全书_page8.html">8</a><a href="张子全书_page9.html">9</a><a href="张子全书_page10.html">10</a><a href="张子全书_page11.html">11</a><span class="current-page">12</span><a href="张子全书_page13.html">13</a><a href="张子全书_page14.html">14</a><a href="张子全书_page15.html">15</a><a href="张子全书_page16.html">16</a><a href="张子全书_page17.html">17</a><span>...</span><a href="张子全书_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
