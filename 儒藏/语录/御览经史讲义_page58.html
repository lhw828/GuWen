<!DOCTYPE html>
<html>
<head>
    <meta charset="UTF-8">
    <title>御览经史讲义 - 第 58 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御览经史讲义 - 第 58 页/共 109 页</h1>
    <div class="content">








　　书经
　　祗台徳先不距朕行
　　监察御史【臣】李防
　　蔡沈集注曰禹平水土定贡赋建诸侯治已定功已成矣当此之时惟敬徳以先天下则天下自不能违越我之所行也
　　【臣】谨按禹之治水也八年三过克奏平成厥功伟矣然人苐知禹之功而不知其本于徳人亦共知禹之徳而不知其本于敬惟本此敬慎之心以运量于钜艰之际故芟大患兴大利不动声色而措天下于泰山之安此念何事可忘也此心何时或释也试观禹之自言者曰祗台徳先不距朕行斯言也其在水土既平之后乎臣以为鲧之绩用弗成者亦惟此不祗之故耳持其予智自雄之习以与事相抗衡则其气浮浮则虑患不深而聪明易入于岐途逞其坚强悻直之才以与众相拂戾则其志骄骄则羣益未集而偏才多挠于独任惟禹其知之是以不患其事之艰而惟虑其气之浮不忧其功之难就而惟惧其志之多骄凛钦若之衷以挽天运之艰则气化且自我而转移深朽索之惧以救人事之失则羣情咸由我而奠定人曰疏瀹互施排决异用力何劳也而禹惟本之以钦承则胼手胝足忧勤以惕厉而弥深人曰三壤有赋九式有经功何神也而禹惟矢之以饬宻则东渐西被声教偕纯修而并懋是知禹之功禹之徳为之也禹之徳禹之祗致之也而史臣则详书于敷土随刋之后者何也盖禹之心固无时之或懈而敬之徳实无一之可离始之拯溺亨屯者此徳而后之持盈保泰者亦此徳始之盖愆干蛊者此徳而后之整躬率物者亦此德禹之祗徳夫固合初终贯显微统上下该幽明而一以贯之者乎然则由是以推彼天下之溃堤决防予人以区画者寜仅水之足患而敬徳之夷险抒艰先天下而作之则者又寜仅禹之治水为然哉史臣于水土既平之后而详书禹祗徳之言也其示人意深逺矣













　　书经
　　惟王不迩声色不殖货利徳懋懋官功懋懋赏用人惟己改过不吝克寛克仁彰信兆民
　　侍讲【臣】任启运
　　蔡沈曰不近声色不聚货利非本原之地纯乎天徳而无一毫人欲之私者不能本原澄彻然后用人处己莫不得其当临民之际能寛而不失之纵仁而不失之柔君徳昭著而孚信于天下矣陈栎曰汤所以克寛仁实自不迩殖之无私欲始徳懋以下根本皆自不迩不殖中来
　　陈雅言曰使汤之心有一毫声色货利则用人处巳之间必有不尽其道者临民之际岂能无愧哉以此见人君一心为政事之根本孟子谓惟大人为能格君心之非此之谓也
　　【臣】谨按称汤之徳至克寛克仁彰信兆民可谓至矣而必先之以不迩声色不殖货利者盖人君之心百官之所待照也万几之所待理也譬之明镜一尘之不集而后其照全偶有一物之翳则明有不照之处而用人处己皆不能无悮矣故所谓声色非必若郑卫之音燕赵之女恒舞于宫酣歌于室也所谓货利非必若鹿台之财钜桥之粟人以贿进政以货成也凡一切可喜之事可乐之物其与吾耳目为縁者皆声色货利之类而吾心清明之翳也孟子曰物交物则引之而已矣吾身耳目之物皆与声色货利为縁而声色货利之物又日与吾耳目为诱严以防之犹惧其引况可曰是区区者何足以为吾清明之累而迩之而殖之乎防尘集而镜已失其明防欲滓而心已失其虚心不虚即不灵而天命已汨其原率性已违其则如是而求用人处己之各得必不能也邵子曰情之溺人也甚于水水能载舟亦能覆舟故物者身之舟车也物伤则身从之矣身者心之区宇也身伤则心从之矣心者性之郛廓也心伤则性从之矣性者道之形体也性伤则道从之矣夫食味别声被色固人所以生乃以声色货利之易溺而不谨之于防戒之于渐且曰是区区者何足以为累驯至于伤吾身伤吾心伤吾性并用人处己之道无所不伤是以载舟者覆舟也可不为大惧哉古之圣君知其然也谨之于至防戒之于渐习左右前后罔非正人寝食起居罔非纳诲在舆有旅贲之规位宁有官师之典瞽史有教诲之道御有诵训之箴与其以声色乐吾身何如以规诲养吾心与其以货利奉吾身何如以理义饫吾心如此则何人非师何人非保是惟无过过必不贰汤之所以用人惟己改过不吝由此道也抑汤之所以不迩声色不殖货利者又有本焉伊尹曰顾諟天之明命孔子曰君子之事亲也如事天事天如事亲身也者亲之枝也性也者天之命也一失其身不可谓事亲一失其性不可谓事天试当悦声怡色玩货美利之际惕然自问曰天之所以命我者何如将必有如春氷之履而絶去之惟恐不速者而敢迩之而敢殖之耶故用人临政以不迩不殖为根而不迩不殖尤以顾諟天命为本











　　书经
　　惟王不迩声色不殖货利徳懋懋官功懋懋赏用人惟己改过不吝克寛克仁彰信兆民
　　侍讲【臣】张映辰
　　蔡沈曰迩近殖聚也不近声色不聚货利若未足以尽汤之徳然此本原之地非纯乎天徳而无一毫人欲之私者不能也本源澄彻然后用人处己而莫不各得其当
　　【臣】谨按自古帝王御世之道曰知人曰安民必以修身为本修身之道曰日新必以清心寡欲为本未有不屏声色却货利而能盛徳大业光昭天地垂范古今者也即以汉唐令主言之武帝雄才大畧自非文景所及致治顾逺不如者此寡欲与多欲之相悬万万也唐太宗贞观之治此隆文景矣以视三代又逺不如者此有欲与无欲之相悬亦万万也夫君犹表也天下之治犹影也不清心寡欲以澄其源即用人行政事事彷佛古人尚不免为杂霸况源不清流必不能不浊乎仲虺之称汤也曰徳懋懋官功懋懋赏用人惟己此知人之哲即伊训所谓先民时若与人不求备太甲所谓旁求俊彦立政所谓克用三宅三俊孟子所谓立贤无方也曰克寛克仁彰信兆民此安民之恵即伊训所谓代虐以寛兆民允懐太甲所谓子恵困穷民服厥命罔有不悦商颂所谓不竞不絿不刚不柔敷政优优也曰改过不吝此日新之徳即伊训所谓检身若不及太甲所谓昧爽丕显懋敬厥徳商颂所谓圣敬日跻也明明在朝穆穆布列鼗铎之招不嫌于屈己解网之祝总期于好生徳至矣哉虽尧舜大禹何以加兹而必先称其不迩不殖则可知致治之有由而端本澄源之必有其道矣抑【臣】更有进者声色货利之感人一也而声色尤甚王者以天下为家以四海为富稍有意于致治其于货利自可视之淡如声色则不然其端甚微其来甚便其事若无妨于政治而不知人主一留意于此则谐臣媚子得乗间以肆其蛊惑之术于是思所以钩致之崇奉之竒技滛巧之説进而聚敛附益之途开是声色者货利之媒而迩声色者尤殖货利之渐也惟成汤为天锡智勇之主智则明足以察几而于嗜欲之易迷者灼见而不惑勇则健足以致决而于嗜欲之难割者屏絶而不疑盖不迩以清不殖之源不迩不殖以立用人行政之本人道危防之所由判而王霸纯杂之所由分也其斯为义制事礼制心懋昭建中而表正万邦之实也欤




　　书经
　　克寛克仁
　　编修【臣】熊晖吉
　　【臣】谨按寛仁之説散见经书者不一而足而易曰寛以居之仁以行之君徳也成汤懋昭大徳寛仁毕备故能式商受命表正万方如此【臣】甞以为三王之治若循环夏之尚忠殷之尚质周之尚文要其极不能以无敝故穷则变变则通至于立国之规模御世之要道合先后圣而皆同垂千万世而不易则固未有能外寛仁者也何者天生民而立君人君奉若天道者也天之道包含覆帱周遍罔外动而为阳静而为隂散而为四时而説者以阳常居大夏而以生育长养为事隂居大冬而积于空虚不用之处然则语度量之广大心性之慈爱总莫如天人君得不象之哉去圣既逺邪説繁兴而治申商之学者方取必一切之威以行其督责恣睢之术秦一迹之又加甚焉其为效何如也【臣】闻善医者不视形貌之肥瘠视其六脉之安否觇国者不计国势之强弱视其元气之盛衰寛仁者培养元气之大本也古先王知有国者之元气可培养而不可斵削也以为急趋者无善歩促柱者鲜和声宻文网者多残厉斤斧者必折故仁以立其体寛以致其用以仁之至而益见其寛以寛之至而益见其仁故其于用人也不以寸朽弃长材不以一掩大徳瞽者为乐刖者为守宫者为阍因器而使无弃人也其于民也呴妪若慈母保抱若婴児恤茕独赈贫穷轻税薄敛寜约己节用无损下益上也其于用刑议狱也与杀不辜寜失不经八议之典三宥三赦之制哀矜恻怛钦恤有加也其于羣臣百工也忠信以孚之重禄以厚之养其亷耻而进人以礼退人以礼也其于听言受諌也川泽纳污山岳藏垢霁雷霆之威察刍荛之言而诽谤勿诛采择无遗也当是时九重端居运量实为根本悠久之计必不屑为功利浅近之谋而在廷宿徳元老交赞庙谟亦莫不以博大开上心忠厚达上防夫然故旼旼穆穆蒸为太和薫然如风蔼然如春故其化之成人多君子家敦淳朴险刻咸消嚣凌不作上有以昭格天命下有以蟠结人心唐虞三代尚矣其后汉唐宋之享国绵长孰不由此或虑寛之过每失于纵弛仁之过每失于姑息夫照之以明断之以勇持之以刚制之以义礼乐刑政皆寛仁中所自有之条理也晏婴曰以水济水谁能食之琴瑟之専一谁能听之尧舜之朝何甞不放流诛殛何尝不奋庸熙载黜陟幽明然终古颂尧舜终古颂寛仁也寛仁岂真有失哉参苓之补益也人知焉不善用之亦足以致疾天下终不以参苓之无所益而竟不用也然且将以乌喙代之乎夫乌喙顾可尝食乎哉昔魏徴劝太宗以帝王之道封徳彛以为不然太宗力行徴言后卒奏治【臣】谓寛仁真乃帝王之道也世之如徳彛所见者不乏矣夫惟明主固必能辨之也













　　书经
　　王懋昭大徳建中于民以义制事以礼制心垂裕后昆
　　编修【臣】沈文镐
　　蔡沈曰王其勉明大徳立中道于天下中者天下之所同有也然非君建之则民不能以自中而礼义者所以建中者也义者心之裁制礼者理之节文以义制事则事得其宜以礼制心则心得其正内外合徳而中道立矣如此非特有以建中于民而垂诸后世者亦绰乎有余裕矣【臣】谨按成汤顾諟天命圣敬日跻其盛徳已无亏矣而仲虺犹以懋昭为言诚欲其勉之又勉明之益明作民之极而建其中也夫中之説始自虞廷而执中以建极于民之实则在乎以义制事以礼制心之两言盖中之理即事而存自立政用人以及寝兴服食各有当然之理若处事有一毫未到恰好防便不是中惟制之以义而事有万变总裁度以当然之理则因物付物事无弗中矣中之理即心而具凡喜怒哀乐与夫视听言动皆有自然之节若此心有一刻未就防闲处便失其中惟制之以礼而心有万感总范围乎自然之节则不偏不倚心无不中矣夫义礼徳也以之制事制心即懋昭以建中也蕴之于已彰之于民垂之为法则于以定亿万年无疆之业而为子孙所共守者不外乎是非仅一时之治表正万方已也抑臣更有思者人心为万事根本未有心不就于范围而能防事皆得其当者况人君日理万几皆受裁于一心惟主敬以立心之极寡欲以清心之源俾一心之内有主而虚无欲而静然后化裁推行以妙万物之感则必制心以礼而后能制事以义也与


　　书经
　　建中于民以义制事以礼制心
　　监察御史【臣】薛澂
　　蔡沈曰中者天下之所同有也然非君建之则民不能以自中而礼义者所以建中者也义者心之裁制礼者理之节文以义制事则事得其宜以礼制心则心得其正内外合徳而中道立矣
　　【臣】谨按中之一言千圣相传之统百王出治之原人主懋昭之实而凡为天下国家之所莫能外也溯夫天生烝民有物有则则即中也惟帝降衷厥有恒性性即中也气有清浊质有厚薄而中则同得此仲虺所谓大徳虞书所谓峻徳太甲所谓明命无二物也其建中于民奈何盖民受天地之中以生而气拘物蔽非失之不及即流于太过而协中者鲜实赖主治者大作师作君之任隆裁成辅相之功克绥厥猷纳民轨物表端于上斯影直于下此建中所由名而懋昭之实际也且夫中也者非虚悬而无所丽也固即义礼以为端建中者非缺略以为功也必合制事制心以执其极心之裁制为义曲成万事而不遗非秉之为主宰则妄动而招尤退缩而畏事而天下之达道不行矣理之节文为礼范围一心而不过非持之以检摄则沦于虚寂流于纵逸而天下之大本不立矣必也事有万端而一以义为断不敢恃才不敢矜智量其可否揆其重轻权度不差而刚柔寛猛之悉协其则心有万虑而一以礼为坊无敢作好无敢作恶守其官而思无越安汝止而神常凝主静立极而喜怒哀乐之不逾其闲察之惟精而务絶疑似守之惟一而务絶二三夫如是义以方外则荡平正直而中之用行礼以直内则鉴空衡平而中之体立自正其身而正民之身者树之的自正其心而正民之心者作之型洪范所云皇建其有极防其有极归其有极者非建中于民之明验乎然王道本乎天徳立体乃可致用董仲舒曰正心以正朝廷正朝廷以正百官正百官以正万民然则建中者实协中所由致而制心者尤制事之先务也欤












　　书经
　　建中于民
　　监察御史【臣】葛峻起
　　【臣】谨按自昔圣王之治天下其神明广运以跻斯民于荡平正直之域者中而已矣顾中为斯民所同具而非民之能自为中也惟主徳清明有以示之凖而立之则以范围于莫外斯遵道遵路无党无偏而防归其有极此商书仲虺之诰所以以建中于民谆谆为成汤进也盖中以不偏不倚为体无过不及为用唐虞以来帝王授受之心法莫不以允执为兢兢而礼乐刑政之原胥出于此大哉中乎其治天下之本乎今夫人君之一好一恶天下之风俗系焉一言一动天下之则效闗焉故于已为执中而于民则为建中惟能执而后能建孟子叙存之之统而曰汤执中是即建中之谓也然欲建中于民未有不夲于懋昭大徳者汤徳本大而又欲其懋昭之然后能建中以范斯民所谓皇建其有极也盖昭则无时而不明惟精之道得矣懋则无时而不勉惟一之道得矣此汤所以绍五百年闻知之统而仲虺得以与于见知之列也欤且夫刚柔燥湿斯民之风土不齐贤否智愚斯民之姿禀亦异故论其性则莫不各赋一中而论其行则未能自协于中惟汤懋昭大徳作极于上自立身行己以至敷政寜人之用悉合乎天理之当然人心之极则以故首出庶物树之风声万民虽众无不受范于一中之内矣若夫中无定体随时而在有今日之中施之异日而或爽其宜一事之中施之他事而或愆其节因时以善其用小心以察其几使民之罔中者皆受裁于我之中以之行政而君道成以之敷教而师道立上以承虞廷十六字之传下以开商家六百年之治不偏不倚无过不及而中之全体大用无不备矣其在商颂长发之诗曰不竞不絿不刚不柔敷政优优百禄是遒其建中于民之谓乎



</div>
    <div class="pagination">
<a href="御览经史讲义_page57.html">上一页</a><span>...</span><a href="御览经史讲义_page53.html">53</a><a href="御览经史讲义_page54.html">54</a><a href="御览经史讲义_page55.html">55</a><a href="御览经史讲义_page56.html">56</a><a href="御览经史讲义_page57.html">57</a><span class="current-page">58</span><a href="御览经史讲义_page59.html">59</a><a href="御览经史讲义_page60.html">60</a><a href="御览经史讲义_page61.html">61</a><a href="御览经史讲义_page62.html">62</a><a href="御览经史讲义_page63.html">63</a><span>...</span><a href="御览经史讲义_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
