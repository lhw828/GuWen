<!DOCTYPE html>
<html>
<head>
    <meta charset="UTF-8">
    <title>榕村语录 - 第 10 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>榕村语录 - 第 10 页/共 26 页</h1>
    <div class="content">　　后天是帝之各専其职处先天是神之互为其根处帝变化成万物神则所以能变化而成万物也神字専属先天前面只是引起【自记】
　　上章言帝存乾坤之位此章言神则去乾坤而専言六子此理至妙葢乾坤即帝即神也程子曰以主宰言谓之帝譬之于人则心也以妙用言谓之神譬之于人亦人之神也心与神非二物也然心有主而神无在故言人之心则心在腔子里可指其处所而言五事以思与貌言视聴竝列犹上章以乾坤与六子竝列也若言心之神则固难指一处以为言如我们静坐于此忽然有人言触于吾耳则耳旋聴之目旋视之因辨其声亦鉴其貎彼时将以神为在耳乎在目乎将以辨声者为神乎抑以鉴貎者为神乎无在而无不在故不可以指其处所也问程子之释帝释神皆根干为义似于坤无与曰乾坤岂是二物坤即干中之坤也分言之则为干为坤専言帝言神则坤綂是矣【清植】
　　足是行动的于震为似艮何以为指解者曰手能止物手之用不止于能止物也从来解易者多顺着经文随便扯一个道理来解以为圣人的话虽横説竪説无所不可而不知非也指之为用比足不同足一动便离故处独指之用不离故处以静为动虽动而不出其位故艮为指也圣人取象皆取与他物不同处直是体物工妙如水取其至实何以为至实以其不盈也论形之坚实者无如金石然都不能比水如今用土筑堤虽极坚厚使用夯硪舂之毕竟陷下些去五谷八斗斛虽极堆满试揺动之亦遂陷下金银至坚矣链之亦有消耗中有渣滓即虚处也惟其盈满隆起故得而消陷之水则取平而已流而不盈满则溢无不由地中行者人之学问自己做出一个盈满光景便是他虚处无而为有虚而为盈约而为泰难乎有恒矣
　　干为健而健之中始震动以有为中习坎而出险终凝然而能止皆健也坤为顺而顺之中始盘旋而深入中光明而洞达终怡然而喜悦皆顺也总言之健顺而已分析则又各有三徳焉【以上説卦传】
　　河汾以时之相生赞序传以旁行不流赞杂传极有见天下道理只有相生相对二义序传因经卦之序流水説去以明卦卦钩连皆有相生之义杂传因反对之卦双双发明以见卦卦配搭皆有相对之义如此看易方觉得活活泼泼头头是道而占筮者引伸触类能事可毕夫子如此赞易后来诠易者尚多看作板定物事岂不可叹【清植以上序杂卦传】







　　榕村语录卷十一
<子部,儒家类,榕村语录>
　　钦定四库全书
　　榕村语録卷十二
　　大学士李光地撰
　　书
　　尧如天舜便精巧些尧浑浑朴朴都全罩在里靣故孔子以天赞之舜命官防句都是精要语后来想惟文王能接尧舜禹入圣未优言虽入圣域尚刚刚的不能有余也汤则检身如不及改过不吝武王刀劒戸牖皆有铭可见不如此警醒便容有私意然能克去己私复还天理故都称他是圣人
　　汉唐帝王总有病才具大一分更壊一分汉武雄才大畧尽他本事做来不过那样可知不从学问道理上来终不济事二典之后有臯陶谟汤誓之后有仲虺之诰髙宗中兴有説命牧誓武成之后有洪范旅后来史家于一代之兴多铺张丰功盛烈岂复有此意思
　　古文尚书道理精确处圣人不能易若汉儒能为此即谓之经可也黄梨洲毛大可辈掎摭一二可疑之端辄肆谈议至虞廷十六字亦辟之学者不深惟理义徒求之语言文字以定眞所谓信道不笃也
　　班氏言张覇分析廿九篇耳今书经大全所载诸儒之说异【自记】
　　尚书蔡传虽未尽善亦未有强似他的较之春秋胡传为胜
　　二典是两对文字尧典先说尧之徳次由身而及于家国次授时定厯次辨奸次用贤用贤必先辨奸奸辨而贤用得舜而尧之事毕矣舜典重华一节对放勲一节慎徽一节对克明一节齐七政至濬川对定厯几节制刑流殛对丹朱三节命十二牧九官对举舜一节而舜之事毕矣
　　羲和四叚只说日星未及月辰故下又云以闰月定时成嵗澹澹数语皆透顶万世不能易想尧持筹布算未必如羲和至所见之理羲和不能外次及用人人之贤否了然于心却不自用卒试虞舜而以天下付之是何等识见何等徳量尧如天舜如地尧生之舜成之尧始之舜终之四凶之诛治水之成皆终尧事也四凶罪不至死故皆止于流象以典刑一节即起下文当日执简操笔想皆圣人之徒而名不传四岳名亦不传自是醇谨老成休休有容之人大约才具不及舜禹耳
　　古之三公坐而论道日变修徳月变修刑全讲爕理隂阳不参琐务合同天人尧典首命羲和舜典首在玑衡不在九官十二牧之内皆是此义
　　解尚书者多不知厯法羲和四叚只就皮毛上说絶不到其精处四叚中方位则分东西南北时序则分春夏秋冬日晷则分暁午昬夜虽是大叚分来其职未必不相兼但以方位当头便是测里差之法葢日出入东西迥异如今四川丑末在山东已是寅初故宅嵎夷者测日之最早出在何时刻也宅西者测日之最晚入在何时刻也广州日至之时日下无景就彼测之则知景短至何处冬至时就北方测之则知景长至何处四靣凑笼便知土中便是里差法此是就中国言之若九州之外则周髀所言有半年昼半年夜者然其理则一也圣人只为眀得理尽任后世如何推算走不出他的范围后世虽千巧万变推算得密道理却不能如他透彻【清植】
　　向日问梅定九古人测景何故不用夏至当时定九只答以冬至厯元而已近看尧典惟于夏言敬致冬则不言可见古人测景实以夏至为重周公土圭之法亦用夏至其用冬至者自太初始耳【清植】
　　寅宾出日寅饯纳日俱说在平秩东作西成之上敬致日永星火日短星昂却说在平秩南讹平在朔易之下葢日出入早晚四时皆测晷长晷短必二至之时测来方准故也又于夏言日永于冬不言宵永而言日短者宵中无景可测也【清植】
　　孝弟衰于妻子人情所必至四岳荐舜云克谐以孝言谐于象以得当于瞍而成其孝也尧曰我其试哉观厥刑于二女二女何试尧之意正以舜无妻室固能孝弟矣但未知有妻室后何如耳诗云妻子好合如鼔瑟琴始云兄弟既翕和乐且耽中庸引为行逺自迩登髙自卑之喻葢父母较之兄弟为髙逺兄弟较之妻子亦为髙逺最卑最近者无如妻子而道必造端乎此此二南所以起化于闺闱也
　　问辑治也疑上古未有剖符之事至舜始创其制既月之后诸侯踵至乃见而颁之蔡传以辑为敛岂有诸侯未至而先敛其瑞之理曰此非大义所闗受终之后齐七政类上帝以治天也巡狩述职以治人也封山濬川以治地也三才之事备矣【清植】
　　问肇州封山一节蔡注云中古之地但为九州禹治水作贡亦因其旧及舜即位始分出幽并营三州而为十二至商又但言九围不知何时复合为九按此乃舜摄位时事正禹敷土之候所以封山者为大水茫茫用此标识以便施功耳所云濬川即指禹治水之事及禹任土作贡始并为九遂相沿以至于商周蔡传之説恐未当曰正是如此禹贡惟冀州于田赋之后别叙恒卫既从大陆既作而青州有莱夷作牧之文恒卫大陆即幽并之地莱夷则营州地也因禹初并为九故别叙恒卫大陆以存幽并而莱夷犹作之牧焉牧即牧伯之牧説者不察故牧字殊费解【清植】
　　象以典刑流宥五刑鞭作官刑扑作教刑金作赎刑此是刑罚条例灾肆赦怙终贼刑则用刑权衡也赎刑只指官教两刑非谓典刑流宥亦可赎也其中有误犯不得已者则赦之有所恃以为恶强横不服者则贼刑问贼是杀否曰朱子言五者皆有即如提学责秀才是教刑也他有强悍之状多责他防板亦是刑此未尝眀说罪大恶极如何都是杀
　　问九官之命稷契臯陶防龙无戒辞者或因旧职又皆因有让之者而命之也工虞之官以和顺为善故埀益之咨皆首曰畴若终曰汝谐若顺也谐和也惟禹曰维时懋哉伯夷曰往钦哉葢治事以勤为主掌礼以敬为先也臯陶陈谟于典礼亦曰同寅协恭和衷哉于命讨则曰政事懋哉懋哉与舜所命禹伯夷之防正同曰看得好【清植】
　　圣人説乐只诗言志数语已毕不拘何人随意言其中情便是诗但诗句有限永者长也将诗每字扯长些庻几悠曼便是歌声依永一句从来说不眀白以为字字都要合宫商角征羽难道齐景公所作征招字字皆征角招字字皆角必无是理声依永者论五声之调也诗本有宫商角征羽各调不同宫浊极和平大有君象商慷慨激烈有臣象角如宫但带流动欢悦之意是民象征便急促如打板是事象羽更加之琐细嘈囃而清极矣是物象如清庙之诗自是宫调确乎难以别调歌之无衣之诗自是商调确乎难以别调歌之鹿鸣皇华乃角大田甫田乃征七月乃羽此所谓依也凡此皆言人声人声大不宜过宫细不宜过羽必须律以和之此句却説字字要合十二律字无一定其髙下清浊都有程式以和人声今之所谓弓尺等是也然后八音克谐与人声皆合无相夺伦由是奏之郊庙则神和矣播之朝廷邦国乡党闾巷则人和矣自歌永言一路说到乐上而总以诗言志为根今之戏都壊在志上其为淫邪鄙悖之辞十九乌能善风俗耶予欲闻六律五声八音在治忽以出纳五言汉书引之却云予欲闻六律八音七始咏以出纳五言七始谓宫商角征羽变宫变征也五言即诗言志五调之言也出纳如邵康节所云开收闭
　　问今之塡词都是立定曲牌名然后案其字数平仄而为之词古人是如何曰古人是看他的诗又看他的志此字宜黄钟则黄钟之此字宜大吕则大吕之律随诗非诗随律也少时见土戏于断机教子商辂母怒其子云他又说我不是他的亲生母母字其学徒髙声唱其师呵之云母字大声便不是他是不曾成防的处女于此字尚含羞涩低微些方是如此之类却是从志上斟酌此谓声依永也
　　诗言志谓心之所之形之于言也歌虽有长短大抵将每字扯长故谓之永言声依永蔡传説偏声者宫商角征羽也歌有全调之五声有逐字之五声蔡传少却全调之五声故觉糊涂葢诗有合以宫调歌者有合以商调歌者有合以角征羽调歌者如以关雎调歌文王以无衣调歌采苹必不类矣其逐字音节恐其过髙过下故以律和之如今之唱曲节以檀板笙箫之类所谓律和声也
　　世得世兄言家君谓道心兼未已人心单指已作何解即如好色生于爱爱亦出于人性可云已乎锡曰爱者情也爱之理乃性也谓之人心则心之动于耳目口鼻四肢者耳如何説得性若道心道字则性也黄伯玉曰情固善而人心则危何也锡曰人心亦非恶名虽圣人不能尽去如好色人心也圣人能废居室之事乎中乎节则复于道心矣故圣人不曰人心惟恶人心惟邪而曰惟危危者不能自保恐流于人欲之谓也七情亦可危者故是一项朱子曰原于性命之正自兼未发已发曰生于形气之私自只是已发世得曰家君意正如此
　　道心微妙而难见妙犹也因着气禀物欲隔絶了故微而难见不可夸微字好
　　有人心动而以道心正之者饥渴而不害心喜怒而能观理是也有道心动而不以人心杂之者行仁而非要誉眀义而非计功是也【自记】
　　说尚书者每着意讲道心人心等句自无稽之言勿听以下便掠将过去近见得经书一字不可掠过看得似没要必是自家心里未曽晓得执中中字朱子偏说在事一边看来须兼内外心里有个中事上各有个中皆中也无稽之言勿听事必师古也弗询之谋勿庸询谋佥同也凡事不可只凭着自家意见蛮断将去必稽诸古騐于今所以本诸身矣又必征诸庶民考诸三王方是停当底道理以上言心法治法已尽下靣便言可爱者非君乎可畏者非民乎何以可爱非君众非元后何戴也何以可畏非民后非众罔与守邦也可愿向来说作可欲之谓善看来可愿即可爱也四海困穷二句眀可畏也修其可爱而絶其可畏是双顶上文说来【清植】
　　问前日听讲惟口出好兴戎是因上文四海困穷天禄永终话説狠了故着此句意理未能眀白曰譬如我教你当加恵乡里勿欺侮人这是正当道理你听得自当感动即乡人听得亦必共以为是倘説你若不加恵乡里欺侮人人必如何害你虽是理所必至但常常説不但不成口气势且长薄俗生刀风所谓兴戎也困穷永终的话只好説此一句故曰朕言不再【清植】
　　益赞禹班师何故言及当年厯山时事圣人心情只要自反自修絶不敢有一毫是己非人之意益觉得此役虽伸天讨然罪人之意多所以推説直到满招损处而以历山之事证之【清植】
　　一日二日万防不是説一二日间办得一万件事谓一心之中须臾万念耳防者动之微吉凶之先见于此不谨则差之念虑谬以千里矣其根却是逸欲故先曰无教逸欲有邦因説到谨几上来【清植】
　　大禹治水何乃及于田赋所谓决九川距四海者禹贡所言导某水入于某海者皆是至濬畎浍距川似未之及葢所云厥土厥田者是也此卑宫室而尽力乎沟洫也
　　水利以沟洫为主水势分则力微自不能猛横四出如帘之御风将风力梳开便不能冲飘也决九川距四海濬畎浍距川是古人着意处夫子称禹不曰尽力川渎乃曰尽力沟洫圣人眼眀见周一语已具治水之要
　　谦问出纳五言是五徳之言是五声之言曰作五徳之言不免牵强还是五声之言以乐言之谓之五声以诗言之谓之五言采列国之诗是纳五言颁而行之乡党闾巷是出五言之鋭问五言是有声律之言否曰若説有声律之言必有无声律之言郑渔仲説诗三百篇皆孔子被之管弦调叶者方入选竟是乡村人説话少时见一老乐工云无有不可以为乐歌者只是不能拘句法若听他随便破句皆可以叶管此是着实话
　　治水先使大水有所归后使小水有所入江淮河汉之水归于海凡天下小水入于江淮河汉而水治矣通其下流曰导分为旁支以杀其势曰防大要只是不与水争地但有是水即与以行是水之地至众水所汇地复洼下不得不潴之为湖所谓九泽既陂是也陂是堤堰惟泽可用鲧用之于川所以大壊禹濬畎浍尽力乎沟洫岂不知开阡陌去沟遂浍川之可以多得田而宁弃之以蓄水葢以去水之害而收水之利也潘季驯治水近河两岸曰隄隄之外曰缕隄缕隄之外曰遥隄不知障之愈固其怒之蓄也愈甚及其涨溢溃决一朝俱尽惟多为沟洫不为髙以扞之而为深以行之逮其涨溢多道宣泄无以激之其力遂软其势遂衰且入于沟洫蓄其水可以备旱取其泥可以粪田若使河畔为沟沟外有缕沟又其外有遥沟岂不胜于隄乎孟子言禹治水极有次第曰掘地而注之海所谓决九川也水由江淮河汉而行所谓濬畎浍也若殷之迁都乃一时之权非万世之经贾让三防上二防只是一事非判然为两也沟洫之制唐虞虽或有之必自禹始备故孔子云尽力沟洫孟子叙取民之制亦始夏后氏葢禹因治水随便防通水治而田制亦成故舜美之曰地平天成六府三事允治万世永赖后世又称之曰神问云禹入圣未优何也曰言不及尧舜浑浑沦沦不可窥测也禹之克勤克俭刻厉精鋭英光有露出来的然此乃是荀子语观孔子以舜禹并称又曰吾无间然恐亦未见其有轩轾也
　　洪水为害时想沮洳多舟车俱断朝贡亦艰难故治水成功悉列贡道然当时诸侯多被水环不能兼并故涂山之防万国其后寖相吞噬至周仅千八百国矣
　　旧谓江源出四川后有言出临洮者近年
　　至尊使人穷探河源乃知江源亦出昆仑
　　二典无夏殷书便有不纯粹字靣如用刑舜典实在正当至夏殷则有曰予则孥戮汝便容有诛及妻子之事惟文王一以尧舜为法故曰罪人不孥若无孥者则不孥何消説
　　问蔡传释仲虺之语以苖粟喻桀莠秕喻汤不独引譬失伦且按其上句文义先言我邦后言有夏此二句亦先言苖粟后言莠秕分眀是以苖粟比我邦莠秕比有夏曰正是如此【清植】
　　徳主善而后实善协一而后定善以事言徳与一以心言见善则迁有过则改主善为师也夫子之道忠恕而已协于克一也【自记】
　　问盘庚上一篇所反覆者只是二端一曰傲一曰从康当时有位者安土重迁从康其本情也因此遂唱为异説不将王忧民之心播告于众致使众人皆不乐于迁徙冀以阻挠成谋则入于傲矣故盘庚称共政旧人之善曰不匿厥指王用丕钦不敢傲也又曰罔有逸言民用丕变不敢从康也因言今日百姓之不肻从迁非予不恤小民而自荒其徳恵也惟汝不宣扬吾忧民之意而不予惕以致此耳然我观汝情事固了若观火不过欲自逸而已我之迁乃出于不得已固亦谋之拙者然实非欲夺汝逸正欲作汝逸也含徳犹匿指逸即逸言之逸若网在纲喻下之从上对傲言也若农服田力穑喻勤则有功对从康言也看得如此不知是否曰看得好【清植】
　　甘盘商之严光乎为帝师友而鸿飞冥冥者当如是耳种放营田商雒间其可哉【自记】
　　周书如牧誓大诰多方立政无逸皆至文吕刑便觉用气魄有铺张意
　　周公文字可以分别得出防鸮末章纯用叠句以例无逸多士立政诸篇可知是周公之作牧誓想是武王命周公作的召诰自是召公作中间有学周公文法处至旅獒则与卷阿之诗如出一手
　　问武王谓文王大统未集予小子其承厥志如何将此事都推在文王身上曰若论第一义天下之人如此其多天独命一人为君是要他抚安天下之人倘把天下糟蹋自然不是天意孟子所言一些不差易经亦云汤武革命顺乎天应乎人但是武王做得来有痕迹便是英气孟子説得来有痕迹亦是英气若是文王一靣三分有二以服事殷一靣又救百姓修吾方伯连率之职救得一分是一分设使文王再享国几十年天下归之亦必不似武王圣人力量大处得妙所以孔子谓文王有君人之大徳有事君之小心两边都做到孔子论此事两边都论到
　　武成列爵分土一叚精采断非后世文人所及尤有不可及者既陈于商郊成败在顷刻如何説俟天休命圣人临事更加敬戒听天所命不敢自恃确然如此观大武之总千山立大雅所云上帝临汝无贰尔心则作武成者着此一笔地位已髙絶矣
　　归马放牛牛马皆出民间兵至华山之阳已将入周境不用兵车故归马于民牛车载粮糗器具又前至桃林已到故放牛于民
　　汉书五行志所云六十五字皆雒书本文须善看即谓洪范耳或指在背者以文害辞也
　　有金姓人投予以洪范论言王为文王故不称年而称祀文王未革命而称王追称也王可追称祀独不可追变乎或者箕子为武王言武王即属箕子自书之箕子自己称祀称王皆合此篇惟箕子能自为之如白鹿洞讲义朱子恐记次失本意因丐子静自録即中庸哀公问政章亦恐是夫子自记不然夫子与哀公酬答岂容擕一门人在旁记录耶武王以十三年伐商即以是年访箕子汉儒因有九年大统未集又有父死不葬之説遂谓十三年乃蒙文王之年欧阳公以岂有新君即位而仍旧君年号之理既云告于文王之墓以行不塟安得有墓所谓十三年者即武王之十三年欧説为允
　　问皇极曰朱子説样子二字最妙太极是万物的样子皇极是万民的样子立我蒸民莫非尔极不识不知顺帝之则天是如此尧亦是如此【自记】
　　谷永云正五事建大中以承天心其以大中释皇极则舛根皇极于五事而言之则当矣【自记】
　　常疑卜筮不过一事繋辞如何那样神奇其説看来古人无事不用稽疑马必卜御必卜塟必卜迁国必卜疾病必卜祭日必卜葢人刻刻与神相通天人合一后世信邪尚而敬天尊神之事反置不讲此隂阳所以不和而灾害所以时至
　　汉书天文志云月为风雨日为寒温寒温即洪范庶征之寒燠也此条冬夏风雨四字正对庶征为説诸家解者皆不如志得洪范本意所云衡法如歳淫元枵以害鸟帑之类【自记】
　　数十年来騐得洪范上説庻征一些不差雨旸寒燠风都起于地地便不同此处雨不妨别处晴此处燠不妨别处寒若是日月则天下皆同焉可以为应在某人某事乎就是分野亦不确难道二十八宿只管中国九州外国便在二十八宿之外不成惟起于地者各各不同就如这处生了圣贤帝王这地方便有一道善气与他处无与也洪范妙在到后来説日月星辰亦归到雨旸寒燠风星有好风星有好雨日月之行则有冬有夏月之从星则以风雨日月在天万方所同説到寒燠便有不同之理如日行南陆天下皆寒此处却被地上一种昬浊之气隔了便不寒行北陆天下皆暖此处却被地上一种暴戾之气隔了便不暖月离于箕则应风或此处无风彼处有风月离于毕则应雨或此处无雨彼处有雨人在地上其气自相感圣人説话逺一歩不可见的便不説如汉书中太乙之初浑浑茫茫诸语他何从而见太乙之初乎
　　五曰恶六曰弱即自暴自弃两样气质
　　古人卜板上以墨画之墨不浸入谓不食墨焦者烧焦版犯此二者不待观其词而已知其不吉书曰乃卜三一习吉谓三之兆同吉也至观其繇辞而繇辞又吉故曰见书乃并是吉也
　　周公居东或以为避谗或以为东征斯二者皆有之朝廷之事托之太公召公既可无悮且眀示天下以无他又洛阳天下之中据形势之胜以制顽叛实属两得
　　考朕昭子刑乃单文祖徳昭子谓武王也武王化家为国纪纲法度灿然具备故曰刑然考武王之刑乃所以终文王之徳而已葢公自任以制礼作乐之事也【清植】
　　成王以秬鬯二卣飨周公葢以祭神之礼尊之也酒清人渴而不敢饮肴干人饥而不敢食嗅其馨香如所以敬神者故古人以为极尊而不敢当周公以献于文武之庙者以此燕有安之义焉有乐之义焉亲之也醉饱焉可也故古人辞飨而受燕祭祀之礼初献生次献爓三献熟尊亲交致之道也神尸醉饱献酬交错直以形类相接矣爓者沈肉于汤也
　　师古于莽传中注大不克共上下数句云我恐后嗣子孙大不能防承天地絶失先王光大之道不知受命之难天所应辅唯在有诚其説比蔡传好【自记】
　　周公戒成王罔兼庶狱却又教他克诘戎兵説书者全不炤管古者兵刑一官所谓有司之牧夫者内之司防外之方伯连帅是也周公欲成王使有司牧夫克诘戎兵耳【清植】
　　问君陈嘉谋嘉猷一叚岂不是成王教人归美于已麽曰此即汝无靣从退有复言的反靣是称道他平日如此不是教戒他要如此当靣能尽其言不靣从可知退后又不自居功説是我后之徳其无后言可知人臣若能如此岂不是纯忠之人故曰维良显哉蔡注亦云或曰成王举君陈前日之善而叹息以美之也原是
　　问顾命无敢昬逾昬以心言逾以事言下文自乱于威仪所谓动容貎整思虑自然生敬者是以礼制心之学即无敢昬之意无冒贡于非防则所谓谨防愼动者乃以义制事之学即无敢逾之意曰正是如此【清植】
　　或疑张皇六师之语若不可以告嗣王此殊是书生之见师众也不必皆兵搜苖狝狩都是必不可少的张皇不是张大意只是整饬之耳文王之大邦畏其力岂是全不料理武备
　　人即有罪用刑者只如其罪罪之便是间有患其人报讐为剪草除根之计者不仁甚矣吕刑云非天不中惟人在命天罚不极庻民罔有令政在于天下觉得蔡传未稳其意谓在天罚未当极者而我极之则伤仁恕之心干阴阳之和焉得有令政乎亦未知句法本应如何断只是这説理畧长些
　　威上加一徳字眀上亦加一徳字最妙威不本之于徳便是作威眀不本之于徳便是作聪明
　　问孔安国尚书序朱子嫌其不古果不似汉人文字耶曰不似西汉亦不似魏晋间文字西汉人于义理不甚晓畅透彻其笔势防绕见古处正多是他糊涂处某却不敢疑此序三代以来惟洙泗另是一体雪白文章条理分眀安国家法如此焉知非其笔












　　榕村语録卷十二
　　钦定四库全书
　　榕村语録卷十三
　　大学士李光地撰
　　诗
　　诗经道理不出齐家治国平天下二南从齐家起雅则治国平天下颂则天地位万物育郊焉而天神格庙焉而人享然其理不外于修身齐家大指如此至从来説诗的藩篱有説不通处须与破除不然都成挂碍且如周南召南以为皆被后妃之化之诗若汉有游女有女懐春之类何以女人都被后妃之化变成贞洁而男人被文王之化尚不免于淫荡乎黍离变为国风而雅亡难道西周畿内便无风謡东周贤人君子忧时念乱不许有雅不成以颂尽为周公制作礼乐时作将成康显然名号皆强为之辞岂复可通大约周南召南是分陜时有此篇名后来仍其名而附以西周风诗之醇正者小雅大雅亦如此问是孔子附的抑是旧编如此曰恐旧编便是如此且只如此分剖义例放寛些便不致东击西撞动成触碍
　　大雅自卷阿以上文武成康之诗民劳以下厉宣幽平诗卫武公想是厉王时人小雅之賔筵大雅之抑戒恰好皆在厉王时名时问考卫武公立于宣王时卒于平王时史中甚眀恐二诗或是追刺之作曰幽平之际武公恐已不在了不然王室之乱至此全不见他勤王晋郑焉依卫宻迩于郑漠然不相闻问尚可谓之睿圣耶以理论之恐古史年代多不可信矣云汉崧髙烝民韩奕江汉常武宣王之诗瞻卬召旻眀眀是説幽王世次一些不乱小雅自鹿鸣至菁莪文武成康之诗六月以下则宣王诗节南山至鼔钟显然为幽平之诗乃自楚茨至车舝复起头似文武成康之诗青蝇賔筵鱼藻似厉王时诗黍苖眀是宣王诗白华眀是幽王诗又照前世次另叙一编是何缘故前人都不于此致疑看来豳风是周公营洛时作所谓汝往敬哉兹予其眀农哉自己要教民以养生之道恐成王不知稼穑艰难故作七月之诗道王业之本祖宗之事以告之夫子既存此诗因将居东时诗附焉而皆谓之豳风周礼祈年于田祖龡豳雅以乐田畯祭蜡龡豳颂以息老物朱子疑大田良耜等为豳雅豳颂而未尝言之详今观小雅楚茨信南山甫田大田颂载芟良耜丝衣皆言豳事所谓豳雅豳颂其余则皆东都之诗如东山破斧之附七月也如此则西京之诗自文武以及幽平东都之诗亦自文武以及幽平有条有理各得其所矣
</div>
    <div class="pagination">
<a href="榕村语录_page9.html">上一页</a><span>...</span><a href="榕村语录_page5.html">5</a><a href="榕村语录_page6.html">6</a><a href="榕村语录_page7.html">7</a><a href="榕村语录_page8.html">8</a><a href="榕村语录_page9.html">9</a><span class="current-page">10</span><a href="榕村语录_page11.html">11</a><a href="榕村语录_page12.html">12</a><a href="榕村语录_page13.html">13</a><a href="榕村语录_page14.html">14</a><a href="榕村语录_page15.html">15</a><span>...</span><a href="榕村语录_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
