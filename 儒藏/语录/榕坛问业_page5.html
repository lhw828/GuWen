<!DOCTYPE html>
<html>
 <head>
  <meta charset="utf-8"/>
  <title>
   榕坛问业 - 第 5 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   榕坛问业 - 第 5 页/共 7 页
  </h1>
  <div class="content">
   黄率中云既是中人皆可语上则圣门髙弟通六艺者千数与闻一贯何但两人且人气质不齐读数行书亦有敏钝之别又言教难量寻绎数字亦有百里千里之差今概云中人即是上哲下学即是上逹天下多中人圣人无髙论此徒是学究套语耳张子厚云性在气质中有清浊犹寳珠投在清浊水中水清者珠光映现水浊者摸索为劳中人以上自是清水中珠中人以下自是埋泥之珠某云既然有珠何愁不说只是平水自有升沈人都是此中人登峰造巓亦是此路坠渊入谷亦是此路趣兴髙者如平地自到防山趣兴卑者如平地自沦深岸坠珠径尺尚有寳光入海沦波岂是象防离朱之所能瞩圣门上七十二贤个个是个中人耳除是彼妇谗人才不与谈礼乐之务其余诸子各各成就何曾见圣门三尺犹有鱼盐之业率中云如此则语上的何所指某云自中人以上皆上也子路问一成人再说两番犹是上品平居要见圣人思量三次只是恒人自有乡愿以来鼓动中人沦胥汨没到下流一般孳孳为利无复出头日子虽道斯世只是中人其实是中人以下了如此才无上逹之路不是中人之中不可语上也既是中人以下不可语上则此上语不须上人妙谈亦是常话矣率中云如此如何引拔得人得到峰巓之上某云一息在平地双眼悬青天死而后已不亦逺乎正是此意
　　罗期生云如此只是教人莫为中人以下耳性命天道更付阿谁某云看世间何者不是性命天道期生云箕子之敶洪范周文之序象卦诗有星野之行乐有歴律之陈十翼之范围天地春秋之损益百世岂对中人目见耳聆之所得度邵尧夫谓章子厚云以君之才于吾所学顷刻可尽但须一二十年澄澈尘虑胸中豁然无物乃可授受耳章子厚虽是邪人然亦聪明笼盖一世却难语此安得谓中人俱堪告语耶某云中人以上便浸浸向上边来章子厚自向下边去谢客儿要从恵逺犹以心地不净却之何况内圣外王之学只是人以中人自安亦渐到下流路上提撕不得耳期生云如何才是中人以上某云胡宪刘勉之同入太学闻涪陵谯定得易诣于伊川遂至涪陵受业久未有得以问谯定定曰心为物渍不见本性唯学可明耳胡刘乃归一意克复遂为晦翁之师罗从彦见杨时三日惊汗浃背曰不如是几虚过一生似此三人都是中人以上
　　余锡侯云夫子说可语上不可语上毕竟有个拣择有个恰好应付不知此三品人从何处截起如遇中等人可把何语付下某云夫子看人俱从中起夫子着语俱从上来锡侯云如此则是中人亦承上语当不对针也某云中人认得上语便是上人上语落在中人不失中语也性道文章随人略领见仁见智何必齐观锡侯云如此则是中人造化
　　戴仍朴云六经如日月昭垂夫子只把诗礼乐为兴立成本领至其雅言惟诗书礼三者而已三者亦须择人而言则上语示人益自希絶了乃其生平行在孝经志在春秋至易道服膺韦编三絶都置不道何也易道自是精微或学而不言抑问而不辩如孝经春秋何以不说某云此是晚年告成之书何须辩说仍朴云只如学易四五十年不语一字亦是经怪某云幽有神明有礼乐既説礼乐何须神且不是夫子常谈何处得十翼説话
　　唐伟伦云道亦在悟耳悟者指铁成金不悟者刻舟求剑胡安国作春秋传冠絶一时而陈公辅辈讥其颇僻朱元晦作语孟解契合百代而沈继祖辈讼其妖魔虽是利欲汨心亦关识见媕昧何况平常答话中人可道髙深幽微之指夫子说中人以上还是意在不语某云不语亦説得是吕歩舒之驳灾异胡海陵之争钟律此或不必至如身心向上一路居常切磋何可无人张勗之云夫子屡説礼乐而经无乐书或谓乐不可以书而夫子称雅颂得所即为乐正是则成周之乐至今在也前日诸友屡问韶乐去夫子千余年声容俱在今官家攷撃犹称韶乐可是音节神理相丽而存抑是喜起明良丛脞惰堕犹可与关雎比乱乎如云乐自为乐诗自为诗则夫子不宜以得所为乐正后防不宜以诗言志歌永言声依永律和声着之帝典也记称武乐至苌而失商乐至戴公而已壊鲁乐至师摰而终亡或称上古乐书沦于朝鲜而洪范所敶不乏文献不知史迁所载律吕俱在试以诗歌声律被于八音则时几飏言五十余韵可与勺桓赉般相起也歴律二事首被尚书定是圣神留此真本难説夫子不语至道难闻也某云某有此意但恐君实景仁更费往复耳勗之云君实景仁所争者皆在黍度权量之间所以不合今若虞典所云声必依永律必和声则诗书声永自成钟律何必疑乎某云此道须是有徴有信当万寳常祖孝孙时古器钟镈尺度之属尚千数百而声音差池卒不可定何况于今风气日浇器数不备是魏征韩琦所欲舍其议论求之原本也勗之云声音虽有南北之殊而诗歌初无古今之异以声依永则有字之声可别十二律之永以律和声则有音之律可定六十律之声古今征信孰有过于勅命时几勺桓赉般此八篇律令者某云某最鄙陋常在赤墀之下窃闻韶乐三皷之后金声递鸣既而箫管八人合奏广庭众穆宛如鳯凰之音自是撃石羣臣舞蹈谐于百兽诗云依我磬声既和且平又云既备乃奏箫管备举是夏商人同用此韶乐也法辂初出鸡人奏和防之音九章二百余字不过和防大和防数字耳推之箫管合奏几曲亦是喜起明良脞惰之三章寻其赓飏可以意悟也勺桓赉般自是大武时事难以声永概之百世若至家常时用皷钟有禁君子之乐不过琴瑟而已国风自讥刺而外两雅自王政之余闗雎葛覃巻耳汉广鹿鸣伐木宾筵隰桑菁莪匏叶自可按其宫商施于堂几但当与王朴借其和均荀勗调其牛铎耳勗之云声诗之用不过别其音律音生于永律生于声四声七律亦互相生前日对诸贤略略说过今可更取诸篇定其律吕乎某云五音之中各有二变一章之曲各备七音性情和调则笙歌安适神思淫厉则语意乖邪关雎一篇首章多为清宫次章以商羽转角三章以征还宫吟绎数次极其分明然以邪心发之则宫征之间不能为主矣葛覃清角带宫声以归羽卷耳清商间羽调以归宫乔木角征之音归于清商三变商声多含宫羽以调分之则关雎太蔟间以南吕荇菜两章各有正间五章相间自太蔟至于宾不尽宫声也令其取音深和按节诞通循环肃穆则皆黄钟矣古者乐节以金发声以石收之中间所贵丝竹匏土谐于人声导之以革止之以木各依言字不滥傍声今为丝竹皆无言字谁当就风雅别其律吕者譬如勅天之命惟时惟几八字发音谐于金石以永取之其音极下叶于黄钟九寸之管而字多清声通于征羽在应钟子亥之交丝竹宣之有所不尽至于喜起明良脞惰间歌而丝竹匏土正闲之义粲然备矣凡单音宜于环复双声宜于递和单音取长双声取短长声取深深以出幽短声取亮亮以导阳隂阳递变不离其正要使满庭有赓歌之意则诗书多击拊之文鸟兽麟鳯但解人意岂必审音乎勗之云此事甚大行当与镇朴商之昔子路鼓瑟为北鄙之声夫子告冉有曰先王制乐本于中声流于南不入于北南为生育之乡北为杀伐之域舜歌南风而兴纣好北鄙而亡子路闻之盖七日骨立也不为二南必至亡身岂独正面墙而立哉某云向发此论未见结束闻兄道古正自欣然有解愠之思




　　榕坛问业卷十一
　　钦定四库全书
　　榕坛问业卷十二
　　明　黄道周　撰
　　秋仲之二日为榕坛正防吕而德兄弟为政衣冠之集四十八人谒夫子及晦翁毕分札敷坐某举杨贞复云人心本虗才一着物便不得其正不正便不在不在时虽视听饮食亦不复知即云知视听饮食亦説不得心在心在亦説不得心正然则心中即无忿懥恐惧好乐忧患亦难説心正大家防此心果是何物此心正果是何象延平教人防未发前气象果是何意与贞复亦有异同否而德云无在之心説不得已发无不在之心説不得未发此见知觉闻之心尚有欹侧伪妄説不得此心真正面目某云如何是此心真正面目而德云防得他不正所在便防得他至正所在某云如兄説比贞复更透如贞复説直要空诸所有终不得此心真正面目也大家问如何是此心真正面目某云譬如日光晃晃为云影所蔽漏出光隙射于岩阿或着雾雨即成虹霓岂是日光正面而徳云月有圆成圭成璧成镜成钩何者是月光正面某云都是正面而徳云何不直待望舒某云自家消息或半或全含着明光都是正面如非正面虽当望中团栾五色亦是隂晕不是月华而徳云喜怒哀乐与忿懥恐惧好乐忧患分别多少某云雨燠寒风只别时恒不争气候乾坤之中七纬五行俱是正面到有变乱才成灾沴忿懥恐惧好乐忧患已是乱行难説犹是喜怒哀乐之性而徳云金曰从革木曰曲直水曰润下火曰炎上土爰稼穑五行之性到此亦有变动作咸作苦作酸作辛作甘亦已不能希淡还于性始如何有忿懥恐惧好乐忧患便不得其正耶江北人呼着意曰所先儒称有所谓失正想依旧説以身从心以有所为妄心其义易明耳某云身心原无两物着物便是妄意意之与识识之与情情之与欲此数者附身而起误认为心则心无正面亦无正位都为意识情欲诱向外去孟子所云操则存舍则亡又云物交物则引而去正是此话若论格致原头要晓得意识情欲俱是物上精魄不是性地灵光也有所是江北人常谈未必是齐鲁雅语如晓得忿懥恐惧好乐忧患俱是物感从身而起不从心生则定静中间自然安虑人到安虑始识此心真正面目不然只是自弄精魄
　　吴云赤初离垩室言下因问中庸说恐惧是慎独工夫易称恐惧是主鬯作用曾子独云有所恐惧则不得其正孟老自家说不动心又云孟施舍似曾子孟施舍不过无惧而已后来外道说无顚倒恐怖与孟曾一路偶尔相隣不知大学何与中庸分别某云大学直指心体中庸才说圣功心体自是天道雷电破山与碧落何渉圣功自是人道迅雷风烈亦要变动一番中人所患不见心体常被事物惊怪贤人所患不见功夫便落无忌惮里去看大学中庸前后照管才知古人用心之微某承此问亦知云赤看书极细也云赤又问孟老说尽心知性知天又说存心养性事天此是从天道下手从人道下手尽存两字比正在两字孰为精详某云大学从本体上说得明白孟氏从工夫上说得真切譬如一天备得二气五行留不得一防云雾云雾尽净经纬尽呈才见天之正面风雨晦防日光常在入夷出晋明体自存此便是尽存正在的消息人晓得天之与日才晓得性之与心晓得自存正在才晓得本体工夫不已无息格得此物十倍分明始信得意识情欲是心边物初不是心风雨云雷是日边物初不是日性之与天皆备万物不着一物心之与日不着一物乃照万物只此两物原无二物知此一事更无他知吾四十年读书只晓得此物任举一一以俟来贤
　　吕而逺云大学说正心犹言从绳则正之正今又说出真正面目才晓得此心明白不为意欲所乱与无妄各正对照分明此正字便端正真实更无他解了孟老如何说必有事焉而勿正汉儒都以正为期必此是何解某云人读书都无疑误赖而逺体勘凡尔雅释诂正字十解无云期必者说文反正为乏篆书正与已相近当是乏与巳之误也有事勿乏如不乏祀之乏有事勿巳如纯亦不巳之已则义畅而语顺矣而逺云此解极是分明以正为必想诸儒亦有所始某云此道舍尔雅亦何所始大约期必亦犹正鹄之説以正为射耳记称诸侯自为正之具未尝以正为期也而逺又云魏司马称陜右人称着意为所想是以俗通书非是以书通俗也卦传说之卦原有偏往之义寻常説所字何必以区隂为诠乎某云向才说过兄又判得分明
　　郑孟储云向说贞复语比贞复尚自不同贞复只道有忿懥等项心便不正如无忿懥等项心如何正不见闻知味为身不修如果见闻知味身如何修宛转引导未曾说人心本虚着物不得又未曾说意识等项皆是物感不闗真心也今日所说与贞复夐然不同但直以忿懥等项皆繇身起则是正心又先要修身了如何是正心要着某云如从心起则是要着如从身起则是后着也知见觉闻皆从心起情欲畏恶皆从身起人从此处看不分明所以顚倒如看得分明则腑脏官骸个个是性光所摄身心修正岂有两路工夫
　　柯登南亦云先正常言此心之体当求忿惧忧乐所不迁之地非可就忿惧忧乐求心也譬如巨石压草石下草自潜滋惟体妙用神始得情识絶萌静正自在某云此语极当人从身上求心如向国中覔王终为权贵所乱从心上求身如坐王位覔国只觉殿宇随身忿懥等项所不得其正只是从身覔心修检不上戒慎恐惧所能得其正只是从心覔身隠显分明也登南又云此章先辈虽以身为心亦无错处惟以见闻知味为修身之验此处微错譬如禅家七处征心在眼曰视在耳曰闻在鼻闻香在口谈论在手提携在足运奔此已与食色同防难道知觉运动便可説心闻见知味便可说修说正耶某云此处只是修身证佐贞复诸先辈都看得分明外道七处征心只说得意边诸路未曾就心中看得入夷出晋赫赫如常
　　柯鲁生云大学言正心不言心如何正言不在又不言心如何在阿难言心不在有亦不在无亦不在根亦不在尘如是见闻知味分明心在根里老氏所谓绵绵若存果是何物不被佛老精説一畨耶某云试问杨峻人峻人云吾门说正心便是真实端整之心他们说者只是猜谜某为许可又问郑孟储孟储云正心之义已尽在诚意章不须再说此就身边发出不正不修様子便倒剔分明耳犹之下章说齐家不须更说修身只说不修不齐样子亦自明白也某云孟储说得是凡心正者只是自慊不正者只是消沮闭藏在者只是诚存于中不在者只是形掩于外耳峻人又云着有非有着无非无遂使空门说胜絶内不出絶外不入亦为异学开宗理防于视听饮食之间简防于喜怒哀乐之际便是吾儒实落正修学问不知此处于格致原流尚有逺近浅深之别不某云此处说格致无复逺近浅深世间多少读书人博极坟典正为身心对簿耳一事露出肺肝虽千种学问亦自无益也
　　又云喜怒哀乐是主人分上视听饮食是僮仆分上主人体简僮仆事烦人到卧时便无视聼饮食之用却当卧后认得喜怒哀乐之性善读书人只就梦寐一事仔细思量便识圣贤下手要路
　　谢尔载云七情之内怒最难融顔子工夫不迁为要然此是阳刚一路人如隂柔人终日是好乐忧患恐惧耳某云七情到此处动相勾连通人多是喜怒穷人多是忧惧常时多是喜怒变时多是忧惧中间连帯根叶相牵只使常变穷通不碍吾性自然喜怒哀乐各正其所也尔载云常变穷通是命上事喜怒哀乐是性上事尽性而后至命岂须至命而后尽性耶某云只是穷理尔载云思量梦寐一事亦是穷理耶某云此处已有存养工夫
　　尔载又云能制一情可以成徳能忘一情可以契道如就生质所近制其一偏久当融洽矣譬如忿懥一路当头下手能使众情咸归于正乎某云此便是顔子所难穷理尽后如扫云雾自睹天日也尔载又云龟山先生云心到寂然不动方是极致古人所贵洗心也东坡尝云既醉之后方识此心之正此语是如何某云此是东坡自勘旁人不知大约他亦寡欲寡欲自然静正未入夜气悔吝一路难道思虑浑忘便是寂感遂通也罗期生云寂然不动感而遂通此处难分体用近思録却云心有指体而言者有指用而言者体似未发用似已发忿惧忧乐似有未发之体正须静观视听觉知似有已发之用正须动玩七情之动犹易六爻须是一一取占抑犹有不动去处可握极而存者乎某云既晓得身是六爻自然信得心是太极期生云身是六爻如何取用某云随身所处各有中位中位不移本末内外自然恰好内为贞卦外为悔卦贞悔刚柔心宅其中如金蜂子蹶趋嗜欲有开必先何疑之有期生因问六爻之象变动不齐大约上下以为本末如咸艮壮履皆如人竖体心在五中与二相应天君用事则处处得吉四体用事则悔吝杂生凡诸忿惧忧乐皆生于四体不生于心耶某云期生看得分明多惧多凶皆生腰膂之际或顚或蹶皆在本末之间只是误身为心遂使六爻变动凡易中三百八十四爻只有六十爻不与四肢分过王千里云爻象变动能坏本卦四肢妄感能坏本心如此则修身亦是正心要义何谓倒乎某云无心那得有身偃师幻人依然束草寻常疲顿百体如尸譬如睡卧之时闻呼便醒岂有启衾敛足能令心事神明千里云熟睡闻呼心从何来如从声来则是知自外至如从心来则心初无知某云此是静爻偶然触动如论正体寤梦相循始信此心依然不动
　　吕而徳因问易中六十爻不与四肢分过想是五位中爻尚有四爻与他分过是为何等某云师履恒兑而徳云履之九五与兑之九五盛满之卦位虽正当而皆有厉师之六五恒之六五顺动之卦体虽无邪而亦有凶何也某云凡易毎动各有正位正位在二五之中毎动各有正理正理在全象之内履为君臣兑为朋友君臣朋友不忘其位如汉主临厠以见廷臣邓戚张乐以延髙士郦生却歩于徒跣灌夫愤心于半膝皆为髙位殊乏致柔之功师称动众恒为守独众贵长子之勲独尚妇人之志动于隂柔以怀竞躁则弟子贻凶于长子妇人踵事于丈夫九节度以弟子陨李郭之师童贯以妇人启马赵之衅动静刚柔其义可知矣而徳又云中爻亦是中位何以凶象又倍于五同人六二以正应而得吝随之六二以正应而有失剥之六二以蔑贞而得凶颐之六二以拂经而失类凡上经四卦以隂动者虽正而有过无应则皆凶姤之九二有妨宾之鱼井之九二有射谷之鲋损之九二凶生于守中节之九二凶生于不出凡下经四卦以阳动者无应则有过有应则为凶而节独以无应极凶何也某云君道用一臣道用二上经主阳下经主隂主阳者隂动而有应其失小隂动而无应其失大主隂者阳动而因时其失小隂动而失时其祸大也隂阳刚柔仁义三才之正应乗于二五在在着思孟老云思则得之不思则不得也只一思字是正在尽存之要法艮不出位亦是此意于此叅透才见曾孟同源
　　周房仲云咸之九四言思艮之六四言身则易之四爻当为人身中际忿懥恐惧好乐忧患之所从出四爻犹未当位也艮称五曰辅已过一层咸称五曰脢又同艮背此是何义某云感之当心者虽动亦静感之以言者虽本亦末也房仲云如此则咸其脢又称志末何也某云脢字字义尚须明白本义作背上肉背为五脏所繋初无着肉之处说家读脢为梅如颔下梅核人迎中路也言语饮食上下迎接处才一感动便有逐末之思颐之拂经咸之辅颊两义互通于此慎节可以无悔凡说脢为背肉感而无思者尚属滞义再须推求
　　而逺又云定静安虑自是止后消息如在止前覔知尚有穷理博约许多要务开口便说良知巳是急于下剂下手定要格物又恐为药添病今日才信得身家上头有忿懥恐惧好乐忧患亲爱畏敬哀矜傲惰许多种物物物有知物物有止能格得明通不乱我性然后心体真实端整不然徒是意识用事终日奔波飘摇无定也某云此处格物犹差累黍如要实做须就梦寐中间认出神之非形情之非识情形动处其实非心神识静中未必是性再破神识以纳心端重合形情以归性始如此十年洞见天地日月星辰才有定静田地而逺云如此则中人上下永无知止之期不如阳明教人良知发自不虑也某云而逺试自不虑看得和顺发挥果成何物而逺云蓍龟亦自不虑已到至精至变至神田地寝时梦寐死后神灵活坐闭目当有蓍龟之意某云如此则是髙贤独手而逺又云穷理读书患不致用今日谆谆只道性命身心至如疆民生日蹙日困便自整顿不来虽顔闵振袂不能成风若禹臯复生必更有学问岂能坐覩疮痍日课虚乎某云禹稷顔闵一样苦心何曾别有学问如要学问黄农七十二战岂有兵书烈山粒食天下未开泉府也而逺云军旅之事仲尼不谈然如方叔召虎之伦南靖淮夷北驱玁狁吉甫张仲之辈坐筹帷幄逺御朔方难道只借虗声都不讲究某云征伐之道详于易书周公破斧缺斨精神所注毕在爻象苦人全不讲解耳而逺云此亦要事试为后人说破某云易作兵书只有八象水守火攻逺明近险而已师同人谦豫此是驭将要法将一而専兵静而整中权后劲将帅所驭不出中爻逺可以制戎狄近可以征邑国师谦豫皆用之同人用寡师谦豫用众同人用于险阻师谦豫用于平原用于险阻者赵奢之趋阏与卷甲乗墉而秦弗知用于平原者王翦之代李信坚壁乗暇而楚为戮劳谦之吉天子按辔以下严师由豫之得将军饮醇而消谲计此四卦者古今皆用之而中外前后可得而言也坎离两济自是黄农以来战守之方坎以险而利守故李牧尚鴈门之谋离以明而利战故崔浩策柔然之功王霸之不救马武义真之不救陈仓险而不失其信虞诩之日夜兼进马隆之转鬬千里获无匪丑之凶明近于内者算胜于庙堂故李绛捐重赏以与魏博徳裕檄三镇而平泽潞久克之非惫明在于外者决机于行阵故裴度纳李佑而平蔡州韩愈听柏耆而收徳棣逺震而行志凡此八象备有诸方神明之动存乎其人安得谓军旅之事圣贤不谈韬钤之书经典尽漏也而逺云战守之方只在于逺近水火如谦豫两卦只是震艮用事何也某云行师之道莫贵致壹丈人之威不分于弟子谦豫壹将虽临三四皆在中权艮限于内故征邑国震动于内故利建侯艮震之义与坎叅行其専志而整暇一也而逺云如此则何者果为长子某云二与四同功异位互卦为震三与五同功异位互卦为坤震为长子坤为弟子里卦为复复为丈人也而逺云如此则复之上六不利行师亦与师之六五同防乎某云复之穷也无明逺之功师之中也有分柄之势不明而分何功之有而逺又云夬去一隂势如隤墙归妹外震悦在于内一则云不利即戎一则云征凶何也某云夬以尚武为心尚之乃穷归以恋栈为意即出而反与四象四事了不相合何足存证而逺又云防之上九不利为寇利御寇然则周公犹有为寇之心乎某云防内险而外艮宜守而不宜攻作易者首着此义后来师谦两象皆出于此夫子曰凡兵之作与民偕生戈矛之创与角俱始但愿此途不为忿懥所用耳
　　张镇朴云吾门每言易道与人事相应不知用时要如何看取且如焦易四千九十六卦语语竒验不过是占卜试候耳如何得如老氏所云不卜筮而知吉凶且如光武之策吴汉崔浩之料柔然万里决胜不差累黍此皆知识所经岂是卜度得就某云易称爱恶相攻而吉凶生逺近相取而悔吝生情伪相感而利害生凡易之情近而不相得则凶或害之又云柔之为道不利逺者只此爱恶逺近之间自成爻象吴汉与刘尚分营二十余里势不相救魏主至涿邪山亦功半九十势不穷追何足异乎镇朴云论大势则天下犹之一身论至理则一身已濶于天下了士君子平居正躬修徳以行乎人伦之大至其事报相反则命也如有趋避之心则臣无死忠子无死孝终日行于无害之途岂是因贰济行之意某云晋时吕稽常作此论以为卜筮可废也某见圣贤不废卜筮记称善则归君过则归已诗曰惟龟正之武王成之古人毎事不敢自谓神智凡动大众兴大役必资卜筮所以折断邪谋敛戢智虑使人反巳有寂感遂通之意死忠死孝自是顚沛不违时事洗心退藏自是居常游泳时事京郭之受祸自是跕足岩墙何得使存养者动色乎
　　吕而徳因问下学上达之防某云某则不知试问林朋防看朋防因云昨日尝问干为成象坤为效法圣人仰观俯察逺近类物都是坤道所以必用坤道者人生托足便在底面开口便是学习只有敬义直方不消学习亦要从静辨中来不从静辨中来便有无数风雾遮盖上面冰霜之祸都繇学者自为豪杰处心不下积渐所成有此不屑下学一念直至乱臣贼子亦做得去有此専意下学一念直至天地变化草木蕃亦做得去易云美在其中而畅于四肢发于事业美之至也草木托根于地一曲一直禽鸟孚化于鷇载飞载翔当其用力只是本色一日变化皆不自知江水就下河源出山匹夫厉志星蜺变天此事岂人思想所到而徳云坤为效法此效法时已是上学了圣人只尽人事事事皆下也愈下愈学十二制作各有所学作者非下取者非上只是一念孳孳各有窃比眼耳放低心神放定虽使天徳干干亦同是此意既同是此意则此意无不通透了先儒亦云达在学中有独知而不自知之妙所以不说人知又说知我其天乎朋防云上下中间如何看取而徳云乾坤上下只有此学人人到处是人人不到处到处众眼同垂不到处众足齐絶便说达天亦复何碍某云如此则同是此意
　　李质嘉云圣人不知不能只是夫妇与知与能上事曾子以忠恕悟一贯子贡以文章悟性道此都是学达本防如何遗却但以逊志时敏为谈某云夫子自道好古敏求自古至今中间几千层事登了一级又有一级在上头只此一事是我性命是我身心只此是孝只此是敬只此是仁只此是信便是下学上达难说双趺着地一手指天也质嘉又云程子尝言维天之命于穆不巳忠也乾道变化各正性命恕也学得忠恕两字便在乾元之颠夫子还说违道不逺譬如孔道上达两字已到京师不逺两字犹在郊圻之内不知下学上达别有顿路抑是渐门某云夫子七十年只说一句三千秋解贯未了难道此间尚有顿路
　　是日言说巳多学逹之义未易晓了诸贤更商见宾承祭之义复以乾道坤道为谈某对朱季又云前日此义讲之已明主敬行恕虽有敬恕之分不过诚之一字季又云克己复礼岂亦是诚字某云然季又云既是如此则都是乾道也朋防何以说圣贤都是坤道某云何曾见坤道不是至诚郑长生云圣人教人皆繇知入故说知止而后安虑孟子不动心亦自知言入手如伯夷伊尹栁下恵一流人似都在行处得力孟子譬之射的以知为巧以行为圣如有力到而巧不到者犹可审括徐获至巧到而力不到者如何振作得他使登百歩之路某云轻弓弱矢随人自张大弝强弩不洞秋毫子曰为力不同科吾未见力不足者
　　柯威公又问释家于心性一路辨之极明所以差处只是致用不同吾门却说他体亦不察何也某云何处是他察别威公云世尊告阿难汝心汝身暨山河大地皆圆妙明此处是他别察某云既圆妙明定是何物如是汝心不应另有圆妙明者如非汝心此圆妙明又立何处以照汝身大地山河皆成影说吾门于此要实体认积精所生积精所成出晋入夷辉辉赫赫如有一毫虗假便与鸟卵同下
　　杨元实又问圣贤好乐各有不同作易之忧患独知之恐惧何尝不得其正惟有忿懥一途最费捡防当其发时如何节制当其未发如何消融某云某亦未尝下手只如看火一般知之极真自然不饵炽炭司马君实云忍过数番自然不动此如顽耐亦与心体无干
　　唐伟伦云释家亦只是顽耐不知痛痒久之只是不闻不见不复知味之人如此不在之心可便指作顽空看不某云顽空的人是舍身舍宅不在的人是逐主出家若为吾徒只管养育待他成就宜君宜王
　　王述之问养心养气是孟子一生学问庄生称不聼之以心而听之以气气能复精于心乎抑心气之间可认防希防希之间可认性体乎某云性体语大大于天地语细细于鍼芒长如荳芽消如雪片述之云如此则是道心也难道尧舜不増桀纣不减者亦是这个某云此处防希岂容驳卸孟老云茍得其养无物不长茍失其养无物不消一部大学格致当头只是此物说心亦得说性亦得说气亦得只不要放之鸡犬牧以牛羊耳张昂生问由仁义行非行仁义则此防希发皇生下布满更不须养不某云明察以来亦有三十载工夫如何自生自长
　　黄介俶问思不出其位夫子又说出入无时如是心体时常出入奈何禁住得他如是心位定要敦临如何离此殻子某云负扆只是座头马足周流天下只扶幼主勿树重臣
　　吴云赤问杨龟山云六经不言修性惟扬雄言之晦庵讲时习亦以明善复初为解则亦是修性也易言尽性不修何繇得尽大学只说至善两字为性体定符说定静安虑四字为心中实境后来一部中庸都为知止一节注脚耳向讲正心修身便把知止说起则诚意知止同为一义大学何以别自命篇某云意识情欲总之非心事物纠纒所以不止诚者明徳之所从生明者羣邪之所繇息无此静定之心何繇见他真正面目再寻前义极是分明
　　赵希五问夫子叙书断自唐虞则尧舜以前断无足録而连山归藏出于元丰三坟诸篇间多伪造秦火之后不足复存然郑夹漈博极羣书犹取连山归藏之篇何也且如连山首艮紊其君臣归藏首坤渎于父子不知夏商二代何以用之某云世逺无稽非敢臆说然古人用易各有所取先天之卦以复为首复下震而上坤为长至之始中间纯坤为大雪末候右次为剥剥下坤而上艮为大雪初中之交皆子月也三代异建而子为嵗初古今不易读剥者以为首艮读复者以为首坤何足疑乎又如后天五行之序皆始于土艮为戊土与坤对化在东北西南之分夏人建寅寅始于艮而达于震震兼木火巽离又以木火次于东南坤为已土丑亦隂土也酉丑始兑兑涵金水而处于西干坎又以金水次于西北故纳音十甲有火木木火土水金金水土相次而周轩辕氏所以宅丘也吾门读书自经史而外可寘不道独有图书起义未能忘怀耳
　　许尔翼问蔡氏皇极内篇与太潜虗孰为优劣某云太如左氏潜虗如公羊皇极如谷梁左氏博深岂复公谷可及然以揆于春秋亦犹云甥之于外祖矣尔翼云王通续经与扬雄拟易均之僭妄其罪孰为轩轾某云河汾夫子当无王之时有徳无位作为元经以绍絶统始于金墉之年卒于陈亡之岁上稽天道下应徳符何过之有循环中论言简而精意博而逹桓生之叹法言君实之服尧夫仲尼而降何可多匹乎尔翼又云或谓河汾牵引王魏疑是后嗣之书窃比仲尼犹有优孟之意某云孟轲自学孔子后世共宗仲淹私淑仲尼何遽为僭乎如使王并辜则栁下西山难与元圣同辈冉求季路不在俎豆之班矣后人读书更有何用黄率中最后欲问尧夫之学某云某初不识率中云吾门每云尧夫学整而疎子云学杂而密如要整而不疎密而不杂岂可终缄其口某云尧夫学问备在经世诸篇何关木舌上事率中云固自难解某试举似率中云干遇巽为月窟地逢雷为天根姤复两卦自立冬夏之中何以夏至属物冬至属人某云他以隂阳中分人物若论几希亦无分属之路探窟知物蹑根识人偶亦兴到成韵耳率中又云三十六宫都是春觧者谓干三宫震坎艮各五宫合为十八宫坤六宫巽离兑各四宫合为十八宫通得三十六也此义云何某云东方生喜对俗人论难为士夫所非邵尧夫亦喜于术学诵说遂使末俗竞蚤歳养疎常为失笑凡易六十四卦一反一复只得三十二卦除乾坤坎离颐大过中孚小过合对则损四卦为二十有八得日躔之分宫反复则益八卦为三十有六得日宫之周甲凡七十二卦中分起象何足疑乎然亦自尧夫始明是说浅儒耳语无足复谈耳吕而徳云向来讲论自评隲人物课督奥者率不多谈比来稍复开濶如率中疑难初非坚木亦已与之批绳不知前日伯玉所问大咸象数何以付之偕来一字不答某云正为攻坚须留节目如逢破竹何惮迎机而徳云伯玉亦已仰钻多时犹迷径窦余人眯眯更何从问起某云欲谈格物且辨身心礼乐渊源更须他日而徳云房杜王魏同在河汾之门不膺礼乐之托岂有王郑贾马遂能絶尘而奔某云向荣之木皮理不章垂实之材文肌如绘房杜既有事业岂得与贾郑同其镂心而徳云防龙契稷既遭盛时又闻絶学此是天地所开抑是圣贤有造某云元凯比徳各自尧年侧陋咨求为日巳久想益稷臯防生值重华皆有三十年学问而逺出云向才许我积精十年洞达仪象以是方之差不为晚某为粲然
　　榕坛问业卷十二
&lt;子部,儒家类,榕坛问业&gt;
　　钦定四库全书
　　榕坛问业卷十三
　　明　黄道周　撰
　　乙亥歳秋天下方敦辟雍之典以拔贡比乡书奋厉甚盛会中得隽者游鳞长刘赓美并为领袖柯鲁生自省试归复修诸业因问古今急计莫重理财管子称积于不涸之仓藏于不竭之府其法不过官山海笼百姓之利而已计然称知鬭修备时用知物其法不过知万货之情行如流水然或用以霸或用以富汉之桑羊唐之刘晏亦称心计羊以均输征逐刘晏以鬻盐佣漕两者似有优劣均为君子所不道然当帑藏匮乏疆圉孔棘加则田亩不增税户则谤讟日起铸钱则本末难饶煮盐则乱民结聚征商则闗市弊极矣当道束手无策令起数子于今日何以使民不告病国有余财者乎某云向日讲生财之章正为此意鲁生云圣人説生众食寡为疾用舒今若从四事讲来天下户口不及国初而游手惰民纨袴冗吏百倍于古又四方多事兵不可撤饷不可缺众寡疾舒之际才一清厘则旤难岌岌揺手勿动耳谁敢诵圣贤之言者不如且就数子手下商权宜之策也某云管子治齐官山海之利移之他国亦不能尔刘晏鬻盐至以盐为漕佣卜式云县官食租衣税而已乃坐市肆贩鬻刘晏又操佣雇之利虽为救弊取盈要非士大夫所务也鲁生云轩辕取庄山之金太公立圜府之法岂必专借海王茍有心计则李泌之染败缯陈恕之给茶本犹或为之何况盐铁为天地之寳藏推盐于茶推铁于金使世有夷吾必不至仰屋而叹无措耳岂借全齐之力乎某云周人漆林之征二十而五金贝玉石与货偕行盐铁之利非至夷吾始开但夷吾为之太密耳夷吾行法先于大姓富子各借其直骈邑女闾无功者不得一日索夺可数万金此事既已难行区区计口一箸一鍼岂能成九合之业乎天下要治须是与夺无弊天下要盈须是赏罚分明与夺无弊盗臣不起赏罚分明冦攘不行杨可之告缗元载之陌钱姚璹之输俸裴延龄之抽贯诸种种细事真无当于权宜也鲁生云宋人缗钱至多其先只茶酒两事天禧间茶课不过三十余万庆厯间酒课至一千七百余万贯诸路盐税不过其半耳康诰致严于酒诫汉唐申禁于酤盛世既舍此两条而专一盐利行盐既有定地僻壤盐价不能骤增独有闗市行货及西南竹木稍称大务遇大匮乏因而修庄山圜府之政如宋人于楚蜀两浙淮南淮北洛中闽广各立罏头分界行钱率千万万其歳入皆百倍于今又不得已如元人上都云州兴和宣徳蔚州奉圣州及鸡鸣山房山黄卢三义诸金银冶听民采炼以十分之三输官此皆未为琐屑也而悉寘不道孤注于田亩岂为能得其大者乎如赏罚与夺自是八柄上事大司农之所不征犹清河源以遏頽波如何可效耶某云方今盛时良政美意只在不税茶酒不算丁钱不税间架耳令事事皆行岂成今日之治宋人歳输折币以奉契丹亦多出于葭芦兴和诸州其各道罏头歳入不赀然糜于郊祀赏赉俸需亦以万万计今天下匪颁禄与用费甚节各道军需九边饷额本色民运略足相禆何遽欲采末世之务乎古人以大兵大工大荒大札视为权计不过省其储胥一举而措之非有累年句连谿壑之填也宋人区宇不及古时而财赋倍于今日唐自藩镇发难无年不兵财赋亦倍于今时究竟虚縻如委川泽向使当时天子知四方之已贫海内之已竭别作一样黾勉图维安知无有破敌复疆之日而终年赏士继夜给孤使财尽于漏巵祸成于中饱良可惜耳鲁生云大工大荒大札此则间值有数可稽大兵一动难为首尾宋人禁军歳食五十千汉段颎用士万二千人一年亦食二百四十亿如动十万之师一年须几百万岂复正供旧额之所能偿某云今年需饷亦七百万何尝便动十万之师用师欲多用饷欲众用议欲缓用日欲长四者合并则江汉命财不存涓滴矣古者战胜庙廊之上岂必取财罏灶之间乎鲁生云如此则师有拙速饷无急输重成易赢重败难复为之奈何某云选千得英省兵千人选万得杰省战百克天地之精英皆在于人才不在于钱帛人才重而财帛轻汤武所以发迹财帛急而人才缓桓灵所以絶贯也良医视疾有鍼灸而愈有投剂而愈者用药取方不过数味迨其不可虽郤车以载参苓岂有救乎鲁生云如此则选将急于征粮用贤急于措饷如贤才物力一齐俱匮仓皇应急为之奈何某云何曾见水火絶于两间山川不生草木现前要举殿梁何以合抱自走
　　吕而徳云汉孝昭时诸贤良文学多议罢盐铁者是时天下升平四海殷阜诸官私便盐价髙而铁器甚恶民甘食澹手耰木耨是以罢议今如仿唐宋分道铸钱钱精而盗作者少界立而子母不散虽有私钱不夺铜本即如开鑛以救铜本之穷取铜以资中币之乏不立鑛官取办守令蠲他处之新泒抵久年之逋输既非厚赀为剧贼之所垂涎又有微濡为穷民之所喣沫方之履亩丘甲想亦春秋之所不讥也某云尝读小记见采铜之苦十倍于白金白金以三炼而成青铜以七煅始就又向在京师见诸铜商负铜本者率十数万今虽以各道分铸无贸致之烦而罏头物役种种縻费诗云如贾三倍君子是识此虽要务自有主者不须吾辈推求耳而徳云权万纪当贞观时天子方鋭意至道万纪辄以宣饶银冶为言自取罪戮贻笑后世今无贞观康阜之时有大东杼轴之叹搜括已穷士民胥困贤者抱言利之惭智者懐聚徒之慝相率掩口以是为讳不知唐宋利孔甚多尚假权于冶铸今歳入甚啬何得孤征于田亩乎吴越旧赋已重重者难增楚豫旷土多荒荒者易散闽广海壖泥泊所生滋种蚌臝无甚余饶虽尽输官无当海王之入徒令士民睨睨胥为嚣讼耳政和间陈亨伯创经制钱大率取之酤及官卖契纸与公家出纳每贯收头子钱犹裴延龄之抽贯耳至算丁役自人家盆盎以上计直二十千者悉令出租如此那得不败今天下丰豫官卖契纸虽蹔行之不及旁径能得暇日明其政刑敦尚礼义于寇攘不及之处行冶铸官山海之利似无不可者而率为大体迫切坐困何也某云士大夫切勿言利王半山才言利吕惠卿曾布悉谋于始杜公才杨戬乘弊于终而天下殆矣今天下利孔亦巳尽泄尚赖二百年寛大之力徭役未起海澨山陬一二微营遗秉滞穗与士民澹荡可保还集田亩加泒尚是良家恒心多赖如使条例宏开征求渐广啸聚反侧何可复言而徳云方今岂有遗秉滞穗僻谷穷崖亦是有力所趋傥在官家犹得征其涓滴之助某云民之困于官家与困于有力一耳有力割据尚纳微租窦专而弊寡官家征输租不能饶窦广而弊大至其取办归于有力径窦一也而徳又云元和国计簿所计天下方镇自凤阳鄜坊邠宁振武泾原银夏灵盐河东易定魏博镇冀范阳沧景淮西淄青等十五道七十一州不申户口外每歳赋入仅浙东西宣歙淮南江西鄂岳福建湖南八道四十余州与南宋幅员不复相逺而衞兵八十二万犹足供诸道驰驱宋自防淮上下常三四百万今天下倍于元和而沿边额兵不过十余万动辄捉襟叹饷不给者何也某云此事难谈亦非书生所知丘文庄当嘉靖时算羽林人等已两倍于成化时今又百余年种种各倍或十数倍者户口登耗又倍曩时举一藩封余可类推叶文忠当时每叹金花正供宜在外库使廷臣易于参稽今不可问何独一途乎而徳云如此则积渐使然何时可复某云天下有道四海悦安上有必世之仁下有三十年之福饥戎荒札不复相仍蓄三年之贮兴十万之师犹揺尘灶上纳帚奥中何足难乎而逺亦问苏子由对荆公称刘晏权宜国计因时髙下能知万物之情不敛于民而用自足今乃与桑孔并称得无为此老称屈乎某云冉求治赋夫子明许其才至于论仁则曰不知甚而以为聚敛可见此途未是要急如养草木植嘉谷桔橰灌园未是惠泽耳而逺又云子贡货殖夫子不许之治赋岂货殖之才又劣于治赋抑聚敛之途又污于货殖耶某云货殖説不受命聚敛説鸣鼔而攻此意自别要如顔子匹夫尚不患贫岂有天子玉食万方每烦士夫忧其匮乏耶
　　许汝翼云信者人君之大寳学术治术皆成于信而败于骄无忠做信不出无泰养骄不成汉武好大喜功穷兵黩武而海内虚耗汉文恬静黙而粟红贯朽此便是两家样子不某云汉武何曾骄泰只是文景以来红朽之余得一番作用使漠北尽空呼韩稽首元成之间殷富已极权臣戚畹骄奢相尚遂使汉祚中衰再烦缔造耳如有汉武之才持以忠信守以节俭虽古英主何以加焉
　　洪尊光云财者天地间至不平之物古来帝王有患贫者复有患富者赧王有逃责之台始皇有渭南之宫财自是天下不可少的何以无财亦亡多财亦亡五衢衣弊齐弱矣桓公以沐枝买鹿而霸朝歌鹤轩衞败矣文公以训农劝学而兴又似生财作用不无异同者杜祁公尝言显官作私计即为致身之本岳武穆谓文臣不惜钱便为太平之征二语恰似谁者当存乎某云此则尊光自解某所不识
　　罗期生云经称生财有四事备在周官如三农生谷六计弊吏之説看来食寡易稽而用舒难计如今日军兴不已财赋难停节俭则士无宿饱取盈则飞挽为劳敌骑乍临征召不集势必养累年之士以待一日之冦冦至则势猝而力专待久则势偷而力薄彼巳难量鬭备俱失故以节俭而当输挽既不可以救时以征输而当戈矛又不可以奏绩桑孔杨曾之计既刻削在牀肤营平屯种之谈又取资于影响究竟如何始为要算某云此则屡屡经心古今圣人説治平事再不説到用兵论语学庸只道即戎去杀説征伐事再不説到用饷江汉常武只道不留不处也期生云説治平不説用兵此犹可悟説征伐再不説用饷如何可通某云古者致师日行有数尅伐有期声罪命讨防服而归虽行六师之中犹在三餐之内居平乃裹即为行粮三年大赏己称惫极矣岂有天幸不至乏絶之事看书中征牧誓泰誓亦无説餽饷者何独芑薇六月为然乎期生云周家行师之法本于公刘公刘称彻田为粮其军三单又云乃积乃裹后又説彻彼疆土乃疆乃理想亦是营平祖意决无三军万里不复赍粮之事某云营平只是可守耳虽赵侯亦未身享营屯之粒只是算计到此可以不错耳诸葛武侯开垦屯田亦未就只是意思镇定如此古者彻疆自是常法不留不处只为三农安可以六师之期夺三农之业乎凡师在三代有讨有伐在后代有守有战讨伐有定故谦豫不以行师为嫌战守无常故城漕已致击鼔之痛如战胜在于庙堂何必以耰锄防于介冑乎期生云如营屯果有未便则转输何以不烦处今道古殊有未合不过适时耳何必同也某云节饷只有四事定谋第一选将第二因地第三不惜费第四期生云既云节饷如何又不惜费某云大费一日省事三年诗云我姑酌彼兕觥维以不永伤
　　是日与诸贤讲大道生财二节遂推究至此因忆前日戴仍朴曾问来百工则财用足之义某未有应也因问仍朴前日此问可是农末相资不仍朴云如农末相资者只是粟帛釡甑陶冶械器之属于国家财用岂有毫髪之繋某云圣人有作亦只是宫室舟车棺椁杵臼耒耜弓矢诸财诸用岂必黄金白银上币中币耶仍朴云三币之行通于中古百工之集不过縻货每见通都大邑羣艺麇至徒为侈靡岂有实用国家有大兴作大征输未必复资将作之力何况兵赋乡师族师之事能使天子充然不叹无财乎某云古者致财只欲为用今者致用只欲为财譬如今日用师介胄戈兵一一朽蠧有费十金之财不得一金之用及至防祭营筑十金之用遂费千金之财丝缕赢于菅蒯而织造贵于琢雕若使百工子来居廛食饩文巧有禁贸易相需取其常供时其任器百家成林各勤本业四方之贡通变无倦何穷之有乎夷吾吕公每作寳神器以敛重发轻事虽襍伯于子母相权义亦有取因之以收两府之职致饬化之效丱角楮币一一相资何独农末为然乎仍朴云此亦太平有道周官之常谈施于今日恐未能尔经云有财此有用不云有用此有财也某云人与天地此财各自无尽用着他者他自能来用不着他他自耗散有人来得百工便是财成天地之道辅相万物之宜
　　柯登南因问周礼一书经以六官纬以三百六十属厄于秦焰而冬官遂阙有谓其未尝阙而散见于五官之中者有谓其五官互建而冬官亦未尝阙者自叶时吴澄皆主此论则河间献王时岂不知其为全书而故以冬官有阙补以考工欤某云献王时天下藏书渐出考核极精周礼五篇无司空之属而冢宰篇有冬官六十属之文则其为阙文无疑也董仲舒与河间同时每称冬空也其意亦出于周官窦太后斥辕固云安得司空城旦书而读之则自秦汉之际巳无复此书想自古者建国之后宗庙社稷城郭宫府井墅庐舍坟墓坛壝大率已定不兴大工诗云乃召司空乃召司徒俾立室家此是剏始上事如禹平水土而后周公营洛而降物役已定不烦专官井里乡遂沟浍之官疏瀹修筑地官司徒领之已明备其文闗市舟车桥梁之务川衡泽虞领之不必尽存其职后世升平滔心易生动有营搆劳民伤财先王豫裁其端使司徒得摄司空之事极为要约何必疑乎柯登南云董子言冬者空也盖指刑威而言犹霜雪之不至地而己非谓冬官也汉书有薪白粲之文周官皆无之如府舍宫庙歳时修除何得便辍司空之务古云官事不摄岂有司徒可代司空承其利败者乎某云周官刑徒皆役于司空自搏杀焚弃三赦三宥而外司寇所致辟坐设者皆司空也司空虽专官实与五官承其劳弊盛时五刑既希徭役亦省五官相权理或有之且以司徒申五敎之务其制独详司空慎兴作之防其防独逺如师保救谏不列天官之中缝染丝屦反入冢宰之治天官之治愈细地官之治愈大其义可寻则彼此互取耳登南云胡五峰亦谓冬官事属之地官盖以田墅井牧乡遂之徒皆司徒统之其事则司空任之也又有谓地官遂人以下皆属冬官者孰为确与某云地官司徒所属最多自任地而下闾师遗人皆与司空相出入自遂人而下三十五属皆司空之事秋官司冦自墅庐而下二十属亦皆地官及司空事也凡任地之务多方九职任民皆列于冢宰八贡任力又载于地师司马自职方而下有五方三师宗伯自职防而前有冢人墓士分则皆五官之人合则皆司空之事犹之用刑者五官各自用刑不必皆归于司冦然司冦自为邦禁五官之刑皆于是誓典耳五官工事归于司空而司空之工还于各属故天文室璧之北有土司空井柳之间有防酒食天官所以幷统防人地官所以兼执工役也登南云如此则只设地官不须司空或设司空不须司徒矣某云治地之道重于民事次及市廛大工散于五官除修庙葺宫室闲时而举小小工作可不烦六卿董之故云司空空者空也藏也因时而命之耳今如于冢宰中取缝染屦羃宗伯中取冢墓巾车司马中取弓矢甲弁缮槀司冦中取雍萍翨柞庶穴剪茇以成司空之治其去考工能有几何而须一正卿治之司空之寄百工于五官犹天子之寄饮食服御于冢宰所以蠲邪省用使贡谀导淫者无所骋其丰豫也登南云如此则冢宰之篇所云司空率六十属者杳然无据吴幼清先生于任土国宅而上加惟王建国二十字及乃立冬官司空二十字不为蛇足耶某云前贤读书要自详慎自任地国宅上下要加立春布和诸语乃以遂人诸条足于遗人均人之下此皆各有所取幼清之删定河间之补记要为周官功臣不必讥也登南云蔡九峰称周公方条治事之官未及师保之职冬官阙首末未备乃周公未成之书然欤某云秦人既改官仪又废井田为阡陌发徒骊山穷力阿房取六国之匠营造无极视先王司空犹之枲耳耳周公营洛土圭取景及为明堂世室重屋卜丰鄗宅兆折衷华素皆秦人之所厌观加以诸儒论难俗主厌闻恶而去籍想当然也然今周官中亦无缺事唯舟船桥梁耳卜宅营墓之法备藏于易有非载记所能尽者山泽二师宜不尽谈何足疑乎登南云近项仲昭太史以冬官补亡割天官之司裘兽人地官之均人土均艸人稲人山虞泽虞丱人角人囿人封人春官之司服冢人墓大夫巾车司裳夏官之量人司弓矢槀人职方土方刑方山师川师而独不及秋官何欤某云凡读书繇人剪裁由巳他别有意不相非也登南云议事亦须停妥耳如今日称冬官可以相权又説秦人已经紊乱则两意盭戾以何为准某云周家卜洛以后不专立司空虽无所攷然如吉甫筑城朔方召伯疆理申谢皆以上卿兼方伯之任未尝专立司空省官自是防微至意紊乱自是穷极末流何相碍乎且如尚寳太医光禄宫正女御之皆隶于天官太仆鸿胪之皆隶于司马行人之隶于司冦世皆无议何独于司空地官而疑之吴幼清亦谓司徒掌邦敎不宜专以任土为事然而恒产恒心不欲民明其义亦难言也登南云如三公论道及辅弼疑丞史祝之制在诸书中种种不同周官缺而不称独以师保谏救隶于小司徒何其微欤某云周家故府典籍甚多如逸周书中自有周官职方及戴记所存明堂位王制玉藻郊特牲月令皆各自成书彼此互见非萃众家以成一部也周官亦是一书与戴记檀弓夏正都是典要法籍所稽耳何必定为周官姬公所作成周致治之书乎登南云郑康成实主此义嘉靖中尝命棘闱策士矣何得与戴记齐观某云汉人之习尔雅唐人之称孝经皆取裁于当宁布号于学宫士子读书取其精核如食鱼有骨噉果香辣者又何足疑登南云如五官多竒字义在字形考工多竒字形在字义此何所取某云某亦麤读读过自见
　　柯威公又问礼器云鲁人有事于上帝必先有事于頖宫则鲁之有郊审矣记称成王以周公有大勲劳故命鲁公以天子之礼乐又孟春乘大辂载韣建旗章祀帝于郊配以后稷俨然以人臣用天子之礼乐故曰成王之赐伯禽之受皆非也杨升庵郊禘辨谓非成王伯禽之为春秋书禘于庄公谓禘之僭始于闵公书四卜郊谓郊之僭始于僖公鲁閟宫之三章只言成王命伯禽以爵土耳庄公之子以下美僖公郊祀之事未见出于成王也孔子春秋书郊者九始僖终哀使隐桓庄闵之世有郊奚为不书其非成王所赐明矣孔子谓言偃曰鲁之郊禘非礼也周公其衰矣然则郊禘果非周公所受不知谁授僖公者某云当僖公时王室多难齐晋始霸惠王以子頽出居襄王以叔带播越桓文左右匡襄其间楚之僭命者再世矣周家尚惜鼎隧之请闵僖茍且缵其乱绪何事辄请郊禘之大违霸主之命干先王之宪乎盖郊禘之礼白牡用商骍刚用周尊罍之制参用三代皆成王所康周公者不宜用于羣公之庙耳闵公二年夏五月乙酉吉禘于庄公言吉禘者犹言吉月初用禘于庄公告即位且创见也故吉之僖公三十一年夏四月四卜郊不从乃免牲犹三望凡春秋所书郊皆以卜不从乃书之非为有郊辄书之也自惠公以前伯禽以下又十二公所卜郊而从不从者多矣至僖公四卜郊不从乃书之耳岂龙旂承祀六辔耳耳者顾为免牲三望而颂乎是时霸主尽没王室久衰犹幸有鲁称秉礼之国歳时禴禘秉其遗文未足非也宣公乙卯匡王在殡卜郊牛伤再卜而死戎楚观兵大为衰兆成公丁丑定王之防未三年鼷防再食牛角吴始内侵庚辰五卜郊不从成公见止于晋遂为陵替之始襄公乙未夏四月三卜郊不从鲁始城费己亥夏四月四卜郊不从鲁始作三军定公丙午哀公丁未鼷防食牛犹不辍郊衰绖之间情文荡然宗国之望于是又衰矣故春秋之义不书事应而考异见邮可以类起观其特书皆非常事非谓鲁初不郊每郊辄有不从之卜也然则夏郊秋尝皆为鲁之常典庄公之子春秋匪懈特颂鲁僖者直以閟宫新饬归美僖公或谓史克及公子鱼之旧文仲尼因之以存钜典非谓春秋致贬而鲁颂留褒也威公又问然则鲁颂閟宫特叙姜嫄将毋以姜嫄配天以后稷主禘欤某云姜嫄只是叙述以为周家之始未必特为姜嫄立庙何况郊禘乎威公云记称閟宫为姜嫄立庙或祀后稷而称姜嫄耳诸侯不祖天子而祖其所从出者每于七庙之外别为立宫如竹书称周立髙圉之庙鲁立炀公之宫是也某云如此则祀太姒而祖周公己有女主司晨之嫌何况荒洪俶傥之説乎大约叙述往事则神明共推思齐之雅与閟宫之颂风会参差隆污可覩矣
　　黄率中又问隂阳摩荡便有害气胡五峰云观隂阳之消息则知圣人之进退如消息则得时成功之説耳如害气则阳有阳九隂有百六班固汉书以为其説本于仲尼仲尼十翼未尝説出此事王弇州以上元九章推之无一合者尧汤水旱差近其过此则不能尽齐矣且所谓阳厄不必皆旱隂厄不必皆水亦有圣人明盛而当两厄之年者何欤某云此事已详着之易图以非要切未尝讲论耳班固据纬书积防以三百四歳为徳运七百六十歳为代轨千五百二十歳为天地出符四千五百六十歳为七精反初当徳运之穷代轨出符间有阳九百六如自周成王甲午至秦政十年八百七十年先百有六年代轨为周显王廿六年王致伯命于秦之歳退其九年为秦政元年是阳九百六之年也今以三易推之知其不然者凡卦九变四千九十六以六乘之为二万四千五百七十六以气朔约之得六十七年余一百六日以日甲约之得六十八年余九十六日凡卦气交除皆在此防以三四九六乘之而得灾歳虽与仲尼灾歳之説不同而揆之于易其符契一也易六十四卦皆以先王君子礼乐刑政为度致治弭乱端不在此必欲豫处祸败以修救持倾但须明其意义举大象而行之推度之説不足云也
　　林朋防因问神以知来知以藏往尼父知损益于百世姬公夏殷于歴年皆三才如镜古今一揆如以藏往之事即为知来则上元以来几千百歳繇后泝前岂能悬合夫子称文献不足足则能征不过亦文质通变上事耳岂尚有神知不测烛照百世者乎某云如三纲五常文质三统何消文献才有证明夫子所欲言者定是当世所不能言之事即如旧史所藏亦不消夫子发此浩叹耳朋防云即如三易所识易诗春秋皆是説礼礼即是厯将谓是徳运所系抑是钟律度量所生抑是经纬天地表章隂阳的道理乎某云现説都是但无能征者耳朋防云现有许多文献如何又説无征某云成周去夏殷不逺人懐古获家有来修夫子尚叹不足何况三代而后朋防云夫子删述六经便是千古不刋之文献从此藏往从此知来何患不足但如三易所云诗道一书道六春秋道四而易终始之此皆难解如从四经上看天道人道何从征证得来某云此皆须明天道后以人事推之自然洞朗今读书只説物理何暇及此朋防云天道人事自相表里五经都是此説但如三代厯律损益相生年数延促如指诸掌譬如夫子定符豫知秦刘禅代之事此是藏往所通抑是知来悟某云只是此事往过来续藏既无量知亦无量寒暑昼夜只是一部春秋古人常问何物最益人神智云但有读书耳林非着云晋则不敢为渺论但问晦翁以审几二字重注慎独丘文庄遂以审几微为谨理欲之初分晋思审字终不如慎字慎字是戒惧审字是察别独知中间再无错路只常戒惧神明便生有何差途开此岐径某云非着看得细卲尧夫云思虑未起神莫知不繇乎我更繇乎谁此正是慎独要语如审理欲之初分便搬泥过水也然如独中几微萌动正要审察周濂溪所谓几分善恶者也些子不善亦玷着善体只为审察不精使独知错过尝云慎者圣贤所以致精独者圣贤所以致一语虽分拆意实完成非着云易称动之微吉之先见者也此吉字已是明白程子又加一凶字如独中只是一理又加一欲字毕竟于性体上看不分明某云吾儒再不要直説性体吉凶悔吝皆生于动加一凶字正自明白独中有理便有欲加一欲字才使人警省如説空山无虎何以独行崖谷毛管俱寒
　　非着又云喜怒哀乐中节处谓之中和中节只是合于天理如合天理而不顺于人情圣人亦不违道干誉大禹之格有苗仲尼之诛正卯亦有寛严互用者后来情恕理遣之説恐是清谈之祖以此调人耳如何可治平天下某云此种学问不自辅嗣作祖盖自顔子若无若虚来顔子一生学力只在过怒两字见到不迁不贰渐到中和见到中和犹未能不迁不贰也非着云中和已是极际如何未到不迁不贰处某云中和是公众防房不迁不贰是自家安身跕足处各家安灶莫占堂心柯鲁生因问前日下学上达之説略讲不尽今日再问此义尚有何説某云兄试举似鲁生云晦翁开章训学为觉后觉之效先觉可谓效时是学觉时是达不某云如此只説得学达説不得下学上达鲁生云王龙谿谓口之可言力之可致心思之可及虽至精微皆下学事口所不能言力所不能致心思所不能及皆谓之上达石居引天徳王道隂阳迭运莫知其神为证龙谿以为未切果是如何某云他们尝自梦説口可言便有不可言处力可致便有不可致处心思可及便有不可及处其可处皆人其不可处皆天也如此只説得上下亦如何説得学达如云口所可言以达于不可言力所可致以达于不可致心思所可及以达于不可及如此则逾逾微了如何説真切学问鲁生云如此则如何下手某云某亦不知兄试举似鲁生云如子臣弟友文行忠信实实落落不求人知虽圣贤天地亦是这个学问这个道理某云孝子忠臣恭弟信友才践履过何人不知此岂靠天学问且此数条如人家吃饭岂要告罪又岂有太羮酒时常享天説人莫知何事又何要天知来繇鲁生云如此则旧日讲贯犹作闇修是何等学问某云顔子有何等学问季康子问好学夫子只説顔囘説顔囘只説不迁不贰自家説学问只説不怨不尤人有一种怨尤黏带些子虽周孔学问与狠打并毒人有学问不黏带些子怨尤虽日用洒扫与天地同寛此处是学此处是达此处最实最平此处顶头无际此处实信得过便云知我者其天乎
　　柯鲁生云吾门讲説常有前后异辞者今日説学达与前日顿别又如前日説笃信好学章间许善道之説向来品诸文艺只以笃守为主何耶某云某素寡特直以笃守为主犹寒士持斋成何学道如论圣人语意只是靠守者多学而不守何处讨善道出来看他危乱不入无道则隐着两耻也精神皆在退藏一边説有道则见有道贫贱只是带言耳乐行忧违确不可拔如此人岂在肉边拣菜鲁生云今日乃知吾门讲説原无异同













　　榕坛问业卷十三
　　钦定四库全书
　　榕坛问业卷十四
　　明　黄道周　撰
　　漳郡文章之盛则称葵圃郑家葵圃郑观察与其弟蓟州公皆为学典雅相尚观察没而孝廉海门与弟肇中又以文行称肇中二十余着诗及词赋数十卷以通家往来某心避之也既在防中问难维谨某心念郑观察为农臣上疏归某尚未为诸生及在金处归数过从见观察口中诵説苑韩诗外传及东莱博议动千百言如下晨钟今安得如此人令人自惭耳肇中既敏好不耻某亦未遑别设一榻因对众坐云三十年前某未解厯律之学一日过郑观察观察方取器量晷问某云若知北极出地有处中天不某谢不知又问若知表影有处倒南不某谢不知又问若知日出入有非卯酉不某又谢不知观察便黙然别论史汉文章诸杂事某归愧恨不食也夜持竹几坐中庭如此者两年之间二三百日乃知南北中分隂阳赢缩之説以非观察授我诬也于时坐中未有问难谓某与肇中自序家世耳肇中因问圣人吾不得而见之矣此章语意如何某云兄所疑何在郑肇中云此章以圣人君子两格夐分然自尧舜而下夫子所称亦君子也依中遯世即称圣者修已安物尧舜犹难君子圣人岂有两种学问且如性之称善心之称恒或无分别大易以善称继尚书以恒称性今又以有恒次于善人明心与复性岂有差等其间乎某云论学则圣人君子亦无两样学问论心则善人有恒亦无两样徳性只是风防不同习染渐异夫子劝人实地下手耳向见吴云赤説圣人不难只是有恒难也极有意思肇中云圣人可作要亦大闗气数岂是恒心所就昔封徳彞言末世人心渐漓魏征云如使人心渐漓易代而后岂当化为异物耶恒称君子立不易方大过称君子独立不惧天下亦不少此等人夫子品他在善人之后又若致絶望者不知圣人善人的是何人又不知恒无恒虚恒约便可称善人亦可到君子圣人不某云孟子説美大圣神夫子説不骄不谄不失其正皆为圣神了自夫子看来何所不合自我辈看来自然有徳性问学尊道之殊如无尊道工夫任他常无常约常虚不堕释老窖中只是空山朴子何时得到君子位上肇中云曾子説顔子从事在若无若虚不多不能上置力想圣人都是此意权作朴实呼唤示人耳且如善人为邦善人敎民全是为上者主持风敎不知有何制置经略可以即戎去杀莫亦如老氏所云守啬去泰能慈能俭却走马以粪的意思不某云如此看来圣人君子又是天下为公三代而上羲农之俦了夫子此意与观蜡礼书一样发慨肇中看得分明肇中云既如此看何闗圣学上事某云经世治心都是要细明体致用都是要实岂有两种道理肇中云恐如此做去到头亦只是恒心恒性不能到天下归仁地位某云如此所贵学问也凡学问都是自家心细如麤大便自虚张不老不实且勿问他本体虚无上事也如论本体天下归仁岂有两样心性在
　　洪兆云云前日尝问善人是何等人却道是西域一流人今日对郑肇中又道是老子手段释老两途吾辈不齿如何得在君子而下有恒而上某云某何敢作此説某少时曾会薛方伯先生方伯偶简佛书叹云古之聪明睿知神武而不杀者夫某为艴然方伯因问兄看善人之道果是如何某云不践迹亦不入于室方伯叹云从门入者不是家珤某亦愕然久之去今三十年方伯长我四十歳谢世十年矣乃闻肇中谈话令人怀感凡过去诸贤有一种可者都于心性上有四五分了彻释老只是不学无尊道功夫便使后来诪张为幻如当时肯学践迹入室岂能贻害至于今日兆云云论他诪张为幻还是无恒一流人从其道者当使狐狸貒貉白日噉人但当时杨墨尚未昌炽不知夫子何以发此言论某云夫子亦有为而发吾辈只论圣功不问縁繇耳兆云云此话亦岂有繇来某云备在春秋
　　许尔翼云夫子当春秋时木铎天下便是万古圣人于时君子则有蘧伯玉子产州来季子晏婴程本及门则有顔闵四科具体分体者以至身通六艺七十余贤虽四友十乱可以比肩如何便想有恒之难如子路行诈宰予改观要是一时有激之言岂可以此便概一世若説人都要做圣人君子不要做恒人所以为有为盈为泰不可方物难道夫子敎人不做圣人君子善人但做恒人也某云圣人善人就不是恒人做的亦是恒心做就尔翼云孟子説恒心有常只归之士从士做圣人宁止数级中间践迹升堂得门入室在夫子造就不少其人何以遂致絶叹所云有为者想不为及门诸彦也某又云备在春秋
　　他日兆云问尊光春秋中夫子岂有致慨有恒之説尊光云无之兆云云防上尝有此论尊光云夫子説无恒不可作巫医又云不占而已説在昭公二十五年臧防之窃寳三十二年史墨之论大壮也二十五年冬昭伯如晋臧防窃其寳偻句以卜信僭云僭吉臧防遂为僭也诈而见逐久之计于季氏季氏谓其臧氏所逐也臧季方恶及昭伯出亡季氏遂立臧防防曰偻句不吾欺也三十二年公薨于干侯赵简子问于史墨史墨曰社稷无常奉君臣无常位三后之姓于今为庶在易之大壮以雷乗干是天道也季友之生卜人谒之曰世为公辅政在季氏四公矣民不知君何以得国此二説者皆以卜筮占玩互反臧防以诈叶于寳史墨以壮干其常位想是夫子所非故发此慨也兆云云如是则只为无恒发慨不为圣功立论易称恒以一徳恒徳之固也又云天地恒久不已日月得天而能久照四时变化而能久成徳之配天地日月四时者恒而已想不为此占玩两事尊光异日以告而徳而徳曰其为昭哀两公乎昭公之在国也比于宵徒而逐权臣其出也不信而失众三十一年公在干侯传曰言不能内外也恒卦上下皆凶取郓取阚取之而不能居也失其国而以五百乘为臣哀公多妄而君臣交恶叛吴归越卒以不复夫子之叹其为此乎抑为桓康二子耶圣人之生不当尧舜文武之盛又不及成康有道之君次又不当隐厘之际而当无恒之时乍用乍舍诗曰终风且霾惠然肯来终风且曀不日有曀又曰曀曀其隂虺虺其雷是夫子所为致叹也某云某自见郑观察薛方伯后三十年来始闻典论听者勿谓巵言然吾辈只管立身不须叹世
　　郑孟储云隐厘得为善人乎某云隐公之遵父命僖公之用季友还是君子一流人孟储云隐公在让不明以启钟巫之衅季友既杀庆父僖公借其成劳耳某云如此则天下无善人也孟储云恒为久道化成之卦九四又云久非其位安得禽也然则尽变体常都无定理何以一徳贞固其事某云恒卦内外初终皆不可动向尝説过兄未致思耳孟储云恒五爻皆凶岂皆谓动故凶乎某云吉凶悔吝皆生于动至于恒者只是守常初三四上才动便凶五爻差可比二作内吉作外凶妇人性静夫子性躁妇人动小夫子动大故曰妇人吉夫子凶孟储曰象云妇人贞吉从一而终夫子制义从妇凶也此是何解某云妇人从夫虽有所动终为义制夫子从妇才有过动所壊多矣隐公没于钟巫厘公从妇于禚虽未失徳要是君子所不取也孟储云风雷原是变动如何説不易方某云我辈守贞正于变动处见风雷极是朴实每有变动先征于色老圃老渔之所能晓惊蛰之初义不可浚闭电之后义不可振禾稼将华义不可速禾稼将成义不可久所谓制义要于动中取静耳孟储云如此则时也何恒之有某云唯恒所以可久勿为字义所累
　　罗期生云记向日讲论都就长男在外长女在内家道久成处看出今以雷风解之不知雷风一物是有是无是盈是虚是约是泰某云有无盈虚约泰在雷风身上某则未知如在天地身上决不是诪张变幻出来此物皆根于日日道渐长则阳气渐盈阳罡触卤破水与石其势迅发如击焰爆风起则雷止雷起则风止风雷交作势不移时先风后雷洒雨而已有无盈虚约泰的的在人目上如何假冒得来期生云夫妇作家盈虚约泰自然瞒昧不得如值无常却自诪张家人説言有物行有恒都是此理不某云雷风自为夫妇便是君子圣人风动而雷乃起是为夫子从妇雷起而风乃止是为妇人从义也两物鼔舞变化万物只是为善之心
　　戴石星云比来説有恒圣人都辽濶不可解今日只问圣人亦只是恒心恒人亦俱有圣心只不要看圣人太难看恒人太易耳某云云赤亦作此説试问玉宸看玉宸云宇宙圣贤总是善念做起这个善念在天为明命则曰不已在人为至诚则曰无息无息不已正是恒处故易曰继善成性又曰观于恒而天地万物之情可见矣舍一个善无处讨有恒舍却有恒亦难名至善尼父繇圣人君子説到有恒是繇神圣见本原孟子繇善説到圣神是繇本原推神化彻上彻下宗防相同诸论品论人都是无头学问细思圣善并提便是善为圣体恒是圣善之在人心者夫子罕言心性只説出圣善使人自醒此心此性可是常有的是不常有的可是常善的是不常善的歴歴自勘有无盈虚约泰之际极是分明某云看玉宸説得极明白同时侯晋水亦问厥有恒性民之秉彞彞与恒均是一义今言善又言恒可是常善便是恒抑是有恒便是善耶某云常善便是不已不已便是维天之命晋水云如此则圣人君子善人有恒无分别了某云工夫自然不同圣人敎人指防次序得有结宿耳晋水云如此则安得向来许多言论某云总是一个雷风有时惊天动地有时发火闻香天地性情于此可见
　　郑肇中云向来议论虽有结宿尚未的据夫子虽引导下学要层次到头毕竟寻常修持何能证圣于经书上有可直达无疑者乎某云圣贤原无顿路只是源本的的不差易称干以易知坤以简能易则易知简则易从易知则有亲易从则有功有亲则可久有功则可大可久则贤人之徳可大则贤人之业此贤人便是圣人君子一流人世人只管要徳业不要易简所以将无作有将虚作盈将约作泰事事俱有枝叶把自己知能看作天下权变文貌声名日张日侈所以望之则不可亲从之则到底无成既不可久如何可大只是中不易简所以无恒夫子説以约失之者鲜孟子道不失赤子之心人能保此赤子之心到不惑知命何患不到圣贤田地赤子无他亦只是易简易简只是恒性今人説良知良能便要静虚吐灵发许多光焰出耳何不説易知简能朴朴实实无机无械夫子説圣人可做我也直地要做圣人夫子説圣人不可做我也直地做我不做圣人简简易易可知可能易曰直方大不习无不利有盈泰便是习直方大便是性性字既明天亦可到圣人则犹是人耳肇中云无虚约与直方大如何商量某云此处有何商量有习者无虚约亦是习也明得善体但觉日简日易终身无一盈泰念头确然隤然便与天地相似肇中云如此即是日损之説不某云恒尚无益何处有损损益便自变动动便有凶如是恒者雷风破山此体不动肇中云如此则安得富有日新某云可久之为富可大之为新莫作难亲之徳莫作难从之业肇中云如此莫是愿人不某云愿人如何可久
　　郑孟储于是再举小徳川流之义某云此句被人埋没多时今方拈出亦是快事向来只説不害不悖耳何曾见川流意思孟储云如何下二章説时出经纶皆当得川流意思郑康成以小徳浸灌喻诸侯大徳厚生喻天子又云唯五始足以当之此是何説某云古人以中庸一书皆是説仲尼徳业至此章才分明写出春秋五始一元年二春三王四正月五公即位以此五始配得五帝之徳为天下万物纲纪黄帝所授施于仲尼以为春秋二百四十二年文万七千余言每言一义不可増损自公谷左氏皆为此説康成学兼三传以春秋为祖述宪章之实迹其义数千凡例数十为小徳大徳之总云耳孟储云如春秋只是文武之绪何与尧舜上事某云古人以元始气以春始时以王始治以月始朔以即位始令本于玑璿二典之意以钦若敬授允厘咸熙此即祖述所在至其义类正变皆本于周公旧章常制杜氏所谓称凡者五十其别四十有八杂称二百八十有五是也孟储云如此则上章所云礼仪三百威仪三千精微中庸知新崇礼是也何必旁引别传某云后人读书所不及古者只是掇皮便止耳圣贤著述皆无浅义引类不伸精微不出如何得有知新崇礼学问如説此徳非独春秋诗经三百五篇千七百余章一字一语有礼乐之陈日星之垂帝王升降四千余年诸侯进退列国盛衰因此为序譬如百川中藏万涧沟浍谿壑有源有委涓涓不竭流而趣海其义一也孟储云防中屡説诗春秋为何不説书礼乐某云礼乐即在诗春秋中书自孔壁而后或存或亡云赝云真绎其篇章以存法诫俱在敦化之中矣
　　郭受子因问后人读书不及前人只是拾沈亦繇别察不到先儒以下章仁义礼智四徳为川流四徳即元亨利贞乾元所为资始也如何説是小徳俗儒开口便道月落万川人间学问都为此等语烂了然有一事可疑水中看天地与空中看天地了无分别鸟不见空鱼不见水想鱼之视鸟亦犹鸟之视鱼而人于实中看鱼看鸟辨别金木水火之性不知人在敦化中间抑在川流里去某云如此问亦希竒察天察地不碍飞跃是敦化上事鸟以空为实鱼以水为空是川流上事也受子云如此则依旧是不害不悖之説了某云人于此处岂得异同受子云人与鱼鸟都在气中气无虚实而有隂阳阳气蹈空隂气蹈水人立隂阳之中以统五徳当谓气即是徳也抑还有徳生气者来某云徳不可覩闻气可覩闻人落气中亦与鱼鸟无别凡着覩闻戒慎恐惧已自无及如人病中中暑中湿是为重感不可救药也如要细细分别就人身上敦化川流何可尽説一日一夜气一百周脉行一千六十余丈岂是人耳目之所能及圣人以天地观身以事业观天地作用看宇宙间万物四时只是两部诗春秋耳凡世间有形象者都是吾身文字有文字者都是吾身文字注脚过此以往总是鱼鸟事业
　　罗期生问前日诸友有问动静悦乐者未有以对也某问云何期生云先儒称静观万物之理得吾心之悦易动观万物之分得吾心之乐难以应观吾心动静尽于一敬何难易之分程子云惟静可为学又云静观万物皆有生意王胜之常乘月访康节必见其正襟危坐当是至静之内见得精明如此某云都是动处勘得破此静者原不与动俱动罗期生云此静者是太极不落隂阳动便落隂阳不是太极了某云太极与隂阳总是一个动极处正是不动所在张益州尝谓李畋曰子知公事有隂阳不曰未也益州云凡百公事未着字前属阳阳主生变通繇之着字后属隂隂主刑刑贵正名不可改也此亦与尧夫同意然事前后则无隂阳之分心前后实有难易之别要晓得此物动极实是不动所以随寓能安入羣不乱不要光光在静处坐寻起生义尤詹茹又问夫子把有无约泰虚盈论心子思以大小言徳都是精微上事然亦有人纲领极是分明于条目上却不甚宻如郭崇韬张嘉贞张齐贤韩魏公都不料理细务亦有人极细谨却不能理大事如石奋衞绾范质窦仪都无甚发挥是他材器有大小之别抑是他学问不同某云自然是学问不同詹茹云恐他徳性上亦有些分别某云其分别者是质不是徳性如徳性须是尊养得就詹茹云如郭崇韬张齐贤加之学问岂能如顔闵之醇衞绾范质加之学问岂能如由赐之达耶天地缺陷尚难完全牛马齿角亦有去取且如邹衍东方生之流亦是材具使然岂是恒心防了能有如此明辨某云亦是不学使然詹茹云张益州每劝冦公学冦公学前是如此样学后亦是如此益州自家击剑任侠既而折节好学到底有些剑侠意思想人不能如仲尼都在小徳中沿流赴海而已西汉以来文章人才各不相似恐别有气化在里面吾辈囿之而不自知耳某云气化山川皆能囿人只有心思通彻天地仲尼在未学前只是忠信美质加五十年学问便是尧舜文武前头只恐忠信无基为有无约泰盈虚所荡耳莫説美大圣神不是善信本业也
　　吕而徳云天地大徳曰生易曰复小而辨于物复之与生皆仁也夫子对诸贤终始是一仁字自顔子而外未尝轻与人仁子思説中和又説肫肫其仁仁与天渊并峙便是三才之极此处説大徳小徳莫都是説仁字易曰复其见天地之心乎合而言之天地之所为大也夫子末年删定纂修都是仁之藏用子渊求之文礼子贡求之文章舍小徳亦无处见大徳了不知尚有何处见大徳不某云如而徳説者一向皆是
　　谢尔剡见某闲论春秋因问春秋时诸侯不朝京师而天王数聘列国此自夷王之烹齐哀始乎抑自褒姒之诳燧台始乎某云履霜坚氷其来已渐此事鲁人不得不任其咎尔剡云郑于平王母弟也繻葛之战射王中肩天下诸侯无有非之者何独鲁能之乎某云凡春秋以天加王天王无有不是者繻葛之师天王独四聘于鲁而鲁无一朝春秋之书四聘以明鲁之失礼也尔剡云当时天王亦未能秉礼以齐诸侯某云何处见之尔剡云隐公元年天王使宰咺来归惠公仲子之赗此未死而赗之也文公五年王使荣叔归含且赗此已死而赗之也均之母也成风以嫡妇含与赗死而致之致以亲仲子以庶其子未立未死而致之如为隐杀桓之母者犹奚斯之声也后世以为灰钉此其失在天王某云左氏误也仲子盖已卒惠公之年春秋不书近于殉者隐公以桓之母母之故天王归赗焉尔剡云文九年秦人来归僖公成风之禭彼失之早此失之晩故春秋讥之某云春秋尊天王不责外国天王而降礼其在秦乎鲁之于王国则未有处也尔剡又云隐公三年秋武氏子来求赙鲁已含赗而又求赙则汰矣桓公十有五年春天王使家父来求车文公九年春毛伯来求金四传之所交讥也某云君之于臣也无假不贡则求之求之犹责焉耳天子无不直于诸侯以桓公之时天王屡聘鲁无卿士至于京师者王崩而不及赙使天子不具乘马是宗国之过也春秋悲之以天下无可责者而责之周公之孙使周公受过焉耳尔剡云威福出于天子以礼正名其孰敢违庄公元年立不讨贼又未有武功冬王使荣叔来锡桓公命何休曰弑逆之人法所不宥而宠以大勲故去天称王文公元年天王使毛伯来锡公命谷梁曰礼有受命无来锡命锡命非正也不正则不威又何以命诸侯某云如此则难为天子矣王室式微强藩悖叛天子不得已先施于其宗国屡降不反所仅存者聘问诰命鼎隧一二虚文耳故府犹且重之独于宗国致其惓惓而君子又从咎之是为父母者无以待老也诗曰或以其酒不以其浆鞙鞙佩璲不以其长是诸君子之谓矣尔剡云胡康侯何以不废是説某云读书何闗他人除是尧舜文武当仁不让何繇亲见周孔禀受而行
　　张朂之以前日谢尔载问纳音之义某未尝答直以太师吹铜之语塞之因问此事着于天下既为明时所録百姓日用不知瞽师揺惑其説今日语之不明何以破俗正义某云此义有何要朂之云如火一土二水五木三金四之説何异汨其五行此上世所必诛而今人用之何也某云他自愚黔首何闗兄事朂之云毕竟源委如何某云前日説过先甲三十后甲三十五自为运六自为气五六相乘以行河图初起四九自西而东反五以归于金火是为西南金火之运次起一六自中而西而东以归水土是为中气戊艮水土之运次起二七自南而东而北而西归于火木是为环气南东火木之运次起五十自中而西而南而北归于土金是为闲气坤已土金之运次起三八自北而中而南以归于木水是为东北木水之运此五运者以包六气行于周甲之中相与为治金火之治水絶于东北水土之治火絶于正北火木之治土伏于四季土金之治木絶于正东木水之治金絶于西南六气之行以分五徳先庚三十后庚三十五六相命以行河图初起五十而西而南而北而中木絶于正东为土徳之治次起四九而东而北而中而南各存其方次起三八而北而西而南而东则土絶于房中三甲之治金水三庚之治土木五徳皆在其中际十与十二各相起也作者之意以干支相命气运之徳不能该全圣人用其所徳弃其所絶揣摹图象以为义类耳九宫三白南北利运之説皆从此出以叅于素问不能合也素问又以五六命歳得其大者梗概非逺矣朂之云素问运炁以正化主客别其干支甲己乙庚丙辛丁壬戊癸为五行之序子午君火丑未湿土寅申相火卯酉燥金辰戌寒水巳亥风木与此夐然不同何繇比类某云素问之取象于后天犹纳音之取象于河图也家自为説以稽于爻象犹醇醪之化为醴蚁矣仲尼作春秋自隐公至文公一百四年书日者二百四十九自宣公至哀公一百三十八年书日者四百三十二干支俱在义无所属然自伊训洛诰吉日十月以来备有其説何可胜也勗之云伊训武成洛诰诸书皆纪日而不纪歳左氏纪歳隂而不纪歳阳汉元封七年歳在丁丑而洛下闳邓平等以为甲寅史迁亦因而用之以为甲寅甲寅之与丁丑差廿四年纳音既殊运气亦异施于上古春秋亦无己未文王亦无戊午矣日不可除则歳亦不可除歳可紊则日亦可紊也向见丁玉明先生亦以歳甲干支无据为谈春秋犹据歳星所在为证今嵗星移行差三四宫如何可定某云诗经传于诵説尚且不絶歳次自五帝以来闾阎之所称习如何紊得如有紊乱则是大挠容成积差以来非复洛闳邓生之所能改也凡读书先经次传次史可以道古耳诸纷纷者都费辨折不烦推求朂之云古人称七声十二律皆与纳音相通自汉唐日家去古未逺皆有是説岂是闾巷亹谈某云且看周官自然晓防
　　许尔翼又问天以一中分化只是一理安分大徳小徳圣门亦称小徳出入可也又称小道必有可观致逺恐泥莫非小徳亦是制度文为经曲之末如诗书六艺岂可以小徳目他凡可出入的物终是泥滞川流不得要细细分别起来却都是大徳贯串前篇所云莫载莫破是也以莫破説不尽又以川流赞之语极分明夫子生平口中不説小徳自礼乐而下军旅便不谈了子思却説律天时袭水土的是何物某云向才讲过自元年春王正月至有星孛于东方都是天时上事自雎鸠河洲至景山松柏都是水土上事也尔翼云如此则春秋判与天时诗经判与水土春秋属礼诗自属乐记云乐以阳率天礼以隂率地春秋何以率天诗经何以率地乎某云隂阳礼乐固自为用尧舜未尝作诗而有喜起之章文武未尝作春秋而有周官之法此处何必分行尔翼云古人三才同为经纬黄帝宅丘之法周公卜洛之书想别成小徳秦皇焚诗书其农圃医卜皆赖以存而此独无有岂是仲尼所删抑是秦汉人不贵小道耶某云七略所载五行三十一家六百五十二卷有神农太幽堪舆金匮五音竒腴其托于轩后者或百余卷别为形家宫宅地形数目倍于医方则是亦前代所尚也古书既不可见今为晚唐南宋诸公灭裂殆尽何足复谈尔翼云天道用龙地道用马龙有隂阳马分牝牡地贵牝马天贵阳龙今説家以隂龙为真阳龙为伪不知此説何始某云如此等事某皆未学且举周礼一一再看郑肇中见诸贤言论浸广或逺于经传因问三皇五帝之説某云此论备见疏家开卷已赜不复能存于兄所疑云何肇中云帝王代逺载籍互异如春秋运斗所指三皇为伏羲女娲神农如秦博士司马贞补皇记所指天地人三皇又尚书大传称燧人伏羲神农礼号諡记祝融伏羲神农孔子称五帝答季康子以伏羲配木神农配火黄帝配土少昊配金颛顼配水其答宰予则曰黄帝颛顼帝喾尧舜家语与戴记又自不同孔安国以羲农黄帝为三皇少昊颛顼帝喾尧舜为五帝于理觉顺是儒生之所服习史迁帝纪祖五帝徳又以黄帝为五帝之首而独遗少昊以宗颛顼今世所传唯此两家祖史迁之説则当以燧人伏羲神农为三皇黄帝颛顼帝喾尧舜为五帝祖安国之説则当以伏羲神农黄帝为三皇少昊颛顼帝喾尧舜为五帝也仲尼于三皇不言燧人于五帝多一少昊安所取裁某云于此事实所未知肇中又云司马贞补皇纪既称伏羲女娲神农又称天地人三皇此是何説某云褚先生小司马又何足谈肇中云胡五峰亦主小司马之説又阅三坟载伏羲为天皇神农为人皇黄帝为地皇次序又别然与安国同防矣前辈如谯周应邵宋均皆主史迁主史迁者虽不言三皇自应以燧人火化神农粒食与庖牺并为皇始而黄帝得正五帝之先皇甫谧世纪孙氏世本皆主安国主安国者虽升帝为皇自应以少昊靑阳颛顼髙阳与髙辛并为帝纪而唐虞得正五帝之终二者孰从某云如兄説极是明白三皇五帝俱是后人所命不是本地传宗认逺祖者随人祭扫勿问内神是日发题原为修已以敬而肇中送难以有恒为首诸兄从之遂举修已以系下篇





　　榕坛问业卷十四
&lt;子部,儒家类,榕坛问业&gt;
　　钦定四库全书
　　榕坛问业卷十五
　　明　黄道周　撰
　　郑肇中初问修己以敬之义某未有以答也既以有恒一章讲论为烦是次乃申前义戴石星问云君子修己以敬只此一句便尽却君子事功君子学问如何又説到安人安百姓上去某云俱是君子本体石星云于本体上是一节事是两节事某云既是本体何分节次石星云既无节次何须充拓説来某云俱是圣贤就本身上商量无尽若有尽时已外便无人人外便无百姓若无尽时人安已亦是未安百姓安巳亦是未安千古圣贤俱就本心为天下立身立命舍此寸心天下身命俱无安顿处圣贤自家亦无处下手石星云极知修己事难居敬道大然如舜之恭己南面亦是五臣四友之力岂是自家垂裳不动声色便致无为之理方尧时致治亦半百年璿玑考齐亦非一日上不能去降割之灾下不能格顽谗之志子傲逰于家共工方圮于外岂是自家敬修未至臯陶论治只在知人在安民知人是智上事安民是仁上事古今舍此两事决无太平日子大禹亦云知人则哲安民则惠能哲而惠何忧乎驩兜何迁乎有苗何畏乎巧言令色孔壬尧不知舜舜不知禹臯陶虽盩领土硎茨阶胼胝亦奏不得分毫治效夫子説敬字已到安人安百姓上不知能到知人官人上去不某云人主着敬敬则心体明清与天同道敬庶民与敬士大夫敬天地祖宗与敬身岂有分别人主一息不敬便有侮慢自贤反道败徳的事敷文徳舞干羽放殛诛窜亦是敬上作来岂徒知人官人而已臯陶云日宣三徳夙夜浚明有家日严只敬六徳亮采有邦此是敬上知人之实绩平章百姓敦叙九族此是敬上安民之要领也石星云如此则子路问如斯而已莫是要穷究这里不某云这里亦不消穷究领得敬字自然到此不领得敬字虽知人安民亦无一处着落桓景之于管晏汉文帝唐太宗之于黎老何尝不一留心只是自家不敬人才造就亦无足观何况平章之业石星云如此则尧舜犹病只是説敬之难不是説修己安百姓之难也某云自然是修己安百姓难所以须敬如不为天下百姓要比已何用石星云如此则尧舜犹病亦只是着敬耳某云尧舜此心亦只是无己无己处亦只是不安一个敬字了得百样修己百样修己了不得一个敬字也石星云且説一个修己了得千样安人安百姓千样安人安百姓了不得一个修己也某云如此説更分明郑肇中云圣贤立言甚简只得其要领所在尧舜相继百余年竭数十圣贤之力出百姓于鸟兽龙蛇之中夫子只以一敬字了之黄帝身经七十余战夺天下于虎兕魑魅之中夫子只説他垂衣裳而天下治圣贤开世治定功成或只用此一字抑继体守成礼明乐备亦用此一字不了如承頽敝之后当匡攘之秋仁明武三字犹以为难岂玉色金声收拾得去某云正于此中见他浩大黄陵结袜多士归心防稽式蛙厉夫动色何况帝王神明上事肇中云且不论帝王只如逢掖拱摄畎亩之下亦有尊道功夫须才须识须学须力自伊尹胶鬲管夷吾百里奚来动心忍性增益多少子路一日诵不忮不求之诗夫子便砭它不足圣门当时不以一道自名如今诸儒为主静良知之説都是径路了程门独举是防至今不絶然竟无有人能以敬字安人安百姓者想不是看敬字差是看修己字差也某云已如一间屋子人百姓如屋子事件敬如主人翁提匙照钥主翁精神无有损失屋子中事事不失何闗屋子事肇中云极知敬字极大但要勘敬字何等经纶某云竪天立地安世安身只一敬字经纶无万
　　赵与莲抱恙新起未有言论与石星偕来因云知人则哲帝犹难之敬字是圣贤把柄哲惠又别是天分非人所及如帝尧于共工伯鲧明明知它如何又放它九载昬垫下民某云诸贤皆明徳之后世家巨族勘除殊难又天未厌灾警予未止舜方侧陋伯禹未长如何得容易下手古人都説国本不可轻揺帝尧明明对诸臣説朱嚚讼不是帝尧敬徳格天谁人敢发此口与莲云放齐之罪浮于驩兜亦只是为佞未尝为谗后来所以免于四罪马郑都以朱为帝子孔君以国子爵别是一人仲康时有侯顾命有之舞衣是也某云唐虞五等不在岳牧之上子为小国诸侯未有明徳大功岂得顿膺登庸之举如有此举则四罪之服不后于驩兜矣与莲云齐兜谗佞自在帝廷既帝尧之所明知如何不蚤为窜殛某云小人自是心地不明看不明白他初时亦岂要济恶只是看人才情偶然投合后来不得不如此尧仁如天只是哀悯着他待也败坏自然有人与他计较与莲云如此则九载其咨下民昬垫圣人安得漠然于怀某云圣人只是敬止耑精于畴咨自然有人出来与他商量臯陶云慎厥身修思永去一人而后无可继去一罪而后不可与图功岂是慎修思永之防凡圣人意量极大图维极逺只是心细耳此处要安尽天下还安不得寸心也与莲云敬是何处最难云敬妻子僮仆难又在何处云敬乡里愚不肖难又在何处云敬巧猾奸雄难与莲云程伯淳于此处説飨亲飨帝某云伯淳意思极逺某意思凡近且看飨亲飨帝果亦难于三者不耳
　　侯晋水云敬字是千古传心之法舍却敬字无论做不得尧舜做人百姓亦不得吾门説明善求仁若无敬字何处讨工夫中庸怕人看敬字太易才説出戒慎恐惧与论语畏字相发书曰君子所其无逸又曰皇自敬徳安人安百姓已包在敬字内夫子再拓出安人安百姓不知安人安百姓是敬之作用抑修己分量至安人安百姓始完耶某云向才説是本体已本体上有人有百姓已修得安人亦安百姓亦安所差者只是人安百姓安已还未安耳晋水云如此则是百姓安尧舜犹病未安也想只是修己难修己要到安人安百姓虽尧舜犹难耳西铭诸书为世儒翻剥已尽今对人説本体便是套了向説出敬字生出许多礼乐经济便是安人安百姓为敬之作用不知此敬安分量亦曾到不言不动不赏不怒笃恭去处不某云自然是如此才説尧舜犹病凡就己身看出天下痌瘝不获皆是己身罪过就天下看出己身营窟为巢皆是己身病痛尧舜授受之际无端説出四海困穷天禄永终此八字便是古今君臣所断舌才知它看敬字极精看己字极一虽説风动时雍圣人实亦未能如此
　　洪尊光因问大禹谟篇有钦哉慎乃有位敬修其可愿两语在四海困穷之上今论语尧咨无敬修语则禹命亦应无之而夫子以敬修告子路则敬修两字是危微精一之大结局从来讲学説精一危微执中无説敬修可愿者唯季路愿闻子志夫子説老者安之朋友信之少者怀之于此发出敬修可愿之防想安人安百姓亦是愿力则然要实实做到如此真是尧舜犹病圣贤事业做未出手已出手未到头都是存留此愿使天下后世想见圣贤心力正是君子无己之思某云如此才是读书
  </div>
  <div class="pagination">
   <a href="榕坛问业_page4.html">
    上一页
   </a>
   <a href="榕坛问业.html">
    1
   </a>
   <a href="榕坛问业_page2.html">
    2
   </a>
   <a href="榕坛问业_page3.html">
    3
   </a>
   <a href="榕坛问业_page4.html">
    4
   </a>
   <span class="current-page">
    5
   </span>
   <a href="榕坛问业_page6.html">
    6
   </a>
   <a href="榕坛问业_page7.html">
    7
   </a>
   <a href="榕坛问业_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
