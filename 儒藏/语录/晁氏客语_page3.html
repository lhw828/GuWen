<!DOCTYPE html>
<html>
<head>
    <meta charset="UTF-8">
    <title>晁氏客语 - 第 3 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晁氏客语 - 第 3 页/共 7 页</h1>
    <div class="content">　　十月二十四日降圣节（起于仁庙朝）。

　　任理而不任情者，魏公能之，又识事之机会。临薨，谓永叔曰：“凡处事，但自家踏得田地稳，一任闲言语。”

　　罪谓之业，盖人之所为未免于罪也。《易》“吉凶与民同患”，未能无利害吉凶也。《易》之吉者，未至于无悔，言无悔者六而已。

　　《唐书》不书诏，列奸臣于夷狄后。

　　孙莘老云：“杜甫如‘日长唯鸟雀，春暖独柴荆’，言乱离有深意也，得风雅体。‘草黄骐骥病，沙晚鹡鸰寒’，谓禄薄君子不得志，世乱兄弟不相见。‘丛篁低地碧，高柳半天青’，谓君子失时，小人得志也。‘返照入江翻石壁，归云拥树失山村’、‘老树饱经霜，梅杏半传黄’，腰中一字最工。‘荒庭垂橘柚，古屋画龙蛇’，甫因见此而有感也，盖橘柚锡贡，龙蛇皆禹之事也。‘六花却在御榻上，榻上庭前屹相向。至尊含笑催赐金，圉人太仆皆惆怅’，谓小人乘君子之器，圉人太仆养马者不得赐，而为假马者得，故惆怅也。《赠窦侍御》诗云：与奴白饭马，《青刍》诗曰：驹云生刍一，束其人如玉，又云：言刈其蒌，言秣其驹：敬其奴马如此，则敬主人可知。”

　　徐仲车言：“退之《拘幽操》为文王羡里作，乃曰：‘臣罪当诛兮，天王圣明。’此可谓知文王之用心矣。《凯风》七子之母，犹不能安其室，而云母氏圣善，我无令人重自责也。”

　　神庙爱“功业频看镜，行藏独倚楼”之句，以谓非诗人所及。

　　神庙谓刘巨济曰：“作诗者，序与意俱尽，故云故作是诗；意已尽而语未绝，故云而作是诗。”

　　神庙问陆农师：“疏布以幂八尊，画布以幂六彝，何以别疏布？”对云：“疏取其气达，非密布也。”何洵直云：“疏勺可以不密乎？”

　　元佑间，议袷祭，子瞻云：“何以明之？《诗》云‘昊天有成’，命郊祀天地也。”刘器之云：“不然。此一篇祀天亦用，祀地亦用，至如《潜》季冬荐鱼，春荐鲔，岂一时？”

　　弗损所以益之，深甫云：“弗过必有以防之。”谓，弗过为防非也。家人嗃嗃，父子嘻嘻，先儒谓嘻笑不严，故失家节，深甫云：“重刚之卦，自无嘻笑之理，嘻嘻吁，皆难意也。”

　　射人先射马，擒贼先擒王：用兵之法也。

　　道非急遽可言，坐而论道，则神闲意定。

　　凡世间一切好恶甘苦事，把来作吃饭着衣安排本分合作看，便无事，稍有厌恶心，更无是处。

　　一切有为法，真如性上显现种种差别，境界违顺，美恶皆是一体，改头换面了出来。学者如今无可添，只有可减，减得尽便无事。

　　子中云：“知道易，勿言难；知道而言之，尚与道为二，不言则与之为一矣。”几叟云：“有勿言，心去道愈远矣。”

　　论理论己之所当为，须从根本论；论事论古人之所为，须就事势上论。

　　为所不为，欲所不欲者，众人也；无为其所不为，能正其行而已；无欲其所不欲，则又能正其心者也。如斯而后可矣。

　　张子厚《送人》诗云：十载相从应学得，怕人知事莫萌心。邹至完诵之，或谓程公辟所作刻于石。

　　诗如《葛覃》、《螽斯》，序似有应，是德为后妃之德，非谓文王后妃也。

　　有诸中必施于事，乃为善。诚甫曰：“君子存其在我者，物来斯应，何必寻事作；存其在我，应物而未尝误，乃为善也。”

　　扬雄不识圣人，操则存，舍则亡，能常操而存者，其惟圣人乎？邵伯温云：“此修为事，入道之门也，若曰圣人之徒则可，若以此为圣人，则从容中道、不勉而中、不思而得，为何人耶？”

　　仲尼多爱，爱义；子长多爱，爱奇。何轲也？曰：“孟轲也若荆轲，君子盗诸。”几叟曰：“其不类每如此。”

　　子中曰：“问所不问，辩所不辩，如问铸金皆无理。”德称曰：“学行之上也言之，次也教人，又其次也，既不能行，又不能言。何以教人？盖学不厌，故能教不倦。”

　　农师上殷，神庙问：“洛河何以不冻？”奏云：“臣闻之有礜石焉，礜石之力，比钟乳十倍。”

　　王沂公《笔录》云：五代以前，宰相奏事，罢赐茶方进。范鲁公质、王宫傅二人，前朝旧臣，始具札奏事，不赐茶。

　　西方兴师，岁用六百万，人命在外，以此知富公以十万和亲于北，为利不细（深甫云）。

　　好作为者多计虑，而久谙历者若无谋。知艰难者必辩微，而漫不省事者能耳顺。

　　致一所当一，注云：致一似迷，其实非迷，理须顿悟，事须积习。

　　陈恒弑其君，鲁君如何？讨告于天王斯可矣，不然，是以燕伐燕也。文帝杀薄昭太后，不食，如何天下重？余云：“道二，义命而已，义之尽，斯可以言命矣。”

　　潘兑行词云：“敢于移檄之文，犯我祖宗之讳。”改云：“乃于移文，犯吾国讳。”张天觉改云：“乃于文移，有失恭慎。”

　　邵尧夫墓志后题云：“前葬之月，河南尹贾昌衡言于朝，既刻石，诏至，以著作佐郎告先生第，赙粟帛，熙宁丁巳岁也。”

　　《曲礼》曰：“毋不敬。”毋不敬则焉有傲欲？傲不可长，欲不可从。疑注疏之言非经也。

　　吴起说魏武侯罢兵服，庄周说剑而衣短后之衣，孟子说齐王而言公刘好货、太王好色，皆因其所好而化之，巽而入之，善诱人也。

　　渊明如“历览千载书，时时见遗烈。高操非所攀，深得固穷节”，不与物竞，不强所不能，自然守节。

　　蔡君谟守福州，上元日，令民间一家点灯七盏。陈烈作大灯，长丈余，大书云：富家一盏灯，太仓一粒粟。贫家一盏灯，父子相对哭。风流太守知不知，犹恨笙歌无妙曲。君谟见之，还与罢灯。

　　刘辉《尧舜性仁赋》：“静以延年，独高五帝之寿；动而有勇，形为四罪之诛。”人往往疑仁者静、仁者寿、仁者必有勇皆有出处，独动字不工。深推动静二字，使性字故事。盖人生而静，天之性也；感物而动，性之欲也。

　　中立云：“范文正有言：‘作官公罪不可无，私罪不可有。’”

　　林述中云：“范尧夫有言：‘公事胆大，私事胆小。’又言：‘一部律中四字可尽，所谓罪疑惟轻。’”

　　林述中说：“五代时，有一人尝读书，但记两句，云‘豹死留皮，人死留名’，每遇事辄举此为诫，后为忠义第一。”

　　王玠玉，密人，顷尝道傍食，有一老人进言：“饮食须用暖，盖脾喜温，不可以冷热犯之，唯暖则冷热之物至脾皆温矣。”又因论饮食：大冷热皆伤阴阳之和。

　　周吉甫天佑，饶人，云：“昔有人官广南，常疑家人食生冷物致瘴疠，乃于厅前置一釜，每买物必熟之，而后遣之，以故终任全家无得疾者。予爱善卫生者，不以脾胃暖冷物、熟生物，不以元气佐喜怒。”

　　周天佑言：“冬至夜子时，梳头一千二百，以赞阳出滞，使五脏之气终岁流通，谓之神仙洗头法。”

　　昔志公见梁武，语道欲坚帝心，乃请出死囚，持杯水验之。帝如其言，召囚应死者二十辈于庭，各置水满器，令顶之，周行庭下，戒之曰：“水不溢，贷尔之死。”于是作乐喧之，久之，杯水如故。乃问之曰：“若闻乐作乎？”皆曰不闻也。志公曰：“彼畏死，故惟知水碗，不闻乐声也。今陛下闲时，亦好如此，莫待急时。”

　　潘渭老云：“学道须要心与性合。’心本是动，一向遂心去即忘本性；性本是静，一向守性则废遇。惟心与性合，则动中静湛，静中明觉。”又云：“学道人须于动中求静，又不可为动所动，动失于流，静失于迷。然动中之惑卒难觉省也，其敬也似怒，其喜也似佞。”

　　出无谓之言，行不必为之事，不如其已。

　　以简傲为高，以谄谀为礼，以刻薄为聪明，以阘茸为宽大：胥失之矣。

　　越人按图而言燕，遇燕人则北矣，岂若知燕而不害者耶？读崔氏珍庖而谓能精于饮馔，岂若调和适口习熟自然应法，问其法则不能言者耶？

　　太傅迥公谢事，燕居独处道院，不治他务，戒家人无辄有请，惟二膳以时而进，既毕即彻，若祭享然。子宗悫擢正字，易章服诣谢，公亦不顾。其夫人尝密觇之，但见瞑目端坐，须发摇风，凝然若木偶。尝有诗云：炼矿成金得宝珍，炼情成性合天真。相逢此理交谈者，千百人中无一人。

　　吕与叔荫官不应举，或问其故，曰：“不敢掩祖宗之德。”

</div>
    <div class="pagination">
<a href="晁氏客语_page2.html">上一页</a><a href="晁氏客语.html">1</a><a href="晁氏客语_page2.html">2</a><span class="current-page">3</span><a href="晁氏客语_page4.html">4</a><a href="晁氏客语_page5.html">5</a><a href="晁氏客语_page6.html">6</a><a href="晁氏客语_page7.html">7</a><a href="晁氏客语_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
