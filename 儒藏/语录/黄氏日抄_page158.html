<!DOCTYPE html>
<html>
<head>
    <meta charset="UTF-8">
    <title>黄氏日抄 - 第 158 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄氏日抄 - 第 158 页/共 162 页</h1>
    <div class="content">　　佛老之害极矣余戊辰轮对尝力以告于上退而欲集一书以谂之同志者未能也若溪钦君徳载忽寄示余闲道集正余所欲集读之三太息因附致其区区焉夫人莫大于天地父母之恩乃忍于一切讐絶之而反信邪説之无以为有岂无人心哉特怵于死生之变耳彼知人之所畏者死也故预为无常之説以撼摇之谓天地为幻化谓父母为寃债谓凡所生生无非火宅甚至疾视其身为仇讐而愚者既信之矣彼又知其説之缪于理也又肆为反常之説以扫除之谓善恶为无二谓修学为不可谓即心是佛万法皆空甚至疾视天下之正理为障碍而髙虚者反复信之于是胥天下皆邪説士大夫系民观瞻者无不助其虐而甚其祸虽讲眀儒学者亦或阴移于其説而不自知如饮狂泉之国矣然原其邪説之得行皆始于人心之畏死不知有生而有死所以生生而不穷此即寒暑阴阳之代谢此即草木荣华之开落何怪之有而欲求免何法可免而为其所愚世岂有信其説而果不生不死者哉区区之见欲谂于同志者如此未知果然否若夫为其徒者本皆吾赤子凡其居处衣食无非吾圣人者徒以口舌自异吾圣人正如不沾圣化弄兵潢池耳死生之理明邪说不得行世岂复有从叛者哉咸淳癸酉十二月黄震序
　　送道士宋茗舎归江西序
　　道士宗从璟生江西山水窟复东游防稽罗取四眀天台之胜尽以弹琴赋诗而归隠所谓茗舎者乎问天下名山大川皆君之居何必茗舎哉答谓茗舎实从璟所生去临川城北六十里其山奇以矗其水清以泚其地幽絶阒寂不惟富贵者足迹所不到凡奇花异卉可悦富贵人耳目者一不生之惟茗生焉不待莳植此扶舆清淑之所钟葢天产也而俗又莫之识徃往与凡草俱老于春风晓露间及过时而或取之尚为絶品苦过而微甘其味悠然以长与世之所修事而品题者夐异使其得如建溪残春先发搀取造化其遇于世当何如哉从璟为之惜故愿归修茗事以成其清耳子闻而异之夫苦者求道之切甘者得道之趣也其味悠然以长者乐道之深也于君修茗事得君修道法君真奇士哉然谨勿破茗之天真如建溪俗子搀取造化万一香味落富贵人齿牙即与奇花异卉悦富贵人者同一俗况予尝持节江西官之征茗殊急予切切爱防之不敢行此语又可使赵賛王涯辈得剽闻哉玉川子于此最得趣乗两腋清风之生尚欲问巅崖苍生之苦江西吾赤子今皆无恙否他时有便幸报平安咸淳十年正月十二日云台散吏黄震序
　　刘养晦孝经解序
　　人生而知爱其亲是良心莫先扵孝也亲亲而后能仁民仁民而后能爱物是百行莫先于孝也孩提之童即授之以孝经之书是讲学莫先于孝也孝无一日而可忘则孝经亦岂容一日忘然今之世诸子百家训释演説者汗牛充栋甚至淫词曼曲亦然独孝经自司马公指解朱文公刋误之外未有继焉何哉非新之求而旧之忘欤句读之习而义理之弗考欤借之为启防之筌蹄未尝体之为躬行之根底欤呜呼年至虑易境变心移髫齓之所咿哑而习读祖父之所保抱而教诲弃若土梗漫不复省于孝其亲之书若此于其亲为何如尚何望其孝悌兴行而民用和睦如吾圣人之云耶余友刘君养晦粹徳之士也博取诸书之尝及于孝者萃而为孝经解宁多而毋敢畧宁浅而无敢深虽为童子设而闗其终身也虽为家庭设而闗乎天下也继自今人皆以养晦之心为心而愓然自反无一日而忘孝经亦将无一日而忘孝世道其庶矣乎咸淳十年九月二十日黄震拜手谨书
　　玉笥山道士徐师澹诗集序
　　玉笥山道士徐清夫访余月湖精舍出示余图一轴曰雪溪诗一编曰和蛬雪溪其自号和蛬其自吟也披其图万山玉削渔樵迹灭吟肩短蓬殆于愁絶一何其清也阅其编粉泽浄除陈言一扫妙语泠然殆扵天造又何其清也然则诗之清即图之清也诗不并以雪溪名而又以和蛬名清岂有二也耶霜露既降秋蛬夜鸣造化之清之始也浅碧流澌岸雪深尺造化之清之极也人心与造化相流通必销落世虑氷雪吾心斯可言清之极否则心声之发必有不能掩焉者反异于秋蛬之天籁自鸣矣故必有雪溪之胷襟而后有和蛬之声韵图之清诗之寄诗之清心之写心之清造化之合也后必有合而题之曰雪溪先生和蛬吟则知清夫之清源于老聃氏所谓天得一之清矣咸淳十年九月一十一日云台散吏黄震
　　书赠薛留耕
　　淳祐丁未戊申嵗余客于台州使君时为客者纷然惟余与留耕薛君安其素及余西上薛君送余蓼溪余临别赠之言曰举世滔滔病一贪君攻医学独曽参十年州馆无私谒万里交情只雅谈殿上呼卢终喝六嵗寒论友更无三天公有意君知否归看青防四五男时薛君读书者四男未有五也牵于字句及之耳去之二十四年余倅绍兴捧檄台州虑囚薛君过余愀然言曰两子能文者蚤世两子存者不甚惬吾之心幸已生第五子未知方来果何如也又六年余持节乡部薛君复携其第五子过余而言曰此子今已读书肄业乡校君父得异人丹灶之术此子亦能世之矣余笑曰然则前三十年蓼溪之请不其验于此乎且进其子而勉之曰而父号留耕而子其勉之耕而获当在子徳祐元年六月二十五日慈谿黄震书于鄞之月湖之涵虚馆













　　黄氏日抄卷九十
　　钦定四库全书
　　黄氏日抄卷九十一　　　　宋　黄震　撰题跋
　　陈少阳諌藁防【諌藁刋镇江府学】
　　伯夷叩马之諌諌虽不偶而首阳髙风千古大闲范孟慱慨然澄清犹易事惟甘戮如饴别家人恬若平时最不可强今观少阳藁及其临死帖当与伯夷同功与孟博同传
　　晦庵书上方字防
　　甘露山主僧道坚新其居得晦庵所书上方扁云此晦庵乡僧义云住山时所得余按图经称今山麓之寺为下方东坡过广陵尝有诗别上方择老僧仲殊咏此寺亦称云幡拥上方则寺固有上方之名旧矣然吾晦翁书而僧私之乎刘斯立题甘露上方有沧江万景对朱栏之句今所见惟寺之多景楼为然此扁若以扁此楼岂不竒僧曰不然物以罕得为竒吾僧室而有晦翁书此为竒余曰然尔僧人而知敬晦翁书尤竒其千万年永为大寳镇
　　书刘拙逸诗后【漫塘侄】
　　一太极之妙流行发见于万物而人得其至精以为心其机一触森然胥防发于声音自然而然其名曰诗后世之为诗者虽不必皆然亦未有不防泳古今沉潜义理以养其所自出近有所谓江湖诗者曲心苦思既与造化逈隔朝推暮吟又未有以溉其本根而诗于是始卑刘直孺家传义理之学略出绪余两捧乡书而况于所谓诗者乎然寂寥简短不过数首盖不求为诗而不能不为诗此其所以为诗也为江湖诗者可以观矣
　　张太尉家传防
　　孙君子文示余以其妻家张太尉传曰太尉手所刃讐盗亦孙姓也今孙与张婚愿一言以解其疑余谓君枢密威敏公贤子孙谁敢谓君水中解耶【张太尉名藏英国初人】
　　书桂芝堂记后
　　古括俞君先世皆奋科级近忽其佳城三嵗产三桂君亦三得男森森三秀适与桂符祥有开而必先运无徃而不复亦竒矣然材非天不生非人不成灌溉而培殖之使异日馨香满天下以无负造物所钟意君尚勉之哉君之子亦尚皆勉之哉
　　丹阳志媿防
　　药房史君以西州竒男子腹载五车书来从事淮东饷幕无敢烦之以吏事君不以自喜反作丹阳志媿之説三意若曰无事而食媿吾亲媿吾长媿吾友矣余曰不然总饷非南渡后得己之事也况事乆日覈虽有材者不得骋学道爱人之士或攒眉捉笔于其间子独退食委蛇得以専意古学不累初心矣幸其可以慰吾亲不摭细故矣幸其可以称吾长不负宿昔期待矣幸其可以答吾友幸之多若此槩之以媿可乎否昔孔门髙弟有告夫子以出仕三失者子贱反其説为三得夫子韪之余亦请以子之三媿为三幸云
　　防黄緫干家传褒忠録
　　余去嵗官京口初识宗人淮东緫干兄有大每见其议论英发意气慨然颇不类内地习软人物辄自喜吾宗有人亦窃意其必有自求者而未悉也中呉再防防袖示家传一编及其先大夫死节诸公所以赞颂其褒赠者大轴俾余亦题其后余乃作而叹曰此非其所自来者耶然自江黄入楚而黄以国为姓子孙至今满东南谱牒乌能详若以其初皆一人之身也而笃恩意则有不待谱牒而亲顾大丈夫生天地间立身名増光前文人如兄先大夫以郢州一推官当守将弃城后独守节巷战以死至今名耀青史气干斗牛其为黄氏之荣何如哉事虽不必尽如郢人虽不必尽遇变而义理随事万折皆在所当随所处而得其正而今而徃凡遇一事以上知有国而不知有身此即先大夫郢州东门巷战之心也岂必死而后见其节或临利害未毫髪许己私窃为身谋此即先大夫罪人也虽生犹死耳节于何有哉吾徒为人子孙尚皆勉之嵗晩相逢重阅此编当万万无媿色
　　书郑稻田册后
　　仁者以天地万物为心施济众特其一事庚子嵗中呉大祲郡太守节斋赵公赈救之里人郑君希舜为之左右此又穷而未遇仁心仅仅发见于此者吾知郑君必慊然自谓未足而士大夫赞颂乃至大册重重果出郑君之心否耶虽然亦足以劝来者
　　防汪文卿畵梅
　　乐府墨戱皆技耳徃徃一笔一语及于梅辄使人之意也消然梅亦岂易知彼各以技自慊故或借梅以为清描摸咏思未必得髣髴吾见梅之有功于技未见技之有功于梅也汪文卿吾党士之骚者也嗜梅特甚品别异态手自图之复手自为之词使人披展注视一唱三叹洒然神化犹将身与梅一况文卿胷中之自得者乎因尝诘之一元磅礴不鬱不发穷崖沍寒踈英摘索此太极流行之端而乾元之仁之初轩豁也其为茂叔之窻前草也大矣亦可以墨迹言语求否耶文卿大笑谓此正吾不可形容之妙
　　防李荘简帖
　　建炎四年五月戚方乘国难为冦荘简李公誓以死守宣城壮矣然国之大事岂繋一宣城哉方是时其行在所相席乆虚御史不荐人望而请决以茫之梦卜公闻之慨然城围甫解亟走书属傅子骏力争则事已无及向使公不在宣而在朝李伯纪当执大柄中原吾青氊矣事机一失偏安至今非公千古遗恨夫吁
　　防洪提干母夫人墓志
　　天下当为之事不极不容止凡安于小成而中止者皆志卑气弱之人也古今自号大丈夫而愧此者多矣孰谓妇人而能之乎严陵洪君国梁之母姚夫人笃志教子夫丧服除髽不冠曰儿官母乃冠国梁以是益感厉力学俄魁乡书亲里讙曰儿且官矣母冝冠夫人毅不从国梁再荐又荐凡四捧乡书亲里每辄讙以请皆不从已而国梁之子又以妙龄入太学请者曰不特皃且官孙亦且官二为一殆胜已官者母祖母奈何不冠夫人谓非初誓犹不从嵗已未国梁果擢上第以归夫人乃不待请而雍容舒徐冠以受蓝袖之拜若夫人非所谓不极不止者乎三釜之养方荣风木之悲已及国梁为余言未尝不涕泣也余谓国梁必欲报而母岂在涕泣间亦如而母不极不止之志而已今而后事君必极其忠治民必极其仁随其所至惟力是视而死生祸福不问焉国梁以此为今日居官之志即前日太夫人待此以冠之志国梁果能此则夫人为不死何乃同常母悲之而徒涕泣为国梁收泪谢命记之夫人墓铭后
　　郑资政遗事防
　　士大夫同事而不同心始合者终必离惟其离然后贤者之心事白如明道于介甫新法类多矣而余犹于郑公资政使蜀事有感焉方绍兴间秦桧主和议公在蜀与北使于陵赞模争秦鳯得之蜀頼以有襟喉世莫不以此为公之功而不知此正非公之心也盖公当和议已成犹必拳拳于争地界者为中国计为恢复计如桧直为金人计耳心之不同如此故桧卒贬公封州以死非所谓始合者终必离而贤者之心始白耶呜呼祸福非公之所计也天若祚宋公得大柄决不止以保蜀为功此则公遗恨尔
　　防金坛李提干先世诰
　　西冈李君大唐神明胄也示余广川王以下五世诰寳藏之宻笔泽如新因得考古今之异制有二诰字皆士人楷法而今世则吏笔行书执政吏部官皆大字书名而今世则小书下更加押字于此知前軰请以士易吏及谓押字即古人之书名不必重复者可证矣若夫子孙六百年能世其传而蹑世科登显仕彬彬然方将与宋无极则武徳正观济世之功甚深是又盛徳必百世祀之证也呜呼盛哉
　　防雷侍郎广州上已泛海诗
　　人心与造化相流通于春为甚浴沂咏归尝露端倪矣惜未及施之用尔晋人尚虚无齐死生己与造化之机隔兰亭之防又于死生者戚戚焉不知仰观俯察所得谓何而乃若是唐曲江最重上已至天子以其节燕公卿于祭酒之堂视永和若倍蓰者然鸿笔大书亦不过以一书生之琴为言流俗谁起而治道得与造化参耶广岩雷公去嵗持节广南上巳日尝领客泛海饮酒赋诗相与激昻功名之防今年春适来京为祭酒侍鸾舆辟雍讲中庸首章大声沨沨振起六合昔人所谓浴沂咏归用之则有虞廷气象倘遂见于此乎果然则此诗其符兆当亦千载重矣
　　书择轩集后
　　天台李实父以择名轩余同年进士阆风舒君举中庸言择者三章发明其说以为之记始欲其知所择以自贵于物终欲知其所择以自异于众人且再三叹息乎可不畏哉之语所以警切实父之自择者至矣余复何言然尝念之古者风俗淳厚能行者未必能言徃徃或暗合于道而不自知近世道学大明性与天道之妙敏如子贡所亲灸夫子而不得闻者今童子亦类能诵习其辞而不差然议论日工躬行日慊夫乃徒知择之云尔而已乎故中庸之言择善必言固执言择乎中庸必以不能期月守为戒言择乎中庸得一善必以拳拳服膺而弗失为劝盖择之者致察于人心道心危防之间书所称惟精者也既择矣执之守之而弗失使道心常为之主而人心聴命书所谓惟一者也精矣一矣始于能择终于无可择传不云乎口无择言身无择行书所谓执中者也学问之道达乎上下一也要在实用吾心而已夫茍致知之説虽精而力行之心不实则所择者终非我有吾恐终身不知所决择也此岂不真可畏也哉实父朝夕此轩而有味乎其辞吾知其必有不能自己于既择之后者敢诵所闻翊吾同年舒君之説为实父勉
　　张史院诗防
　　诗本情情本性性本天后之为诗者始凿之以人焉然陶渊明无志于世其寄于诗也悠然而澹杜子美负志不偶于世其发于诗也慨然以感虽未知其所学视古人果何如而诗皆出于情性之正未可例谓删后无诗也东嘉张君魁然开爽士也生逢盛世方将决科发身而髙情逸韵时亦冩之于诗岂以鬓欲苍而身犹未遇乎余谓遇之迟速命也吾亦求为可遇者而已全体大用本之吾心之天达之天下而凖者圣贤讲明炳炳方册尚请君求之诗外
　　题长洲县学记后
　　长洲大邑也以附城素无学官西州豪士宋君始撤废佛寺为之壮矣昔静江郴雷皆撤废寺为学崇安县学亦括五废寺之田以廪士朱张二先生尝言而特书之方今圣世崇儒士大夫以儒发身吾知上作下应用夏变夷断断自吾宋君始岂但一长洲庐其居而邹鲁之耶一日宋君秩满来京挟所得县学记礼堂记见示二记皆能于吾道有明益为宋君喜然县学记以心为説愚按孔子未尝单出而言心惟于行已应物实事上见之孟子当人心放僻之时始单出而言求放心不幸尔后异端亦指心为説世之能别是非者殆少礼堂记以明道三代威仪尽在僧饭为説愚按僧皆鳏寡孤独无养之人聚于一区嗷嗷待哺势不得不敛缩片时以救饥且因以欺俗眼徐察其情未必知吾儒盘盂衽席之安且无伪程子殆一时有激之言否则门人记述之过不然程子不应誉虏如此区区此心尚期同志有得于二记之外因书其末以谂宋君而还之
　　题琴溪记咏
　　天地间扶舆清淑之气徃徃钟为山川之秀犹有勃鬱而不能尽者又徃徃钟之于物虽虫鱼之防亦精美殊絶有他地所不能产者此即其证騐人见其非他地之所能产也则从而神其説如江之有脍余鱼越之有秦皇酒瓮鱼皆谓饮食残余之所变而非造化气类之所成要之亦岂有是理哉宣之琴髙台下有鱼小而极珍世传以为琴髙升僊时所弃药滓故其鱼以琴髙滓或以药滓名此其事之有无不必问而其山川之清淑天地之钟秀岂不因是可想万分一余每思濯缨此水之上以致其潇然物外之思尘鞭尼之未能也一日有寄余以玉塘程君琴溪咏之集者知君方斩蒿洗石搜刓唐宋以来诸贤悬岩之刻挿桞移竹日徜徉其间胷中浩然之存有非可以涯涘者余于是知山川之清淑天地之钟秀非物之所能尽又一大聚之英矣异日琴溪之名天下岂止如今日记咏之所见而已哉抚卷歆动敬书其末
　　防天台刘养源家藏二骏图
　　二骏离立润泽闲雅虽有追风逐电之才若无有然夫子所谓称其徳者非耶虽然必其不辱于奴人之手者也
　　防赤壁后赋图
　　东坡再游赤壁霜露既降时也盈虚消息之妙至此崭然毕露坡之逆顺两忘浩然与造物者游盖契之矣观此图者盍于其水落木脱
　　为李纯父题袁蒙斋遗训
　　防斋先生正人也其言多有足服膺者绍父勉焉足矣谨勿更求他人保明恐世俗好防适以怠纯父之心非防斋所望也
　　防三山林贡元【立武】
　　三山林贡士余开庆冬伏阙书时所谓存亡危急之秋也其言之哀痛切至犹人情然也若其畿甸之民瘼事机江淮之兵防要害厯厯如指诸掌非其平日志存当世深思力讨亦安能一旦言动中肯綮如此徃事虽幸再安而良药不容少废于病瘳之余也
　　防景行録
　　琴溪程氏之族之盛之乆甲其乡见于诸公贵人铭志者甚悉独其先广平府君奋自中防植深培厚反未有为发其潜徳之光者闻孙玉塘君一旦得其遗事于故箧并裒羣从之铭志逺以寄示余闻本之壮者枝叶茂观其鬱乎相扶者如此广平虽未铭愚谓此即其铭矣
　　防李参政三峰楼诗
　　一川花栁拥雕栏浓緑浮空四面山便欲移家来此住不将名姓落人间
　　右庄简李公登桐州三峰楼诗至今传四方为美谈如见桐川图畵而邦之人亦以之矜喜自负如获九鼎大吕哆然独视为邦社之珍是岂徒文墨之妙而能尔哉公早以雄才直节受知我光尧皇帝尝参大政锐圗恢复虽厄于奸桧志不获伸而公之名益以是彰明显大天下凛凛生气常若其在斗牛间此其为世钦慕虽杖屦所经覊愁所寓一草一木犹将预有华美况公之来此邦实自宣城殄剧防戚方雕戈凯回咫尺行京山川效灵日月増耀于斯时也淋浪妙墨绚采流辉固国家休运之闗而三军喜气之发也虽被之弦歌登之金匮侈为我朝盛事畴不谓冝而又岂惟増重此邦哉然考是时实当绍兴之二年公方克清内冦诸将亦方克清边患銮舆连年之巡幸遂方驻跸临安功名之防如春斯逹而此诗已有不将名姓落人间之语公岂忘世之遽者方公在宣朝廷适尝择相御史不以人望荐李伯纪而请求之茫之梦卜公亟自宣贻书傅子骏使之力争不胜而恢复之期遂至今日味公此语岂其有感于几防而发耶震以咸淳己巳冬携客登楼相与诵公之诗三叹遗迹之莫覩俄有报尘壤间朽木者视之公亲笔诗板也字之可辨尚十七八黙计甲子已百三十有八年不有神物呵防几何其不至供斧薪乃亟模而重刻之与旧板对掲楼上既又念旧板得再出已幸重刻板又乌保其乆不壊耶先贤之尝仕桐川者自范文正公而下新列而祠之郡西震方为立石记其事因亦并模诗入石对立祠记之賔阶盖公先贤之尝客此邦者也与仕此邦者对賔主亦冝
　　防宗忠简行实
　　呜呼余读公行实不能不为天地之纲常哭之恸也方金兵围京城不下而以和绐我也四方勤王之师坐视不得进公独曰既曰通和请亟退师设有诡谋吾兵已在城下遂发兵大名至东平至济州至卫南直入重地据韦城而徙南华转战无前矣斯时也使赵野范讷恊其谋则二圣可以不北狩而野也纳也其不然方金人拥吾二圣而北天下尚皆我有也四方之勤王而不得遂者纷纷无所向公既尹京寻兼留守如王善赵再隆丁进孔彦舟马臯赵海杨进王大节之流以兵附者百八十万契丹九州日附中国且议遣辨士西使夏东使髙丽以灭金已二十五表防请回銮京师矣斯时也使黄潜善汪伯彦不从中沮其谋则中原固金瓯无缺之天下而潜善也伯彦也又不其然攷论至此则二圣本不至北狩而终不免北狩者公之谋不遂也中原本未尝沦没而终不免沦没者公之请不行也呜呼惜哉自时厥后虽有英雄百战皆不过救败扶伤况偏安日乆乎故我宋中兴与否系公用舎间他尚何言虽然非公守磁我髙宗已先入敌国虽江南谁与保公虽身不及用尚能为我宋得一岳飞【阙】
　　孔明图汉鼎于既失忠简保天下于尚存故公
　　呼吸变化之功殆过孔明百倍然孔明晚遇族属疎逺之昭烈尚能堂堂出阵公遇我光尧视一时将相最早反一语之不见酬天耶人耶洪迈吴柔胜序公行事乃皆以祖士稚为比呜呼彼亦见其不得志而死其迹偶同耳
　　防孝义刘氏谱叙
　　刘氏聚族逾十世我神宗皇帝旌表之郡太守清献赵公记述之方是时特上之人借刘氏以表厉斯世刘氏固不预知也刘氏子孙善风本无恙而乃时出其编以示诸人此固将以发前文人之美然亦岂以时异事殊圣朝之所旌表而郡县之所促迫欤先贤之所记述而俗吏之所忽视欤傥其然岂不重可为世道惜因僭书之庻几上之人一知
　　防李氏记先夫人孙氏藏书训语【李庆元人今居余姚】
　　孙夫人捐奁具置一监书自元祐至今逾二百年寳藏犹新岂惟夫人之贤子孙之贤为何如盖有夫人之贤则冝其子孙之多贤也然贤妇人起家岂特置书使子孙读凡其积徳措心为子孙凭藉必有称是者此书固当寳之不忘此意尤当寳之勿失
　　歇后郑五
　　歇后者以工诗见称之名也郑五者中原风俗止称姓第不于官称也且歇后郑五者其自称之辞非他人轻讪语也其人厯官多治行见于诗者多忧世语唐因欲相之綮自知时已不可为而不当为贤于人多矣江南风俗以斥大姓第为轻薄语习闻其名望而轻之甚至举以此类讪笑而不考其实岂不误哉姑为之辩
　　歇后郑五作宰相搔头不敢当自知盖审也使人人如郑五则居其官者皆其人岂有欺君误国复忍贪权固宠之患愚故三叹三咏于五而赞之曰自知其必能相而相者古今一伊尹也自知其必不能相而不相者古今一郑五也人皆曰必不能相己独曰必能相而汲汲于相者滔滔皆郑五罪人也呜呼伊尹吾不得而见之之矣得见郑五者斯可矣
　　防临川张清伯求志斋记
　　孔门称隐居以求其志非徒曰归防其身之谓也大丈夫生天地间当为天下国家用故穷居隐约日夜讲求无非求其所以致君泽民者此孔门求志之事也临川张清伯负迈徃不羣之气厯览江淮险要结交当世名公贵人此其有志当世为何如晩嵗结茅严陵自号求志斋且自述其所以求志者甚悉辞防慷慨读者胆张清伯之志可谓乆而益壮者矣然志在我命在天而用不用在时穷则独善其身逹则兼善天下一唯安其所遇斯可耳夫子曰志于道孟子言士尚志亦惟仁义焉是求愚愿清伯惟求其在我以听之
　　方氏考订家礼防
　　家礼自司马文正公而下尝攷订者五家节目尚或互异士固未能尽见诸家之全或尽见之不参校于平时一旦欲用将安取中平湖方氏始防五家手自编校隐然寓折衷之意余虽迫行役未暇遍观不敢轻易赞一辞然即其用意岂俗学之士可望哉抑礼有本有文因其度数威仪之间而反其躬行践履之实此则余之所拳拳而愿学于方君者也古不云乎礼仪三百威仪三千待其人而后行【五家温公晦庵东莱慈湖髙氏】
　　题卢计议先世东坡竹
　　金华卢君曽大父从苏文忠公于黄州得其亲题画竹忠简宗公又为亲题其后夫二公遗墨流落人间富贵家千金易仅仅一二尚夸竒寳况萃见盈尺间而又皆为卢君家世作者哉咸淳辛未七月
　　题卢计议先父孝行传
　　世多疑刲股事三代未之闻似与不敢毁伤相反不常开元间陈藏器撰本草拾遗言人肉治羸疾故刲股事始见于唐古谓战阵不勇非孝而以杀身为成仁方父母危急如其可赎孝子仁人虽九殒不恤也曽谓刲股救父母而可议其非孝乎卢君之尊翁穴脑以救母其事视刲股为尤难先朝以宣付史馆且旌表之冝哉
　　防濮阳衍庆集
　　本朝由抡魁至宰辅勲铭彛鼎与宋无极者惟吕文穆与李文定二人翠华南来世臣与俱其治行着闻代不乏人者亦惟此二人之后数年以来文定子孙稍稍寂寥余每虑文献之无所考一日遇其云孙提干相于山隂江之上出示钜编自文定以来片言只字凡散见诸书莫不裒类所以笃念已徃垂诏方来者未尝不三致其意硕果不食乔木尚存他日有文献故家熖熖复起自东南者岂惟东莱先生一吕氏而已哉因喜而书其后
　　题白鹿晏洞賔济美録
　　临川先哲最多名世然求其实行乆而不磨者惟元献公咸淳六年夏余假守此来方将拜公遗像以致髙山景行之思一日其闻孙出所谓济美録取而伏读之乃公之后尚书公绍兴奏藁及尚书之后太学生嘉定伏驻书力争和议不可信禀禀有生气与公康定议兵前后一脉信矣实行之不可磨者其传愈乆而不可量不然清苦缌俗自诡尧舜其君尝鼔一世而从之者当时声艶视公非不尤熖熖也今其后为何如松栢根深千嵗扶踈荣华飘风过眼而散余于是乎有感尚祈公之后益致勉于公之实者云
　　防晏司法族人旧学二字
　　我仁宗皇帝取商髙宗旧学二字亲洒宸翰以赐先正丞相元献晏公公之六世孙梦圣复立屋祠堂之侧求尚书矩山徐公大书其扁以掲之而需震为之防顾晩末何能颂万分然尝妄谓髙宗于甘盘学焉未竟即服劳于外其后髙宗赫然中兴者傅説之功居多孰若仁宗之于元献学焉而复相之四十二年之治光明俊伟卓絶古今是又合甘盘傅说一人而反过之耶旧学之扁特不过逺借三代遗芳尔殆未足以尽我朝盛事若夫追踪前人使旧者常益新则尚惟后之人
　　题李县尉【阙】　所作
</div>
    <div class="pagination">
<a href="黄氏日抄_page157.html">上一页</a><span>...</span><a href="黄氏日抄_page153.html">153</a><a href="黄氏日抄_page154.html">154</a><a href="黄氏日抄_page155.html">155</a><a href="黄氏日抄_page156.html">156</a><a href="黄氏日抄_page157.html">157</a><span class="current-page">158</span><a href="黄氏日抄_page159.html">159</a><a href="黄氏日抄_page160.html">160</a><a href="黄氏日抄_page161.html">161</a><a href="黄氏日抄_page162.html">162</a><a href="黄氏日抄_page159.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
