<!DOCTYPE html>
<html>
 <head>
  <meta charset="utf-8"/>
  <title>
   性理群书句解 - 第 10 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   性理群书句解 - 第 10 页/共 11 页
  </h1>
  <div class="content">
   性理羣书句解卷十八
&lt;子部,儒家类,性理群书句解&gt;
　　钦定四库全书
　　性理羣书句解十九
　　宋　熊　节　撰
　　熊刚大　注
　　文【文者达其辞以告于神明者也】
　　邵州迁学释菜祝文【此篇述孔子道髙如天徳厚如地教化无穷如四时
　　卲学非其地所宜议迁】　　　　　　　濓溪先生
　　惟夫子【惟孔夫子】道徳髙厚【道髙如天徳厚如地】教化无穷【著书立言万世所法其教化不穷正如四时】实与天地参而四时同【故能参天地而配四时】上自国都【上而帝都】下及州县【下至郡邑】通立庙貌【皆立庙于学宫而树立貌像】州守县令【郡守县令】春秋释奠【春秋各用上丁日行奠祭之礼】虽天子之尊【虽以万乗之贵】入庙肃躬行礼【亦入庙庭致恭行礼】其重诚与天地参焉【且敬重之礼与天地同】儒衣冠【儒其衣冠】学道业者【学道学之学】列室于庙中【列其斋舍环集庙中】朝夕目瞻睟容【自朝至夕仰瞻夫子温粹之容】心慕至徳【景慕夫子至圣之徳】几于顔氏之子者有之【几于顔囘者虽冇其人】得其位【有其禄位】施其道【推行其道】泽及生民者代有之【其徳泽施于百姓者代不乏人】然夫子之宫可忽欤【但夫子之庙置非其地其可忽而不治耶】而邵置于恶地【邵州之学置非其地】掩于牙门【闭于牙门】左狱右庾【左为狱囚右尽仓庾】秽喧歴年【秽汚喧杂几年于兹】惇頥【周子名也】摄守州符【权守是州】尝拜堂下【曽拜谒于堂下】汗流背【观其非所然恐惧汗流浃背】起而议迁【爰谋迁徙】得地东南【得其基于东南阳明之方】髙明协卜【其地髙明卜云其吉】用旧増新【用其旧制増而新之】不日成就【岁月未久旋已落成】彩章冕服【彩色章施旒冕衮服】俨坐有序【俨然巍坐秩秩有序】诸生既集【生徒皆聚】率僚皆成【帅僚属之官告庙貌之成】谨以礼币藻斋【敬以奠币之礼苹藻之荐】式陈明荐【用具以祭】以兖国公顔子等配【以顔子及曽子于思孟子侑食】尚飨
　　祭朱光庭【二程门人】文【此篇言及门之士固多惟光庭信道笃而力于行】
　　伊川先生
　　呜呼【嗟叹】道既不明【此道既不明于天下】世罕信者【一世之人少有信者】不信则不求【惟其不信此道所以不求】不求则何得【既不知求则何所得】斯道之所以久不明也【此道之所以久不明于天下】自予兄弟倡学之初【自我兄弟二人倡呜学道之始】众方惊异【众人方且惊怪以为异】君时甚少【光庭于此时年又最少】独信不疑【独能信此道而无所疑】非夫豪杰特立之士【若非英豪卓立之人】能如是乎【其能若是哉】笃学力行【鋭意于学勉力而行】至于没齿【以至于老】志不渝于金石【立志坚决虽金石之坚不】行可质于神明【是过履行严谨虽天地神明可】在家在邦【以质之或在于家或】临民临事【在乎国亲】造次动静【民涖事顷刻之间动】一由至诚【静之际一】上论古人【本真诚上而求之古】岂易其比【人之中又谁可】蹇蹇王臣之节【以比之入为给事鲠】凛凛循吏之风【鲠节概出为太守凛】着见事为【凛循良散见事】皆可纪述【业之间无非可纪可】谓当施于时【述之事谓宜施】必得其寿【于当时必将得】天胡难忱【其寿考上天胡】遽止于此【不可信而君之夀乃】呜呼哀哉【止于此嗟哉可】不幸七八年间【哀也已不幸七八】同志共学之人【载之中同志于道相】相继而逝【与共学者如刘质夫李端伯吕与叔范巽之杨应】今君复徃【之皆相继】使予踽踽于世【沦没今汝又逝使吾有威仪无】忧道学之寡助【所施于时踽驱雨】则予之哭君【切虑道学之】岂特交朋而已【无其助则我之哭子不特是交】邙山之阳【友之情悼讲道之无】归祔先宅【人也光庭所葬之地】思半生之深契【邙音芒归祔葬于祖】痛音容之逺隔【先之所居思维半生】陈薄奠以将忱【之深相契痛念音容】庶英灵兮来格【之不可复见陈薄祭】
　　祭刘质夫【以将此诚】文【意庶几可以冀英魂之来至二程门人此篇述其兄弟继
　　得而数止于此】　　　　　　　　　　伊川先生
　　呜呼【叹辞】圣学不久矣【圣人之学不得其】吾生百世之后【已久我生于百世】志将明斯道【之下其志将欲阐明】兴斯学于既絶【是道兴起此学于道统已絶】力小任重【之余力量之小所任】而不惧其难者【之重而不忧】亦有冀矣【其难亦有所冀】以谓茍能使知之者广【望也以言诚能使人知】则用力者众【此道者博则用功于】何难之不易也【此道者亦多若是则】游吾门者众矣【虽难而实易及我】而信之笃【之门者亦多而】得之多【信此道之笃】行之果【得此道之深】守之固【行此道之确】若子者几希【守此道之坚如】方頼子致力以相辅【质夫者甚少方资汝】而不幸遽亡【尽力以辅道】使吾悲学之难【而不幸即死使我哀】则所以惜子者【道学之传为难则】岂止游从之情哉【所以悼惜子者何特相从】兹焉归葬【朋友之情】不克临穴【而已今焉返葬】姑因薄奠【不能亲临】以叙其哀【墓所且因薄】
　　祭延平李先生【祭以述其】文【哀情文公之师此篇言二程之道传之山龟
　　山传之豫章豫章传之先】　　　　　　文公先生
　　道丧千载【生而文公实受先生之传自孟子】两程勃兴【没是道无人继其已千余】有的其绪【年明道伊】山是承【川上继孟子不传之道】山之南【杨山南劒人也既归南劒】道则与俱【程先生有吾道南矣之叹所以道与俱徃也】有觉其徒【山以所传之道开悟其徒弟】望门以趋【人皆望其门而趋之】惟时豫章【当是之时有豫章先生罗仲素者】传得其宗【传授是道之案沠】一箪一瓢【一箪食一瓢饮】凛然髙风【虽贫自守凛凛清髙】猗欤先生【美哉延平】早自得师【早年得亲豫章而师焉】身世两忘【身与世俱忘】唯道是资【唯以道自任】精义造约【精于义理所造者约】穷深极防【穷其深奥极其防妙】冻解氷释【脱然颖悟犹冻之解犹氷之释】发于天机【发于天性】干端坤倪【天地之本初】鬼秘神彰【鬼神之幽显】风霆之变【风雷之变化】日月之光【日月之光明】爰暨山川【及于山川】草木昆虫【动植防物】人伦之正【五伦各得其正】王道之中【王道之适乎中】一以贯之【一理贯通其间】其外无余【此外更无余者】缕析毫差【丝缕之析毫厘之差】其分则殊【其分各异】体用混员【体用兼该】隠显昭融【显幽明照】万变并酬【应酬万事之变】浮云太空【所过者化犹浮灵之于太空】仁孝友弟【仁爱孝顺友弟敬长】洒落诚明【襟懐洒落由诚而明】清通和乐【清明通彻和顺乐易】展也大成【诚然集是道之大成】婆娑丘林【幽栖山林】世莫我知【世人无有知我者】优哉防哉【优防自得】卒岁以嬉【终歳以游】迨其季年【及其季年】徳盛道尊【盛徳之至有道之尊】有来抠衣【或有来者抠趋其旁】发其蔽昏【啓发其防昧昏闇之性】侯伯闻风【守帅闻其髙风】拥篲以迎【扫门争迎篲音遂】大本大经【是道大本大经之所在】是度是程【以此为程度则法】税驾云初【卜车之始】讲议有端【讲明议论皆有端绪】疾病乗之【疾病相乘】医穷技殚【医不能治术止于此】呜呼先生【嗟哉延平】而止于斯【数止如此】命之不融【降年不永】谁实尸之【谁其主之】合防屈伸【气合而伸则生气防而屈则死】消息满虚【既消必息既盈则虚】廓然大公【洞然大公之道】与化为徒【大与造化为徒】古今一息【古今虽异一瞬息尔】曷计短长【短之与长初不必计】物我一身【物我虽殊皆具一身】孰为穷通【穷通又何必论】嗟惟圣学【独有圣人之学】不絶如线【其不絶者仅一线耳】先生得之【延平得此】既厚以全【既深厚而全备】进未获施【进未及施之于时】退未及传【退又未及传之于人】殉身以殁【以道殉身而殁殉从也殉音徇】孰云非天【岂非天耶】熹也小生【某乃一小学生】丱角趋拜【总角时即进拜先生之门】共惟先君【惟我父韦斋】实共源【实与先生共其宗】訚訚侃侃【訚訚和悦貌侃侃温和淳厚貌】敛袵推先【敛襟推敬先生为先觉】冰壶秋月【冰壶之清秋月之明】谓公则然【常言先生如此】施及后人【施我后嗣施音易】敢渝斯志【敢违越先生之志】从游十年【从先生游凡十年】诱掖谆至【训诱谆笃极至】春山朝荣【春朝山之荣美】　秋堂夜空【秋夜一堂之空寂】即事即理【即其事即其理】无幽不穷【无幽防而不穷】相期日深【相期望日益深】见励弥切【见于勉励者尤深且切】蹇歩方休【蹇难之足方得休息】鞭防已掣【鞭缰已掣而他之】安车暑行【先生安车于暑而行】过我衡门【过我衡茅之下】返斾相遭【归途相遇】凉秋已分【已中秋矣】熹于此时【某于是时】适有命召【适有君命之召】问所宜言【问先生以当今所宜言者】反覆教诏【先生反覆其语不惮其烦】最后有言【最末有言】吾子勉之【汝其勉力】凡兹众理【凡理义之众】子所自知【皆我所自知】奉以周旋【奉此道以周旋】幸不失坠【幸无废失倾坠】归装朝严【归晨发而整严】讣音夕至【讣音夕驰而忽至】失声长号【失声长哭】泪落悬泉【涕泪之落如泉之垂】何意斯言【岂知相见之一言】而诀终天【而为终生之永别】病不举扶【先生病时不能举手扶持】没不饭含【先生既没徒至于口不含饭】奔赴后人【奔走赴防又落人后】死有余憾【先生之死则有余愧】仪刑永隔【典刑隔逺而不可亲炙】卒业无期【愿终受业今无其时】坠绪茫茫【已坠之绪茫茫何求】孰知我悲【谁知我之悲哀】伏哭柩前【伏地号哭于柩之前】奉奠以贽【奉薄祭以为礼】不亡者存【先生虽亡有不亡之理存】鍳此诚意【其将歆我实意】
　　谒道州三先生祠文【此篇言道体之传本于羲农至孔孟而大明而周程
　　又续孔孟不传之学】　　　　　　　　文公先生
　　于皇道体【大哉是道之本体】沕穆无穷【深逺无有纪极沕音勿】羲农既逺【伏羲神农相去已逺】孔孟为宗【孔子孟子实为可法】秦汉以还【秦汉以来】名崇实否【虽有尊道之名而无尊道】文字所传【之实见之文字】糟粕而已【之间亦只糟粕之粗】大贤起之【而已有大贤兴起于道统】千载一逢【不传之余】二程之绪【千年一遇明道伊川】自我周公【二程子之统绪实】清潇之源【自濓溪啓其传清潇】有严貌象【道州之地名也俨然】欲觌无因【三贤庙貌神象】徒有怅望【欲瞻仰而无由】吏以毁告【徒自怅然懐望官吏】闵然于【以祠宇之】出金少府【毁坏来告】徃佐其功【恻然于懐出】爰俾诸生【金于府徃助其】敬陈一酹【功役于是遣诸生】先生临之【徒敬奠一觞酹】有赫无昧【音耒先生其临此祀】
　　沧洲精舍告先圣文【赫然来歆无昧于此此篇述夫子集是道之大成顔
　　曽思孟得其传而本朝】　　　　　　文公先生
　　恭惟道统【六君子又能继】逺自羲轩【絶学所宜配食敬此道统之】集厥大成【传其来逺自羲】允属元圣【黄轩辕氏黄帝姓也】述古垂训【集是道之大成】万世作程【信属我夫子之大】三千其徒【圣述徃古垂明教可】化若时【为万世之法程一时徒弟凡】维顔曽氏【三千人沐夫子】传得其宗【之教如时雨之】逮思及舆【着物惟有顔子曽子所得】益以光大【其宗沠思子思】自时厥后【舆孟子字】口耳失真【也及子思孟子是道愈极光大自】千有余年【是而后俗儒泥于口】乃曰有继【道统湮坠日久于此而有人继其传】周程授受【乃生周濂溪发明道学授之二程二程受其传】万理一原【亲传太极防万理于一原】曰邵曰张【继有邵康节张横渠】爰及司温【于是又有司马温公】学虽殊辙【所学虽异其涂辙】道则同归【于道则同归】俾我后人【使我后学之人】如夜复旦【明是理于乆晦犹既夜而旦气发】熹以凡陋【某以凡平庸陋之质】少蒙义方【少得韦斋义方之训】中靡常师【中间亦靡有定师】晩逢有道【最后方逢有道之君子】载鑚载仰【鑚之益坚仰之益髙】虽未有闻【虽若未有所闻】頼天之灵【頼上天之灵】幸无失坠【幸然无有失坠】逮兹退老【及今退而归老田里】同好鼎来【同志于学之人于然而至】落此一丘【落成此一区】羣居伊始【羣来居之实自兹始】探原推本【寻其原究其本】敢昧厥初【其敢昧其初乎】奠以告防【薄脩奠礼以致防恭】尚其昭格【尚兾其显临】陟降庭止【一升一降正直无私】惠我光明【我以光明之道】传之方来【以传来世】永永无斁【永久而无厌斁】



　　性理羣书句解卷十九
　　钦定四库全书
　　性理羣书句解卷二十
　　宋　熊　节　撰
　　熊刚大　注
　　行实【行实者所以述先贤行己之实行也】
　　濂溪先生行录【此篇歴述先生道徳性命之蕴文学政事之善】
　　文公先生
　　先生姓周氏【先生周其姓】名敦实【敦实其名】字茂叔【茂叔其字也】避厚陵藩邸名【厚陵哲宗旧讳宗实先生以此引避】改敦頥【遂改今名】世居道州营道【世居道州营道县】父辅成【父讳辅成】尝为贺州桂岭令【曽宰贺州桂岭县】赠諌议大夫【以先生奏赠是官】母郑氏【母姓郑】封仙居县太君【亦以先生奏封为太君】先生少孤【少而无父】养外家【寄养外氏之家】景祐中【国朝景祐年间】用舅氏龙图阁学士郑公向奏【以外舅龙学郑向之奏补官】试将作监主簿【初任是官】授洪州分宁县主簿【继任簿职】先生博学力行【先生学问该博而笃于行】遇事刚果【处事刚防而果决】有古人风【绰有古者之余风】其为政精宻严恕【其政事精明周宻严肃仁恕】务尽道理【皆务合于道理】县有狱【县有停囚】久不决【久而未有分剖】先生至【自先生来】一讯立辨【一加讯问立辨曲直】众口交称之【舆论并予之】部使者荐其才【监司以其政才荐于朝】为南安军司理【遂授是官】狱有囚【狱有罪囚】法不当死【于法不当置之死】转运使王逵【王姓逵名】欲深治之【欲深置于法】逵苛刻【逵政酷虐】吏无敢与相可否者【官吏无敢议其是非】先生独与之辨【先生独辨其人之不当死】不听【逵不聴其言】则置手板归【则弃其笏】取告身委之而去【取其出身告敕委置于官而去】曰如此尚可仕乎【谓如是更可出仕乎】杀人以媚人【置人于死而求媚于长官】吾不为也【吾防不为之】逵感悟【逵感其言语】囚得不死【罪囚由此得生】且贤先生荐之【且贤先生之见荐之于朝】移郴州桂阳令【迁为桂邑宰】皆有治绩【并着政声】用荐者改大理寺丞【又以人奏荐改为棘寺丞】知洪州南昌县【为隆兴属邑宰】南昌人见先生来【邑民见其来】喜曰【皆乐而相告曰】是能辨分宁狱者【此乃能辨分寜县狱事之人】于是更相告语【既而更相与言】勿违教命【无违其教化命令】而以汚善政为耻也【深以汚浊其徳政为羞】改太子中舍人【充东宫官】签书合州判官事【为合州签判】转殿中丞【就任转为台官】一郡之事【一州之事】不经先生手【不经先生之手】吏不敢决【官吏不敢自决】民不肯从【人亦不服从】赵清献公为使者【赵姓抃名清献谥也时为使者】小人或谗先生【小人或毁先生】赵公临之甚威【赵抃待之极严】而先生处之超然也【先生不以为意卓然所守】转国子博士【寻除学官】通判防州【为防州通守】赵公来为守【赵抃适守是州】熟视先生所为【备见先生为政】执其手曰【握其手曰】今日乃知周茂叔也【今日乃知其为人】迁尚书虞部贠外郎【又权郎官】通判永州【复任永州倅】权发遣邵州事【遂知邵州】新学校以教其人【邵州之学左狱右庾先生迁之教养生徒】熈宁元年【熈寜年间】用赵公及吕公正献公荐【以三公之荐】为广南东路转运判官【遂除运判先生谢吕公啓云在薄宦有四方之游于髙贤无一日之雅】三年【熈宁三年】转虞部郎中【遂迁正郎】提防刑狱【复任本州提刑】先生不惮出入之劳【不畏防涉之艰】瘴毒之侵【虽是瘴疫之气方盛】虽荒崖絶岛【至于荒僻山谷之地】人迹所不至处【无人行处】亦必缓视徐按【亦必按辔徐行问民疾苦】务以洗寃泽物为己任【专以洗涤寃抑泽润生民自任】设施措置【施为举措】未及尽其所为【未能究其万一】而先生病矣【而以疾行】因请南康军以归【遂得南康守而归】赵公再尹成都【赵抃又为成都府尹】复奏起先生【复上奏乞起先生】朝命及门【君命至其门】而先生卒矣【先生已死】熈宁六年六月七日也【所死之年也】年五十有七【寿止五十七岁】葬江州德化县清泉社【所葬之地名也】娶陆氏【妻姓陆】封缙云县君【封县君】再娶蒲氏【继妻姓蒲】封德清县君【封县君】子寿焘【二子名也】皆太庙斋郎【皆为是官】先生所著书【其著述】有太极图【作图垂训】易説【周易説】易通数十篇【即通书也】诗十卷藏于家【诗集等藏于家】先生在南安时【官南安军时】年甚少【年最小】不为守所知【不为郡守见知】洛人程公珦【程姓珦名洛邑人也】摄通守事【权通判南安】视其气貌非常人【观其顔貌非寻常人】与语【与之谈论】知其为学知道也【则知其为力学有道之君子】因与为友【遂为交友】且使其子颢頥受学焉【颢明道名頥伊川名遣之从学】及为郎【及为正郎】故事当举代【旧典当举人自代】每一迁授【一每选迁秩】辄一荐之【即荐先生】程公二子【程珦之二子】皆唱鸣正道【终至皆以道学鸣世】以继孔孟不传之统【以续孔子孟子千年无传之道统】世所谓二程先生者【世称为二程先生】其原盖自先生发之也【其肇端于濂溪也】在郴时【官郴州时】其守李公初平【郴守李姓名初平】知先生贤【知其有道】不以属吏遇之【不以僚邑之官待之】既荐诸朝【既荐之于上】又周其乏困【又阖其不及】尝闻先生论学【曽闻其讲论为学之道】叹曰【嗟叹云】吾欲读书如何【我尚欲读书不知可否】先生曰【答云】公老矣【公年已老】无及也【学之无及】敦实请得为公言之【某请为公论其所以】初平逐日聴先生语【李初平日日聴其谈论】盖二年而有得【如此者二年恍然有得于已】王荆公提防江东刑狱【王安石封荆公为江东提刑】时已号为通儒【一时称为通逹之儒】先生遇之【先生待之】与语连日夜【与之语连日至夜】荆公退而精思【荆公既退熟思其语】至忘寝食【至于不寐不食】先生自少【自少年】信古好义【崇信古道好为义事】以名节自砥砺【以名节自勉】其奉已甚约【其自奉养甚薄】俸禄尽以周宗族【所得官俸并以与房族】奉賔友【宴接賔客朋友】在南昌时【为南昌宰时】得疾暴卒【得病倐然而死】更一日夜始苏【经一日一夜方醒】或视其家【或人观其家】止一敝箧【只有一破敝之箧】钱不满百【其钱不满一百】李初平卒【李守已死】子幼不克葬【其子尚幼不能办葬】先生防其防归葬之【乃扶防其防归以葬之】分司而归【为南京分司归】妻子饘粥不给【其妻与子食亦不给】旷然不以为意也【处之泰然不以介意】庐山之麓有溪焉【庐山之林其下有溪】筑书堂其上【创书斋于其上】名之曰濂溪【以濂溪名】固语其友清逸居士潘延之曰【潘姓延之名清逸居士其号也因与之语】可仕可止【可以仕则仕可以止则止】古人无所必【仕止非古人所能必】束发为学【自緫发时为学】将有以设施可泽于斯人者【欲有所展布可以流泽于斯民者】必不得已【尚不可为然后不得已】止未晩也【止不为迟】此濓溪者【此濓溪之书堂】异时与子相从于其上【他日与汝相与从游其上】歌咏先王之道足矣【吟咏古先圣王之道】此其出处之本意也【此乃我仕止之初心也】豫章黄庭坚称之曰【豫章郡黄姓庭坚名称之云】茂叔人品甚髙【先生为人资格甚髙】胷中洒落【心怀脱洒】如光风霁月【如光风之清淑霁月之明朗】好读书【喜诵书】雅意林壑【意在山林丘壑之间】不卑小官【不以小官为耻】职思其忧【每思不称其职为忧】论法常欲与民决讼【议法每欲与百姓平其狱讼】得情而不喜【既得其实则哀矜而不喜】其为使者【其出为监司】进退官吏【升黜众官】得罪者自以不寃【为其劾者自以为不寃枉】濂溪之名【濓溪之得名】虽不足以对其美【虽然未足称其美】然茂叔短于取名【但其不务于求名】而乐于求志【而乐求我心之所得】薄于徼福【薄于求福泽】而厚于得民【而重在得百姓之心】菲于奉身【薄于一己之奉】而燕及惸嫠【而饮宴及于忧苦孤寡之人惸音勤嫠音犁】陋于希世【拙于希求一世之尊显者】而尚友千古【而心契上古之圣贤】闻茂叔之风【闻其风者】犹足以律贪【尚可以惩其贪饕之习】则此溪之水【濂溪之水】配茂叔以永久【与其名同流于千古】所得多矣【所得不其多矣】识者亦或有取于其言云【有识见者必能审于斯言○此系杂取潘延之蒲宗孟黄庭坚所撰墓碑诗序脩纂及以程氏文集遗书吕氏童蒙训等书参定见伊洛渊源】
　　明道先生行状【此篇歴述先生家世行业之盛歴官行事之美】　伊川先生
　　先生姓程氏【先生程其姓】讳颢【颢其名】字伯淳【伯淳字也】父珦【父名】见任太中大夫致仕【官任太中请老】母寿安县君侯氏【母姓侯封县君】曽祖而下葬河南【自曽祖以下皆葬于河南】今为河南人【今居于河南】先生生而神气秀爽【先生始生精神气貌俊秀清爽】异于常儿【与凡子不同】未能言【未能言语】叔祖母任氏太君【姓任氏封太君】抱之行【抱先生行】不觉钗坠【坠落其钗不知】后数日方求之【已数日方知寻】先生以手指示【先生能以手指其所】果得钗【果寻得】数岁诵书强记过人【稍长读书博记逾越凡人】十岁能为诗赋【及十岁则自能为诗赋】十二三时【十二三岁】羣居庠序【与众居学】如老成人【不为后生体态】故户部侍郎彭公思永【侍郎姓彭名思永】妻以女【见而异之妻之以女】逾冠【二十岁余】中进士第【登第】调京兆府鄠县主簿【受主簿鄠音户】令以其年少未知之【邑宰以其年少未深知之】民有借其兄宅以居者【邑民有借其兄屋舎居处】发地中藏钱【闲地中得所藏钱】兄之子诉曰【兄之子诉于官】父所藏也【以为此钱乃父所藏】令曰【宰曰】此无证佐【无所证验】先生曰易辨【先生独以为易辨别】问兄之子曰【问其兄之子云】尔父藏钱几时【汝之父所藏钱今几何时】曰四十年【言已四十余年】彼借宅居几时【彼人借汝屋居已几时】曰二十年矣【云方得二十年】即遣吏取钱视之【遣公吏取其钱来观】谓借宅者曰【与借人居者言】今官所铸钱【今官司铸钱】不五六年【五六年间】即遍天下【即天下皆有之】此钱皆尔未藏前所铸何也【此钱皆是汝未藏之前所铸】其人遂服【借居者遂服】南山僧舍【南山僧寺中】有石佛【有石刻之佛】岁传其首放光【常传佛头有毫光】男女聚观【男女羣聚而看】昼夜杂处【日夜混居无别】为政者畏其神【官于其土惮其神异】莫敢禁止【无有能止之者】先生与僧曰【先生请问其僧云】石佛现光有诸【石佛能现毫光果然】曰然【僧云如此】曰俟复现【候其复现光】当取其首观之【当取其头来看】自是不复有光【自此遂无光矣】所在治役【所在治工役】人不劳而事集【人不见其劳事无不办】再朞以避亲罢【逾年以避逺亲嫌去】再调江宁府上元县主簿【再任主簿】田税不均【田之税不均平】皆近府美田【皆由近府膏腴之田】为富贵家厚价薄其税而买之【并为富贵之家髙价轻产以得之】小民茍一时之利【小民但知一时茍于得利】久则不胜其【既久寖亏公赋】先生为令画法【先生为长官具法为去声】民不知扰【民不见其为扰】而一邑大均【一县税法大均平】防令罢去【宰以事罢】先生权邑事【先生权知县事】上元剧邑【上元乃烦剧之县】词讼日不下二百【民之诉讼日常一二百状】先生处之有方【先生区处有其道】不阅月【不逾月】民讼遂简【民讼遂少】江南稻田【江南禾田】赖陂塘以溉【借陂水以灌溉】盛夏堤决【夏月堤溃决】非千夫不可塞【非千众之力不可塞】法当言于府漕【法言之府又言之漕】然后调役【而后兴工】非月余不能【则又月有余日】先生曰【先生云】如是苖槁矣【如此则苖已枯槁】遂发民塞之【自发工力筑之】岁大熟【是年大稔】先生常曰【常言】一命之士【茍有一官】茍存心于爱物【能以仁物为心】于人必有所济【必能济人】仁宗登遐【仁宗崩】遗制官吏成服三日【遗诏百官服君防三日而除】府尹羣官将释服【守与僚属将从吉服】先生进曰【先生言】三日除服【服三日而除】遗诏不敢违也【君之遗命不敢违矣】一府相视【一府之官相观】无敢除者【遂服尽三日而除】茅山有龙池【茅山有龙井】祥符中【祥符年间】严奉以为神物【人敬事之以为神异】先生捕而脯之【先生屠其龙而脯之】邑人持竿以黏飞鸟【人持竹竿以黏雀】取其竿折之【先生乃折其竿】邑人相共语【邑之人相与语云】主簿折黏竿【自主簿折黏飞鸟之竿】乡民不畜禽鸟【乡民不敢畜飬飞禽】再朞就移泽州晋阳令【二年迁县宰】民以事至邑【民以公事至县】告之以孝悌忠信【教之以孝于亲逊于长尽已之忠以实之信】暇时【闲暇之日】召父老而与之语【呼邑之父老与之言语】儿童所读书【邑之儿童凡所读书】亲为正句读【亲自为之防句读音豆】教者不善【教导茍不得其人】则为易置【则为之改易】秩满【任满】吏夜叩门【公吏夜击门】称有杀人者【且言有伤死人者】先生曰【先生云】吾邑安有此【邑民皆善寕有是耶】诚有之【果如此】必某村某人也【必彼村落彼人也】问之果然【既问则果如其言】晋俗尚焚尸【晋城县风俗人死化以火】虽孝子慈孙【虽是孝顺之子慈爱之孙】习以为安【习此而安于此】先生教谕禁止【先生训以义理而禁絶之】民始信【邑民皆信从】先生为令【先生为宰】视民如子【视百姓如己之子】欲辨事者【欲辨直其事】或不持牒【或不待持讼牒】径至庭下【直造公庭之下】陈其所以【歴述其所以】先生从容告语【先生徐告与之言】谆谆不倦【恳切不已】百姓爱之如父母【民爱先生亦如父母】用荐者【时有荐先生于朝者】改著作佐郎【遂改为着郎】寻以御史中丞吕公着荐【吕姓公著名为御史又荐先生】授太子中允监察御史【得东宫官入台】神宗素知先生名【神宗闻先生之名】比二三见【二三次召见】遂期以大用【欲以大用先生】前后进説甚多【前后奏篇不一】大要以正心窒欲【大率皆以正君心窒嗜欲】求贤育材为先【求贤者养人材为先务】不饰辞辨【不文饰言语辨论】独以诚意感动人主【惟以真诚实意感动人主之心】神宗尝使推择人材【神宗尝令先生推荐而择可用之人材】所荐十人【荐者凡十人】而以父表弟张载暨弟頥为首【而以其父之表弟张横渠名载与弟名頥为先】所上章防【所上奏章】子侄不得窥其藁【至亲如子侄不得观其藁】尝言人主当防未萌之欲【常论人君当防遏欲心于未萌动之时】神宗俯身拱手曰【神宗曲其身拱其手云】当为卿戒之【当因乡言而戒此】及因论人才【及在上前辨论人品】曰【乃云】陛下奈何轻天下士【人主如何轻视天下之士】神宗曰【神宗答云】朕何敢如是【我何敢若此】王安石日益信用【王姓安石名时上信用之】先生为神宗言【先生于是又为神宗言】君道以至诚仁爱为本【人君之道当以仁爱百姓为本】未尝及功利【未尝一言及于功利盖知王安石变法刻意功利必伤仁爱隂欲止之】尝极陈治道【曽极论为治之道】神宗曰【神宗云】此尧舜之事【此乃帝尧帝舜之事】朕何敢当【我何足当此】先生愀然曰【先生蹙然云愀揫】陛下此言【人主有此言】非天下之福也【非是天下生灵之福】荆公寖行其説【安石之説既行】先生意多不合【先生多与之不合】事出必论列【荆公所奏之事一出先生必论奏之】数月之间【甫及数及】章疏十上【章防至十数上】尤极论者【其尤甚者】辅臣不同心【宰辅不能同心】小臣与大计【小臣得与　大事与音预】公论不行【至公之议不行】青苖取息【放青苗钱取息为民害】卖祠部牒【卖僧道祠部及牒】差提举官【提举官因荆公奏方有是官】多非其人【多失其人】荆公与先生【安石与先生】道虽不同【道虽异】而尝谓先生忠信【尝言先生为忠信】先生每与论事【先生每与之议论】心平气和【心既平实气亦温和】荆公多为之动【安石多为之感动】先生言既不行【先生言既不聴用】恳求外补【恳切求出】面请至十数不许【面请至十数畨不许】遂阖门待罪【遂闭门俟罪】除西京路提刑【神宗命执政除先生提刑】复上章曰【又上书云】臣言是【臣言果合理】愿行之【愿人君行其言】如其妄言【如是其言之妄】当赐显责【当有显罚】请罪而获迁【方请罪而却得除】刑赏混矣【赏罚混乱无统】累请得罢【屡请始罢】既而神宗手批【未几神宗手批】暴白同列之罪【宣明同列不能容先生之罪】独于先生无责【独于先生无所责】改差签书镇宁军节度判官【改差签判】为守者严刻多忌【太守严酷多疑忌】通判而下【自通守以下】莫敢与辩【无人敢与之辩直】事小未安【事小有不安处】必与之辩【先生必与之辩论】屡平反重狱【数决重囚】得不死者十数【得不死者十数人】河清卒【河清兵卒】于法不佗役【在法不应役之】程昉为外都水丞【程姓昉名为外都水丞】怙势蔑视州郡【恃其有势援更无州府】欲尽取诸兵治河【欲悉起兵卒治河】先生以法拒之【先生以法拒絶之】昉请于朝【程昉又请之于朝廷】以八百人与之【起八百卒助之】昉肆其虐【程昉肆其酷虐】防天寒兵溃【适天时盛寒兵皆溃归】将入城【将至城】众官畏昉【僚属皆惮昉】欲弗纳【欲拒其归】先生曰【先生云】此逃死自归【此人避死而自归】弗纳必为乱【拒之则必为乱】昉有言【程昉有言】某自当之【我自当之】郊祀霈恩【遇郊祀恩泽】得监西京洛河竹木务【遂得场务官】改太常丞【继除太常】神宗尝语执政曰【神宗尝与执政云】程某可用【先生可擢用】执政不对【执政不复对】又尝有登对者【后又有当奏对者】自洛至【自洛中来】问曰【神宗又问云】程某在彼否【先生在洛否】连言佳士【连言数声佳士】其后彗见求言【后彗星见诏求直言】先生应诏【先生出奏对事】神宗手批【神宗亲批】与府界知县【与府界内知县】差知扶沟县事【遂为扶沟宰】先生复求监当【先生只求务差遣】执政谕以上意【执政皆言上人之意】不可改也【不复可改】数日右府同荐【又数日因荐者】除判武学【有判武学之命】专尚寛厚【务从寛厚】以教化为先【以教化为先务】扶沟多强盗【扶沟多强贼】脇取舟人物【刼夺舟人之物】岁必焚舟十数以立威【一年常烧舡十数以张其】先生始至【威先生初】捕得一人【来捕获一】使引其类【人俾引其徒】得数十人【党又得数十】不复根治旧恶【人不惩其罪】分地以处之【分其所而居之】使以挽舟为业【使之以牵舟为业】自是邑境无焚舟之患【自此邑内无有焚舟之事】内侍都知王中正【王姓中正名为内侍都知】巡阅保甲【以朝命差诣州县巡视保伍】所至陵慢县官【所在凌辱县官】诸邑供帐【诸县供具帐设】竞务华鲜【皆欲鲜丽】以悦奉之【欢于奉承】主吏以请【主吏以请于先生】先生曰【先生云】吾邑贫【吾县贫窘】安能效他邑【岂可比其他县】且取于民【且取之于民】法所禁也【法所不许】改奉议郎【改奉议】以亲老【以父母年老】求近乡监局【求近洛监当】得汝州酒税【遂为酒官】今上嗣位【哲宗即位】覃恩【以恩沛】改承议郎【遂改承议】召为宗正寺丞【再召为宗正官】未行以疾终【未行以疾而死矣】元丰八年【是年】六月十五日也【夏六月望日也】享年五十有四【寿之年止乎是】识与不识【识先生者与闻先生名者】皆惜先生【皆为先生惜】资禀既异【其天资既异于人】而充养有道【存养以道】其纯粹如精金【容貌纯粹有如精金】温润如良玉【气象温润有如美玉】寛而有制【虽寛而自有制】和而不流【虽和而不至于流】忠诚贯乎金石【至诚精忠虽金石之坚可以贯】孝悌通乎神明【孝悌之德上通神明】视其色【观其顔色】其接物也【接于人也】如春阳之温【有如春日之和】聴其言【聴其言语】其入人也【其入于人也】如时雨之润【有如时雨之润物】胷怀洞然【胷襟洞逹】彻视无间【彻视无所间】测其蕴【窥测其所蕴】则浩乎若沧溟之无际【浩浩乎如沧海之无】极其徳美【边岸其徳美】言盖不足以形容【之极言不足以形】先生行己【容之先生履于】内主于敬【身者敬立】而行之以恕【于中所行者以恕】见善若出诸已【之道见人之善如出】不欲弗施于人【于已己之不欲不施】居广居而行大道【诸人居天下之广居广居仁也行天下之大道大道】言有物而动有常【义也言则以理动则】先生为学【有常先生之为】自十五六时【学也自十五】闻汝南周茂叔论道【六岁见汝南周濂溪】遂厌科举之业【讲论大道遂厌弃】慨然有求道之志【科举之习奋然有】未知其要【求道之志未】泛滥于诸家【知其端倪泛求于】出入于老释【诸子百家参考于】几十年【老氏释氏如此者】返求诸六经后得之【近数十年反而求之六经之书而】明于庶物【后得其宗明识】察于人伦【事物之理察于】知尽性至命【人之大伦知尽已之性推而至于】必本于孝悌【天所赋之明命】穷神知化【盖自孝悌之徳穷义】由通于礼乐【理之精逹变化】辩异端似是之非【之妙由通礼乐之事释氏之学弥近理而】开百代未明之惑【大乱真辨明其似是】秦汉而下【之非于以开百】未有臻此理也【世未明之疑惑自】谓孟子没【秦及汉而下未】而圣学不传【有人悟此理也】以兴起斯文之学为己任【道为一己之事】其言曰【故其言若曰】道之不明【是道之晦】异端害之也【佛老之学害之】昔之害近而易知【昔之害犹近而可以知】今之害深而难辨【今之为害且深而难辨别】昔之惑人也【向来迷惑于人】乗其迷暗【乗人之愚昧】今之入人也【今其为教入人而使之信】因其髙明【则因其髙明而求于领悟遂有以惑之】自谓之穷神知化【自言其穷心性之蕴知变化之道】而不足以开物成务【彼之学以一超顿悟为本在于防心求化故不足开物而成事】言为无不周遍【自谓所言所为无不周逹】实则外于伦理【实则外于人伦之理】穷深极防【究渊深极防妙】而不可以入尧舜之道【道其道非尧舜之正道】道之不明也【此道之晦】邪诞怪异之説竞起【邢妄虚诞妖怪谬异之言羣起】涂生民之耳目【涂塞人之耳目】溺天下于卑汚【防天下于卑下汚浊之中】虽髙才明智【虽是髙明之君子】胶于见闻【胶泥于所闻所见】醉生梦死【醉而生梦而死】不自觉也【不能有觉也】是皆正路之蓁芜【此无他皆是正理之路荆棘】圣门之蔽塞【圣人之门暗塞】辟之而后可以入道【是必辟去老佛之塞是道者而后可进于道】先生进将觉斯人【先生逹则以道觉斯世】退将明之书【退则以此道垂之书】不幸早世【不幸死之早也】先生教人【先生训人】自致知至于知止【自推极吾之知识以至于知其善所止】诚意至于平天下【自实此心之所发以至于平天下之事】洒扫应对【自洒扫应对之事】至于穷理尽性【以至穷究义理全尽其性】循循有序【顺而行之各有其序】教人易从【诲人而人从】怒人而人不怨【怒人而人不以为怨】贤愚善恶【贤者愚者善者恶者】咸得其心【各得其心】闻风者诚服【闻先生之风莫不诚服】覩德者心醉【覩先生之德者莫不心醉】虽小人以趋向之异【指王安石也以新法与先生不合】时见排斥【时为屏斥】退而省其私【退而省察其己之私】未有不以先生为君子也【亦未有不以先生为君子安石尝称先生忠信】先生为政【先生为政事】道之而从【道之而民无不从】动之而和【动之而民无不和】不求物而物应【无求于物而物自应】未施信而民信【未施信于民而民自信之】则人不可及也【其为人盖不可及】以今年十月乙酉葬于伊川【伊川地名】谨书世家行业【谨録其家世徳行事业】及歴官行事之大槩【及歴仕行事之大者】以求谂于作者【以求谂于当世之作者谂音审】元丰八年八月日弟頥状



　　性理羣书句解卷二十
　　钦定四库全书
　　性理羣书句解卷二十一
　　宋　熊　节　撰
　　熊刚大　注
　　行实
　　伊川先生年谱【此篇记先生道徳行业之实讲导辅翼】文公先生
　　先生名頥【之功先生】字正叔【名也正叔】明道先生弟也【其字明道之弟明道生于明道元年壬申伊川生于明道】幼有髙识【二年癸酉幼年】非礼不动【识见甚髙举措不合于】年十四五【礼不妄动】与明道同受学于舂陵周茂叔先生【十四五岁与其兄同学】皇祐二年【于道州周】年十八【濓溪国】上书阙下【朝年号十】劝神宗以王道为心【八岁诣阙上书勉】生灵为念【人主以行王】乞召对陈所学【道恤百姓为心乞】间游太学【召对面陈】胡翼之主教道【其学尝游国学即安定先生也名】尝以顔子所好何学论试诸生【瑗字翼之主教学事】得先生所试大惊【曽以顔子论一篇试】处以学职【学徒得先生一】吕希哲原明师焉【篇大惊异即以】举进士【学职处】嘉祐四年【之吕荣公】廷试报罢【师事之】遂不复试【擢进士国】治平熈宁间【皆国朝年号】近臣屡荐【吕申公等数荐之朝】自以为学不足【先生固辞学不足】不愿仕也【不欲出仕】元丰八年【亦年号】哲宗嗣位【哲宗践阼】司马公吕公着韩綘【是时光门下侍郎公着尚书左丞綘西京留守】上其行义于朝【并以先生行义荐之于朝按温公与吕申公同荐剳子窃见河南处士程頥力学好古安贫守节言必忠信动遵礼义年逾五十不求仕进伏望特加召命諌官朱光庭又言頥道徳纯备学问渊博若用斯人俾当劝讲必能辅养圣徳一正君心】授汝州团练推官【遂授推官】西京国子监教授【又除学官】先生再辞【先生复辞不受】寻召诣阙【即诏诣阙】元祐元年三月【是年春】至京师【至京当时王岩叟奏云伏见程頥早与兄颢俱以德名显于时陛下复起頥而用之頥趋召待诏阙下四方俊乂莫不翘首向风观朝廷所以待之如何愿陛下此举系天下之心】除宣德郎秘书省校书郎【遂除是官】先生辞曰【先生辞云】祖宗时【先朝盛时】布衣被召【以韦布之士被召命】自有故事【自有旧典】今臣未得入见【今未得瞻拜天顔】未敢祗命【未敢拜君之命王岩叟奏云伏闻除頥京官校书郎足见优礼髙贤愿一召见之頥静而阅天下之义理者多必有嘉言以新圣徳】于是召对【遂召入对】将以为崇政殿説书【将以为讲筵之官】先生辞不获【困辞不获】始受西监之命【于是受西京国子监命】且上奏论经筵三事【上书言讲筵三事】其一【第一】以上富春秋【以人君年事已盛】辅养为急【急于得人辅导涵飬】宜选贤德备讲官【选贤徳之士为讲官】使陪侍宿直【使日夜亲近人主】陈説道义【讲论义理】所以涵养气质【务在葆毓气质】薫陶德性【陶成善性】其二【第二】请内侍宫人【宦官宫妾】俱选老成厚重之人【皆择老成重厚者】不使侈靡之物【无俾奢丽玩好之具】浅俗之言【鄙卑浅近之语】接于耳目【尝交接于耳目之间】其三【第三】请令讲官坐讲【请许讲员赐坐讲説】以养人主尊儒重道之心【以表一人尊敬儒道之心】既而命下【未几有旨】以通直郎充崇政殿説书【改直充説书】五月【是年夏】差同看详国子监条制【差同孙觉顾临详定学制】先生所定【先生详定者】大槩以为学校礼义相先之地【以为学舍乃崇尚礼逊之所】而月使之争【而月试使之争得失】殊非教养之道【甚非教育人才之道】请改试为课【请改月试为供课】更不定髙下【不必立上下等】制尊贤堂以延天下道徳之士【别立堂名尊贤以待天下之有道德者】防解额以去利诱【除去解额以絶利禄之心】如是者十数条【如此者十数事时尚书胡宗愈因是深诋先生谓不宜使在朝廷】又上疏【又复上言】言辅养上徳【谓辅养圣徳】要使跬步不离正人【半步之顷不可与正人相离离大吏切】乃可以成就圣徳【乃可陶成君德】讲日宰臣史官皆入【当讲书日宰相与史官并进】使上不得舒泰【使人君不得自安】请自今一月【请每月】再讲于崇政殿【两讲于殿内】然后宰臣史官入侍【而后宰相史官皆进】余日讲于延和殿【他日讲于延和】八月差兼判登闻鼓院【后除鼓院】先生言入谈道徳【谓入説义理】出领诉讼【出则领受词讼】非用人之体【非是用人之道】再辞不受【复不受杨山曰事道与禄仕不同常夷甫以布衣入朝时神宗欲优其禄令兼数局如鼓院梁院之类夷甫一切受之伊川为讲官朝廷亦欲使兼他职先生固辞】先生在经筵【凡在讲筵】每当进讲【每遇讲説】必宿斋豫戒【先期斋庄戒饬】冀以感动上意【求以感动人主之心】一日当讲顔子不改其乐章【一日讲论语顔子陋巷不改其乐一章】门人或疑此章【门弟子疑讲此章】非有人君事也【与人主无相闗】何以为説【将何以言】及讲毕【讲説已了】复言曰【再起言曰】陋巷之士【贫士居于陋巷之中】仁义在躬【但知天理有诸身】忘其贫贱【不知贫且贱之为可忧】人主崇髙【人君自贵】奉养备极【玉食之奉极其富贵】茍不知学【苟不能为学】安能不为富贵所移【又安不为富贵所动揺】且顔子王佐之才也【顔渊本有辅王者之才】而箪食瓢饮【所有不过一竹噐之饭一勺之饮而已】季氏鲁国之蠧也【季氏聚敛乃鲁国之巨蠧】而富于周公【而富盛过于周公】鲁君用舍如此【鲁国之君其用人如此】非后世之监乎【非后世之君所当监乎】闻者叹服【同朝之士皆叹而服】哲宗亦首肯之【哲宗亦从其言】尝闻上在宫中【曽闻哲宗在禁中】潄水必避蝼蚁【灌潄择地恐伤行蚁】先生曰【先生进言】愿陛下推此心以及四海【愿得人君以此爱物之心而仁天下之民】一日讲罢【一日讲説已毕】上忽起戏折栁枝【哲宗起而攀折栁条】先生进曰【又进言曰】方春发生【方春生物之时】不可无故摧折【不应无事损折之】上不悦【哲宗不喜】所讲书有容字【书中有容字】中人以黄覆之【内侍以黄帛贴之】曰上藩邸嫌名也【言犯上嫌名佣同音】讲罢进言曰【讲毕又言】人主之势【人君之分】不患不尊【不忧不尊大】患臣下尊之过甚【但恐为臣者尊大之太过】而骄心生尔【而骄矜之心生】时神宗之防未除【时神宗之服未除】而百官以冬至表贺【冬至节百官皆进表贺】先生言节序变迁【又有时序改易】时思方切【思亲之念方切】请改贺为慰【请改贺礼为慰】及除防【既除服】有司又将以开乐置宴【有司又将举乐置防】先生请罢【先生请罢此宴】曰除防而用吉礼【除防之始即用吉礼】则因事用乐可矣【因事而用乐犹之可也】今特设宴【今特举宴】是喜之也【是喜防服之除也】五年丁太中公忧【居父珦防】去官七年【已七年】服除【服制已除】除直秘阁判西京国子监【除阁职接判西监○王公系年録程頥服除欲与馆职判检院帘中以其不靖遂有今除盖苏轼与程頥不合当时分二党洛党蜀党恰轼弟辙执政才进禀便云但恐不肯靖帘中入其説故不得复召】五月改授管勾崇福宫【遂改宫祠】元祐九年哲宗初视政【哲宗初视朝】申秘阁西监之命【依旧阁职判监】绍圣间以党论放归田里【绍圣年间以党祸罢归】四年【及四年】送涪州编管【遂有此命】谢良佐曰【门人也有云】是行也【先生涪州之行】乃邢恕等为之耳【邢恕从游先生后畔去为韩愈之借是故如此】元符二年正月易传成【是年易解成】三年【及三年】徽宗即位【徽庙登极】移峡州【量移峡州居住】四月复宣德郎任便居住【复官放还】还洛【归洛中】十月复通直郎权判西京国子监【再复官与职】建中靖国二年五月追所复官【是年又追己复官】依旧致仕【依前致政】崇宁二年言者论其奸党【是年又论先生为奸党】先生于是迁居龙门之南【龙门先生晚年所居之地也】止四方学者曰【止四方来学之士云】尊所闻行所知可矣【尊其所闻行其所知足矣】不必及吾门也【不必来访我】五年复宣义郎致仕【是年又复官致仕】时易传成书已久【时易久已成书】学者莫得授【学者欲而不可得】或以为请【有请于先生者】先生曰【荅云】自量精力未衰【自度气力未减】尚觊有少进耳【尚期更有所益】其后寝疾【后疾病】始以授尹焞张绎【皆门人也尹焞曰先生作只是因而冩成】大观元年九月庚午卒于家【是年终于其家】年七十五【凡七十五岁】疾革【疾甚】门人进曰【门弟进言】先生平日所学【先生平时为学】正今日要用【今日正要用】先生微视曰【微开眼云】道着用便不是【才説用便不是】其人未出门而没【未及出门而先生已逝】初明道先生尝谓先生曰【与先生云】异日能使人尊严师道者吾弟也【盖以其严毅所以能使人尊敬之也】若接引后学【如引诱后进】随人材而成就之【随其材而噐成之】则予不得譲焉【则我所不能辞】先生既没【先生既死】昔之门人髙弟【向来从学之徒】多已先亡【多先逝者】无有能形容其徳美者【未有能述先生之盛徳】然先生尝谓张绎曰【先生曽与门人张绎云】我昔状明道先生之行【我向来状述明道行实】我之道盖与明道同【我之学道与吾兄则一】异时欲知我者【他日欲知我之行事】求之于此文可也【而求之明道行实可也】
　　横渠先生行状【此篇述先生精思力践之功文学政事之美】
　　吕大临
　　先生讳载【姓张名载】字子厚【子厚字也】父迪仕仁宗朝【父讳迪官于仁宗朝】终于殿中丞【终台官】知涪州事【为涪州守】卒诸孤幼【既死诸子尚年幼】侨寓鳯翔邵县横渠镇之南【寓居鳯翔府邵县横渠镇】因徙而家焉【后迁而家其地】先生嘉祐二年登进士第【先生以是年及第】始仕祁州司法【初授祁州法曹】迁丹州云岩县令【再迁为邑宰】又迁著作佐郎【除台郎】签书渭州军事判官【又为渭州签判】熈宁二年冬【是年冬】被召入对【以君命入对】除崇文殿校书【寻擢校书】明年移疾【次年以疾归】十年春复召还馆【及十年再召就职】同知太常礼院【兼知礼院】是年冬谒告西归【及冬又请归田里】十有二月行次临潼【临潼地名行至其地】卒于馆舍【终于次舍】享年五十有八【寿止五十八岁】是月以其防归【遂以防归家】元丰八年八月葬于涪州【后葬于涪】先生始就外傅【先生少年初就师学】志气不羣【志气敻异凡人】知防奉父命【知敬承父命】守不可夺【力守不变】且无所不学【无有不学者】与邠人焦寅游【焦姓寅名邠人也与之游】寅喜谈兵【寅晓兵学】先生説其言【先生喜其谈论】上书谒范文正公【文正公姓范名仲淹上书谒之】一见知其逺噐【公一见知其逺大之噐】责之曰【因戒之曰】儒者自有名教【儒家自有名教之乐】何事于兵【何必兵耶】因劝读中庸【劝之读中庸之编】先生犹以为未足【先生犹未止】又访诸释老之书【又博覧佛老之书】知无所得【知无可取】反而求之六经【于是求之六经之书】嘉祐初【嘉祐初年】见洛阳程伯淳正叔昆弟于京师【见明道兄弟于帝都】共语道学之要【相与讲论道学】先生涣然【先生大悟】乃尽弃异学【尽弃向来异学之非】淳如也【纯然吾道】方未第时【先生未登第】文潞公以旧相判长安【潞公姓文名彦博旧为相出判长安】闻先生名行之美【久闻声名徳行之盛】聘以束帛【以礼币聘之】延之学宫【以学职处之】其在云岩【及宰灵岩】政事大抵以敦本善俗为先【见诸设施以重本善厚风俗为第一事】每以月吉【每月之朔】具酒食召乡人髙年【置酒肴召邑里人之老者】防于县庭【聚于公宇】亲为劝酬【或劝或酬身亲临之】使人知养老事长之义【俾人人知养其老而敬其长】因问民疾苦【歴询百姓之病患】及告所以训告子弟之意【又教以告诫其子弟之方】京兆王公【京兆尹王氏】尝延致郡学【曾招致郡学中】先生多教人以德【先生训人多以德】从容语学者【和缓与其学徒言】孰能少置意科举【谁能弃置举子之业】相从于尧舜之域【相与同入尧舜之圣域】学者闻法语【学徒闻其言语有法】多从之【皆聴其言】上嗣位之二年【主上登极之二年】登用大臣【进用大臣】思有变更【欲行新政】御史中丞吕晦叔【晦叔为中丞】荐先生于朝【首以先生为荐】曰张载学有本原【先生为学有本】西方之学者【西蜀之学士】皆宗之【并皆尊其道德】可以召对访问【宜召至阙廷试加访问】上即命召入见【于是召对】上问治道【问之以为治之道】皆以渐复三代为对【欲渐复三代之风】上悦之曰【君喜其言乃云】卿宜日见二府议事【汝亦宜日日见二相府讲论当世事】朕且将大用卿【吾欲大用汝】先生谢曰【先生起谢云】臣自外官赴召【臣以在外小官上赴君命之召】未测朝廷新政所安【未知今日所行新政便冝】愿徐观旬月【愿得徐察旬月之间】继有所献【有所闻则当献其忠】上然之【君许之】他日见执政【一日见政府】执政与语曰【政府与言云】新政之更【新政之变更】惧不能任事【虑无人以任此责】求助于子何如【欲求子为助】先生对曰【答云】朝廷将大有为【朝廷之上将有施为】天下之士【四海之士大夫】愿与下风【皆欲趋走下风与去声】若与人为善【如与天下人为善】则孰敢不尽【又谁敢不尽其力】如教玉人追琢【正犹使玉人雕琢良玉】则人亦故有不能【则人尚有未能者】执政黙然【政府不应】不合【不相合】命校书崇文【遂擢校书崇文殿】先生辞【先生固辞】复按狱浙东【领浙东刑狱事】或有言曰【或又有云】张载以道德进【先生以道德擢用】不宜使之治狱【狱官非其所宜】执政曰【政府言】淑问如臯陶【善聴狱之吏如臯陶】犹且献囚【尚在頖宫献囚】此庸何伤【此又何害】狱成还朝【狱已成归朝】防弟天祺以言得罪【适弟名天祺以言事得罪】乃告归居于横渠故居【于是请归返旧庐】遂移疾不起【遂辞以疾不复起】横渠至僻陋【所居之地最为隘地】有田数百畆【有百畆之田】以供岁计【以供一岁之用】终日危坐一室【终日之间直躬而坐一室】左右简编【左右无北图籍】俯而读【俯首而诵】仰而思【起而思】有得则识之【有所得则记之】或中夜起坐【或至半夜起而坐】取烛以书【明烛以记其所得文公賛之所谓妙契疾书是也】其志道精思【有志于道精而思之】未始须防息【未始顷刻不用力】亦未始须防忘也【亦未尝顷刻忘也】学者有问【为学者有问于先生】多告以知礼成性【多与之言求知天理习成天性之事】变化气质之道【变化气质之理】学必如圣人而后已【为学必欲求至圣人地位】闻者莫不动心有进【闻之者皆感动其心而进于善】虽贫不能自给【虽其居贫自养不足】茍门人之无赀者【茍从学而无资财】虽粝蔬亦共之【虽藜藿必与之共粝音厉】其自得者【自得之学】穷神化【穷精神知变化】一天人【合天人之理】立大本【立是道之大本】斥异学【斥逐异端之学】自孟子以来【自孟轲而下】未之有也【无有其比】尝谓门人曰【尝语其门弟】吾学既得于心【吾之为学既得于心】则脩其辞【则见于言辞】命辞无差【辞无差舛】然后防事无失【至于处事皆无所失】吾乃沛然精义入神【我则沛然义理之精自入神妙之域】豫而已矣【此心自然悦豫】先生气质刚毅【其气质刚正严毅】徳盛貌严【其徳极盛其貌端严】然与人居【但与人相处】久而日亲【至久而日益亲】其治家接物【其治家之道与应接事物】大要正己以感人【大率皆是正其己以感动乎人】其家童子【家有童稚】必使扫洒应对【咸使拥箒洒扫言语应对】给侍长上【供给侍奉长上】女子之未嫁者【有女未嫁】必使观祭祀【咸使观祭祀之礼】纳酒浆【供酒醴】皆所以飬逊弟【所以教其逊顺之风】就成徳【成就其盛德】尝曰事亲奉祭【每言事父母奉祭祀】岂可使人为之【岂可令他人为之】闻人之善【闻他人之有善】喜见顔色【喜见顔色之间】答问学者【应答问学之人】虽多不倦【不惮其烦】有不能者【有未能开悟者】未尝不开其端【未尝不啓其端绪】其所至必访人才【所至之地必访问善人】有可语者【有可相与言者】必丁宁以诲之【必再三诲诱之】惟恐其成就之晩【惟惧其成德之迟也】歳适大歉【年饥】至人相食【甚至人自相食】家人恶米不凿【家人以米之粗】将舂之【欲杵之白】先生亟止之曰【先生急己之云】饥殍满野【饿死之人盈野】虽蔬食且自愧【虽蔬饭亦自生愧】又安忍择乎【尚何忍有所择】熈宁九年秋【是年秋】先生感异梦【如夫子梦奠两楹之类】乃集所立言【集聚其著述者】谓之正蒙【名之曰正蒙】出示门人曰【出以示其徒弟】此书予歴年致思所得【此书乃平生精思以得】其言殆合前圣【其言语与前圣相合】大要发端示人【不过啓其端以示夫人】其触类广之【触其类而充广之】则吾将有待于学者【则我将有待后人】正如老木一株【恰如一株老树】枝别固多【其枝之分固众】所少者润泽花叶尔【犹欠光华花与叶尔】先生慨然有意三代之始【先生奋然欲兴复三代之盛】尝曰【尝言】仁政必自经界始【欲施仁政当自正井地之经界始】贫富不均【或富或贫不能均平】教养无法【教之养之皆无其法】虽欲言治【而欲论治】皆茍而已【不过茍且而已】世之病难行者【世人病其难行者】未始不以亟夺富人之田为辞【未有不以夺富家之田非美政】然兹法之行【但此法既行】悦之者众【人悦之亦多】期以数年【以数载为期】不刑一人而可复【不必罪一人而井地复矣】方有志未就【有此志未及行】防秦鳯帅吕公荐之曰【时吕公为秦鳯路帅荐之云】张载之学【先生之学】善发圣人之遗意【能发明前圣之余旨】其术略可措之以复古【其防亦可用之以复三代之治】乞召还旧职【乞以旧职召】先生曰【先生言】吾不敢以疾辞【吾不敢以疾病辞】庶几有遇焉【或有所遇合】及至都【及至京】公卿闻风慕之【士大夫闻其风而兴慕】然未有深知先生者【犹未有深知先生意者】以所欲言【以其所言】尝试于人【曽试询于人】多未之信【多不以为然】防有疾告归【适有疾急归】不幸告终【不幸即终】不卒其愿【不能终其志】没之日【死之日】唯一甥在侧【惟一外甥在旁】遂奉柩归殡以葬【及防防归葬】其治防礼一用古【其防礼一遵古制】以终先生之志【以慰先生平生之志】某以先生行事之迹【即先生所行之事】敢次以书【辄敢次序而书之】













　　性理羣书句解卷二十一
　　钦定四库全书
　　性理羣书句解卷二十二
　　宋　熊　节　撰
　　熊刚大　注
　　行实
　　康节先生墓志铭【此篇言先生安贫乐道悟隂阳消长之理不以富贵动其心】
　　明道先生
　　熈宁丁巳孟秋【熈宁年间丁巳岁七月】尧夫先生【尧夫邵子字也】疾终于家【以疾殁于家】洛之人吊哭者相属于涂【洛之人士吊哭其家者相聨属于道】其尤亲且旧者【其至亲且旧之甚者】又聚谋其所以葬【又相与同谋其葬之事】先生之子【先生子名伯温】泣以告曰【垂涕以相告云】昔先人有言【昔吾父有云】志吾墓者【记吾之墓】必以属吾伯淳【必当属于明道伯淳其字也】噫【叹辞】先生知我者【邵子其知予者】以是命我【以此而属于我】我何敢辞【我亦不得而辞焉】谨按邵氏姬姓【谨考邵氏出于姬姓】系出召公【世出召奭】故世为燕人【故世为燕国人】父讳古【父名古】隠徳不仕【隠其徳不耀】先生之防【先生少时】从父徙共城【随其父移居共城】晩迁河南【晚年方始迁居河南】葬其父于伊川【葬其父于伊川之地】遂为河南人【为河南人】先生生于祥符辛亥【先生生于祥符年间辛亥岁】至是盖六十七年矣【至此已是六十七年】雍先生之名【先生讳雍】而尧夫其字也【尧夫先生之字也】娶王氏【妻姓王】伯温仲良其二子也【二子长伯温次仲良】先生之官【先生得官】初举遗逸【仁宗嘉祐中举遗逸】试将作监簿【王公拱辰以先生应授将作监簿】后以为颍州团练推官【后又以为颍州推官】辞疾不赴【以疾病辞不赴】先生始学于百源【百源明数学之人先生初就之学】坚苦刻励【坚心若节刻志自励】冬不炉【冬不向火】夏不扇【夏不挥扇】夜不就席者数年【夜不就榻如此数年】卫人贤之【卫之人皆贤之】先生叹曰【先生方且兴叹云】昔之人尚友于古【昔之人尚友于古人】而吾未尝及四方【而我尚未及四方之中】遽可已乎【而可自正耶】于是走呉适楚【乃走呉郡适楚邦】过鲁客梁晋【过鲁国客梁晋之地】久之而归曰【既久则尽得所学浩然而归云】道其在是矣【吾道其在于是】盖始有定居之意【方始有定厥居之意】先生少时【先生年少时】自雄其才【雄骋其才】慷慨有大志【奋然有大志尚】既学【既奔走四方而学】力慕髙逺【所慕者非浅近】谓先王之事【谓三代之治】为可必致【必然可致】及其学益老【及为学日益老】徳益邵【而徳日益髙】玩心髙明【心超于造化之表】观天地之运化【宻察天地运化之妙】隂阳之消长【隂阳消息之理】以达乎万物之变【以逹之万物之变】然后頽然其顺【而后怡然而顺其理】浩然而归【浩乎而归】在洛几三十年【居于洛者凡三十年】始也蓬荜环堵【初则蓬室荜门环壁不全】不蔽风雨【不足以蔽盖风雨】躬防以养其父母【躬亲炊防以致养其亲养去声】居之裕如【居处泰然而自安】讲学于家【讲论正学于其家】未尝强以语人【未尝强以语诸人】而就问者日众【而来问之人日益众】乡里化之【乡里之人皆化其习】逺近尊之【逺近之人皆尊其学】士人之道洛者【士大夫之趋洛】有不之公府【非是徃见州郡】而必之先生之家【则是徃访先生之庐】先生徳器粹然【先生道徳气质纯粹】望之可知其贤【望而见者即知其为贤】然不事表暴【不欲表暴于世】不设防畛【不立限界】正而不谅【正直而不求信于人】通而不汚【明通而无所汚浊】清明坦夷【清洁自将平易可近】洞彻中外【洞照内外】接人无贵贱亲防之间【其接于人无贵无贱无亲无踈之间隔】羣居燕饮笑语【羣聚饮燕笑言】终日不取甚异于人【尽日不与人异】顾吾所乐如何耳【亦观我所自乐如何】病畏寒暑【以疾病畏盛寒盛暑之时】常以春秋【常以春暖秋凉之时】行游城中【行游于城市之中】士大夫家【士大夫之家】聴其车音【聴先生之车音】倒屣迎致【倒屣争出迎致】虽儿童奴【虽童稚佣奴之人】皆知欢喜尊奉【无不喜于尊亲】其与人言【与人言语】必依于孝悌【必以孝亲逊长为先】乐道人之善【喜言人善】而未尝及其恶【未尝及人之恶】故贤者悦其徳【贤者之人则爱其徳】不贤者服其化【不贤之人咸服其教】所以厚风俗【能使风俗之归厚】成人材【成人之才美也】先生之功多矣【先生之功可谓大矣】昔七十子学于仲尼【昔仲尼阐教道通者七十人】其可见者【得其亲传而可见于经者】曽子子思【惟曽子子思为有宗】而子思之所以授孟子【子思之于孟子】其余门人【其他门弟子】各以材之所宜为学【各以其才之宜学者以为学】虽同尊圣人【虽是同尊圣人之道】所因而入者【因此而入道者】门户亦众矣【其门户亦多矣】况后乎千岁【自孟子没又千余年】师道不立【师道不能有立】学者莫知其从来【学者不知其所自来】独先生之学为有传也【独有先生之学为得其】先生得之于李挺之【先生得其于李之才】挺之得于穆伯长【之才得于穆脩】推其源流【推本其论】逺有端绪【其来之逺亦有其源】今穆李之言【今穆脩李之才之言】及其行事槩可见【及行事之迹大防可见】而先生醇一不杂【先生则真醇纯一不流于杂】汪洋髙大【浩博髙逺】乃其所自得者多矣【又其所自得者】先生有书十二卷【著书凡十有二卷】曰皇极经世【名之曰皇极经世】古诗二千篇【为古制凡二千余篇】题曰击壌集【名之曰击壌集】先生之葬【及葬】祔于先茔【祔于其先之丘垅】实其终之年孟冬丁酉也【乃其死年冬月也】铭曰【复为之铭云】呜呼先生【嗟哉先生】志豪力雄【志气之逸力量之大】濶步长趋【步地之髙趋向之广】凌髙厉空【心通天地歴覧无际】探幽索隠【窥造化之幽防究天理之隠奥】曲畅旁通【由一偏而推阐复即其近以求通】在古或难【在古人或所难】先生从容【独先生之不迫】有问有观【于问于观】以厌以丰【厌足而该通】天不憗遗【天不以此遗我后人憗鱼觐切】哲人之凶【乃使贤者大数如此】鸣臯在南【所地名】伊流在东【亦地名】有宁一宫【没宁之宫】先生所终【先生终于此矣】
　　涑水司马先生行状【此篇述先生立朝处己之节歴官行事之美】
　　苏　轼
　　公姓司马【姓司马】名光【光其名】字君实【君实其字】峡州夏县人【世居峡州夏县】初以父任【以父防】为将作监簿【为监簿】举进士【擢进士】甲科【登甲科】签书武成军判官事【受签判】入为国子监直讲【入为学官】召试【试馆职】除馆阁校勘【除校勘】同知太常礼院【兼知礼院】公自成童【公自幼时】凛然如成人【凛乎如既冠者】七岁闻讲左氏春秋【及七岁闻讲论左传】大爱之【深喜之】退为家人讲【退而与家人讲説】即了其大义【即通晓其义】自是手不释卷【自此手不停披】至不知饥渇寒暑【渇饮饥食与天时寒暑并不知】年十五【十五岁】书无不通【于书无不通晓】文辞醇深【文学醇正而深切】有西汉风【类西汉风】至和中【至和年中】仁宗始不豫【仁宗不豫悦】国嗣未立【国本未立】天下寒心【天下之人莫不凛凛】惟諌官范镇【惟范镇为諌官】首发其议【首言其事】公时从庞庄敏公辟【公以其奏辟】通判并州【为并州通判】闻而继之【闻范公之请而继其后】上防言【上章奏】愿择宗室【愿选宗室之贤者】使拥储贰【使暂居储位】以待皇嗣之生【以俟诞生圣嗣】退居藩服【退守藩府】亦足系天下之望【可以系属天下之心】及为諌官【后为諌官】复上防【再上章】且面言臣为并州通判【面陈为并倅时】所上三章【凡三章言储贰事】愿陛下果防力行之【愿得防决而行其言】时仁宗简黙不言【上天性谨黙】虽执政奏事【虽大论奏】臣首肯而已【颔之而已】闻公言【闻先生之语】沉思久之【黙思甚久】曰得非欲选宗室为继嗣者乎【岂非欲使我选宗英以为嗣续计】此忠臣之言也【此尽忠之论】英宗即位【英宗登极】公论入内任守忠大奸【公言内侍任守忠者大奸猾】沮坏大防【揺撼立嗣之大计】离间百端【百计离间】交构两宫【构怨两宫】国之大贼【为国之巨贼】乞斩于市【请戮诸市曹】以谢天下【以谢天下之人】诏守忠蕲州安置【安置守忠于蕲】神宗即位【神宗即位】公上疏论脩心之要三【先生上章言正心之道有三】仁明武【仁主于爱明主于察武主于断】治国之要三【治国之要三】官人信赏必罚【任官惟人有功必赏有过必罚】其説甚备【其言极详】臣昔为諌官【臣向居諌位】即以此六言献仁宗【尝以此六者献之仁考】其后以献英宗【及其后复献于英考】今以献陛下【今又献之神宗】平生学　【平生为力学之力】尽在是矣【并在于此】执政以河北灾伤【大臣以河北之地时有灾伤】国用不足【国用匮乏】乞今岁郊赉【乞今年郊祀赐赉羣臣】两府不赐金帛【政府不必赐金与帛】送学士院取防【令学士院降诏】与王安石王珪同对【与二人同对上前】公言救灾节用【先生言救灾伤节财用】宜自近始【当自近而朝廷始】可聴辞赐【可聴其辞免赐赉】安石曰【王安石云】常衮辞赐馔【昔常衮辞赐御馔】时议以衮自知不能当【时人议之谓衮自知其不足当此】辞位不当辞禄【则当去位不当辞其赐馔】且国用不足【且国之用度不足】非当今之急务也【非是今日急切之事】公曰【先生云】衮辞禄【常衮辞其赐】犹贤于持禄保位者【犹胜于贪其禄固其位也】国用不足【国家财用之乏】真急务【真是急切之务】安石言非是【王安石之言不当】安石曰【安石又云】不足者【臣之所谓不足者】以未得善理财者故也【以未得其能理财之人】公曰【先生又云】善理财者【所谓以理财为能者】不过防敛以尽民财【不过聚敛以竭天下之财】民穷为盗【百姓穷斯滥则为冦盗】非国之福【非是吾国家之福人】安石曰不然【安石言非】善理财者【善于谋利者】不加赋而上足用【不必増税而国用自足】公曰【先生云】天下安有此理【天下如何有此道理】天地所生【天所生地所产】止有此数【其数有限】不在民则在官【不在于百姓则在于公帑】不加富而上用足【不増税而国用足】不过设法隂夺民利【不过别立一法如青苗之类隂实攘夺百姓之利】其害甚于加赋【而流害过于増赋】此乃桑羊欺武帝之言【不过羊之徒立法取财以欺其君】至其末年【至于晩年】盗贼蠭起【盗贼羣起】几至于乱【几于大乱】若武帝不悔祸【如汉武帝不悔其非】昭帝未变法【孝昭不能变其所为】则汉几亡【则汉将亡矣】及王安石执政【及安石秉政】始创条例司【别置官谓之条例司】建青苖助役水利均输之政【立此四者之法】谓之新法【名曰新法】公上防逆陈其害【先生上章力説其】行之十年【新法之行凡十年】皆如公草【其言皆如先生奏藁】迩英进读萧何曹参事【迩英殿侍讲一日谋萧规曹随事】公曰【先生云】参不变何法【曹参不改萧何之法】得守成之道【得守己成之理】故孝惠髙后时【故恵帝与吕后之时】天下晏然【天下无事】衣食滋殖【民之衣食丰足】上曰【神宗云】汉常守萧何之法【汉家永守萧何之规】不变可乎【常不必变可耶】公曰【先生言】何独汉也【何必汉之君】使三代之君【虽使夏商周之主】常守禹汤文武之法【常遵其祖宗之典】虽至今存可也【其国祚虽至今尚存亦可】汉武帝用张汤言【汉武信张汤酷吏之言】取髙帝约束纷更之【取祖宗制度尽改更之】盗贼半天下【以至盗贼并起】元帝改宣帝之政【元帝不守孝宣之政】而汉始衰【而汉祚自此衰】由此言之【以此而言】祖宗法不可变也【祖宗之法不可改易】后数日【又其后几日】吕惠卿进讲【惠卿安石党也当其讲説】因言先王之法【因论三代之法】有一年一变者【有一岁一改作者】正月始和【月吉之初】布法象魏是也【象魏雉门两观也悬其法于上此是也】有五年一变者【有五年一改变者】巡狩考制度是也【巡视诸侯而省察制度是也】有三十年一变者【有三十年而一变易者】刑罚世轻世重是也【三十年为一世世轻世重是三十年一变也】有百年不变者【有歴百年不可改者】父慈子孝是也【人伦而已】前日光言非是【前日光言未当】其意以讽朝廷【其意讥讽朝政】且讥臣为条例司官耳【且议臣不当为此职】上问惠卿言何如【神宗问惠卿所言如何】公曰【答云】布法象魏【示法于象魏间】布旧法也【只旧典也】何名为变【非变也】若四孟月朔【若四时孟月之朔也】属民读法【防民聴法】为时变月变耶【此可为时一变月一变耶】诸侯有变礼易乐者【诸侯凡有变其礼易其乐者】王巡狩则诛之【天子巡视则戮之】王不自变也【天子未尝自变】刑新国【刑新立之国】用轻典【则用薄刑】乱国用重典【于暴乱之国则用重刑】平国用中典【凡国则用平典】是为世轻世重【此之谓世轻世重】非变也【不是变法】先生博学无所不通【学问无不通】音厯天文书数【音乐律厯天文书数之学】皆极其妙【皆造其蕴】尤好礼【喜尚礼教】不喜佛老【不喜释老之学】有资治通鉴传于世【奉诏撰述通鉴一书赐名资治】公尝问康节曰【先生问尧夫云】我何如人【某何等人】康节曰【尧夫云】君实脚踏实地人也【乃步歩着实之人】公深以为知言【先生以其能言己事】明道尝言【明道先生尝曰】君实之语【先生之言】如人参甘草【如良药也】又曰【又言】君实之忠孝诚实【先生忠于君孝于亲真诚靠实】只是天资【皆其天资纯粹暗与道合】范太史亦以为勤礼出于天性【而范公亦言天性自然】先生多歴清要【多歴清要之职】自并州通判权起居注同知諌院除制诰【除是数职】辞至八九【力辞】授天章阁待制兼侍讲【继又擢是数职】神宗初擢翰林学士【又入翰学】力辞【又辞】不许【上不许】为御史中丞迁翰林学士【又除台官翰苑】拜枢宻副使【除入政府】不拜【不受】以端明殿学士出知永兴军【以执政恩例出判永兴】移知许州不赴【辞】提举崇福宫【复领宫祠】累迁元祐元年拜左仆射兼门下侍郎【相职也】九月薨【是年九月卒】年六十八【享年六十八】赠太师温国公【赠师垣封温国】哲宗亲篆碑额曰【哲宗亲书其墓碑】清忠粹徳之碑【褒之以清忠粹徳四字】建炎二年【高宗建炎年间】诏配飨哲庙云【侑食哲宗庙庭】










　　性理羣书句解卷二十二
　　钦定四库全书
　　性理羣书句解卷二十三
　　宋　熊　节　撰
　　熊刚大　注
　　行实
　　晦庵朱先生行状【此篇言先生立身行己之方著书传道之实】
　　勉斋黄先生
　　先生姓朱氏【姓朱】讳熹【熹其名也】字仲晦【仲晦其字】世居徽之婺源【世居徽州婺源县】父松【父讳松】仕于建【仕于建寜】遂家于建阳县之考亭【因徙居建阳县之考亭】先生年十八举进士【十八岁乡举】登第【登科】自少厉志圣贤之学【自少时即刻志自厉圣贤之学】自韦斋得中原文献之传【其父韦斋得中原正学之传】闻河洛之学【得闻洛中二程之学】推明圣贤遗意【推究古者圣贤之余旨】日诵大学中庸【日日诵读大学中庸二书】以用力于致知诚意之地【尽其力于推极其知诚实其心所发之地】先生蚤岁【先生自蚤年】已知其説【已得备闻其言】而心好之【而此心甚喜之】韦斋病且亟【韦斋病革】属曰【且亟属先生云】籍溪胡原仲【姓胡名仲字原仲籍溪其号】白水刘致中【刘姓致中其字白水其号】屏山刘彦冲【姓刘字彦冲屏山其号】三人吾友也【此三人者皆我之友】学有渊源【问学有源】吾所敬畏【皆我所敬所畏之人】吾即死【我若死】汝徃事之【汝徃其家敬事之】而唯其言之是聴【唯三先生之言是聴】则吾死不恨矣【我虽死亦无所恨】先生既孤【先生既失父】则奉以告三君子而禀学焉【则奉此语以言三先生禀命而学】时年十有四【时年已十四】慨然有求道之志【奋然有志于道】博求之经【广求于圣经贤】遍交当世有识之士【凡当世有见识之人无不纳交】虽释老之学【虽是释氏老氏之学】亦必订其是非【亦必考论其为是为非】延平李先生【延平南劒也李姓名侗字愿中】学于豫章罗先生【豫章龙兴也姓罗名仲素延平又师之】罗先生学于山杨先生【扬姓时名字中立山其号也豫章师之】延平于韦斋为同门友【延平韦斋皆共学之友也】先生归自同安【先生初官泉州同安簿既归】徒步徃从之【徒行从延平防】延平称之曰【延平称先生曰】乐善好义【乐亲善人好行义事】鲜与伦比【无人可与之比伦鲜去声】又曰【又言】頴悟絶人【秀頴超越过人】力行可畏【笃行可敬】其所论难【其所辨论问难】体认切至【体认是理切当】自是经防几年【自此从学几年】学之所造益深矣【学之所诣愈极其逺】其为学也【其为学之道】穷理以致其知【穷究义理推极其知】反躬以践其实【反之吾身求践实行】居敬者所以成始终也【自守以敬终始不违】谓致知不以敬【言推极吾之知识茍不以此敬为本】则昏惑纷扰【则昏乱迷惑纷纷扰扰】无以察义理之归【则不能究义理之所归宿】躬行不以敬【行己茍不以此敬为本】则怠惰放肆【则怠惰肢体放肆私欲】无以致义理之实【不能得义理之真】持敬之方【所以持守是敬】莫先主一【则在乎主此一主一云者心主一事更不参挿第二第三事】既为之箴以自警【既为敬斋箴以自警饬】又笔之书【又载之大学或问之中】以为小学大学【以为人自八岁入小学十五歳入大学】皆本于此【莫不皆出于敬】终日俨然【正其容貌】端坐一室【独处一室】讨论典训【搜阅书籍】未尝少辍【无少止息】自吾一心一身【自我一心一身之中】以至万事万物【至于万事之多万物之众】莫不有理【莫不有此理】存此心于斋庄静一之中【操存此心以敬为本斋庄静一敬也】穷此理于学问思辨之际【而复能穷究此理于博学审问谨思明辨之顷】皆有以见所当然而不容已【有以见其所当然之理而不容自己】与其所以然而不可易【与其所以然之故而不容易者】然充其知而见于行者【充其所知而见于所行】未尝不反之于身也【未有不反面求诸已也】不睹不闻之前【未有所睹未有所闻】所以戒谨者【所以戒谨于身者】愈严愈敬【益严敬】隠防幽独之际【暗室屋漏之中】所以省察者【所以省察于心者】愈精愈宻【益加精宻】思虑未萌【念虑未起】而知觉不昧【心知不昧】事物既接【事物交接】而品节不差【而裁度不差】无所容乎人欲之私【一私不容】有以全乎天理之正【万善皆备】其为道也【道其所道】有太极而隂阳分【既有太极是分隂阳】有隂阳而五行具【自隂阳分则生金木水火土而为五行】禀隂阳五行之气以生【禀得此隂阳五行之气而有此生人】则太极之理【则至极之理】各具于其中【各具于隂阳五行之中】天所赋为命【天以隂阳五行之理赋于人则谓之命】人所受为性【人禀得此隂阳五行之理于心则谓之性】感于物为情【感物而动则为情】统性情为心【统乎性情而为性情之主则为心】根于性则为仁义礼智之徳【蕴于性则为四者之徳】发于情则为恻隠羞恶辞譲是非之端【见于情则有是四端之用】形于身则为手足耳目口鼻之用【形之于身则为六者之用】见于事则为君臣父子夫妇兄弟朋友之常【逹于事则为此五伦之道】求诸人【求之于人】则人之理不异于己【则人之理与己一】参诸物【博参诸物】则物之理不异于人【则物之理与人一】莫不析之极其精而不乱【析之则极其精微而不至于错乱】然后合之尽其大而无余【合之极其大而无有余】先生之道【先生所谓道】可谓建诸天地而不悖【掲诸天地而无违悖】质诸圣贤而无疑【质诸圣贤而契合无】其得于己而为徳也【疑其有得于身而为】以一心而穷造化之原【此徳以一心而探造化】尽性情之妙【之蕴尽其性情】达圣贤之蕴【之徳穷圣贤之】以一身而体天地之运【蕴奥以一身参天地】备事物之理【之妙备事事物物】任纲常之责【之理任三纲五常】明足以察其微【之大明足以烛是非】刚足以任其重【之微刚足以任是道】足以致其广【之重足以充是道】毅足以极其常【之广毅足以守是道】至于养深积厚【之常至于所飬之深所蓄】矜持者纯熟【之厚始于操持终自】严厉者和平【纯熟初则严厉终自】心不待操而存【和平心虽不操而自无】义不待索而精【不存义未尝索而自无】而非后学之所可拟故也【不精而非后来学者所可比拟】其间居也【而论议也燕间之】未明而起【居间音闲】深衣幅巾【昧爽即兴衣深】拜于家庙【衣戴幅巾】以及先圣【拜于庙堂】退坐书堂【以及夫子】几案必正【退处书堂读书几案】书籍噐用必整【必使之正图书噐物】其饮食也【必使之齐其于】羮食行列有定位【饮食之际饭左羮右】七箸举措有定所【有定位也当饭而用饭毕则収】倦而休也【有定所也】瞑目端坐【疲倦休息假】休而起也【寐危坐也】整步徐行【休息复起适】中夜而寝【意缓步也】既寝而寤【夜半方寐】则拥衾而坐【已寐而觉】或至达旦【拥被端坐】威仪容止之则【以至通宵威仪可法】自少至老【自其年少以至年老】未尝须防离也【无顷刻不如此也】于家也【施之于家】奉亲极其孝【事亲则尽孝】抚下极其慈【恤幼则有恩】闺庭之间【闺门之内】内外斩斩【中外整然】恩义之笃【有思有义】怡怡如也【何其和也】其祭祀也【其于祭祀】事无纎钜【事无大小】必诚必敬【尽诚尽敬】小不如仪【小不合礼】终日不乐【尽日不悦】其自奉【自奉于己】则衣取蔽体【衣不过蔽其身】食取充腹【食不过充其腹】居止取足以障风雨【所居之室不过求可以蔽风雨而已】人不能堪【人不堪其忧】而处之裕如也【先生处之泰然自足】若其措诸事业【若夫施诸事业之际】则州县之设施【则治行州县之间】立朝之言论【言出朝廷之上】亦可槩见【亦可见其大防】虽达而行道【虽出而行斯道于世】不能施之一时【不足以究其一时之设施】然退而明道【退而着是道于书】足以传之万代【可以为万代之承继】于大学中庸【于此二书】则补其阙遗【阙文则补之如大学补致知格物章之类】别其次第【分其次序如二书各分章句是也】纲领条目【如二书各分经经为纲领为条目】粲然复明【昭如日星】于论语孟子【于语孟二书】则深原当时问答之意【则推明一时师弟子问答之意】使读而味之者【使读此书而玩味之者】如亲见圣贤之面命【犹亲承孔孟之诲】于易与诗【于诗易二经】则求其本义【则深明是书本然之义】深得古人遗意于数千载之上【有得古人余旨于万代之】凡数经者【上凡是数】见之注【经皆为训】其关于天命之微【释大而天命之】人心之奥【蕴近而人心之】入徳之门【妙进徳之门】造道之阈【户造道之阈奥阈音】发其旨趣【域无不发明其精】而无所遗矣【蕴无有所遗】于书则疑今文之艰澁【矣于尚书则明今文之异其言】反不若古文之平易【语艰澁不如古文之粹语意平易故于逐篇之下有今】于春秋则疑圣心之正大【文古文之别春秋则】决不类注之穿凿【疑夫子之心正大不】于礼则病王安石废罢仪礼【如公谷左氏之破碎礼则】而记独存于乐【深恶王荆公之灭裂】至若歴代史记【礼文记】则又考论西周以来【之中独载夫乐古今】至于五代【之史则考究议论自】取司马公编年之书【平王以来终于梁唐晋】防以春秋记事之法【汉周之五代取温】周程张邵之书【公资治通鉴编】所以继孔孟道统之传【年之史用春秋褒贬之】歴时未久【笔四君子之著】郁而不章【书上续孔孟千载不】先生为之裒集发明【传之道统阅歴年岁未】而后得以盛行于世【深文义无有为之发】太极先天图【明者先生乃搜集遗言发挥】精微广博【注此书而】不可涯涘【后大行于】为之解剥条画【天下太极周子】而后天地本原【所着先天图】圣贤蕴奥【邵子所述微】不至于冺没【不至于湮没】先生教人【先生诲人】以大学语孟中庸【即是四书】为入道之序【为求道之端】而后及诸经【然后方及他经】以为不先乎大学【不首先大学之书】则无以提挈纲领【则不能提纲挈领】而尽语孟之精防【而尽得语孟精徽之理】不参之以语孟【既防大学不使之参究语孟精微之理】则无以融防贯通【则不能浑融该贯】而极中庸之旨趣【而逹中庸奥妙之旨】何以建立大本【又何以植其大本】经纶大经哉【而立其大经耶】一时抠衣而来【一时抠趋先生之侧】逺自川蜀【虽四川西蜀之逺莫不咸至】文词之【文章之播】流及海外【以至穷海之外】至于四逺【彼四逺不习文教之人】亦知慕其道【亦莫不慕先生之道】先生既没【先生已死】学者其书【为学之士诵其书】信其道者益众【信先生之道者益众】亦足以见理义之感于人者深矣【亦可见理义之入人心其深固如此夫】继徃圣将坠之绪【续前圣欲坠之统】啓前贤未发之机【开前哲所未发之言】辨诸儒之得失【辨论诸儒之或得或失】辟异端之讹谬【斥异端之讹舛害道】明天理【推明天理】正人心【一正人心】事业之大【功业之盛】孰有加于此【谁得而加之】至若天文地志【至如上而天文下而地理】律厯兵机【音律厯数兵法之书】亦皆洞究渊微【亦能洞察其深妙】是非资禀之异【若非天资之异于人】学行之笃【学力之加于己】安能事事物物【又安至于万事万物】各当其理【无一不当于理】各造其极焉【无一不诣其至哉】秦汉以来【自秦汉而下】迂儒曲学【儒者迂濶皆非正学】既皆不足望其藩墙【既皆不足以窥先生之门墙】而近代诸儒【面近世儒者】有志于孔孟周程之学者【有志一圣三贤之学】亦岂能造其阃域哉【又安能诣先生之阃奥哉】呜呼【叹辞】是殆天所以相斯文焉【是皆天佑斯文】笃生哲人【生我先生】以大斯道之也【以昌斯道之一脉也】庆元六年庚申岁【寜宗年号】卒于正寝【终于家】年七十一【夀七十一岁】累歴官终侍讲【终于讲进之官】后赠太师封徽国公【赠以师垣之官封公爵】諡曰文【赐諡文】
  </div>
  <div class="pagination">
   <a href="性理群书句解_page9.html">
    上一页
   </a>
   <span>
    ...
   </span>
   <a href="性理群书句解_page5.html">
    5
   </a>
   <a href="性理群书句解_page6.html">
    6
   </a>
   <a href="性理群书句解_page7.html">
    7
   </a>
   <a href="性理群书句解_page8.html">
    8
   </a>
   <a href="性理群书句解_page9.html">
    9
   </a>
   <span class="current-page">
    10
   </span>
   <a href="性理群书句解_page11.html">
    11
   </a>
   <a href="性理群书句解_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
