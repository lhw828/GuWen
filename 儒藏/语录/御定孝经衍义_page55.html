<!DOCTYPE html>
<html>
<head>
    <meta charset="UTF-8">
    <title>御定孝经衍义 - 第 55 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定孝经衍义 - 第 55 页/共 73 页</h1>
    <div class="content">　　陈俊卿幼庄重不妄言笑父死执丧如成人
　　龚茂良居父母丧哀号擗踊邻不忍闻
　　刘珙居家孝丧继母卓氏年已逾五十尽哀致毁内外缌功之戚必素服以终月数
　　汪应辰为吏部郎官迁右司母老乞外丞相苦留之曰方进用未应尔应辰曰亲老矣不可缓
　　王十朋事亲孝终丧不处内
　　顔师鲁孝友天至初为畨禺簿丧父以归扶柩航海水程数千里甫三日登于岸而风大作人以为孝感李椿父升进士靖康之难升翼其父以背受刃与长子俱卒椿年尚幼藁殡佛寺深竁而详识之奉继母南走艰苦备尝竭力以养
　　彭年七嵗而孤事母尽孝
　　王信初为建康府学教授扶其父丧归草履徒行虽疾风甚雨弗避也由是得寒湿疾及卒遗训其子以忠孝公防
　　栁约天性至孝母病甚泣祷于天愿损夀以益亲夀母寻愈约竟先母两月卒
　　髙定子为郪县主簿吴曦畔乞解官养母曦诛摄府事宇文公绍以忠孝两全荐之调中江县丞父就养得疾定子衣不解带者六旬居丧哀毁骨立
　　髙斯得父稼死事于沔斯得日夜西向号泣防其僮至自沔知稼战殁处与斯得潜行至其地遂得稼遗体奉以归见者感泣服除而哀伤不已无心仕进
　　赵希錧少扶父丧归道遇寇左右骇散希錧抚棺恸哭不慑寇义而去
　　赵必愿未弱冠丁大母忧哀毁骨立丁父忧居丧尽礼马廷鸾世贫力学既冠里人聘为童子师遇有酒食馔则念母藜藿不给为之食不下咽
　　危祯性至孝父疾愿损己算益亲年疾寻愈
　　程公许少知孝敬大母侯疾公许不交睫数月疾革尝其痰沬既卒哀毁逾制
　　吴渊五嵗丧母哭泣哀慕如成人
　　赵葵知滁州母疾谒告省侍不得刲骨杂药以寄之母卒葵求解官不许不得已复视事淳祐三年其母乞追服终制不允葵上疏曰臣时于草土被命起家勉从权制先国家之急而后亲丧也今释位去官已追服居庐乞从彛制又不许再上疏曰臣昔者奉诏讨逆适丁家难然哀疚之中命以驱驰之事移孝为忠所不敢辞是臣尝先国家之急而効臣子之义亲恩未报寝逾一纪食稻衣锦俯仰増愧且臣业已追衰麻之制伸苫块之哀负土成坟倚庐待尽丧事有进而无退固不应数月而除也及命提举洞霄宫不拜
　　【臣】按葵在滁以李全故不得去官持服平全之后便应终制而迟之一纪未可为纯孝然两疏诚恳犹贤乎已录之以愧当时之若史嵩之其人者
　　别之杰为河北安抚副使言亲八十乞祠归养庶几君亲之义两全从之
　　包恢侍其父疾涤濯扫除之役不命僮仆
　　赵景纬丁母忧以禄不逮养服阕不调景纬天性孝友雅志冲溢无意仕进故其立朝之日不久云
　　徐霖丁外艰哀毁号絶水浆不入口七日
　　吴遵路母丧庐墓蔬食终制
　　刘清之母不逮养每展阅手泽涕泗交颐
　　辽耶律安巴父特哩以党附东丹王【即人皇王倍】死安搏自幼若成人居父丧哀毁过礼见者伤之事母至孝以父死非罪未不豫宴乐
　　萧阳阿父卒自五畨部亲挽丧车至奚王岭人称其孝萧乐音奴三嵗居父母丧毁瘠过甚
　　郭企忠幼孤事母孝谨年十三居母丧哀毁如成人耶律安礼幼孤事母以孝闻辽季间关避难未尝一日怠温清天眷初从元帅于山西母丧不克归主帅怜之赙礼甚厚安礼冒大暑挽柩行千余里哀毁骨立行路嗟叹
　　马百禄幼志学事继母以孝闻
　　任熊祥事母以孝闻母殁时熊祥年已七十不食三日人皆称之
　　完顔素兰居父丧不饮酒庐墓三年时论以为难元布呼宻素贫躬自防汲妻织絍以养母后因使还则母已卒号恸呕血几不起
　　郝经金末河南乱民匿窖中乱兵以火熏灼之死经母许亦死经以蜜和寒葅汁决母齿饮之即苏时经九嵗时人异之金亡徙顺天昼则负薪米为养暮则读书乌克逊泽至大元年为福建防访使以母年逾八十求归养长沙嵗余母丧泽以哀毁卒
　　雷膺生七嵗而孤金末母侯氏挈膺北归浑源艰险备尝织絍以为业课膺笃志于学事母以孝闻
　　髙源幼力学事母孝佥江南浙西道提刑按察司事劾常州路达噜噶齐马恕夺民田及他不法事恕惧走赂权臣阿哈玛特以他事诬源既繋狱一日忽释之莫知所由先是源所居隣里多阿哈玛特姻戚素知源事母至孝至是闻源坐非辜悉诣阿哈玛特曰源孝子也非但我知之天必知之况媒孽之罪非实若妄杀源悖天不祥阿哈玛特感悟得不死
　　张起岩性孝友少处穷约下帷教授躬致米百里外以养父母抚弟如石教之宦学无不备至举亲族弗克者二十余丧且买田以给其祭
　　哈喇巴哈幼侍母鄂屯氏居益都尝叹曰幼而不学有不堕吾宗者乎父时以断事官建牙保定合刺普华往白其志父奇之俾习畏兀书及经史记诵精敏出于天性李坛畔其母携季子图烈巴哈避地登莱间音问隔絶号泣彻昼夜继从从叔父萨竒蘓平贼山东卒奉其母以归
　　孙抑【郎中】闗保之变挈父母妻子避兵平阳之柏村有乱兵至村剽掠拔白刃吓抑母求财不得举刃欲斫之抑亟以身蔽母请代受斫母乃得释而抑父被虏去不知所之或语之曰汝父被驱而东矣然东军得所掠民皆杀之汝慎无往就死也抑曰吾可畏死而弃其父乎遂往出入死地屡濒危殆卒得父以归
　　以上卿大夫之爱亲







　　御定孝经衍义卷八十二
<子部,儒家类,御定孝经衍义>
　　钦定四库全书
　　御定孝经衍义卷八十三
　　卿大夫之孝
　　敬亲
　　左传魏颗败秦师于辅氏【晋地】获杜回秦之力人也初魏武子有嬖妾无子武子疾命颗曰必嫁是疾病则曰必以为殉及卒颗嫁之曰疾病则乱吾从其治也及辅氏之役颗见老人结草以亢杜回杜回踬而颠故获之夜梦之曰余而所嫁妇人之父也尔用先君治命余以是报【宣十五年】
　　【臣】按从治命不从乱命明其父不以乱终也亦敬亲之一节故杜预云传举此以示教
　　季氏【武子】以公鉏为马正【公鉏武子之长子爱悼子而立之故以为马正】愠而不出闵子马曰【鲁大夫】子无然祸福无门惟人所召为人子者患不孝不患无所【无位】敬共父命何常之有若能孝敬富倍季氏可也奸回不轨祸倍下民可也公鉏然之敬
　　共朝夕恪居官次季孙喜使饮己酒而以具往尽舍旃故公鉏氏富又出为公左宰【襄公二十有三年】
　　【臣】按公鉏见废而愠然因争友之言而不失敬共在闵子马亦可称锡类也
　　郑人伐陈宵突陈城【乗夜穿突其城】遂入之陈侯【哀公名弱】扶其太子偃师奔墓遇贾获【陈大夫】载其母妻下之而授公车公曰舍而母【谓贾获置汝之母于车】辞曰不祥与其妻扶其母以奔墓亦免【襄公二十有五年】
　　【臣】按获之授公车能资敬以事君也虽事急矣犹不欲男女无别能资敬以事母也卒之君母两全盖神所相劳者矣
　　郑简公卒将为葬除【除葬道也】及游氏【子大叔族】之庙将毁焉子大叔使其徒执用【毁庙具】以立而无庸毁曰子产过汝而问何故不毁乃曰不忍庙也诺将毁矣既如是子产乃使避之【昭公十有二年】
　　【臣】按宗庙致敬虽以国故毁亦孝子之所隠痛也子太叔之敬盖以智术而获全者矣
　　汉王陵汉王之还撃项籍乃以兵属汉项羽取陵母置军中陵使至则东乡坐陵母欲以招陵陵母既送使者泣曰愿为老妾语陵善事汉王汉王长者毋以老妾故持二心妾以死送使者遂伏剑而死陵卒从汉王安天下
　　【臣】按陵母之死乃所以教其子以不贰且知废兴所在也陵之佐汉卒定天下乃所以扬其母之名且其戆直不阿不背约王诸吕惟能敬亲者能敬身矣
　　万石君徙居陵里内史庆醉归入外门不下车万石君闻之不食庆恐肉袒谢请罪不许举宗及兄建肉袒万石君让曰内史贵人入闾里里中长老皆走匿而内史坐车中自如固当乃谢罢庆庆及诸子入里门趋至家建为郎中令奏事下建读之惊恐曰书马者与尾而五【作马字下曲者而五建时上书误作四】今乃四不足一获谴死矣其为谨慎虽他皆如是庆为太仆御出上问车中几马庆以防数马毕举手曰六马庆于兄弟最为简易矣然犹如此金日防母教诲两子甚有法度上闻而嘉之病死诏图画于甘泉宫署曰休屠王阏氏日防每见画常拜乡之涕泣然后乃去
　　杜延年五凤中征入为御史大夫延年居父官府不敢当旧位坐卧皆易其处
　　韦元成以列侯侍祀孝惠庙当晨入庙天雨淖不驾驷马车而骑至庙下有司劾奏等辈数人皆削爵为闗内侯元成自伤贬黜父爵叹曰吾何面目以奉祭祀作诗自劾责永光中代于定国为丞相贬黜十年之间遂继父相位封侯故国荣当世焉元成复作诗自着复玷缺之艰难因以戒示子孙
　　于定国子永年且三十乃折节修行以父任为侍中中郎将长水校尉定国死居丧如礼孝行闻由是以列侯为散骑光禄勲至御史大夫
　　王商少为太子中庶子以肃敬敦厚称父薨商推财以分异母诸弟自无所受居丧哀戚于是大臣荐商行可以励羣臣义足以厚风俗宜备左右
　　颍川太守陵阳严诩本以孝行为官谓掾史为师友有过辄闭阁自责终不大言
　　【臣】按此亦敬亲者不敢慢于人之义也
　　琅琊王阳为益州刺史行部至卭郲九折阪叹曰吾奉先人遗体奈何数乗此险后以病去及王尊为刺史至其阪问吏曰此非王阳所畏道耶吏对曰是尊叱其驭曰驱之王阳为孝子王尊为忠臣
　　【臣】按奉先人遗体不敢毁伤固孝子全归之义而宣力公家不避艰险亦立身之大节而非亏辱之谓也各审出处之宜以求心之所安而已尊后为东郡守以身当河冲盖始终有资事之敬也
　　郭丹七嵗而孤小心孝顺后母哀怜之
　　【臣】按丹在朝防直公正盖能充其小心孝顺以敬尔位者
　　冯衍子豹年十二母为父所出后母恶之尝因豹夜寐欲行毒害豹逃走得免敬事愈谨而母疾之益深时人称其孝
　　鲍永事后母至孝妻常于母前叱狗而永即去之郑兴西归隗嚣嚣虚心礼请而耻为之屈及嚣遣子恂入侍兴因恂求归父母嚣不听而徙兴舍益其礼秩兴见嚣曰兴闻事亲之道生事之以礼死之以礼祭之以礼奉以周旋弗敢失坠今为父母未请乞骸骨若以增秩徙舍中更停留是以亲为饵无礼甚矣将军焉用之嚣曰嚣将不足留耶兴曰业为父母请不可以己愿留妻子独归将军又何猜焉嚣曰幸甚促为办装遂与妻子俱东
　　张霸字伯饶年数嵗而知孝让虽出入饮食自然合礼乡人号为张曾子七嵗通春秋复欲进余经父母曰汝小未能也霸曰我饶为之故字曰饶焉
　　张禹父歆终于汲令禹性节俭父卒汲吏人赙送前后数百万悉无所受又以田宅推与伯父
　　【臣】按禹不受赙送所以成其父之防推田宅与伯父所以成其父之恭皆敬亲之事也
　　伏湛父理为当世名儒以诗授成帝为髙密太傅别自名学湛性孝友少传父业教授数百人
　　胡广年已八十而心力克壮继母在堂朝夕瞻省傍无几杖言不称老及母卒居丧尽哀率礼无愆
　　崔寔少沈静好典籍父卒隠居墓侧服竟三公并辟皆不就桓帝初公卿郡国举至孝独行之士寔以郡举征诣公车病不对策除为郎司空黄琼荐寔拜辽东太守行道母刘氏病卒上疏求归行丧【时断二千石以上行三年丧故寔上疏】母有母仪淑徳博览书传初寔在五原常训以临民之政寔之善绩母有其助焉
　　【臣】按居则共母之训丧则求尽于礼皆所以致其敬也
　　荀爽至孝拜郎中对防陈便宜臣闻之师曰汉为火徳火生于木木盛于火故其徳为孝其象在周易之离夫在地为火在天为日在天者用其精在地者用其形夏则火旺其精在天温暖之气养生百木是其孝也冬时则废其形在地酷烈之气焚烧山林是其不孝也故汉制使天下诵孝经选吏举孝防夫亲丧自尽孝之终也今之公卿及二千石三年之丧不得即去殆非所以増崇孝道而克称火徳者也往者孝文劳谦行过乎俭故有遗诏以日易月此当时之宜不可以之贯万世古人之制虽有损益而谅闇之礼未尝改移以示天下莫遗其亲今公卿羣僚皆政教所瞻而父母之丧不得奔赴传曰丧祭之礼阙则人臣之恩薄焉背死忘生者众矣曾子曰人未有自致者也必也亲丧乎昔翟方进自以备宰相而不敢逾制至遭母忧三十六日而除夫失礼之源自上而始古者大丧三年不呼其门所以崇国厚俗笃化之道也天下通丧可如旧礼
　　【臣】按当日着令断公卿二千石行三年丧有违于经所谓不敢慢于人矣荀爽对防复古之礼其亦敬积于中而情见于辞者乎
　　范滂建宁二年大诛党人诏下急捕滂等滂闻之即自诣狱其母就与之诀滂白母曰仲博【滂弟】孝敬足以供养滂从龙舒君【滂父】归黄泉存亡各得其所惟大人割不忍之恩勿增感戚母曰汝今得与李【膺】杜【密】齐名死亦何恨既有令名复求夀考可兼得乎滂受教再拜而辞顾谓其子曰吾欲使汝为恶则恶不可为使汝为善则我不为恶行路闻之莫不流涕
　　【臣】按记曰将为善思贻父母令名必果将为不善思贻父母羞辱必不果滂之贻父母令名宜其果欤可谓敬矣所谓子伏其死而母欢其义者也
　　李充家贫兄弟六人同食递衣妻窃谓充曰今贫居如此难以久安妾有私财愿思分异充伪酬之曰如欲别居当醖酒治具请呼乡里内外共议其事妇从充置酒防客充于坐中前跪白母曰此妇人无状而教充离间母兄罪合遣斥便呵叱其妇逐令出门妇衔涕而去坐中惊肃充后遭母丧行服墓次有人盗其墓树者充手自杀之
　　【臣】按充之去妇果于义也人盗墓树而杀之杀盗耳非睚眦之谓也无愧于敬矣
　　赵苞迁辽西太守遣使迎母及妻子垂当到郡值鲜卑万余人入冦钞苞母及妻遂为所刼质载以撃郡苞率骑二万与贼对阵贼出母以示苞苞悲号谓母曰为子无状欲以微禄奉养朝夕不图为母作祸昔为母子今为王臣义不得顾私恩毁忠节唯当万死无以塞辠母遥谓曰威豪【苞字】人各有命何得相顾以亏忠义昔王陵母对汉使伏剑以固其志尔其勉之苞即时进战贼悉摧破其母妻皆为所害苞殓母归讫谓乡人曰食禄而避难非忠也杀母以全义非孝也如是有何面目立于天下遂呕血而死
　　【臣】按王陵尚可为母而去汉赵苞必不可以为母而从贼也母以忠义教其子子以死报其母记曰涖官不敬非孝也战阵无勇非孝也苞岂不得为敬其亲哉
　　蔡邕性笃孝母常滞病三年邕自非寒暑节变未尝解襟带不寝寐者七旬母卒庐于冢侧动静以礼有驯扰其室傍又木生连理逺近奇之多往观焉与叔父从弟同居三世不分财乡党髙其义
　　魏司马朗九嵗人有道其父字者朗曰慢人亲者不敬其亲者也客谢之
　　黄朗父为本县卒朗感其如此抗志游学仕至二千石始朗为君长自以父故常忌不呼铃下伍伯而呼其姓字至于忿怒亦终不言
　　臧霸父戒为县狱掾据法不听太守欲所私杀太守大怒令收戒诣府时送者百余人霸年十八将客数十人径于费西山中要夺之送者莫敢动因与父俱亡命东海由是以勇壮闻
　　【臣】按孙盛曰资父事君忠孝一道霸少有孝烈之称是以魏武一面委任非直壮武见知于仓卒之间也【臣】观霸以弱年要夺其父以脱于厄诚哉其孝烈也乃其仁者之勇魏武于是知其能资敬矣
　　吴顾悌以孝弟亷正闻于乡党悌父向歴四县令年老致仕每得父书尝洒扫整衣服更设几筵舒书其上拜跪读之每句应诺毕复再拜若父有疾耗之问至则临书垂涕声语哽咽父以夀终悌饮浆不入口五日权为作布衣一袭皆摩絮着之强令悌释服悌虽公议自割犹以不见父丧【时禁不得解官持丧故也】尝画壁作棺柩象设神座于下每对之哭泣服未阕而卒
　　陈武子修修弟表武庶子也兄修亡后表母不肯事修母表谓其母曰兄不幸早亡表统家事当奉嫡母母若能为表屈情承顺嫡母者是至愿也若母不能当出别居耳表于大义公正如此由是二母感悟雍穆
　　【臣】按敬嫡母所以敬其父大义公正感悟其母亦所以敬其母也
　　骆统父俊为袁术所害统母改适为华歆小妻统时八嵗遂与亲客归防稽其母送之拜辞上车面而不顾其母涕泣于后御者曰夫人犹在也统曰不欲增母思故不顾耳事嫡母甚谨
　　【臣】按母去则絶于父统以义抑情亦所以敬其父也
　　全琮父柔桂阳太守柔常使琮赍米数千斛到吴有所市易琮至皆散用空船而还柔大怒琮顿首曰愚以所市非急而士大夫方有倒悬之患故便振賉不及启报柔更以奇之
</div>
    <div class="pagination">
<a href="御定孝经衍义_page54.html">上一页</a><span>...</span><a href="御定孝经衍义_page50.html">50</a><a href="御定孝经衍义_page51.html">51</a><a href="御定孝经衍义_page52.html">52</a><a href="御定孝经衍义_page53.html">53</a><a href="御定孝经衍义_page54.html">54</a><span class="current-page">55</span><a href="御定孝经衍义_page56.html">56</a><a href="御定孝经衍义_page57.html">57</a><a href="御定孝经衍义_page58.html">58</a><a href="御定孝经衍义_page59.html">59</a><a href="御定孝经衍义_page60.html">60</a><span>...</span><a href="御定孝经衍义_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
