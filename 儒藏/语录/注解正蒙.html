<!DOCTYPE html>
<html>
<head>
    <meta charset="UTF-8">
    <title>注解正蒙 - 第 1 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>注解正蒙 - 第 1 页/共 9 页</h1>
    <div class="content">　　钦定四库全书　　　　　子部一
　　注解正蒙　　　　　　　儒家类
　　提要
　　【臣】等谨案注解正蒙二卷
　　国朝李光地撰正蒙一书张子以精思而成故义博词奥注者多不得其涯涘又章句既繁不免偶有出入或与程朱之説相抵牾注者亦莫知所从不敢置议光地是书疏通证明多阐张子未发之意又于先儒互异之处如太虚之説与周子太极不同清神浊形之分为程子所讥太极隂阳为三之説启胡氏三角太极之学地有升降一条黄瑞节以为执四游旧説又如六经之中释孟子之过化为不滞于物释中庸之敦化为体厚用神释易继善为不已其善释论语上智下愚为习成释中庸仁者为生安智者为学利释论语空空无知为无思无为释易蒙以养正为养防以正释论语先进后进为急行缓行洋洋盈耳为乐失其次敝之而无憾句以共字属下释好勇疾贫章二乱字为迷缪释易险阻为圣徳之髙坚释论语素绚后素二素字异义释诗勿翦勿拜为拜跪之拜棠棣为文王之诗而周公有所加晨风为劳而不休释礼禘祫之义牵用注疏旧説殇祭之义又改易旧説皆一一别白是非使读者晓然不疑于明初以来诸家注释之中可谓善本矣乾隆四十二年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀



　　钦定四库全书
　　注解正防卷上
　　大学士李光地撰
　　太和篇第一
　　太和所谓道中涵浮沈升降动静相感之性是生絪緼相荡胜负屈伸之始其来也防微易简其究也广大坚固起知于易者干乎效法于简者坤乎散殊而可象为气清通而不可象为神不如野马絪緼不足谓之太和语道者知此谓之知道学易者见此谓之见易不如是虽周公才美其智不足称也已
　　此节以和言道所谓和也者天下之达道也下节以静言性所谓人生而静天之性也在人为和为静在天则为太和太虚和者其大用虚者其本体也中涵浮沈升降动静相感之性太虚所涵也是生絪緼相荡胜负屈伸之始太和所生也其来也防微易简是干所以起知于易也其究也广大坚固是坤所以效法于简也成象效法是散殊而可象之气太和黙运是清通而不可象之神惟其不可象也故以野马絪緼喻之然则太和之用不离乎太虚之体而已矣不知此见此是迷于性道之源者也虽才美何庸乎
　　太虚无形气之本体其聚其散变化之客形尔至静无感性之渊源有识有知物交之客感尔客感客形与无感无形惟尽性者一之
　　言太虚无形之中而气之本体存焉即太极也朱子图解云此所谓无极而太极也所以动而阳静而阴之本体也正此意也然周子谓之太极而张子谓之太虚者太极如性字太虚如静字太极如中字太虚如未发字人生而静天性具焉非以静为性也喜怒哀乐未发而中存焉非以未发为中也太虚无形而无极之真在焉非以太虚为太极也太虚以天言至静以人言虚气一体也动静一源也性无有无隐显无物我内外故也言太和而归之于清通不可象之神言太虚而极之于变化不可穷之感互发之义也
　　天地之气虽聚散攻取百涂然其为理也顺而不妄气之为物散入无形适得吾体聚为有象不失吾常太虚不能无气气不能不聚而为万物万物不能不散而为太虚循是出入是皆不得已而然也然则圣人尽道其间兼体而不累者存神其至矣彼语寂灭者往而不反徇生执有者物而不化二者虽有间矣以言乎失道则均焉
　　此节乃申上节之意太虚无形者也气与万物之聚散所谓客形者也然而二者本一是以气散则适得太虚之体气聚亦不失太虚之常皆所谓顺而不妄者也所以然者以太虚不离气物以为体故虚生气气生物物归于虚理之不得不然何妄之有上言尽性者能一之此言尽道者兼体之盖能尽性则能尽道意互相发然推尽道兼体而本于存神则其尽性可知盖神与性不相二神存则性存而道由此出易所谓成性存存道义之门是也寂灭者异端之蔽徇生者百姓之愚惟不能尽性而合虚与物以为一故不能尽道而体虚与物而不累也
　　聚亦吾体散亦吾体知死之不亡者可与言性矣又申适得吾体不失吾常之意旣散而适得吾体则虽死而不亡矣盖亡者形气也性则何存亡之有
　　知虚空即气则有无隠显神化性命通一无二顾聚散出入形不形能推本所从来则深于易者也若谓虚能生气则虚无穷气有限体用殊絶入老氏有生于无自然之论不识所谓有无混一之常若谓万象为太虚中所见之物则物与虚不相资形自形性自性形性天人不相待而有陷于浮屠以山河大地为见病之说此道不明正由懵者略知体虚空为性不知本天道为用反以人见之小因缘天地明有不尽则诬世界乾坤为幻化幽明不能举其要遂躐等妄意而然不悟一阴一阳范围天地通乎昼夜三极大中之矩遂使儒佛老庄混然一途语天道性命者不罔于恍惚梦幻则定以有生于无为穷髙极微之论入徳之途不知择术而求多见其蔽于诐而陷于淫矣
　　此节总上四节之意盖太虚无形气之本体是虚空即气也虚空即气则有无隠显神化性命岂有二哉散入无形适得其本体而非无也聚为有象亦不失太虚之常而非始有也推本所从来者亦惟察乎性之理与夫循是出入不得已而然之情而已老氏谓有生于无是不知体用一源有无混一而本无无也释氏谓有能碍无是不知形性天人相待而有而非徒有也老佛皆知体虚空为性似于太虚若有见矣不知本天道为用则于太和之理罔不能体之而尽也佛以世界为幻老以乾坤为化岂非于聚散出入不能推所从来故不能举幽明之要遂躐等妄意而云然乎夫一阴一阳之谓道范围天地者此也通乎昼夜者此也是乃三极大中之矩所谓天道也若不知本此为用而欲驰心性命之原则防于佛氏梦幻之说老氏虚无之论必矣
　　气坱然太虚升降飞扬未尝止息易所谓絪緼庄生所谓生物以息相吹野马者与此虚实动静之机阴阳刚柔之始浮而上者阳之清降而下者阴之浊其感遇聚散为风雨为雪霜万品之流形山川之融结糟粕煨烬无非教也
　　此亦申篇首太虚太和之意也气坱然太虚是其本体然也然中涵浮沈升降之性所以升降飞扬未尝止息清通而不可象竟如野马絪緼而已此即所谓太和也太虚有动静相感之性故发为虚实动静之机太和有絪緼相荡之情故积为阴阳刚柔之始至于清浮浊降聚散感遇流形融结皆阴阳刚柔之成象效法所谓散殊而可象者也其清通而不可象者为太和为太虚凡发见以示人者莫非神化之糟粕耳故曰无非教也
　　或问此一段是说造化之初否朱子曰即今便是如此
　　气聚则离明得施而有形气不聚则离明不得施而无形方其聚也安得不谓之客方其散也安得遽谓之无故圣人仰观俯察但云知幽明之故不云知有无之故盈天地之间者法象而已文理之察非离不相覩也方其形也有以知幽之因方其不形也有以知明之故又申客感客形与无感无形之意言世所谓有无者以目之所见论耳岂知目之所察仅可以言聚散幽明不可以言有无乎若因明而致幽因幽而致明则通乎昼夜其道一也
　　气之聚散于太虚犹氷凝释于水知太虚即气则无无故圣人语性与天道之极尽于参伍之神变易而已诸子浅妄有有无之分非穷理之学也
　　凝而成冰释而为水不可以水为无也聚而成气散而归虚不可以虚为无也所以然者以虚之与气水之与氷本为一体而非二物也张子非以虚为性也盖性无所不在而虚则其本体犹人性无所不贯而静则其渊源天人相形则不得不以虚对静而非以性为虚也原其每以太虚立说者特以释老好言虚无之蔽故为之通虚实贯有无使知性之无内外耳参伍之神者变易也变易者气之聚散也而性与天道在是此外乌有所谓无者而以为见性论道之极乎
　　太虚为清清则无碍无碍故神反清为浊浊则碍碍则形
　　程子讥之曰神气相极周而无余谓清者为神浊者何独非神乎愚谓程子之言当矣然张子方言虚空之即气有无隠显神化之无二防无判清浊离神气以自背其说之理盖言万物散而为太虚则清通而一于神明太虚聚而为万物则散殊而滞于形器犹人心之静而未发则清明胜而德性用动而有感则或阴浊胜而物欲行耳故天虽体物不遗而刚柔善恶之不齐实限于形矣性虽体事无不在而吉凶悔吝之交错实生乎动矣
　　凡气清则通昬则壅清极则神故聚而有间则风行而声闻具达清之验与不行而至通之极与
　　此申上一条之意清则无碍所以通也浊则碍所以壅也清通之极则神矣就造化之用言则风其最清最通者也神聚于太虚之间俄而声闻具达有气无质清之验也彻于微逺不行而至通之极也
　　由太虚有天之名由气化有道之名合虚与气有性之名合性与知觉有心之名
　　太虚无形气之本体此天之所以为天也中涵动静相感之性是生絪緼相荡之始此太和所以为道也此两句在天者也虚者性之体气者性之质此天所以命人之性也性者真精之合知觉者神智之发此人之所以为心也此两句在人者也
　　神者二气之良能也圣者至诚得天之谓神者太虚妙应之目凡天地法象皆神化之糟粕尔
　　神者二气之灵也自然而灵故谓之良不曰良知而曰良能者兼作用而言也在人曰圣者乃至诚合于天徳之谓在天曰神者乃无思无为妙万物而为言是乃所以成变化而行神者故其所形之法象糟粕煨烬莫非至教
　　天道不穷寒暑也众动不穷屈伸也神之实不越二端而已矣
　　申上条二气良能之说
　　两不立则一不可见一不可见则两之用息两体者虚实也动静也聚散也清浊也其究一而已
　　感而后有通不有两则无一故圣人以刚柔立本乾坤毁则无以见易
　　申上条之说盖两者相对方可言感感而能通非一而何故非两无以立感之体非一无以致通之用所谓两不立一不可见一不可见两之用息者此也
　　游气纷扰合而成质者生人物之散殊其阴阳两端循环不已者立天地之大义
　　周子以阴阳动静为造化之本真精妙合而人物生焉此乃以为游气者自其化育之心言之则精气也自其散殊之用言之则又游气也
　　日月相推而明生寒暑相推而嵗成神易无方体一阴一阳阴阳不测皆所谓通乎昼夜之道也
　　此申上节所谓阴阳两端循环不已之意日月寒暑之相推者易也一阴一阳也其合而生明成嵗之妙者神也阴阳不测也日月寒暑阴阳总而名之昼夜而已矣神也易也总而言之昼夜之道而已矣
　　昼夜者天之一息乎寒暑者天之昼夜乎天道春秋分而气易犹人一寤寐而魂交魂交成梦百感纷纭对寤而言一身之昼夜也气交为春万物糅错对秋而言天之昼夜也
　　申上节昼夜之道也易言幽明死生人皆所谓昼夜之道其显而可见者在天则寒暑在人则寤寐是已寤犹春寐犹秋而反言之者互文以相发也魂交而有百感者旦昼所为之游魂也气交而为万物者秋冬所敛之精气也
　　气本之虚则湛本无形感而生则聚而有象有象斯有对对必反其为有对斯有仇仇必和而解故爱恶之情同出于太虚而卒归于物欲儵而生忽而成不容有豪发之间其神矣夫
　　两而后有感通其感而生物也亦肖其所生而不能无两也两者相对故或反而仇或和而解爱恶相攻其情皆出于太虚而其后乃归于物欲耳儵生忽成无豪发之留滞者太虚也若人心应物之神而亦如是则虽爱恶交于前而何物欲之累之有哉
　　造化所成无一物相肖者以是知万物虽多其实一物无无阴阳者以是知天地变化二端而已
　　以造化成物之各异知物之各具阴阳以物之各具阴阳知天地变化之不出于阴阳也
　　万物形色神之糟粕性与天道云者易而已矣
　　易者变化也神者变化之妙也性与天道在其中矣
　　心所以万殊者感外物为不一也天大无外其为感者絪緼二端而已物之所以相感者利用出入莫知其乡一万物之妙者与
　　此条当合干称篇言感者观之其言曰天包载万物于内所感所性阴阳二端而已无内外之合无耳目之引取与人物蕞然异矣又曰以万物本一故能合异能合异故谓之感若非有异则无合天地生万物皆无须臾之不感故所以妙万物而谓之神其义与此条正相发也　人心感于外而天无外无外故无离合无引取此天人所以异也然天已涵阴阳之两端是亦不能无二也物同出于太虚是亦未尝不一也此又天人所以同也惟其同也故物无须臾之不感而利用出入此其所以合万物而谓之妙妙万物而谓之神也
　　气与志天与人有交胜之理圣人在上而下民咨气壹之动志也凤凰仪志壹之动气也
　　洚水儆予天之所以动人鳯凰来仪人之所以动天参两篇第二
　　地所以两分刚柔男女而效之法也天所以参一太极两仪而象之性也
　　此张子之学微与周程间隔处也盖太极虽不杂乎阴阳而实不离乎阴阳安得与之对而为三哉其后胡氏之学有所谓无对之善及与恶对之善无对之静及与动对之静朱子以为如此则是三角底太极者意其源流于此也
　　一物两体气也一故神【自注云两在故不测】两故化【自注云推行于一】此天之所以参也
　　参天之意与上条同盖以一为太极两为阴阳也然神化之解朱子以为至精只是一物周行乎阴阳屈伸往来上下之间所以谓两在故不测天下之事一不能化惟两而后能化虽是两要之亦推行乎此一尔
　　地纯阴凝聚于中天浮阳运旋于外此天地之常体也恒星不动纯系乎天与浮阳运旋而不穷者也日月五星逆天而行并包乎地者也地在气中虽顺天左旋其所系辰象随之稍迟则反移徙而右尔间有缓速不齐者七政之性殊也月阴精反乎阳者也故其右行最速日为阳精然其质本阴故其右行虽缓亦不纯系乎天如恒星不动金水附日前后进退而行者其理精深存乎物感可知矣镇星地类然根本五行虽其行最缓亦不纯系乎地也火者亦阴质为阳萃焉然其气比日而微故其迟倍日惟木乃嵗一盛衰故嵗历一辰辰者日月一交之次有嵗之象也
　　此条之意当合下二条观之乃明地纯阴至并包乎地者也是古说地在气中以下是张子防以己意也自古言天者皆谓天动而地静天左旋而日月五星右转张子则谓地虽凝聚不动然其气实与天左旋无少停息日月五星虽见为逆天而其实乃顺天而行但比天稍迟而已盖地气旣顺天左旋中间辰象无独自右行之理特以稍迟于天故见为移徙而右又各以七政性情分缓速焉月阴精右行最速实乃其左行最缓日虽阳精然其质本阴故右行虽缓左行虽速亦不能如恒星之纯系乎天也金水进退不离乎日乃阴精感召于阳之理其象甚显其理则微矣土星者地类也地气与天旋转宜镇星亦若是然根本五行则不能与纯阴纯阳之气并运而同流也言不纯系乎地即其不纯系乎天因日阳精而土地类故异其文耳火为日类而微正犹金水之为月类而微也故月受日光而金水附阳金水法月也火之行倍于日火法日也木嵗历一辰十二嵗而周天历一辰则木一盛衰周天而符嵗数故谓木为嵗星也
　　凡圜转之物动必有机旣谓之机则动非自外也古今谓天左旋此直至粗之论尔不考日月出没恒星昬晓之变愚谓在天而运者惟七曜而已恒星所以为昼夜者直以地气乗机左旋于中故使恒星河汉囘北为南日月因天隠见太虚无体则无以騐其迁动于外也此节即申明地气顺天左旋之意而益知七政之为左旋也盖以形观之则地凝聚而天运旋然凡圜转之物其机无不自内运者故谓天浮空自运而左旋至粗之论也因不考日月恒星或左或右昬晓出没之所以然故并天之左旋者不知其故其实恒星七曜皆随天旋转然惟七曜有自行之运而恒星即天体也天体之所以左旋者则以地气斡运于中故星河昼夜回转而七曜之自行者亦因天为隠现焉皆根极于地气而动者也若夫制动之本与夫动之所际固当求之太虚然太虚无体亦无以验其外之如何迁动也凡静者为动之枢机虽谓地与太虚相应可已
　　天左旋处其中者顺之少迟则反右矣
　　又申重前意
　　地物也天神也物无逾神之理顾有地斯有天若其配然尔
　　形神之相配如身心之对待
　　地有升降日有脩短地虽凝聚不散之物然二气升降其间相从而不已也阳日上地日降而下者虚也阳日降地日进而上者盈也此一嵗寒暑之候也至于一昼夜之盈虚升降则以海水潮汐验之为信然间有小大之差则系日月朔望其精相感
　　此段黄氏瑞节谓是用四游旧说愚以为不然要须观寒暑之候四字岂有阳日上地日降而下为虚而反暑阳日降地日进而上为盈而反寒者乎张子之意盖谓一嵗所以有寒暑者一由于地气之升降一由于日晷之脩短所以然者地虽凝聚成形而二气升降乎其中豪无止息故也当其寒也天气上腾地气下降是以为虚也当其暑也天气下降地气上腾是以为盈也地气有升降而日之晷景应之亦犹海潮有喘息而月之临位应之也潮有小大之差因月朔望而变故知潮之系于月矣
　　日质本阴月质本阳故于朔望之际精魄反交则光为之食矣
　　日外明而内闇月外闇而内明朔望相合相冲则不以光影交而以精魄交也精不可以二故光皆为之食
　　亏盈法月于人为近日逺在外故月受日光常在于外人视其初终如钩之曲及其中天也如半璧然此亏盈之验也
　　朱子曰月之明魄生死惟近世沈括之说得之括之言曰月本无光犹一银丸日曜之乃光耳光之初生日在其旁故光侧而所见才如钩日渐逺则斜照而光渐满大抵如一弹丸以粉涂其半侧视之则粉处如钩对视之则正圆也近嵗王普又申其说月生明之夕但见其一钩至望而人处其中方得见其全明必有神人能凌倒景傍日月而参其间则虽晦之时亦复见其全明而与望夕无异耳以此观之则知月光常满但自人所立处视之有偏有正故见其光有盈有亏非旣死而复生也
　　月所位者阳故受日之光不受日之精相望中则光为之食精之不可以二也
　　复申日质本阴月质本阳一节之意
　　日月虽以形相物考其道则有施受健顺之差焉星月金水受光于火日阴受而阳施也
　　其相防合衡望也以形故曰以形相物
　　阴阳之精互藏其宅则各得其所安故日月之形万古不变若阴阳之气则循环迭至聚散相荡升降相求絪緼相揉盖相兼相制欲一之而不能此其所以屈伸无方运行不息莫或使之不曰性命之理谓之何哉以两而化者天地之大义也故互藏其宅则两者参和而不变矣未能参和不变则互为屈伸胜负运行而不可穷参和不变者性之所以一定而不移也运行不穷者命之所以流行而不已也
　　日月得天得自然之理也非苍苍之形也
　　闰余生于朔不尽周天之气而世传交食法与闰异术盖有不知而作者尔
　　周天之气三百六十五日余十二朔三百五十四日余朔比气不尽十一日弱此积闰所由生也求交食之法即求合朔之法而或者二之故以为不知而作
　　阳之徳主于遂阴之徳主于闭
　　遂故发散闭故凝聚下条所言是也
　　阴性凝聚阳性发散阴聚之阳必散之其势均散阳为阴累则相持为雨而降阴为阳得则飘扬为云而升故云物班布太虚者阴为风驱敛聚而未散者也凡阴气凝聚阳在内者不得出则奋击而为雷霆阳在外者不得入则周旋不舍而为风其聚有逺近虚实故雷风有大小暴缓和而散则为霜雪雨露不和而散则为戾气曀霾阴常散缓受交于阳则风雨调寒暑正
　　朱子曰此一段见得阴阳之情阳气忽遇阴气则相持而下为雨盖阳气轻阴气重故阳气为阴气压坠而下也阴气忽遇阳气则助之飞腾而上为云阳气伏于阴气之内不得出故爆开为雷阴气凝结于内阳气欲入不得故旋绕其外不已而为风至吹散阴气尽乃已也戾气飞雹之类曀霾黄雾之类皆阴阳邪恶不正之气所以雹水秽浊或有黑色　愚谓其势均散者即朱子所谓吹尽阴气乃止也云雨一物也但阴气厚则阳为所压而降阳气盛则阴为所挟而升升而阴气足以敌阳则必化而为雨而气散矣升而阴气不足以敌阳则必转而为风而气亦散矣风者阳气也所以散凝聚不散之阴也凡不散之阴风皆散之而云物为最着云聚则有风云散而风止所谓其势均散者此也易风行天上所以为小畜盖风行则云不得聚故所蓄者小而不能成雨也风以散之此阴阳聚散之显者若雨之降雷之发以至陨霜飞雪湛露皆散也阴缓则易散而受交于阳至治之世也
　　天象者阳中之阴风霆者阴中之阳
　　天象谓天体也无光故为阴邵子以日月星辰为天之四象而辰为太阴以水火土石为地之四象而火为太阳其说正与此合
　　雷霆感动虽速然其所由来亦渐尔能穷神化所从来徳之盛者与
　　雷霆者郁积之久而发者也凡天地之化皆以渐成非精义利用体神化于身者孰能知之
　　火日外光能直而施金水内光能辟而受受者随材各得施者所应无穷神与形天与地之道与
　　即前金水受光于火日一条之意
　　木曰曲直能旣曲而反伸也金曰从革一从革而不能自反也水火气也故炎上润下与阴阳升降土不得而制焉木金者土之华实也其性有水火之杂故木之为物水渍则生火然而不离也盖得土之浮华于水火之交也金之为物得火之精于土之燥得水之精于土之濡故水火相待而不相害铄之反流而不秏盖得土之精实于水火之际也土也者物之所以成始而成终也地之质也化之终也水火之所以升降物兼体而不遗者也
　　朱子曰五行之说康节法宻横渠理透正一段极好不轻下一字　又曰正防有一说好只金木之体质属土水与火却不属土　愚谓得火之精于土之燥石卝之金也得水之精于土之濡沙水之金也相待而不相害言得金则水火相需以成烹饪而不能相害也烁之反流不秏言以火烧金则流而为水也烁而流者非真水也然烁极而流之理不可诬也
　　水者阴凝而阳未胜也火者阳丽而阴未尽也火之炎人之蒸有影无形能散而不能受光者其气阳也阳胜则水随气化矣阴尽则火随形化矣火有影无形能散而不能受光非丽于阴何由自发哉
　　阳陷于阴为水附于阴为火
　　说者皆谓一阳陷于二阴之间为坎一阴丽于二阳之间为离非也凡能出入上下动静发敛者皆阳也顾非阴则阳之出入上下动静发敛不可得而见耳是故震阳动也坎阳陷也艮亦阳止也防阳入也离阳丽也兊亦阳说也易卦所以分阴阳者盖以阳为主而遇阴则为阳卦以阴为主而遇阳则为阴卦也阳在下而遇阴压之则动矣阳在中而遇阴锢之则陷矣阳在上而遇阴承之则止矣阴在内则阳必入以散之矣阴在中则阳必附之以为明矣阴在外则阳必敷之以为说矣今谓防阴入于二阳之下离阴丽于二阳之中是以入与丽属阴故曰其说非也张子前文云阴在内阳不得入故周旋不舍而为风盖不舍者所以入之也此条又以火为阳附于阴比之观物言八卦处理独精矣
　　天道篇第三
　　天道四时行百物生无非至教圣人之动无非至德夫何言哉
</div>
    <div class="pagination">
<span class="current-page">1</span><a href="注解正蒙_page2.html">2</a><a href="注解正蒙_page3.html">3</a><a href="注解正蒙_page4.html">4</a><a href="注解正蒙_page5.html">5</a><a href="注解正蒙_page6.html">6</a><a href="注解正蒙_page7.html">7</a><a href="注解正蒙_page8.html">8</a><a href="注解正蒙_page9.html">9</a><a href="注解正蒙_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
