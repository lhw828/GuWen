<!DOCTYPE html>
<html>
<head>
    <meta charset="UTF-8">
    <title>御定孝经衍义 - 第 29 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定孝经衍义 - 第 29 页/共 73 页</h1>
    <div class="content">　　【臣】按司马迁所传酷吏十人其治大略相仿而日甚一日其始或以廉刻其后则奸贪其舞文巧诋始于治豪猾释羸弱其后则讇事势家侵辱下户其惨刻之状闻之者不寒而栗而人主方且以为忠以为能史家因为之辞曰能胜其任斯称其位以见严刑峻罚非酷吏之自为之而用酷吏者之劝为之也十人首郅都而终杜周于都乃云公亷不发私书问遗无所受请谒无所听此于五过之疵何有哉惟其倡之于破觚斲雕【觚八棱有隅者破觚为圜谓除其严法雕谓刻镂斲雕为朴言反于淳朴也】之俗而施之于畏法自重之民不得不以为首恶也杜周初征为吏有一马且不全及身久任事至三公列子孙尊官家累巨万矣以视都不有愧乎客有让周曰君为天子决平不循三尺法专以人主意指为狱狱者固如是乎周曰三尺安在哉前主所是着为律后主所是疏为令当时为是何古之法乎呜呼是何言欤迁之言曰其治防酷皆甚于王温舒等矣盖以周为酷吏之最也十人者郅都斩甯成髠钳周阳由义纵弃市张汤自杀王温舒五族尹齐尸亡去减宣自杀惟赵禹寿杜周有子孙盖天道之于殄絶恶人亦有十失一二者班固乃以张汤杜周子孙贵显不列之于酷吏传中岂非曲笔也哉
　　宣帝地节三年诏曰间者吏用法巧文寖深是朕之不徳也夫决狱不当使有罪兴邪不辜防戮父子悲恨朕甚伤之今遣廷史与郡鞠狱任轻禄薄其为置廷尉平秩六百石员四人其务平之以称朕意于是每季秋后请谳时上幸宣室斋居而决事狱刑号为平矣涿郡太守郑昌上疏言今明主躬垂明听虽不置廷平狱将自正若开后嗣不若删定律令律令一定愚民知所避奸吏无所弄矣今不正其本而置廷平以理其末政衰听怠则廷平将召权而为乱首矣
　　元康二年诏曰狱者万民之命能使生者不怨死者不恨则可谓文吏矣今则不然用法或持巧心析律贰端【析分也分破律条妄生端绪出入人罪】深浅不平奏不如实上亦亡由知四方黎民将何仰哉二千石各察官属勿用此人【臣】按汉孝宣之综核名实近于景武视文帝之寛仁虽逺不逮而矜恤刑狱之意时形之于诏书盖酷吏之余风自此少息矣张释之为廷尉天下无寃民于定国为廷尉民自以不寃夫非文宣之世二廷尉者且以溺职罢黜而民之寃固无以自直也然则用法者之寛平严苛视人主之所尚而已
　　成帝河平元年诏曰今大辟之刑千有余条律令烦多百有余万言竒【居宜反】请【谓常文之外主者别有所请以定罪也】他比【谓引他类以比附之稍增律条也】日以益滋自明习者不知所由欲以晓喻众庶不亦难乎于以罗元元之民夭絶无辜岂不哀哉其议减死刑及可蠲除约省者令较然易知条奏时有司不能广宣上意徒钩摭微细毛举数事以塞诏而已【臣】按周礼司刑杀罪五百而书吕刑大辟之罚其属二百序书者以为训夏赎刑也尧舜臯陶之制刑非有滥而夏禹轻之文武周公之制刑非有滥而穆王轻之死刑之数所减者十之六此其断然去之而未尝拘牵于文义廓然更始而不但条列其细微在禹之明徳固优为之而穆王以老髦荒忽之年肆心游幸之后举文武周公旧定律令蠲除约省不烦众议吕侯之为司宼盖亦与有功焉观汉成帝河平之诏有司竟不能称防使千有余条之大辟依约古训明言如尧舜文武之时则当减什之五如夏禹穆王之时则当减什之八重无过于五百轻无过于二百元元之民岂不幸甚而钩摭毛举徒使不急之务文案纷如两可之言盈廷不决明为遵奉纶言实乃寝格诏防何其敢于杀人而不敢于生人也
　　光武时大中大夫梁统上疏曰臣窃见元帝初元五年轻【减等】殊死刑【言其身首离絶而异处】三十四事哀帝建平元年轻殊死刑八十一事其四十二事手杀人者减死一等自是之后着为常凖故人轻犯法吏易杀人臣闻立君之道仁义为主仁者爱人义者正理爱人以除残为务正理以去乱为心刑罚在衷无取于轻髙帝受命约令定律诚得其宜文帝惟除省肉刑相坐之法自余皆率由旧章至哀平继体即位日浅听断尚寡丞相王嘉轻为穿凿亏除先帝旧约成律数年之间百有余事或不便于理或不厌民心谨表其尤害于体者奏于左愿陛下宣诏有司详择其善定不易之典事下公卿光禄勲杜林奏曰大汉初兴蠲除苛政海内欢欣及至其后渐以滋章果桃菜茹之馈集以成赃小事无妨于义以为大戮至于法不能禁令不能止上下相遁为敝弥深臣愚以为宜如旧制不合翻移
　　【臣】按刑罚世轻世重而典常之法卒不可易所以谓之中所以谓之权然其刑之宥之则在治狱之吏所谓非汝封刑杀劓刵人无或刑杀劓刵人者也使其人徳或未至于明允意或少违于钦恤鲜不至于失其伦要矣梁统之意以为刑轻民易犯惠加奸轨害及善良殊不思果桃菜茹之类集以成赃则善良之陷大戮者众而不足以禁奸轨也且其事发相累不得不上下相防难以语于令行禁止矣先王命士训刑仁之至义之尽若汉之初元轻殊死刑三十四事建平轻殊死刑八十一事亦可谓过于仁而义或不足也其在光武维新再造固当用轻典之世而统乃欲翻移旧制不达于权矣何以言中乎
　　魏明帝太和三年冬十月立听讼观置律博士初魏文侯师李悝着法经六篇商君受之以相秦萧何定汉律益为九篇后稍増至六十篇又有令三百余篇决事比九百六卷世有増损错糅无常后有各为章句马郑诸儒十有余家以至于魏所当用者合二万六千二百七十二条七百七十三万余言览者益难魏明乃诏但用郑氏章句尚书卫顗奏曰刑法者国家之所贵重而私议之所轻贱狱吏者百姓之所县命而选用者之所卑下王政之敝未必不由此也请置律博士帝从之又诏司空陈羣散骑常侍刘邵等删约汉法制新律十八篇州郡令四十五篇尚书官令军中令合百八十余篇于正律九篇为増于旁章科令为省矣
　　齐武帝永明九年律书成初晋张裴杜预共注律三十卷自泰始以来用之律文简约或一章之中两家所处生杀顿异临时斟酌吏得为奸齐武帝留心法令诏狱官详正旧注廷尉山隂孔稚珪上表以为律文虽定茍用失其平则法书徒明于袠里寃魂犹结于狱中窃寻古之名流多有法学今之士子莫肻为业纵有习者世议所轻将恐此书永沦胥吏之手矣今若置律助敎依五经例国子生有欲读者防试髙第即加擢用以补内外之官庶几士流有所劝慕诏从其请事竟不行齐显祖时军国多事决狱罕依律文相承谓之变法从事世祖即位思革其弊乃督修律令成律十二篇令四十卷班行之自是后为吏者始守法令又敕仕门子弟常讲习之故齐人常晓法
　　隋文帝开皇元年冬十月初行新律初周法比于齐律烦而不要隋主命髙颎郑译及上柱国杨素率更令裴政等更加修定政练习典故达于从政乃采魏晋旧律下至齐梁沿革重轻取其折衷于是去前世枭轘【音患车裂也】及鞭法自非谋叛以上无收族之罪始制死刑二绞斩流刑三自二千里至三千里徒刑五自一年至三年杖刑五自六十至百笞刑五自十至五十又制议请减赎官当之科以优士大夫除前世讯囚酷法考掠不得过二百枷杖大小咸有程式民有枉屈县不为理者听以次经郡及州若仍不为理听诣阙伸诉自是法制遂定后世多遵用之
　　开皇三年十二月更定律置博士帝览刑部奏断狱数犹满万以为律尚严密故人多陷罪又敕苏威牛等更定新律除死罪八十一条流罪一百五十四条徒杖等千余条惟定【订定】留【存留】五百条凡十二卷自是刑网简要踈而不失仍置律博士弟子员大理寺之属有律博士八人
　　【臣】按先儒以为臯陶见道甚明羣圣所宗舜乃使之为士武王之母弟惟康叔为司宼盖精于法者鲁颂泮水言淑问如臯陶在泮献囚古之建学以教士而献囚于此使学者知受辞断罪其善讯服囚皆必如古之明允之士所以为明刑以弼敎也所谓学古入官议事以制者亦犹后之言以经义量决矣学古之人见理既明处事必审以古制定今狱必不至于偏颇者也夫古之学者之于本末精粗交养兼备固夫人而可使当献囚之任而必有性之特善于是者出焉则又始终厥官如唐虞两朝之久竟无以易臯陶者而苏忿生衞康叔吕侯皆以外诸侯而官司宼王朝也亦何尝耻学法律薄为刑官哉如郑子产之铸刑书魏李悝之撰法经斯刑法之事渐与六艺之科判而为二矣秦燔书诗杀儒士而学法令者以吏为师是诗书法令既已道不同不相为谋而又惟当时为是不得以古议今学士大夫所以鄙其事而羞为其职也然其书亦以吏所习故于虞周以来之法虽多变乱而尚存其大都如萧何之律虽曰权制亦原本古人也而汉马郑诸儒又各为之章句魏晋以后陈羣杜预崔浩之属各随时代沿革增省刋定注释自隋裴政折衷旧制以行新律而后多遵用之盖律法相又杂出于儒者之手而非尽刀笔吏所为也魏明时尚书卫顗之奏置律博士而隋仍之齐孔稚珪欲置律助敎试国子生北齐世祖又敕仕门子弟讲习法令盖法学既分条目既众自不得不由讲习始可通晓而世论所轻士子莫肻为业所以此书永沦胥吏之手入官之始顾视茫然吏得縁为奸利生死轻重比附殊科及久更事任于法令渐明习而操刀制锦之讥已不胜其悔矣然则置律博士助敎于学宫亦古者在泮献囚之意也
　　唐太宗贞观元年春正月命吏部尚书长孙无忌等与学士法官更议定律令寛绞刑五十条为断右趾上犹嫌其惨曰肉刑废已久宜有以易之蜀王法曹参军裴献请改为加役流流三千里居作三年诏从之【臣】按律令累代増省不同至隋之开皇大业间既经裴政更定蘓威牛之徒踵事删除至为寛简然而髙祖晩年喜怒不恒用法峻急炀帝之末征役繁兴民不堪命有司临时迫脇以求济事不复用律令矣此亦孔稚珪所云法书徒明于袠里寃魂犹结于狱中者耶唐有天下更议定律寛死刑五十余条犹嫌断趾之惨改从流宥盖敬狱祥刑之意见诸实事民有更生之心非仅前此讲求空文也
　　四年冬十一月除鞭背刑上读明堂鍼灸书云人五藏之系咸附于背故有是命
　　【臣】按汉景帝着笞臋之令毕一罪乃更人自是笞者得全不知何以至唐犹有笞囚背者唐既去笞背之刑矣不知宋人何以复立脊杖之法也夫笞背而死孰与斩趾劓鼻而生太宗因读鍼灸书而感防及此固有无时无事不存心爱民者矣有唐贞观之际固生民之一治也臣因思今之决杖本有罪者也而依古制笞者以一人毕一罪征比租课不过稍示薄惩使愚民知所警惧早办公赋尔而行杖者至五輙更一人如其推汉景毕罪乃更一人之令而令有司征比之时不得已而敲扑毋得輙更人行杖庶几不失爱民之意而官吏不得肆其虐也与
　　五年十二月制自今决死刑者皆覆奏决日彻乐减膳上谓侍臣曰朕以死刑至重故令三覆奏盖欲思之详熟故也而有司须臾之间三覆己讫又古刑人君为之辍乐减膳朕庭无常设之乐然常为之不啖酒肉但未有着令又百司断狱惟据律文虽情有可矜而不敢违法其间岂能尽无寃乎因制决死囚者二日中五覆奏下诸州者三覆奏行刑之日尚食勿进酒肉内敎坊及太常不举乐皆令门下覆视有据法当死而情可矜者録状以闻由是全活甚众其五覆奏者以决刑前一二日至决日又三覆奏惟犯恶逆者一覆奏而已
　　房元龄等受诏定律令定律五百条立刑名二十等比隋律减火辟九十二条减流入徒者七十一条凡削烦去蠧变重为轻者不可胜纪又定令一千五百九十余条
　　又删武徳以来敕格定留七百条又定枷杻钳鏁杖笞皆有长短广狭之制自张蕴古之死法官以出罪为戒时有失入者又不加罪上尝问大理卿刘徳威曰近日刑网稍密何也对曰此在主上不在羣臣人主好寛则寛好急则急律文失入减三等失出减五等今失入无辜失出更获大罪是以吏各自免竞就深文非有敎使之然畏罪故耳陛下傥一断以律则此风立变矣上悦从之由是断狱平允
　　【臣】按魏晋以迄周隋法令屡更虽偏霸之朝刻急之主亦有除烦去苛之令而钩摭毛举不能于殊死大辟大有所寛减治狱之吏复不能于法律之外为囚求生甚且特用惨酷不依律令断拟虽复经生法家叅互考订其书亦甚修明完具而民之罹于网者盖不能自脱故曰好寛则寛好急则急在主上不在羣臣也以太宗之为君房杜之为相其致治之具固有本源其于法令既已除古死刑之大半而法当死而情可矜者覆视往往得全活而又轻失出之律吏用是不以深文求免称平允焉臣观其时其君下一令则咨嗟敬慎惟恐下之不能奉行徳不下究其臣进一言则忠厚悱恻惟恐其上之不能见信膏泽不施盖真能爱其民非如前代具文而已
　　太宗又诏以身体髪肤不敢毁伤比来诉讼者或自毁耳目自今有犯先笞四十然后就法
　　【臣】按古人以保全父母之遗体氷渊战兢不敢少有失坠以丽于刑辟若先自毁其耳目真乃刑戮之民耳太宗此诏足以惩刁止健好生之徳异于妇寺之仁也
　　宪宗元和六年九月富平人梁悦报父讐杀秦果自诣县请罪敕复讐据礼经则义不同天征法令则杀人者死礼法二事皆王敎之大端有此异同必资论辩宜令都省集议闻奏职方员外郎韩愈议以为律无其条非阙文也盖以不许复讐则伤孝子之心而乖先王之训许复讐则人将倚法専杀无以禁止其端矣故圣人丁宁其义于经而深没其文于律其意将使法吏一断于法而经术之士得引经而议也宜定其制曰凡复父讐者事发具申尚书省集议奏闻酌其宜而处之则经律无失其指矣敕梁悦杖一百流循州
　　【臣】按周官司徒调人掌司万民之难而谐和之注曰难相与为仇讐谐犹调也凡过而杀伤人者以民成之注曰过无本意也成平也以乡里之民共和解之凡和难父之讐辟之海外兄弟之讐辟诸千里之外从父兄弟之讐不同国注曰和之使辟于此不得就而仇之弗辟则与之瑞节而以执之注曰和之而不肻辟者是不从王命也王以剡圭使调人执之治其罪凡杀人有反杀者使邦国交讐之疏曰反覆也谓既杀一人其有子弟复杀之恐后与己为敌而害己故郑注云欲除害弱敌也云邦国交讐之者其杀人者或逃向邻国所之之国得即讐之故云邦国交讐之也凡杀人而义者不同国令勿讐讐之则死注曰义宜也谓父母兄弟师长尝辱焉而杀之者如是为得其宜虽所杀者人之父兄不得讐之也使不同国而已凡有鬭怒者成之不可成者则书之先动者诛之注曰鬭怒辩讼者也不可成不可平也书之记其姓名辩本也郑司农云成之谓和之也和之犹今二千石以令解讐怨后复相报移徙之此其类也司宼朝士凡报仇讐者书于士杀之无罪疏曰凡仇人告王法所当讨得有报讐者谓防赦后使已离其乡反来还于乡里欲报之时先书于士然后杀之无罪臣据此二职之文当是前此审问系过失而不能调和者当避而其人恋土不即去或来还者死家子弟告于朝士朝士即当文移调人调人执而归罪于司宼其或已书于朝士而调人未执之间死家子弟杀之则无罪也犹无故入人宅室庐舍上人车船牵引人欲犯法其时格杀之无罪其时乃当下之顷耳此即杀人而义者也被杀之家不得展转相报使之不同国亦所以慰死家子弟之心也夫杀人者死既使义不共天者无不申之寃痛间即有过误矜疑犹当使之逺避不得宴然居于乡土惟违王命而不避或私还则官当执之私亦得而杀之而其未告于朝士则虽卒然相遇亦不得而专杀也此谓仁之至义之尽既已详载于经先王议事以制固非律文之所得而尽其曲折者矣
　　周世宗显徳四年诏以律令文古难知敕格烦杂不一命御史知杂事张湜等训释详定为刑统
　　宋太祖干徳二年以窦仪为工部尚书兼判大理寺奉诏重定刑统为三十卷
　　【臣】按文古难知则侮文巧诋者众烦杂不一则比附轻重难齐此刑统一书始于周世宗而终宋之世行之也
　　太祖尤注意刑辟哀矜无辜故开宝以来犯大辟非情理深害者多从寛恤自三年至八年诏所贷死罪凡四千一百八人独严贪墨之罪赃吏必诛
　　太宗虑大理刑部吏舞文巧诋乃置审刑院于禁中以李昌龄知院事置详议官六员凡狱上奏先达院印讫付大理刑部断覆以闻乃下院详议中覆裁决讫以付中书省行之其未允者宰相覆以闻始命论决
　　【臣】按宋之太祖太宗所以钦恤刑罚者其家法如此后世地虽蹙而后亡势虽弱而不畔盖亦立国忠厚之报也
　　以上省刑罚














　　御定孝经衍义卷三十八
<子部,儒家类,御定孝经衍义>
　　钦定四库全书
　　御定孝经衍义卷三十九
　　天子之孝
　　省刑罚
　　弭盗附
　　易系辞下传第二章重门击柝以待防客盖取诸豫杨文焕曰川途既通则防客至矣又不可无御之之术故取之豫重门以御之击柝以警之则防客无自而至二隂在前重门之象也一阳在下击柝之象也三隂安于内说豫之象也
　　【臣】按上古外户不闭御风气而已至是始有防客之防
　　春秋左传邾庶其【邾大夫】以漆闾丘【邾二邑】来奔季武子以公姑姊妻之皆有赐于其从者于是鲁多盗季孙谓臧武仲曰子盍诘盗武仲曰不可诘也纥【臧武仲名】又不能季孙曰我有四封而诘其盗何故不可子为司宼将盗是
　　务去若之何不能武仲曰子召外盗而大礼焉何以止吾盗子为正卿而来外盗使纥去之将何以能庶其窃邑于邾以来子以姬氏妻之而与之邑【使食漆闾丘】其从者皆有赐焉若大盗礼焉以君之姑姊与其大邑其次【庶其之从者】皂牧【给其贱役从皂至牧】舆马其小者【从者之微贱】衣裳劒带是赏盗也赏而去之其或难焉纥也闻之在上位者洒濯其心【利欲之私】壹【专壹】以待人轨度其信可明征也而后可以治人夫上之所为民之归也上所不为而民或为之是以加刑罚焉而莫敢不惩若上之所为而民亦为之乃其所也又可禁乎【襄公二十一年】
　　【臣】按天下之恶一也邾之盗即鲁之盗也鲁为邾盗之逋逃主而纳其邑召外盗所以劝内盗也昔莒仆【莒纪公太子】来奔【事在文十八年】宣公【初立】命与之邑而季文子令司宼出诸竟其述誓命曰毁则【壊法】为贼掩【匿也】贼为藏窃贿为盗盗器【国用也】为奸主藏之名【以掩贼为名】赖奸之用【用奸器谓纳莒仆寳玉】为大凶徳有常【常刑】无赦在九刑不忘盖此等凶盗奸贼之人若保而利之则是我有主藏之名也莒仆邾庶其皆外盗也出诸竟斯足以惩内盗矣所赏在此而所诘在此将如主藏者何故夫赏善而刑淫斯止盗之法也春秋书三叛人名以惩不义数恶无礼是以善人劝而淫人惧盖重绳窃邑叛君以邀大利之徒而其小者固不足治矣
　　论语季康子患盗问于孔子孔子对曰茍子之不欲虽赏之不窃
　　【臣】按季康子秉钧之臣鲁国之政所出也患盗而问于孔子宜告之以拔本塞源则在司徒之敎养诘奸禁防则有司宼之刑辟斯弭盗之方无有外于是矣而甚其辞曰茍子之不欲虽赏之不窃盖生民有欲而惟不欲者可以为之主君若相皆主之者也随防为太傅晋国之盗逃奔于秦盖其验矣夫子之言岂惟足以靖鲁国哉
　　汉宣帝时渤海左右郡岁饥盗贼并起二千石不能禽制上选能治者丞相御史举故昌邑郎中令龚遂上拜为渤海太守召见问何以治渤海息其盗贼对曰渤海遐远不霑圣化其民困于饥寒而吏不恤故使陛下赤子盗弄陛下之兵于潢池中耳今欲使臣胜之耶将安之也上曰选用贤良固欲安之也遂曰臣闻治乱民犹治乱绳不可急也惟缓之然后可治臣愿丞相御史且无拘臣以文法得一切便宜从事上许焉加赐黄金赠遣乘至渤海界郡闻新太守至发兵以迎遂皆遣还移书勅属县悉罢逐捕盗贼吏诸持鉏钩田器者皆为良民吏毋得问持兵者乃为贼遂单车独行至府盗贼闻遂敎令即时解散弃其兵弩而持钩鉏于是悉平民安土乐业遂乃开仓廪假贫民选用良吏慰安牧养焉遂见齐俗奢侈好末技不田作乃躬率以俭约劝民务农桑各以口率种树畜养民有带持刀劒者使卖劒买牛卖刀买犊曰何为带牛佩犊劳来循行郡中皆有畜积狱讼止息
　　【臣】按律文言公取窃取皆为盗充类至义之词古书中言羣盗者其伙率皆数千百人非强窃疑似之间者也然亦不过散遣之安集之而已啸聚攻剽则为盗散遣安集则为民固不得一一而逐捕也惟便宜从事缓之勿亟斯守吏得展其方略耳若一切拘以文法则某日盗发某属当有几人某案获者几未获者几申报稍迟时日即为讳盗不报钩考稍或疎漏即为讳强为窃受事亡何而谴责随后尚安所施其躬化为之劝率哉若穿窬小盗强窃疑似民间失一牛畜丝谷本不足以当奸宄矫防之名而丞相御史皆当用知其数此其苛细已甚必外户不闭道不拾遗之世庶其免矣然则圣人之豫备防客岂其徳薄治不古若哉
　　光武时郡国羣盗处处并起郡县追讨到则解散去复屯结青徐幽冀四州尤甚帝遣使者下郡国听羣盗自相纠擿五人共斩一人者除其罪吏虽逗留回避故纵者皆勿问听以禽讨为效其牧守令长坐界内有盗贼而不收捕者又以畏愞捐城委守者皆不以为负秪取获贼多少为殿最惟蔽匿者乃罪之于是更相追捕贼并解散徙其魁帅于他郡赋田受廪使安生业自是牛马放牧不收邑门不闭
　　【臣】按羣盗屯结非能生死相信听令自相纠擿其党立解矣夫彼此有相疑之势鲜不相图者也虽慿城据邑之大盗亦可以此离其党与至如小小刼夺非有千百成羣盖不足以殿最牧守令长也其根株窟穴应捕人役纎悉必知重其必获之赏逸贼之罚以责成应捕未有敢蔽匿者也但须选抜才干示以威信不少假借使之乐为我用而不敢窃弄我权则惟明牧贤令所以处治之而已
　　顺帝时荆州盗贼起弥年不定以大将军从事中郎李固为荆州刺史固到遣吏劳问竟内赦宼盗前衅与之更始于是贼帅夏密等率其魁党六百余人自缚归首固皆原之遣还自相招集开示威法半岁间余类悉降州内清平
　　【臣】按李固之治荆州大略仿龚遂之治渤海能令盗党自相招集视更相追捕为尤胜也但亦存乎其人耳所以降附者必刺史之善政茍非其人不免驱而为盗也魏髙佑有言宋均立徳猛虎渡河卓茂行化蝗不入境况盗贼人也茍守宰得人治化有方止之易矣夫贤守令固不可数得得之又以下车未几条敎未洽而以盗发不輙得或坐他细故罢去傥非少寛其文法虽贤守令亦无能为也
　　唐太宗与羣臣论止盗或谓重法以禁之上哂之曰民之所以为盗者由赋繁役重官吏贪求饥寒切身故不暇顾亷耻耳朕当去奢省费轻徭薄赋选用廉吏使民衣食有余则自不为盗安用重法耶自是之后海内升平路不拾遗外户不闭商旅野宿焉
　　【臣】按法莫重于秦隋而秦隋之末羣盗并起李斯既阿二世行督责税民深者为廉吏杀人众者为忠臣其后盗贼益多而闗中卒发东击盗者无己乃与右丞相冯去疾将军冯刼諌曰闗东羣盗并起秦发兵诛击所杀甚众然犹不止盗多皆以戍漕转作事苦赋税大也请且止阿房作者减省四边戍转二世下斯吏具五刑隋炀帝问侍臣盗贼左翊卫大将军宇文述曰渐少帝曰比从来少几何对曰不能什一纳言苏威引身隐柱帝呼前问之对曰臣非所司不委多少但患渐近帝曰何谓也威曰他日贼据长白山今近在汜水且往日租赋丁役今皆何在岂非其人皆化为盗乎比见奏贼皆不以实遂使失于支计不时剪除又昔在雁门许罢征辽今复征发贼何由息帝不悦而罢由此观之致盗之由先后一辙唐太宗惟知其所以然而躬行节俭慎简民牧厚施薄敛息兵休役以致贞观之治几于比隆三代不亦宜乎
　　西川节度使崔安潜到官不诘盗蜀人怪之安潜曰盗非所由通容则不能为今穷覈则应坐者众摉捕则徒为烦扰乃出库钱千五百緍分署三市置榜其上曰有能告捕一盗赏钱五百緍盗不能独为必有侣侣者告捕释其罪赏同平人未几有捕盗而至者盗不服曰汝与我同为盗十七年赃皆平分汝安能捕我我与汝同死耳安潜曰汝既知吾有榜何不捕彼来则彼应死汝受赏矣汝既为所先死复何辞立命给捕者钱使盗视之然后磔盗于市并灭其家于是诸盗与其侣互相疑无地容足夜不及旦散逃出境境内遂无一盗
　　【臣】按崔安潜之去蜀盗即汉光武所以解散青徐幽冀四州之盗者也周世宗时窦俨请令盗贼自相纠告以其所告赀产之半赏之或亲戚为之首则论其徒侣而赦其所首者如此则盗不能聚矣【臣】以为此乃以盗捕盗之法不第除其罪且悬赏格者所谓投与狗骨使之相牙彼以利合必动于利而相成也然以之待屯结之伙盗所以化大为小化有为无固为良策若未至于千百为羣者则同杂处于闾里之中若令其自相纠告或反以指陷平人不若申严保甲之令凡迹涉可疑者有人保任乃容入甲无者举首是则以讥诘之权予平民犹胜以纠告之权假盗贼也
　　宋孝宗时辛弃疾奏疏曰今朝廷清明李全赖文政陈子明李峒相继窃发皆能一呼啸聚千百杀掠吏民死且不顾至烦大兵剪灭良由州以趣办财赋为急吏有残民害物之状而州不敢问县以并縁科敛为急吏有残民害物之状而县不敢问田野之民郡以聚敛害之县以科率害之吏以乞取害之豪民以兼并害之盗贼以剽夺害之民不为盗去将安之夫民为国本而贪吏迫使为盗今年剿除明年刬荡譬木焉日刻月削不损则折欲望陛下深思致盗之由讲求弭盗之术无徒倚平盗之兵申饬州县以惠养元元为意有违法贪冐者使诸司各敭其职无徒按举小吏以应故事自为文过之地诏奬谕之
　　【臣】按致盗之由未除则一盗方平一盗复起平盗之兵固不足恃而弭盗之术亦无可讲求也民之不得已而为盗固为贪吏之所迫使而贪吏之迫使其民亦有所不得已也负租课则畏谴罚事上官则行苞苴此又其迫使贪吏者然矣故曰正其本则万事理夫子所谓虽赏之不窃者此也
　　元仁宗时中书省臣言近百姓艰食盗贼充斥茍不严治将至滋蔓宜遣使巡行遇有罪囚即行决遣与随处官吏共议弭盗方略明立赏罚或匿盗不闻或期防不至或逾期不获者官吏连坐江浙行省海贼出没杀虏军民其已获者例合结案待报会官审録无寃弃之于市自首者原罪给粟能禽其党者加赏帝曰弭盗安民事为至重宜即议行之
　　【臣】按系辞传言天地之大徳曰生圣人之大宝曰位何以守位曰仁何以聚人曰财理财正辞禁民为非曰义民之为非无大于宼贼奸宄夺攘矫防而禁之之道则在于理财正辞而已理财者如井田沟洫什一取民山林之利弛以予民正辞者象魏所悬闾师党正所读之法以此联比固结使之相恤相爱而无坏法乱纪之民然后本固邦宁长守其大宝合于天地好生之徳如彼中书省臣所言乃是捕之勿逸杀之无赦耳尚何以言弭盗安民哉圣人之所以禁民为非者更无他术而后世必曰匿盗不闻者坐则奏贼罔不以实矣期防不至者坐则将吏之游徼宜勤矣逾期不获者坐则应捕员役无故纵矣结案待报立决于市则知无可幸矣自首者原罪给粟则改悔自新之路矣能禽其党者加赏则徒侣解散矣惜乎其方略止此【臣】不知夫胜广之徒亦可以是弭之否也天地以斯人付之圣人圣人与斯人共守大位皆吾赤子而惟务去之哉诚愿目之为人为民而养之教之母但目之为盗为贼而捕之杀之也
　　以上省刑罚【弭盗附】










　　御定孝经衍义卷三十九
　　钦定四库全书
　　御定孝经衍义卷四十
　　天子之孝
　　恤征戍
　　【臣】按古之用师者以逾时为留顿以千里为永久无有期戍不至长征不返也然而还归之日闵其劳叙其情代其父母室家致其相望之意者备至也古之节制持重之师北而不逺败而不亡然而失一战鬭之士即失一耕桑之民圣人之心哀矜惨怛以为无异于怀抱之赤子而不免于水火云耳佳兵不祥黩武不震非所语于圣人之世以之伐不敬讨不庭其用至希濶矣犹以为鞠育之于堂奥之中者无故而驱迫之于锋镝之下也所谓推其爱亲之心也不宁惟是诗有之吉日惟戊【用刚日】既伯【马祖谓天驷房星之神】既祷于物也将用其力犹有祷焉欲其弗死伤也而况于人乎述恤征戍
　　易师贞丈人吉无咎
　　朱熹本义曰师兵众也下坎上坤坎险坤顺坎水坤地古者寓兵于农伏至险于大顺藏不测于至静之中丈人长老之称用师之道利于得正而任老成之人乃得吉而无咎
　　彖曰师众也贞正也能以【能左右之】众正可以王矣刚中而应行险而顺以此毒天下而民从之吉又何咎矣朱熹本义曰刚中谓九二应六五应之行险谓行危道顺谓顺人心此非有老成之徳者不能也毒害也师旅之兴不无害于天下然以其有是才徳是以民悦而从之也
　　【臣】按周官自五人为伍积之至于二千五百人为师五师为军万二千五百人故处则为比闾族党州乡出则为伍两卒旅师军大象所谓容民畜众也天子六军大国三军师者犹未成军古者无倾国之师有番休而无竭作故以悉索敝赋以从为不堪奔命也管子之作内政也曰君有此士也三万人以方行于天下而圣人曰能以此二千五百人可以王天下盖仁义节制以少积多偏师即可敌百万也宋李舜臣曰师止言贞而不及元亨利者凡兵出似非一元生育之事故不言元不以亨利诲天下者惧其贪功困生灵也要之师之为用惟守一贞足矣臣则以为圣人取残救民杀以止杀又事已兵休布徳行惠严寒之后继以阳春贞之中有元也丈人者程传以为尊严之称帅师总众非众所尊信畏服则不能得人心之从又谓不必素居崇贵但其才谋徳业为众所畏服则是也如司马穰苴推自微贱既诛庄贾则众心畏服乃丈人矣吕祖谦以为老成持重谙练之人如赵充国言无逾于老臣者是也臣则以为彖辞所言如诗言维师尚父时维鹰言方叔元老克壮其猷与其君同有此聪明睿知神武不杀之徳故夫子以为刚中而应吉且无咎也若穰苴充国之伦犹不足以当之能左右之曰以如春秋言齐侯以诸侯之师侵蔡蔡溃遂伐楚之类盖讨贰伐畔方伯连帅奉天子之命而诸侯之师皆为所总统左之则左右之则右无有不奉命者胡炳文曰以之归于正则为王者之师以之微冇不正则为霸者之术要皆师克在和未冇羣帅不共命于上将而能克者也文王但言贞而夫子又谓以此毒天下如毒药之攻坚决溃外足以腐体肤内足以伤元气不可妄施于无疾病之处师旅之兴虽号令谨严而所过有供亿之费所加有杀戮之惨亦如是矣民之所以从之者兴师之名既正帅师之人亦正而行师之律又正也然则承天宠怀万邦授钺以往生民之休戚系之吉而旡咎其惟九二矣
　　解【卦名】彖传曰解利西南往得众也其来复吉乃得中也有攸往夙吉往有功也
　　程頥传曰解难之道在广大平易以寛易而往济解则得众心之归也
　　徐防曰乃得中指二盖天下祸乱已散来则反于安静之域不事烦扰此以静而吉也往有功亦指二谓当时或有未解之难则宜急往而散之夙则有功此又以速而吉也
　　【臣】按解之名义取于坎险震动故程传以为不险则非难不动则不能出难也坤卦西南得朋又坤为众九四变坤成震故夫子以往得众释利西南也语曰众心成城天下莫险于人心故解难之道在于得人之心山川丘陵之险每在西南而以西南为平易之地者人心既顺则山川丘陵失其险矣如殷武之诗言罙【面规反冐也】入其阻裒【聚也】荆之旅有截其所【尽平其地使截然齐一】是也其来复吉乃得中者程传以为天下之难已解而安平无事则当修复治道正纲纪明法度进复先代明王之治夫祸乱既平正合修治道求复三代之规模却只便休了两汉以来人主还有理防正心诚意否须得人主如穷阎陋巷之士治心脩身讲明义理以此应天下之务用天下之才方可见次第本义但云若无所往则宜来复其所而安静而传意恐难之既解则人将茍且偷安不复冇为皆由不知来复之意而朱子之意则以为此其本源之地又在人主终始典学格物穷理进君子退小人解负乘之悖而得朋至之孚然后朝廷之上纪纲法度次第修明为极盛之世此朱子又据六爻之辞申程子之说也有攸往夙吉往有功者大难既除若尚有当解之事则宜夙往除恶务尽毋使滋蔓难图也且君徳清明用人行政罔或不当命将出师战则必克圣人言往则有功所谓惟断乃成若稍有疑惧而从事姑息则养奸长乱贻悔将来不可不知也
　　既济【卦名】九三髙宗伐方三年克之小人勿用
　　【臣】按九三当既济之时以刚居刚用刚之至故取象于髙宗伐方然三年后克亦劳惫之甚矣计三年之间其殷忧震动宵旰不遑必不至于残民以逞而犹兢兢以用小人为戒诚以行师之际尤在任用得人也非丈人之吉则有舆尸之凶岂可不戒惧未济九四云贞吉悔亡震用伐方戒人臣也既济九三小人勿用戒人君也人君人臣诚熟复于此二卦然后能以众正矣
　　尚书大禹谟帝曰咨禹惟时有苗弗率汝徂征禹乃防羣后誓于师曰济济有众咸听朕命蠢兹有苗昏迷不恭侮慢自贤反道败徳君子在野小人在位民弃不保天降之咎肆予以尔众士奉辞伐罪尔尚一乃心力其克冇勲三旬苗民逆命益赞于禹曰惟徳动天无逺弗届满招损谦受益时乃天道帝初于歴山往于田日号泣于旻天于父母负罪引慝祗载见瞽瞍防防齐栗瞽瞍亦允若至諴感神矧兹有苗禹拜昌言曰兪班师振旅帝乃诞敷文徳舞干羽于两阶七旬有苗格
　　【臣】按舜禹之时薄海内外罔有弗臣三苗之君既尝窜之三苗之民又尝分之矣禹以羣后之师声罪讨逆何难诛其君长殱其种类而一闻谠论下令班师盖其始之言一乃心力若似乎以全盛之势而加于负固之一偶有摧枯拉朽之易及三旬而力未可以成功也益之赞辞微规之以满损谦益之説禹亦心知其故师旅不复少留而舜亦黙防其防而増修厥徳两阶干羽雍容闲暇非是故为如此至诚盛徳纯忠大孝一堂相聚自然而然苗之顽梗亦即感化不复勤民于逺也此六经言用兵之始武功而卒归于文徳盖舜为天子故益所述者爱敬尽于事亲而徳敎加于百姓之事禹虽居摄而犹为诸侯故益所赞者不骄不溢之事也在臯谟言何迁乎有苗而卒乃言君臣之间同敬协恭惇典庸礼命徳讨罪一惟天理之自然亦见有苗之昏迷不敬侮慢于人为天所弃比于三千莫大之条也然则孝经之义明而韬钤之书与法律之学皆在其中矣
</div>
    <div class="pagination">
<a href="御定孝经衍义_page28.html">上一页</a><span>...</span><a href="御定孝经衍义_page24.html">24</a><a href="御定孝经衍义_page25.html">25</a><a href="御定孝经衍义_page26.html">26</a><a href="御定孝经衍义_page27.html">27</a><a href="御定孝经衍义_page28.html">28</a><span class="current-page">29</span><a href="御定孝经衍义_page30.html">30</a><a href="御定孝经衍义_page31.html">31</a><a href="御定孝经衍义_page32.html">32</a><a href="御定孝经衍义_page33.html">33</a><a href="御定孝经衍义_page34.html">34</a><span>...</span><a href="御定孝经衍义_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
