<!DOCTYPE html>
<html>
<head>
    <meta charset="UTF-8">
    <title>御定内则衍义 - 第 8 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定内则衍义 - 第 8 页/共 15 页</h1>
    <div class="content">　　张针姑陈州人年十四许同郡孟七保未几七保输税于开封卒葬祥符之苏村父母欲嫁之针姑曰既许孟氏今虽亡其母无所依愿归以养之父母重其义从之乃与姑诣祥符负其夫尸还塟誓养姑终身姑卒以礼塟之立志愈坚年几六旬受旌
　　谨按礼有三月庙见之文则初嫁而未成礼者尚有可归之道乃卫宣夫人等独持防而不归沿山王妃且竟以奉姑为名张针姑又念其姑之无所依庇也天性纯至动与贞合故守贞也者本天而守非因人而守也
　　卫二顺者卫宗子之夫人及其傅妾也秦灭卫卫宗死夫人无子而守寡傅妾有子傅妾事夫人八年不衰供养愈谨夫人谓妾曰孺子养吾甚谨子奉祀而妾事我我不堪也且吾闻主君之母不妾事人今我无子于礼斥绌之人也而得留以尽其节是吾幸也今又烦孺子不改故节吾甚内惭吾愿出居外以时相见傅妾泣而对曰夫人欲使灵氏受不祥耶不幸早终是一不祥也夫人无子而婢妾有子是二不祥也夫人欲出居外而婢子居内是三不祥也妾闻忠臣事君无懈倦时孝子养亲患无日也妾岂敢以少贵之故变妾之节哉供养固妾之职也夫人又何歉乎夫人曰无子之人而辱主君之母虽子欲尔众人谓我不知礼也吾终愿居外而已傅妾退而谓其子曰吾闻君子处顺奉上下之仪修先古之礼此顺道也今夫人难我将欲居外使吾居内此逆也处逆而生岂若守顺而死哉遽欲自杀子泣而守之不聴夫人惧遂许傅妾留焉
　　元平章库库徳之侧室髙丽氏有贤行平章死誓弗二适正室子拜马多尔齐悦其色欲妻之而不得乃以其父所有大答纳环子献于大师巴延巴延特为奏闻奉防命马多尔齐收继小母髙丽氏髙丽氏夜与母亲逾垣而出削髪为尼
　　呉兴二妾赵公碧澜宋宗室也老而益贫二妾方少艾虑无以安其心因遣之去咸弗肯嫁数献酒肴致殷勤公于卒也覆诸水曰慎母再见昔吾割情忍爱以去尔尔弗我忘祗搅我心耳既而各与其父母俱至泣而曰妾家每嵗请给足可养瞻愿执事终身为尼以报主恩公遂复留之他日公死果如所言公有寡女复资育之叶孔賔妻郑氏青田人孔賔以父卒于官迎防覆舟死郑年二十三遗子十月矢心自守妾何氏年犹少郑谓之曰我守夫家汝无子宜自择也妾曰主母既以节守妾当奉承以全其节何以出为相与同处年各八十余时人谓之双节
　　谨按妾妇之道以顺为正岂有不当终身守正者乎然夫妻敌体妾则降礼降之则必不过责之矣夫妻年嵗家世多相若妾必处其贫而少贫而少则又难乎其为守矣古今史传义妾所以寥寥也二顺之子成立而终以妾礼自居髙丽氏之不失节于其子呉兴二妾之厚献于其夫郑氏之慨然与主母髙节双峙此葢表表人寰足以愧朝秦暮楚者矣
　　元唐斗辅妻文氏静江人大徳中斗辅任賔州幕官卒时文氏年方二十余哀恸防絶执义自誓孝养舅姑舅姑既没葬祭无遗憾其子明早世妇蒋氏慕姑之义亦自誓靡他至治中旌其门曰贞节
　　郝氏永寿人田大妻胥氏田二妻周氏田三妻兄弟三人俱死于兵郝年二十一周年十八胥年十九俱坚心守节终身不嫁延祐二年旌表时邠州任氏亦一家三妇少寡不他适戮力蚕桑以养舅姑俱被旌
　　奉化陈氏妇以贞节称者五人初陈元娶竺氏生子侗而元卒竺氏年二十二义不再适侗娶氏生子瑞泰二人侗亦以疾夭氏年二十六后五十八年卒瑞娶王氏生子通甫而瑞复夭王氏年三十后五十五年卒通甫娶楼氏楼氏甫笄归于陈至二十六而寡父母欲夺其志泣不从其姑王氏年老事之尤谨姑卒殓葬悉如礼子四人长养才娶楼氏生子孟雍孟熙而养才遇疾不愈方卒时楼氏年二十六亦守节不移
　　孙氏三原张徳妻徳亡孙年二十四誓死靡他子世亨亦蚤卒妻王氏年二十九亦誓不嫁世亨子忠亦蚤卒妻刘氏年二十八亦能守义不渝操履清白先后相望事闻旌表其门
　　焦氏泾阳人袁元祐妻天祐从征死甘州宗族欲改嫁焦氏哭曰袁氏不幸三世蚤寡皆守节义岂可至吾遂废众不复言事闻旌表
　　刘应麟妻郝氏建康人初应麟卒子方孩时祖姑王氏孀居不出户者数十年姑郝氏亦自二十嵗守节应麟妻上事二姑惟谨而志操尤励人谓三世贞节云陇西李茂徳聘同郡张氏女年十七归李氏生子庸甫六十而寡舅姑怜其少欲嫁之使左右讽之即引刀截髪以见志乃止茂徳之弟仲徳亦早卒其妻张氏年二十有八生子庆方龀亦誓不再适从弟希贤妻陈氏年二十有四希贤卒时其子庆方孕四月守志益坚一门三妇以贞白闻
　　龚氏三女晋江人长曰益适柯允中从戎而殁益年二十五次源能诵説古贤女言行年十八适张仁仁早卒源年二十二欲死相从时其孤尚防家人苦谕以宗祀无托而止季婉年十七适刘允正早世婉年十九擕二孤躬负土筑坟三女俱早孀而舅姑皆先卒茕茕无依防终咸挈孤依父以居甘贫自力誓死不二
　　明任仕中妇上海人姓俞氏二十一寡居有女始五嵗男始五月誓不二天抚教男女女既笄适俞邦用邦用亦早防亲戚劝再适女曰再嫁则俞氏祭祀谁奉且辱吾母乃归与母同居守志洪武中旌为双节
　　管氏二妇扬州人管贤妻阙氏管哲妻马氏洪武中贤卒阙氏年二十六一子在襁褓且瞽誓死不嫁后哲继卒马氏年二十一姑以其无嗣讽之他适马氏曰伯氏能守节我独不能乎俱力事纺绩以养姑瞽子稍长教之学星卜以资日给姑以天年终并力塟之后二妇俱年七十余郡上其事旌为双节
　　陶氏四节妇桐城人陶镛妻钟氏镛子继娶方氏继子亮领景泰癸酉乡荐妻王氏妾吴氏镛继俱早丧钟方各守节亮亦早卒妻妾共守一室抗节终身诏表门曰陶氏三世四节
　　李氏桐乡人年十八适高逾生子熊方朞而逾亡家贫舅姑相继亡往依母居母谕之改适辄恸絶母止不复强熊既长娶曹无子为置妾陆氏甫得子熊又亡曹与陆皆励操事姑以抚防两世三节
　　罗氏三节欧阳氏吉水人讳寿娘鵞由罗韫匵妻匵卒妇年二十五长子笃温方二嵗次笃良尚在姙越四月而生氏抚二孤无他志温长娶欧阳酉贞生子甫期而温亡良娶袁氏兰秀生子五嵗而良卒酉贞兰秀相告曰姑为节妇我属独改节乎恊力共守姑年六十卒兰年五十五卒酉贞年几九十卒
　　马氏陵县人邢端妻端举乡试早卒马守节子东亦举乡试任知县而卒妇张氏训子有姑风旌曰双节于氏长葛人程黼妻黼任宁津知县卒于官子显在襁褓于年二十六坚志守节显妻王氏生子玘不逾嵗显亦卒王年二十四家又贫或讽其他适王曰吾姑守节若不能继守无以见夫孀居数十年姑妇一节正统间旌为双节
　　谨按古人以守节为固有故三代而上无人后世以守节为美行故诸史所载虽不甚详而贞烈之际不胜反复流连焉至元史而贞节乃益着或姑与妇同其操或姒与娣同其介或数世皆以矢志相传于是有双节三节四节五节者且皆芳龄乆要日星有变而氷霜不炎山河无定而松筠俱古故类而采之着为美谈俾后人知所观感云
　　明陈氏永康人王和钦妻年二十九夫亡遗孤嵗余苦志守节勤以自给孤名徳中性至孝一日东门失火徳中向火稽首遂西转人谓节孝所感洪武中旌其门任氏吴景妻沔阳人景卒任年二十有五誓以死守躬自训子钦十年不出户姑病痿痹抱持左右寤处必偕每夜焚香吁天愿以身代姑殁竟絶荤蔬食比塟得二白兎人以为孝感治中旌
　　谨按笃于守贞者不言所应而感应自至天人之际有精神之通焉故畧采一二为矢志之中闺知所歆也火烈而风转荤絶而兎来孝也节也天人感应之际岂相逺哉
　　宋陈公绪妻刘海州朐山人绍兴末金掠山东朐山公绪捐其家南徙妻刘适归宁不得偕独留比纬萧自给音问絶不通十余年或劝之改适不可曰不二天公绪亦不他娶曰妻不吾负也子庚年稍长思念涕泣倾家结豪侠往来淮甸间求之以全
　　王氏妇梁临川人归夫家才数月元兵至与夫约曰吾遇兵必死若复娶当告我顷之夫妻被执有军千户强使从己妇绐曰夫在此不忍乞归之而后可千户以所得全帛遗其夫而归之约行十余里千户即逼之妇拒且骂被杀数年夫以无嗣谋再娶议辄不谐因告其故妻夜梦妻曰我死后生某氏家今十嵗矣后七年当复为君妇明日遣人聘之一言而合询其生与妇死年月同云
　　唐李徳武妻裴氏字淑英户部尚书矩女也婉顺有容徳事父母孝适徳武经年而徳武以父罪从坐徙岭表矩为黄门侍郎奏离婚炀帝聴之徳武与裴诀曰嬿婉甫尔遽此分离投之瘴疠殆不自还尊君奏留必且改嫁卿于此长诀矣裴泣对曰妇无再醮夫者天也天可二乎因操刀欲割耳自矢保夺刀不遂毁容貌不御膏泽日事佛诵佛经累年夫姑姊妹在都邑者嵗时命左右省焉乆之徳武音问防絶矩欲夺其志引刀防髪悲泣絶粒不可夺而止后十余年徳武还为夫妇如初元程鹏举在宋季被掠于兴元张万户家为奴张以宦家女妻之既婚之三日即窃谓其夫曰观君才貌非乆在人后者何不为归计而甘心于此乎夫疑其试己也诉于张命棰之越三日复告曰君若去必可成大器否则终为人奴耳夫愈疑之又诉于张张命出之遂鬻于市人家妻临行以所穿綉鞋一易程一履泣而曰期执此相见矣程感悟奔归宋时年十七八以廕补入官迨元统一海内程为陜西行省叅知政事自与妻别三十余年义其为人未尝再娶至是遣人携向之鞋往兴元访求之市家云此妇到吾家执作甚勤夜寝未尝解衣每纺绩达旦毅然莫可犯吾妻异之视如己女将半载以所成布疋偿元鬻镪物乞身为尼吾妻施赀以成其志见居城南某庵中所遣人即往寻之见以曝衣为由故遗鞋在地尼见之询所从来曰吾主翁程叅政使寻其偶耳尼出履示之合亟拜曰主母也尼曰鞋履复全吾愿毕矣归见程相公与夫人为道意竟不再出告以叅政未娶终不出旋报呈移文本省遣使檄兴元路官为具礼委幙属李克复防防车舆至陜重为夫妇谨按矢节秉心百年不易富贵贫贱总不足论所以敦夫妇之谊也若数十年音耗不可知数千里心事不能达而夫不再娶妻无二心离者复合重为夫妇岂非天下之至竒者乎









　　御定内则衍义卷八
<子部,儒家类,御定内则衍义>
　　钦定四库全书
　　御定内则衍义卷九
　　大学士傅以渐恭纂
　　礼之道
　　殉节一
　　曲礼曰临难毋茍免
　　孔子曰见危授命
　　孟子曰生亦我所欲所欲有甚于生者故不为茍得也死亦我所恶所恶有甚于死者故患有所不避也谨按道莫大于五伦三代上臣为君死子为父死兄
　　弟朋友相为死多见经而妇为夫死纪载寥寥岂风化淳厚有节而不着欤观之齐王蠋曰忠臣不事二君烈女不更二夫遂自杀信乎妇为夫死古之大经故举之以自况也然惟柏舟诗有之死之誓他经训妇女以死者絶少窃惟忠烈道一而已临危难而不能死者必内懐茍且之心外受威侮之夺于是欲
　　生甚于欲义恶死甚于恶不义男安能死忠女安能死节乎故采礼经之文圣贤之论以为闱房训悖乎是者男子而妾妇也合乎是者女子而丈夫也
　　宋伯姬者鲁宣公之女也宋恭公卒伯姬寡至景公时伯姬尝遇夜失火左右曰夫人少避火伯姬曰妇人之义保傅不具夜不下堂待保傅来也保母至傅母未至左右又曰夫人少避火伯姬曰妇人之义傅母不至夜不可以下堂越义而生不如守义而死遂逮于火死诸侯闻之莫不悼痛以为死者不可复生财物犹可复故相与聚防于澶渊偿宋之所丧
　　楚贞姜者齐侯之女楚昭王之夫人也王出逰留夫人渐台之上王闻江水大至使使者迎夫人忘持其符使者至请夫人出夫人曰王与宫人约召宫人必以符今使者不持符妾不敢从行使者曰水方大至还而取符则恐后矣夫人曰妾闻之贞女之义不犯约勇者不畏死守一节而已妾知从使者必生留必死然弃约越义而求生不若留而死使者再往取符则水大至台崩夫人流而死王曰嗟夫守义死节不为茍生处约持信以成其贞乃号之曰贞姜
　　谨按水火之变非强暴之汚也避水与火非荡佚之行也伯姬贞姜似可以死可以无死乃皆谓越义不如守义有果决之志无迟囘之心何也古人之于义视之甚重而蹈之甚严犹惧其失焉若曰保母至矣虽不待傅可也使命来矣虽不待符可也从权以免谁或议之嗟夫若假从权之名将蹈反经之实屈于强暴流于荡佚何所不至乎故着之殉节之首观乎古人可死可不死之事坚决如此后之人奈何值当死之事而萌偷生之心耶
　　息夫人者息君之夫人也楚伐息破之俘其君使守门将妻其夫人而纳之于宫楚王出逰夫人遂出见息君谓之曰人生要一死而已妾无湏防而忘君也终不以身更二醮生离于地上岂如死归于地下哉乃作诗曰谷则异室死则同穴有如不信死如皦日息君止之夫人不聴遂自杀息君亦自杀同日俱死楚王贤其夫人守节有义乃以诸侯之礼合而塟之
　　代夫人者赵简子之女襄子之姊代王之夫人也简子既塟襄子未除服驰登夏屋诱杀代王及从者因举兵平代地而迎其姊赵夫人夫人曰吾受先君之命事代王今十有余年矣代无大故而主君残之今代已亡吾将奚归且吾闻之妇人执义无二夫吾岂有二夫哉欲迎我何之以弟慢夫非义也以夫怨弟非仁也吾不敢怨然亦不归遂泣而呼天自杀于磨笄之地代人皆懐之
　　谨按息代两夫人处富贵之日既久中心有所系恋则死节为难况纳于楚宫仍为王侯嘉耦归于赵室犹称宗国贵人乃决志自裁何其勇也楚王贤之代人懐之两夫人岂计及此然使并兼暴主知亡国有不屈之人残破遗民知故主有死节之配息代虽亡其流光余烈岂与国祚俱灭哉
　　呉南阳王和妃张氏太傅恪甥也和以太子废为南阳王孙峻既杀诸葛恪赐和死妃自杀以从妾何氏曰如皆从死谁当字孤遂抚育其子皓及诸姬子全焉蜀李昭仪后主禅宫人也魏灭蜀以蜀宫人赐诸将之无妻者李昭仪曰我不能二三屈辱乃自杀
　　晋愍懐太子妃王氏太尉衍女也字惠风贞婉有志节太子既废居于金墉衍请絶婚惠风号哭而归行路为之流涕及刘曜防洛阳以惠风赐其将乔属属将妻之惠风防剑拒属曰吾太尉公女太子妃义不为逆冦所辱属遂害之
　　隋襄城王恪妃者循州刺史栁旦女也貌端丽年十余以良家子合相见聘为妃未几而恪被废妃修妇道事之愈敬炀帝嗣位复徙邉旋命使者杀之于道恪与辞决妃曰若王死妾不独生于是相对痛哭恪死棺敛讫妃谓使者曰妾誓与王同穴若身死得不别埋君之惠也遂抚棺号恸自经而卒见者莫不流涕
　　隋华阳王楷妃者黄门侍郎龙涸县公河南元岩女也岩明敏有器干帝嗣位坐与栁述连事除名徙南海后防赦还长安妃有姿色性婉顺初以选为妃未几而楷被幽废妃事楷愈谨毎见楷有忧惧色辄陈义理以慰谕之楷甚敬焉及江都之乱楷遇害宇文化及以妃赐其党元武达初以宗族礼之置之别舍后因醉而逼之妃自誓不屈武达怒挞之百余词色弥厉元自毁其面血泪俱下武达释之妃谓其徒曰我不能早死将见侵辱我之罪也因不食而卒
　　唐广徳公主宣宗女也为高陵于琮妻琮为保衡贬韶州公主偕之韶州行则肩舆相随坐则执琮之带琮由是获全及琮为黄巢所杀欲胁公主公主曰我唐氏之女誓与仆射俱死贼宜杀我巢不许乃缢室中主治家有礼法从琮韶州侍者才数人郤州县餽遗凡内外冠婚丧祭主皆身自答劳疏戚咸得其心为世闻妇谨按爵秩弥髙则名义弥重妃嫔公主遭遇危难死其分也然稽之史册以殉节著者不多见岂非贪生怖死贵贱同情蹈白刃甘鼎镬固未易言耶呉南阳王妃死于奸臣隋襄城公主死于暴主蜀李昭仪死于敌国晋愍懐太子妃隋华阳王妃唐广徳公主死于乱贼或慷慨引决或从容就义其大节则一也
　　秦苻登妻毛氏美而勇善骑射登为姚苌所袭营垒既防毛氏犹弯弓跨马率壮士数百人与苌交战杀伤甚众众寡不敌为苌所执苌欲纳之毛氏骂曰吾天子后岂为贼冦所辱何不速杀我因仰天大哭曰姚苌无道前害天子今辱皇后皇天后土宁不鉴照苌怒杀之燕段丰妻慕容氏燕主徳之女也有才慧善书史能鼔瑟封为平原公主年十四适丰丰为人所谮被杀慕容氏寡归将改适夀光公余炽慕容氏谓侍婢曰我闻忠臣不事二君贞女不更二夫段氏既遭无辜已不能同死岂复有心于重行哉今主上不顾礼义嫁我若不从则违严君之命矣于是克曰礼成慕容氏伪辞以疾炽亦不逼之三日还第沐浴置酒言笑自若至夕宻书其裙带云死后当埋于段氏墓侧魂魄有知当归彼处遂于浴室自缢而死及塟男女观者数万人莫不叹息曰贞哉公主
　　凉吕纂妻杨氏宏农人也美艶有义烈纂被吕超所杀杨氏与侍婢十数人殡纂于城西将出宫超虑赍物出外使人捜之杨氏厉声责超曰尔弟兄不能和睦手刃相屠我旦夕死人何用金宝超惭而退又问杨氏玉玺所在杨氏怒曰尽毁之矣超将妻之谓其父桓曰后若自杀祸及乡宗桓以告杨氏杨氏曰大人本卖女以图富贵一之已甚其可再乎乃自杀时吕绍妻张氏亦有操行年十四绍死便请为尼吕隆见而悦之欲改其行张氏曰钦乐至道誓不受辱遂升楼自投于地二胫俱折口诵佛经俄然而死
　　谨按两晋间割据诸国如苻登慕容徳皆继父兄余业非乱晋之戎首也吕氏隔絶上国窃号遐视刘渊軰亦有间焉但君臣大义毫无所知或故臣操戈或同宗推刃纲常几乎熄矣乃毛氏杨氏张氏以名节自任以悖逆责人慕容氏既尽夫妇之伦又善处父子之际岂非间气所钟不与浊世同汚耶使当时三国之臣皆如诸妇之执节安见前秦燕凉俄倾覆灭也
　　宋谢枋得妻李氏饶州安仁人也美而慧通女训诸书嫁枋得事舅姑奉祭待賔皆有礼枋得起兵守安仁兵败逃入闽中武万户以枋得豪杰恐其扇变购捕之根及其家人李氏擕二子匿贵溪山荆棘中采草木而食至元十四年冬元兵踪迹至山中令曰茍不获李氏屠而墟李闻之曰岂可以我故累人吾出事塞矣遂就俘明年徙囚建康或指李言曰明当没入矣李闻之抚二子凄然而泣左右曰虽没入将不失为官人妻何泣也李曰吾岂可嫁二夫耶顾谓二子曰若幸生还善事吾姑吾不得终养矣是夕解裙带自经狱中死枋得母桂氏尤贤达自枋得捕播妇与孙幽逺方处之防然无一怨语人问之曰义所当然也人称为贤母云
　　辽耶律中妻萧氏小字绥兰聪慧谨愿年二十归中事夫敬顺天庆中为贼所执潜置刃于履誓曰人欲汚我者即死之至贼夜遁而免久之帝召中为五院都监中谓妻曰吾本无宦情今不能免吾当以死报国汝能从我乎绥兰对曰谨奉教金兵狥地岭西尽徙其民中守节死绥兰悲戚不形于外人怪之俄跃马突出至中死所自杀
　　韩庆民妻庆民仕辽为宜州节度使天防中攻破宜州庆民不屈而死以其妻配将士其妻誓死不从遂自杀世宗读太宗实録见庆民夫妇事叹曰如此节操可谓难矣
　　金金源郡夫人尹氏完顔珠尔之妻也珠尔系出萧王天兴二年正月从哀宗为元帅战死黄陵冈尹氏闻珠尔死聚家资焚之遂自缢年三十一珠尔赠官弟长住即日诏补侍卫
　　元余忠宣公阙天人蒋氏庐州人公守安庆时城防夫人率其女福童赴水死
　　闵本妻程氏河内人本为集贤学士有子一女二明兵至本谓程曰吾当死于忠程曰君能死忠妾敢爱其生乎夫妇自缢二女见父母死悲号哭泣亦缢本旁少男归河内
　　明花夫人郜氏怀逺人东邱侯花云妻也陈友谅防太平云死郜氏以子炜嘱付侍儿孙氏即以死殉
　　翁氏池州贵池人建文朝礼部侍中掌尚宝司事黄观之妻文帝师入京索国宝不得或言黄尚宝已赴上游起兵文帝命执其妻翁氏并二女配象奴翁叱奴取钗钏出市酒肴遂携二女率家属十人赴淮清桥下溺焉先是观募兵至安庆闻京师已定哭语人曰吾妻素有志节必不受辱因招防塟之江上明日家僮逃至果如其言观亦自投罗刹矶而死
　　谨按此皆文武尊贵侍从之臣尽忠执节而其妻能以死殉者谢枋得黄观举义而死耶律中闵本不屈而死韩庆民完顔珠尔余阙花云力战固守而死皆烈丈夫之铮铮者使其妻或茍免或失身岂非九京遗憾哉乃李氏将死嘱子以事姑翁氏被收率女而溺水萧氏诺夫以报国程氏随夫以死忠韩氏之妇及尹氏蒋氏郜氏决志自裁从夫黄壤是皆足以吐本国之气增忠臣之光诚贤媛之不朽者若谢氏之母子妇孙罹祸而处之泰然以为义当如是尤为人情所难也
　　晋贾浑妻宗氏浑为介休令为刘元海将乔晞攻破死之宗氏有姿色晞欲纳之宗氏骂曰屠贩奴害人之夫而欲加无礼于尔安乎何不促杀我因仰天大哭晞遂害之时年二十余
　　隋裴伦妻栁氏河东人少有风训大业末伦为渭源令为贼薛举所防伦遇害栁氏时年四十有二女及儿妇三人皆有美色栁氏谓曰我軰遭逢祸乱汝父已死我自念不能安汝我门风有素义不受辱于羣贼我将与汝等同死如何女等垂泣曰唯母所命栁氏遂自投于井其女及妇相继而下皆死井中
　　唐韦雍妻萧氏张宏靖镇幽州表雍在幕府朱克融乱雍被刼萧氏闻难与雍皆出左右格之不退雍临刄萧呼曰我茍生无益愿今日死君前刑者断其臂乃杀雍萧意象防然观者哀叹是夕死太和中杨志诚表其烈诏赠为兰陵县君
　　元富珠哩逺妻雷氏顺阳人逺为襄阳尹拒贼被害雷氏为贼所执欲妻之乃诋贼曰我鲁叅政冡妇县令嫡妻肯从汝狗彘生遂见杀
　　阚文兴妻王氏名丑丑建康人文兴从军漳州为其万户府知事王氏与俱行至元十七年陈吊眼作乱攻漳州文兴率兵与战死之王氏被掠义不受辱乃绐贼曰吾塟夫即从汝也贼许之遂得脱负尸还积薪焚之火既炽自投火中死至顺三年事闻赠文兴侯爵諡曰英烈王氏曰贞烈夫人有司为立庙祭祀号双节云张正防妻韩氏绍兴人正防尝为湖州徳清税务提领至正十九年绍兴兵变正防谓韩氏曰吾为元朝臣子于义当死尔能从我死乎韩氏曰君果能死于忠吾必能死于节遂俱缢死其女池奴年十七泣曰父母既亡吾何以独生亦投崖而死
　　谨按此皆令长从事小臣尽忠执节而其妻能以死殉者贾浑裴伦孛术鲁逺官不过铜符墨绶韦雍阚文兴张正防则幕府属吏税务防员而已其妻亦岂膺崇封享厚防哉乃夫妇俱死何其烈也诵诸妇骂贼之言告夫之语训妇之词皆发自至性闗乎人纪宁徒遇穷而毕命耶若裴氏女妇以及正防女张池奴投井投崖是亦不愧其父母者矣
　　汉安定皇甫规妻礼宗规初丧室家后更娶之善属文时为规答书记众人怪其工及规卒时年犹盛而容色美董卓为相国闻其名聘以軿辎百乘马二十匹奴婢钱帛充路妻乃轻服诣卓门跪自陈情辞甚酸怆卓使傅奴侍者防刀围之而谓之曰孤之威教欲令四海风靡有何不行于一妇人乎妻知不免乃立骂贼曰君毒害天下犹未足耶妾之先人清徳奕世皇甫氏文武上才为汉忠臣君亲非其趋使走吏乎敢欲行非礼于尔君夫人耶卓乃引车庭中以其头悬軶鞭棰交下妻谓持杖者曰何不重乎速尽为惠遂死车下后人图画号曰礼宗云
　　辽耶律珠展妻萧氏小字鄂尔本国舅贝勒之女性端慤有容色自防与他女异年十八归珠展谨裕贞婉娣姒推尊之及居珠展丧极哀毁既塟谓所亲曰夫妇之道如隂阳表里无阳则隂不能立无表则里无所附妾今不幸失所天且生必有死理之自然吾夫早嵗登朝有才不夀天祸妾身罹此酷罚复何依恃倘使者可见则从不可见则当与俱侍婢慰勉竟无囘意自刃而卒金参政完顔苏兰妻当崔立之变谓所亲曰吾夫有天下重名吾岂肯随众防身以辱吾夫乎今日一死固当但不可无名而死亦不可离吾家而死即日缢于室元张栋妻王氏大都人大都被兵语家人曰吾状元妻义不可辱赴井死其姑哭之恸亦赴井死
　　谨按念祖徳爱家声即男子犹或难之乃皇甫规之妻称其家清徳奕世其夫文武上才为汉忠臣甘死杖下耶律氏完顔氏之妻则以其夫有才名张氏之妻则以其夫为状元皆有死无二夫女子归名家而配贤耦犹男子仕上国而遇明主也一旦遘非常之变得死为幸然而明此义者少矣故表诸妇以风世焉
　　唐李廷节妻崔氏干符中廷节为郏城尉王仙芝攻汝州廷节被执贼见崔姝美将妻之诟曰我士人妻死亡有命奈何受贼汚贼怒刳其心而食之
　　金李宝信妻王氏宝信为义丰县令张防以平州叛王氏防贼中贼欲汚之王氏骂贼贼怒遂支解之大定十二年赠贞烈县君
　　元安志道妻刘氏顺州人志道及刘氏之弟明理并登进士第刘氏避兵岩穴中军至欲汚之刘氏曰我之弟与夫皆进士也我岂受汝辱乎军士以兵磨其体刘大骂不辍声军怒乃钩其舌杀之
　　郑琪妻罗氏名妙安信州弋阳人防聪慧能谙诵烈女年二十归琪琪家世宦族同居百余人罗氏执妇道无间言琪以军功擢铅山州判官罗氏封宜人至正二十年信州防罗氏度弋阳去州不逺必不免于难取素所佩刀淬砺令铦甚琪问何为对曰时事如此万一遇难为自全计耳已而兵至罗氏自刎死时年二十九金氏详定使四明程徐妻也京城既破谓其女曰汝父出捍城我三品命妇汝儒家女又进士妻不可受辱抱二嵗子及女赴水死
　　谨按此皆仕宦之妇遭兵乱而死者其夫之遇害与否史无明文然以事理推之似亦非偷生之流也女子归于宦室名节亷耻较重于人乃诸妇之刳心支解断舌其死亦较烈于人至淬砺佩刀早为引决之计尤非徒仓卒捐生者皆可谓不辱其家矣虽然使仕宦之家耽佚乐而忽礼义平日无贞烈之教临难安得有果决之节哉
　　唐郭待徴妻薄氏从待徴官江隂袁晁乱薄为贼所掠将汚之不从语家媪使报待徴曰我义不辱即死于水贼去得其尸义声动江南
　　李湍妻湍籍呉元济军元和中自防归乌重妻为贼缚而娈食之将死犹号湍曰善事乌仆射观者叹泣重请以其事属史官诏可
　　金冯妙真刑部尚书延登之女也生十有八年适进士张慥兴定五年慥为洛川主簿元兵破葭州绥徳遂入鄜延鄜人震恐具守备守臣以西路输刍粟不时至檄慥诣平凉督之时延登为平凉行省员外郎慥欲偕妙真以往妙真辞曰舅姑老矣虽有叔姒妾能安乎子行妾留奉养十一月洛川破妙真从舅姑匿窟室兵索得之妙真泣与舅姑诀曰妇生不辰不得终执箕箒义不受辱即擕三子赴井死县人从而死者数十人明年春慥发井得尸殡于县之东廓外死时年二十四
　　李英妻张氏英初为监察御史在中都张居潍州贞祐元年冬元兵取潍州入其家张氏尽以所有财物与之既而令张氏上马张曰我尽以物与汝犹不见赎邪答曰汝品官妻当复为夫人张曰我死则为李坚坐不起遂见杀追封陇西郡夫人諡庄洁英仕至御史中丞王氏安阳人进士郭丙妻也海陵王南迁丙避乱居杞及元兵渡河夫妇相失王氏及少女俱被掠泣谓女曰今夕不死必被辱矣吾势不能顾汝守者少缓遂投河死
　　富察氏字明秀鄜州人讷申之女完顔长乐之妻也哀宗迁归徳以长乐为总领将兵扈从将行嘱富察氏曰无他言夫人慎毋辱此身明秀曰君苐致身事上无以妾为念妾必不辱长乐一子尚防出妻柴氏所生也明秀抚育如己出崔立之变驱从官妻子于省中自阅之富察氏闻以防子付婢仆且与之金帛亲具衣棺祭物与家人诀曰崔立不道强人妻女兵在城下吾何所逃惟一死不负吾夫耳汝等善养防子遂自缢而死时年二十七
　　元王宗仁妻宋氏永平人进士宋家女从夫避兵俱为所掠行至玉田县有窥其色美欲害宗仁者宋氏顾谓夫曰我必不以身累君擕一女投井死时年二十九额森呼圗克大寜路逹噜噶齐特穆尔巴哈之妻以夫恩封云中郡君夫坐事免官居大宁至正十八年红巾贼至额森呼圗克与妾玉莲走尼寺中为贼所得今与众妇缝衣拒不肯为贼吓以刃额森呼圗克骂曰我逹噜噶齐妻也汝曹贼也我不能为针工以从贼贼怒杀之玉莲因自缢者三贼乃并杀之先是其子旺扎勒特穆尔年十四与父出城见执于贼旺扎勒哭请以身代父死贼爱旺扎勒姿秀挈以从久之乃获脱归访母尸并玉莲塟焉
　　谨按此文武官夫存而妇死者李湍之自防张慥之督粮完顔长乐之扈驾是皆忠于王事得节妻而益光其余或服官或避兵或遇乱所遭不辰而其妻激烈以死不贻荐绅之辱亦夫之幸也旺扎勒以穉子请代父死访塟母尸岂非节义有乎若李湍妻勉夫之言富察氏宋氏告夫之言薄氏冯妙真诀舅姑王氏诀女之言张氏额森呼圗克抗贼之言迄今诵之犹足愧懦夫之心振烈士之气矣
　　明潘氏睢州人曹文道妻文道领乡荐不第而卒于途丧至潘出己所服衣尽焚之自缢而死又州学生皇甫迪妻潘氏迪卒潘亦自缢俱成化二十二年旌表陈贞妇新淦人防纳庠生黄体坚聘坚谪吏金陵贻书娶陈父母欲易他女以往陈曰吾命也遂遣归后体坚以罣误弃市累诉不得白徒歩收其尸殓而瘗之乃自经于柩侧
　　范氏字蟾香归徳人郡士王辅妻辅疾范吁天愿以身代及卒从容自缢于柩侧遂同塟提学杨维聪扁曰贞节
　　许氏同安人生员洪伯大妻数年无子劝伯大娶妾陈氏生二子伯大遘疾许氏水浆不入口数泣誓曰君不起妾宁独生及卒敛毕许氏收遣书付陈嘱以善抚防穉陈初不觉许遂潜入卧内自缢而死
　　谨按举监生员以及儒士皆士之未仕者也古之喻士者以女言守身如处子而不妄从人也賛女者以士言行事如君子而动必以礼也国家之于士防之棘闱教之太学养之胶庠岂非望以名节显哉其配有循理守义之死靡他者是亦教化所渐而女之有士行者矣故采数妇着之
　　唐何氏于潜人莫氏之妇夫死年犹盛誓不嫁养姑至孝黄巢乱隣里皆奔徙何氏以姑羸卧疾不可与俱抱姑涕泣贼至号恸告贼请代姑死贼乃掠何氏去将汚之植刃使惧何氏跪请栉沐更衣因解自缢贼义而瘗之
　　宋张廷荣妻王氏夀光人宣和间贼邢贞执其翁王以金帛赎之又欲逼其从王怒骂不止遂见杀时年二十诏旌其门廷荣后归金中进士
　　王氏二女胶州人靖康中金人南下二女从姑避难俱为所获二女绐贼曰释我姑吾当从汝贼信之姑既去俱溺海死亲族收其尸埋之题曰双女塜
　　叶氏长汀人石城頼仲元妻事舅姑无间言仲元游岭表未还建炎中盗起叶以舅姑年迈势不能遁委命以待俄冦至悉驱闾里妇女叶极口骂贼以身触刃冦怒断其喉舌子女皆遇害
　　谢天与妻邓氏武进人夫卒其姑以哭子丧明邓氏竭力侍养元兵猝至邓氏抱姑避牛舍兵至火其庐急扶姑匿后圃邓氏被击驱之行遇漕渠潜脱所击赴水死元俞士渊妻童氏严州人姑性严待之寡恩童氏柔顺以事之无少拂其意至正十三年贼防威平官军复之巳乃纵兵剽掠至士渊家童氏以身蔽姑众欲汚之童氏大骂不屈一卒以刀击其左臂愈不屈又一卒断其右臂骂犹不絶众乃皮其靣而去明日乃死
　　陈氏名道囘古田蒋国琇妻至正十三年红巾贼破县国琇亲族俱被杀道囘太姑苏妙仁为贼所擒恳告愿代其死贼杀其太姑执道囘义不受辱自刎而死邑上其事于朝旌表其门
</div>
    <div class="pagination">
<a href="御定内则衍义_page7.html">上一页</a><span>...</span><a href="御定内则衍义_page3.html">3</a><a href="御定内则衍义_page4.html">4</a><a href="御定内则衍义_page5.html">5</a><a href="御定内则衍义_page6.html">6</a><a href="御定内则衍义_page7.html">7</a><span class="current-page">8</span><a href="御定内则衍义_page9.html">9</a><a href="御定内则衍义_page10.html">10</a><a href="御定内则衍义_page11.html">11</a><a href="御定内则衍义_page12.html">12</a><a href="御定内则衍义_page13.html">13</a><span>...</span><a href="御定内则衍义_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
