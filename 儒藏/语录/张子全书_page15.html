<!DOCTYPE html>
<html>
<head>
    <meta charset="UTF-8">
    <title>张子全书 - 第 15 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张子全书 - 第 15 页/共 27 页</h1>
    <div class="content">　　九二坎有险求小得象曰求小得未出中也
　　险难之际弱必附强上下俱隂求必见从故求则必小得然二居险中而未出也
　　六三来之坎坎险且枕入于坎窞勿用象曰来之坎坎终无功也
　　前之入险退来枕险入窞与初六同
　　六四樽酒簋贰用缶纳约自牖终无咎象曰樽酒簋贰刚柔际也
　　四五俱得隂阳之正险阻之际近而相得诚素既接虽简略于礼无咎也上比于五有进出之渐故无凶
　　九五坎不盈祗旣平无咎象曰坎不盈中未大也险难垂出而下比于四不能勉成其功光大其志故圣人惜之曰只旣平无咎而已矣不能往有功也【一本云坎盈则进而往有尚矣】
　　上六系用徽纆置于丛棘三嵗不得凶象曰上六失道凶三嵗也
　　上六过中逃险而失道者也不附比阳中几于迷复之凶故为所系累也【隂柔不能附比于阳处隂之极乗刚宜其为所拘戮也】离
　　离利贞亨畜牝牛吉
　　以柔丽乎中正故利贞
　　彖曰离丽也日月丽乎天百谷草木丽乎土重明以丽乎正乃化成天下柔丽乎中正故亨是以畜牝牛吉也日月草木丽天地丽附着也
　　象曰明两作离大人以继明照于四方
　　明目达聴继明之道也人患堕于博览惟大人能勉而继之
　　初九履错然敬之无咎象曰履错之敬以辟咎也履错然与之者多也无应于上无所朋附以刚处下物所愿交非矜慎之甚何以免咎
　　六二黄离元吉象曰黄离元吉得中道也九三日昃之离不鼓缶而歌则大耋之嗟凶象曰日昃之离何可久也
　　明正将老离过于中故哀乐之不常其德凡人不能久也故君子为德夭寿不贰
　　人向衰暮则尤乐聴声音盖留连光景视桑榆之暮景不足则贪于为乐惟郑卫之音能令人生此意易谓不鼓缶而歌则大耋之嗟凶悲衰暮故为乐不为则复嗟年景之不足也
　　九四突如其来如焚如死如弃如象曰突如其来如无所容也
　　处多惧之地而以乗刚故其来也遽其处也危无所容安如见弃逐皆所丽之失中也三刚而不可乗五正而不见容
　　六五出涕沱若戚嗟若吉象曰六五之吉离王公也言王公之贵人之所附下以刚进已虽忧危终以得众而吉者柔丽中正也
　　上九王用岀征有嘉折首获匪其丑无咎象曰王用出征以正邦也
　　有嘉折首服而善之也获匪其丑执讯弗賔示威以正邦而己离道已成然后不附可征
　　张子全书卷九
<子部,儒家类,张子全书>
　　钦定四库全书
　　张子全书卷十
　　易说中
　　咸
　　咸亨利贞取女吉
　　咸之为道以虚受为本有意于中则滞于方体而隘矣拇腓股脢辅以一卦通体高下为言
　　彖曰咸感也柔上而刚下二气感应以相与止而说男下女是以亨利贞取女吉也天地感而万物化生圣人感人心而天下和平观其所感而天地万物之情可见矣
　　咸感也其爻虽相应而词多不吉顾其时如何耳说者多以咸恒配天地殊不知咸自可配天地故于序卦独不言咸咸旣可以配天地则恒亦可以配天地皆夫妇之道也咸之为言皆也故语咸则非事咸感也不可止以夫妇之道谓之咸此一事耳男女相配故为咸也感之道不一或以同而感圣人感人心以道此是以同也或以异而应男女是也二女同居则无感也或以相悦而感或以相畏而感如虎先见犬犬自不能去犬若见虎则能避之又如磁石引鍼相应而感也若以爱心而来者自相亲以害心而来者相见容色自别圣人感人心而天下和平是风动之也圣人老吾老以及人之老而人欲老其老此是以事相感也感如影响无复先后有动必感咸感而应故曰咸速也
　　象曰山上有泽咸君子以虚受人
　　山上有泽非交感不能也感物之善莫若以虚受人有所系慕皆非正吉故六爻皆以有应不尽卦义而有所讥也
　　初六咸其拇象曰咸其拇志在外也六二咸其腓凶居吉象曰虽凶居吉顺不害也
　　居则吉趋则凶以男下女为正咸之道也
　　九三咸其股执其随往吝象曰咸其股亦不处也志在随人所执下也
　　心宁静于此一向定叠前纵有何事亦不恤也休将闲细碎在思虑易曰何思何虑天下殊涂而同归一致而百虑天地之道惟有日月寒暑之往来屈伸动静两端而已在我精义入神以致用则细碎皆不能出其间在于术内已过未来者事着在心毕竟何益浮思防想尽去之惟图向去日新可也孔子以富不可求则曰从吾所好以思为无益则曰不如学也故于咸三以见此义
　　九四贞吉悔亡憧憧往来朋从尔思象曰贞吉悔亡未感害也憧憧往来未光大也
　　释氏以感为幻妄又有憧憧思以求朋者皆不足道也
　　以阳居隂非躁感于物者也然体兑性悦未免乎思以求朋之累也盖体悦之初应止之始已劳于上朋止于下故憧憧得朋未为光大不持以正则有謟渎之悔
　　感非有意咸三思以求朋此则不足道
　　圣人惟于屈伸有感能有屈伸所以得天下之物何用憧憧以思而求朋大抵咸卦六爻皆以有应不尽咸道故君子欲得虚受人能容以虚受人之道也茍晓屈伸心尽安泰寛裕盖为不与物校待彼伸则己屈然而屈时少伸时多假使乱亡横逆亦犹屈少伸多我尚何伤日月寒暑往来正以相屈伸故不相害尺蠖之屈以求伸龙蛇之蛰以存身又精义入神以致用利用安身以崇德
　　九五咸其脢无悔象曰咸其脢志末也
　　九五处悦之中未免偏系之弊故不能感人心而曰咸其脢惟圣人然后能感人心也【一无曰字】
　　上六咸其辅颊舌象曰咸其辅颊舌滕口说也
　　恒
　　恒亨无咎利贞利有攸往彖曰恒久也刚上而柔下雷风相与防而动刚柔皆应恒恒亨无咎利贞久于其道也天地之道恒久而不己也利有攸往终则有始也日月得天而能久照四时变化而能久成圣人久于其道而天下化成观其所恒而天地万物之情可见矣象曰雷风恒君子以立不易方
　　观书当不以文害辞如云义者出于思虑忖度易言天地之大义则天地固无思虑天地之情天地之心皆放此
　　初六浚恒贞凶无攸利象曰浚恒之凶始求深也柔防在下以应于上持用为常求之过深也故人道之交贵乎中礼且久渐而成也【持一作特】
　　九二悔亡象曰九二悔亡能久中也
　　以阳系隂用以为常不能无悔以其久中故免
　　九三不恒其德或承之羞贞吝象曰不恒其德无所容也
　　进则犯上退则乗刚故动则招悔取辱惟常守一德庶几取容故曰不恒其德则无所容也【一有虽然贞吝德则可常也】
　　九四田无禽象曰久非其位安得禽也
　　田以时至则禽或可得处常非位则功无以致故君子降志辱身不可常也
　　六五恒其德贞妇人吉夫子凶象曰妇人贞吉从一而终也夫子制义从妇凶也上六振恒凶象曰振恒在上大无功也
　　卦例于上爻多处之以贵而无位髙而无民至恒又不可以此处但见其不常在上故大无功也易道灼然义理分明自存乎卦惟要人玩之乃得
　　遯
　　遯亨小利贞彖曰遯亨遯而亨也刚当位而应与时行也小利贞浸而长也遯之时义大矣哉
　　当位而应理不当遯以隂长故遯故曰与时行又曰小利贞又曰遯而亨也
　　象曰天下有山遯君子以逺小人不恶而严
　　逺小人不恶而严恶读为憎恶之恶逺小人不可示此恶也恶则患及之又焉能逺严之为言敬小人而逺之之义也
　　初六遯尾厉勿用有攸往象曰遯尾之厉不往何灾也危而不往何也遯旣后时亡则取灾故知者违难在乎先几
　　六二执之用黄牛之革莫之胜说象曰执用黄牛固志也
　　黄牛中顺也隂邪浸长二居君臣正合之位戡难救时莫若中顺固志使奸不能干不然小人易间矣
　　九三系遯有疾厉畜臣妾吉象曰系遯之厉有疾惫也畜臣妾吉不可大事也
　　为内之主得位之正立爱其下畜臣妾之道尽矣然以斯处遯危疾宜焉
　　九四好遯君子吉小人否象曰君子好遯小人否也有应于隂不恶而严故曰好遯小人暗于事机不忿怒成仇则私溺为累矣
　　九五嘉遯贞吉象曰嘉遯贞吉以正志也
　　嘉好义同然五居正处中能正其志故获正吉
　　上九肥遯无不利象曰肥遯无不利无所疑也
　　大壮
　　大壮利贞彖曰大壮大者壮也刚以动故壮大壮利贞大者正也正大而天地之情可见矣象曰雷在天上大壮君子以非礼弗履
　　克己反礼壮莫甚焉故易于大壮见之
　　克己下学上达交相养也下学则必达达则必上盖不行则终何以成德明则诚矣诚则明矣克己要当以理义战退私己盖理乃天德克己者必有刚强壮健之德乃胜己雷在天上大壮君子以非礼弗履夫酒清人渴而不敢饮肴干人饥而不敢食非强有力者不能人所不能人所以不能行己者于其所难者则惰其异俗者虽易而羞缩惟心则不顾人之非笑所趋义理耳视天下莫能移其道然为之人亦未必怪正以在己者义理不胜惰与羞缩之病消则有长不消则病常在消尽则是大而化之之谓圣意思龌龊无由作事在古气节之士冒死以有为于义未必中然非有志槩者莫能况吾于义理己明何为不为正以不刚惟大壮乃能克己盖君子欲身行之为事业以教天下今夫为长者折枝非不能也但耻以为屈而不为耳不顾义理之若何
　　初九壮于趾征凶有孚象曰壮于趾其孚穷也九二贞吉象曰九二贞吉以中也九三小人用壮君子用罔贞厉羝羊触藩羸其角象曰小人用壮君子罔也
　　以阳居阳正也然乗下之刚故危小人用此而进如羝羊触藩以为壮故多见困君子知几则否藩以喻四三有应所之在进而位正理直小人处之必以刚动
　　九四贞吉悔亡藩决不羸壮于大舆之輹象曰藩决不羸尚往也
　　乗刚本有悔不用其壮故正吉三以四为藩九四上无阳爻故曰藩决壮舆之輹往无咎也四能不为隂累守己以正则吉而无乗刚之悔且得众阳之助以销隂慝
　　六五丧羊于易无悔象曰丧羊于易位不当也
　　羊外柔而内很六五以隂处阳羊丧之象也能去其内刚不拒来者则无悔故曰丧羊于易无悔履柔危之地乗壮动之刚固之必悔者位非其所堪也
　　上六羝羊触藩不能退不能遂无攸利艰则吉象曰不能退不能遂不详也艰则吉咎不长也
　　刚竞用触则进退皆凶危惧求全则咎有时而息也然上六以隂居上不详事宜用壮而触故进退不能晋
　　晋康侯用锡马蕃庶昼日三接彖曰晋进也明出地上顺而丽乎大明柔进而上行是以康侯用锡马蕃庶昼日三接也象曰明出地上晋君子以自昭明德初六晋如摧如贞吉罔孚裕无咎象曰晋如摧如独行正也裕无咎未受命也
　　居晋之初正必见摧故摧如不害于正吉也未孚于人或未见聴宽以居之乃无咎然初六有应在四居下援上未安其分故曰未受命也
　　六二晋如愁如贞吉受兹介福于其王母象曰受兹介福以中正也
　　进而无挠多失于肆故愁如乃吉六五以隂居尊故称王母俱以柔中故受福可必也
　　六三众允悔亡象曰众允之志上行也
　　上歴九四不为众信则取悔可必若志应在上晋为众允则悔亡
　　九四晋如鼫鼠贞厉象曰鼫防贞厉位不当也
　　鼫鼠为物贪而畏人体阳在进反据隂位故动止皆失与六三之义为相反矣
　　六五悔亡失得勿恤往吉无不利象曰失得勿恤往有庆也
　　进而遇阳故失得不恤而吉也位不当必有悔获吉则悔亡
　　上九晋其角维用伐邑厉吉无咎贞吝象曰维用伐邑道未光也
　　穷无所往故曰角居明之极其施未光而应尚狭持此以进伐邑讨叛而己危而幸吉以得无咎然终吝道也无可进而进不己惟伐邑于内而可矣如君子则知止也
　　明夷
　　明夷利艰贞彖曰明入地中明夷内文明而外柔顺以蒙大难文王以之利艰贞晦其明也内难而能正其志箕子以之
　　文王体一卦之用箕子以六五一爻之德文王难在外箕子难在内也
</div>
    <div class="pagination">
<a href="张子全书_page14.html">上一页</a><span>...</span><a href="张子全书_page10.html">10</a><a href="张子全书_page11.html">11</a><a href="张子全书_page12.html">12</a><a href="张子全书_page13.html">13</a><a href="张子全书_page14.html">14</a><span class="current-page">15</span><a href="张子全书_page16.html">16</a><a href="张子全书_page17.html">17</a><a href="张子全书_page18.html">18</a><a href="张子全书_page19.html">19</a><a href="张子全书_page20.html">20</a><span>...</span><a href="张子全书_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
