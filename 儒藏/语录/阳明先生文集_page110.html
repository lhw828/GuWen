<!DOCTYPE html>
<html>
<head>
    <meta charset="UTF-8">
    <title>阳明先生文集 - 第 110 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>阳明先生文集 - 第 110 页/共 112 页</h1>
    <div class="content">门人有疑知行合一之说黄以方语之曰知行自是合一的如人能行孝了方唤做知孝能行弟了方唤做知弟不成只晓得个孝字与个弟字遽谓之知先生曰尔说固是但要晓得一念动处便是知亦便是行如人在床上思量去偷人东西此念动了便是做贼若还去偷那个人只到用路转来却也是贼又曰我如今要说个知行合一是何等意思却要晓得我立言宗旨人为因把知行分作两件故有一念发动虽是不善然却自以为未曾行在便不去禁止他了我如今说个知行合一正要人晓得一念发动处便即是行了就来那动处克倒了他不使那一念的不善却潜伏在胸中此是我立言宗旨

林致之问先生曰知行自合一不得如人有晓得那个事该做却自不能做者便是知而不能行先生日此还不是真知又曰即那晓得处也是个浅浅底知便也是个浅浅底行不可道那晓得不是行也后致之多执此为说人也有个浅浅的知行有个真知的知行以方曰先生谓浅的知便有浅的行此只是迁就尔意思说其实行不到处还是不知未可以浅浅底行却便谓知也致之后以问先生先生亦曰我前谓浅浅底知便有浅浅的行此只是随尔意思

或问曰知行既合一然孟子曰始条理者智之事终条理者圣之事却知行是两个以方曰要晓得始终条理只是一个条理而始终之耳先生谓知者行之始行者知之成即便是始条理者智之事终条理者圣之事圣智只是　个条理非有两个也问既是一个条理缘何三子却圣而不智以方曰也是三子所知分限只到这里先生尝以此问诸友诸友不能答黄正之曰先生以致知各随分限之说提省诸生此意最切先生曰如今说三子正是此意也

以方问曰据人心所知多有误欲作理认贼作子处何处乃见良知先生曰尔以为何如曰心所安处纔是良知曰固是但要省察恐有非所安而安者矣

易则易知只是一个天理便自易知如今一个天理底心则你也是此心你便知得人人是此心人人便知得如何不易知若是个私欲底心则我是一般你是一般人人又是一般一个是一个的心人如何知得

又云人但一念善便老老实实是善一念恶便老老实实是恶如此才是学不然便是作伪了尝以问门人曰圣人说知之为知之二句是如何意思二友各陈其说先生皆不以为然徐谓之曰要晓得圣人之学只是一诚

以方自陈喜在静上用功先生曰静上川工固是好但终自有弊人心自是不息底虽在睡梦此心亦是流动如天地之化本无一息之停然其化生万物各得其所却亦自静也此心虽是流行不息然其一循天理却亦自静也若专来静上用工恐有喜静恶动之弊动静只是一个

以方问曰直固知静中自有个知觉之理但伊川一段可疑伊川问吕学士贤且说静时如何曰谓之有物则不可然自有知觉处曰既有知觉却是动也怎生言静先生曰伊川说还是以方因详伊川之言是分明以静中无知觉矣如何谓伊川说还是考诸晦翁亦曰若云知寒觉暖便是知觉已动今未曾着于事物但有知觉在何妨其为静不成静坐只是瞌睡晦翁此亦是疑伊川之说盖知寒觉暖则知觉着在寒暖且着在事物便是已发了但有知觉只是有此理不曾着在事上故还是静然瞌睡也有知觉故能作梦且一唤便醒矣槁木死灰无知觉便不醒了恐伊川所谓既有知觉却是动也怎生言静正是说个静而无静之意不是说静中无个知觉也故先生曰伊川说还是

以方问戒慎恐惧是致和还是致中先生曰是和上用工以方曰中庸言致中和如何不致中却来和上用工先生曰中和只是一个内无所偏倚少间发出便自无乖戾了故中和只是一个但本体上如何用得工必就他发处纔看得力故就和上用工然致和便是致中万物育便是天地位以方未能释然先生曰不消去文义上泥中和是离不得底如面前只火之本体是中其火之照物处便是和举着火其光便自照物火与照如何离得故中和只是一个近儒亦有以戒惧即是慎独非两事者然不知此以致和即便以致中也崇一尝谓以方曰未发是本体本体自是不发底如人可怒我虽是怒他然怒不过当却也是这个本体未发了后以崇一之说问先生先生曰如此说却是说成功处子思说个发与未发则未发还指时也又与焕吾论及此焕吾曰尝见文公语类有一段亦以喜怒哀乐之未发二句顶上文用工得来不是泛说人人有个中和与老先生之意亦合不知文公后来何故从今说

以方问曰先生之说格物凡中庸之慎独及集义博约等说皆为格物之事先生曰非也格物即慎独即戒惧至于集义愽约工夫只一般不是以那数件都做格物底事

艾铎问如何为天理先生曰就你孝亲上体验看铎三日又请曰人子孝亲哀号哭泣这个孝心便是天理先生曰孝亲之心必要真切处纔是天理又尝曰人子事亲要有个真切的心如真心去定省问安虽不到床前却也是若无个真切的心虽日日到床前道个万福也只与扮戏子相似却不是孝此便见心之真切纔为天理

或问修道之谓教先生云众人亦率性也但率性在圣人分上较多故率性之谓道属圣人事圣人亦修道也但修道在贤人分上较多些故修道之谓教属贤人事又尝云中庸一书大抵皆是说修道底事故后面凡说君子说颜渊说子路皆是修道的说小人说贤智愚不肖说庶民皆是不能修道的其它言舜文周公仲尼至神至圣人类则又圣人之自能修道者也

以方问尊德性一条先生曰道问学即所以尊德性也晦翁言子静以尊德性诲人某教人岂不是道问学处多了些子是分尊德性道问学作两件且如今讲习讨论下许多工夫无非只是存此心不失其德性而已岂有尊德性只空空去尊更不去问学问学只是空空去问学更无关着德性底如此则不知今之所以讲习讨论者更学何事问致广大二句曰尽精微即所以致广大也道中庸即所以极高明也盖心之本体自是广大底人不能尽精微则便为私欲所蔽有不胜其小者矣故能细微曲拆无所不尽则私意不足以蔽之自无许多障碍遮隔处如何广大不致又问精微还是念虑之精微是事理之精微曰念虑之精微即事理之精微也

悔者善之端也诚之复也君子悔以迁善小人悔以不敢肆其恶惟圣人而后能无悔无不善也无不诚也然君子之过悔而弗改焉又从而文焉过将日入于恶小人之过悔而益深巧焉益愤谲焉则恶极而不可解故悔者善恶之分也诚伪之关也吉凶之机也君子不可以频悔小人则幸其悔也而或不甚焉耳

舜不遇瞽瞍则瞽瞍之物无由格不遇象则象之物无由格周公不遇流言忧惧之变则流言忧惧之物无由格故凡动心忍性以增益其所不能者正吾圣门致知格物之学正不宜轻易放过失此好光阴也知此则夷狄患难将无入而不自得者矣

心不是一块血肉凡知觉处便是心如耳目之知视听手足之知痛痒此知觉便是心也

以方问博学于文为随事学存此天理然则谓行有余力则以学文其说似不相合先生曰诗书六艺亦皆理之发见者也文字都包得有博学于文诗书六艺皆在其中考之诗书六艺皆所以学存天理也不特发见于事者为文如此则与余力学文便有碍矣或问学而不思二句曰此亦有为而言其实思即学也学有所疑便须思之思而不学盖有此等人只悬空去思要想出一个道理却不得身心上实用其力以学存此天理也

圣贤非无功业节气但其循着这天理则便是道不可以事功气节名矣

人必要争个心有内外我谓如今说固无内外尚流在有内外若说有内外则内外益判了况心无内外亦不是我说明道说亦明白故定性书云且以性为随物于外则当其在外时何者为在内此一条最痛快

颜子不迁怒非谓怒于甲者不移于乙盖不为怒所迁也

心不在焉句谓正心之功不可滞于有亦不可堕于无

或问曾子一贯先生曰想曾子当时用工也不得其要如三省及礼记问礼诸处之类可见唯字只是应辞非说他悟道之速应而无疑也

人须有个嘉善而矜不能底意思纔方是学否则虽学亦不济事

先生尝云深造以道道即志道之道非谓进为之方也深造之以道谓于当然之道而深造之也于道而深造便自得了道非外物故于道深造乃为自得又论登东山一章若谓东山为言圣道之大下条为大而有本此不可通言道之大便自有本了天下岂有无本之大观水条正是言学之者必以其本流水一节正承观水有术二句以明上言学所以必以其本之意又言明于庶物即是察于人伦

人心一刻纯乎天理便是一刻的圣人终身纯乎天理便是终身的圣人此理自是实人要有个不得已底心如货财不得已乃取女色不得已纔近如此则取货财近女色乃得其正必不至于太过矣

以方问颜子择中庸是如何择先生曰亦是戒谨不覩恐惧不闻就已私之动处辨别出天理之善来得一善即是得了这个天理后又与正之论颜子虽欲从之末由也已是如何正之曰先生尝言此是见得个道理如此如今日用凡视听言动都是这个知觉然知觉却在那里捉定不得所以说虽欲从饮末由也已颜子见得个道体后方纔如此说

学莫先于立志志之不立而曰学皆苟焉以自欺者也譬之种树志其根也根之不植未有能生者也今之学者孰肯自谓无志其能有如农夫之于田商贾之于货心思之所计量旦暮之所勤劳念念在是者乎不如是谓之无志亦可矣故志于货者虽有亏耗力终有息志于田者虽有旱荒乃终有稔笃志若是而未之成者吾或见之矣志之不立而能有成者吾未之见也

立志如下种种而荑稗则荑稗矣种而嘉谷则嘉谷矣学问之功所以立其志犹栽培耘耨所以植其根也其在大学则为格致在论语则为博约在中庸则为慎独在孟子则为集义其功一也要在存存而不忘耳耕而不获者有矣未有不耕而获者矣

夜气之息由于旦昼所养苟牿亡之反复则亦不足以存矣今夫师友之相聚于兹也切磋于道义而砥砺乎德业渐而入焉反而愧焉虽有非僻之萌其所滋也罕矣迨其离羣索居情可得而肆而莫之警也欲可得而纵而莫之泥也物交引焉志交丧焉虽有理义之萌其所滋也亦罕矣故曰苟得其飬无物不长苟失其飬无物不消夫人亦熟无理义之心哉然而不得其飬者多是以若是其寥寥也

同志之在安成者间月为会五日谓之惜阴其志笃矣然五日之外孰非惜阴之时乎离群而索居志不能无少懈故五日而会所以相稽切焉耳呜呼天道之运无一息之或停吾心良知之运亦无一息之或停良知即天道谓之亦则犹二之矣知良知之运无一息之或停则知惜阴矣知惜阴则知致其良知矣子在川上曰逝者如斯夫不舍昼夜此其所以学如不及至于发愤而忘食也尧舜之兢兢业业成汤之日新又新文王之纯亦不已周公之坐以待旦惜阴之功宁独大禹为然子思曰戒慎乎其所不覩恐惧乎其所不闻知微之显可以入德矣

董萝石以反求诸己为问先生曰反求诸己者先须扫去自己旧时许多缪妄劳攘圭角守以谦虚复其天之所以与我者持此正念久之自然定静遇事物之来件件与他理会无非是飬心之功盖事外无心也所以古人有云若人识得心大地无寸土此正是合内外之学

录善人以自勉此亦是多闻多见而识乃是致良知之功此等人只是欠学问恐不能到头如此吾辈中亦未易得也

若平日能集义则浩然之气至大至刚充塞天地自然富贵不能淫贫贱不能移威武不能屈自然能知人之言而凡诐淫邪遁之词皆无所施于前矣况肯自以为惭乎集义只是致良知心得其宜为义致良知则心得其宜矣

谓之老实须是实致其良知始得不然却恐所谓老实者正是老实不好也

本体要虚工夫要实

颜渊喟然叹曰始吾于夫子之道但觉其高坚前后无穷尽无方体之如是也继而夫子循循善诱使我由博约而进至于悦之深而力之尽如有所立卓尔谓之如者非真有也明之有者又非无也卓然立于有无之间欲从而□之则无由也已所谓无穷尽无方体者曾无异于昔时之见盖圣道固空而已但于所问只举是非之两端如此而为是如此而为非一如吾心之天理以告之斯已矣盖圣功之本惟在于此心纯乎天理而不在于才能从事于天理有自然之才能若但从事于才能则非希圣之学矣后人不知此意专以圣人博学多知而奇之如商羊萍实之类以为圣人不可及者在此尽力追之而不知圣人初不贵也故曰君子多乎哉不多也又曰赐也汝以予为多学而识之者欤非也

发愤忘食是圣人之志如此真无有已时乐以忘忧是圣人之道如此真无有戚时恐不必云得不得也

夫道固不外于人伦日用然必先志于道而以道为主则人伦日用自无非道故志于道是尊德性主意也据于德是道问学工夫也依于仁者常在于天理之中游于艺者精察于事为之末游艺与学文俱是力行中工夫不是修德之外别有此间事也盖心气稍麄则非仁矣故诗书六艺等事皆辅飬性情而成其道德也以志道为主以修德为工全体使之纯诚纤悉不容放过此明德之事也

●阳明先生遗言录下

门人余姚钱德洪算辑

门人泰和曾才汉校辑

问物有本末一条旧说似与先生不合愿启其旨先生曰以明德亲民为二物岂有此理譬如二树在地一树有一树的本末岂可以一树为本一树为末明德亲民总是一物只是一个工夫纔二之明德便是空虚新民便是袭取矣物有本末云者乃指定一物而言如有实孝亲之心而后有孝亲的仪文节目事有终始云者亦以实心为始实行为终故必始焉有孝亲的心而终焉则有孝亲的仪文节目事长事君无不皆然自意之所著谓之物自物之所为谓之事物者事之物也事者物之事也一而已矣

先生曰朋友相处常见自家不是方能求人之不是若只觉自家为是便怀轻忽之心漫然不顾不知病痛畜之渐长害不可言善者固吾师不善者亦吾师且如见人多言吾便自省亦多言否见人好高吾便自省亦好高否这便是相观而善处处得益

问至诚之道何以能前知先生曰圣人只是一个良知良知之外更无知也有甚前知其曰国家云云者亦自其能前知者而言圣人良知精精明明随感随应自能敷行出去此即是神

问知及仁守一章先生曰只知及之一句便完全了无少欠缺自其明觉而言谓之知自其明觉之纯理而言谓之仁便是知行合一的工夫譬如坐于此物乃是知及若能常在此乃是仁守不能久而守之则是此智亦不及而必失之矣亦有大本已立小德或踰不能庄以莅之或一时过当条理欠节次处要皆未为尽善也大抵此章圣人只是说个讲学的规模智及之一句便完全了

问理气数先生曰有条理是理流行是气有节次是数三者只是一统的事

问声色货利是良知所有的否先生曰固然但不出于有我之私顺应之可也若初学用工却须纯去扫除则适然来遇此始不为累自然顺而应之良知只在声色货利上用工能集义以致其良知精精明明则以我观物随处得益自然先知之矣

先生曰天地之化是个常动常静的何也盖天地之化自始至终自春至冬流行不已者常动常静天地亘古亘今不迟不速未尝一息之违者常动常静也自其常静而言之谓之体自其常动而言之谓之用动中有静静中有动体中有用用中有体故曰动静一机体用一源推之事物莫不皆然

先生曰汝辈在此讲致知格物之说恐多未明其旨不知却有毫厘之差千里之谬在须要这头脑上勘破用工方有下落先儒谓求之文字之中索之讲论之际分明是向外求讨天下事物无穷不知何时求讨得若能向头脑上用工则先儒数说皆在其中不识诸君能勘得破否谢弘之曰求之文字也只是此心去求索之讲论也只是此心去索总是明此心之天理而已何有未明先生曰亦未甚明白不免将心与物岐而二之可乎深思之当自得之矣

先生曰感发兴起是诗有所执持是礼和顺于道德而理于义者只是一统事又曰良知之纯一无间是仁得宜曰义条理曰礼明办曰智笃实曰信和顺是乐妙用是神总只是一个良知而已

</div>
    <div class="pagination">
<a href="阳明先生文集_page109.html">上一页</a><span>...</span><a href="阳明先生文集_page105.html">105</a><a href="阳明先生文集_page106.html">106</a><a href="阳明先生文集_page107.html">107</a><a href="阳明先生文集_page108.html">108</a><a href="阳明先生文集_page109.html">109</a><span class="current-page">110</span><a href="阳明先生文集_page111.html">111</a><a href="阳明先生文集_page112.html">112</a><a href="阳明先生文集_page111.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
