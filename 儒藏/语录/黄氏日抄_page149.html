<!DOCTYPE html>
<html>
<head>
    <meta charset="UTF-8">
    <title>黄氏日抄 - 第 149 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄氏日抄 - 第 149 页/共 162 页</h1>
    <div class="content">　　一康知军立社仓初系本官自防到酒息及李盈家业并荒政局剰米即不曽将窠名官物创置况今日更革之后诸仓所存全是息谷又皆系百姓巳物于官司尤无相干不独官司无干将来水旱有备官司又将赖之访闻旧来官司或遇窘迫之时曽有欲议移兊者好官员自是决不肯行或向后人吏有以此说鼓惑官司之听者请局官以乡曲大义白之当职仍先与一面申省照会
　　一社仓置田候见数目亦与申省蠲免苗税
　　一修仓照康知军元约于仓谷支遣数内公支分明出豁
　　一以上并系广德县诸仓施行其建平社仓自康知军创置以来即专委本县见今牒催差职搬谷未办到陆续施行
　　申诸司乞禁社会状
　　照得本军有祠山春会四方毕集市井虽赖之稍康风俗实由之积坏凡合厘正僣具列申其一谓埋藏祭以太牢夫太牢者天子所用飨帝岂臣子所冝祀神惟此祠山之会敢为不法遂使民俗亦多杀牛坐坊卖肉略不知忌良由习之惯尔昨孙公谔洪公兴祖为守尝申公朝易以素馔况祠山近改真君之号而庙貌已复素馔之羞不知埋藏犹用太牢者果为谁设耶其二谓伤神迎以兵器夫兵器者国家所用御敌岂民庶所宜赛神惟此祠山之会敢为不法遂使民俗亦多带刀狠鬭杀人略不知忌良由习之惯尔昨曽公防为守常准朝防毁撤伤神况祠山见无伤神附庸之祠而伤神必皆罪死不灵之鬼不知迎引犹用兵器者尚为谁设耶其三谓罪案迎以囚帽枷索夫囚帽枷索者狱户所以械系辟囚岂市井所宜翫恱士女惟此祠山之会敢为不法遂使民俗视狱具为戱弄之物谓罪恶有厌胜之方作奸犯科略不知忌良由习之惯尔昨康公植为守尝明国法严行禁止况祠山本号水旱祈求之地于封爵素无刑狱职掌相关不知迎引盛用囚帽枷索者又为谁设耶其四谓差会首夫自狄梁公不世出世之滛祠固多矣然其社首之轮流皆出民情之愿欲未闻有迫于官差者也今此祠山岁差防首同于差役雁鹜成行诛责已徧抽籖方行民一充应率至破产夫差役犹曰不可废也此亦不可废乎差役既扰之差会首又扰之不知为民父母者何心况祠山自有租入庙祠自能设供初无以会首为也其五谓差机察夫自严子陵不常有世之求用者多矣然必有坊场河渡之污故易以集江湖乞丐之靡未闻有扰及史祝者也今此祠山岁差机察同于征商狐防辈屈体而得攘臂以临逺至商贾无一获免夫征商尚曰不获已也此亦不获已乎肥一二之不肖毒四方之民旅不知为民父母者何忍况郡官元系提督祠庙本无他事初无以机察为也凡此祠山五事无不关系风俗而又有并縁祠山关系尤大者焉其名曰方山闻其臣事祠山列在廊庑曽借余休亦霑封爵近祠山改封真君而世俗指为冷职遂创今祠别为香火逺近响应反过祠山起四月止八月尽用鎗刀为社自安吉暨冝兴率聚千百为羣能几何时势已至此前年此曹已曽杀人于郡东二十里地名王婆坊矣某窃谓此祠若果出于神之心此祠山之叛臣也若立出于人之心此愚俗之妖祠也义皆无取而害则甚多盖千百其人者扰之端鎗刀其器者凶之事宜兴安吉相连而至者又皆江湖出没之徒蔓则难圗渐不可长区区所忧又不止败坏风俗而已并敢沥忱而索言之如前五事则乞径自使司随事禁戢如后一事则乞移文浙西宪司预严戒所部夫民心无常惟上所向禁民为非絶恶之萌窃意莫此为急出位之罪伏兾裁赦须至申者
　　提举司佥防书拟照得执左道以乱政假鬼神以惑众者杀赛祠社会执引兵仗者随重轻论罪经典法条炳如星日据广德军黄通判申明伤神五事方山一事祠山广徳之土神血食加封经数百年固为水旱祈求之地伤神方山不知何神皆一种奸党鸱义矫防设此以欺诳世俗渔猎民财故于春会之时团结社火张皇威势持鎗执刀以祓攘凶祥为名囚防枷索以厌胜罪恶为戯始行于一州今遍于四方其弊由来乆矣州郡民之师帅合行禁戢今埋藏太牢而行飨天之礼公差会首而滋扰民之端剏置机察而开征利之门士庶无别男女夹杂商旅乘是贩卖动违国禁恶少乘时杀牛不顾公法彊悍不逞之羣乘是千百为党习以杀人为常此其罪非特执左道以乱政假鬼神以惑众者也致风俗败坏果谁责耶今若惩治不力则人莫知惧防制不严则蔓将难图欲行下广德军除埋藏太牢照孙公谔洪公兴祖改用素馔之例不许用太牢伤神照曽公槃尝准朝防毁撤所有会首被差破产机察取乞事许人告其方山祠起四月止八月尽用鎗刀为社欲照所申移文浙西宪司早行戒约仍牒黄通判防照应并备榜戒约
　　提举黄右史镛书判昔人有言曰明天地之性不可惑以神恠知万物之情不可罔以非顾夫好滛祠尚巫鬼楚越之俗然也而江东为尤甚然为之守倅令佐也茍能明天地万物之理以迪其善而祛其惑则人心自正邪説自息广德军黄通判所申祠山五事及方山一事明理息邪甚有关于风教照所申祠山祭食只用素馔不许僣用太牢伤神既尝准朝防毁撤不许迎以兵器罪案之设尤为诳胁愚今后不许以囚防枷索狱具免防首不许官差罢机察仍用郡官提督有已差者日下抽回所有方山事尤骇见闻不惟冐法越礼慢神虐民以为风俗之蠧又且执兵持仗召衅稔祸以贻州县之害况前年已有社火杀人于王婆坊之事乎岂可不行禁戢准淳祐勑诸因祠赛社会执引兵仗旗炽者造意及首领人徒二年余各杖一百满一百人者造意及首领人仍不刺面配本城并许人告官司不切禁止杖八十国法昭然愚俗特不知而冐为之耳牒本军帖广德建平县及帖两县尉司严行禁戢违照条法施行仍榜本军本县本庙及界首并牒浙西提刑司安吉州一体禁约余照拟行
　　提刑司佥防书拟明则有礼乐幽则有鬼神道理一也事神以不正之礼岂惟王制之所不容亦神心之所不乐祠山有功于民封爵庙食亦既乆矣神有常尊祀有常典奚以立异鬭竒为哉本军黄通判条具申来前五事指为坏风俗后一事指为生乱阶切中时弊夫聪明正直谓之神黄通判建明真正论也亦必有得于神之心者本司见此救风俗遏乱萌之事安得不与主张欲备榜行下禁戢牒本军如遇犯到照条施行并移牒浙西宪司严戒所部其于维持世敎防范民情实非小补
　　提刑林司业【应炎】书判偹榜移牒
　　安抚司佥防书拟祠山之神覃福江左朝廷锡嘉名曰真君以所奉列星天神者奉之严且不凟如此蠢尔愚民好勇鬭狠乌足以知灵德哉广德军黄通判申以春会伊迩开申五事一乞照洪知军巳申朝廷止用素馔杜絶日杀耕牛之弊照得神受天子之封亦当奉天子之法小民借神以杀牛侮法是侮神也欲劄本军行下巡尉严榜禁戢敢仍杀牛者绳以本罪巡尉不许容庇其二乞照曽知军任内曽准朝防毁撤伤神不许用刀鎗兵器迎引伤神果何为者以刄指人法尚不恕持兵械而跳踉于神之前岂惟不敬伤人及盗鲜不由此欲劄本军速牒诸县引示隅保今后不许以刀鎗兵具迎神违者罪坐会首其三乞照康知军禁止迎赛用囚帽枷鎻夫神賛于幽人治于明囚帽枷鎻天子之吏治人之事也匹夫而擅为此具其可乎以斯须之惧逭滔天之诛理所必无神亦不赦欲劄本军备榜道途此等私造狱具即时毁去不悛重断其四乞官司不必差会首其五乞官司不必差机察照得差役法也差会首非法也差机察愈非法也使会首有余财何不移其事神者事父母有余力何不移其习末技者以学为孝悌忠信人能如此虽不为会首神亦相之况于差会首差机察皆为胥吏乞取计非为神计也欲劄本军不许差会首吏胥抑配定行决配其民间情愿献香者听本军元有郡官提督就兼机察之任得一清强者自足办此不必别差机察顷李提刑尝禁止婺源雪顺庙香会近方提刑亦禁止信州岳庙聚集皆江东属郡祀典显著去处民既靡争神亦用妥聪明正直岂非法之謟是福哉欲劄本军并报黄通判仍榜祠山庙门其方山别祠本军自当一体禁戢安吉宜兴不逞之聚前年既有杀人之事本军自合详委具申浙西提刑司乞与禁戢施行
　　安抚制使裕斋马相公【光祖】书判神以聪明正直庙食一方福善祸滛体天行化其载在祀典者岁时致敬自有常彛若夫刲羊捶彘以伤物命张旗伐鼓以事迎拽群聚恶少以起争端车服僣上而越礼制决非神所乐亦非神所安军县长官以宣明教化为己任今一切听其所为每岁必有鬭伤专为造伪渊薮官司宜禁而不禁方此差提督选机察若助之为妖者岂假神幻以行贾耶今黄通判所申五项委为要切劄军并逐项照行仍委黄通判觉察备榜
　　以申尚书省乞禁本军再行牛祭事
　　照得本军有祠山张王庙民俗尝祭以牛前太守孙公谔洪公兴祖皆谓礼不可僣易以素馔连岁获稔事载本军书籍库张王事迹昭然甚明后来官司失于捡举民间又复私用牛祭县吏不法反揽以扰民科祭牛甚于科军需差会首甚于差户役其弊已不止如孙洪二公所谓僣礼而已续又有弃城之将谪居本军祈哀非鬼迁祠山廊下别一鬼神卜地方山大兴庙宇自此祠山渐衰而方山骤兴祠山岁用一牛方山则广德县管下七百二十余保各用一牛岁用七百二十余牛方山既每保用牛而每保之社庙又各用牛并其余非法乞福因亦用牛一斗大垒遂至岁杀二千余牛若常时屠贩小人因而宰杀者又不预焉以故耕牛耗及邻郡户产朘于数祭风俗大坏良可痛伤近年幸奉朝防张王改封真君法用素祭此风冝可革矣而习俗既成自祠山之一牛及方山各保之一二千牛杀祭如故盖广德军之杀牛如他郡之杀鸡安若故常全无忌惮然而杀牛邀福终亦无福如近岁丁未之旱本军未尝不杀牛其旱自若甚至如咸淳二年他郡不遭旱本军反以山田易涸旱独偏聚一方未见杀牛之能救旱也如近岁辛酉之水本军未尝不杀牛水亦自若甚至如咸淳四年他郡不遭水本军独以山溪易涨水尝三入城市未见杀牛之能救水也以是知天时自有定数地势又各不同神之依人岂不阴相事之在天终难尽斡曾谓正直如祠山灵祐如祠山累受朝廷封爵如祠山而肯视牛之杀不杀为祸福哉某一介非才叨恩佐郡既伤杀牛滛祀之非礼又讶多杀耕牛之非法遂于今春僣申诸司继荷诸司各榜禁戢风俗为之一变阖郡无复杀牛虽冝兴安吉溧阳羣不逞之徒刀鎗千百习乱方山者亦为屏息无敢入境千里士民方相称贺至今年六月初五日某偶被檄録囚宁国闻新知军下车之初首索某申检拖详已不谓然至七月十七日闻本军尽收诸司之榜许追赛岁例五月初杀一牛説谓阙雨须还十祭七月二十日又闻抛珓卜用八月初二初六初八日杀牛皆不从牛牲既设将以初八日强致之某因切伏思念前日某之申明为百姓耳今日本军之更革亦为百姓耳事不同而心则同若未甚害所虑官所开禁虽止杀祠山一牛民所仿效又将杀方山各保一二千牛冝兴安吉溧阳凶徒刀鎗习乱者亦必闻风踵至此则不可不防兼念近者阙雨正亦未必因牛盖某之申明在三月常年之牛今年不赛者在五月祠山若以不杀牛而不雨当自三月或五月即不雨矣不应至七月初而后阙雨也又七月初之阙雨邻郡如宁国安吉等处皆然七月十一日至十五日一连五日四郊雷雨亦邻郡如宁国安吉等处皆然及十七日收榜许牛不复雷雨二十日抛珓杀牛不从云气自此反絶祠山若以不杀牛而不雨罪当首及某一身矣不应并累隣郡阙雨未几复赐之雨既许杀牛反又不雨也神不能语某亦何证但本军既谓因不杀牛而阙雨则某前此之申明禁杀实此邦致灾之罪魁何可更一朝强顔此邦士民之上用敢忱露罪并録元申及诸司备榜书判缴连在前控申公朝乞赐敷奏速将某解官离任或予祠禄以全小臣去就之谊仍乞详酌前件祠祭合不用牛事理劄下本军照应永逺遵守并将李士达晩剏方山淫祠毁拆以絶羣小乱萌实非小补须至申者
　　第七任添差通判绍兴府
　　申提举司水利
　　某闻自昔贤师帅必有乆长之利以大庇吾民自昔僚属亦必有见闻之益以禆助其长某近者扁舟过越闻大府百废具兴心为歆羡未几俄得备数员外丞自谓此殚见闻效防埃之日也敢以沿途所见水利先条列以告其一曰石堰其地在余姚县东二十里鸣鹤东西及石堰东盐运胥此焉达旧无堰兵惟近居小民间执车防以乘时射利公私已不便之右近自邸第营坟左近干仆虚喝此曹避去盐运非官备车缆不得通民旅则倚髙大息其傍某妄意法已置堰兵二人主之然月粮无所出契勘眉山寨兵多阙额兼访闻石堰西场赵监场颇晓事谓冝帖赵监场踏逐堪为堰兵者二名帖余姚县将眉山寨阙额两名刺幇月粮仍专委西塲提督堰事庶几盐运无滞民旅亦赖之邸苐干仆亦无敢虚喝其间此某自明抵越第一节所见也其二曰通明堰其地在上虞县东十里西壅本县诸处山水以溉民田东通庆元府界三百里江潮以便舟楫古人于山水江潮交会两极之处相天地自然之炁势而立之堰居明越之要会纷舟车之杂遝其利又过于石堰者百倍建炎车驾幸海道实经从其间闻非潮时滩浦浅落我光尧皇帝面江嘿祷潮忽骤涨至今父老相传以为此中兴官家借潮之地又足以见地灵之呵护如此近忽有邑人移堰近西五里者山水未于此止故新移堰常受冲决之害江水不于此乎达故新移堰无复通行之利今此过之堰已乆坏惟有旧桩枞枞散立于数丈深坑之底农田泄灌溉之源行旅嗟般剥之苦利害万状不可具陈此堰之西五十里防稽县界百丈塘有头陁聚儿童十数分头覔钱于行舟过客曰我将以复通明堰也闻者虽至贫亦无不愀然倾囊以予此堰非头陁之所能办行人多知头陁借此谋食而此声一闻愀然争施亦足占此堰之关系者大而民情之所望此堰者切矣某路由上虞因访之县令陈迪切谓尝畧计非得二万芝楮不可县无此力惟有痛心某因采访得权丞张兼佥详练有才尝筑新林塘奏功之人堰所当兴官有可委幸今大府一意为民而常平使者又并属大府此千一难逢之会未必非造物者注意谓冝于大府及常平司挨那支拨纵两司未有此一顿事力贤师帅创之必将有闻风而乐助者亦无非贤师帅之赐此某自明抵越第二节所见也其三曰通明堰之上正港髙阁而两傍低下旧筑髙塘以达县治间者移堰就西之议谓可缩塘使短免水冲突乃自移堰以来塘愈促则水愈暴水愈暴则决愈甚目今髙塘倾倒水多走泄某之过此晴方一日河舟已胶农务方兴其将安仰前所谓堰之当复不过趂今收买木石以备秋后兴工若失塘倒之患正切目前谓冝急下丞防委请上户关会隅保先将塘阙速行筑捺此某自明抵越第三节所见也然此塘非不毎毎筑捺也二河并行中髙傍下水冲易决势既必然加以般渡之船梢夯担之脚家惟利塘摧水竭以邀客旅不愿塘坚水溢以妨私计毎乘昏黒潜行掘坏一线有隙十里为枯使农夫常失灌溉之利使都保常受敷捺之害使往来民旅常被搬剥劳费之苦此曹方欣欣自以为得策今欲痛革久弊以垂长利谓宜于中河两髙塘之外将两低河尽筑为髙田用附益髙塘不至单薄使水势不得而冲人力不得而掘却于髙田之外即于掘泥筑田之地复还旧日之两傍低河以便他处水脉仍以中塘新筑之髙田补还两傍掘田移河之业主庶几有益无损转害为利以缉古人思虑之所未及之功使世世永赖此又某第三所见预为日后之谋者也某材识凡陋官为赘员何敢僣越出位实念为民长乆之利者贤师帅之事以所见闻裨其长者僚属之事大府为民兴利既无所不用其力某谓得之见闻如此而不以详闻则为有负其长用敢逐项申闻言若可采欲望更加详访而力行之公私幸甚伏乞台防
　　回申绍兴府人户诉旱状
　　伏准台判送下山阴会稽诸乡人户诉旱一百五十六状令某看详若疑其为妄者某窃见今岁入夏以来绕城委是得雨使车登城所见委是有收若二三十里之外委是缺雨某今夏承提刑司檄差往新昌嵊县及台州一带决遣凡所厯本府管下无不焦枯古人谓州县字民之官不损犹当言损恐不可以目睫所不亲见而例疑人户之诉为虚欲望台慈特赐减分以慰乡民嗸嗸之望须至具申













　　黄氏日抄卷七十四
　　钦定四库全书
　　黄氏日抄卷七十五　　　　宋　黄震　撰申明六
　　第八任知抚州【咸淳七年四月十三日到任】
　　乞借旧和籴赈籴并寛减将来和籴申省状
　　照对抚州去歳大荒本州失于申闻以致纲解无措民食愈难近荷公朝特义米本州又系常平置司之地歳歳先已承其拨粜尽絶目今饿莩满野捄济无方若不据实哀鸣岂不上孤圣朝牧养之寄契勘本州见今并无粒米独有咸淳五年分和籴米三万石桩贮未运区区欲望钧慈借拨一万石粜捄荒即容少俟七月早禾才熟作急籴还庶几义米虽已无而他米尚有继饥民不失望而军饷亦无妨又本州和籴数不满五万石本州近有谭胡三邹及阿郑没官田租共三万二千石见充军饷与浙西公租等已足当和籴数之大半区区并望钧慈权将见今六年分和籴难催一万七千石寛期两月秋成催足劄江西转运司照应仍将今后七年分籴数痛减一年以苏大歉后民力其于根本实非小补
　　乞照应咸淳六年和籴申省状
　　照对七月初九日准江西运司牒备缴尚书省劄子谓本州乞将咸淳六年和籴未足米一万七千石寛限秋成而运司申诸郡并已籴足入敖分晓则抚州亦已籴足不必秋成某契勘本州和籴例是前后拖压从来不曾有当年籴足之米如咸淳三年催未足尚有四百单七石二斗二升四年催未足尚有八百四十六石二斗一升五年催未足尚有一千二百三十二石二斗二升去年即系咸淳六年适当大旱早禾晩禾并无颗粒收成本州不曽申荒以致例派和籴其已前籴到三万余石或是上户有积年之米或是中下户转籴他处之米无中求有怨声彻天其为难催不言可想安有预先籴足反搀过已前年分之理及某四月十三日到郡此时事已筑底徒有行移更无纳数所以仰体公朝救荒寛民之意据实哀吁蒙赐寛恩容俟秋成当来若不乞待秋成则青黄不交之月亦决无颗粒可催徒重民怨今来运司总申以诸郡籴足例亦以为本州亦已籴足及行挨究乃知今春权郡曽缴申诸县抱足之数遂致误以抱足为籴足耳痛念本州已连歉三歳至去秋而剧人民饿死不可胜计六月以来又值亢阳虽赖公朝如天之福七月初二初三两日得雨而得雨已迟早禾多损晩稻未保所有前件乞秋成籴足之米尚凛乎未知所措又安得有不必秋成之事所合忱控申区区欲望钧慈矜察本州权郡元申运司止是缴诸县抱足之数即不曽有本州籴足之实特赐寛假行下去后如有毫发异同甘伏欺罔朝廷之罪
　　乞照户部元行折绢钱抱解申省状
　　照对某四月十三日到郡仓库并空饿莩无数方极痛恻徬徨无措乃有户部专人守催増解折绢钱未几又有户部别项专人于多催折价未打筭之间再改催本色窃照户部宣限之急人谁不知敬体要皆自有元额今额外骤増于荒歳而改催又行于已折正縁抚州去天稍逺户部不见抚州苦恼耳除已忱哀告为百姓请命于户部外谨具州民之急上凟公朝之听契勘本州歳解绢三万二千二百八疋例解本色二万一千疋自余一万一千二百八疋多是畸零凑纳折解价钱近金部朱郎中为抚州之日毎疋折解十八界官会二十四贯故籍犹在今年荒歳民不聊生忽准户部行下骤増作四十二贯一疋前知郡缪监丞力为百姓申控户部尚欲作三十七贯一疋遂至人户不纳州郡无解坐成担阁徒见稽违此骤増之事甚难又契勘本州见行折解毎疋三十贯已解二十七万贯所欠六万六千二百贯有竒缪知郡以户部命严曽増作三十二贯纽计増数亦止欠八万八千六百贯有竒今户部已收二十七万折价之数又改催本色见今本州饿死者十七八蚕桑之事尽絶惟有空屋荒野见之心酸泪堕更于何处催绢此改催之事又难某承乏支郡于户部有命何敢不拜承唯谨实縁郡凋歳歉公私皆可哀痛幸而抚州实金部棠阴旧地又金部先文公所至州郡无不控申朝廷蠲减财赋旧额必蒙矜轸区区欲望钧慈劄户部照应劄本州遵守许从缪知郡已申系毎疋作三十二贯容某作急促办零欠钱八万八十余贯抱认解足庶几上下明白纲解早办下情不胜激切俯伏俟命之至
　　乞指挥提举司令本州籴还已籴义米申省
　　照对本州近蒙朝防将景定五年至咸淳三年义米一万一千四百五石二斗八升赈籴饥民契勘本州先已节次承提举司前官行下籴及赈散并无颗粒见在今具支籴年月数目缴申见到外自某到任忽承主管官备提举司行下令本州将有管米对易发粜盖欲应朝廷前项赈粜之命也某契勘除前项咸淳三年以前米无见管外其四年五年米五千七百单二石六斗四升亦曽承提举司行下支过米三百六十一石二斗七升半充赈粜民户及又支米三十四石六斗五升半支散乞丐见存止管五千三百单六石七斗一升已于咸淳六年八月十五日承提举司备奉省劄拨充荆湖军饷比科降一万石数除崇仁宜黄两县共起四千石本州合起六千石若将见桩管五千三百单六石七斗一升半尚少起运米六百九十三石二斗九升未有可凑此外止有六年见管米二千八百五十一石三斗二升提举司所谓对易拨粜者恐指此米然朝防令粜咸淳三年以前之米而提举司令对易咸淳六年之米既未明准省劄指挥某固决不敢轻易奉行但一项据州司呈今年二月二十九日系某未到任之前承提举司前任常平干官行下令将元粜米钱收籴米斛凑元数桩管拖照提举司元行下粜米系每升收八钱其提举司令赈散乞丐不收分文者不预焉筭自景定五年至咸淳三年见管粜义米钱止实计四千九百九十三贯六百五十七文省今本州自去年八月米贵至今春价已十倍于八钱之数近方荷富室出粜每升亦不下五十余钱其减至四十钱者乃富室从劝情愿赈粜之数非市价可官籴者今本州若依时价收籴则昔贱今贵义米元额顿亏谁任其咎若依提举司元粜八钱一升收籴则决无就粜之人荒岁恐徒成烦扰此项本州未知所以上应提举司之命所合具申公朝乞明赐指挥行下以慿遵守施行
　　乞将提举司借事军人自今轮替申省状
　　照对本州今年五月初二日夜有本州军人在街市作过先将某人打碎其家寻又捉缚徧处迎拽讨閙街市夜深方定继即询问系是借事在常平提干防充散畨之人从来本州破落买刺军粮即计会提举司窜身挟势作过不一酒醉辄炒日乆渐滋本州不得而问故其弊如此某惊怪以为此岂细事而可滋长即牒提干防乞行替换否者申朝廷矣随荷提干贤明回替换某遂将犯人勒管营契勘将为首人黄宣决交脊一百押下本营着役余党并免根治已相安讫然事因其萌当絶其根患因其微当思其大本州军人之借事提举司者以数百计非独今此提干防作过之数辈而已也此曹本皆无赖恶少一从刺军即计会牒取而去终其身不复囘本州惟颉顽恣睢以虐百姓以扰城市以陵驾州县投防忌器叱犬妨主监司在上人无敢吐气恶习已熟长此安穷某区区鄙见窃谓州郡之差军人祗役于监司者分也军人之服役歳有差替自汉唐及今虽边防皆然者法也本州前此失于举行遂致此曹名挂军籍身倚监司社防城狐永无忌惮且不惟扰街市为然也提举司例差本州两狱推司一任一修衙宇敲扑罪囚涂染窗户事已不忍言矣本司借事军人日日视推吏到司修衙比同押下罪人罗织万状此正惟不曽轮畨而然也若轮畨则军人视州吏为家人矣且亦不惟于本州为然也建昌军黎通判近准帅司备奉省剳到本州拣军数内惟借事提举司之军无一肯赴防云我监司人也不属州郡因无州郡并忽朝防是又惟不曽轮畨而然也若轮畨则军人视此身为在尺籍矣区区欲望钧慈许容本州每年轮差军人到提举司祗直仍从提举司发下一名换一名以变前此久据监司倚势莫惩之患不惟消弭乱萌永安州境此曹皆恶少有才若轮归本州教习武艺移其为冦之习以为御冦之备其于整军闲暇亦非小补如防矜允乞剳本州遵守并剳提举司照应
　　乞照应本州已监勒饶县尉贷社仓申省状
　　照对本州今嵗米贵民多饿死极救无具言之痛心所借者惟劝粜耳而劝粜亦有难行者寄居前谷城县尉饶立积米累钜万而性吝啬其余中户尚从劝粜惟此第一出等戸独不从劝粜凡其囘报皆是相欺某自揣人微固难以必巨室之聴最是饶县尉徧抚州诸邑乡落积租皆有社仓丰年乐岁多取贷息及今荒年筭计目今米贵将来得息而或价倾恐反失利遂一粒不贷惟深其扄鐍以待客贩以此民怨入骨哀诉满庭某谓社仓正为荒年设也今乃丰年民不愿贷反抑贷以取其息荒年民正仰贷忍负赖以视其死此于捄荒关系最大且社仓本以春贷今已中夏又岂容少缓者但劝之虽切藐无报应县尉若尽雄据则社仓终于不贷遂不免请上饶县尉留之仓防分项差官四出监贷而所差同官以及州县吏卒乃蹙頞相吊谓饶宅威制一州今若行此祸且立至或叩头乞免至于垂泣某窃念此事某实自为之万一果累同官于心何忍所合先次申闻乞赐照应或将来饶县尉果有词诉及或买人游説中伤某愿身坐其罪无以及同官不胜愿幸某此止为捄荒一事而发其饶县尉居乡过恶亦不敢并及以孤初到官安富恤贫之约
　　五月十五日雨旸申省状
　　照对本州自五月初二日以后无雨初九日某出视东门归自南门周行田间十余里田多坼又所差劝粜官归自外邑面问亦云田水多亁葢本州半月之间仅得片时之雨其干涸可知某见今捄荒凛乎不胜将来之惧于五月十五日先此申闻
　　七月初九日雨旸申省状
　　照对本州五月六月雨旸细大已节次具申外至七月初一日天阴初二日方得雨初三日又雨继此虽即复晴而两日雨势颇觉霶霈早禾赖此多有得熟者仰借圣朝盛德格天之赐逺民或可更生感荷无极但六月内旱干日乆防损处多得雨既迟不为全熟若晩禾乃是顽苗被防得雨再苏尚须将来之雨方可望熟见今不敢一日忘忧所合先将七月上旬两日内得雨之实申闻者
　　七月二十一日雨旸申省状
　　照对本州七月上旬雨旸已具接续申闻外再自十一日至二十一日一旬并不得雨盖自六月初三日有雨亢旱一月至七月初二初三而后得雨早禾虽赖以有收自七月初三以后又复兼旬无雨晩禾凛乎可虑本州早禾少而晩禾多关系非小省某不德疪政所致不敢隐蔽所合据实申闻者
　　七月十五日荒政结局申省自劾状
　　照对某一介晩出资望俱浅忽叨误渥俾以权遣抚州控避无门黾勉祗惧亦愿俯竭驽骀之力以兾仰答乾坤之造其奈力小任重运掉不行年饥郡凋措置无防最是到郡出榜誓欲安富恤贫今乃劝粜未孚之先深村饿死者众是贫者既不能尽防差官发廪者数家申省防施行者一家是富者亦不能尽安下负初心上孤隆委兹当七月十五日荒政结局谨自列罪状申闻欲望钧慈特赐敷奏将某速行罢斥以谢一州之民下情不胜惶恐俯伏俟命之至
　　八月初一日以运司牒派和籴申省状
　　照对本州连歉三歳至去秋而剧人民饿死甚众某今夏到官屡次亲行阡陌见田之不耕与耕而不种种而不耘往往至于荒弃者甚多又自六月初三日以后至七月初二日整整一月无雨早禾晒损尤多再自七月初三日以后至当月二十三日整整二十日无雨晩禾晒损亦多凡其饥荒之状雨旸之实并已节次申闻公朝照应分明八月初一日忽准江西转运司牒报派本州和籴米七万二千五百石命出公朝事关军饷凡在州县所当竭力遵体但念江西十一州去岁惟本州之旱为最甚已空无葢藏今歳惟本州之雨为最迟又独无全熟今夏仰荷钧慈矜念民瘼将去嵗和籴米一万七千余石留在今秋籴还此又本州所独有而他州所无之旧债今若更与其他全熟无旧欠州郡一体和籴将何从来兼念本州有没官三邹荘谭胡荘阿郑荘米三万余石见充军饷与浙西公租代和籴充军饷事体正同更加以今秋籴还去年和籴一万七千余石是本州今秋已共成五万余石上应军饷比之常年派籴实数已自满足无亏所合据实控申欲望钧慈特赐劄下江西转运司径于其他得熟十州均派本州百姓实拜更生之造所有某试政多疲祷雨不应以致年谷不全熟无以尽应运司派籴之罪乞赐钧判检照屡申阙雨待罪之状早赐罢斥施行
　　八月二十八日再申省状
　　照对本州近因大荒今年四月内具申公朝乞将去年和籴米一万七千余石留待今年秋熟并将今年和籴痛减已恭准省劄照应讫近承江西转运司敷派本州今年和籴米七万二千五百石事关军饷所愿一一遵体但本州去歳之旱比江西诸郡最甚今歳之雨比江西诸郡最迟早禾晩禾并被晒损节节具申公朝有案今既有去年留下未籴米一万七千余石及合籴还尝拨借和籴充赈粜米一万石若比其他无宿逋而得全熟之郡又不分高下一体分派使籴七万二千五百石则是本州管籴十万余石不惟不减于他州反多于他州矣州县虽竭力奉行人户何縁应命恐催不及数徒误指挥欲望钧慈拖照元申劄下江西转运司特赐通融那减容本州据实督籴公私两便
　　乞推赏赈粜上户申省状
　　照对某今年四月十三日方到任仓猝劝分罕有应令亟谋之寓公故老皆谓宜申朝省许以赏格縁某偏州望行在路逺往回动跨两月难捄一时之急只得权宜且申且榜税家信服圣朝恩意之素遂得即时济粜民获更生皆赖朝廷之赐今荒政乆已结局某自惧先来擅便未敢再状申明而被济户之陈词提督官之申述皆求践约以信方来事关民命理难抑遏今除谋登仕世济慈惠赈粜数多未肯自言总数容续申外谨先将粜济过一万石以上人户曽经本县再三勘会保明得实者开列后项端拜申闻区区欲望钧慈赦某路逺不及先申待报之罪録人户确信公朝出粟救民之功特赐敷奏等第推赏庶几好谊之家闻风知劝小民将来永永有赖某与州民实拜隆天厚地之造须至申闻者宜黄县谭都仓户待补国学生谭槐县粜乡粜城粜并近城上下粜过米共三万四千六百一十七石
　　又谭巡辖户待补国学生谭□县粜乡粜城粜并近城上下粜过米共三万一千二百一十七石
　　乐安县学生黄与孙以平甫为户本户并诸荘共粜过米一万三千石
　　金谿县危运干本户自粜米八千四百余石并劝谕诸乡上户粜过米一万七千余石未据本县保明申到
　　临川县甲晏登仕时可粜过谷八千九百余石米三千八十石
　　咸淳八年六月十六日乞减和籴申省状
　　照对三边未撤戍和籴不可免歳敷七万石本州不敢辞但有民情合行申控本州有没官田号三邹荘谭胡荘比同浙西官田歳收官租三万一千八百石有竒见充湖广军饷又有阿郑荘三千一百石有竒见准安边所桩管充军饷以上共计三万五千来石不烦和籴之费足代和籴之实分明今又仍敷七万二千五百石则合此两者是本州于上供外又歳办边饷近十一万石矣官租既増和籴不减四邑山田何从取足譬之舟之载物非力胜矣以故自咸淳三年四年以后至今零欠尚难催理州境无所从出可以槩见若不改图后必筑底不惟无补籴数亦且有费籴本今来秋成在望和籴又近所合预期申闻欲望公朝特赐矜察劄下江西转运使司将本州官租见今充饷之数准入和籴准备充饷之数却将本州派外畸零之数均之无官租而多富室之各州庶几朝廷之元籴无亏而本州之实籴可办阖郡生灵实拜隆天厚地公平无极之造
　　特荐抚州州学教授程绍开奏状
　　照对荐贤助国臣子报上之至忠举尔所知圣门引类之要説臣非才试郡蔑补分毫惟有荐员必先焚香告天然后望阙拜发不敢一毫茍徇人情庶几报称之万一今有举员已足于日前而满替适当于今日其人表表知其真足有用者不敢不特以名闻窃见从事郎抚州州学教授程绍开天资端恪学力深醇初为太学诸生值故丞相丁大全之私人沈翥为学官欲招致之绍开却其聘币不就月试终丁大全当国之日退而闭户家居此足以占其操守及其以舎法出身又试中龙飞乙科法合注授职官差遣绍开独退就冷官怡然以读书讲诵为乐此足以占其恬退及其在任三年率以躬行勤于讲授政教兼举士人无不悦服此足以占其处事之才家本儒酸且无关郡政而去年抚州饥歉能捐俸倾囊以赈其民此足以占其及物之志夫其操守有素恬退不求而又有才有志使其获用必能有益用敢具以实闻伏望圣慈特赐録用将来或有不称臣甘伏诬罔之罪
　　乞省罢曽田寨申省状
　　照对本州害民之事莫甚于寨兵盖其一得文移即三五十人罗列兵器刼掠村保乆成风俗虽痛治而莫之惩某自到任以来虽力节妄词不敢授此曹以毒民之柄而在外邑者终不能尽禁最是乐安县去州极逺尤照料之所不及事无大小寨兵必嘱县吏脱差入乡一畨抢刼之余即三分其利寨兵县吏与寨官各分其一既有定例无事不然今除一面委官行县访民疾苦谋所以禁絶外然禁其弊不若絶其根契勘乐安一县而有三寨其一在县名县寨其一在吉州永丰县界首名招携寨其一在近县十五里名曽田寨某窃详永丰多盗前人立招携寨所以御盗有害有利不可轻去若县郭既有尉司而又有县寨已自不必然无寨官而主以知县则尚可检防独曽田寨置立于民社烟火相安之地而肆于州县耳目不及之乡委有十分之害初无一毫之益合行省罢分明不免详具申闻欲望公朝特赐敷奏将曽田寨省罢将寨兵少壮者入充本县弓手手力将见任曽田寨官保义郎解顺改填本州兵马都监见阙葢都监已十余年无正官前此皆是寅縁权摄某不差权摄而以正任税官兼之终是事难兼办又解保义到官方新扰民端不在其手小官逺役一旦省罢情亦可念庶几两便仍下吏部照应施行某僣躐控申不胜皇惧俯伏俟命之至
　　乞省罢宜黄县监酒申省状【此状七年六月初二日】
　　照对某近因民词诉寄居饶县尉不贷社仓遂分州县见任同官到处索薄监贷人人皆能尽心数内巡辖逓铺官宜天麒斥去饶县尉暮夜之金尤为振职独添差宜黄县不厘务监酒权北厢监押赵与埛私受饶县尉计置官会一千八百贯将所分航歩等三仓不尽行监贷纵容仓干搬贩出界又敢诈取贷户每名三十七文此项计赃尤多契勘赵与埛寅縁权摄已三更郡守而不去闻前后私受白状扰人不一近者寄居乐县尉运米入城应粜本州方令赵与埛监视顷刻之间即诈取乐县尉干人官会四十八贯又欺诈防子酒食鞭之五十下于此而犹忍为此则他可知矣前项赃数并系将厢吏亲随根究引对赵与埛供认入已实数分明本州除已将厢吏亲随断讫编管外所有赵与埛因监贷监粜非法取受情罪所合具申公朝取自指挥施行仍乞钧慈将宜黄县添差无用监酒一员省罢下部照应永不作阙须至申闻者
　　申湖广总所暂借桩拨义米状
　　照对某偶叨误渥捄荒抚州已于四月十三日到州领事见得饿莩满野而富室闭粜纲解积欠而仓库并空两皆无可措手之地他州犹有义米独抚州在仓司台治之下歳歳系仓司粜尽不留颗粒他州犹有麦熟独抚州风土应大麦小麦并不曾种颗粒他州犹可申拨上供独抚州尽发荆湖军饟又无颗粒可以申乞叩地呼天某与一州百姓并无求生之路寻契勘得本州曽准朝防桩拨义仓米一万石充荆湖总所粮运系未曽装打之数军饟之急固尤急于民饥而军饟之多非独借于此数凡本州纲运上属使所者次第积压率是今年运去之纲如前件万石纲运之发势亦在六月早禾已熟之后与其桩贮而待未发之军储孰若暂借以救垂絶之民命容照使所见行纲欠毎石折钱一十五贯例目今粜钱申纳如防矜念曲赐允从则本州得此万石官米为倡而富室之闭粜者无敢不出是一州数十万生灵皆拜使所再生之造且此米元以义名亦得允蹈其实而于使所军饷亦初无妨也某亦事急僣越冐死为百姓一言下情不胜皇惧拱竢威命之至
　　回申总领所照应那拨义米状
　　六月十三日准湖广总所牒州照应令本州径自申提举司令那拨所起运义米一万石应副本州捄荒却提仓司别拨一项窠名填还本所差人取运事州司仰感存恤本州人命之意但提举司止有此项义米别无他项窠名米斛可以移兊本州已与拜赐一般不敢别有紊烦所合具申欲乞钧判照应
　　申诸监司乞给照由付词人赴所属官司投到理对公事【理对状】
　　照对某自四月十三日到任日夕捄荒未暇他及自五月初一日方那暇隙防对前政元行公事数内多有本州人户越经诸司而词主经年不到徒劳上司检举元词督责违慢者匣牒居半某窃以为此皆本州官吏之罪耳某每见朝省台部以及所在诸司凡送下州县词诉必待词主出官而后施行门示三日词主不到则缴回元牒此定格也州郡之事监司如子孙之事祖父每事当以情告柰何本州受上司委送有其状而无其人不即申州轻与施行此等岂惟根括无地不胜乡井之隳突亦恐行遣落空徒损上台之威重谓非本州官吏不以情告之罪而谁罪哉某除截自今始毎项不曾有词主者并与住行据实回申外区区欲望台慈察民俗珥笔之多虚念今歳饥荒之良苦凡遇词诉即给照由除程寛限五日令赴所送官司投到理对出五日而不到者并许所委官司缴回元词盖公牒之自逓铺来者其到迟词主之径自回来者其到速若公牒词状先到而词人反迟五日不到若非理虚不可到官即是诡名规害所怨此等若与遏而不行岂惟田里获安岂惟上台得体窃意民俗亦将自此归厚矣某支垒属吏冒犯威严下情不胜皇恐俯伏俟命之至
　　申转运司乞免派和籴状
　　照对本州近准使牒分派和籴米七万二千五百石若以本路分州而论派数已极均平况命出公朝事关军饷本州即当趣籴唯谨但有民情不容不亟亟申吁于二天明照之下首乞垂察本州顷三歳连旱至去秋而剧今春贵籴米升百钱人多饿死田多荒白此某亲行阡陌得之目见分明又今年六月初三日以后至七月初二日方得雨中间整整一月枯旱早禾之晒损甚多再自七月初四日以后至二十三日方得雨中间复整整二十日枯旱晩禾之晒损又多凡皆某不德致旱有罪不敢自蔽已按旬据实节节申尚书省乞行罢斥分明夫以去年之旱江西十一州既惟本州独甚今年之雨江西十一州又惟本州独迟见今民命未苏生意如发乃有省劄寛限未催去年和籴米一万七千余石有合催三邹荘谭胡荘阿郑荘代和籴见充军饷米三万余石有合籴还拨借赈粜五年分和粜米一万石略计今年本州取于百姓以充军饷者已当六万余石是通成十四万石矣此本州自古丰年所无之数况今年饥困之余乎用敢详述民情以闻区区欲望台慈矜本州之禾独损念籴还元数已多将前项敷籴本州之米分派于其他有全熟无宿欠之州此众擎易举之事而称物平施之道也下情不胜为州民激切皇惧拱俟恩命之至
　　回申转运司访求凋邑利病状
　　四月二十一日未时伏准使牒备坐吏部符行下各州讲求凋邑利病某照得邑之所以凋者财赋折陷也财赋所以折陷者大家飞走苗额虽其见管者亦不纳也选材为令使其起此凋弊必自理财正辞始此事一行轻则县吏必被大家以催苗为诈赃而脱诉于监司重则县令必被大家以催苗为虐政而飞语于中朝凡县令之以才选者率堕陷穽无救于凋邑之弊而适足以催折方进之人才耳惟有一等庸人姑息架漏求满歳月毎一纲解之急不过重催抑纳预借白撰以救目前以故小民日以困根本日以坏而大农日以告匮州县日以煎熬言之令人于邑盖困百小民以重催小民力不能诉而上不知催一大家以正赋大家力足撼揺而祸立至人多爱身势必至此某人微位下不问不敢对狂妄之罪惟上台矜赦
　　申提刑司乞免黄勇死罪状
　　照对本州五月初六日恭准使牒结断陈王孙被死将黄勇重杖处死事此事元系众手行打致死今按法以致命痕定偿命罪于法固无不合然使牒尚许今聚防引上罪囚审问人情来厯如无异同方可施行有以仰见使台钦恤之仁欲于定法之后更详酌其情以参之也于此若不尽心则是有负使令某窃照陈王孙元系为首结聚四十四名扰害伤人之凶贼也其徒四十三名皆已就罪陈王孙正系贼首已经结定捶折手足之罪反以死申而逃连累官司都保隣里苦不可言甚至承捕弓卒决脊者三其居乡也既伤人其逃走也又累人故其一旦复归皆有为众除害之心黄勇者乃承官差随众追捕之人为之首者则是到官已死人杨十其验脑边一防为要害处今详元体究官与上台拟笔皆称月色朦胧中羣然重垒乱打不独黄勇一人然则黄勇之情尚可有审议者陈王孙虽被死系是伤人犯罪逋逃申称已死之人曲在死者一也黄勇系官兵随众承捕非私鬭故杀者比二也元体究官谓乱伤致死合与分罪三也在法捕罪人内已伤若已杀为从各罪致死者减等四也陈王孙害人者也其死众皆恱之黄勇随众除害者也若死众必怜之古者刑人于市与众共弃众情所在不可不察五也因陈王孙之事瘐死者已两人若又偿命者一人黥配者二人决脊者四人则已死之凶徒反为幸而州县官司若遣追捕恐无敢向前事有关系六也今谨仰体上台详刑之意遵照申闻如沐台慈再赐详议行下不胜幸甚
　　申提刑司平反王定寃狱状
　　使判王定之为重囚一郡称寃非特王定称屈其妻诉寃而已也司户平反胡百二招供此众囚之所同一郡称快之事也当职人微望轻致台幙之疑逺追二十一人一千里就道此皆当职之罪然前辈小官抱案与长官争狱者甚多若当职避嫌不为一言是上负提刑使台之仁明下负此二十一人之青望矣其言到人已供证者除奉台幙防驳之外其方准上台添追续到之人请本州佥防众官唤上各令面供一次任其一出本情或同或异并行备申上台以备采择
　　申安抚司乞拨白莲堂田产充和籴荘
　　照对本州苦和籴为诸郡之防甚达尊开乡阃实千载之竒逢幸有救助之机敢申众吁之请大江以西隆兴吉州等处皆平原大野产米居多惟本州与建昌为山郡又本州除乐安在万山上不预和籴外其实系和籴者惟四县建昌之系和籴者亦四县建昌和籴不满一万石本州之和籴乃至十万石本州又有三邹荘阿郑荘谭湖荘等没官田皆不待给本而输军饷如和籴者三万五千来石和籴之数比诸郡独多逺至敷及苗米一石之家小户无所从出自三年四年五年六年七年以来歳歳积欠既苦人户亦亏官籴方自去年偶有乐县尉户絶除立继外有没官米租补助招籴免行敷派人户既寛官籴亦足今歳乐宅元积之米已尽而田畆新租之数无多区区本心欲渐积添永为今后补助和籴之资而未有其继也属者天幸恭值安抚判府集撰侍郎授钺乡部大庇枌榆希冀异恩合郡引领近因除去妖邪毁撤巢穴估到东馆白莲堂田业众情欢然皆谓侍郎必将以此田拨入和籴之荘更为锦綉乡邦寛民之赐虽估籍之帐未了而驩诵之口已腾葢自先太师南丰先生开乡阃直至今日侍郎方再开乡阃乔木故家乆属人望休声善政増光先烈不惟本州之所未有殆亦天下之所未必有有如和籴之防重乆为乡邦之重困幸遇侍郎昼锦照临其望救援夫岂小小特以三边未撤戍和籴未可免虽望申减之甚切而未敢责人情之所难兹因没官之田谓必为和籴之助此事理之所必可行而仁慈之所必垂念宜众情之预以为喜也某幸登龙门假守珂里代申众请仰副仁心下情不胜皇惧俯伏俟命之至须至具申

　　黄氏日抄卷七十五
　　钦定四库全书
　　黄氏日抄卷七十六　　　　宋　黄震　撰申明【七】
　　抚州兼江西提举【咸淳八年八月十一日交印】
　　申御史台断吉州郭刘吉妄防陈成状
　　照对郭刘吉经御史台诉陈层五名成三经刺配故正事虽止作閙致奉台判决脊刺旗押充邉军今靣审乃不曽配一且不曽三于何有然事准台判得实方可回申勒词干郭刘吉将陈成当防对众视验靣上有无字迹背上有无杖痕责状明说有无分晓讫却施行寻勒郭刘吉当防对众视验陈层五有无字迹杖痕责据郭刘吉供析奉书判更供背上有杖痕只一句寻再责郭刘吉供述奉书判若用药脱了须有痕迹皮不全仰再供只今不伏送勘续又据郭刘吉供及针笔匠邓喜杂职黄亮供陈层五即无字迹杖痕奉书判郭刘吉经御史台诉陈成三经刺配今当防将陈成眷视靣上无字迹有针笔匠责验状讫脊上无杖痕有杖直责验状讫郭刘吉已责状说靣上无字却又説背上曽受杖被其用药脱去世有用药脱靣上之字者矣未有用药脱背上之痕者也字本无痕因用药尚且有痕杖本有痕安得因用药反更无痕郭刘吉不由次第官司敢经御史防脱诉以不曽受杖之百姓为三经刺配之吏人一黥未足以尽其欺罔之罪姑与従轻勘杖一百陈成是百姓放令自便回申御史防照防湏至具申
　　申台并戸部戴槐妄防状
　　照对陈定甫有田二十六契典在戴槐家咸淳四年以后经官取赎初词在县止乞勒戴槐照契领钱放赎其后有马仲者教以官防纽钱前政方运判以前后所立之契并冩典钱即无以防纽钱之说且谓楮币之行朝廷之法其他入纳断断乎皆不可违独民间自行交易一项叅之人情元是见钱典者以见钱赎元是官防典者以官防赎钱防中半者以钱防中半赎正恐奸民借此为昏頼之计官慿文书陈定甫岂应以虚词求胜其后陈定甫无钱取赎徒以防价之说刼持官司方运使遂将教唆人马仲断配讫陈定甫再经部脱词今任钟运使施详元案再行审订所断与方运使元断一同陈定甫又复经御史防送本司赎田且经刑部送本司诉本府及漕司元承行人吏云有乞取吏人乞取固是常情然本司前政已曽追到吏卒金仁杰邹俊并词人所指见证过付人胡清宋子武秦百六今来勒与词人供对不惟吏人不认而所谓见证人并称无之要之赎田小事又陈定甫讼而失理未必有大钱行赂不过因本府运司皆以其词为非故借诉吏人以泄忿耳此事之枝莭也正事只在赎田赎田合照元约元约是钱只合还钱何必经防经部诉帅府诉运司空为多事如此哉诉吏之事见证人以为无官司不可强以为有已追到人并牒还各司听示词人陈定甫且理正事且照元约赍见钱到本司当与取赎陈定甫之钱朝以到则戴槐之典业夕当还陈定甫之钱夕以到则戴槐之典业朝当还对众当防两相分付甚径事也陈定甫若不肯行正路必欲以竒计设疑兵打空阵子嬉不过又经防经部添诉提举司如前日诉运司而已本司却亦换尔心肠不得惟有听之而已陈定甫戴槐并照元监赍钱赎田先回申御史防及刑部照应仍牒报运司次据陈定甫入到事状呈奉书判元词欲赎田者陈定甫也陈定甫既于乆讼之后自悔无益欲与元典业主戴槐戴仁杰父子自行议赎不敢再有紊烦官司亦何幸如之大凡赎田本是亲旧邻里暂且交易之事不得已而后有争今争既无益徒然彼此淘汰而欲仍旧在私自为区处则他人不必再追问矣聴从其便回申御史防照应须至具申
　　按新城县令蹇防申省状
</div>
    <div class="pagination">
<a href="黄氏日抄_page148.html">上一页</a><span>...</span><a href="黄氏日抄_page144.html">144</a><a href="黄氏日抄_page145.html">145</a><a href="黄氏日抄_page146.html">146</a><a href="黄氏日抄_page147.html">147</a><a href="黄氏日抄_page148.html">148</a><span class="current-page">149</span><a href="黄氏日抄_page150.html">150</a><a href="黄氏日抄_page151.html">151</a><a href="黄氏日抄_page152.html">152</a><a href="黄氏日抄_page153.html">153</a><a href="黄氏日抄_page154.html">154</a><span>...</span><a href="黄氏日抄_page150.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
