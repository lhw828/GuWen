<!DOCTYPE html>
<html>
 <head>
  <meta charset="utf-8"/>
  <title>
   黄氏日抄 - 第 154 页/共 162 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   黄氏日抄 - 第 154 页/共 162 页
  </h1>
  <div class="content">
   黄氏日抄卷八十三
　　钦定四库全书
　　黄氏日抄卷八十四　　　　宋　黄震　撰书
　　通新知平江府脩斋王尚书【初任呉县尉】
　　十一月吉日具位谨裁书百拜献某官阁下近据衙探递示批帖特免属吏无益之通啓俾具赈荒便民之事宜略虚务实意向昭白有如此者某老矣方作尉自念无繇身救其民凡见民瘼必以告上之人求其矜念而速救之両年于兹无事不然虽诛斥不敢计况首防询访之及乎然某窃谓赈荒虽呉门今日第一事然呉门之弊极矣防本塞源事尚有大于此者先生清脩执法之名闻天下一旦辍班法从出代旧辅救呉门已极之弊九重之付托至重三呉之责望至切内而百僚外而四海观听攸属也先生计将安出而可称塞乎以某愚见其防有三一祖宗旧制尽去茍徇人情晚创无用之官使事简刑清上下晏然如祖宗盛时此上防也甄别廉贪稍革泛冗科别其蠧弊之源讲究而防剔之壁立万仞以示更新使挟贵谋富之徒望风不敢向此中防也随事樽节痛察吏奸谨仓库出内之司牵补过日使军民粗安此下防也舍此三防而因循徇俗坐视流弊之日极正恐先生重望未必不因此少损呉门岂可复以前日之呉门视也哉至若赈荒事呉门既官无粒米可济郷落不过空言以为劝惟安富防贫两审其宜而无使吏得因縁取赇此为要领其间纎悉非靣莫陈先生傥以为可教而辱进之尚当陆续以告不备
　　回王尚书
　　某尘埃至贱吏也倐拜公劄例辱咨询谦恭下士一至此极其何以称然昨因衙探传示批帖之初首见先生意向即尝裁书百拜附东阁知丞新班以进未知已彻台听否今兹短见岂复异辞亦惟申述前书大意一言以蔽之曰汰冗官而已盖今所谓发运一幕不过向者一曹官所兼百万仓之职耳今所谓莭制司不过向者一职官所治兵案之事耳今之兵将官错杂民居不可胜计者又不过向者一钤辖之司耳而好名侈大之人多创茍狥人情之阙侥幸之门既啓员外之増日众至于白帖西班之流他州待阙之吏因三幕之宏开挟权势以杂进茍贱椎剥者又不预焉以故官多吏冗舆台杂遝生事谋食而民不聊生矣不汰冗官而曰苏民瘼者妄也以故嵗収不满二十万石今支倍其数而郡政者困矣不汰冗官而曰裕郡政者妄也以故斛靣赢余额外多取为郡者明资以济用监临者并縁以为奸而和籴亦成强取矣不汰冗官而曰善籴事者亦妄也先生之问有曰田里愁叹郡政原委籴事利疚爬剔拯疗岂无良方某谓三者之病皆冗官病之知其病之原则知其治之方矣位卑言髙僣越万罪
　　代平江府回裕斋马相公催泄水书
　　洊蒙钧劄申论泄水至许以不待陈请仰见付托责效之切为之悚息不皇然尝求之粗见顚末有不容不急急驰报以求教诲者所在水利皆源髙而流下故泄之易惟本郡西南受荆溪以上江东数郡水既髙若建瓴东北自昆山之太仓连亘常熟其势又亢若仰盂水亦反流而趋内四靣皆源独其中受水之流水反蓄而不泄故近郭之田虽茫为一壑而濵海之田则枯涸自如特近郭之地舟楫所经人所共见濵海之地耳目不及人所不知耳然古人随地形而为之计则亦曲尽其妙第废壊已乆有非一旦可复古人于冝兴以西金陵管下设为伍堰使西南水不入荆溪而由分水银林二堰入伍子胥伐楚之运河以入大江东北则于昆山常熟以东之横塘设门斗门闭髙地之水以自溉髙地之田使水不得反而趋内然此特措置四境之髙仰如此若中间地卑水聚不能以时入海则又设为塘浦焉盖呉地中间不特太湖三万六千顷长洲有沙湖尹山湖常熟有昆承湖昆山有阳城湖他如邪塘等诸壤黄天等诸荡市宅等诸村皆蓄水深处脉络无不与太湖贯通水靣阔逺止籍呉松一江通注入海水去不速而所籍者又在塘浦浦者导诸处之水皆自趋呉松江以入海塘者防水不得入民田必使由浦以入于江塘浦元计一百三十二条浦之阔率三二十丈塘之髙率二丈大要使浦高于江江高于海水驾行高处而呉中可以无水灾古人之为此夫岂一日一人之力而今无存者尝考李氏有江南五堰以西之运河尚通钱氏有两淅其治塘浦尚有撩清指挥之号彼固非眞能上缉古人之功而偏方小国封疆不广犹农夫之有篱落下田岁歳保治惟谨国朝幅员万里观听不接南渡生聚益繁各便已私上焉之五堰既以不便木徃来而壊江东数郡水尽入太湖矣下焉之堽门斗门又为侧近勤耕而坏昆山常熟二县水反入内地矣中间之塘浦则或因行舟及安舟之便而破其圩或因人户请射下脚而废其堤或因耕垦増辟而攘斥其旧来之浦凡今所谓某家洪某家泾者皆古塘浦旧地于是荡无堤障水势散漫与江之入海处适平退潮之减未几长湖之増已至小迅之随去未尽大迅之拥回反多徃复洄洑水去迟缓而一雨即成乆浸矣古人合江浙数郡之规模而成之虑及万世后人求一已田宅之利便而坏之见止一时坏之既乆则复之甚难自景祐以来嵗歳讲求迄无成功盖但知泄水而海口既高水非塘浦不可泄故东坡尝请去呉江石塘王觌尝奏开海口诸浦朝廷皆疑不敢行范文正公守呉尝开茜泾亦止一时一方之利而刘慤按行直谓开海口则反有风涛驾入之忧唯熈寜初郏亶力请于朝尝起六郡三十四县之人以修塘吏民喧诉击坠幞头卒鸣铙散众而止政和六年御笔修平江诸浦三十六闸差赵霖措置通设六十四万余工宣和初再措置支见钱四十一万贯有竒卒又勾収人吏送狱根磨而止今浦闸尽废尤甚前日而海沙壅涨又前日之所无地之高下非人力可移沙之壅涨非人力可遏惟复古人之塘浦驾水归海可冀成功然所费当几钱所役当几人大农州县既无此事力荒歳饿莩又无此人力纵有之又当歴几时几日而成乃欲其救目前之急此泄水一説未可仓卒议也若止从人户就近泄放则彼此皆水虽欲以邻田为壑不可得议者多谓围田増多水无归宿然亦只见得近来之弊古者治水有方之时污下皆成良田其后隄防既坏之后平陆亦成川泽熈寜八年旱太湖露丘墓街井今瀼荡等处尚有古岸隐见水中以此知近来围田不过因旱嵗水减将旧来平地被水处间行筑□耳就使围田尽去水之未能速入海自若也何能遽益于事况围田未易去者乎为今救急省事之防惟有告谕田主多发夫工就塍岸渐露处次第修筑各于水中自为隄障即车水出隄障之外而耕种之此事昨已施行镂榜晓谕近承専官之来又严加督催并已差官随之行县矣某非不愿大发工力为乆逺计而量时度力实所未能未知钧意以为如何更望熟议再赐指授以凭遵行不胜愿幸
　　通新宪翁丹山书
　　某日者恭审皇皇者华出自都门某职当腰弓矢郊迓偶捧檄留江隂不获遂以书代又不过简略数语直述真情如子弟之于父兄然闻者或为缩颈曰绣斧新临威严若神子无平生之素而若此恐以简得罪也未几闻下令约束所部吏不许通四六啓俾各以政言某因私窃自喜夫破去寻常略虚文而访实政此真大丈夫所为某之愚直务简得无有黙契盛心者乎用自矜奋谨照约束一言一某闻古者之虑民隠视四海若一席之上既择其人为之守又歳自廵狩以察其所守时异不可行乃遣部使者亷察之则今之监司代古巡狩天子所寄耳目者岂他官比哉旌别淑慝惠民者扶植之权豪贪墨锄去不旋踵斯民自然欣若更生闾阎细故非所宜烦也书云刑期于无刑孔子曰听讼吾犹人也必也使无讼乎谓宜有以变化人心也后世嚚讼成风讼而至监司极矣正宜有以审处之乃又不捐细大而兼受之文案山积纷不暇决堂堂监司反为诸郡县词诉之委奸豪得窃借以为胁民之地几何不率讼者而路今若择其事闗大体断所当受者而后受受之必从而究极之罚一人使千万人惧庶几监司之体得事简刑清而险健者望风避也古称杀人者死律亦有虚告者坐之今小民或杀其儿女若自经沟渎及巨室借病死之邻人或其客户以诬害所怨之家州县例以为重辟淹延追证瘐死率不下十数人至正事结絶无坐者本轻末重枉及无辜俗谓之乔大辟某连年入幕见此类甚众退而体验所管除刼杀故杀鬭杀外余率申明不行一邑粗宁此事若自监司行之一道岂惟免无辜干连之死亦决无复自残其骨肉自贼其性命若以病死人诬告者风俗可变而厚也传曰君子以人治人言人情本不相远责人当以其情之所可能也江湖剽掠诚所当禁要亦在初发觉时其人自能迹其盗之所徃则地里有定捕逐不难今或茫乎无影而期限之急与指捕陆居知姓名者同如之何其可故有一家被掠而数家坐干系死于非命者夫财与命孰重少与众孰多彼独非天地之生民乎哀哉何辜此逐盗之形有异不可不随事而酌缓急也广川大谷异制民生其间异俗明于治者不容不详知浙右水国人无徒行者有异盗曰猊猖率三二十辈为一舟罗军器以载走卒公然剽掠乆已成俗无事不然无人不然小民亦习见以为常虽被其祸不诉若当然者惟彊者相拒至杀死则诉于官浙右沃壤富贵人多置庄产强干例嘱巡尉司以捕盗者捕租户既而又以监租为名不取其余租而隂谋囚死之以立威乡落嵗不知几人为其骨肉者亦习见之乆谓非杀死例哭泣责状焚其骸而去故死者虽多亦未尝有诉于官乡落因其然惩见捕者之无生还也或举族连村尽死以拒捕徃徃至杀伤强干又挟富贵家之势指陈其拒捕以甚其罪虽死不得直于官凡皆浙右之俗之弊之大者茍有以革之寃枉可省十七八全活民命为多他若拦船之泛状非见名不可判前政之熟事非再词不可行此又闗系新政之切者然其事至浅当不待察察言也伏惟先生文章防河汉声名动山岳道徳天下之儒宗政事当今之吏师一慨然登车揽辔间八郡三十九县之广目中已无留尘矣何物防埃可禆海岱然某之职于民最亲某之前此缀幕底于时日最乆亦粗闻一二者用敢以承大贤君子劳谦诹咨之意
　　通新宪使余主一书【鳌】
　　某闻君子居其官必思行其道又闻古之仕者去之时犹如至之日盖一日居其官必使一日无愧于其官可也安有低回窃禄茍偷歳月而可以言人者哉某之官尉也尉者慰安其民之名也世乃以其去民最近悉委之文牒豪民黠吏因得借以为嗾使毒民之具岂惟尉失其职其为世之非道事也大矣某之来正当己未冬敌马饮江时方是时朝廷方大惩创人心方大改观监司帅守方极一时选以大更革某因得尽为百姓大鸣其不平闾里睚眦之争旧必嘱州县吏差尉躬亲私家升斗之租旧必嘱州县吏改尉理索此毒民也非慰民也某既代之鸣矣自尔辞理索小人黠而奴于人者欲花破主家财物旧必面谩其主谓村民顽不可化率用隂谋囚死其人于尉司弓手家此亦毒民也非慰民也某既代之鸣矣自尔亦无复囚繋人其余告讦虚伪以势强弱为事曲直者一扫尽之二三年间尉之足迹不及乡豪民黠吏非道之事亦不复挠乎尉仰天俯地悠然泰然颇类太平官府顷自某捧檄督籴江隂一留三月而归州县官吏徃徃非旧尉司毒民之事又纷然如昨能几何时已遽若此事变如此其难防人心如此其可畏也使某以满替在近而不言则于心何忍使不遇有志于民者而轻言之虽言何济用敢于揽辔诹咨之始首条一二以闻伏荷仁慈立赐山判或者继此仰借上台之威使百姓复得按堵某得始终无愧以至满替可胜愿幸感激鼓舞兹因辄复吐露中心万分之一某老矣甘分填壑非一毫有求于世平生所为文盖无非本心所形未尝为世俗无益语然已徃徃散落近留江隂尝逺拜前宪使翁丹山一书及上孙史君大阅诗六十韵江隂先生寓里而宪堂先生新治也并録以献先生傥以为可教而辱教之尚当俯伏师门以俟
　　附通新漕季厚斋书
　　某慈溪诸生自先生政成以至将指本部以至今易节日畿虽未繇瞻履舄实甚喜善政之日广辄以浙右风俗某所亲见虽若细事而最切民瘼者百拜为先生告某惟州县自十月止正月皆受理人户索租之日独浙右多不经县而径以占田为名越经转运使防行下主管官似不过寻常耳自主管官行下巡尉司辄捕若强盗豪民猾干又嘱以隂谋囚杀之以故村民尽死拒捕非佃伤官兵则官兵伤佃否则佃自缢自溺而西闎人命事因索租者十八九又酒库本使防趂国课之地而村民多诬告私酤以害人库吏之堕欠官钱者复妄指有衣饭无干预之家混为欠钱之户差巡尉捕抑填纳寃无所诉凡皆民瘼之闗使防者方仁人建防之初望矜察而拯救之某一介小官力不能救民凡有见到惟以转告长上之力可救者曩歳捧檄华亭见船场虚名之两官为逋逃渊薮殃及一方归而告前漕使云岩洪先生即荷省去民至今受其赐今所禀陈或防介注受赐者又非特华亭一邑之民而止不备
　　谢王提举辟充帐干书【第二任】
　　某尝观人之一身心有欲为四肢百骸无不顺应以气体一故也有为天下国家虽得心同志合之士犹恐一膜之隔不能尽如人意而况泛不相知偶然相合者乎是以古者命委论官自少至长灼知其徳行道艺然后命之官命之官又初不出其乡长之于其属属之于其民无不相信相稔如家人父子此所以政化易行而后世莫及汉虽不古郡国自置相外皆得辟用其所知故治亦差近古自三互之法兴延绵以至今日士一命以上无不命诸朝而易其地监司帅守之于其属皆萍梗相逢如江湖逆旅情素不孚上下暌离上虽有能为之才而下未必知奉行下虽有欲为之志而上未必知信倚就一道所部千百吏仅一二辟属为亲奈何权势请托之私又得行其间有求而辟反又不若无求而适相合者天下事至是愈不可为矣岂不悲夫某穷郷鄙朴人也平生闭户无求并漫刺亦无之偶忽入任未尝少变其志骨相寒薄岂有他想庶几他日可见先父师于地下耳先生清直之名满天下吾君吾相强而起之使揽畿甸澄清之辔某何者乃首辱辟用盖无求于世而获为之长者天下未必多先生无求于其长而获为之属者小吏中亦未必多某也先生岂姑取其节焉耶虽然其何以报先生尝谓事之不可为者以人各有心人各有心者皆私心也若人之公心本于天者安有不同某于先生之贤虽天地辽隔若此心之本于天者固自保其必无不同也亲炙薫染变化其气质之异以求复其本心之同然者庶其有合乎心合则事可次第行矣惟先生进而教之
　　与谢右司
　　寒陋谨守中朝贵人独阁下有一面之雅且蒙特逹许可无谓亦不敢辄拜状惟切依依兹以王使长令行盐司户案正属大造化僣躐陈情盐之登耗在天时人力两者凑合天时若晴工作者众盐虽不待趣而登此固亭户衣食之所系何待趣耶天若隂雨人又逃亡盐虽愈趣而愈耗盖饥寒切身虽慈母不能保其子况迫以官司之势乎近年监司多不知天涯海角细民疾苦一切以吏文趣办既无人力盐课自耗今某所以奉行使长之意者惟欲急救根本不敢求办目前根本之説有五一曰不受出剰二曰精择场官三曰尽还本钱四曰初集流亡五曰拘赎产业人心已欣若更生虽不求目前之効而効亦在其中所未知者天时之晴否及王使长病未必速愈耳谨有腹心以告有力所不及者惟阁下曲赐保全无任干冒
　　回王府佥【山甫　辞季运使辟充盐事司官府佥即余取发觧而今在翘馆】
　　蒙回翰慰勉甚感但人各有见不可强同如某作尉方满而得辟帐司帐司未三月而改辟干办公事方司存更革百指穷途见无饭吃有此遭逢谁不乐就然此为身计则得矣如悮使令何试问祖额何道而可足亭户何防而可恤支发何由而可均庙朝主意在此三项诸公果曽是究是图否乎果能革弊为利易愁叹而为欢欣否乎若漕司只承受省所吏文一付之佥防行事恐厚斋先生盛美未必不因此少损庙朝他日亦且悔此举也某潦倒无成授书糊口晩年偶窃一官自媿无以消受朝廷廪稍作尉三年凢力到可以救民者无不为之矣今乃因干办公事之可慕覊旅饥饿之可畏便为利害所动明知故犯错了路头説一般话行一般事幕中冩了一两句瞒心趣办之语下靣苦多少人以此只得引退某有旧学生在谢右司书院即施宪次子新任当涂尉者昨日已作简祝其恳告右司当笔为某拟开此辟万一不遂所图辟命果下亦只力辞祸福不计也孟子有言志士不忘在沟壑又曰舍生而取义者也此语要人牢守某只有印帋未批书未忍自絶于明时故此低回以俟事到极处亦当弃之而归某见病在假不进饮食推枕不成字恕之谅之
　　发孙提刑书【癸亥五月到镇江分司】
　　昨蒙指挥契勘俞杨之争縁无实迹又吏人先已觧司无从契勘若据公论万口一词皆称俞分司亷谨若以鄙见俞分司昨为司门与今杨司门为交承怨恶已深呉检法又再令为分司以临之交収和籴米本系仓官呉检法又絶不容杨司门等干预反专委分司仓官无俸向也所仰此少事例俞分司之再来有亲戚章縂领佥防俸可仰又因而痛革之是尤杨司门受困之一端此杨司门所以愈怨间隙既开或者妄传俞分司先己申省杨司门所以冐昧一申惊天动地其实无甚利害见任如霍府教【超龙】寄居孙制参【呉防】皆持公论者一见皆极口言俞司门之好初不知某承凖契勘事盖出无心也二丈之争犹可事最是此仓自改后废坏日甚而庙堂知其前日之弊苦疑此仓今又本仓官自张皇如此此仓将何以自立耶此仓之不能自立犹可也本司持三尺法断一道曲直者非受督责之地也自提领此仓之后某昨在幕中见打骂之劄无虚日此为谁家事耶某尝体此仓终始之变徃嵗发运司自差官収发运司之米有出纳赢余无文移督责时则此仓如人家房下子弟享见成衣禄一从改本司此仓如赤子乍离慈母凛然而立乎严师之侧况所交江西米纲吏困苦之余交收艰难万状今嵗又是縂领所镇江节制司差路将取运恃势相凌艰难尤甚而朝省尚以前日之弊追吏索印纸常常不已此如子弟家前日享衣禄太过积衅方作既出身自当穷家火又遭官司其情可想而知故此仓视本司之官至如今敌雠其势不得不屈而心实不附此非镇以清静旋与防剔利害其可乎哉某此来栖然穷途本防除旧乗车一副水缸一口之外茎草只筯无之自带些少动用及自带前政轿伞交椅出入籴米买菜支撑度日访来事体之大者陆续申闻以报知己却别乞提挈而去今日分司非先生畴昔所见之分司也余事别见公状不赘及
　　与叶相公【西涧】
　　顷来京口尝专诣肃拜禀辞恭领钧防而退次日出目闗此防途所见田畆徃徃揷种渐徧但觉欠水车戽费力此惟全望造物者早赐雨泽耳农畴宿习不觉輙发谅亦先生爱民之心所欲亟闻然尚有切于此者近者朝廷痛惩和籴扰民不已势不得不买官田且亦水心先生永嘉郡旧説也而人心过虑官司収租将来不能无弊乃间有私议其下某谓此大丞相赤心体国乆入思虑欲一劳永逸为万世建飬军便民之防岂他人所可易言抑晦翁有言天下事本不难为但恐人心不如我心做时不比説时此事若以某此行所见则各县奉行节目却有与元行大意未合处所当早正于作法之初只如元行一石止収八斗此预防他日交収之弊先为减除元数惠至渥虑至悉也然必各州县皆体此意买田不以畆为价而随租以为价则随其租入率减其二元租一石者今八斗元租八斗者今六斗四升自此递逓以减庶几为惠均而防患宻矣今或不问田土之肥瘠与夫元租之多寡类曰畆収八斗则与元行石収八斗之説名虽相近而实相反夫物之不齐物之情也茫茫原隰岂能畆皆八斗耶颇闻湖秀等田元租畆収一石者已十不能五六如常润渐北则地渐高而土渐硗所収畆多止五六斗或四三斗今乃例拘八斗岂朝廷意耶朝廷随石数为减数其法活正欲抑多而就寡永利佃田之户今县家整畆数为石数其法拘反或擡少而就多先抑卖田之主差之毫厘缪以千里错认题目有如此者或言县胥责田主卖状有并系一色好田将来如有欠租即甘陪补等语则捻合一时预为他日抑取卖主张本其情可知斯言也某甚欲进之庙堂而无阶可进先生与大丞相同坐庙堂政柄虽有东西国之大事当无有不同尽其心者故敢冐昧輙进之先生事若可行乞赐转禀大丞相作勘防行下各随元租以酬买价毋令畆拘八斗之租则弊源窒而成谋立国与民其永頼矣某僣越万罪无任惶惧俯伏俟命之至
　　与叶中岳
　　顷者禀辞重荷拨冗予洁继沭越闗遣赆某登门最晩且最不肖辱此误恩感愧到骨某初七日早登舟十四日夜抵京口防途窃芘无他但此仓自宪司百不如昔穷人所向但有艰苦此分也复何言惟是仓敖十坏八九纲米将无所容甘露港日就湮浅粮运极为费力事闗军国职所当言到即巡视讲求力申宪司乞申朝省未知曽转以上闻否今秋本仓所収闻是新买官租而买田事州县奉行茍且将来不能无弊亦预切动心輙冐昧禀闻尊翁宫宾枢使端明相公先生子细看其书中皆是平心实言初无草茅触忤敢望过庭从防一言国之利民之幸某亦拜赐昔东坡上文潞公求免盐有曰某一郡守也犹以为职之所当忧而冐进于左右名公其得已乎某逺外一分司小官尚不敢避斧诛惟师门留意临别蒙靣谕当赐吹送宏斋处此意古甚某非矫激者实以骨相甚寒头颅如许回视平生闭户世人不知姓名今玷仕涂已逾宿望若更因此动痴心一防骎骎求荣图进则是求无益于得徒亏雅道故所不敢若当世大贤主张公道肯自提挈某宁不感恩西仓呉魁处某未曽离任先勾俸给视古之去则收其田里者殆有甚焉此畨过呉恳其批书则笑语可人如将絷维此虽一时嬴得説然向非尊翁钧翰曽赐奬借正恐一见良艰况于笑语太史公有言非附青云之士恶能施于后世哉信口至此不觉使人太息某自春多灾到此又间日一发热医书谓之瘅疟言积劳所发也偶热剧口授儿子代书不敢不情告幸恕之
　　与汪武谕【元春】
　　顷既禀辞即于次早登舟十四夜入京口分司防领事讫借尊庇沿途无它但此缺既宪司百不如昔昨闻全然无俸今知前官曽支得平江府本身官序俸钱不足以了柴菜米却仅可吃然尚在四月后方支宪司以旧系发运司官不曽幇给某曽作绣使劄状未见回报炎暑如许他贵人凉簟上拥氷犹以为热闻绣使行部剖决无虚日不忍以此等私计末挠之一任如何自北闗此来但易地读尭舜书耳然岂可乆也哉天下无歩行之官仓埸官例只得受仓供堂从物于人情既通则亦于法理可恕若监司属官例是监司公支造办今以新拨亦无之既忝监司分司官检柅仓弊幸岂可首与分赃此却断不可受幸有前任帐干防伞轿诸色动用尚在不妨用之均官司物也近况如此敢告某别时先生尊体犹未十分好殊使人不能去心使眷想已到侍邉庶便汤药某今春之灾多矣来此又间日一热医书谓之瘅疟言积劳所发也法用小柴胡始亦未敢用今热渐剧不得已方服之更看一两日如何亦縁此拜书草草伏乞恕察
　　与叶中岳
　　昨具谢幅并别申尊翁枢使相公先生起居状欲僣为百姓转求一分之寛不讶太草茅否天下事如其分则出位一毫不当言如其理则天地万物皆吾一体委曲宛转可救救之可言言之亦尽吾心焉耳师门天寛愿勿以为罪也某乍到索然盖此职自宪司无俸无举混混糠粃中谋衣食人亦莫之亲某既到申宪司谓収支者仓官事分司止任检柅之责力辞不预必欲得俸已蒙绣使允可镇江见任官独一薛节干老儒也亦相徃来门庭怀洒然夐别独无举耳举非某所求也前仓使实斋王先生独举不求之人而某独得之此特幸耳天下岂有第二王实斋也哉然于世俗不无感焉士大夫居上位必待下之求而后举将何以息天下奔竞而下之忍其羞而求举者将何为耶某尝妄谓学校本以飬士今士习反坏于学校选举本以铨士大夫今士大夫心术反坏于选举立法之弊一至此甚必置此事于勿问乃可自立耳
　　与唐仲华
　　忽领诲墨媿感俱深教诲谆谆谨思明辨为着工夫有以见执事识正而心坚孜孜以圣贤事业为己任使人降叹不已某自防失学长困场屋今堕俗吏以是并不曽读书惟是天姿粗幸谨撰不敢为恶晦翁四书虽颇习诵但有敬信不敢輙一语世之读是书者多有辩说以为自得且谓若无自得之功而徒信纸上语非学也某愚意妄谓若止挑剔一两语为新意便谓自得则世之自得者多矣讲说已备于前人体行正属于我辈且不论自做人如何而尚滕口说今世所少者正不在言语间但得不杂禅学便得未知尊意以为如何
　　与王修斋
　　自去夏蒙赐损答一向灾滞相仍朅来京口望师门益逺嗣音无从媿极仰极正旦欣审一札亲除四辈趣觐凡我善类欢贺如雷仰惟先生泰宇山定必视之如无必于出处正加斟酌某昨送讷斋先生呉门时尝僣白之曰某在门墙岂不愿座主重归廊庙以今事势莫如緑野堂之为乐讷斋颔之曰此爱我深者某今日于先生则谓皆可也如其处也山林已熟声望益髙如其出也救之一分民亦被泽前辈有言惟出处不可谋之人譬如冷暖自知先生必有以处此矣某三生縁厚独受先生难兄难弟之异知毎探实斋先生葬日欲寓瓣香之敬徃徃无报节前亦尝附某人未知浮沉忽得仓司蒋宅库隠约之传谓卜地赤城葬以三月谨急急遣人相望迢递惧后时也已别拜令侄书
　　与李宪使
　　公田省劄纷至防来令人心烦友朋多劝以此正力行好事之秋寛之一分则民受一分之赐某谓此尧夫之说也天下道理须自去斟酌如何只信人说此事譬如救人落水自家立在干岸上撩得他起来方好若遂下水救人自家性命尚保未得如何救人此个道理亦非深逺只是论语井有仁焉一段可以推广且当以孔子之说为正某今日决不为此官头可断匹夫之志不可夺但欲乗机纳忠或可救万分之一卄九日一状初二日一状只得渐渐着紧期于感悟不敢矫激踈逺小吏渐渐进言体当如此或人微言轻不能感动罪固甘之矣
　　与叶制使【西涧】
　　日者斋沐裁书恭申均逸名藩需荣并相之贺伏审已彻钧覧某少长居郷时区区见闻仰恃眷知辄用并申海岳防埃庶几万一某毎观先朝大臣出判藩府必有兴利除害卓卓显效可耀青史非寻常二千石仅能行其力之所至者比也逺事不敢泛引如郷邦之事所谓父老共望者盖可一二数方皇子魏王之判是邦也进奉两宫用家人礼率异畴曩惟正之供纲觧上供县官不敢过而问亦率殚于邸第驺从之费未几进奉之创例者难絶而纲觧之积压者顿催明之事力几于一困时则有若石湖先生范大参为之代一一剖析本末为百姓祈命于朝明以复苏更六十年而呉履斋亦以旧辅出守履斋固亦近世人豪也惜不以细心情寛恤民力乃以大力量整齐郡计六县自一孔以上皆归之制司而责经総司如初县若不生事取之民世岂有鬻田宅卖妻子毁家助国之官吏乎求赢之弊甚至深山僻峤盆盎旗帘冀毫髪之息以活其父母妻子者亦无不増赋虽使尽其本息不足以了纳官监系死亡祸及邻族呌号愁叹殆不忍闻明之为郡几年矣不知一旦何苦而行此哉向若早得一知人痛痒者继其后尚可急救奈何一山去一山来暴病新创径成痼疾耶天矜斯民无徃不复膏雨阳春漙其来施窃聆教条始布旄倪鼓舞识者所望于先生固有度越寻常之万万者矣不知先生其何以副此望近世财赋一収则必有一支既増则不可复减创例则易除弊则难明昔号富邦闻今大空虚先生适承其弊亦难乎其为矣如使伸一寃剖一狱以此号为清明官府不独世之所望于先生者不止此先生亦寜以此自惬如使剔蠧源除苛赋再为百姓培埴命脉不独先生以为难而世亦未知先生之果安出也然尝譬之家有常产量入为出未见其病不足者适不幸有善营财者为之入虽日以多而费亦随以广乆反愈见其不足是可不求其初者乎今姑举一郡而计昔也未收诸县县用职租未増诸县税额酒课嵗入几何歳出几何果何道而不必増今也县用若干之赢归之郡酒利若干之増归之郡嵗入几何嵗出几何果何因而不可减以新较旧计其已増其在本郡者痛为裁节其属朝廷者力为申减磨以嵗月恐亦可渐还旧观郡计非某所曽知此以作家之赢缩譬之也抑小之固可譬之家大之亦可譬之国国初赋入少而用度足其后入几数倍人反以匮告先正范蜀公曽南丰诸人固尝件列条数以冀参酌顾朝廷事大牵制处多有非一人臣之言可专者先生以国之大臣出专方靣伸缩宰制无不自我入相事业于此乎基又岂止石湖仅一二防剔救急之政而已哉某尝观易之为卦六画皆连而为干阳之盛极矣一画甫缺其下即为剥六画皆缺而为坤隂之盛极矣一画甫连其下即为复世之为政者类不于其下留意殆掘墙脚法也使人寒心顾天下事类此甚多而欲言无路明吾父母邦亦先生防樾相连旧所视为一家之地斧钺下临荣逾昼锦此真千一难逢之机防如前所陈昔岂无欲为之者而力不迨亦岂无力可为之者而志不在先生力足行此志实务此自念时哉不可失故敢冐昧及此先生断然而力行之使明之人士世世子孙家家户户祝曰革积年之弊垂无穷之利自某年熟于此邦之西涧相公始岂不韪欤某非不知善政不如善教高谈大言足以恱人观听而区区必先以财赋为言者诚以政立而后教可行不务实而务空言非所以事先生之道也伏惟谅其狂愚而卒赦之少留钧意千万幸甚伏乞钧照
　　与江西陈运使【咸淳七年抚州】
　　某平生景慕今获照临依恋此心岂忘食息救荒无防祷雨不应狼狈病瘁乆缺嗣音惟有私切愧恨而已明公能亮之否某鄙人也自为初官即以率直事其长每荷听从朅来抚州不免故态而诸司之相亮者殊少自是消刚为柔徃徃效尤吏文相与为故纸世界然中心之负愧多矣独荷明公矜其区区无言不酬应輙如响故毎于回申直率如故不敢为吏文应故事古人有言士伸于知己者屈于不知己者明公知我者其感宜如何古又言士有白头如新亦有倾盖如旧明公不待倾盖而知我者所谓未靣而先心其感又宜如何此感也非为吏事徃复而感也中心之景景者頼明公未至尽消而为柔如硕果独不食如一军独不败旦夕去抚州对山林不至皆愧色实明公赐也惟其见知于明公如此感明公之赐又如此因得为州民代申心腹之苦三邉未撤戍和籴不可缺者也抚亦江西一中郡和籴不可辞者也然去嵗抚州之极旱江西诸郡所无也今嵗抚州之缺雨亦江西诸郡所无也抚州有准省劄籴还去嵗和籴之米万七千余石籴还曽借充赈粜五年分和籴米一万石及催三邹庄谭胡庄阿郑庄如浙西公租代和籴充军饷者三万余石又皆江西诸郡之所无者也嵗当极歉之余田无全熟之望已有合籴合催充军饷者六万余石尚未知所措若比他州有全熟而无宿欠者又一体均籴民将何以堪命得无徒费使命之烦督乎得无适误军饷之指拟乎用敢百拜具公申以闻复此私于明公乞垂怜而改命焉若道路传闻谓本州粗得熟者谨不可信某初夏方缺雨问田尚有水乎众曰有及亲视之拆矣及缺雨乆又问曰苗得无槁乎众曰无伤及亲视之焦如矣人情好谀多作媚语又攅眉沟壑之瘠而动心防防之香惊喜张皇言多失实亦人情然也其谨勿信某以直率事明公故敢尽吐其实并乞台炤
　　答抚州程教授请冬至讲书劄【绍闻】
　　某叠勤惠顾许借之讲席俾诵所闻以求教诲自惟庸陋失学何幸获预切磋一人之末苐某区区鄙见每窃谓今日吾侪之所少者非讲说也躬行也向也六经之旨未大彰明我朝诸儒所以极力辩说至文公而精切的当矣吾侪何幸获享其成入耳着心以正躬行此正今日事又暇于文公脚下添注脚乎来谓言为州郡者职兼政教诚是也某窃意教不止讲说而已也风霜露者天之教无行而不与二三子者吾夫子之教下至严君平卖卜成都不足道也己犹能于卜之中教人孝教人悌天子付人以千里之寄其所得行者亦异于卖卜之人不能随事寓教以正人心是于腾口澜倒之中又推其波耳某尝思之方为此恐窃所不敢也来谓又言文公在南康救荒后毎入学校与朋友讲说诚是也然使某袭其迹而窃效之是自比文公也某其敢乎哉且文公之书某固伏读之乆矣其书浩愽古所未有而讲义仅有玉山一篇耳大意盖以古者疑而后问问而后答故于讲习有益后世之讲有不待问而学者之所听亦非其所疑故五十年为天下儒宗而未尝登讲席其任玉山亦因程君【琪】再问而再答故述以成之耳南康之讲说必亦与友朋随时疑难问答之实工夫非海说也未知尊意以为如何因文以施教愿执事任其责因事以寓教某愿学焉前庑诸贤幸道此意郑广文则别书谢之矣并乞台照
　　与钟运使【季玉】
　　某日者不揆犯分僣为一道生灵代申迎拜之请即荷台慈于邮筒填咽例末予入之先首赐亲染速于响答且凡词藻之润无非心腹之真自惟何人辱此隆遇荣感不知喻云也自尔望望前茅以刻为嵗一两日来吏民欣欣相告谓福星之临照有日矣某均一忻抃某于使台为支郡例有四六啓以代参谒某何敢后然念明公今之古君子某亦素以愚直事其长者傥不以民生疾苦时事得失上备咨询之万一而例以无用之防辞是岂明公所望于后学之为僚属者哉惟是某识浅才踈又于江郷风俗素未之谙无可上禆末议某初官作呉县尉自此窃预浙西三监司之幕者凡六年粗有见闻敢以为告惟明公择焉其一曰初建防之拦状浙人好哗每监司入境争以诡名状撺入布袋规坏所怨之家其后某审知无辜者之被祸也告其长以候建防后防名方判自此惟实有欲诉者方来余成故纸而获安者众矣其二曰建防后之匣限大凡士大夫持麾节谁不欲恤下缘初帖不应不得不改匣改匣不应不得不专人其过诚不在上而在下然下亦谁不欲奉上唯谨哉缴匣必有费故县官回匣多差元承引之弓手寨兵而州官回匣例是差两狱之狱级狱卒近年诸司事无大小皆是遣匣一日之间骈至者以十数此曹椎人骨髓以活家口所余能几而可了诸司缴匣奔走之费一一如期哉故势亦不得不违限特上之人弗察耳某尝告其长一州一县各委一官为承受官司緫收又移于一匣从铺兵循环徃来当使防面投所费既无而限无复违者矣其三曰建防后之旧事近年官司七五年前公案吏人徃徃检词讼者已息而呼之讼者反不已某尝告其长建防方新尽刷旧案甚不得已者乃行余从倚阁而政简刑清矣其四曰建防后之受词在法县断不平而后经州州断不平而后经监司近年以来浙西有一匣无頼防徒名百家干人搂揽越诉以威夺小民或止因私租而诬以夺田或本诉户婚而借名被知难明监司亦或为其所动某每事其长多为考覈拟退而讼少民安矣凡皆徃年幕中之事在人之下而闻见易逹故可毎事效其区区今来试郡势便隔蓦回思徃昔不觉汗顔聊以前日之告其长者告明公少见僚属效忠之毫末耳至若近年通天下之弊欲嘿不忍敢并及之方今大农告匮于其上州县焦于其下者赋财折防也有土此有财而折防至此者大家不肯输官也大家不肯输而纲觧不可违于是乎出下俚窘急之防为白撰为预借为重催抑纳而小民愈不聊生是大家之幸免者小民之重不幸也士大夫之稍有材志者或班改作宰或朝省特差或监司辟置必正户籍必督逋租大家必羣起而攻之防评之及县令者必言催科殆无虚月词诉之诉县吏者必以催欠之数就为欺诈之赃于是诸县官吏惴惴度日而小民日苦根本日坏矣小民因大家不纳而代受重催白纳之苦至于家破身灭而不能诉大家既身不纳官而累小户矣县道偶一及之即遍诉于诸司且飞语立闻于防諌某谓官有贪墨虽窜之可也吏有枉法虽杀之可也若催纳王赋上供朝廷此尧舜三代以至今日天地间公当道理而今世在上之士大夫必以此罪县令曰吾为小民也不知此为大家之役而重小民之祸者也长此不已县坏则无以为州州坏又将何以为国某念此甚苦未知明公以为如何伏乞台炤
　　与钟运使
　　某昨为一道生灵代申迎拜福星之请洊辱宠答伏读钦荷日者欣审风采一新逺近交庆某以鄙怀仰体贤部使者建防之始酬应方殷不敢修世俗长语为贺四月二十日恭准行下民词三数顷除已即刻供申外别有使牒催排事此事闗系甚大敢先具劄情禀先乞教诲盖天下事莫切于推排亦莫难于推排今大家肆兼并隠落之奸小民被重催白纳之苦大农匮乏州县煎熬皆失推排之弊也故曰莫切于推排然李椿年侍郎与秦防之丞相两才相遇上下坚守当乱离之后吏民未能朋奸为弊之初尚行之不尽其次以寿皇之英明朱晦庵之才望千载一时力行之漳州卒为土豪诬诉而罢又其次如近世赵节斋以间出之吏才收拾一时之少俊生长浙西三典呉门而一经推排之后苗税飞走反以羡闻至程讷斋丞相出镇无以填纳虚増之额先皇帝始太息而诏减之其余凡经推排之处坐此弊者十甞七八故曰莫难于推排某此事痛心疾首为国家思之乆矣惟得明敏公正精力未衰首为知县而知县自行之决可革弊或知县不得人而上自朝命海行催趣不过扰民一畨而财赋愈失陷弊且益甚近有浙士自吉州永丰官满见访云本县元额苗三万六千今自推排尽为大家隠落仅存零数推排之不可轻易如此某年今六十百病满身五邑之宰惟崇仁周宰【汝同】办事余皆姑息架漏求满嵗月而已以此年来虽毎奉使台行下不过申展每佥申展必为太息盖不思为文具之事又势不得以倩言耳今者新约束以公信两字立程限限才至满事必责实将来必无以应命若不先此控申岂支郡上奉监司脉络相通之实意哉必欲行之止可约以今秋收刈之后责半年限帖各县任责如以某所言非妄灼知某之老病各县之非才不若止择知县之可托者次第图之而元行下推排公字之牒且与暂収可也牒限十日候限到方由此时却乞台判此状乃先说本情预求斟酌也伏乞台炤
　　与钟运使
　　某不避斧钺僣干崇聴某照对三边犹未撤戍和籴不可免嵗七万余石本州不可辞但有民情职当禀逹本州歳籴七万二千五百石此斟酌出产以行均此他州之所同也本州有没官田号三邹庄谭胡庄三万一千八百余石比同浙西官田见充湖广军饷又有阿郑庄三千一百余石承准安邉所桩管指拟拨充军饷凡此共三万五千来石均是本土出产不烦和籴之费已充和籴之实此本州之所独也若官租已増和籴不减是本州于上供外又毎嵗共办邉饷近于一万石四邑山田何所取办譬之舟载非力胜矣况前项三万五千来石之租既已入官无复苗税而嵗觧上供十万八千一百二十五石元数不曽减豁民已不堪若于和籴七万二千五百石元数义不量减是本州之民重困虽严督无所从出矣以故屡任和籴至今皆有见欠日逐程督有不忍言岂非事有曲折前此未遇良机不曽申明致准上司一例均力不能胜弊遂至此兹者恭遇都运编修更部以恻隠不忍之心行公明必察之政前嵗荒年和籴頼在建昌一申江西十一州例防寛减况今正位崇台均施支郡造化在手伸缩自我此而不以告是某不知恤民上负仁造矣用敢僣越具申区区欲望台慈特赐矜察将本州官租见充军粮之数凖入和籴拨充军饷之数却将本州外畸零之数均入各州有富室无官租可以挨那之数庶诸州各随其力而本州不偏受其重诸州均以零数众轻易举而本州免此多数积弊渐苏于上台之总数无亏于诸州之数无偏于本州之实数可办阖郡生灵永拜上台大公至正无穷无极之造下情不胜僣越干冐俯伏俟命之至
　　与钟运使
　　某窃庇崇台无谓不敢犯分凟尊兹因民情僣有申禀昨以民产之籍充军饷者已三万石有余苗税不除而籴仍旧乞赐将诸州无没官充饷处通融移那减除本郡多敷之额已蒙台慈许赐斟酌今籴行有日矣又前状系公申凡籴事曲折恐反致紊烦者不敢缕举今用亲劄情告抚州自割置建昌军之后除乐安一县在万山间从来不预和籴之外其系和籴者四县建昌之系和籴者亦四县土地人户大畧相当而抚州之和籴乃几三倍于建昌前使者不量力而授任前郡守不据实而陈情官敷数目之虚民受病弊之实官吏茍且便文相欺本州迫于期限以县吏抱足之数而申使防朝省据使台申足之数而劄总所若谓抚州真堪此数而实有此米及某到州契勘自三年四年五年六年皆是架漏移偃以逃罪责人户多以数太多而元不领本吏卒因以人户不领而侵盗落空或黥或死或户眼元不着脚或郷司抱认误自朝至暮鞭挞无筭欠以千以万纳以石以斗某不忍见屡欲明申众谓才经上司徒添追治无补救弊以故屡作而屡止今以都运诚实而可忠告明恕而体人情敢尽以闻望哀之念之特照前申展减元数使人户可纳官司可催免从来积弊免无数敲朴千里之人实拜二天之造都运王官也某虽不肖亦王官也为朝廷谋事非私于一州而言也某试郡已年半行为去客江浙相望千五百里一去无再来之期非要誉于抚州之民而然也非有亲戚故旧住抚州而言之也公天下之言也人户之事而州郡代之言非有一人钱料理呈禀以期事之必行所恃以都运有公天下之心而恤民之切也敢九顿首以俟特笔伏乞台照【此请不行本州因自措置招籴】
　　回赵知县
　　伏防宠赐龙川巨编所以品题之者剂量曲当非素有所主于中者能尔乎某尝谓本朝理学大明而战国纵横之学如三条四列隠见起伏铮铮于本朝者尚四人苏老泉其巨擘其次为李防伯其次为王雪山其后为陈龙川独龙川登晦翁之门日就敛挫纵横之余气到此遂収此理学大明之功之验也执事以为如何敢因求教
　　回靖安张知县
　　某虽不肖粗有爱贤之心每访人物于徃来者多谈执事才美思所以推挽而未能正魏仰间忽辱惠书欣浣可知苐防以慈溪为说而赐之褒拂则某区区之愚未有以见知于执事而流俗之以告者过也夫慈溪者某所居之邑名非某所以自名也朝廷以慈溪而名其邑非某以慈而名其溪也宰是邑则可以居是名如陶彭泽是也执事宰靖安名靖安则可某居慈溪而名慈溪则慈溪生齿何啻十万计争此名者当几人岂因流俗之言误认以为道号之类欤则尤非所敢与闻也前辈道尊徳盛为世所宗仰恬于仕进者则有道号如濓溪则追记其旧地也如明道则其身后门人所以尊其师也如伊川则门人不敢指称其师而以其地称之也如六一居士则致仕后自戱之言也如东坡涪翁则罪谪中自托名于萧散者也如南渡后三先生道号最为显著近世始多慕用之然南轩先生但称广汉张某未甞称南轩也晦庵先生但称新安朱某未尝称晦庵也东莱则又追用上世衣冠鼎盛不可复见之旧地哀恻之念所寄焉者也若夫伊洛同时诸贤之仕进者皆惟称其官南渡后三先生先世皆显宦亦皆惟称其官何甞有所谓道号者哉近自史卫王之子年少冨贵时与其亲戚赵制置诸子徜徉东閤无可作做始倡为云麓一岩十洲等号波流风靡直至今日前二十年识者犹或非之今则识者犹或为之甞观三代盛时士大夫止有姓名官称至战国乱世遂有云阳君等之号游士东西奔走不复称人之官不料我今圣世亦复有此怪事甚至丐徒贱倡优技艺莫不标榜自谓道号此又战国乱世之所未闻者也此事亦奚为而至我哉因慈溪之名而言仁因仁之说而讲泰卦防义深则不敢不佩服以拜教也伏乞台照









　　黄氏日抄卷八十四
&lt;子部,儒家类,黄氏日抄&gt;
　　钦定四库全书
　　黄氏日抄卷八十五　　　　宋　黄震　撰书
　　回董瑞州
　　伏防宠致春秋集注集传等书拜赐甚侈凡尊年丈在郡云爲举措皆是正路上用实工夫令人敬服不已讲义发明精当尤见所学孔夫子只是平正道理汉唐溺于卑陋濂洛发其精微后来遂有因精微而遁入空虚者如张横浦如陆象山如杨慈湖一节透过一节适又其人皆有践履后学皆翕然而归之若夫子平正道理万世常行安有此等过高出奇之説盖尝深究三人之説无一不出于上蔡不欲以爱爲仁而欲以觉爲仁至欲扫除乍见孺子恻隐之心则横浦借儒谈禅一则曰觉一则曰觉者皆不过敷衍上蔡之言也上蔡谓王介甫胜流俗两字极好若用此以讲学爲补不细则象山借儒谈禅斥千五百年儒学皆爲流俗更不可与辨论是非者皆不过受用上蔡之説也上蔡称释氏以性爲日以念爲云去念见性犹披云见日则慈湖借儒谈禅谓意起如云雾之兴人心不可有意因而改论语毋意之毋爲无字又因大学有诚意一章而诋斥爲非圣之书亦皆袭取上蔡之説也上蔡于程门才最高而不幸与总老交故其弊如此东坡谓其父杀人报仇其子因以行刼原上蔡本心不过欲不用其心禅学遂得而入之吾儒之祸莫烈于此矣明与台一家慈湖之説盛行独君家昆季讲究精切某虽愚陋生长慈溪幸而先读论语凡慈湖之改论语而就已説者皆不敢信昨覩邸报台州守申乞令兄右司充上蔡山长尝恃其平昔知爱禀问此事爲何如继得回报令兄未免有怒意盖某不善申禀之过也今读讲义乃知君家之学其精切如此某近在临川曾于晦翁书院有议义一篇辩慈湖一贯之説谨用拜纳郡狱将空防感何幸伏乞台照
　　回陈总领
　　昨拜状僭及学问事荷赐教甚感濂洛亦初未尝守定一説象山慈湖之説亦未尝不自此来却从上蔡分上蔡谓王荆公胜流俗之説极好若用之讲学为补不细象山于是谓千五百年间学者尽是流俗然象山读书讲学或至终夜不寐亦未尝不与人同也上蔡谓佛言性如日念如云去念见性如披云见日慈湖于是谓人心自光明不可有意遂改论语毋意作无意爲证又斥大学説诚意爲非圣之书然有心必有意心是活物意是动处慈湖寒未尝不思衣饥未尝不思食做士人未尝不思量破题出仕宦未尝不思量处事慈湖此心此意亦未尝不与人同也自古惟孔子为大中至正之极据实平説参之愚夫愚妇亦无有不合者自孟子出来便是立议论但其所以立论之心无非欲教人爲善尔只如孔子言性相近习相逺此六个字参之圣人稽之众庶求之往古验之当今无人不然无往不合此平实语也孟子道性善人皆可爲尧舜人性固本善而不能人人皆善人固可爲尧舜而未尝见有能爲尧舜者此立爲议论以诱人爲善而非复孔子平实之比也自此众论并兴皆不能出孔子六字之外虽伊洛説出天地之性气质之性亦不过爲孟子觧性善之説人生而有性已是气质之性天地之性已自付与在其中所谓天地之性既非未生以前虚空中别可言性则亦不逃乎性相近之説也自此以后诸儒翻倒得一新説一方便归之爲宗师孔夫子论语反成堂前太公説古老言语无复顾之者矣若各师其师而不以孔子爲师流弊安有穷已哉袁防斋出来説道理稍能放平两邉参合今学者或守其家学反加勇猛更欲爲背城借一之战不知军帐外四面皆已楚歌矣今承来教乃知先太师议论不曾如此倒邉爲之豁然因僭及其畧高明必能赦其狂僭也史传前两卷系杜立斋唐伯玉直待行在印到方得拜纳伏乞台照
　　回贑州曾通判
　　一节冗甚乆踈教诲忽辱台翰喜慰两剧埀教回司之事已于四月十三日此间书满两考之后作公申并作庙堂劄恳之正如来防但恐事由朝廷非吾辈便可必尔赃钱不可尽放之説仰见逺虑但司存自有诸郡些小窠名钱譬如做人家量入爲出得过且过士穷乃见节义纵是窘迫亦岂可轻易扰人穆王赎刑之事乃取其金而释其罪今世乃入其罪而又取其金事理不同况古之所谓罚乃其情不当罪遂令其赎吕刑乃衰世所行也已非古人之义今世所行又非吕刑之义吕刑隳国典而取其金今世官司之贪暴者既申国法以行其威又取其金以自利吾辈宁过于寛无过于刻且朝廷爲民而立州县爲防察州县而立监司今监司先自不法以扰州县又何以禁州县之不法而扰民耶契勘本司从来病根只在一利字上祖宗立法事各有司存本司因其借赃钱二字爲名尽从而揽之此以利而始也祖宗之法三年一赦赦前事不复理独本司因夹带赃钱二字合行住催顽忍不舍此以利而终也爲监司者始终一利则监司之下者其害可知矣尊执丈以上庠名流一番横经分教之余便翺翔华贯以至风月平分州县之苦尚未必彻于视听况闾阎乎本司官吏沉酣于利一旦扫除尽失其职宜讹言之易兴而崇听之亦惑也先儒有言刚则伸于万物之上欲则屈于万物之下又有言天若祚宋必无此事某知救吾民而已司存若穷不暇计也伏乞台察
　　回太和余知县
　　某吴门同官独荷知心越山辱书又防念旧通籍金闺屈试花县幸又重逢于大江之西自浙来江又是乡人相依有不啻千里似人之喜者满望经从慰我契濶可人眉宇仅见于十部从事之间喜慰之余不胜余蕴埀谕行囊非便遽取便道而西此见真情亦吾辈气味之所同也某一介晚末误叨司臬凡本司前此之扰州县者皆已与除之盖朝廷设官本以爲民今监司扰州县州县扰百姓吏奸一脉贯彻流通于上下之间而监司州县之官皆其嗾使毒民之具故区区此心思所以截住分毫正惟寅恭相与协济执事视篆之初试取某前此公移而观之赐以扶持不胜愿幸若曰公庇则某赃钱尽放专匣尽除不属本司之杂事并住行初无可庇之事也啓劄过礼非所宜防某素不讲此况于平生之交乎归璧勿罪伏乞台照
　　回信丰邓知县
　　顷自交讯倏已三月自领臬事一向多冗近于公移中得见施行爲慰兹被亲染实认勤笃第来谕过情非所敢当耳某愚无官长每谓惟有省事即是便民除此以外更无他法近世以来监司扰州县州县扰百姓反以多事爲勤民往往与鄙见相反初官爲县尉每事执申不与泛行尝得境内安静三年今侥幸自爲监司岂敢泛扰县道哉但恐一路同官未必尽皆相体此意如使县得执事则某可放心矣毕竟今来世事艰难尤非前比省事安民以救根本事无急于此者得尽如执事同心而共图之慿楮拳拳
　　回楼新恩
　　顷令兄临江府判防发至尊翰欣荷如对第讲义一时辞不获命于吏尘中勉强塞白不料转尘台覧也来辞过褒虽是贤者诱进之意然岂敢当若夫絜斋谓吾以一道贯之却后学未能晓孔子云吾道一以贯之此句先挈道字在上爲一句之主则下面云一以贯之者指道而言也贯此道也今若移道字在一字之下则将此一道欲贯何物此语既出于府第之传望赐见教恐孔子之言未可轻改大率乡曲固甚愿有先达亦甚难于有先达盖孔子平日只是平説实理若有先达特立于乡曲必有新奇之説自立门庭学者方翕然响应因此一番前辈出一番议论改孔夫子遂变成堂前放世老説古老【阙】话名虽尊之实则违之检防起来全不相似天下到处皆有此弊其人愈贤则其説愈行因其人而信其説先入爲主自少已熟人苦不自觉耳近尝回衡州教令侄书僭云吾乡有三弊知有权利而已者此一弊显然之弊也近已渐变矣作文必求奇此一弊説理必求高此一弊皆隐然之弊也岂亦有自悟者耶惟宣献之门无此弊故敢私以爲请耳且如慈湖之实行劲节某岂不朝夕师尊之若人必有心心动处便是意孔子故教人正心诚意此天下万世学士大夫之所同者也慈湖独説心不必正意不可有因辟大学爲非圣之书一时学者同声附和更不回头看孔夫子面最是面前去愚弄此老先生出门便反夸得此道于老先生不学他做人好处却学他説话偏处自説一邉话不知天下以爲非至误缴慈湖佛顶心经赞乞朝廷官其后嗣反爲都曹一庸妄者所辱令人拂膺凡此等亦可爲自悟之机矣僭越勿罪伏乞台照
　　回制参黄通判【蜀人名有大】
　　埀谕考亭于介甫爱而不知其恶于东坡憎而不知其善迹则诚有之然特激于汪玉山一时往复之书然尔考亭平日亦未尝不骂介甫未尝不敬东坡虽论语集注亦取东坡之説又不特叹服其文章而已玉山极口称誉东坡考亭方辨之玉山再护东坡则考亭遂一向发东坡短处遂有宁可是介甫之説介甫因此得考亭救起数语考亭有性气此一时有激之言非平日议论之正也介甫亦可谓侥幸甚矣然其苗脉亦从爲伊川护法中来甚至介甫作诗骂昌黎而考亭亦以其诗爲是平生克治其身如考亭因爲门庭此等偏处亦不自觉则后学可不深自警也哉
　　还戴县丞【景魏】中庸大学要义书
　　昨防谦访侍教半日无非闻所未闻大学中庸要义尝偷忙伏读仰见家学渊源之深逺平生用工之切至爲之降叹不已前日尊谕茍有所见则以相告此正圣贤与人爲善之盛心不耻下问之至意退惟庸陋不学何足与闻然既伏而读之矣不敢不据所见以求教焉大率二书发明先儒未及处极多真是有功后学知仁勇三节经防本自分晓文公独以三近者勇之次正未晓何谓执事与之条列剖析却一一与经文正合君子诚之爲贵诚之正是用工处前辈止以之字作助语执事改其説而以孟子思诚爲证至如既禀之如字亲新之通用索隐之作素本因古字之从宜此虽字学中来亦皆足爲前辈之拾遗其他大义不暇遍举惟以蒲芦爲蜾蠃虽本尔雅然蜾蠃虫类恐于地道繁树不相应以周公追王二祖爲改葬虽以下文葬祭爲证然二祖之葬既乆恐改葬亦是重事如谓葬时以诸侯之礼则改时以天子之礼若棺外之物犹可改也棺内切身之冠冕亦可褫之而易七章爲九章之类乎切身者不可改改外物孰重轻况下文明言父爲士子爲大夫葬以士祭以大夫则葬礼合因在日之旧祭方用今日之新二祖之生爲诸侯葬以诸侯爲已合礼周公祭以天子之礼足矣正亦不必改葬也然此特其小节耳细看要义之所作全以常道爲主且谓大道既隐之后不得不以常道爲教此等根源所在却非后学之所敢与成书既行之后未必无诘难者盖恐常道之説本于孔安国大道既隐之説亦出于汉儒吾儒精粗一致下学上达世有先后道无古今今一旦截爲界限如此好议论者未必不疑其潜移于老子之説而适以小吾中庸大学也仰恃贤明故敢语及防后之策如此尚望以其自得者更埀不倦之教使来者无得而疑焉
　　与叶丞相【咸淳丁夘】
　　恭审勉从趣召入副倚毗指刻宣麻满朝举笏伏计贺幅何止盈箱然区区忠爱之心则有在矣天下事非权之归一不可爲或事之筑底虽得权亦未易爲方今朝廷之所以待先生者虽非某之所知而天下事未易爲虽朝廷亦有未必尽知者然先生今日事势已不容于不爲万一有不得而自爲所愿推诚感动务济国事必不得已则明白而勇去庶几进不孤四海之望下不贻百世之讥惟先生其念之
  </div>
  <div class="pagination">
   <a href="黄氏日抄_page153.html">
    上一页
   </a>
   <span>
    ...
   </span>
   <a href="黄氏日抄_page149.html">
    149
   </a>
   <a href="黄氏日抄_page150.html">
    150
   </a>
   <a href="黄氏日抄_page151.html">
    151
   </a>
   <a href="黄氏日抄_page152.html">
    152
   </a>
   <a href="黄氏日抄_page153.html">
    153
   </a>
   <span class="current-page">
    154
   </span>
   <a href="黄氏日抄_page155.html">
    155
   </a>
   <a href="黄氏日抄_page156.html">
    156
   </a>
   <a href="黄氏日抄_page157.html">
    157
   </a>
   <a href="黄氏日抄_page158.html">
    158
   </a>
   <a href="黄氏日抄_page159.html">
    159
   </a>
   <span>
    ...
   </span>
   <a href="黄氏日抄_page155.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
