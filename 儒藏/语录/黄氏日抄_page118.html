<!DOCTYPE html>
<html>
<head>
    <meta charset="UTF-8">
    <title>黄氏日抄 - 第 118 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄氏日抄 - 第 118 页/共 162 页</h1>
    <div class="content">　　薛简肃【奎】
　　公以严治京师以寛治蜀皆以最称此犹吏能也力止太后冕服廷论大臣被酒欲绳天下事无细大一入规矩不可其意輙忧愧卧家后世有此参政否耶
　　蔡文忠【齐】
　　丁谓许以知制诰不徃见罗崇勲谕以参政事不作记止杨太后称制止陈氏女为后寛京师飞语之狱磨莱公被谤之碑两居宪台弹劾不避及在政府浩然以天下为忧公真伟人哉公平生嗜饮初筮仕得贾同一诗即戒之终其身用心之刚若此易所谓风雷益也将何向不济
　　吕文靖【夷简】
　　公用事动必以术虽当时大贤如韩如富如范如王皆为公所忌其荐也或间之终身进退几颠倒于其手三入中书皆善候主意预求去以得之仁皇帝亦终身恱其有余不尽之意而不暇省然其间诸贤也亦以成国家之事而不防之罪如以韩范西富公北其后使范公折而请守边富公亦使河北竟守边之类是也其结主知也如早防曹后以制中宫为说如请刋章献遗诏而止尊杨太后于禁中如临终又能荐韩范文潞公之类是也方章献临朝仁宗尚防防微杜渐有社稷功乞厚葬章懿闻促召徐行请都知押班保举同罪而宦者之监军遂絶皆术之用于正者虽骂希文以卖宋庠易诏防以诳王洙贤者所必不为尺玉未可以微瑕指也公文穆犹子也公之用文穆内举也家学源流有自来矣岂变而不失其正者乎然刺市井军创南班官至今国用为屈可惜也必为后训其文穆乎
　　陈文惠【尧佐】
　　公为太常丞十三年起居郎七年为丁谓所绌在外十五年其不茍进若此十典大州六为转运戮鳄鱼食饥民减课赋凿太行之险防滑州之堤纵恶人而京师无犯所至以善政显及为相以老成镇抚其不负进用又如此秦国公省华三子长尧叟次尧咨皆进士第一人位至将相而公之德业尤着云
　　晏元献【殊】
　　公为相务进贤与范仲淹韩琦富弼同任而面斥张耆平生严谨未尝为子弟求恩泽可谓贤矣
　　宋元宪【庠】
　　奏罢寺观祈福奏絶内降私恩奏西师置大将内地他帅各当一道自为言官参大政遇事多明白可否及既登庸天下无事惟务清净再用颇事浮沉矣然公之言曰残人逞才逆诈恃明吾终身不为也防哉言乎岂老成渉歴葢自有见而然耶初公解省试皆第一及廷对太后又易其弟祈居第十而擢公第一自布衣时二宋已名动天下而公为谨饬云
　　韩忠宪【亿】
　　公治郡多善政为御史权势畏之以范文正荐参大政不喜捃官吏过失欲天下皆得其所惟治家以严初与李参政若谷力贫致成立清苦终其身
　　程文简琳
　　公治蜀治开封有声为三司不肯并民税名目不肯募商贾漕米皆为久逺虑守延州不受元昊之诱元昊死谏上分携三将之议以昭大信其参大政亦幸防矣柰何请建刘氏七庙耶然仁宗卒相之可谓圣度如天也
　　杜正献【衍】
　　公治京师权要不敢干居审官铨吏不得与为宰相封还内降至人主籍以杜私谒而戒门生小吏乃使无露圭角惟黙而行之无愧于心此意岂浅丈夫可识哉方议大举伐夏虽韩公亦不疑独公以为必不可契丹与夏战河外虽范公亦以兵从独公以为必不来可谓有大过人之识公清苦自律而均给下僚歴知州提转安抚未尝劾一官此又大臣之德量然也然公越人也自十五六诣河阳七十而致仕寓居南京十年薨岂未尝归越与公尝言天下惟浙人褊急易动柔懦少立某至监司人尚不信越殆无以系公之思与为浙人者可勉也
　　范文正公【仲淹】
　　本朝最多名臣然未有过于范文正者也而本朝名臣之不遇亦未有甚于范文正者也然则岂无任其咎者耶公为言官以谏废郭后罢为开封推官以进百官图又罢人皆知吕许公之为而不知其后荐之者亦罢之也公任西事许公荐也外得长者名而实则阴间之幸公全材投之危地而名愈显居二岁恩信大治方将决防取横山灵武遽以召囘功业已不及竟公悲之为作阅古诗公参大政又许公荐也外得进贤求致太平之美名而实促之更张弊政使众不恱而谤兴才一岁罢凡所施行事皆罢公虽参预与未尝参预等犹未也遣公使河北尚犹许公既老之宻谋将行复佯问之若不知者谕以去则不复还而公卒老于行矣呜呼公以命世之才事仁宗不世出求治之主使许公不先有以结主知而仁宗得以任许公者任公天章阁虽不必开太平自可以徐徐致柰何君臣离合之数终身阴制于许公操纵之手耶太平果可期月致骤革弊果不犯众怒许公自为之矣何公之荐云上天而离之此昌黎公所以讼风伯也【欧阳作墓志称二公释憾交驩范氏子弟削其语不刋】
　　种染院【世衡】
　　城清涧守环州羗戎皆恱服士人皆精射又行间杀野利天都二大将而元昊服矣西师惟公之劳第一
　　厐庄敏【籍】
　　公初为御史沮章惠临朝谏仁宗奢靡为开封判官拒尚美人称教防奏范讽不遵礼法为国家虑已深长矣其帅延安每不奉诏必欲屈元昊称臣措置城筑运聚粮刍无一事烦民可为万世法其为枢宻使賛韩公汰冗兵六万余人陜西民力为苏其为相力主狄武襄平侬智髙南方以宁出将入相功效卓然而成就司马公之益尤大云
　　狄武襄【青】
　　帯铜面具大小二十五战胜元昊易虎翼旗胜党项禆将事也立军制明赏罚以翦平侬智髙大将事也公两得之其为大将曰宁失智髙不敢欺朝廷此非将之大有识者不可及至若过故乡下车趋谒县令容狂生刘易叫怒不祖狄梁公而拜韩魏公庙庭下终身执门人礼虽古名将不及矣
　　吴正肃【育】
　　公为政严简审而后发行相矣以心疾不果方元昊欲叛独公谓不若因之赐国号后卒如其议云
　　王文忠【尧臣】
　　体量西事凡山川要害人物臧否后率如其言为三司推见本末一为条目转耗弊成厚积为枢副六年恩幸悉从裁抑頼上深知免祸云
　　包孝肃【拯】
　　公一笑比黄河清关节不到惟阎罗包老而能恕人以情
　　王武恭【德用】
　　太后补军吏公不奉行军吏诉黑米公呼专副与军士对刚执而善处事者至律己尤清谨惟名动天下故人或忌之云
　　谏议公田【锡】内翰王公【禹偁】侍讲孙宣公【奭】
　　三君子皆太宗眞宗时从班名臣也锡质重禹偁明峭奭刚正皆以直言闻当时然当是时太平日久所最防者祷祠邪说也锡请封禅奭力谏禹偁不谏亦不请风节虽相上下学识有不同者矣
　　李恭惠【及】
　　王文正公以公代曹玮守秦谓重厚能守玮规模也守亦难哉有曹参然后能守萧何之清净有莱公然后能守陈恕之条式能守必重厚之士哉公守杭中贵人过之虽势倾天下不为动林处士怡然清谈者竟日尝置白集一部犹自以为恨以其守杭者观守秦重厚谨守可知矣岂在戮一攫金之卒云乎哉王文正公任人如此眞足以相天下士也
　　孔中丞【道辅】
　　公自在宁州尝笏断妖蛇正直闻天下他日廷列曹利用罗崇勲罪状大呼谏废郭后至切责宰相吕夷简视犹前日妖蛇耳治冯士元狱以张士逊故畧全程琳一线情即坐黜感愤死矣故夫君子与小人殊途小人行私无所不至君子必尽纯乎公而后可
　　尹师鲁【洙】
　　公论郭后事四贤之一也其后始终西师五六岁效谋居多议训土兵代戍卒以减邉费此国家至计岂特西师宜然然而从事西师者屈欝莫公为甚泾原宜援也夏竦以专罪之洛水城不当筑也郑戬以沮格罪之孙用借俸钱已还无欠也刘湜承时宰意鞫置狱以盗赃几杀之呜呼岂特公之不幸人各为说赏罚不明此西师所以久无功而狄武襄目击其弊反其政以用之故能一举平岭南也若公文行节义则自有韩范欧阳公公论在纷纷者何能疵
　　余襄公【靖】
　　谏贬范文正公谏修开宝寺舍利塔谏用张尧佐提防开封府事皆犯人所难出使契丹折其助讨夏人之请西北二邉以宁始经制侬贼事贼平抚绥岭海肃然其后交趾冦邕州公复移檄而定南方之宁又多其力论谏如此其凛凛也功烈如此其彰彰也布衣时不幸辱于忍忌者之手不得已易名取解以仕可以此疵公万一耶【公韶州人元名希古】
　　待制王公【质】
　　讼婚无赀者与之俸为盗廹寒者与之衣以术钩私盗铸者讥之使缓其狱凡犯法非害于物者皆矜恕之转运荆湖当用兵急财赋时使一路独蒙福公寛仁人也从文正公家法来扶病独送被谪范希文愿预党人为幸斩斩出锋棱此又文正公家所未有适不幸小人连兴大狱坐废羣贤公竟愤痛剧饮卒悲夫岂量之不文正若耶
　　侍读孙公【甫】
　　公之用以祁公荐也保州兵变祁公不时发公乞罪祁公论晏殊怀安罢之荐富公相不用而相陈执中公谏不听遂行与凡所论宫禁事皆尽言无隠公眞谏臣也滕宗谅坐法杜公欲重其罪范公欲轻之富公两不敢决公窃叹谓当自人主一断之法既即忧庆厯诸臣致太平事已无望呜呼此其识虑精深又岂直堪谏臣而已耶【不受砚】
　　希夷陈先生【穆脩种放李之才魏野林逋附】
　　周世宗问黄白不对而对以苍生为念宋琪等问脩养道不对而对以合德为治歴五季闻革命輙颦蹙太祖登极则惊喜大笑曰天下自此定矣呜呼先生虽隐岂忘世独善者哉数学传之穆伯长伯长豪士不礼丁谓虽登第老益贫以古文为天下倡又传至李挺之挺之亦登第倜傥坦率不视势轻重取重范忠献挺之传之康节而学益显象学传之种放放隐者也以骨相当贵致显官晩节骄侈已不谨希夷之戒放传许坚坚传范谔昌学益微矣魏野隐陜之东郊林逋隐杭之西湖皆于希夷学无预而以诗名世野之贽王旦诗讥以封祀礼毕逋之临终诗自喜无封禅书愚谓野与逋非诗人也超然髙识之士也可以一洗种放终南之羞矣
　　胡安定先生【翼之】
　　先生明体用之学因范文正公荐白衣召对教授湖学又主太学师道之立自先生始然其始读书泰山十年不归及既教授犹夙夜勤瘁二十余年人始信服立已立人之难如此非笃实力行何以哉
　　泰山孙先生【明复】
　　先生力贫养亲读书泰山之阳鲁之名士石介以下皆师事之丞相李迪以弟之女妻之给事中孔道辅闻其风就见之范公富公荐之天子为直讲行无隐而不彰真积力久效固应尔此犹岂弟之士能之也张贵妃防随其父尧封常执事先生左右既贵数遣使致礼先生先生闭门拒之终其身修于家而不坏于天子之庭无侵寻富贵心所谓岂弟君子求福不囬非与呜呼不可及也已
　　徂徕石先生【介】
　　先生竒士也折节师事泰山孙先生拜起必扶持尝躬耕徂徕山下葬不葬者七十防髙风笃行有益世教为多惟其志存忧国作为文章极陈古今指切当世自谓吾言不用虽获祸死不悔致夏竦辈深恨之几不免身后剖棺之祸悲夫此孔子所以拳拳于中行之士也张安道直指先生为奸邪过矣
　　老苏先生【洵】
　　雷霆久蛰一旦迅烈天地为之震动起视草木皆甲拆矣先生特起之学有焉然先生之学不及用于世张安道表而出之明其灼然可用于世者以其能辨王安石之奸也安石之祸诚大矣然温公目击其弊身与之伍终不以为奸但言不晓事又执拗耳岂固各自有见耶先生权书衡论等作若施之用亦必有雷霆迅烈之势特未知果能速致阳和否耶故士必用而后知
　　韩魏公【琦】
　　国朝盛时伟人辈出卓然为之冠冕者韩公范公也二公共西事功烈相上下元昊既请和并召为两府责以期月致太平革弊众不恱而范公卒老于边守矣公独入相十年定策立英宗神宗当危疑艰难他人无所措手足时处之安若泰山国以乂宁功成身退三判乡邦及王安石行新法弃地契丹贻祸无穷之初尚能极口论列感悟上听虽卒为小人沮抑不行小人终亦莫之能害公德业烂然照耀无极呜呼盛哉古无有也古无有也
　　富韩公【弼】
　　本朝以仁立国艺祖世乂天下未画一其后边酋久任之法坏河东既下不思固圉反轻取幽燕以挑之故我朝所最患者在夷狄善论人臣之功者亦于此乎觇焉耳冦公首决防亲征国家获安静者三十九年富公以片言继折服其狂谋不烦一镞前好益坚使王安石不生事扰之塞上之安犹可保二公之功不其大矣乎而王钦若乃谓冦公以陛下为孤注王拱辰亦谓富公但能増金帛厚夷狄二公之功髙见嫉大略亦相似然眞宗之疾冦公欲身任社稷安危不幸中小人丁谓之祸富公当英宗被疾与韩公欧阳公议不合翩然絶去之至终其身不通问頼韩公欧阳之贤待公加厚既相神宗虽不幸值王安石得君公又能见几而作卒以功名始终云
　　欧阳文忠公【修】
　　公贻书责司谏髙若讷力辨范文正非辜坐贬夷陵令地逺无书可读翻阅架阁陈年公案见枉屈不可胜数仰天誓心遇事不敢忽其后为数郡皆寛简不扰使河东则议麟州不可废使河北则谓胁从不可杀议河决则谓横陇工大难开六塔河狭小不能受大河惟当増堤浚淤以免民患在兵府考兵屯地理更为图籍在政府考官兵吏财集为总目皆一仰天自誓之心推之与故公于后学从游多谈吏事且曰文学止于润身政事可以及物呜呼公一代文章宗师东坡先生所尊事昌黎公以来一人而已所言犹若是后之欲为文者可以观矣
　　文潞公【彦博】
　　公为成都不抑市价而十八处减价粜卖为永兴民疑鐡钱不用则私出缣帛召丝绢行人収鐡钱凡处小事类此为参政请徃贝州督战潜穴城以擒王则为宰相值仁宗感疾托名设醮宿殿庑使中贵人悚息听命以至疾瘳凡处大事类此皆不动声色随事宻制于无形者也故能为四朝元老位将相五十余年寿九十有二名动四夷方初进用吕许公叹其为大有福人自今观之宗庙社稷之福也岂公一身福哉一安石得君文富韩欧诸老虽具在而力不及救悲夫
　　赵清康公【槩】
　　欧阳公于公为后进同在馆意轻公躐知制诰欧阳公被谤独奋身争之重厚寡言盛德人也冷清诈称皇子考得其实而诛之庶几仁者之勇云
　　吴文肃【奎】
　　公为谏官褫夺侥幸旧防如郭承佑戚属如张尧佐皆弹劾不避神宗时为参政地震之灾独公言小人党盛退考其私则族有义荘子无居宅可谓正直无私者矣方天下盛推王安石可致太平公谓安石心强性狠不可大用虽韩魏公亦难其有识云
　　张文定【方平】
　　初元昊欲叛独公与吴育劝顺适之以其暇除器不听兵既用公劝屯河东示形势入冦则自麟府不十日捣其穴不听已而禁兵皆西诸路兵防赴阙刺陜西河东京东西弓箭手充宣毅保提军公争之又不听四路连败始听公罢夏竦用兵六年上厌之始听公因赦招元昊降公虽不预西事始终谋议居多愚尝考其故兵久不用骤用之必败西事之始当从公言歴战既久智勇方奋元昊困不支决防取横山灵武西事之终当从韩范言公之谋始不用而终用两失之矣徒弊中国惜夫免摧河北之塩画浚汴漕之防料南诏必不与侬贼至斩妄言者而蜀晏然公之为国家谋类有大过人者辟王安石于贡院见其纷更輙斥之尤明而果然公尊严者也务欲天下士视朝廷如雷霆鬼神不敢议故斥石守道激烈为奸邪而温公亦以奸邪论公必如公所见恐颇类秦汉无复三代气象尔苏氏父子之显公荐之也公之墓东坡苏公志之也以雄文善论饰竒才壮志世莫得其间云
　　胡文恭【宿】
　　公笃孝谨黙人也论致仕当使人自言论乐当用旧律论贡举当用旧制方群臣议更法开边公一一力争议论率归于忠厚而必不肯草杨怀敏之制必欲加包拯三司吏之罪则其发也不可回尤精阴阳之学云
　　蔡端明【襄】
　　作四贤一不肖诗作三谏官诗才名表表亦因以预增置四谏之一权幸畏敛禆益为多唐介论文潞公罢公独论其忠吕景初等论梁丞相罢公不草其制其升也或推之其坠也或援之公又谏官之都防与一不胜于陈执中执中既相公遂敛惠福州兴经术禁浮圗巫妖蛊毒之患为絶其后治开封治三司皆号精明惟知泉州罪章拱之卒为士论所少岂朝端风采施之外服或过耶然公能文章尤工于书不肯为仁宗写温成碑此其介然于中者何如也
　　王懿敏【素】
　　公文正公子起少年慷慨论天下事号独击鹘帅西边吏士驩呼冦不敢犯公固伟人也然公平生淫侈蓄声妓夸客乃必欲其君逐女口古称无诸已而后非诸人况于君耶
　　刘集贤【敞】
　　公仁宗信倚之臣也吴充以罚礼生罢救之冯京以言事夺职救之蔡襄欧阳修乞外又救之谏温成之立忌辨郭后之祔庙夺夏竦之美諡宦者石全彬除观察使则直封还其词头富丞相欲加上尊号既抗疏力争文潞公欲加龙昌期五品服则又力争言无不从皆犯人所难治杨治郓治长安所至寛简而肃清考公平生治行毫髪无媿焉公博学无不通仰观天文可知人事不溺偏曲而挺然以直大称可为后学师表矣【不譲官】
　　唐质肃【介】
　　公论张尧佐并论文彦愽尝滨于死再召居言路无所避如前时兖国公主夜开皇城门枢宻陈升之连姻内侍公皆抗言之可谓刚也已或谓公居政府少建明声名减台谏时不然也王安石得君元老大臣如韩富诸公无所致其力于公何有公与安石屡争上前不能胜疽发背死不独可为公痛惜可为世道痛惜耳
　　赵清献【抃】
　　公治防州成都杭越为政恺悌不严而肃虽古循吏无以过之其在言路弹劾不避权贵号鐡面御史论陈执中陈升之章至二十余上及参大政会王安石行新法极言其不可而去之平生出处之大要如此公日所为事夜必衣冠焚香九拜手告于天一生之间常以天自律此其所以终始无愧与
　　吕中丞【海】
　　当英宗被疾公委曲开陈两宫劾防人任守忠窜之当神宗倚王安石求治方新法犹未行诸贤交荐四海延伫公独首论其必误苍生言虽不用而去其后犹忍死嘱温公再致元祐之盛公虽不及坐廊庙隐然有社稷之功矣劾公主夜开门劾欧公濮王议未足尽公万一也
　　彭中丞【思永】
　　帅成都盗贼为絶帅河朔骄兵大戢为御史痛抑张尧佐王守忠不得封卒以谏濮议攻欧阳公罢凛然大丈夫也公自童防能还吏所失金钗冬处被则思天下寒宜其成就之大若此
　　范蜀公【镇】
　　请约官吏兵财以赋入十七为经费而储其三请中书枢宻通知兵民财利而宰相制国用请免百官郊迎宰相而除其谒禁凡所陈关渉甚大首乞仁庙择宗室为皇储章十九上待罪百余日须髪为白此为天下孤忠极论王安石新法不便六十三致仕而去迄不为元祐一出此为天下髙节温公谓公异姓兄弟且作传称其大勇云
　　曽鲁公【公亮】
　　公自嘉祐秉政至熈宁熟朝廷事尝与韩魏公共政务去民疾苦处西北边事亦善谋画年髙而力不衰台谏无非之者其后李复圭有老鳯之讥乃致仕去然公尝荐安石或云以间魏公云
　　王荆公【安石】
　　王安石以文行称天下歴事三朝仁宗恶其诈不用英宗建立时有异议自慊不求用愈不用名愈显神宗立遂骤用之天下方翘首望太平乃尽坏祖宗法度聚敛毒民生事开边卒乱天下何哉正坐博学自矜视天下无人而行其独耳愚谓此其为安石之不学与夫学者将以明理而施之用六经治道之根源诸史行事之龟鉴固非山经海志野史小说神仙传天竺书索隐务竒之为博也国朝开国元勲无如赵韩王守成贤相无如李文靖韩王每断大事惟读论语曰佐艺祖定天下才用得半部文靖作相亦甞读论语曰节用爱人使民以时两句尚未能行呜呼必若是斯可言大臣之读书矣张乖崖讥莱公不学无术彼所谓学虽独指区区之智术而言然语已怪而不伦安石又面骂诸公不读书此正安石自道耳孟子何必曰利一语三尺童子所知安石尚不能行又乌得夸读书故愚尝谓安石本效商鞅而才不及鞅虽负小人不世出之才亦借秦积威人心素胁息凛凛而后令必行使鞅生我仁厚之世人心素恃上恩虽鞅之才尚不能行况安石乎犹頼我朝仁厚根本深固国以再延安石亦頼以免不然其弟安国盖预尝忧其灭门矣嘻若安石果读书何至是耶【安石字介甫平生执拗称其名字惜不曾思及下文见几而作一句耳】
　　温公【光】
　　汉武帝好大喜功海内虚弊晩年托孤博陆侯汉以再安我朝神宗锐意太平王安石误以生财用兵几乱天下晚年议建储亦指司马公为师保太后承其意相之再致元祐之盛事有适相似者三代后功业类豪杰士智力所就耳至诚动物真儒显效独温公一人固不当以博陆侯同日语然博陆死丙魏继之汉遂称中兴温公为相数月薨继之者反丙魏不如天下事遂不忍言日将暝也大明元祐之盛类焉呜呼惜夫王安石引进小人之罪于是又有甚于变法者矣虽然微温公人心我怨祸不止夷狄中兴事未可知晦庵次公言行于安石后其剥之复与
　　公之子諌议大夫【康】
　　三代后功名士未必知道德道德士未必就功名功名从道德中来者温公也顾犹不喜孟子识者疑焉愚尝求其故孟子劝时君行王道以救世随其资禀如诱小儿多方顺适使之恱听如色可使好如勇可使好明堂可使无毁其要皆归于诱之及民此孔子之所谓可与权者而公也平生诚实一语不妄视议论之出于权者宜非其所乐与谏议孝友笃实本无异于公而独喜孟子称其醇正其殆有见于孟子之心者乎可以补温公之阙矣善继善述谏议有焉
　　吕献公【公着】
　　公初与温公荐进王安石安石行新法二公皆以争论去元祐初二公复并相共除安石新法温公薨元祐之政尚頼公扶持如不肯与西夏地赐诏干德而夏人服大臣韩维谏臣王觌之罢皆争之然公慈恕多务包容进退废置无复温公刚大之气公薨邦国悴矣
</div>
    <div class="pagination">
<a href="黄氏日抄_page117.html">上一页</a><span>...</span><a href="黄氏日抄_page113.html">113</a><a href="黄氏日抄_page114.html">114</a><a href="黄氏日抄_page115.html">115</a><a href="黄氏日抄_page116.html">116</a><a href="黄氏日抄_page117.html">117</a><span class="current-page">118</span><a href="黄氏日抄_page119.html">119</a><a href="黄氏日抄_page120.html">120</a><a href="黄氏日抄_page121.html">121</a><a href="黄氏日抄_page122.html">122</a><a href="黄氏日抄_page123.html">123</a><span>...</span><a href="黄氏日抄_page119.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
