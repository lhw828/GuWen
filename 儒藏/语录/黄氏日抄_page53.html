<!DOCTYPE html>
<html>
<head>
    <meta charset="UTF-8">
    <title>黄氏日抄 - 第 53 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄氏日抄 - 第 53 页/共 162 页</h1>
    <div class="content">　　十月节日在尾十度危北方宿七星南方宿是月昏旦中于南方【郑氏髙注】
　　其日壬癸
　　冬属水壬癸水日也壬言任癸揆也时万物懐任于下揆然萌牙因为日名【髙注郑氏】
　　其帝颛顼其神防
　　颛顼髙阳氏黄帝之孙昌意之子以水徳王天下防少皡氏之子曰脩曰熈相代为水官髙诱吕氏春秋注云少皡氏之子曰循未知孰是【集】
　　其虫介
　　介甲也象物闭藏地中鳖之属【郑氏】
　　其音羽律中应钟
　　羽数四十八属水数最少声最清应钟隂律孟冬气至则应钟之律应应者其种类【郑氏】
　　其数六
　　天一生水地六成之六举其成数【用郑说】
　　其味咸其臭朽
　　水曰润下润下作咸气若有若无曰朽【用尚书及郑氏】
　　其祀行祭先肾
　　行门内地各守在内故祀之郑氏据檀弓躐行之说谓行在庙门外之西为軷壤厚二寸广五尺轮四尺肾属水自用其藏不以所克者为养意一歳终于此也【集补】
　　水始冰地始冻雉入大水为蜃虹藏不见
　　蜃大蛤晋语曰雉入于淮为蜃雉火属蜃水属○冰隂凝也冻隂气闭而阳不能融也雉为蜃阳不胜隂而为其迁也虹以隂于阳而见是月隂收故藏不见凡皆记候也【郑氏马氏髙注】
　　天子居堂左个乗路驾铁骊载旂衣黒衣服玉食黍与彘其器闳以奄
　　堂左个即明堂北向之西偏铁骊黒马色如铁浅黒深黍属火彘水畜相资也器闳以奄象闭藏【用郑说】
　　是月也以立冬先立冬三日太史谒之天子曰某日立冬盛徳在水天子乃齐立冬之日天子亲帅三公九卿大夫以迎冬于北郊还反赏死事恤孤寡
　　先人有以国事死者赏之恤其孤寡【郑氏】
　　是月也命太史衅防占兆审卦吉凶是察阿党则罪无有掩蔽
　　衅者杀牲以血涂其隙物有衅隙则妖作以牲血厌其变焉盖除衅之谓也周礼人上春衅秦以十月为歳首故于此言之防者筮之理不待衅连言之耳兆者之繇文是察者是正而审察之狱吏阿党者罪【用郑氏孔氏补】
　　是月也天子始裘命有司曰天气上腾地气下降天地不通闭塞而成冬命百官谨葢藏命司徒循行积聚无有不敛坏城郭戒门闾脩键闭慎管籥固封疆备邉竟完要塞谨闗梁塞徯径饬丧纪辨衣裳审棺椁之厚薄茔丘垄之小大髙卑薄厚之度贵贱之等级【塞先伐反下塞字悉则反徯音奚】
　　葢藏谓仓囷藏其中而葢其上键者门扇之后树两木穿上端为孔闭者谓将扄闗门以内孔中要塞者邉城要处丧纪者以礼数纪之茔吕氏春秋作营○谨葢藏以下奉时之闭塞也饬丧纪以下丧者人之终冬者嵗之终亦顺天时也【方氏马氏】
　　是月也命工师效功陈祭器按度程毋或作为滛巧以荡上心必功致为上物勒工名以考其诚功有不当必行其罪以穷其情
　　工师工官之长效功录见百工所作器物功致者功力极其至每物之上刻勒所造工匠之名以考其诚诚即功致者也功有不当即不功致者也【用郑氏方氏补】
　　是月也大饮烝天子乃祈来年于天宗大割祠于公社及门闾腊先祖五祀劳农以休息之天子乃命将帅讲武习射御角力
　　大饮烝与羣臣饮烝谓物之可荐者众也天宗谓日月星辰公社谓以上公配社祭然愚意公社别民社耳腊谓以猎所得肉而祭之五祀门户中霤灶行也角者力相抵【郑氏方氏】
　　是月也乃命水虞渔师收水泉池泽之赋毋或敢侵削众庶兆民以为天子取怨于下其有若此者行罪无赦水虞泽虞也渔师人也○此谓收水泽之赋而又禁其扰然恐不若泽梁无禁之相安也
　　孟冬行春令则冻闭不宻地气上泄民多流亡行夏令则国多风方冬不寒蛰虫复出行秋令则雪霜不时小兵时起土地侵削
　　灾各以其类至【补】
　　仲冬之月日在斗昏东辟中旦轸中
　　十一月节日在斗十二度东辟北方宿轸南方宿是月昏旦皆中于南方【郑氏及髙诱注】
　　其日壬癸其帝颛顼其神冥其虫介其音羽律中黄钟
　　黄钟律之始仲冬气至则黄钟之律应黄者中之色天子之徳也万物黄萌聚于黄泉之下故曰黄钟【郑氏及髙诱注】
　　其数六其味咸其臭朽其祀行祭先肾氷益壮地始坼鹖旦不鸣虎始交
　　鹖旦求明之鸟阳物是月隂盛故不鸣虎隂物感阳生而交○氷益壮以下皆记时候【郑氏】
　　天子居堂太庙乗路驾铁骊载旂衣黒衣服玉食黍与彘其器闳以奄
　　堂太庙北向之中
　　饬死事
　　古注谓饬军士必有死志皇氏谓死为逃亡未知孰是按吕氏春秋无此句而此句亦无所属【补】
　　命有司曰土事毋作慎无发盖毋发室屋及起大众以固而闭地气沮泄是谓发天地之房诸蛰则死民必疾疫又随以丧命之曰畅月【畅勑亮反】
　　气自内而外为沮自下而上为逹天地壅蔽万物不使宣露与房舍相似气沮泄是谓发其房畅充也谓万物充实不发动按吕氏春秋沮泄作且泄
　　是月也命奄尹申宫令审门闾谨房室必重闭省妇事毋得滛虽有贵戚近习毋有不禁【省所景反孔作减省】
　　奄尹主领奄竪之官奄谓精气闭藏尹其正长也○凡因闭藏申严宫禁之事【补】
　　乃命大酋秫稻必齐麴糵必时湛炽必絜水泉必香陶器必良火齐必得兼用六物大酋监之毋有差贷【秫音述湛子廉反贷他得反】
　　大酋主酒官用麦曰麴用米曰糵湛渍也炽炊也火齐生熟之中也六物秫稻至火齐凡六贷吕氏春秋作忒【用孔氏补】
　　天子命有司祈祀四海大川名源渊泽井泉
　　盛德在水故偏祀之【用马氏说】
　　是月也农有不收藏积聚者马牛畜兽有放佚者取之不诘山林薮泽有能取蔬食田猎禽兽者野虞教道之其有相侵夺者罪之不赦
　　不自敛藏者听人之取以警之能取食林泽者教之侵夺者罪之【补】
　　是月也日短至隂阳争诸生荡君子齐戒处必掩身身欲寜去声色禁嗜欲安形性事欲静以待隂阳之所定【去起吕反】
　　日短至短之至极也诸生万物之生荡者生意之动事欲静者凡事静以待定【补】
　　芸始生荔挺出蚯蚓结麋角觧水泉动
　　芸与荔皆香草荔马荔挺生出也结者蛰初向下今宛而上故屈结也麋泽兽得阳气之初而角解○凡皆记仲冬之候【补】
　　日短至则伐木取竹箭
　　隂盛而坚也
　　是月也可以罢官之无事去器之无用者
　　凡以应天地之实【方氏】
　　涂阙廷门闾筑囹圄此所以助天地之闭藏也
　　顺时气【郑氏】
　　仲冬行夏令则其国乃旱氛雾防防雷乃发声行秋令则天时雨汁瓠不成国有大兵行春令则蝗虫为败水泉咸竭民多疥疠【而于付反】
　　雨汁雨雪杂下如物有汁
　　季冬之月日在婺女昏娄中旦氐中
　　十二月节日在婺女八度娄西方宿氐东方宿是月昏旦皆中于南方
　　其日壬癸其帝颛顼其神防其虫介其音羽律中大吕
　　大吕隂律季冬气至则大吕之律应大吕助阳宣物【郑氏】
　　其数六其味咸其臭朽其祀行祭先肾鴈北乡鹊始巢雉雊鸡乳【雊古豆反】
　　鴈北乡顺阳而复也此月方乡北后月建寅云候鴈北则归矣孔氏云此据早者恐非也鹊知避歳所在于是来歳之气兆矣故始巢雉火畜感于阳而后有声鸡木畜丽于阳而后有形皆季冬每五日之候雉雊鸡乳吕氏春秋作乳雉雊【补并集方氏马氏说】
　　天子居堂右个乗路驾铁骊载旂衣黒衣服玉食黍与彘其器闳以奄
　　堂右个北向之东偏
　　命有司大难旁磔出上牛以送寒气【难乃多反磔竹百反】
　　难傩也大傩尽逐隂慝为阳导也旁磔者披磔其牲禳除隂气于四方之门也出土牛者牛属丑土胜水故出是以送寒气此驱除之终事又农耕之始事也后世土牛之法以嵗之干为首之色甲乙青丙丁赤戊巳黄庚辛白壬癸黒以歳之支为身之色寅卯青己午赤申酉白亥子黒辰戍丑未黄以立春日之干为角耳尾之色支色为胫纳音色为蹄以立春为防牛人前后立春在十二月望即防牛人在牛前示农早立春在十二月晦或正月朔即当中立春在正月望即近后【孔氏方氏陈氏丘氏】
　　征鸟厉疾乃毕山川之祀及帝之大臣天之神祗征鸟鹰属厉疾者杀气之极防疾严猛物不极不反鹰将复为鸠也此候也帝之大臣谓句芒之属天之神祗谓司中司命风师雨师之属天神地祗而此言天之神祗者总言之皆统于天也然吕氏春秋作天地之神祗○杀气候毕故徧祭以报而各及其佐【补】
　　是月也命渔师始渔天子亲徃乃尝鱼先荐寝庙此潜诗所谓季冬荐鱼也此时鱼性定而羙
　　氷方盛水泽腹坚命取氷
　　寒极而氷盛腹坚则其坚逹于内非特形于水面而已命取氷者非特将以备暑亦以逹阳气【用方氏说】
　　氷以入令告民出五种命农计耦耕事脩耒耜具田器【种章勇反】
　　氷以入吕氏春秋作氷已入五种五谷之种耦耕古者多以人耦耕诗称十千为耦论语长沮桀溺耦而耕蜡祭之报迎猫迎虎而独不及牛占未以牛耕也至冉伯牛名耕则此时必有以牛耕而字之欤耒以木为之长六尺六寸底长一尺一寸中央直者二尺三寸句者三尺二寸底谓耒下向前曲而接耜者耜以铁为之广五寸耒耕者所推耜以入土○大寒气过农事将起终则有始也【郑氏方氏】
　　命乐师大合吹而罢【合占答反吹昌睡反】
　　吹者人气故用以迎阳气大合吹即罢可以知其无燕矣【王氏】
　　乃命四监收秩薪柴以供郊庙及百祀之薪燎
　　四监主山林川泽之官【郑氏】
　　是月也日穷于次月穷于纪星回于天数将几终嵗且更始专而农民毋有所使
　　日所舍为次一月一移次去年季冬次枵今年季冬复次于枵故曰穷于次月遇日相合为纪纪谓月繋于日也亦去冬防枵而嵗一周故曰穷于纪二十八宿更见于南方而歳一周故曰星回于天几终者近于终更始谓来年正月农事将起预戒专一无他役使【孔氏方氏及髙诱注】
　　天子乃与公卿大夫共饬国典论时令以待来歳之冝乃命太史次诸侯之列赋之牺牲以共皇天上帝社稷之飨乃命同姓之邦共寝庙之刍豢命宰歴卿大夫至于庶民土田之数而赋牺牲以共山林名川之祀凡在天下九州之民者无不咸献其力以共皇天上帝社稷寝庙山林名川之祀
　　次次第之也厯犹次也○歳终预议来歳之事次诸侯之牺牲以事上帝同姓之刍豢以奉寝庙卿大夫庶民以事山川又总以民咸献其力示民力之普存也然牺牲之用几何要各有司存所谓民力之普存谓民皆得尽其力然后举以事神无愧耳如必尽天下之供输以为祭不几于扰也哉此皆后世推测之言耳【补】
　　季冬行秋令则白露蚤降介虫为妖四鄙入保行春令则胎夭多伤国多固疾命之曰逆行夏令则水潦败国时雪不降氷冻消释
　　疾乆而不瘥曰固【方氏】










</div>
    <div class="pagination">
<a href="黄氏日抄_page52.html">上一页</a><span>...</span><a href="黄氏日抄_page48.html">48</a><a href="黄氏日抄_page49.html">49</a><a href="黄氏日抄_page50.html">50</a><a href="黄氏日抄_page51.html">51</a><a href="黄氏日抄_page52.html">52</a><span class="current-page">53</span><a href="黄氏日抄_page54.html">54</a><a href="黄氏日抄_page55.html">55</a><a href="黄氏日抄_page56.html">56</a><a href="黄氏日抄_page57.html">57</a><a href="黄氏日抄_page58.html">58</a><span>...</span><a href="黄氏日抄_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
