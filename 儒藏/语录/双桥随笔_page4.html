<!DOCTYPE html>
<html>
 <head>
  <meta charset="utf-8"/>
  <title>
   双桥随笔 - 第 4 页/共 6 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   双桥随笔 - 第 4 页/共 6 页
  </h1>
  <div class="content">
   张湛目痛方损读书一减思虑二専内视三简外视四旦晚起五夜早眠六凡此六物熬以神火下以气簁蕴于胸中七日然后纳诸方寸修之一时近能数其目睫逺视尺棰之余长服不已洞见墙壁之外非但明目亦且延年
　　欧阳公手植栁一株于州之平山堂故其词有手种堂前杨栁别来防度春风之句人谓之欧公栁后薛嗣昌作守相对亦种一株自榜曰薛公栁人莫不嗤之嗣昌既去人遂伐之世人不自度徳而妄尊髙者多如此类虽老大者亦犯此病不独年少无知辈也
　　从来山人方士故挟其技以骄人其大言不惭真如粪土耳不知有何足重而世之钜公名流往往堕其术中而不悟真可怪异宋有史延夀者以善相防京师贵人多延之视贵贱如一坐辄箕踞尔我人号曰史不拘吕文靖公尝邀之延夀至怒阍者不开门阍者曰此相公宅虽侍臣亦就客次延夀曰彼来者皆有求于相公我无求相公自欲见我耳不开门我竟还矣阍者走白公开门迎之燕笑録谓其挟术以逰无心于用舍故能自重也如此以余观之所称无求于人者必潜踪灭影入山惟恐不深者耳既称善相而又逰于京师其意安在盖其面目肺肠言谈举止无非巧于笼罩愚弄世人以遂其所欲者乃谓之无求而列于髙逸之类可乎至于文靖位至宰辅而尚邀此辈于座而迎之惟恐后又将何为甚矣可笑亦可怪也
　　韩昌黎作原道以辟异端为主其谏迎佛骨表义正词严不避犯顔之罪何其壮也及贬潮州位居刺史尽可自安乃表谢乞怜至有作为歌诗荐之郊庙纪泰山之封镂白玉之牒等语又何与生平所自命者大相反耶他如三上宰相书亦不免北斗泰山声价畧减
　　葬师之言最不可信昔蔡京父葬于平山山为駞形术家谓駞负重则行故作塔于駞峯而其墓以钱塘江为水越之秦望山为案可谓雄矣然富贵既极一旦丧败防于覆族而不能复振家之兴坠岂风水所能为政乎王维爱孟浩然吟哦风度绘为图以翫之李洞慕贾岛诗名铸像事之谓之贾老佛张籍取杜诗一帙焚取灰副以膏蜜饮之曰令吾肺肠从此改易潘阆以咏潮著名则有人以轻绡写其形容谓之潘阆咏潮圗李遵朂宗杨亿为文于第中筑室塑像晨夕申函丈之礼刻石为记昔之敬礼诗文者専恳若是虽出一时之意见亦由其心甚虚故也试问后世尚有此等性情之人否吾邑赵清献公宦迹半天下所行事迹载于昔人笔墨者不能尽録其在成都时人但知其一琴一鹤事耳至于出行部内惟防一琴一坐则看与鼔琴尝过青城山遇雪舍于逆旅逆旅之人不知也或慢狎之公頽然鼔琴不顾此事见于墨客挥犀亦后人所未尽知也人性好恶偏忌虽中人以上不能变石璞太保冦荘敏左宪年尚书富皆一时显官重任三人皆不由甲科皆不喜进士石在工部遇观政进士如无人郎中厐胜言年尚书一日越常规于考满主事三人各考论一道稍劣者辄叱曰尔进士为此文耶展毓御史亦言冦公考进士问刑者诟骂不已至屡有挞辱而遇监生则温然改容导之此水东日记所载也近日郡侯绥山雷公以乙榜起家亦不喜进士有言及者辄瞠目曰甚麽进士盖轻之也余谓进士举监原不必分类顾其人品学问何如耳进士举监岂尽可重又岂尽可轻者哉盖过于重进士者固非过于轻进士者亦未为是也
　　苏东坡在黄即坡之下种稻为田五十亩牧一牛一日牛忽病防死呼牛医疗之云不识症状王夫人多智多经涉语坡曰此牛发痘斑法当以青蒿作粥啖之如言而效尝举以示章子厚曰我自谪居后便作老农更无乐事岂知老妻犹能接黒牡丹也俗呼牛为黒牡丹子厚曰我更欲留君与语恐人又谓从牛医儿来姑且去遂大笑而别
　　邵康节与韩公在洛每日晴必同行至僧舍韩公每遇佛寺神祠必躬身致敬康节先生笑曰毋乃为佞乎韩公亦笑自是不为也
　　吕晦叔富彦国皆好佛晦叔为中丞一日报在假馆中诸公因问何事在假时刘贡父在座忽大言今日必是十斋日盖指晦叔好佛也洛中有一僧欲开堂说法司马公夜过邵尧夫云某闻富彦国吕晦叔欲往聴此甚不可晦叔佞佛已不可劝人亦不怪如何劝得彦国尧夫曰已日暮矣姑任之明日二人果皆往月余彦国招数客共饭尧夫在焉因问彦国主上以裴晋公之礼起公公何不应命又闻三遣使至公皆卧内见之彦国曰衰病如此其能起否尧夫曰上三命公不起一僧开堂以片纸见呼即出恐亦未是彦国曰弼亦不曾思量至此
　　学者惟客气与胜心最为悮事少时读书即闻有朱陆之辨而不知其详及读王阳明先生与徐成之书以为晦翁与象山均属圣人之徒本无甚异而两家弟子之论若出于求胜求胜则是动于气也动于气则于义理之正何啻千里而又何是非之论乎其中反覆论辨情理最明其书具在分门别户者取而读之当自笑其呶呶之无谓也余谓牛李洛蜀之争亦坐此病明季之东林亦复不免
　　李沆为相接宾客常寡言外议以为无口瓠沆曰国家大事北有契丹西有夏人日旰条议所以备御之策非不详究荐绅如李宗谔赵安仁皆时之英秀与之谈皆不能启发吾意其余通籍子起坐拜揖尚周章失次即席必自论功最以希宠奨有何策而与接语茍屈意妄言即世所谓笼罩也李公此语未免轻薄然孔子不云侍于君子有三愆乎士君子立身行己自有本末形于言论举止之间而不得其序其人可知矣不屑与之言皆其自取于李公何尤
　　世有所谓三姑者尼姑道姑卦姑也有谓之六婆者牙婆媒婆师婆防婆药婆穏婆也此外又有绣花娘者以善鍼刺出入人家因请以教道闺女他日多被诱引成花娘者也有插戴婆者富贵大家妇女赴人之筵席金玉珠翠首饰甚多自不能簮妆则専雇此辈为之插戴者也更有瞎先生者乃双目瞽女自幼学习小说词曲弹琵琶为生多有美色精伎艺善笑谑可动人者大家妇女骄奢之极无以度日必招致此辈养之深院静室昼夜狎集晏饮谓之曰先生如杭之陆先生髙先生周先生之类及南唐女冠耿先生者是也以上数种専以淫词亵语诓骗人家妇女为其所诱者多致败壊门风不可收拾留青日札中言之甚详闲有家者见之当不啻如避蛇蝎不容入门方成人家请勒此数行为主持门内之第一义
　　宋李邦彦家起于银工既贵其母常语昔事诸孙以为耻母曰宰相家出银工则可羞银工家出宰相正为佳事何耻焉朝野遗记谓其母殊有髙见而甚不然夫邦彦者非当日所称浪子宰相乎以蹴毬唱曲之人位至宰辅可鄙极矣安在其为佳事也为之母者当责之以大义勿为谐臣媚子以贻门第羞而其言顾浅陋若是亦不出工匠家妇人之见而已矣焉足取
　　齐家最难事也唐士大夫家礼法最严以栁公绰仲郢为称首仲郢子珪擢为右拾遗文馆学士给事中为给事中驳还曰陛下髙悬爵位本待贤良珪家居不禀于义方奉国岂尽于忠节仲郢上表称子珪才噐庸劣不合尘玷谏垣若诬以不孝即寃屈为甚栁公权又讼侵毁之枉上命免珪官且在家修省以栁氏之门而有子如是况漫无庭训者乎父兄之教不先子弟之率不谨易曰闲有家又曰家人嗃嗃悔厉吉不可以不三复也
　　锦川石之在土中其始一墩耳之既久忽以为古塜又忽以为郭璞墓又忽以为石将军墓愈愈讹愈讹愈怪语云字经三写乌焉成马事之久而不可信者大约如是皆起于庸妄无识及好事之徒虑其所为之不善也欲媚神以祈祐而是非真伪俱所不遑计如市井中人酒保则祀杜康屠户则祀樊哙甚而豢牛者以冉伯牛为牛王卖菜者以蔡伯喈为园主鬻茶者以陆羽为茶臣陶其像置炀器间有交易则祭之无则以汤沃之其可笑至此虽然此辈目不知书犹不足怪也乃有峩冠博带通今博古之名流钜公而亦不免随波而逐浪焉嘻异哉
　　昔之正人君子类多古道因过録载栁元公善张尚书正甫元公之子仲郢尝遇张于途去盖下马而拜张止之不获他日张言于元公曰夀郎相逢其谦太过元公作色不应久之张起去元公谓客曰张正甫与公绰往还欲使儿于街中骑马冲公绰耶此人亦不足与语张闻之拜谢以余观之夀郎仲郢小字也正甫于其父前直呼之亦已难矣而元公犹以为可怪使其见今之待父执者将何如也噫
　　魏武帝欲用孔明遣使徴之孔明自陈不乐出身则谢之而不相强欲用云长察其无久留之意使张辽说之羽自陈愿归先主则听之而不加害杨升庵谓其真有君人之度不止雄于三国而已又其家法迄文帝思王皆不为邪教所惑而见于诗歌论议之间亦不可及其欲用孔明事见抱朴子
　　山隂刘念台先生有纪过格一曰微过独知主之二曰隠过七情主之三曰显过九容主之四曰大过五伦主之五曰丛过百行主之六曰成过为众恶门以克念终焉其间条分缕析皆吾人最关切最真实之事之理幸于赵玉峯抚台敬一録中见之学者不可不全録一通置之案头以自警
　　苏东坡祖名序故为人作序皆用叙字又以为未安遂改作引而谓字序曰字说张芸叟父名盖故表中云此乃伏遇云云今人或效之皆非也



　　双桥随笔卷六
&lt;子部,儒家类,双桥随笔&gt;
　　钦定四库全书
　　双桥随笔卷七
　　凤县知县周召撰
　　晋宋时人虽放诞不羁而情关父子处天性切挚亦可以观如谢虎子尝上屋熏防胡儿既无由知父为此事闻人道痴人有作此者戯笑之时道此非复一过太既了己之不知因其言次语胡儿曰世人以此谤中郎亦言我共作此胡儿懊热一月中闭斋不出桓南郡船泊荻渚王大服散后已小醉往看桓桓为设酒不能冷饮频语左右令温酒来桓乃流涕呜咽殷仲堪父病虚悸闻床下蚁动谓是牛鬭孝武不知是殷公问仲堪有一殷病如此否仲堪流涕而起曰臣进退惟谷宋武帝尝称谢超宗有凤毛右卫将军刘道隆在座出超宗曰闻君有异物欲覔一见谢曰悬罄之室何得异物耶道隆武人正触其父讳曰方侍宴至尊説君有凤毛谢徒跣还内此数公当日情事使今人处之未必如此唐人喜撰小説如云溪友议之类诞妄不经其所载李羣玉一事罪过尤重羣玉题黄陵庙诗曰黄陵庙前春已空子规滴血啼松风不知精爽落何处疑是行云秋色中李公自以春空便到秋色踌蹰欲改之乃有二女郎见曰儿是娥皇女英也二年后当与郎君为云雨之逰李君遂悉其所陈俄而影防遂掣其神塑而去至浔阳见段成式具述此事成式戯之曰不知足下是虞舜辟阳侯也羣玉题诗后二年乃逝于洪井按帝尧厘降二女于沩汭所以观厥型也非寻常女子可知且舜三十徴庸三十在位五十载陟方乃死是舜死时二后皆逾髦年矣后世竹泪之説比于红顔形之咏歌极其猥媟如云溪子所载汚蔑难堪令人张目此皆立庙塑像者造孽非凡以至此读明庄俨然之句可知矣然在村妇田氓尚不足怪号为文士而播防笔尖比于嬉戱防慢圣神莫此为甚此等纪载之书付之祖龙一炬可也吕文靖生四子公弼公着公奭公孺皆少时文靖与夫人语四儿他日皆系金带但未知谁作宰相吾将騐之他日四子居外夫人使小鬟持四寳器贮茶而往教令至门故跌而碎之三子皆失声或走归告夫人者独公着凝然不动文靖谓夫人曰此子必作相元祐果大拜朱晦庵答或人论心之问曰心之虚灵无有限量如六合之外思之则至前乎千百世之已往后乎千万世之未来皆在目前又曰人心至灵千万里之远千百世之上一才发念便到那神妙如此却不去养自旦至暮只管转展于利欲之中都不知觉此説论心极透内反者不可不知
　　李绅在镇有老僧诣谒愿以因果谕之绅问阿师何处来答云贫僧从来处来遂决二十曰任从去处去待此等僧法应如此而云溪友议谓其贫逰惠山寺屡以佛经为文稿被主僧殴打故终身憾焉抹却短李恶僧本意矣
　　唐南中丞卓吴楚逰学十余年衣布衣乘牝卫薄逰上蔡蔡牧待之似厚而为客吏阻难每宴集令召则云南秀才自以衣冠不整称疾不赴南生羇旅穷愁似无容足之地惟城南鬻饭老媪待之无厌色后亦为蔡牧遂戮仇吏而报饭妪焉明侍郎孔公镛为诸生时家赤贫饔飱不给每诣学则买二饭充饥五圣阁有道媪见其旦晚经门一日迎入问故公以实告媪心怜之谓曰吾家昼则有斋夜则有灯秀才肯侨居此乎公从之遂得肆志于学后举进士归媪已死公斩衰冠送焉巾帼老妇中反多慧眼若此
　　谢在杭曰唐武宗会昌投龙文自称承道继昭明三光弟子南岳上真人宋徽宗羣臣上尊号为玉京金阙七寳元台紫微上宫灵寳至真玉宸明皇天道君其上章青词自称奉行玉清神霄保仙元一六阳三五璇玑七九飞元大法司都天教主噫莫尊于天子百神皆受号令者也而反屈万乘之称从黄冠之号不亦儿戯狂惑之甚哉其后会昌既变起幕帷而宣和亦身膏沙漠九天道教何无感应若是哉又曰古今奉佛之主莫甚于梁武帝唐懿宗奉道之主莫甚于唐武宗宋徽宗求仙之主莫甚于秦始皇汉武帝然大则破国丧身小亦虚耗海内惟崇儒重道之主安富尊荣四海乂安而世之人君往往不以彼易此何也噫无论人君即士君子读六经注以取科第而其后也不有非毁先儒栖心释老者乎背本不祥反古不智是名教之罪人也先生此等议论有裨于世道人心不小然其论观音真武及人死为阎罗王坛神以黑虎变蟋蟀等事若以为实有者又何浅鄙之甚也所见若此屠纬真苦谈前生之説又何足怪其所载张真人治狐妖事尤属荒唐张子韶九成射防集英殿直陈时事极其剀切髙宗感其言擢置第一曰九成文虽不甚工然上自朕躬下逮百执事之人无所回避擢置首选谁谓不可当九成之对防也至晡未毕貂珰促之九成曰未也方谈及公等其言刘豫则比之狐貍防鸮或传以示豫豫不胜愤牓之康庄手剑以属刺客众为寒心九成曰欺天罔人恶积祸稔殆自毙矣后因陛对髙宗语之曰逆豫牓卿廷防谋以致害非卿有守岂能独立不惧故制词有逆贼闻风而悚惧之语九成慷慨论列读其防至今凛凛犹有生气在宋人制防中指难多屈也
　　士大夫与人论事当心平气和不可过激明道先生在熈宁之际惟异于好直者必欲力攻以取胜故王安石多为之动尝被防赴中书议事安石方怒言者厉色待之先生徐曰天下之事非一家私议愿公平气以听之安石愧屈又曰熈宁初介甫行新法并用君子小人君子正直不合介甫以为俗学不通世务斥去小人茍容謟佞介甫以为有才能知变通用之君子如君实不拜同知枢宻院以去范尧夫辞同修起居注得罪张天褀监察御史面折介甫被谪介甫性狠众人皆以为不可则执之愈坚君子既去所用皆小人争为刻薄故害天下益深使众君子未与之敌俟其势久自缓委曲平章尚有听从之理俾小人无隙以乘其害不至如此之甚也又曰新政之改亦是吾党争之太过成就今日之事涂炭天下亦须两分其罪可也此语极中言路之病石守道诸公所以不免壊事之讥也
　　人之爱其妾也甚于妻故谚云妻不如妾夫妻子备而孝己衰况肯严于治妾以奉其亲乎甚矣李于鳞先生之孝也先生生平极爱蔡姬蔡姬必侍太夫人匕箸一日手制小食上之太夫人不下箸先生目摄蔡姬叱令噉尽蔡姬即时跽而谢无状先生稍解夫世之尊先生者但以其文耳而不知其孝也如是奈何不永其传而使人有天道无知之叹悠悠彼苍安得叩关而问之往余过介休见郭外屋燬于火皆神庙也土木之像金身粉貎狼藉瓦砾场中不啻焦头烂额而旁有字数行云本里择某日祈神火云云余不觉失笑吾乡目前之苦野庙丛祠皆罹兵燹村落有仅存者輙夸以为本境神明助佑之力盖四乡所奉之神无非徐王令公姓名面貎皆一人也奈何灵于此而不灵于彼乎况在彼之庙貎血食尚有盛于此者乎或曰闻之某郡城东西门皆有关忠义祠东门迎过西门必投一侍教生帖而后去西门之迎也亦然然则关忠义可分为二霸王令公之不同也又何足怪
　　陈眉公岩栖幽事云凡山具设经籍机杼以善俗训家备药饵方书以辟邪卫疾储佳笔名茧以防绘赋诗留清醪杂蔬以供賔独酌补破衲旧笠以犯雪当风蓄绮石竒墨古玉异书以排闲永日制桞絮枕芦花被以连牀夜话狎黄面老僧白头渔父以遣老忘机
　　读书须窻明几净时时拂拭案头架上位置楚楚不可狼藉无次黄山谷诫子弟云吉蠲笔墨如澡身浴徳揩拭几砚如改过迁善败笔浣墨旷子弟职书几书砚自黔其面惟弟惟子临深战战此书室铭也敬以书绅庶不犯浣俗主人之意
　　李及知杭州日市白集一部乃为终身之恨郎基清慎无营尝曰任官之所木枕亦不须作况重于此乎惟颇令人写书樊宗孟遗之书曰在官写书亦是风流罪过基答曰观过知仁斯亦可矣余性极嗜书及知凤县但有荒山确石耳无书可市亦无市书之具无书可写亦无写书之人欲学两公而不能无恨并无罪过盖地方使然虽欲不尔不可得非敢自以为清也每以语客为发一粲
　　孙莘老知福州时民有欠市易钱系狱甚众有富人岀钱五百万葺佛殿请于莘老莘老徐曰汝辈所以施钱者何也众曰愿得福耳莘老曰佛殿未甚壊佛又无露坐者孰若以钱为狱囚偿官逋使数百人释枷锁之苦其获福岂不多乎富人不得已诺之即日输钱囹圄遂空
　　归田录云太祖初幸相国寺至佛像前焚香问当拜与不拜僧录賛宁曰不拜问其何故对曰现在佛不拜过去佛帝微笑而颔之遂为定制至今行幸焚香皆不拜也议者以为得礼余以为并寝行幸焚香之举为是而欧公亦仅以不拜为得礼耶
　　董遐周吹景集中所徴糖字甚多多出僻书又驯雅后有补入唐以后事者更成后劲试阅之不但枵腹枯肠徒有望洋之叹即满架牙籖俱经寓目未能也人奈何轻言博览
　　赵子固至升山下舟覆手擎定武榻立水中大呼曰帖在此他物尽失无妨也庾诜爱林泉尝遇火止出书坐于池上曰惟恐损竹钟情若此有似于痴然雅人深致千载如见董遐周谓其差胜悠悠者以七尺躯殉胡椒八百斛也信然
　　范文正公镇越民曹孙居中死于官其家大窘公乃以俸钱百缗赒之为具舟择一老吏送其舟且题诗曰一叶轻帆泛巨川来时暖热去凉天关防若要知名姓乃是孤儿寡妇船公好义若是麦舟之赠乃家教使然陈咸不听教謟之言触屏风睡崔烈子恶其铜臭贻谋不善至为其子所讥然世少象贤之子虽家言世范累牍连篇而终不能挽回其不肖者何也
　　张士诚据吴中东南名士多投之不可致者惟杨廉夫一人士诚无以为计一日闻其来吴使人要于路廉夫不得已乃一至賔贤馆中士诚闻廉夫至甚喜即命饮以受赐之酒酒未半廉夫作诗云江南岁岁烽烟起海上年年赐酒来如此烽烟如此酒老夫怀抱几时开士诚知其不可屈不强留也士诚一贩负人耳乃能折节下贤而不夺其志胜夫世之坑儒溺冠谩骂而蔑视之者多矣
　　李笠翁一家言有辩煞説一篇其始以煞为必无而究主于调停则为筮期陈牲于庭以迓之此其説与子谓之姑徐徐云尔者何异余以为吾辈论事亦断之以理而已人死而有煞此理之必无者也何也凡人与物之在天地间也得气而生气盛而壮气衰而老气竭而死故曰生寄也死归也本义曰魂游魄降散而为变之归也易曰原始反终故知死生之説记曰神气归于天形魄归于地身既归矣其生也自无而有其死也自有而无矣又何自有神焉而且分为雌与雄者依于其人以作祟哉此等不根之语皆僧道隂阳家造为题目以赚人如吾乡遣煞关殓接七撞七判斛奔五方逰十殿之类无不可笑乃习俗相沿不行者必以为怪考之于古居丧之制何尝有此而不闻读礼之声但守狥时之见往者余居太孺人暨伯氏之丧亦不得不踵而行之盖吾母吾兄而亦不获用吾情矣卢承庆曰死生至理犹朝有暮吾死敛以常服葬勿卜日余与儿辈约凡世族荒唐之举一槩屏絶此余生平所最恶而沾沾以为独立不惧者万勿徒畏人言反使泉下之人为之顿足而张眼
　　金圣叹説快云寒士来借银谓不可启齿于是唯唯亦説他事我窥其苦意拉向无人处问所需多少急趋入内如数给与然后问其必当速归料理是事耶为尚得少留共饮耶不亦快哉此一快余初归里时有之而未尝待其来借也但诸君不能治生随手散去数有买菜之益究亦无补安得吕纯阳一指防石为金使天下寒士皆欢顔而余亦为之畅然无憾也哉
　　作诗最难事也唐子西云吾于他文不至蹇澁惟作诗甚苦悲吟累日仅能成篇初读之未见可羞处姑置之明日取读瑕疵百出輙复悲吟累日反复改正比之前时循循有加焉复数日取出读之疵病复出凡如此数四方敢示人然复不能竒也李贺母责贺曰是儿必欲呕出心肝乃己非过论也今之君子动輙数百言畧不经意不甚可愧哉子西此言真悉作诗痛痒者世人刻烛扣铜盆计步又手但取防而语未工皆为曹温诸公所误耳
　　唐徳宗初政美处亦多齐总掌后务以刻剥求媚擢为衢州刺史给事中许孟容封还诏书曰衢州无他虞齐总无殊绩忽此超奬殊骇羣情若有可录愿明书劳课然后超改以解众疑诏遂留召孟容奬之
　　吐突承璀盛修安国寺奏立圣碑先构楼请勅学士撰文欲以万缗酬之帝命李綘为之綘言尧舜禹汤未尝立碑自言圣徳惟秦始皇刻石髙自称述未知陛下欲何所法且叙修寺之美岂所以光圣徳耶帝命曵倒碑楼承璀言楼大请徐毁撤帝厉声曰多用牛曵之承璀乃不敢言凡用百牛乃倒
　　自昔大家妇女有最贤者唐节度使李光进与弟光顔友善光顔先娶其母委以家事母卒后光进乃娶光顔使其妻奉管钥籍财物归于其姒光进反之曰新妇逮事先姑命主家事不可易也因相持而泣此虽系光进兄弟友于之爱甚笃然亦室中之妇皆能听之无问言以视世人防墙之变多起于长舌为厉阶者其贤不肖相去何如也至于光进恪遵母命其为孝子抑又可知矣
　　严平子语录士君子修身如塑像然形容既定时复增损脱换以求可观于世薛谐孟评云三代以上多是追金琢玉各成模范三代以下则如泥塑涂金耳虽然亦有之孔明君实元晦金铸长源子瞻辈玉刻故皆万古韩退之木居士诗偶然题作木居士便有无穷祈福人盖当时以枯木类人形因以乞灵也今在衡州之耒阳县北沿流三十里鳌口寺至今人祀之元丰初年旱暵县令祷之不应为令拆而焚之主僧道符乃更刻木为形而祀之张芸叟南迁郴州过而见之题诗于壁云波穿火透本无竒初见潮州刺史诗当日老翁终不免后来居士欲何为山中雷雨谁宜主水底蛟龙睡不知若使天年俱自遂如今已复长孙枝予每愤南方滛祀之多所至有之陆防所谓有雄而毅黝而硕者则曰将军有温而愿哲而少者则曰某郎有媪而尊严者则曰母有妇而容艶者则曰姑而三吴尤甚所主之神不一或曰太尉或曰相公或曰夫人或曰娘子村民家有病不服药剂惟神是事必先祷之谓之问神茍许其请虽冒险以触宪网必为之倘不诺其请卒不敢违也凡祷必许以牲祀谢所费不赀祷而不騐病者已殂犹偿所许之祭曰勿偿其祸必甚无知之俗以神之捍灾御患为可畏惴惴不敢少懈也岂独若是乎近者士大夫家亦习此风稍有识者心知其非而见女子之易惑故牵于闺帏之爱亦遂狥俗殊可骇叹且神聪明正直而壹者也岂有以酒食是嗜而窃祸福以饕餮于愚鲁之民岂所谓聪明正直者耶至于岳也渎也古先贤徳有功于人载在祀典血食一方者吾敢不钦奉之乎所谓郎者姑者安能祸福于忠信之士吾所未信也世岂无狄梁公为一革之居士既为令之所焚矣彼庸髠者复假托以惑众则尤可笑云此宋张邦基墨庄漫录中所载又载衢州一事云衢州防事下有土势隆起篠本丛生相传云古塜也旧有碑其文云五百年刺史为吾守墓以此前后相承皆畏而不敢慢绍圣元年齐安孙贲公素为守问之左右以是对公命毁去之官吏大恐阖府叩头以谏公曰借令土中有贤者骨当以礼法迁之乃为文自祭而除之了无他异但有二石峯长五六尺坚瘦泔润又有大木之根盘踞其下羣疑遂定石上有刻云干符五年五月三日安于此押衙徐讽龙山起此石刺史季彀题又刻云开寳七年重叠峨嵋山于防事前于郡斋文会阁移季公之石安置于此刺史慎知礼题时公素方修州治南韶光园重建清冷台堂成乃移二石于堂下名曰双石嗟乎慎公移石去季公之得石凡九十七年公素之破疑塜出石去慎公又一百二十一年物之显晦抑自有数第不知峨嵋之废及冒塜之名自何时也公素一旦嬉笑为之遂释千百年之惑张芸叟有诗云芝兰虽好忌当门何况庭前恶土墩畚锸才兴双剑出狐狸尽去老松蹲百年守塜真堪笑一日开轩亦可尊安得掷从天上去成都石笋至今存公素可谓刚毅正直自信之君子也张公所记二事皆可以醒世人之惑于邪説者所关非浅乃衢治古塜之悮不过一石已经孙公移置无复可疑矣后歴年稍远又尔传讹复以为郭璞墓也至明郡守李公遂始出其石发去而为之记曰衢治防事之前有封崭然防以竹树髙与堂等隔离中外莫可洞视即数十人聚论背立无觉也传云郭璞墓发之者于守輙不利更数百年莫之决也嘉靖戊戌丰城李遂守郡事恶其当面如树塞也祝之曰郭公忠而被戮捐躯江东不当与公从争出入为胥吏薮也乃启视之中有锦川石二状如笋髙可丈许且其碑云唐刺史得而翫之封以去后即其言封处植竹木因以为郭璞基云呜呼祸福之移人也岂必庸众人哉景纯死地处学士类能言之而积疑习舛歴千百年愈益固则不利于守之语有以系之耳是故自私自利之心胜而祸福之説售祸福之説行而是非谬即目前显设犹复诪张矧地中之盖藏乎然李公爱石遗讹妨公惑听亦可为玩物之戒也云云嗟乎一石之微耳自干符迄于明嘉靖不为不久经数公移置着其事于诗与记不为不详谓可以解愚人之惑而释后世之疑矣乃终不能置而又建其祠于府署傍牓曰石将军庙彼雄而毅黝而硕者为将军犹有其形在也今则顽然二石且又发去而又忽谓之将军立祠以祀出于何典耶人之可笑一至于此因读木居士诗并及吾衢移石事备书之以竢世之能为孙李二公者
　　唐太和中李徳裕镇浙西有刘三复者少贫苦学有才思时中人赍御书至以赐徳裕徳裕试其所为谓曰子可为我草表能立就或归以创之三复曰文理贵中不贵其速徳裕以为然三复又请曰渔歌樵唱皆传公述作愿以文集见示徳裕出数轴与之三复乃体而为表徳裕嘉之因遣诣阙求试果登第歴任台阁三复没后其子邺勅赐及第登庙廊上表雪徳裕以朱厓神榇归洛中报其先恩也士大夫美之
　　宋范延贵为殿直押兵过金陵张忠定公见为守因问曰天使延路来曾见有好官员否延贵曰昨过袁州萍乡县邑宰张希顔著作虽不识之知其好官员也忠定曰何以言之延贵曰自入萍乡县境内驿桥道皆完葺田菜垦辟野无惰农及至邑则防肆无赌博市易不敢喧争夜宿邸中闻更鼔分明以是知其必善政也忠定大笑曰希顔固善矣天使亦好官也即日同荐于朝此事载东轩笔录中余阅之亦大笑曰忠定亦好官员也非延贵则不知希顔非忠定则又不知延贵矣使为官者皆能若是天下岂愁无好官员而百姓宁有不得其所者哉
　　以子冠氏子者男子通称孔子大圣孟子大贤例则称子孔子复号夫子者邢昺孝经疏云孔子尝为鲁国大夫故弟子连官称尊之以别余人也后之尊师者因例曰夫子近时朱文公称周程特曰子周子子程子复于姓上繋子按公羊传其曰子沈子子司马子何休释云加子姓上名其为师也若非师而但有徳者不以子冠氏朱子于周程盖尊师之
　　本朝以居士称者实繁即孟子所谓处士也六经中惟礼记玉藻有曰居士锦带注道萟处士也居士之名昉此此语载宋萧参希道录中乃后世似以喜尊二氏之教与缁黄相契者为居士林下尊宿多以自称又非古昔命名之意矣
　　李贺举进士有名与贺争名者毁之曰贺父名晋肃贺不举进士为是劝之举者为非听者不察唱而和之同然一辞宋郊为知制诰仁宗便欲大用有忌其先进者譛之谓其姓符国号名应郊天又曰郊者交也代替之名也宋郊其言不祥仁宗遽命改之韩退之为之辩其理始明仁宗为人所惑而郊名遂改世之小人虽极险恶以正理折之亦何能为然为辩者少而为所惑者多也奈何哉
　　留青日札云吾乡有田名白云宗盖洪武初抄没元僧之产也元有帕克斯巴号金童少长学富五明故又称曰巴喇宻特及卒赐号皇天之下一人之上宣文辅治大圣至徳普觉真智佑国如意大寳法王西天佛子大元帝师至治间特诏郡县建庙通祀泰定元年又颁各行省为之塑像二年西台御史李昌言西畨僧佩金字圆符络绎道途驺骑累百传舍至不能容则假馆民舍因迫逐男子奸汚妇女白云宗白莲宗颇通奸利云云盖僧之为害如此而有国者不知禁且崇事之不亦过甚矣乎
　　倾嚢而付子难承养志之欢继世而同居渐有防墙之隙四语透彻人情非身歴其境者不能道出
　　儒教实以其实实天下之虚禅教虚以其虚虚天下之实陈白沙诗云六经皆在虚无里是欲率古今天下而入禅教也岂儒者之学哉此杨升庵语也极切明时讲学先生之病
　　隆万以来异学之害日炽武康程叔明送卢新庵集序中言之最详其畧谓耿天台言学楚中谓孔子素王释氏空王合儒释而并尊之天台之作俑也李载贽师之専言隂隲之事止以其身为缁流害犹未甚管登之师之为之捭阖其説以为佛老二宗异吾夫子之身纲常同吾夫子之言性道性道难闻而于竺经闻所未闻当与周易诗书并传者也嗟嗟自古惑世诬民有至此极者哉今其説浸淫宇内学士经生往往喜其不经之谈争奔走之饭僧放生之事家传而戸习之矣不佞菲才绵力恨不能息邪説以正人心不知将何底极心窃忧之云云其言痛切之甚可以为时氛一砥全篇载金华志中






　　双桥随笔卷七
　　钦定四库全书
　　双桥随笔卷八
　　凤县知县周召撰
　　凡人作用可预卜于无事之日谢元之伐苻坚也论者以为必济盖观其平时履屐之间皆得其任耳悠悠忽忽土木形体此辈人正当束之髙阁况曹蜍李志奄奄如在泉下者乎
　　漏泄阳春爹娘搬贩至今未休吐百种乡谈千般扭扮一生人我几许机谋有限光隂无穷活计汲汲忙忙作马牛何时了觉来枕上试听更筹古今多少风流想蝇利蜗名谁到头看昨日他非今朝我是三回拜相两度封侯采菊篱边种花圃内都只到邙山一土邱惺惺汉皮嚢扯破便是骷髅此元吴仲圭画骷髅而题其上者先生以画为元四大家之一而又能诗能书读此辞董宰称为铮铮人物不虚也余慕先生久而于去岁幸获其真迹一卷前书筼筜谷记而以偃竹数种继之咏以絶句真墨寳也余之甚而今春忽遭琐尾之忧未卜可与赵子固水中褉帖共称无恙否暑极读先生见彻之语如身濯氷壶中因并记之以示后人之善收藏者
　　明宣庙时两宫火藏金流入铜中镕而为炉故后世伪造者逈不能及余于汉中得宣炉一或以为真物也余不能辨当之以俟赏鉴家耳
　　袁忠彻二婿一为盗死狱中一覆舟死于水二女皆寡忠彻每谈相则妻必叱云莫讹言且相婿之目何在曰吾能人相不能天相也然则不能天相可见死生祸福权在于天而人不能与亦惟脩身以俟之而已又何必纷纷然以风鉴鸣于当世也哉
　　吕文穆公未第时薄逰一县胡旦方随其父宰是邑遇吕甚薄客有誉吕者曰吕君工于诗宜少加礼胡问诗之警句客举一篇其卒章曰挑尽寒灯梦不成胡笑曰乃是一瞌睡汉耳吕闻之甚恨而去明年首中甲科使人寄语胡曰瞌睡汉状元及第矣胡答曰待我明年第二人及第输君一筹既而次榜亦首选两人相见俱甚赧余谓此等气量此等口吻殊为可笑如浅狭轻狂之辈时或有之胡旦不足惜岂有重厚如文穆而与人争长论短不能自持若是哉凡记事之书如此类者不可轻信至寃却古人
　　宋徽宗亦有明白处宣和元年十一月乙未知温州蘓起奏臣昨谨将耕借诏书刻石被以云鹤安奉防事仍行下四县依此施行自此风雨调顺禾稼盛茂既已收获枯荄又复生穗每亩得谷至一担七八斗乞令诸路州县効此施行帝览奏不乐云起謟佞一至于此何以儆在位其华饰手诏岂不是相侮可送吏部嗟夫称祥説瑞借以媚君而其实以君为可诳相侮二字窥破小人之胆矣
　　陈后山好苦吟每登览得句即急归卧一榻以被防首家人知之即猫犬皆逐去婴儿稚子亦皆抱持寄隣家待其起就笔砚即诗已成乃敢复常此等家人最是
　　难得想亦尽知作诗甘苦者不然何以幇衬若是明贺公钦成化丙戌进士号医闾先生与人言论侃侃白沙先生曰得毋锋芒太露乎须涵养令深沉和平乃为美耳于是作书室于后圃徧书深沉和平向上之语于目前令有警惕必期至是乃已前辈之待相知谆谆告诫若此而受言如贺公则又徧书以自儆皆非后人所能及
　　陈子昻初入京不为人知有卖胡琴者价百万豪贵传视无辨者子昻突出顾左右曰辇千缗市之众惊问答曰余善此乐皆曰可得闻乎曰明日可集宣阳里如期偕往则酒肴毕具置胡琴于前食毕捧琴语曰蜀人陈子昻有文百轴驰走京毂碌碌尘土不为人知此乐贱工之役岂宜留心举而碎之以文轴徧赠会者一日之内声华溢都下冯犹龙曰唐人重才虽一艺一能相与惊传讃叹故子昻借胡琴之价出竒以市名而名果成矣若今日不惟文轴无用处虽求一听胡琴者亦不可得惜哉先生此语殊多感慨然余谓更有甚焉者子昻擕百轴文驰走京毂又有千缗碎琴酒肴毕具之力故能出竒市名耳若夫单寒之士交逰无计株守寒窻虽抱矕龙绣虎之才身坐井中何由自见然则世之工于文而苦湮没不彰者欲装文轴而买胡琴已不可得矣何暇冀人之一赏其技也哉
　　吕需号水山唐栖人老而负侠骨徐文贞客也当新郑与文贞修怨时尝伪为徐使者持文贞书而谒新郑新郑与之酒食不敢以勺粒下口至哀泣号诉达于新郑之内夫人乳媪以下无不感动垂涕者皆为文贞潜解之而新郑之意亦倦遂得书以复文贞而其祸始解昔牛僧孺与李徳裕交恶李氏客不敢言及李丞相门戸如吕需者肯为文贞持书而且哀泣号诉以致其事之获解贤于李氏之客远矣宋子京余酲犹在而遽为极其诋斥晏公之制以视水山宁不愧耶
　　战国之士反覆倾险蔑弃彛伦不知孝弟为何物矣善乎赵谅毅之説秦王也秦王谓毅曰赵豹平原君数欺弄寡人赵能杀此二人则可若不能杀请率诸侯受命邯郸城下毅曰赵豹平原君寡君之母弟也犹大王之有叶阳泾阳君也大王以孝治天下衣服之便于体膳防之嗛于口未尝不分于叶阳泾阳君叶阳泾阳君之车马衣服无非大王之服御者臣闻之有覆巢毁卵而凤凰不翔刳胎焚夭而麒麟不至今使臣奉大王之令以还报敝国之君畏惧不敢不行毋乃伤叶阳泾阳之心乎秦王曰诺受币而厚遣之以虎狼之秦而毅乃独陈孝弟之理根极人情以畅其説虽鸷如昭王亦心折焉孟子而后毅亦朝阳之鸣凤也哉
　　王无功有田十六顷在河渚间奴婢数十自课种黍春秋酿酒养鳬防莳药草自供与仲长子光服食养性欲见兄弟輙渡河还家逰北山东臯著书自号东臯子所享若是何假南面百城
　　文人不可无品立心未端不觉形之纸上使旁观者掩口能无顔甲金陵吴某诗人也有元日懐严分宜相国诗一友见之笑曰开岁第一日懐朝中第一人似此便做到腊月晦亦未懐及我辈也至今传之以为笑柄盖此等著作出以示人惟欲假之以增光宠耳充其肺肠何所不至但不知分宜平日亦曾念及此公否
　　轻言轻诺轻信轻怒轻动轻交轻下笔总是一轻天下祸患皆自此起故穏重严慎者到底祸患不能及也闽中武夷山有小桃源居万峯之中秀色环抱石门一迳可杜而絶其中豁然别一天地有田有水又有村落可为伴伍养蜂蒸楮可以为生鹅鸭鸡豚可以自给山冦所不及海贼所不到谢在杭以为武陵避秦之地未必胜此吾乡遭乱以来避冦之人穷谷深山奔匿殆遍而迄无一家免于剽掠者安得有如小桃源者暂为家室耶
　　晋阮裕奉佛法敬信甚至大儿年未弱冠忽被笃疾儿既是偏所爱重为之祈请三寳昼夜不懈谓至诚有感者必当防祐而儿竟不济于是结恨释氏宿命都除欲以奉佛至诚免儿一死可谓愚甚然犹恨而知改世有己见其不灵而崇奉之心牢不可破者其惑溺尤在阮裕之上真可笑也
　　多读书而不受书障方得理路透明老涉世而不参世机方得人情烂熟人不可无道心不可作道貌人不可有世情亦不可忽世情此真深于明理之言
　　薛文清曰为学不是虚谈道理须于应事接物处随在详审每日不问大事小事处置合宜便是学问到处若泛观天下之书而不知善处事物究于实何补
　　吾衢先辈袁公采有世范一书所论物理人情齐家脩己之事甚备其书不另见而刻于唐宋丛书中余才阅数则即敛襟起焚香读之奉为桑梓典型方欲拈出以示儿辈而适遭世乱亦为有力者负之而趋矣不知何日尚能再购捧置案头一诵否也
　　金主雍在诸帝中最为贤主以夫人乌凌噶氏守节而死终身不立后雅尚俭素命宫中之饰勿得用黄金尝谓近臣曰朕于宫室惟恐过度其或兴脩即损宫人岁费以充之至于佛法尤所未信梁武帝为同泰寺奴辽道宗以民戸赐寺僧复加以三公之官其惑深矣又曰亡辽日屠羊三百亦岂能尽用徒伤生耳朕每当食时尝思贫民饥馁犹在己也彼身为恶而口祈福何益之有其他名言卓识有关治道者甚多中土之君有未能窥其一二者对之能无惭色
　　吕文穆有知人鉴富言者文穆客也一日入白曰儿子十许岁欲令入书院事廷评太祝文穆许之及见惊曰此儿他日名位与吾相似而勲业远过于吾令与诸子同学供给甚厚言之子即弼也后弼两入相亦以司徒致仕果如其言
　　眉公岩栖幽事有云不能卜居名山即于陵阜回复及林木幽翳处辟地数亩筑室数楹挿槿作篱编茒为庭以一亩防竹树一亩栽花果二亩种菜四壁清旷空诸所有畜山童灌园薙草置二三胡牀着亭下挟书研以伴孤寂携琴奕以迟良友凌晨策杖抵暮言旋此亦可以娱老矣余无力买山惟愿得境如此老眼婆娑足怡晚景而再遭离乱远隔家园幸缘茑萝之芘假以书室数楹地处众山之麓老树参差鸟声呖呖纸窻布幙净几无尘一编少倦则携铛出就泉石箕踞长松下看友人对奕或拈险韵缓步搜诗与眉公所言相去虽远亦避乱人一时佳境也但世故方殷家人妇子俱在量柴数米中时忧煎逼所谓俗物来败人意无可奈何耳石才叔苍舒与山谷从游尤妙笔札家蓄图书甚富文潞公帅长安从借所藏褚遂良圣教序墨迹一观潞公爱玩不已因令子弟临一本休日宴僚属出二本令坐客别之客盛称公者为真反以才叔所收为伪才叔不出一语以辩笑启潞公云今日方知苍舒孤寒潞公大噱坐客赧然凡人身处富贵之地趋附者必多择人而交甚不可滥潞公称为贤者而坐客如此皆蝇营蚁附之徒耳非才叔冷语逼人公在热閙场中想亦未能看破也
　　语云教妇初来教子婴孩北齐安徳王延宗髙文襄第五子母陈氏魏广王妓也延宗防为文宣所养甚爱之年十二犹骑置腹上令溺己脐中抱之曰可怜止有此一个封定州刺史于上大便使人在下张口承之后为周武帝见擒诬反以椒塞口而死
　　宣和间芒山有盗临刑母来与之诀盗对母云愿如小儿时一吮母乳死且无憾母与之乳盗啮断乳头流血满面母死盗因告刑者曰吾少也盗一菜一薪吾母见而喜之以至不检遂有今日故憾杀之呜呼孟母择居近于学宫而后定而曾子不敢以言戱其子义方之训必早豫于未雕未琢时而徒懐防犊之爱使之习与性成而不可救人子之不肖为父母者岂尽无过
　　滇俗崇释信鬼鹤庆元化寺称有活佛岁时士女会集动数万人争以金泥其面林俊按鹤庆命焚之父老争言犯之者能致雹损稼俊命积薪举火果雹即止火发无他遂焚之得金数百两悉输之官冯犹龙曰五斗米白莲教之祸皆以烧香聚众为端有地方之责者不得不防其渐非徒醒愚救俗而已夫佛以清净为宗寂防为教万无活理且言犯者致雹此山鬼伎俩佛若有灵肯受人诬乎即果能致雹亦必异物慿之非佛所致也况邪不胜正异物必不能致雹火举而雹不至大众亦何説之辞哉云云余谓林公此举极善而犹龙先生之论亦甚侃侃然尚有可虑盖处天下事断之以理而已若必待不雹而后可焚则事之偶然凑合者原不可必万一方焚而雹适至则其令须寝而父老益将张大其威灵以为惊世骇俗之实据佛之为害于是乎愈不可挽矣善乎第五伦之治会稽张咏王曾之禁讹言与钱元懿之斩巫媪也第五伦为防稽守会稽多淫祀好卜筮民常以牛祭神百姓财产以匮其自食牛肉而不以荐神者发病且死先为牛鸣前后郡将莫敢禁伦到官移书属县晓告百姓其巫祝有依托鬼神诈怖愚民者案论之有妄屠牛者吏輙行罚民初颇恐惧以祝咀妄言伦案之愈急后遂断絶百姓以安张咏知成都民间讹言有白头老翁过食男女咏召其属使访市肆中有大言其事者但立擒解来明日得一人命戮于市即日帖然咏曰讹言之兴沴气乘之妖则有形讹则有声止讹之术在于明决不在厌胜也天禧中民间讹言有妖起若飞帽夜搏人自京师以南人皆恐王曾令夜开门敢倡言者即捕之卒无妖钱元懿牧新定一日闾里间輙数起火居民颇忧恐有巫杨媪因之遂兴妖言曰某所复当火皆如其言民由是竞祷之元懿谓左右曰火如巫言巫为火也宜杀之乃斩媪于市自此火遂熄数公斩钉截铁之手何等痛快
　　吾里中士子异言异服妇女披缁持槵子修西方其老人年貌衰惫则问鼎器拜黄冠讲婴儿姹女养汞烧丹市井下戸炊半菽熟先饭沙门求福果而饥饿其父母与儿女家庙则奉佛修罗天神人而黜祖考世教民风既至此矣足下勿更益薪改步而趋就平易使下里愚氓信足下无他则人我荡荡平平偕之大道希圣希天何以加此此郝楚望先生与田肖玉书也今日人心风俗之壊多坐此病焉得当事者刋布此书使家谕而戸晓乎
　　林唐翁曰桧亡东周之始曹亡春秋之终夫子之删诗也系曹桧于国风之后桧之卒篇曰思周道也伤天下之无王也曹之卒篇曰思治也伤天下之无伯也触情纵欲谓之禽兽茍可而行谓之野人安故重迁谓之众庶辨然否通古今之道谓之士进贤达能谓之大夫敬上爱下谓之诸侯天覆地载谓之天子是故士服黻大夫黼诸侯火天子山龙徳弥盛者才弥缛中弥理者文弥章也
　　明仁宗好学右文词翰兼精尤喜科举之业在青宫已然践阼犹不废每得试录必指摘瑕病手标疏之以示臣工尝戯语人曰使我应举岂不堪作状元天子宪宗受终日英宗遗言不用殉宫嫔故宪宗賔天亦有是命
　　王敦如厠误食甘枣澡豆王安石禁中与宴食钓饵尽楪仁宗言其诈仁和学师茹芮有人餽龙涎饼一盒不知为香每席各供一楪自既餐尽复勉强劝人食之众皆掩口而不敢言止称其美而袖之昔人一事不知以为深耻如王敦茹芮实为可笑若安石者岂有见钓饵而不识者乎乃终被仁宗看破何苦乃尔
　　屏之张也直则不可立必也回而曲之轮之转也方则不可行必也揉而圆之处世亦然故屏必有辐轮必有轴屏虽欲曲不可不齐轮虽欲圆不可不正君子自处也亦然此于谷山璅言也士君子不幸而处末流之世不曲不圆则出门有碍而天地为之不寛然圆曲之中而终不失其齐与正然后可以立身可以应物今日之人但求屏之立轮之转耳后半截语置之脑后矣乌乎可
　　唐宗御五凤楼观酺宴令三百里内刺史县令各以声乐集楼下时多以车载乐工数百皆衣文绣服箱之牛皆为虎豹犀象之状鲁山令元徳秀惟遣乐工数十人联袂歌于蒍而己于蒍者徳秀所为歌也宋时圣夀日州县皆集僧道诵经惟陆象山令儒生讲洪范皇极锡福一章时议韪之载声乐衣绣以逢君集僧道诵经以媚主一时情状如戱如痴不复知有帝王贤圣之道矣得鲁山象山两先生差为儒臣吐气
　　屠长卿喜谈冯开之每以为讥而已则溺于西方之教口角津津其与长卿书云谈者纷纷甲乙可否迄无定论秦皇汉武竭天下以奉之不足徒为后世笑何况我辈请以一丸泥封户而专意无生之业云云其为人谋也如此然独不思梁武帝奉佛至于舍身而不惜而其得祸也为更惨又岂止秦皇汉武为人所笑乎身在梦中而又笑他人之呓语以先生之人品学问文章亦复乃尔真不可解也
　　三国志非僻书也而世人多以为演义虽以季长沙之学亦用明烛达旦等语以为文徐文长曾有书言之冯开之先生日记内有曰余以嘉善于丞之任有书相闻所寄三国志乃是俗本演义向在南都一北台使者见问所刻三国志得非演义乎余微笑语其实何独一丞云云盖今之以演义为三国志者比比然矣又何止一丞哉噫
　　桓荣读书十五年不窥园何休十七年不窥门刘刘焯十年不出戸徐遵明六年不出门齐沈麟年过八十手写书满数十箧徐广年过八十犹岁读五经一遍陈瓉年逾九十犹勤笔砚着经史系华十卷
  </div>
  <div class="pagination">
   <a href="双桥随笔_page3.html">
    上一页
   </a>
   <a href="双桥随笔.html">
    1
   </a>
   <a href="双桥随笔_page2.html">
    2
   </a>
   <a href="双桥随笔_page3.html">
    3
   </a>
   <span class="current-page">
    4
   </span>
   <a href="双桥随笔_page5.html">
    5
   </a>
   <a href="双桥随笔_page6.html">
    6
   </a>
   <a href="双桥随笔_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
