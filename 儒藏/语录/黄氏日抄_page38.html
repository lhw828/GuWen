<!DOCTYPE html>
<html>
<head>
    <meta charset="UTF-8">
    <title>黄氏日抄 - 第 38 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄氏日抄 - 第 38 页/共 162 页</h1>
    <div class="content">　　六年春王正月癸亥郑游速帅师灭许以许男斯归隐十一年郑庄公尝灭许其后得复凡四迁以避郑常依楚自存今郑献公复乗楚之乱而灭之甚矣郑之不仁也哀公元年许复从楚围蔡则楚又复之与
　　二月公侵郑公至自侵郑
　　左氏载周儋翩率王子朝之徒因郑人作乱郑伐周六邑晋于是戍周公之侵郑为晋讨也止斋曰自宣公季年凡伐不言公鲁无君将者八十年至是书公侵郑则以公山不狃侯犯阳虎之专与木讷曰鲁自舍中军之后三军皆隶三家公无一旅之众今意如死定公粗有立复自将而一侵郑其后侵齐会晋围成皆以师行収兵之原葢始于此愚合二説观之则鲁君之无兵三家之专也鲁君之再有兵陪臣又强而三家不得专也其暂复兵权正其下陵上替鲁之变愈降尔
　　夏季孙斯仲孙何忌如晋
　　斯者季孙意如之子桓子也何忌者孟孙貜之子懿子也传称斯之如晋为献郑俘何忌之如晋为阳虎强之往报夫人之币也岷隐谓季孟不相下同伦相介意林谓二子为阳虎胁请于霸国
　　秋晋人执宋行人乐祈犂
　　传载祈犂赂赵简子杨楯六十范献子忌而执之
　　冬城中城
　　木讷曰鲁既侵郑聘晋而不与齐惧有齐警故城中城备齐也中城在海州海州齐境
　　季孙斯仲孙何忌帅师围郓
　　齐取鲁郓以处昭公今鲁围郓欲取之齐也
　　七年春王正月夏四月秋齐侯郑伯盟于咸齐人执卫行人北宫结以侵卫齐侯卫侯盟于沙
　　齐景乗郑之怨晋而搂郑与盟又乗卫欲叛晋伪执其行人侵卫假求平之迹而窃与卫盟时景公即位几五十年厯晋平晋昭晋顷未尝敢出争诸侯今见晋定庸弱六卿擅政而耄年妄作凡再盟而得二国适开祸端尔止斋曰此相盟也诸侯无主盟矣故石门始相盟志诸侯之合咸再相盟志诸侯之判葢石门之后咸之前皆有盟主非参盟则同盟无两君相盟者也
　　大雩
　　旱祭
　　齐国夏帅师伐我西鄙
　　蘓氏曰鲁事晋而齐叛之故伐我许氏曰东夏诸侯惟鲁事晋故齐伐之然则齐不自量欲诸侯前日之事晋者皆事齐以继伯业也
　　九月大雩
　　一时而再雩赵氏以为渎
　　冬十月
　　书备四时
　　八年春王正月公侵齐公至自侵齐二月公侵齐三月公至自侵齐
　　注曰报前年侵我西鄙未得志再侵木讷曰非茍报西鄙之伐亦以郓之在齐也然今日侵齐明日侵齐何益哉深其怨而已
　　曹伯露卒
　　高氏集注曰此曹靖公也自曹悼公卒其弟声公野立五年而其弟通弑声公代立隐公立四年而弟露又弑隐公代立是为靖公幸保首领余皆略不书靖公子阳立遂为宋所灭
　　夏齐国夏帅师伐我西鄙公会晋师于瓦公至自瓦齐报公之再侵晋师救我而公会之也
　　秋七月戊辰陈侯柳卒
　　陈怀公立四年卒此陈再复国之第二世也能听逢滑之谏不从吴子之召
　　晋士鞅帅师侵郑遂侵卫
　　郑卫叛晋从齐故也木讷曰皋鼬一盟之后晋不能一出而主诸侯及齐乘隙盟郑与卫晋方以兵争故虽受兵而叛晋益坚冬又为曲濮之盟不事晋也
　　葬曹靖公九月葬陈怀公
　　曹五月而葬陈三月葬速
　　季孙斯仲孙何忌帅师侵卫冬卫侯郑伯盟于曲濮鲁事晋为晋侵卫卫郑叛晋益坚事齐之盟然齐未必能为谋主特诸侯散而私相防耳
　　从祀先公
　　公谷及左传注皆曰从者顺也谓文公跻僖公于闵公之上为逆祀至阳虎为政改而顺之诸儒多从其説惟冯山曰昭公至是始得从祀于太庙葢季氏逐昭公公薨于干侯及归葬又絶其兆域不得同于先君而在墓道之南则其主虽久未得从昭穆祔祭宜矣及季孙意如卒阳虎专季氏将杀季孙斯始以昭公之主从祀太庙葢欲着季氏之罪以取媚于国人此惟胡康侯赵木讷从其説二説未知孰是然冯山之説不必改从为顺公谷之説不独改字于事情亦逺若杜注特述公谷者耳
　　盗窃宝玉大弓
　　左氏载阳虎将杀季孙不克说甲如公宫取宝玉大弓入讙阳闗以叛谷梁谓宝玉者封圭也大弓者武王之戎弓周公受赐藏之鲁者也非其所取而取之谓之盗杜预注盗谓阳虎家臣贱故曰盗宝玉夏后之璜大弓封父之繁弱
　　九年春王正月夏四月戊申郑伯虿卒
　　郑献公立十三年卒尝党儋翩以伐周邑罪人也
　　得宝玉大弓
　　公羊曰国宝也丧之书得之书崔氏曰不索而获曰得阳虎窃之无所用故复归之也
　　六月葬郑献公
　　三月而葬
　　秋齐侯卫侯次于五氏
　　五氏晋地欲伐晋而次者自疑也或曰谋鲁也张氏曰晋实大国未可轻伐始盟于沙中次于五氏又次于垂葭至哀公元年而后伐赵氏曰景公欲胁区区之卫以干大国亦见其非所以谋霸妄图而已
　　秦伯卒冬葬秦哀公
　　秦哀立三十六年救楚吴厯晋三霸不犯中国
　　十年春王三月及齐平夏公会齐侯于夹谷公至自夹谷
　　平者平其前日侵伐之怨也既平而会以礼相与也左氏载是会也孔子相却莱夷辞野享齐人谢过归其侵疆
　　晋赵鞅帅师围卫
　　以其前日与齐师次于五氏而围之也晋得其勇士渉佗执之以求成于卫卫人不许晋杀渉佗卫之从齐于是愈坚
　　齐人来归郓讙龟阴田
　　郓齐所取以居昭公者也讙阳虎所挟以入齐者也龟阴则龟山之阴也三田皆鲁之有而齐所侵齐既与鲁平而归之也左氏谓孔子却莱夷所致叶石林云夹谷之事匹夫之勇智者所不为而谓孔子为之乎晦庵先生亦尝力辩此事为附会
　　叔孙州仇仲孙何忌帅师围郈秋叔孙州仇仲孙何忌帅师围郈【音后】
　　郈叔孙氏邑也州仇叔孙武叔也何忌孟懿子也传载叔孙成子欲立武叔公若藐尝固諌公若为郈宰武叔既立遂使郈马正侯犯杀公若既杀之侯犯以郈叛武叔懿子围郈不克秋复围郈不克赖郈工师驷赤以计绐侯犯以地易于齐侯犯奔齐齐乃致郈愚按郈叔孙邑费季氏邑成孟氏邑皆自封植于鲁而其邑皆叛之昭十三年费叛至是郈叛明年成叛出乎尔者反乎尔也
　　宋乐大心出奔曹宋公子地出奔陈
　　传载宋公使大心往盟晋而逆乐祈之丧伪辞以疾乐祈之子谮其将乱而见逐宋公入夺公子地之马以予向魋地抶魋而夺之公弟辰使地出竟以为君礼于是皆奔
　　冬齐侯卫侯郑游速防于安甫
　　集注曰三国皆叛晋而防此葢结谋也
　　叔孙州仇如齐
　　州仇叔孙武叔也侯犯以其郈邑奔齐而齐归之故往致谢
　　宋公之弟辰暨仲佗石彄出奔陈【彄古侯反】
　　宋公嬖魋夺公子地与公弟辰先使公子地出境而辰为之请公弗止地乃奔辰曰是我廷吾兄也乃及其二大夫亦出奔宋景以一向魋而失二弟二大夫
　　十有一年春宋公之弟辰及仲佗石彄公子地自陈入于萧以叛夏四月秋宋乐大心自曹入于萧
　　左氏曰宋公母弟辰暨仲佗石彄公子地入于萧以叛秋乐大心从之大为宋患宠向魋故也
　　冬及郑平叔还如郑涖盟
　　崔氏曰平六年伐郑之怨既平然后涖盟赵氏曰昔鲁亲晋而郑附齐故为晋侵郑今鲁与齐平而郑睦于齐故为齐平郑鲁虽反覆齐晋之间然能塞怨窒忿平齐平郑以成邻国之好葢亦休焉注叔还诣曾孙
　　十有二年春薛伯定卒夏葬薛襄公
　　薛襄公立十三年卒
　　叔孙州仇帅师堕郈
　　左传载仲由为季氏宰将堕三都于是叔孙氏堕郈
　　卫公孟彄帅师伐曹【彄古侯反】
　　高氏集注曰诸侯叛晋而齐不能一之故卫伐曹木讷曰霸主不作小国相侵曹与卫何憾二年之间凡再伐曹其后宋出而乘之哀八年宋人入曹以曹伯归卫实啓之也
　　季孙斯仲孙何忌帅师堕费
　　左氏载季氏将堕费公山不狃叔孙辄帅费人以袭鲁公与三子入于季氏之宫登武子之台费人攻之弗克入及公侧仲尼命申句须乐颀下伐之费人北国人追之败诸姑蔑二子奔齐遂堕费
　　秋大雩
　　旱祭之僭者也
　　冬十月癸亥公防齐侯盟于黄
　　杜氏注盟结叛晋黄齐地
　　十有一月丙寅朔日有食之
　　记灾
　　公至自黄
　　与齐侯防毕而归
　　十有二月公围成公至自围成
　　左氏载将堕成公敛处父谓孟孙堕成齐人必至于北门且成孟氏之保障也无成是无孟氏也子伪不知我将不堕冬十二月公围成不克张氏洽曰堕三都毁其所恃以为固者所以制陪臣抑私家而复强榦弱枝之势也仲由之举此议葢因南蒯侯犯之叛而为三家忠谋使强臣不敢恃强以叛君陪臣不敢负固以防扈而上下皆顺然侯犯南蒯皆以叛为季氏叔氏之害故郈费皆堕独公敛处父方恃强以败阳虎而孟孙用之故二邑虽堕而成独不服虽定公围之而卒不克也圣人虽用于鲁而季氏三月之余受女乐而违孔子孟孙惑于伪不知之説阴与公敛处父比成既方命而圣人去鲁岂非天哉戴氏溪曰公羊谓孔子行乎季氏三月不违于是堕郈堕费学者承舛皆言夫子欲堕三都嗟夫使圣人而欲堕三都也成卒不堕费几生变则圣人之谋疎矣绥来动和之功果安在乎左氏言仲由为季氏宰将堕三都是果出于仲由之谋无可疑也由勇而无谋率意所为不顾其难也故几于乱当费人攻公及于台下微夫子命申句须乐颀下伐之岂不甚危哉説者犹以堕三都为圣人之谋过矣赵氏鹏飞曰三都之叛三家患之则堕三都固三家之利也是以季路一言而叔孙堕郈季氏堕费而説者乃以为孔子为之噫圣人岂如是之谬哉公山不扰以费叛召子欲往葢将教公山氏臣于季氏教季氏臣于公教公朝于天子以鲁先之天下皆然是东周之从而兴也岂茍为季氏堕费而滋季氏之势乎此好勇不顾之谋葢出于季路审矣故夫堕三都者为三家除患尔何益于鲁三家病则鲁之利三家之患除则势复张堕郈堕费谓之忠于二家则可谓之忠于鲁则不可至于围成则失计大矣得之未必归公失之实损于鲁郈费之堕説者以为孔子此岂亦孔子为之与愚按叔孙邑郈季孙邑费孟孙邑成此三家植私以弱公室也侯犯以郈叛公山弗狃以费叛此又家隶效尤以背三家出乎尔者反乎尔也仲由乘其机建议堕三都故叔孙季孙乐于堕郈堕费不幸成之公敛处父私于孟孙孟孙亦中觉而不受其堕堕三都之事于是乎不及竟三都若尽堕岂惟三家除跋扈之臣公室亦除三家之窟所谓惟礼可以已之若善行之公室可复张也郈费之堕非公之能也叔孙季孙愤家臣之叛已而自欲除之也成之不果堕非公之不能也家臣与孟孙比而孟孙自不欲堕之也堕三都固子路之谋三都果堕亦孔子之愿不幸事不竟世因以责子路讥定公而力言非孔子之心皆以成败论也
　　十有三年春齐侯卫侯次于垂葭
　　注二君将使师伐晋次垂葭为援木讷曰九年次五氏今又次垂葭晋实大国齐不敢犯而必为是次何益哉
　　夏筑蛇渊囿
　　许氏曰围成弗克归而力此何振之有赵氏曰成公筑鹿囿昭公筑郎囿定公筑蛇渊囿一国而为囿者三且筑而虞之刍荛雉兔者何为哉
　　大搜于比蒲【比音毗】
　　三家分军搜阅军实以自固详见昭公八年
　　卫公孟彄帅师伐曹
　　集注曰卫比伐曹以其不叛晋故也灵公志在军旅不知以礼为国故亟战如此详见十二年
　　秋晋赵鞅入于晋阳以叛
　　左氏载赵鞅以求贡不获杀邯郸午午荀寅之甥寅范吉射之姻也故二氏伐赵氏而鞅奔晋阳木讷曰晋至定公六卿益横势丑力齐互相并吞赵鞅与荀氏士氏交恶而相攻惧不敌入私邑据甲以抗之据邑取甲是乃为叛圣人书叛传者乃以为非叛吾所不晓
　　冬晋荀寅士吉射入于朝歌以叛
　　高氏集注曰二子因攻赵氏几乱公室鞅既奔晋阳荀跞言于晋侯请皆逐之二子反以兵攻公不胜遂入朝歌以叛
　　晋赵鞅归于晋
　　荀士者鞅之仇也二子既叛鞅遂以归木讷谓鞅之归非善也机也按韩魏为请而鞅归三晋兆矣
　　薛弑其君比
</div>
    <div class="pagination">
<a href="黄氏日抄_page37.html">上一页</a><span>...</span><a href="黄氏日抄_page33.html">33</a><a href="黄氏日抄_page34.html">34</a><a href="黄氏日抄_page35.html">35</a><a href="黄氏日抄_page36.html">36</a><a href="黄氏日抄_page37.html">37</a><span class="current-page">38</span><a href="黄氏日抄_page39.html">39</a><a href="黄氏日抄_page40.html">40</a><a href="黄氏日抄_page41.html">41</a><a href="黄氏日抄_page42.html">42</a><a href="黄氏日抄_page43.html">43</a><span>...</span><a href="黄氏日抄_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
