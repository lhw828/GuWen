<!DOCTYPE html>
<html>
<head>
    <meta charset="UTF-8">
    <title>孝经集传 - 第 6 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>孝经集传 - 第 6 页/共 8 页</h1>
    <div class="content">　　【家之理始于妇国之理始于后夫人妇妃后不顺而能顺于天下未之有也故曰妇本顺者也闗雎鹊巢乾坤咸恒皆以教顺顺始于敬不敬未有能顺者也内则曰适子庶子只事宗子宗妇虽贵富不敢以贵富入宗子之家虽众车徒舎于外以寡约入子弟归器衣服裘衾车马必献其上而后敢服用其次也若非所献则不敢以入于宗子之门不敢以贵富加于父兄宗族是所以教弟也教弟而后能孝能孝而后能顺未有不教弟而能顺者也】
　　乡饮酒之义主人拜迎賔于庠门之外三揖而后至阶三让而后升所以致尊让也盥洗觯所以致洁也拜至拜洗拜受拜送拜既所以致敬也尊让洁敬者君子之所以相接也君子尊让则不争洁敬则不慢不慢不争则逺于鬭辨矣不鬭辨则无暴乱之祸矣
　　【又曰尊于房户之间賔主共之也尊有酒贵其质也羞出自东房主人共之也洗当东荣主人所自洁以事賔也賔主象天地也介僎象隂阳也三賔象三光也让之三也象月之三日而成魄也四面之坐象四时也天地严凝之气始于西南而盛于西北此天地之尊严气也此天地之义气也天地温厚之气始于东北而盛于东南此天地之盛徳气也此天地之仁气也主人尊賔故坐賔于西北坐介于西南以辅賔賔者接人以义者也故坐于西北主人者接人以仁以徳厚者也故坐于东南而坐僎于东北以辅主人也又曰祭荐祭酒敬礼也哜肺尝礼也啐酒成礼也于席末言是席之正非専为饮食也为行礼也此所以贵礼而贱财也防觯致实于西阶上言是席之上非专为饮食也此先礼而后财之义也又曰乡饮酒之礼六十者三豆七十者四豆八十者五豆九十者六豆所以养老也民知尊长养老而后能入孝弟民入孝弟出尊长养老而后成教成教而后可安也】
　　乡饮酒之义立賔以象天立主以象地设介僎以象日月立三賔以象三光古之制礼也经之以天地纪之以日月参之以三光政教之本也烹狗于东方祖阳气之于东方也洗之在阼其水在洗东祖天地之左海也尊有酒教民不忘本也賔必南乡介必东乡主人必居东方东方者春春之为言蠢也产万物者也月者三日则成魄三月则成时是以礼有三让建国必立三卿三賔者政教之本礼之大参也【四位防中或者谓是献酬之礼也献酬之礼则不宜言賔南乡言賔南乡则不宜言天子立中葢主介僎皆天子使之天子始视飨之礼也则古者未之讲也然得其意以为教敬教让使民作孝弟者则必于是始也】
　　古者诸侯之射也必先行燕礼卿士大夫之射也必先行乡饮酒之礼故燕礼者所以明君臣之义也乡饮酒之礼者所以明长幼之序也故射者进退周旋必中礼内志正外体直然后持弓审固持弓审固然后可以言中此可以观徳行矣其节天子以驺虞诸侯以貍首卿大夫以采苹士以采蘩驺虞者乐官备也貍首者乐防时也采苹者乐循法也采蘩者乐不失职也故天子以备官为节诸侯以时防天子为节卿大夫以循法为节士以不失职为节故明乎其节之志以不失其事则功成而徳行立徳行立则无暴乱之患矣功成则国安故曰射者所以观盛徳也【人心喜竞射者以竞而教让人心喜玩射者以玩而教敬内志外体所以教敬序贤序不侮所以教让也故以徳行为功者射之谓也】
　　古者天子以射选诸侯卿大夫士射者男子之事也因而饰之以礼乐也故事之尽礼乐而可数为以立徳行者莫若射故圣王务焉古者天子之制诸侯嵗献贡士于天子天子试之于射宫其容体比于礼其节比于乐而中多者得与于祭其容体不比于礼其节不比于乐而中少者不与于祭数与于祭而君有庆数不与于祭而君有让数有庆而益地数有让而削地故曰射者射为诸侯也此天子所以养诸侯兵不用而诸侯自为正之具也
　　【又曰为人父者以为父鹄为人子者以为子鹄为人君者以为君鹄为人臣者以为臣鹄故射者各射己之鹄射之为言绎也或曰舎也绎者各绎己之志诗曰于绎思又曰舎命不渝葢言射也贲军之将亡国之大夫与为人后者之不得在此位也所以正志直体审固于徳行之始也徳行不审固而曰吾能弓矢则君子不取也】
　　天子制诸侯比年小聘三年大聘相厉以礼使者聘而误主君弗亲飨食也所以愧厉之也诸侯相厉以礼则外不相侵内不相陵此天子所以养诸侯兵不用而诸侯自为正之具也以圭璋聘重礼也已聘而还圭璋此轻财而重礼之义也诸侯相厉以轻财重礼则民作让矣聘射之礼至大礼也质明而始行事日几中而后礼成非强有力者弗能行也故强有力者将以行礼也酒清人渇而不敢饮也肉干人饥而不敢食也日莫人倦斋庄正齐而不敢解惰以成礼节以正君臣以亲父子以和长幼此众人所难而君子行之故谓之有行有行之谓有义有义之谓勇敢故所贵于勇敢者谓其能立义也所贵立义者谓其有行也所贵有行者谓其行礼也故贵勇敢者贵其敢行礼义也故勇敢强有力者天下无事则用之于礼义天下有事则用之于战胜用之于战胜则无敌用之于礼义则顺治外无敌内顺治此之谓盛徳故圣王之贵勇敢强有力如此也
　　【冠昏燕射朝聘乡饮酒丧祭此八者移风易俗安上治民之路也然而圣人之意常在于临雍养老临雍养老则天下之父子兄弟皆有所劝其所以劝者谓天子所致敬在爵赏庆誉之外也天子不能遍敬天下之父老又不能使尚齿之义独据于徳爵之上故必合八者而行之使三达之义本于一敬使天下之强有力者不得与三达争驰葢自其舞象成童时服习己如此矣故天下之血气平筋力柔而畔乱犯上者不作也诗曰无竞维人四方其训之有觉徳行四国顺之言夫孝弟者天子所以训顺也以敬训顺是之为要道也】
　　右传十三则
　　广至徳章第十三
　　子曰君子之教也非家至而日见之也教以孝所以敬天下之为人父者也教以弟所以敬天下之为人兄者也教以臣所以敬天下之为人君者也【首句君子之教以孝也去以孝二字】
　　诗云恺悌君子民之父母非至徳孰能顺民如此其大者乎
　　【爱人者不敢恶于人敬人者不敢慢于人君子之不敢恶慢于人非独为其父兄也臣妾妻子犹且敬之要其本性立教则必自父兄始也自父兄始者所以帅天下子弟而君之犹其子弟之天也以子弟之天悦天下之子弟以子弟之君敬天下之父兄其事不烦而其本至一故有父之尊有母之亲有师之严有兄之友而又有天之神焉是天之所以立君也天之立君以教天下如其生杀则雨露霜霆天且优为之也惟是冠婚丧祭礼乐之务非天子不能总其家政故天以为家帅其子弟而寄家令焉书曰作之君作之师惟其克相上帝又曰元后作民父母是之谓也】
　　右经第十三章
　　大传第十三
　　君子之所谓孝者非家至而日见之也合诸乡射教之乡饮酒之礼而孝弟之行立矣孔子曰吾观于乡而知王道之易易也主人亲速賔及介而众賔从之至于门外主人拜賔及介而众賔自入贵贱之义别矣三揖至于阶三让以賔升拜至献酬辞让之节繁及介省矣至于众賔升受坐祭立饮不酢而降隆杀之义辨矣工入升歌三终主人献之笙入三终主人献之闲歌三终合乐三终工告乐备遂出一人觯乃立司正焉知其能和乐而不流也賔酬主人主人酬介介酬众賔少长以齿终于沃洗者焉知其能弟长而无遗矣降説屦升坐修爵无数饮酒之节朝不废朝莫不废夕賔出主人拜送节文终遂焉知其能燕安而不乱也贵贱明隆杀辨和乐而不流弟长而无遗安燕而不乱此五行者足以正身安国矣国安而天下安故曰吾观于乡而知王道之易易也【顺天下者顺天下之性因顺而利导之犹水之就下也静居寂观主一无适以是语敬则小民不能必使子敬其父弟敬其兄臣敬其君则人人知之人人能之易曰易知则有亲易従则有功易知易従亦其天性然也孟子曰道在尔而求诸逺事在易而求诸难人人亲其亲长其长而天下平是之谓也】
　　仲尼曰昔者周公摄政践阼而治世子法于伯禽所以善成王也成王幼不能涖阼以为世子则无为也是故世子法于伯禽使之与成王居欲令成王之知父子君臣长幼之义也君之于世子也亲则父也尊则君也有父之亲有君之尊然后兼天下而有之是故养世子不可不慎也行一物而三善皆得者唯世子而已其齿于学之谓也故世子齿于学国人观之曰将君我而与我齿让何也曰有父在则礼然然而众知父子之道矣其二曰将君我而与我齿让何也曰有君在则礼然然而众着于君臣之义也其三曰将君我而与我齿让何也曰长长也然而众知长幼之节矣故父在斯为子君在斯谓之臣居子与臣之节所以尊君亲亲也故学之为父子焉学之为君臣焉学之为长幼焉君臣父子长幼之道得而国治语曰乐正司业父师司成一有元良万邦以贞教世子之谓也
　　【古之教者不烦而治与其敬一人而千万人悦不如教一人而千万人聴之至也教一人而千万人聴者其道莫若教胄子教胄子莫如齿让胄子齿让而天下大治治天下之道易简若此而卒莫之行者骄贵之习成而教养之方失也贾生曰古之王者太子初生固举以礼使士负之有司斋肃端冕见之南郊见于天也过阙则下过庙则趋孝子之道也故自为赤子时教固已行矣昔者周成王幼在襁褓之中召公为太保周公为太傅太公为太师保保其身体傅傅之徳义师道之教训此三公之职也扵是为置三少皆上大夫也曰少保少傅少师是与太子燕居者也故孩提有识三公三少固明孝仁礼义以道习之逐去邪人不使见恶行于是皆选天下之端士孝弟博闻有道术者以卫翼之使与太子起居出入故太子初生而见正事闻正言行正道左右前后皆正人也习与正人居之不能无正也犹生长于齐之不能不齐言也习与不正人居之不能无不正也犹生长于楚之不能不楚言也故择其所嗜必先受业乃得尝之择其所乐必先有习乃得为之孔子曰少成若天性习惯如自然是殷周所以长有道也殷周之所长有道者无他曰亲亲君君长长三者而已人君以是三者教其胄子胄子以是三者君长天下咸本一敬不敢有侮其臣妾之心记曰有君民之大徳有下民之小心诗曰维此文王小心翼翼是之谓也】
　　凡学世子及学士必时春夏学干戈秋冬学羽籥皆于东序小乐正学干大胥賛之籥师学戈籥师丞赞之胥鼓南春诵夏太师诏之瞽宗秋学礼执礼者诏之冬读书典书者诏之礼在瞽宗书在上庠凡祭与养老乞言合语之礼皆小乐正诏之于东序大乐正学舞干戚语説命乞言皆大乐正授数大司成论説在东序凡侍坐于大司成者逺近间三席可以问终则负墙列事未尽不问凡学春官释奠于其先师秋冬亦如之凡始立学者必释奠于先圣先师及行事必以币凡释奠者必有合也有国故则否凡大合乐必遂养老
　　【言养老则亦养幼矣养老养幼皆在东序东序者万物之所以生也然则贯革道息虎贲説剑而又冕而总干学舞干戚何也曰礼乐者治乱所繇终始也治乱之终始存于敬肆不存于文武文武有张弛敬肆则无张弛也敬者干也诗书诵羽籥干戚之所由合也以天子之尊而亲总干戚以世子之贵而躬学诵所以教为人子为人弟为人臣所拨乱致治之道也然则是独大武然耳自五帝而上有行之乎曰弧矢兴而教射射御兴而干戚皆备矣故诗书干戚自上世而有也不在文武之后也在文武之后则唐虞以前无有明试者矣故礼乐之饰与孝弟俱始也】
　　昔者有虞氏贵徳而尚齿夏后氏贵爵而尚齿殷人贵富而尚齿周人贵亲而尚齿虞夏殷周天下之盛王也未有遗年者年之贵乎天下久矣次乎事亲者也是故朝廷同爵则尚齿七十杖于朝君问则席八十不俟朝君问则就之而弟达乎朝廷矣行肩而不并不错则随见老者则车徒辟斑白者不以任而弟达乎道路矣居乡以齿老穷不遗强不犯弱众不暴寡而弟达乎州巷矣古之道五十不为甸徒颁禽隆诸长者而弟达乎獀狩矣军旅什伍同爵则尚齿而弟达乎军旅矣孝弟诸朝廷行乎道路至乎州巷放乎獀狩脩乎军旅众以义死之而弗敢犯也【若是则皆以教悌也而谓之教孝教臣者何也曰孝悌皆顺也顺者敬也以敬教天下无有不顺者矣诗曰岂弟君子民之父母犹是言弟也而父母之道备焉故谓之教弟也然则天下有道其自五十而上者多矣圣人皆以老敬之赏以之隆罚以之杀则是有所不治也曰赏罚者孝弟之流委也圣人治原众人治委】
　　祀乎明堂所以教诸侯之孝也食三老五更于太学所以教诸侯之弟也祀先贤于西学所以教诸侯之徳也耕耤所以教诸侯之养也朝觐所以教诸侯之臣也五者天下之大教也食三老五更于太学天子袒而割牲执酱而馈执爵而酳冕而总干所以教诸侯之弟也是故乡里有齿而老穷不遗强不犯弱众不暴寡此繇太学来者也
　　【五教而归于太学五礼而归于养老故礼教之有养老犹六府之有嘉谷也养老之礼废而教子教弟教臣三教者无所致其敬记曰顔囘尚三教不养老而三教无所措虽夫子为政仲由佐之施其车裘无益于老幼也】
　　天子设四学当入学而太子齿天子巡守诸侯待于竞天子先见百年者八十九十者东行西行者弗敢过西行东行者弗敢过欲言政者君就之可也一命齿于乡里再命齿于族三命不齿族有七十者弗敢先七十者不有大故不入朝若有大故而入君必与之揖让而后及爵者
　　【此犹参用三代之礼也古之天子将释奠于先圣必先释奠于先老故释奠而舍先老非礼也然则天子视学世子齿胄天子养老乞言世子皆在焉其礼如何曰未之睹也天子视学世子齿胄葢犹之分举也天子视学则君为政释奠宪乞合养天子主之所以眀有君也世子齿胄则师为政释菜舞象诵皆司成乐正主之礼无生而贵者其在于君则臣也其在于师则弟子也然则视学齿胄礼不并举则为世子不见宪乞之礼与曰君行则世子居于宫中天子之礼乐未敢举也以为蛾术则犹之离经辨志也然则每视学则诸礼皆举与记曰凡天子释奠则皆养老或宪或乞则三代殊等也然则四学各别其礼何也学礼曰帝入东学上亲而贵仁则亲亲有序而恩相及矣帝入南学上齿而贵信则长幼有序而民不诬矣帝入西学上贤而贵徳则贤智在位而功不遗矣帝入北学上贵而尊爵则贵贱有等而下不逾矣帝入太学承师问道退习而考于太传罚其不则匡其不及则徳智长而道理得矣是葢有不养老者也然而同亲以齿同爵以齿则犹之老老也故老老者治之至要也】
　　子言之父之亲子也亲贤而下无能母之亲子也贤则亲之无能则怜之母亲而不尊父尊而不亲水之于民也亲而不尊火尊而不亲土之于民也亲而不尊天尊而不亲命之于民也亲而不尊鬼尊而不亲诗云岂弟君子民之父母岂以强教之弟以説安之乐而毋荒有礼而亲威庄而安孝慈而敬使民有父之尊有母之亲如此而后可以为民父母矣非至徳其孰能如此乎
　　【至德莫若顺至顺莫若敬敬者得天顺者得地敬顺合而成化道徳合而成治虽五帝而上繇此矣然则曰至孝近王至悌近霸何也曰至孝者郊祀禘尝之务也至悌者齿胄养老之务也有父母而后有兄弟有天子而后有诸侯有王而后有霸自天子以至于庶人未有不繇敬而顺繇不敬而乱者孟子曰以徳行仁者王以力假仁者霸仁可假孝不可假孝可假敬不可假世未有假父母以取顺于其子姓者也】
　　右传七则











　　孝经集传卷三
<经部,孝经类,孝经集传>
　　钦定四库全书
　　孝经集传卷四
　　明　黄道周　撰
　　广扬名章第十四
　　子曰君子之事亲孝故忠可移于君事兄悌故顺可移于长居家理故治可移于官是以行成于内而名立于后世矣
　　【君子之立行非以为名也然而行立则名从之矣事亲孝事兄悌居家理此三者修于实而无其名事君忠事长顺居官治此三者有其实而名应之诗曰文王有声遹骏有声周公之告召公曰丕单称徳皆不讳名也而今之君子则必以名为讳故孝弟衰而忠顺息居家不理治官无状而猥享爵禄者众也】
　　右经第十四章
　　大传第十四
　　传曰所谓治国在齐其家者其家不可敎而能敎人者无之故君子不出家而成敎于国孝者所以事君也弟者所以事长也慈者所以使众也康诰曰如保赤子心诚求之虽不中不逺矣未有学养子而后嫁者也一家仁一国兴仁一家让一国兴让一人贪戾一国作乱其机如此此谓一言偾事一人定国尧舜帅天下以仁而民从之桀纣帅天下以暴而民从之其所令反其所好而民不从是故君子有诸已而后求诸人无诸已而后非诸人所藏乎身不恕而能喻诸人者未之有也故治国在齐其家诗云桃之夭夭其叶蓁蓁之子于归宜其家人宜其家人而后可以教国人诗云宜兄宜弟宜兄宜弟而后可以敎国人诗云其仪不忒正是四国其为父子兄弟足法而后民法之也此谓治国在齐其家
　　【宜其家人可以语孝乎语曰孝衰于妻子使孝不衰于妻子则亦可以语孝矣其仪不忒可以语孝乎记曰有和气必有愉色有愉色必有婉容愉色婉容可以称仪矣然则移孝移忠移治移之何义也曰是先后之序也君子之为治也治其本而后正其末正其不移者而后其移之皆具也一家仁让一国仁让仁让满国不缺于家何移之有然则君子成敎于家传之后世法之天下其亦谓名与曰尧舜者孝弟之名也孟子曰徐行后长者谓之弟疾行先长者谓之不弟夫徐行者岂人所不能哉所不为耳尧舜之道孝弟而已矣繇孝弟而行仁义繇仁义而名尧舜尧舜有后世之名尧舜亦有所不辞也然则其当世无名者何葢有之矣民无得而称焉】
　　曾子曰君子立孝其忠之用礼之贵故为人子不能孝其父者不敢言人父不能畜其子者为人弟不能承其兄者不敢言人兄不能顺其弟者为人臣不能事其君者不敢言人君不能使其臣者也故与父言言畜子与子言言孝父与兄言言顺弟与弟言言承兄与君言言使臣与臣言言事君是故未有君而忠臣可知者孝子之谓也未有长而顺下可知者弟弟之谓也未有治而能仕可知者先修之谓也故曰孝子善事君弟弟善事长君子一孝一悌可谓知终矣【一家之老逹于天子一市之邑通于天下未有治而能仕可知者无它亦曰孝弟而已季康子问使民敬忠以劝如之何子曰临之以庄则敬孝慈则忠举善而敎不能则劝临之以庄君臣之义也孝慈则忠父子之道也举善而敎不能兄师之务也合是三者亦可以治天下矣书曰始于家邦终于四海君子知终是之谓也】
　　曾子曰君子为小犹为大也居犹仕也备则未为备也而勿虑存焉事父可以事君事兄可以事师长使子犹使臣也使弟犹使承嗣也能取朋友者亦能取所与从政者矣赐与其宫室亦犹庆赏于国也忿怒其臣妾亦犹用刑罚于万民也是故为善必自内始也内人怨之虽外人亦不能立也
　　【行成于内是之谓也君子之有内行者必有外治非以为名其所勿虑者然也忿怒其臣妾犹刑罚于万民言其毁伤之有不敢也而不知者以是为诟厉则是以妻子臣妾为百姓徒役也以妻子臣妾比于百姓徒役而家能治者未之有也】
　　曾子曰君子之于子也爱而勿面也使而勿貌也导之以道而勿强也宫中雍雍外焉肃肃兄弟怡怡朋友切切逺者以貌近者以情友以立其所能而远其所不能苟无失其所守亦可与终身矣
　　【孝经之言皆未有及于朋友者而曾子每言朋友何也朋友者兄弟之推也行弗信于兄弟则亦弗信于朋友矣然则君子之于子导而弗强何也曰强则伤恩然则君子之于民导而复强之乎曰民性本顺顺而利导之何强之有诗曰顺帝之则贾生曰事君之道不过于事父故不肖者之事父也不可以事君事长之道不过于事兄故不肖者之事兄也不可以事长使下之道不过于使弟故不肖者之使弟也不可以使下交接之道不过于为身故不肖者之为身也不可以接友慈民之道不过于慈其子故不肖者之爱子不可以慈民居家之道不过于居官故不肖者之于家也不可以居官夫道者行之于父则行之于君矣行之于兄则行之于长矣行之于弟则行之于下矣行之于身则行之于友矣行之于子则行之于民矣行之于家则行之于官矣甚矣贾生之言似曾子也】
　　记曰君子有三患未之闻患弗得闻也既闻之患弗得学也既学之患弗得行也君子有五耻居其位而无其言君子耻之有其言而无其行君子耻之既得之而又失之君子耻之地有余而民不足君子耻之众均而寡倍焉君子耻之
　　【是犹曾氏之言也然则名不立于后世君子不耻之何也曰行不成于内则君子耻之没世无称则是君子之所疾也曾子曰华繁而实寡者天也言多而行寡者人也夫多华言而寡实行即其妻子臣妾犹且耻之而况于君子乎】
　　曾子曰君子无悒悒于贫无勿勿于贱无惮惮于不闻布衣不完蔬食不饱蓬戸穴牖日孜孜上仁知我吾无防防不知我吾无悒悒是以君子直言直行不宛言而取富不屈行而取位畏之见逐智之见杀固不难诎身而为不仁宛言而为不智则君子弗为也【畏之见逐智之见杀可以谓孝乎曰孝移于忠而孝始衰孝之始衰者何也曰直者孝之所不贵也父无杀逐而君有杀逐君而父之父而君之杀逐相半也而孝与直势不得半故孝之贵顺也顺而不可则君子自陨焉毋以杀逐成君父之名然则曾子之言此者何也恶夫世之苟富贵以败名于外惰行于内者也】
　　曾子曰君子以仁为尊天下之为富天下之为贵何为富则仁为富也何为贵则仁为贵也昔者舜匹夫也土地之厚得而有之人徒之众得而使之舜惟仁以得之也是故君子脱富贵必勉于仁也昔者伯夷叔齐死于沟浍之间其名成于天下夫二子者居河济之间非有土地之厚货粟之富也言为文章行为表缀于天下是故君子思仁义昼则忘食夜则忘味日旦就业夕而自省以役其身亦可谓守业矣【守业者可以成名乎成名者无业仁之为业孝之为业守业之意不在于成名也自舜夷齐以来移孝移弟以治官者多矣而未有传者顔闵孟曾未以忠顺治官称也而其名独闻故以忠顺治官为可法于天下可传于后世者则夷齐之没久矣然则夷齐絶祀可以为孝乎曰移而作忠兄弟偕亡可以为弟乎曰移而敎顺不比于十夫可以治官乎曰移理以清然则泰伯虞仲可以治官乎曰治于荆蛮变于吴越何不可治官之有然则自舜以来未有若夷齐泰伯虞仲之仁者也子曰富与贵是人之所欲也不以其道得之不处也贫与贱是人之所恶也不以其道得之不去也君子去仁恶乎成名君子无终食之间违仁造次必于是颠沛必于是】
　　右传七则
　　谏诤章第十五
　　曾子曰若夫慈爱恭敬安亲名则闻命矣敢问子从父之令可谓孝乎子曰是何言与是何言与昔者天子有争臣七人虽无道不失其天下诸侯有争臣五人虽无道不失其国大夫有争臣三人虽无道不失其家士有争友则身不离于令名父有争子则身不陷于不义故当不义则子不可以不争于父臣不可以不争于君故当不义则争之从父之令又焉得为孝乎
　　【古之为礼者未有谏诤之礼也史为书瞽诵诗士箴谏大夫防诲士传言官师相防工执艺事然而记礼者未之取也取其觯者则犹诸侯卿大夫之礼也然则易有之乎曰纳约巷遇是亦未之有也然则春秋有之乎曰滥渊祈招春秋未之书也书杀泄冶未知其何以死也然则书有之乎五子之歌则犹之诵诗也微子王子私讨焉耳然则古皆未有谏诤之礼也孟子曰有故而去反覆而不听则去是近于礼矣然而未显则犹是列国之事也贾生曰太子既冠成人免于保傅之严则有司过之史撤膳之宰天子有过史必书之史之义不得书过则死宰必撤膳宰之义不得撤膳则死是则可谓谏诤之礼矣然犹是史宰之事也天下之司谏者独史宰乎伊训曰臣下不其刑墨易曰鼎折足覆公餗其刑剭剭与墨皆刑也礼失而后入于刑入于刑则礼可不设矣夫为领臣之子则亦犹此乎然则君父皆圣明者也而亦有不义何也曰圣明之过不裁于义则亦有不义者矣裁而后显之裁而后安之然则显亲之与安亲有别乎曰安亲者当日之事显亲者异日之事也刘生曰王臣蹇蹇匪躬之故人臣所蹇蹇为难而谏其君者非为身也将欲以君之过矫君之失也君有过失危亡之萌也见君之过失而不谏是轻君之危亡也轻君之危亡忠臣不忍为也三谏不用则去不去则身亡身亡者仁人所不为也是故谏有五一曰正谏二曰降谏三曰忠谏四曰戆谏五曰讽谏孔子曰吾其从讽谏矣乎夫不谏则危君谏则危身与其危君宁危身危身而不用则谏亦无功矣智者度君权时调其缓急而处其宜上不以危君下不以危身故在国而国不危在身而身不殆昔陈灵公不听泄冶之谏而杀之曹羇三谏曹君不听而去春秋序义虽俱贤而曹羇合礼然则臣可去也子不可去也去而无所逃则若何伋夀之乗舟申生之守其则孰为义乎皆义也然则古有子谏其父者无有乎曰未之有也周子晋之谏灵王也曰无底于旤败然而已细犹之无谏也则是子未有正谏者也然则曾子锄而伤其根是亦谲谏与曰是谲谏也倚门之歌是为捐本捐木伤根其实不延以曾晳之逹也而不可以讽或非其事也不然则过在曾子子言之君子弛其亲之过而敬其美曾晳之美足以蔽过矣而曾子犹歉然喻亲之未能故谏者孝子所不讳也】
　　右经第十五章
　　大传第十五
　　子曰事父母防谏见志不从又敬不违劳而不怨【冡子可以谏乎冡子而谏不如少子之信也然难乎其为子则亦难乎其为弟矣防微也微谏则犹之乎未谏也微谏之可以谏者何也曰爱也敬也致敬而诚致爱而勤因性而救志则亦可以正志矣然且不如未谏之信也与夫未谏之顺也传曰父母有过下气怡色柔声以谏谏若不入起敬起孝説则复谏与其得罪于乡党州闾宁熟谏父母父母怒不説挞之流血不敢疾怨起敬起孝夫以得罪于乡党州闾为大于天下者乎何志之笃也】
　　记曰为人臣之礼不显谏三谏而不听则逃之子之事亲也三谏不听则号泣而随之
　　【是礼也何其反也人臣而不显谏则是臣而用子之防也人子而至于号泣则是子而用臣之显也臣而用子之防则隐子而用臣之显则乱矣然且用之何也则亦各视其主也又视其事夫其主事而不可以显谏则臣子共隐未为过也】
　　曾子曰君子之孝也忠爱以敬反是乱也尽力而有礼庄敬而安之微谏而不倦听从而不怠懽欣忠信咎故不生可谓孝矣尽力无礼则小人也致敬而不忠则不入也是故礼以将其力敬以入其忠饮食移味居处温愉着心于此济其志也
　　【饮食居处孝子之所着济也不着其物不济其志譬祈甘雨者舍其汗暴则亦无以得甘雨矣人臣之谏其君必其軄业治官守理盗贼不生瑕衅不作又值其闲暇意和气柔而后申説之无不济者故济志着心之有其具也非夫言説之谓也诗曰既醉既饱小大稽首神嗜饮食使君夀考】
　　曾子曰君子之孝也以正致谏士之孝也以徳从命庶人之孝也以力恶食
　　【以正致谏恶在其防谏也曰以理则正以辞则防夫犹之防谏也而谓之正谏者示谏之为正也夫以不谏为正则君无复正臣父无复正子矣君无复正臣父无复正子则是君可以杀其臣父可以杀其子也君臣父子相寻于杀则其犯乱不自谏始也故以谏为近于犯乱者曾子之初敎也以谏为正敎者曾子之自救也曾子之自救不如其初敎之顺也然则君子之道异于士乎曰以为子则何异之有危哉其以君子为异于士者也诗曰母俾正反王欲玉女是用大谏荩臣之道也】
　　曾子曰父母爱之喜而不忘父母恶之惧而无怨父母有过谏而不逆父母既歾必求仁者之粟而祀之此之谓礼终
　　【谏而不逆则犹之不敢正谏也父之与君则必有间矣而犹且纡回者恶其直遂之无以明爱也且无以明敬敬者道之近文者也然则中田号泣之为不文乎曰号泣不可以随而随之中田则亦近于文也然则无田不祭孝子亲歾亦可以仕乎曰仕而得仁人之粟则仕仕而不可得仁人之粟则亦不仕也诗曰好是稼穑力民代食稼穑维寳代食维好是子路曾子之所共叹也】
　　单居离问于曾子曰事父母有道乎曾子曰有爱而敬父母之行若中道则从若不中道则谏谏而不用行之如繇已从而不谏非孝也谏而不从亦非孝也孝子之谏逹善而不敢争辨争辨者作乱之所繇兴也繇已为无咎则宁繇已为贤人则乱孝子无私乐孝子无私忧父母所忧忧之父母所乐乐之孝子惟巧变故父母安之若夫坐如尸立如斋弗讯不言言必斋色此成人之善者也未得为人子之道也【有子曰其为人也孝弟而好犯上者鲜矣不好犯上而好作乱者未之有也谏则近于犯上谏而争辨则近于作乱臣子而为贤人所以败亡乎故与其为贤人不如其为孝子弟弟也是圣贤之隐情也然则巧变者何也巧变者婴孩之所贵也婴孩之所贵父母亦贵之父母之忧乐与婴孩比也因谏逹善反于婴孩之为孝术】
　　单居离问曰事兄有道乎曾子曰有尊事之以为已望也兄事之不遗其言兄之行若中道则兄事之兄之行若不中道则养之养之内不养于外则越也养之外不养于内则疏之也是故君子内外养之也【孟子曰中也养不中才也养不才故人乐有贤父兄也养者父兄之道而使弟行之何也曰养者犬马之能则犹是犬马自与也犬马之报主也见其亲则亲之喣沫相就若奉焉耳然则弟无谏其兄者乎曰无之怡怡之言则犹比于无谏也】
　　单居离问曰使弟有道乎曾子曰有嘉事不失时也弟之行若中道则正以使之弟之行若不中道则兄事之绌事兄之道若不可然后舍之矣
　　【不谏而兄事之可谓礼乎曰礼也敬先人之胞体以使其自反也使其不自反则逺于先人之志逺于先人之志则逺于先人之体矣然则兄弟之不强谏何也曰兄弟犹有父母之意焉父母之恩通于兄弟君臣之义通于朋友】
　　右传八则
　　感应章第十六
　　子曰昔者明王事父孝故事天明事母孝故事地察长幼顺故上下治【旧本下有天地明察神明彰矣二句今移下文】故虽天子必有尊也言有父也必有先也言有兄也宗庙致敬不忘亲也修身慎行恐辱先也天地明察神明彰矣宗庙致敬鬼神着矣【旧本天地明察二句在长幼顺故上下治之下文义不相防今移于此】
　　【凡为明王父天母地宗功祖徳因郊祀以致敬于祖襧因禘尝以致爱于邦族因祖襧以敬人之父老因邦族以爱人之子弟因天下之父老子弟以自爱敬其身身者天地鬼神之知能也天地鬼神有天子之身以效其知能而后礼乐有以作位育有以致孟子曰人之所不虑而知者其良知也所不学而能者其良能也天地鬼神托于天子以効其知能虽不学虑而所学虑者固已多矣】
　　孝悌之至通于神明光于四海无所不通
　　【郊祀明堂吉禘飨庙因而及于山川坛壝田祖后稷丘陵坟衍宗工先臣之有功徳于民者以及于百蜡厉傩之祭皆以致慤之义通之则亦无所不通矣释奠于学誓于泽宫乞言合语养老养幼饮酒于乡选士于射恵鲜小民及于鳏寡皆以致爱之义通之则亦无所不通矣慤与爱兼致也不敢恶慢则皆有神明之道焉为天子而以神明待天下天下亦以神明奉天子传曰天之所覆地之所载日月所照霜露所队凡有血气者莫不尊亲故曰配天故孝经者周公之志也】
　　诗云自西自东自南自北无思不服
　　【其无不服者何也敬也天地神明之治也尊在而尊长在而长亲在而亲无它逹之天下也日月之相迎星辰之相次风雷山泽之相命无不繇此者曾子曰仁者仁此者也义者宜此者也忠者中此者也信者信此者也礼者体此者也行者行此者也彊者彊此者也乐自顺此生刑自反此作夫孝者天地之大经也置之而塞于天地溥之而衡于四海施诸后世而无朝夕推而放诸东海而凖推而放诸西海而凖推而放诸南海而凖推而放诸北海而凖诗云自西自东自南自北无思不服是之谓也】
　　右经十六章
　　大传第十六
　　凡三王敎世子必以礼乐乐所以修内也礼所以修外也礼乐交错于中发形于外是故其成也怿恭敬而温文立太傅少傅以养之欲其知父子君臣之道也太傅审父子君臣之道以示之少傅奉世子以观太傅之徳行而审喻之太傅在前少傅在后入则有保出则有师是以徳喻而敎成也师也者敎之以事而喻诸徳者也保也者慎其身以辅翼之归于道者也
　　【明王之事天地则自其事父母始也其敬长尊老不敢恶慢于天下则犹自父兄而推也以天子之尊而必有父兄故立为保傅以敎之保傅之不足而又为养老齿胄以示之示之不足而又为侯以射之言夫强猛不服不知父兄君长之义者之可以发的也天子不敢忘父母则不敢易天地不敢忘亲则不敢辱先不敢辱先则不敢不敬其身矣贾生曰天子不谕于先圣王之徳不知君国畜民之道不见义礼之正不察应事之理不博古之典传不闻于威仪之数诗书礼乐之无经学业之不法凡此其属太师之任也古者齐太公軄之天子不婣于亲戚不恵于庶民无礼于大臣不忠于刑狱无经于百官不哀于丧不敬于祭不戒于戎事不信于诸侯不诚于赏罚不厚于徳不彊于行赐予侈于左右恡惜疏于卑逺不能惩忿窒欲大行大徳大义大道不从太师之敎凡此其属太傅之任也古者鲁周公軄之天子处位不端受业不敬敎诲讽诵诗书礼乐之不经不法不古言语不序音声不中律趋让进退不以礼升降揖让无容视瞻俯仰无节妄咳唾数顾趋行不徳色不比顺隐琴肆瑟凡此其属太保之任也古者燕召公軄之天子燕辟废其学左右之习诡其师答逺方诸侯遇贵大人不知文雅之辞答左右近臣不知己诺之适简闻小诵之不博不习凡此其属少师之任也古者史佚軄之天子居处出入不以礼衣服冠带不以法御器在侧不以度杂防从美不以章忿怒説喜不以义赋与噍让不以节小行小礼小义小道凡此其属少傅之任也天子居处燕私安所易乐而湛夜漏屏人而数饮酒而醉食肉而饱饱而强饥而惏暑而暍寒而寝而莫宥坐而莫侍行而莫先莫后常自为开户自取玩好自执器皿函顾还面而御器之不举不臧拆毁丧伤凡此其属少保之任也干戚戈羽之舞管籥琴瑟之防号呼謌谣声音不中律燕乐雅颂不中序凡此其属诏工之任也不知日月之不时节不知先王之讳与国之大忌不知风雨雷电之眚凡此其属太史之任也凡此入任者皆未及于孝弟也然以修身慎行不至辱先则亦庶矣故为天子之道则必自世子始也记曰知为人子然后可以为人父知为人臣然后可以为人君知事人然后能使人故敎天子以孝弟者必自敎世子始也敎世子则其所敎天子者亦如此矣诗曰佛时仔肩示我显徳行】
　　先王之所以治天下者五贵有徳贵贵贵老敬长慈幼此五者先王之所以定天下也贵有徳何为也为其近于道也贵贵为其近于君也贵老为其近于亲也敬长为其近于兄也慈幼为其近于子也是故至孝近乎王至弟近乎霸至孝近乎王虽天子必有父至弟近乎霸虽诸侯必有兄先王之敎因而不改所以领天下国家也
　　【凡是五者则皆僃于太学矣燕享朝聘乡饮酒耕耤搜狩则皆从太学来者也太学而外道莫备于宗庙莫严于朝廷朝廷尊尊宗庙亲亲尊尊亲亲则犹是一家之治也其使天下各尊其尊各亲其亲则非复一家之治也故贵有徳贵贵贵老敬长慈幼其道公于天下各举其所近因性而不改是先王之所谓至要也】
　　周公践阼庶子之正于公族者敎之以孝弟睦友子爱明父子之义长幼之序其朝于公内朝则东面北上臣有贵者以齿其在外朝则以官司士为之其在宗庙之中则如外朝之位宗人授事以爵以官其登馂献受爵则以上嗣庶子治之虽有三命不逾父兄其公大事则以丧服之精粗为序虽公族之丧亦如之以次主人若公与族燕则异姓为賔膳宰为主人公与父兄齿族食世降一等其在军则守于公襧公若有出疆之政庶子以公族之无事者守于公宫正室守太庙诸父守贵宫贵室诸子诸孙守下宫下室五庙之孙祖庙未毁虽为庶人冠取妻必告死必赴练祥则告族之相为也宜吊不吊宜免不免有司罚之至于赗承含皆有正焉公族无宫刑大辟谳于公公三宥之有司三致辟三宥不对走出致刑于甸人公使人追之有司对以无及反命公素服不举为之变哭于异姓之庙
　　【公族朝于内朝内亲也虽有贵者以齿明父子也外朝以官体异姓也宗庙之中以爵为位崇徳也宗人授事以官尊贤也登馂受爵以上嗣尊祖之道也丧纪以服之轻重为序不夺人亲也公与族燕则以齿而孝弟之道逹矣其族食世降一等亲亲之杀也战则守于公襧孝爱之深也正室守太庙尊宗室而君臣之道着矣诸父诸兄守贵室子弟守下室而让道逹矣五庙之孙祖庙未毁虽及庶人冠娶必告死必赴不忘亲也亲未絶而列于庶人贱无能也敬吊临赗睦友之道也古者庶子之官治而邦国有伦邦国有伦而众向方矣公族之罪虽亲不以犯有司正术也所以体百姓也刑于隐者不与国人虑兄弟也弗吊弗为服于异姓之庙为忝祖逺之也素服居外不听乐私丧之也骨肉之亲无絶也公族无宫刑不翦其类也是周道也三代不相袭礼亲亲贵贵贤贤相循环也而要于有父有兄兴仁兴让则未有着于太学者也太学之不释奠于先老不齿胄于国子不礼三老五更不合养老幼而可以广孝弟未之有也故文王世子之学圣人之明察所繇始也】
　　天道至教圣人至徳庙堂之上罍尊在阼牺尊在西庙堂之下县皷在西应皷在东君在阼夫人在房大明生于东月生于西此隂阳之分夫妇之位也君西酌牺象夫人东酌罍尊礼交动乎上乐交应乎下和之至也
　　【天地者父母之象日月者夫妇之象也以日月着天地以夫妇存父母以夫妇父母章于日月天地此神明之道圣王未之有易也礼乐交动东西互答以敬明爱以报其祖襧则祖襧之心安以告于神只则神祗之情适然则天地之不分祀后夫人之不与郊祭何也曰髙禖之祭则黄帝之四妃与焉大明之奏则挚莘之二女从焉髙禖近于天地大明近于日月古人之礼则必有取之也记曰天子亲耕于南郊以共齐盛王后亲蚕于北郊以共纯服诸侯耕于东郊以共粢盛夫人蚕于北郊以共冕服天子诸侯非莫耕也王后夫人非莫蚕也身致其诚信诚信之谓尽尽之谓敬敬尽然后可以事神明此所以通于神明之义也然则天地不分祀而君后分耕蚕何也曰祀可合也耕蚕不可合也然则分祀非礼与曰何为其非礼也合致者亲分致者尊亲不如尊之慤也颂曰时迈其邦昊天其子之致尊之谓也既右烈考亦右文母致亲之谓也致亲于庙致尊于郊致亲于内朝致尊于外朝三代百王各以义起也】
　　太庙之内敬矣君亲牵牲大夫赞币而从君亲制祭夫人荐盎君亲割牲夫人荐酒卿大夫从君命妇从夫人洞洞乎其敬也属属乎其忠也勿勿乎其欲其飨之也纳牲诏于庭血毛诏于室羮定诏于堂三诏皆不同位葢道求而未之得也设祭于堂为祊乎外故曰于彼乎于此乎一献质三献文五献察七献神大飨其王事与
　　【天地之明察其在于大飨与而犹曰大飨之礼不足以大旅大旅之礼不足以飨帝何也大飨之礼夫妇所得以共尽也飨帝之礼夫妇所不得而共尽也萃万国之懽心以事其亲又推其从出之祖以配上帝不合天下之贤亲老幼起敬起爱则不足以教美报也故曰万物本乎天人本乎祖取财于地取法于天是以尊天而亲地教民美报圣王之至要也】
</div>
    <div class="pagination">
<a href="孝经集传_page5.html">上一页</a><a href="孝经集传.html">1</a><a href="孝经集传_page2.html">2</a><a href="孝经集传_page3.html">3</a><a href="孝经集传_page4.html">4</a><a href="孝经集传_page5.html">5</a><span class="current-page">6</span><a href="孝经集传_page7.html">7</a><a href="孝经集传_page8.html">8</a><a href="孝经集传_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
