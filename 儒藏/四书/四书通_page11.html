<!DOCTYPE html>
<html>
 <head>
  <meta charset="utf-8"/>
  <title>
   四书通 - 第 11 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四书通 - 第 11 页/共 45 页
  </h1>
  <div class="content">
   箪竹器食饭也瓢瓠也顔子之贫如此而处之泰然不以害其乐故夫子再言贤哉回也以深叹美之○程子曰顔子之乐非乐箪瓢陋巷也不以贫寠【郡羽反】累其心而改其所乐也故夫子称其贤又曰箪瓢陋巷非可乐葢自有其乐尔其字当玩味自有深意【语録自有其乐自字对箪瓢陋巷言箪瓢陋卷非可乐葢自有其乐耳其字当玩味是元有此乐】又曰昔受学于周茂叔毎令寻仲尼顔子乐处所乐何事【语録要寻乐处只是自去寻寻到那极苦涩处这便是好消息来寻到那意思不好处便是乐底意来却无不做工夫自有乐底道理而今做工夫只是平常恁地理防不要把做差异了去做○郑舜举曰程正叔问学者子渊所乐者何也曰乐道也曰以道为乐而乐之则非子渊矣道在吾身曰由乎道则安而乐矣若以道为可乐而乐之则身与道为二矣非所谓乐之者也】愚按程子之言引而不发葢欲学者深思而自得之今亦不敢妄为之説学者但当从事于博文约礼之诲以至于欲罢不能而竭其才则庶乎有以得之矣【真氏曰博文者言以天下之理无不穷究而用功之广也约礼者言以礼检束其身而用功之要也内外精粗二者并进则此身皆与理为一从容游泳于天理之中虽箪瓢陋巷不知其为贫万钟九鼎不知其为富此乃顔子之乐也程子全然不露只使人自思而得之朱子又恐人无下手处特説出博文约礼四字令学者从此用力真积力久自然有得至于欲罢不能之地则顔子之乐可以庶几矣○通曰欲问顔子所乐何事当先问顔子所好何学葢学至夫子吾弗能己自知夫子之乐学至顔子欲罢不能自知顔子之乐也】
　　○冉求曰非不説子之道力不足也子曰力不足者中道而废令女画【説音悦女音汝】
　　力不足者欲进而不能画者能进而不欲【辅氏曰欲进而不能者心欲进而力有所不及也能进而不欲者力能进而心有所不肯也】谓之画者如画地以自限也【郑氏曰画犹画为界限非无余地不能辟而充之也】○胡氏曰夫子称顔回不改其乐冉求闻之故有是言然使求悦夫子之道诚如口之説刍豢【胡惯反】则必将尽力以求之何患力之不足哉画而不进则日退而已矣此冉求之所以局于艺也【饶氏曰冉求未尝用力便説力不足如季氏旅泰山且须救他便説不能此是尽处○通曰力从心上出未有心欲进而力不能进者也】
　　○子谓子夏曰女为君子儒无为小人儒
　　儒学者之穪程子曰君子儒为【去声下同】已小人儒为人谢氏曰君子小人之分义与利之间而已然所谓利者岂必殖货财之谓以私灭公适已自便凡可以害天理者皆利也子夏文学虽有余然意其逺者大者或昧焉故夫子语之以此【语録圣人为万世立言岂専为子夏説此处正要见得义利分明人多于此含糊去了不分界限今自己防读书看义理做文字便道别人不防便谓强得人此便是小人儒毫厘间便分君子小人岂谓子夏决不如此○饶氏曰此是就儒身上説若殖货利则全是小人不得谓之儒矣○通曰学也者所以学为君子也既谓之学者矣而犹有小人之穪何哉其用心诚不可不谨于毫厘丝忽之间也】
　　○子游为武城宰子曰女得人焉尔乎曰有澹台灭明者行不由径非公事未尝至于偃之室也【女音汝澹徒甘反】武城鲁下邑【胡氏曰言鲁下邑非大夫之采邑也】澹台姓灭明名字子羽径路之小而捷者公事如饮射读法之类【或问公事以士民之分言之则凡饮酒读法而羣至乎有司者公事也以邑宰之知己而访问焉则凡一邑之间利病休戚之所同而当以告于有司者亦公事也○胡氏曰饮谓乡饮周礼乡大夫宾贤能饮国中贤者能者州长习射党正蜡祭皆行乡饮酒礼射谓乡射周礼乡大夫以五物询众庶州长春秋以礼防民皆行乡射礼读法则州长于正月之吉党正于四时孟月吉日族师于月吉闾胥于既比皆行读法礼以是知为邑宰者亦然也其他则凡涉乎公事者皆是也】不由径则动必以正而无见小欲速之意可知非公事不见邑宰则其有以自守而无枉己徇人之私可见矣【胡氏曰言其动必以正则非但于行路而已言其有以自守则非但不私谒而已故又以可知可见总言之因小以明大因两端以见其全体也】○杨氏曰为政以人才为先故孔子以得人为问如灭明者观其二事之小而其正大之情可见矣后世有不由径者人必以为迂不至其室人必以为简非孔氏之徒其孰能知而取之【语録问为政以人才为先如子游为武城宰纵得人将焉用之曰古者士人为吏更为政而得人讲论此亦为政之助】愚谓持身以灭明为法则无苟贱之羞取人以子游为法则无邪媚之惑【冯氏曰武城之邑尚武勇然而夫子尝曰十室之邑必有忠信未可以无人简之今一问而果得灭明则知虽衰世陋邑未尝无贤特上之人无有知之者则与草木俱腐者多矣○通曰苟贱之羞邪媚之惑八字与正大之情四字相反然非子游自持身正大者未必取人如灭明之正大也】
　　○子曰孟之反不伐奔而殿将入门防其马曰非敢后也马不进也【殿去声】
　　孟之反鲁大夫名侧胡氏曰反即庄周所称孟子反者是也【或问孟之反曰庄周所谓孟子反葢闻老氏懦弱谦下之风而説之者也】伐夸功也【饶氏曰伐如伐木之伐凡人矜夸其能者乃所以自戕其能也故谓之伐】奔败走也军后曰殿防鞭也战败而还以后为功反奔而殿故以此言自揜其功也事在哀公十一年【冯氏曰防捶也葢抽夫以防其马齐国书帅师伐鲁孟孺子泄帅右师冉求帅左师及齐师战于郊右师奔之侧后入以为殿】○谢氏曰人能操无欲上人之心则人欲日消天理日明而凡可以矜己夸人者皆无足道矣然不知学者欲上人之心无时而忘也若孟之反可以为法矣【语録欲上人之心便是私欲圣人四方八面提起向人説只要去得私欲孟之反其他事不可知只此一事便可为法也○通曰禹不伐顔渊无伐自是圣贤事而鲁之大夫能之此固夫子所深取也所以表而出之者为学者病根在此一字也】
　　○子曰不有祝鮀之佞而有宋朝之美难乎免于今之世矣【鮀徒河反】
　　祝宗庙之官鮀卫大夫字子鱼有口才朝宋公子有美色言衰世好谀悦色非此难免葢伤之也【饶氏曰世教明则人知善之可好而不好谀知徳之可悦而不悦色矣○齐氏曰世衰尚巧言虽有令色如朝亦必佞而后免于世葢深叹之也】
　　○子曰谁能出不由户何莫由斯道也
　　言人不能出不由户何故乃不由此道邪怪而叹之之辞【冯氏曰莫不肯也○饶氏曰何字中有深意】○洪氏曰人知出必由户而不知行必由道非道逺人人自逺尔【真氏曰旧説谓人之不能不由道如出之不能不由户朱子非之以为世人之行不由道者众矣若如旧説则凡人所行不问是非善恶皆可以为道矣此叹世人但知出必由户而不知行必由道欲人知行不可以不由道也○辅氏曰前章是伤而叹之之辞此章是怪而叹之之辞以类记之也】
　　○子曰质胜文则野文胜质则史文质彬彬然后君子野野人言鄙略也史掌文书多闻习事而诚或不足也【辅氏曰史如周官太史小史之属太史掌邦之六典小史掌邦国之志所谓多闻也太史小史皆掌防祭賔客会同朝觐军旅之事所谓习事也先王盛时虽多闻习事而诚实固无不足者世衰道微习于外者多遗其内故多闻习事之史或有诚实不足者下一或字其义备矣】彬彬犹班班物相杂而适均之貌言学者当损有余补不足至于成徳则不期然而然矣【通曰须看集注分学者与成徳而言损有余补不足而求适乎文质之中学者之事也不待损益而文质自然得其中成徳之事也】○杨氏曰文质不可以相胜然质之胜文犹之甘可以受和白可以受采也文胜而至于灭质则其本亡矣虽有文将安施乎然则与其史也宁野
　　○子曰人之生也直罔之生也幸而免
　　程子曰生理本直罔不直也而亦生者幸而免尔【语録上一生字是始生之生下一生字是生存之生○如木方生被人折了便不直多应是死到得不死幸然如此○苏氏曰天之生物必直其曲必有故非生之理木之曲也或乙之水之曲也或碍之水不碍木不乙未尝不直也而况于人乎○陈氏曰只是秉彛中许多道理本甚坦直何尝有一亳迂折○杨中立曰古人于幼子尝视无诳所以养其直者有素矣○通曰须看人之生也四字直也者人之所以生之理也不直则去其所以为人矣】
　　○子曰知之者不如好之者好之者不如乐之者【好去声乐音洛】
　　尹氏曰知之者知有此道也好之者好而未得也乐之者有所得而乐之也○张敬夫曰譬之五谷知者知其可食者也好者食而嗜之者也乐者嗜之而饱者也知而不能好则是知之未至也好之而未及于乐则是好之未至也此古之学者所以自强而不息者欤【辅氏曰好之而未能乐未能与之为一也才到乐处则无息无二○饶氏曰论地位则知不如好好不如乐论功夫则乐原于好好原于知南轩所谓知而不好四句正是发明此意○陈氏曰乐者极至之意是知好工夫到后自见此境尔若用一物以乐之即非所以为乐矣○通曰知不如好知之深自能好好不如乐好之深自能乐好在未有所得之先乐在既有所得之后自强不息者好之深至诚无息者乐之至】
　　○子曰中人以上可以语上也中人以下不可以语上也【以上之上上声语去声】
　　语告也言教人者当随其高下而告语之则其言易入而无躐等之弊也○张敬夫曰圣人之道精粗虽无二致但其施教则必因其材而笃焉葢中人以下之质骤而语之太髙非惟不能以入且将妄意躐等而有不切于身之亦终于下而已矣故就其所及而语之是乃所以使之切问近思而渐进于髙逺也【真氏曰张氏説至精宻道徳性命者理之精也事亲事长洒扫应对之属事之粗也能尽其事亲事长之道则道徳性命不外乎此矣中人以下若骤然告之以道徳性命彼将何所从入想像亿度反所以害道不若且从易知处告之如事亲事长洒扫应对之属如此则可以循序而用力不期而至于高逺之地此圣门教人之要法也外焉问于人内焉思于心皆先其切近者则一语有一语之益一事有一事之功不比泛然驰骛于外而初无补于身心也○饶氏曰中人以下非是终不可以语上且使之切问近思由下以进于中则亦渐可以语上矣○通曰此非为人而言为教人者言因其才循其序使之有切问近思之益不使有不切于身之此善教人者也】
　　○樊迟问知子曰务民之义敬鬼神而逺之可谓知矣问仁曰仁者先难而后获可谓仁矣【知逺皆去声】
　　民亦人也获谓得也专用力于人道之所宜而不惑于鬼神之不可知知者之事也【语録此鬼神指祀典合崇祀者且如宗庙山川是合祀底亦当敬而不可防近才泥着便不是○常人之所谓知多求知人所不知圣人之所谓知只知其所当知而已】先其事之所难而后其效之所得仁者之心也此必因樊迟之失而告之○程子曰人多信鬼神惑也而不信者又不能敬能敬能逺可谓知矣【辅氏曰能敬则知人与鬼神二而一之不可斁能逺则知人与鬼神一而二之不可亵是可不谓之知乎】又曰先难克己也以所难为先而不计所获仁也【语録问既曰仁者则安得有己私而更须克己邪曰仁人者正其义不谋其利明其道不计其功而语意正如此仁者虽己无私然安敢自谓己无私乎】吕氏曰当务为急不求所难知力行所知不惮所难为【文集本欲只用吕説后见其后获意未备故别下语又惜其语非他説所及故存之于后○通曰集注言知者之事便见务民之义一句务字最重仁者之心便见先难二字先字最要务者事之所当为先者心之所当急○义人之所同有鬼神在有无之间务其所固有而不惑于有无之间知者之事也仁者之心纯乎天理不可有所为而为一有所为而为即非仁者之心矣】
　　○子曰知者乐水仁者乐山知者动仁者静知者乐仁者夀【知去声乐上二字并五教反下一字音洛】
　　乐喜好也知者达于事理而周流无滞有似于水故乐水仁者安于义理而厚重不迁有似于山故乐山动静以体言【语録不是兼仁知而言是各就其一体而言如曾子之徒是仁者子贡之徒是知者此章亦是泛説天下有此两般人尔○仁者虽有动时其体只自静知者虽有静时其体只自动】乐夀以效言也动而不括故乐静而有常故夀○程子曰非体仁知之深者不能如此形容之【通曰集注不特以达字与周流无滞形容知之动以安字与重厚不迁形容仁之静只事理义理四字便可见理一而已一事各具一理故曰事理在物为理处物为义故曰义理事无定用含动意义有定则含静意○水之体动而其能鉴物也则静山之体静而其能生物也则动观山水之动静可见仁知之动静矣○非夫子体仁知之深不能如此形容夫子太极也动而无动静而无静又非仁知二字所能形容】
　　○子曰齐一变至于鲁鲁一变至于道
　　孔子之时齐俗急功利喜夸诈乃霸政之余习鲁则重礼教崇信义犹有先王之遗风焉但人亡政息不能无废坠尔道则先王之道也言二国之政俗有美恶故其变而之道有难易【或问太公之盛时已必一变而后可以至于周公伯禽之王道齐俗益壊之后又必一变而后可以及鲁之衰○饶氏曰俗由于政桓公富国强兵故其俗急功利假仁借义故其俗喜夸诈鲁之周礼尽在其重礼法可知至汉初犹为项羽守城不下其崇信义可知○通曰先儒云王伯之辩莫如孟子不知夫子此章所以辩王伯者严矣道王道也当孔子之时齐有伯政之余习变而之王道极难变而仅可如孔子之时之鲁耳鲁则犹有先王之余风一变后可至于王道集注谓政俗有美恶美者先　王之余风恶者伯政之余习即此可见尊王贱伯之意】○程子曰夫子之时齐彊鲁弱孰不以为齐胜鲁也然鲁犹存周公之法制齐由桓公之霸为从简尚功之治太公之遗法变易尽矣故一变乃能至鲁鲁则修举废坠而已一变则至于先王之道也愚谓二国之俗惟夫子为能变之而不得试然因其言以考之则其施为缓急之序亦略可见矣【语録齐功利之习所当变鲁纪纲所当振便是急处○通曰天之变化万物固自有序使大子得变二国之俗必有缓急之序犹天之变化万物不无先后之序也】
　　○子曰觚不觚觚哉觚哉【觚音孤】
　　觚棱也或曰酒器【冯氏曰觚酒器一升曰爵二升曰觚觚物之冇棱者也○洪庆善曰古者献以爵而酬以觚此夫子因献酬之际有所感也】或曰木简【冯氏曰顔师古曰学书之牍或以记事削木为之其形或六面或八面皆可书孔子叹即此也窃谓觚为酒器见于礼经为木简见于汉急就章则谓为简属者秦汉以后之称非孔子所谓也木简之觚今文从防】皆器之有棱者也【语録古人之器多有觚如酒器便如今花瓶中间有八角者木简似界方而六面即汉所谓操觚之士者也古人所以恁地方时縁是顿得穏】不觚者葢当时失其制而不为棱也觚哉觚哉言不得为觚也○程子曰觚而失其形制则非觚也举一器而天下之物莫不皆然故君而失其君之道则为不君臣而失其臣之职则为虚位范氏曰人而不仁则非人国而不治则不国矣【通曰集注不得为觚四字可玩觚而失其所以为觚之制则不得为觚矣人而失其所以为人之则得为人乎所以下文引程子范氏之説以实之】
　　○宰我问曰仁者虽告之曰井有仁焉其从之也子曰何为其然也君子可逝也不可陷也可欺也不可罔也刘聘君曰有仁之仁当作人今从之从谓随之于井而救之也宰我信道不笃而忧为仁之陷害故有此问逝谓使之往救陷谓陷之于井欺谓诳之以理之所有罔谓昧之以理之所无葢身在井上乃可以救井中之人若从之于井则不复能救之矣此理甚明人所易晓仁者虽切于救人而不私其身然不应如此之愚也【刘氏字致中名勉之建安人○语録可逝不可陷是就这一事説可欺不可罔是总説○通曰爱不足以尽仁仁者必能爱觉不可以名仁仁者必能觉然则仁者之爱也可欺之使之往救仁者之觉也不可罔之使陷于井也】
　　○子曰君子博学于文约之以礼亦可以弗畔矣夫【夫音扶】
　　约要也畔背也君子学欲其博故于文无不考守欲其要故其动必以礼如此则可以不背于道矣【语録博文所以验诸事约礼所以体诸身如此用功则博者可以择中而居之不偏约者可以应物而动皆有则内外相助而博不至于泛滥无归约不至于流遁失中矣○圣人之教学者之学不越博文约礼两事○博文是道问学之事于天下事物之理皆欲其知之约礼是尊德性之事于吾心固有之理无一息而不存○黄氏曰如仁字凡洙泗所言皆不可不讲是博学于文也及其反而束之以求其要则不过存此心而已能存此心即所谓礼也○陈氏曰博为约之资约为博之守○通曰文无不考是于事事物物而求其理动必以礼是束吾身心而归之理徒博非也径约亦非也】○程子曰博学于文而不约之以礼必至于汗漫博学矣又能守礼而由于规矩则亦可以不畔道矣【语録若博学而不约之以礼便无归宿处○王氏曰集注是两平説程子重在礼】
　　○子见南子子路不説夫子矢之曰子所否者天厌之天厌之【説音悦否方九反】
　　南子卫灵公之夫人有行孔子至卫南子请见孔子辞谢不得已而见之【冯氏曰孔子至卫南子使人谓孔子曰四方之君子不辱欲与寡君为兄弟者必见寡小君寡小君愿见孔子辞谢不得已而见之夫人在絺帷中孔子入门北面稽首再拜环佩璆然子曰吾乡为不见见之礼答焉史之所记如此○齐氏曰南子尝以车声辚辚止而后作知其为蘧伯玉之贤况于孔子乎其欲见之也秉彜好徳之天也】葢古者仕于其国有见其小君之礼而子路以夫子见此乱之人为辱故不悦矢誓也【或问矢之为誓曰矢誓声相近盘庚所谓矢言亦愤激之言而近于誓者也】所誓辞也如云所不与崔庆者之类【见左传襄二十五年】否谓不合于礼不由其道也【饶氏口礼是先王之制道是天下事物常然之理】厌弃絶也圣人道大徳全无可不可其见恶人固谓在我有可见之礼则彼之不善我何与【去声】焉【真氏曰道大徳可以转乱而为治化恶而为善故孔子于南子阳货皆见之于公山不狃佛肸之召皆欲往焉若大贤以下则危邦不入乱邦不居小人则逺之飬就之而未必能有所济而或自以自污顔闵终身不仕葢以此也】然此岂子路所能测哉故重【平声】言以誓之欲其姑信此而深思以得之也【冯氏曰甚矣君子之于小人非礼不见故小人之欲见君子必依乎礼则君子虽欲辞焉而不可得已如阳货南子夫子固不得而絶之也○通曰佛肸弗扰之召南子之见子路皆不能无疑然夫子于佛肸弗扰之召欲往而卒不往者有生物之仁又有知人之知也于南子请见辞谢不得已而见之者有可谢之义又有可见之礼也葢于佛肸弗扰欲往而卒不往可也往则非时中矣在南子必欲见夫子则虽见之可也必不肯见之亦非时中矣】
　　○子曰中庸之为徳也其至矣乎民鲜久矣【鲜上声】中者无过无不及之名也【辅氏曰集注初本并不偏不倚言中后去之而専言无过不及者喜怒哀乐未发谓之中至子思而始着于书而程子因以发中一名而含二义之説若孔子之教只是即事以明理故集注只以无过不及言中又况己有程子不偏之説于后乎】庸平常也至极也鲜少也言民少此徳今已久矣○程子曰不偏之谓中不易之谓庸中者天下之正道庸者天下之定理自世教衰民不兴于行少有此徳久矣【饶氏曰此章与中庸之文大同小异此章上句有之为徳也四字以中庸之徳言也彼章无之为徳也四字以中庸之道言也以徳言则不消言能而能在其中故此章下句无能字以道言则有能知与不能知能行与不能行故彼章下句不可无能字此章言氏鲜此徳是以世教之衰民不兴行而然彼章言民鲜能此道是以气质之异有过不及而然意者此章是大子本语彼章是子思櫽括○通曰书言中不言庸后世以中为难行故夫子加以庸之一字然则庸者常行之理也而民固有鲜能行之者何哉】
　　○子贡曰如有博施于民而能济众何如可谓仁乎子曰何事于仁必也圣乎尧舜其犹病诸【施去声】
　　博广也仁以理言通乎上下圣以地言则造【七到反】其极之名也【语録仁以理言是个彻头彻尾物事如一元之气圣以地言也不是离了仁而为圣圣只是行仁到那极处仁是这理圣便是充这理到极处不是仁上面更有个圣○仁是通上下而言有圣人之仁有贤人之仁有众人之仁一事之仁也是仁全体之仁也是仁】乎者疑而未定之辞病心有所不足也言此何止于仁必也圣人能之乎则虽尧舜之圣其心犹有所不足于此也【语録言博施济众之事何止于仁必是行仁极致之人亦有不能尽尧舜也做不了益仁者之心虽无穷而仁者之事则有限○或问必圣人而后能之乎曰不然此正谓虽圣人亦有所不能耳必也圣乎葢以起下文尧舜犹病之意犹必也射乎而后言射之有争也】以是求仁愈难而愈逺矣
　　夫仁者己欲立而立人已欲逹而达人【夫音扶】
　　以己及人仁者之心也于此观之可以见天理之周流而无间矣状仁之体莫切于此【语录立字达字之义皆兼内外而言谓如在此而住得稳便是立如行便要到便是达如身要成立亦是立学要通达亦是达事事皆然若必以博施而后为仁则有终身不得仁者矣○必博施而后为仁孔顔不得位不成做不得仁山林之壬更做仁不得欲立欲达即絜矩之义○蔡氏曰夫仁者只就已上发出】
　　能近取譬可谓仁之方也已
　　譬喻也方术也近取诸身以己所欲譬之他人知其所欲亦犹是也然后推其所欲以及于人则恕之事而仁之术也于此勉焉则有以胜其人欲之私而全其天理之公矣【语録以己及人仁之体也推己及人仁之方也○欲立人欲达人即子贡所谓欲无加诸人仁之事也能近取譬求仁之方即孔子所谓勿施于人恕之事也○此章是三节前面説仁之功用中间説仁之体后面説仁之方】○程子曰医书以手足痿【于危反】痹【卑利反】为不仁此言最善名状仁者以天地万物为一体莫非己也认得为已何所不至若不属己自与己不相干如手足之不仁气己不贯皆不属己故博施济众乃圣人之功用仁至难言故止曰己欲立而立人己欲达而达人能近取譬可谓仁之方也己欲令如是观仁可以得仁之体【黄氏曰或以为痿痹者不识痛痒之谓也如此则觉者为仁仁可以觉言乎曰所谓仁者当于气己不贯上求之○齐氏曰手足不属己气之不贯也天地万物不属己心之不负也身与手足一体也外邪间之故与气不相贯己与天也万物一体也人欲间之故与心不相贯通身与手足之间者医必有方通我与天也万物之间者圣亦必有方然则恕者圣人去间之方也】又曰论语言尧舜其犹病诸者二夫博施者岂非圣人之所欲然必五十乃衣帛七十乃食肉圣人之心非不欲少者亦衣帛食肉也顾其养有所不赡耳此病其施之不博也济众者岂非圣人之所欲然治不过九州圣人非不欲四海之外亦兼济也顾其治有所不及耳此病其济之不众也推此以求修己以安百姓则为病可知苟以吾治已足则便不是圣人吕氏曰子贡有志于仁徒事高逺未知其方孔子教以于已取之庶近而可入是乃为仁之方虽博施济众亦由此进【语録子贡凡三问仁圣人凡三告之以推己度物想得子贡大段髙明于推己处犹有未尽○通曰子贡以仁之事言夫子以仁者之心言以事言则非尧舜不能尽其事而虽尧舜亦有不能尽其所难尽之事者以心言在尧舜者为以己及物之心而未至于尧舜者亦可以推己及物为心也】

　　论语通巻三
　　钦定四库全书
　　论语通卷四　　　　　　元　胡炳文　撰
　　朱子集注
　　述而第七
　　此篇多记圣人谦己诲人之辞及其容貌行事之实凡三十七章
　　子曰述而不作信而好古窃比于我老彭【好去声】
　　述传旧而已作则创始也故作非圣人不能而述则贤者可及窃比尊之之辞我亲之之辞老彭商贤大夫见大戴礼【虞德篇】葢信古而传述者也【饶氏曰我老彭者老彭殷大夫而夫子亦殷人也故谓殷为我】孔子删诗书定礼乐賛周易修春秋皆传先王之旧而未尝有所作也故其自言如此葢不惟不敢当作者之圣而亦不敢显然自附于古之贤人葢其德愈盛而其心愈下不自知其辞之谦也然当是时作者略备夫子葢集羣圣之大成而折衷之其事虽述而功则倍于作矣此又不可不知也【语録孔子贤于尧舜非老彭之所及自不须説但其谦退不居而反自比焉且其辞气极于谦逊而又出于诚实此言所以盛徳之至也学者反覆濳玩识得圣人气象○通曰德愈盛者其心自然愈下心愈下者其辞自然愈谦惟夫子能不自圣而亦惟夫子之圣能之也】
　　○子曰黙而识之学而不厌诲人不倦何有于我哉【识音志又如字】
　　识记也黙识谓不言而存诸心也【饶氏曰黙识与道聴涂説者相反道聴涂説更不复留为身心受用黙识则其所得者深而所存者固矣诗云心乎爱矣遐不谓矣中心藏之何日忘之易曰黙而成之不言而信存乎德行皆是此意】一説识知也不言而心解也前説近是何有于我言何者能有于我也三者已非圣人之极至而犹不敢当则谦而又谦之辞也【语録此必因人称圣人有此圣人以谦辞承之后来记者失却上一截只做圣人自话○熊氏曰后章学而不厌诲人不倦亦此意先言黙而识之圣门之学以沉濳渊黙为本○通曰学贵自得故在黙识自得而不自以为得故学而不厌自得而必欲人之同得故诲人不倦】
　　○子曰德之不修学之不讲闻义不能徙不善不能改是吾忧也
　　尹氏曰德必修而后成学必讲而后明见善能徙改过不吝此四者日新之要也苟未能之圣人犹忧况学者乎【黄氏曰修治也谓去其疵纇而全其善也○通曰德必修而后新学以讲而益新徙与改皆是自新故尹氏以为日新之要】
　　○子之燕居申申如也夭夭如也
　　燕居间暇无事之时【齐氏曰居设席于地两膝着地而以凥加趺也故孔子尝谓曽子曰居吾语女而下文言曽子避席】杨氏曰申申其容舒也夭夭其色愉也【胡氏曰惟身可以言舒布故知以容言惟顔貌可以言愉悦故知以色言】○程子曰此弟子善形容圣人处也为申申字説不尽故更着夭夭字今人燕居之时不怠惰放肆必太严厉严厉时着此四字不得怠惰放肆时亦着此四字不得惟圣人便自有中和之气【语録亦须稍严厉方可不然无下手处但得身心收敛则自然和乐○只是燕居时如此在朝及接人时又不然○胡氏曰程子以怠惰放肆对严厉而言于严厉之上特加太字葢严厉亦不可无若太严厉则不可尔○洪氏曰易于形容所不能言者必曰如至乡党一言之不足则复言之与此义同○通曰此虽是形容夫子燕居时容色最可见夫子之心申申其容舒心广而体胖也夭夭其色愉仁义根心而生色之睟然者也】
　　○子曰甚矣吾衰也乆矣吾不复梦见周公【复扶又反】孔子盛时志欲行周公之道故梦寐之间如或见之至其老而不能行也则无复是心而亦无复是梦矣故因此而自叹其衰之甚也【语録夫子梦周公正是圣人至诚不息处然时止时行无所凝滞故及其衰则不复梦亦可见矣】○程子曰孔子盛时寤寐常存行周公之道及其老也则志虑衰而不可以有为矣葢存道者心无老少之异而行道者身老则衰也【语録戴少望谓顔渊死圣人观之人事鳯鸟不至河不出圈圣人察之天理不复梦见周公圣人验之吾身然后知斯道之果不可行而天之果无意于斯世也○张氏曰夫子梦见周公之心周公思兼三王之心也○或问胡氏曰圣人诚存则其梦治他人思虑纷扰则所梦亦乱或邪或正与旦画之所为等尔善学者既谨其言动而又必验诸梦寐之间也○熊氏曰或疑孔子之心常存行周公之道恐涉于心动否曰心是动物思亦动也但无邪思梦得其正何害○通曰只是孔子之梦亦见孔子无意必固我处大抵梦最可验人之心世之人有老而不能无功名之梦者其心有所执着而未化也倘无复是心则亦无复是梦矣】
　　○子曰志于道
　　志者心之所之之谓道则人伦日用之间所当行者是也知此而心必之焉则所适者正而无他岐之惑矣【语録这须知是个生死路头一边是死路一边是生路这去便善那去便恶知得此路是了只管向此路去念念不忘处己也在是接人也在是讲论也在是思索也在是】
　　据于德
　　据者执守之意德者得也得其道于心而不失之谓也得之于心而守之不失则终始惟一而有日新之功矣【语録德者得之心然既得之守不定亦失了须要照管不失了○旧作得于身而不失今作得其道于心而不失诸书皆未及改此是通例○饶氏曰德字之训前云得于心而不失此云行道而有得于心者前篇是泛释德字德是得之于天不失是不失于己合此二者方尽得德字之义此则从志道上来故云行道而有得○通曰饶氏是见未改本得又改作得其道于心而不失】
　　依于仁
　　依者不违之谓仁则私欲尽去而心德之全功也功夫至此而无终食之违则存养之熟无适而非天理之流行矣【语録依仁是此心常在不令少有走作○饶氏曰据如据案以手据之虽畧有凭藉犹未十分安稳依如靠背然全身靠在上靣方是有所倚赖】
　　防于艺
　　防者玩物适情之谓【胡氏曰玩物本非美辞然以六艺为物而玩之非丧志之物也○永嘉陈氏曰教之六艺小学之初事防于艺成德之余功小学之初习其文成德之防适其意生熟滋味逈别】艺则礼乐之文射御书数之法皆至理所寓而日用之不可阙者也朝夕防焉以博其义理之趣则应务有余而心亦无所放矣【胡氏曰艺亦日用之不可无者乃是理之妙散于日用间苟有未通亦可以为全体之累也】○此章言人之为学当如是也葢学莫先于立志志道则心存于正而不他据德则道得于心而不失依仁则德性常存而物欲不行防艺则小物不遗而动息有养学者于此有以不失其先后之序轻重之伦焉【王氏曰文中子曰志道据德依仁而后艺可防此所谓先后之序游艺若轻至于养一个不违仁亦不可谓轻矣】则本末兼该内外交养日用之间无少间【去声】隙而涵泳从容忽不自知其入于圣贤之域矣【语録志于道方要去做据于德则道方有归着犹是在事上依于仁则德方有本领然艺亦不可不理防以此知大则道无不包小则道无不入小大精粗皆无渗漏皆是做工夫处○自志道至依仁是从粗入精自依仁至防艺是自本兼末○或问以先后之序言之则志道而后德可据据德而后仁可依依仁而后艺可防以疎密之等言之则志道者未如德之可据据德者未如仁之可依依仁之密乎内又未若防艺之周于外也○胡氏曰道德仁所当先艺可以少后志据依所当重防可以少轻务本而不废其末事内而不忽乎其外以其先后轻重之伦序而言固无不差别以其本末兼该内外交养而言则又未尝不相资也○饶氏曰志道如人行路据德谓行路而有宿泊处依仁则又就宿泊处渐渐立得家计成却安居了防艺是出防之义如人居家有时出防也又曰须是防于艺防从别处去则出乎道德仁之外而为放心矣○通曰集注此章初本训德字亦曰行道而有得于心后改曰得其道于心而不失较之为政以德多其道二字葢此德承上文道字解下文仁字曰心德之全亦承德字解以见道德仁之名若有异实只是一理志道则趋向之正此心惟恐外乎此理据德则持守之坚此心不失乎此理依仁则存养之熟此心此理浑乎为一艺不过理之所当防亦足为养心之助尔内外交养不可以其外先其内本末兼该亦不可以其本遗其末】
　　○子曰自行束脩以上吾未尝无诲焉
　　脩脯也十脡【他鼎反】为束古者相见必执贽以为礼束脩其至薄者葢人之有生同具此理故圣人之于人无不欲其入于善但不知来学则无往教之礼故苟以礼来则无不有以教之也【语録在礼无以束脩为贽惟记檀弓曰束脩之问不出境少仪曰其以乘壶酒束脩一犬谷梁传曰束脩之问不行境中则是亦有以此为礼不但妇人用枣脩矣然比羔鴈雉鸡为薄故云至薄○齐氏曰汉诸王致礼于其傅犹曰束脩盖古礼也】
　　○子曰不愤不啓不悱不发举一隅不以三隅反则不复也【愤房粉反悱芳匪反复扶又反】
　　愤者心求通而未得之意悱者口欲言而未能之貌【辅氏曰心求通而未得通则其意愤然而不能自己愤有鬰懑之意口欲言而未能言则其貌悱悱然而不能自伸悱者屈抑之貌】啓谓开其意发谓逹其辞【饶氏曰啓如啓户畧开之也发如弩之张而为之发其机】物之有四隅者举一可知其三反者还以相证之义复再告也上章已言圣人诲人不倦之意因并记此欲学者勉于用力以为受教之地也【王氏曰圣人虽急于教人亦不轻于教人】○程子曰愤悱诚意之见于辞色者也待其诚至而后告之既告之又必待其自得乃复告尔又曰不待愤悱而发则知之不能坚固待其愤悱而后发则沛然矣【语録学者至愤悱时其心已畧畧通晓但心已喻而未甚信口欲言而未能逹故圣人于此啓发举一隅其三隅须是学者自去理防举一隅而不能以三隅反是不能用力者夫子所以不再举也○通曰天未尝一息不以生物为事然生之必有其机培之必因其材圣人教人亦犹是也】
　　○子食于有丧者之侧未尝饱也
　　临丧哀不能甘也【冯氏曰檀弓记此葢古礼然也是书所记礼仪多合礼经葢举世不行而夫子举行之故门人以为记尔】
　　子于是日哭则不歌
　　哭谓吊哭一日之内余哀未忘自不能歌也【语録圣人不成哭了便骤去歌得如四时也须渐渐过去○通曰圣人之哀　未忘自不能遽改而乐犹造化隂之惨自不能遽改为阳之舒也】○谢氏曰学者于此二者可见圣人情性之正也能识圣人之情性然后可以学道
　　○子谓顔渊曰用之则行舍之则藏惟我与尔有是夫【舍上声夫音扶】
　　尹氏曰用舎无与于己行藏安于所遇命不足道也顔子几于圣人故亦能之【语録用之则行舍之则藏八字极要人玩味若他人用之则无可行舍之则无可藏惟孔子与顔渊先有此事业在已分内若用之则见成将出来行舎之则藏了他人岂有是哉下文云惟我与尔有是夫有是二字当如是看○此节专在两则字如可以仕则仕可以止则止之类孔顔于用舎行藏之间如霁则行如潦则止○常人用之则行乃所愿舎之则藏非所欲舎之则藏是自家命恁地不得已不奈何圣人无不得已无不奈何底意何消更言命到得无可如何处始言命只为中人以下説如道之将行将废命也此为子服景伯説如曰有命焉是为弥子瑕説下一等人不知有命又一等人知有命犹自夫计较中人以上便安于命到圣人便不消言命矣又曰命只是尹氏添此一脚本文非有此意○胡氏曰用舍无与于己在人者不必过而问也行藏安于所遇在我者未尝不自得也　冯氏曰道本期于用非独善其身而已也然时不我用则有退藏而已用之而欲藏不仁也舎之而欲行不知也是时欲扶世立功名者知行而不知藏欲洁身遗世者知藏而不知行此夫子所以旁观一世惟子渊与己同也説者乃谓渊不愿仕是以其迹而不知其心也为邦之问概可见矣○通曰用行舍藏玩集注及语録一当就有字上看谓常人用之末必有可行舎之未必有可藏二当在则字上看圣人不必于行用之则行不必于藏舍之则藏用舎在人而不在己三当合两句互看狥物者用之则行舍之未必肯藏絶物者舍之则藏用之未必肯行】
　　子路曰子行三军则谁与
　　万二千五百人为军大国三军子路见夫子独美顔渊自负其勇意夫子若行三军必与己同【语録子路此问虽无私意然犹有固必之心】
　　子曰暴虎冯河死而无悔者吾不与也必也临事而惧好谋而成者也【冯皮氷反好去声】
　　暴虎徒抟冯河徒渉惧谓敬其事成谓成其谋言此皆以抑其勇而教之然行师之要实不外此子路葢不知也【饶氏曰子路未暴虎冯河夫子姑抑而教之】○谢氏曰圣人于行藏之间无意无必其行非贪位其藏非独善也若有欲心则不用而求行舎之而不藏矣【饶氏曰用之不行是好遯底舎之不藏是好进底人自有两様谢氏谓不用求行舎之不藏只説得一邉】是以惟顔子为可以与于此子路虽非有欲心者然未必能无固必也至以三军为问则其论益卑矣夫子之言葢因其失而救之夫不谋无成不惧必败小事尚然而况于行三军乎【冯氏曰子路葢以顔渊仁而无勇然子畏于匡顔渊后盖有大勇存焉曰子在回何敢死是亦临事而惧好谋而成者也】
　　○子曰富而可求也虽执鞭之士吾亦为之如不可求从吾所好【好去声】
　　执鞭贱者之事【胡氏曰周礼秋官条狼氏以下士为之王出入则趋走而辟去道路行者自王公以下至子男皆有职是者焉所以谓之贱役太史公谓假令晏子尚在愿为之执鞭者本此也○冯氏曰条狼氏王出入则八人夹道公六人侯伯四人子男二人】设言富若可求则虽身为贱役以求之亦所不辞然有命焉非求之可得也则安于义理而已矣何必徒取辱哉【通曰前章集注命不足道为圣人言也此章有命焉以圣人为学者言也】○苏氏曰圣人未尝有意于求富也岂问其可不可哉为此语者特以明其决不可求尔杨氏曰君子非恶【去声】富贵而不求以其在天无可求之道也【语録上句是假设之辞下句方是正意下句説从吾所好便见上句执鞭之士非所好矣更味而字虽字亦字可见文势重在下句也○郑氏曰圣人教人独于贫贱富贵之中申言而明告之恐其为心害也今告之以不求容有不信告之以必不可求则其心安矣】
　　○子之所慎齐战疾【齐侧皆反】
　　齐之为言齐【如字下同】也将祭而齐其思虑之不齐者以交于神明也诚之至与不至神之飨与不飨皆决于此战则众之死生国之存亡系焉疾又吾身之所以死生存亡者皆不可以不谨也【通曰齐是幽明交接之际战是国家存亡之际疾是吾身存亡之际慎也者于其际而谨其几也】○尹氏曰夫子无所不谨弟子记其大者耳【辅氏曰圣人之心不待操而常存岂容有不慎之时不慎之事哉特于此三事慎之又慎故弟子记之以埀教后世】
　　○子在齐闻韶三月不知肉味曰不图为乐之至于斯也
　　史记三月上有学之二字不知肉味葢心一于是而不及乎他也曰不意舜之作乐至于如此之美则有以极其情文之备而不觉其叹息之深也盖非圣人不足以及此【辅氏曰声谓文也情谓实也】○范氏曰韶尽美又尽善乐之无以加此也故学之三月不知肉味而叹美之如此诚之至感之深也【语録三月大约只是言其乆不成是九十日至九十一日便知肉味此处须见得夫子之心与舜之心分明为一○冯氏曰舜之后封于陈为之后者得用先代之乐自陈敬仲奔齐而韶乐有传当是时鲁具四代之乐然恐不无差舛韶之来最逺而独得其传于今故夫子曰韶尽美矣又尽善也殆谓是欤岂非德盛源深固至此欤彼季札在鲁观韶虽极称賛未必如在齐之善夫子是以愿学而忘味之乆而不自知也○通曰夫子之心本自深契乎舜之心故其闻韶也亦一乎是而不他舜之韶舜之心所寄也诚之至感之六字最有意葢非特见夫子间韶乐而诚之至亦自于乐见圣之诚之至非特见夫子有感于韶之深亦见韶之所以感动夫子者深】
　　○冉有曰夫子为卫君乎子贡曰诺吾将问之
　　为犹助也卫君出公辄也灵公逐其世之蒯【苦怪反】聩【胡对反】公薨而国人立蒯聩之子辄于是晋纳蒯聩而辄拒之时孔子居卫卫人以蒯聩得罪于父而辄嫡孙当立故冉有疑而问之诺应辞也【吴氏曰辄之事子路以为是而冉有子贡疑以为非者也】
　　入曰伯夷叔齐何人也曰古之贤人也曰怨乎曰求仁而得仁又何怨出曰夫子不为也
　　伯夷叔齐孤竹君之二子其父将死遗命立叔齐父卒叔齐逊伯夷伯夷曰父命也遂逃去叔齐亦不立而逃之国人立其中子其后武王伐纣夷齐扣马而谏武王灭商夷齐耻食周粟去隐于首阳山遂饿而死怨犹悔也君子居是邦不非其大夫况其君乎故子贡不斥卫君而以夷齐为问夫子告之如此则其不为卫君可知矣葢伯夷以父命为尊叔齐以天伦为重其逊国也皆求所以合乎天理之正而即乎人心之安既而各得其志焉则视弃其国犹敝蹝尔何怨之有若卫辄之据国拒父而惟恐失之其不可同年而语明矣【语録一个是父子争国一个是兄弟逊国此是则彼非可知○冯氏曰灵公命郢而郢以逊辄者以蒯聩尝为世子故也昔公仪仲子之丧舎其孙而立其子子防问诸夫子夫子曰否立孙然则世子亡而立孙礼也此冉有子贡之徒不能无疑也然辄之立非灵公命也今灵公卒而蒯聩入而辄者假以吾父不可复见先君于庙吾国不可以无主则岂无郢乎委而逃之则可以两全于君父之间矣○饶氏曰仁者天地生物之心人得之而为不忍之心若伯夷以父命为尊是不忍违其父叔齐以天伦为重是不忍先其兄若辄之拒蒯聩则是忍于抗其父矣所以集注既曰合乎天理之正而又曰即乎人心之安是可忍也孰不可忍也如何安得○通曰人心谁无天理能合乎天理之正方可即乎人心之安乃谓之仁伯夷以父命为重是伯夷之心合乎天理而后伯夷之心方安叔齐以天伦为重是叔齐之心合乎天理而后叔齐之心方安集注下一安字便见夷齐不怨安则不怨怨者不安辄之拒父全无人心天理矣辄之心安乎不　安乎】○程子曰伯夷叔齐逊国而逃谏伐而饿终无怨悔夫子以为贤故知其不与辄也【齐氏曰父子也兄弟也君臣也人之伦也而三才之所以立也二子之交让也所失者国而所得者父子兄弟之纪其非武王而饿以死也所失者身而所得者君臣之义是皆脱然有见于富贵贫贱死生之外而一毫私已不与焉谓非仁乎冉求有见于伯夷之仁必有见夫辄之不仁知夷齐于人纪为有功必知辄为名教之所不容】
　　○子曰饭防食饮水曲肱而枕之乐亦在其中矣不义而富且贵于我如浮云【饭符晚反食音嗣枕去声乐音洛】
　　饭食之也防食麤饭也圣人之心浑然天理虽处【上声】困极而乐亦无不在焉其视不义之富贵如浮云之无有漠然无所动于其中也【通曰欲识孔子之乐须看集注浑然天理四字惟其天也浑然故其乐也自然凡富贵皆视之漠然也而况于不义乎】○程子曰非乐防食饮水也虽防食饮水不能改其乐也不义之富贵视之轻如浮云然又曰须知所乐者何事【陈氏曰乐在其中与不改其乐诚有问但程子于此却用不改字主意全别其添一能字而又系于防食饮水之下者是虽防食饮水亦不能改圣人之乐便见本然浑然之乐元不曽动比之顔子不改系之回也之下是回不为箪瓢陋巷所改语意轻重自不同矣○饶氏曰乐是圣人之所固有富贵贫贱是时之适然人不处富贵则处贫贱圣人之乐处富贵则在富贵中处贫贱则在贫贱中然乐在富贵中见得不分晓在贫贱中方别出故多于贫贱处説】
　　○子曰加我数年五十以学易可以无大过矣
　　刘聘君见元城刘忠定公自言尝读他论加作假五十作卒盖加假声相近而误读卒与五十字相似而误分也愚按此章之言史记作假我数年若是我于易则彬彬矣加正作假而无五十字盖是时孔子年已几【平声】七十矣五十字误无疑也学易则明乎吉凶消长【上声】之理进退存亡之道【刘忠定名安世字器之大名人○胡氏曰吉凶消长以卦体言进退存亡以人事言】故可以无大过【语録圣人一生学问未尝自説无过至此境界方言无大过犹似有小过在虽是谦辞然道理真实无穷尽期説者当看此等为圣人气象】盖圣人深见易道无穷而言此以教人使知不可以不学而又不可以易而学也【胡氏曰使知不可以不学者欲人知圣人至老而犹学也不可以易而学者欲人知圣人虽老而犹卒学也○饶氏曰诗书礼乐皆是人做底若易则是性命之原天下义理皆从此出须是学到这里方始识得诗书礼乐之所以然而纵横泛应无毫厘之差可以无过○通曰先是皆谓夫子未作十翼如八索及左氏所述占辞支辞蔓説所谓大过也翼易以后易始无差缪故曰无大过独朱子谓夫子言此以教人使人知夫子老且学易未如夫子者当如何尔然夫子岂是少年不学易到七十方始学易但其为十翼也即是学伏义文王周公之易尔况所谓无大过非特翼易之后易可无过易占辞于吉凶悔吝之外屡屡以无咎言之大要只欲人无过悔则过能改而至于吉吝则过不改而　至于凶使人人皆知学易则皆可以无大过此　夫　子教人之深意也】
　　○子所雅言诗书执礼皆雅言也
　　雅常也执守也诗以理情性书以道政事礼以谨节文皆切于日用之实故常言之【冯氏曰易道精微春秋纪变乐在有司非所常言也诗可以兴观羣怨以事君父书乃齐家治国平天下之常道礼又朝夕之所从事者皆切于日用常行之实故常言之】礼独言执以人所执守而言非徒诵説而已也【饶氏曰礼有五礼夫子所常言者只是言人日用所常执之礼不可阙者尔若宗庙郊社朝觐防同非常所用者则讲之有时亦不常及之也○通曰诗书执礼如布帛之文菽粟之味有不可一日无者故常言之集注执守诵説四字诵説属知执守属行】○程子曰孔子雅素之言止于如此若性与天道则有不可得而闻者要在黙而识之也○谢氏曰此因学易之语而类记之【熊氏曰诗即乐也孔子言兴于诗立于礼成于乐语伯鱼学诗学礼二字可见平日常言不过如此前章学易则其晚年也】
　　○叶公问孔子于子路子路不对【叶舒涉反】
　　叶公楚叶县尹沈诸梁字子高僭称公也叶公不知孔子必有非所问而问者故子路不对抑亦以圣人之德实有未易名言者与
　　子曰女奚不曰其为人也发愤忘食乐以忘忧不知老之将至云尔
　　未得则发愤而忘食已得则乐之而忘忧【语録圣人未必有未得之事且如此説设若圣人便有这事他便发愤做将去○发愤忘食是始者着力去求之时乐以忘忧是后来有得而安之时也】以是二者俛焉孳孳而不知年数之不足但自言其好学之笃耳然深味之则见其全体至极纯亦不已之妙有非圣人不能及者盖凡夫子之自言类如此学者冝致思焉【饶氏曰集注全体説愤乐至极説忘食忘忧纯亦不已説不知老之将至○通曰甚矣吾衰也是夫子自言行道之志至老而衰此亦自言好学之笃愈老而愈不衰顔子之好学只在不迁怒不贰过上只在四勿上夫子之好学其中自有全体至极纯亦不已之妙葢顔子好学学以至乎圣人夫子好学其纯亦不已即天命之于穆不已者也】
　　○子曰我非生而知之者好古敏以求之者也
　　生而知之者气质清明义理昭著不待学而知也敏速也谓汲汲也○尹氏曰孔子以生知之圣每云好学者非惟勉人也盖生而可知者义理尔若夫礼乐名物古今事变亦必待学而后有以验其实也【语録圣人此等语皆是移向下以教人亦是圣人看得地歩濶自视犹有未满足处所以其言如此非全无事实而但为此设辞也○饶氏曰生知是合下知得此理好古敏以求之是又于事物参究此理○熊氏曰信而好古好古敏以求之信字敏字当玩○通曰或以圣人生知所以敏求余谓圣人生知而实未尝自以为生知使圣人而自以为生知非圣人矣惟不自圣故好古敏求所以益圣】
　　○子不语怪力乱神
  </div>
  <div class="pagination">
   <a href="四书通_page10.html">
    上一页
   </a>
   <span>
    ...
   </span>
   <a href="四书通_page6.html">
    6
   </a>
   <a href="四书通_page7.html">
    7
   </a>
   <a href="四书通_page8.html">
    8
   </a>
   <a href="四书通_page9.html">
    9
   </a>
   <a href="四书通_page10.html">
    10
   </a>
   <span class="current-page">
    11
   </span>
   <a href="四书通_page12.html">
    12
   </a>
   <a href="四书通_page13.html">
    13
   </a>
   <a href="四书通_page14.html">
    14
   </a>
   <a href="四书通_page15.html">
    15
   </a>
   <a href="四书通_page16.html">
    16
   </a>
   <span>
    ...
   </span>
   <a href="四书通_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
