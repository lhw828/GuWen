<!DOCTYPE html>
<html>
<head>
    <meta charset="UTF-8">
    <title>四书集义精要 - 第 6 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书集义精要 - 第 6 页/共 11 页</h1>
    <div class="content">　　四书集义精要卷十六
　　钦定四库全书
　　四书集义精要卷十七　　　元　刘因　撰论语十三
　　子罕上
　　首章【子罕言】
　　罕言者不是不言又不可多言罕言之耳【恪】○命有以理言者有以气言者理精微而难言气数又不可尽委之而至于废人事仁之理至大数言之不惟使人躐等亦使人有玩之之心盖举口便説仁人便自不把当事了【时举】
　　二章【达巷党人曰】
　　党人之言至为浅近然自察迩言者观之则于此便见圣人道徳纯备不可以一善名愚夫愚妇可以与知而其所以然者圣人有所不知也【答范伯崇】
　　三章【麻冕礼也】
　　三十升升八十缕则其经二千四百缕矣极细【阙】
　　四章【子絶四】
　　或问四者之説其详奈何曰无意者浑然天理不任私意也无必者随事顺理不先期必也无固者过而不留无所凝滞也无我者大同于物不私一身也○意者有我之端我则意之效先立是意要如此而为之然后有必有固而一向要每事皆已出也圣人作事初无私意或为或不为不在己意而惟理之是从又何必固有我哉【力行】○凡人做事必先起意不问理之是非必期欲事成而已事既成是非得失已定又复执滞不化是谓固三者只成就得一个我及至我之根源愈大少间三者又这里生正如元亨利贞循环不已【僩】○意是意要如此必是先事而期必固是事过而执滞到我便是但知有我不知有人必之时浅固之时长譬如士人赴试须要必得到揭榜后便已必不得了但得则喜喜不能得化不得则愠愠亦不能得化以此知固时久也意是始我是终必固在中间亦是一节重似一节也又云言必信行必果言自合信行自合果何待安排才有心去必他便是不活便不能久矣又云意是丝毫我是成一山岳也【时举】○问我是有人已之私否曰人自是人已自是已不必把人对説我只是任己私做去便于我则做不便于我则不做只管就已上较计利害与人何相闗人多要人我合一人我如何合得吕铭曰立已与物私为町畦他们都説人已合一克己只是克去已私如何便説到人已为一处物我自是有等差只是仁者做得在这里要得人也如此便推去及人所以亲亲仁民爱物人我只是理一分自不同【淳】○问四者有一焉似可疑曰人之为事亦有其初未必出于私意而后来不能化去者若曰絶私意则四者皆无则曰子絶一便得何用更言絶四以此知四者又各是一病也【时举】○无意必固我而凝然中立者中也【端蒙】
　　五章【子畏于匡】
　　言在兹便是天未丧斯文【淳】○问文即道否曰道安得有丧未丧文亦先王之礼文盖古之圣人既竭心思焉将行之万世而无弊者也故常恐其丧失而不可攷【大雅】○后死者是对上文文王言之犹曰未亡人【防】
　　六章【太宰问于子贡】
　　或问何以言太宰或吴或宋也曰当时惟二国有是官也郑氏以为吴而邢疏曰左传鲁哀公会于槖臯吴子使太宰嚭请寻盟公使子贡辞焉子贡又尝适吴此郑氏所据也洪氏曰宋太宰也列子称商太宰见孔子曰丘圣者与宋商后又都商丘是也二説不同未知孰是故两存之但列子多寓言恐或不足据也○太宰知我乎以下煞有曲折意思圣人不直谓太宰不足以知我只説太宰也知我这便见圣人待人恁地温厚【义刚】○天放纵圣人做得恁地不去限量他问如此愚不肖是天限量之乎曰看气象亦是天限量他一般如这道理圣人知得尽愚不肖要増进一分不得硬拘定在这里【防】○圣人本领大故虽是材艺他做得自别只且如礼圣人动容周旋俯仰升降自是与他人不同如射亦然天生圣人气禀清明自与人不同列子言力能拓闗虽未可信然要之圣人本领大后事事做得出来自别【铢】○太宰所云是以多能为圣也子贡所对是以多能为余事也夫子所言是以圣为不在于多能也三者之説不同若要形容圣人地位则子贡之言为尽盖圣人主于徳固不在多能然圣人未有不多能者夫子以多能不可以律人故言君子不多见尚徳不尚艺之意其实圣人未尝不多能也【植】○将殆也殆庶几也如而今云将次【泳】○鄙事虽云琐屑然孰非天理之流行者但此理既得自然不习而无不能尔故孔子自谓多能鄙事但以学者不当自是以求之故又曰不多也今欲务于强记多能固非所以为学然事物之间分别太甚则有修饬边幅简忽细故之病又非所以求尽心也【镐】○问不试故艺曰想圣人事事能之如舜少年耕稼陶渔都更歴过所以都晓得而今人事事都不会最急者是礼乐乐固不可识只日用常行吉凶之礼亦皆不曽讲得【僩】
　　七章【吾有知乎哉】
　　无知者圣人之谦辞叩其两端而竭焉言已虽无知而于告人不敢不尽大凡圣人气象只是如此着实自然见得初无世俗许多妙虚浮之説也叩两端或谓只举两端教人黙识取中间底此又近世禅学之余三代以前风俗淳厚亦未有此等险薄浮诞意思也【答江徳功】○空空鄙夫空空非是孔子空空【大雅】○两端言彻头彻尾都尽也如樊迟问仁曰爱人问知曰知人推而逺之亦无不尽【端蒙】○凡圣人谦辞未有无因而者此上必有説而记之不全自今观之无故説谦话便似要人知者然【防】○问程子所分圣贤之言其地位当如此耶曰地位当如此也圣人极其髙人疑之以为非我所能及若更不如此俯就则人愈畏惮而不敢进若孟子虽已见到至处毕竟不似圣人熟人不能不疑其所未至若不引而自髙则人必以为浅近而不足为孟子人皆以为迂濶把他无用了若孟子遂亦自谓我诚迂濶安能行所以与人辨争亦非欲人之尊已也但欲其知斯道之大庶几使人竦动而警觉尔非程子见得透安敢凿空如此説【同上】
　　八章【凤鸟不至】
　　时君不能用圣人圣人亦未尝有心逆料人君能用我与否如此即薄矣后来説吾不复梦见周公与凤鸟不至吾已矣夫时圣人亦自知其不可为矣【广】
　　九章【子见齐衰者】
　　作与趋皆是敬然敬心之所由则不同见冕衣裳者敬心生焉而因用其敬见齐衰者与瞽者则哀矜之心动于中而自加敬也吕刑所谓哀敬折狱正是此意【盖卿】
　　十章【顔渊喟然】
　　喟然叹处是顔子见得未定只见得一个大物事后奈不何【节】○髙坚前后如于道理上才着又蹉过放缓又不及如圣人平日只论大经大法又却有时而应变达权方看其应变达权又却未尝离大经大法可仕而仕学其仕时又却有时而不仕可止而止学其止时又却有时而不止无可无不可学其不可又却有时而可学其可又却有时而不可终不似事事自然中道又曰卓尔是圣人大本立于此以酬酢万变处【广】○卓尔即前日髙坚前后者看得确定卓然尔如巍巍髙者今全体分明卓然在目中无有遗遁节会坚底今皆融泮自成条理卓然森列于中不容紊乱前后捉摸两不定者今则前者灼见其卓然在前不可移于后后者灼见其卓然在后不可移于前非髙坚前后之外别有所谓卓尔者也前后只是恍惚不可认定处将以前者为是耶忽又有在后者焉【答陈安卿】○卓尔只是见得比之旧时亲切不似向来无捉摸处【答廖子晦】○曰如有所立则是真见得分明【焘】○仰钻瞻忽是一闗如有所立卓尔处是一闗【植】○顔子初见圣人之道广大如此欲向前求之转觉无下手处退而求之则见圣人所以循循然善诱人者不过博文约礼于是就此处竭力求之而所见始亲切的当如有所立卓尔在前而自叹其峻絶着力不得也【铢】○髙坚前后者顔子始时之所见也博文约礼者中间用力之方也欲罢不能以后者后来得力之效验也【答廖子晦】○此章要在循循然以下三句【贺孙】○问程子着力不得之説曰在熟之而已且如熟还可着力否直待自熟【洽】
　　十一章【子疾病】
　　或问十一章之説曰胡氏言之为详胡氏曰此必夫子失司寇之后未致其事之前也若梦奠则子路死于卫久矣大夫老而致事后得从其列无家臣者无禄故也孔子初未尝知为臣之事而曰吾谁欺者引咎归已以深责子路也或曰如使夫子疾病不间非礼之臣遂以奉终岂不仰累圣徳乎曰夫子倘至大故耳目所接有异必遂正之矣圣人病则不能无若其方寸决不以病而懵也○久矣哉是指从来而言【广】○子路使门人为臣此等事未有不好亦未为欺天但子路见不透却把做好事去做了不知其实却不是了【焘】
　　十二章【有美玉于斯】
　　问哉疑辞也今集注直曰固当卖之不为疑辞何也曰哉本叹辞其或为疑辞者亦叹以疑之也此言沽之哉而继以待价则不得为疑辞矣【答李守约】
　　十三章【子欲居九夷】
　　或问九夷之説曰邢以为九夷盖菟乐浪髙丽之属而胡氏亦曰君子指箕子也箕子居于辽东九夷之地其教条风俗至汉犹存夫子之时又当纯固此説盖出于班固然恐非圣人之本意也若洪氏则又以为书有淮夷徐戎盖徐州莒鲁之间有东夷杂居中国者亦未详孰是也○后世只管説当时人君不能用圣人不知亦用不得每国有世臣把住了如鲁三桓齐田氏晋六卿比比皆然如何容外人插手【雉】○或言九夷尚可化何故不化中国曰当时中国未尝不被圣人之化但时君不用不得行其道耳【答石子重】
　　十四章【吾自卫反鲁】
　　或问十四章之説曰洪氏言之矣洪氏曰季札观乐以小雅为周衰以大雅为文王盖以正变为小大也是时王迹熄而诗亡其存者谬乱失次孔子自卫反鲁复得之他国以归定着为三百五篇于是雅颂各得其所【阙名】








　　四书集义精要卷十七
<经部,四书类,四书集义精要>
　　钦定四库全书
　　四书集义精要卷十八　　　元　刘因　撰论语十四
　　子罕下
　　十五章【出则事公卿】
　　此説本卑非有甚髙之行然工夫却愈精密道理却愈无穷故曰知崇礼卑又曰崇徳广业盖徳知虽髙然践履却只是卑惟愈卑则愈广又曰徳言盛礼言恭谦也者致恭以存其位者也【必大】○此圣人必有为而言【焘】○此等处须有上截话恐是或有人説夫子如何故夫子因有此言【必大】
　　十六章【子在川上】
　　或问川上之叹程子所谓纯亦不已者其果圣人之本意乎曰程子之言非以为圣人之意本如是也亦曰非其心之如是则无以见天理之如是耳其曰其要只在慎独者何也曰言人欲体此道者当如此也盖道无时而不然惟慎其独则可以无所间断而不亏其体曰诸説如何曰杨氏谓知逝者如斯则知有不逝者异乎此矣其説则老佛之云非圣人之意矣曰荀子称孔子见大水必观焉而孟子论仲尼亟称于水特取有本之意其与此意有以异乎曰此未必一时之言也然孟子之言若推其极则亦程子意矣○逝只训往斯字方指川流处【植】○川上之叹圣人有感于道体之无穷而语之以勉人使汲汲于进学耳若遂以圣人此言専为指示道体而则误矣【文集】○天理流行之妙若少有私欲以间之便如水被些障塞不得恁滔滔地流去【赐】○此个道理吾身在其中万物在其中天地亦在其中同是一个物事无障蔽无遮碍吾之心即天地之心圣人即川流而见之但天命正而人心邪天命公而人心私天命大而人心小所以与天地不相似今讲学即欲去与天地不相似者以与之相似尔又曰空虚中皆是此个道理圣人便随事物上切出来【防孙】○与道为体四字甚精盖物生水流非道之体乃与道为体也【学防】○道无形体可见却是这物事盛载那道出来故可见与道为体言与之为体也这体字却粗只是形体之体曰如此则本然之体微不同曰也便在里面与道为体之体又説出那道之亲切底骨子恐人説物自物道自道所以指物以见道其实这许多物事凑合来便都是道之体道之体便在这许多物事上只是水上较亲切易见又问与道为体犹云性者道之形体否曰然【僩】○此四者非道之体也但因此可见道之体耳或曰如炭与火相似曰也略是如此【义刚】○日往月来寒往暑来水流不息物生不穷未是道然无这道便无这个了有这道方始有这个既有这个就上面便可见得道是与道做个骨子故言与道为体也若説天只如此髙地只如此厚便也无説了须看其所以如此者如何【防】○无天徳则是私意是计较后人多无天徳所以做王道不成【节】○不慎独便间断若有作辍如何得与天地相似【士毅】○川流不息天运也纯亦不已圣人之心也慎独所以为不己学者之事也【答陈与叔】○问东坡云逝者如斯而未尝往也盈虚者如彼而卒莫消长也此语如何曰既不往来不消长却是个甚底物事这个道理其来无尽其往无穷圣人但云维天之命于穆不已又曰逝者如斯但説不已而已未尝説不消长不往来渠本欲髙其説却不知説得不活矣既是往者如斯盈虚者如彼便是此理流行不已也东坡之説便是肇法师四不迁之説也【僩】
　　十七章【吾未见好徳】
　　或问十七章之説曰胡氏详矣胡氏曰好徳而好色是好徳未深也不好色而不好徳焉则其不好色亦何所就也是故色者人之所同好好而难疎徳亦人之所同好好而难亲知其病而痛药之不使稂莠得害嘉谷则志气清明而独立乎万物之表矣○问此即大学如好好色要得诚如此集注载卫灵公事与此意不相应如何曰此是理会好徳如好色却又必要根究灵公事不知如何自家读书自家且虚心去读若如此将见与圣人意思愈差错看圣人书恰似与他做奴仆一般他教住便住他教去便去而今却如与他做师友一般要与他校如何得论语只是説过去尾重则首轻这一头低那一头便昂大学是将两句平头説説得尤切如何要合来做一説【淳】○招摇如翺翔【节】
　　十八章【譬如为山】
　　或问十八章之説曰惟胡氏为尽善胡氏曰顔渊曰舜何人也予何人也有为者亦若是此吾往者也冉有曰非不説子之道力不足也此吾止者也其进其止皆非他人所能此君子所以自强不息也
　　十九章【语之而不惰者】
　　惟于行上见得他不惰【时举】○如得一善则拳拳服膺而不失与欲罢不能皆是不惰处【义刚】
　　二十章【惜乎吾见其进也】
　　或问二十章之説曰止特谓惰而不进耳诸説以此为圣人之极致以上下章攷之恐不然也
　　二十二章【后生可畏】
　　或问二十二章之説曰杨氏谓圣人与人为善又恶其怠而止之説亦有功
　　二十三章【法语之言】
　　或问二十三章之説曰胡氏本韩文公宋贯之苏氏之説又别为一意然亦可观曰法言者伊尹所谓逆于汝心者也理不可拒故勉而从之然以其逆心也故能改革者鲜矣巽言者伊尹所谓逊于汝志者是也情无所忤故甘而説之然以其逊志也故能寻绎者鲜矣改则法言为有功绎则巽言为可取此身之修坏国之治乱之所由也○法语之言巽与之言与谓巽顺与他説都是教他做好事【端蒙】
　　二十六章【衣敝緼袍】
　　或问二十六章之説曰曽氏以为子路尚志而忘物惟其不耻敝衣故能车马轻裘与朋友共敝之而无憾此意亦善○袍是夹衣有绵作胎者【义刚】○终身只是久【淳】○问吕氏强弱之语曰世人见富贵者不妬嫉便羡慕【僩】○李闳祖尝云忮是嫉人之有求是耻已之无此説比吕氏又分晓【防】○问如何是执徳不底様子曰子路若只执緼袍不耻之徳而不闻夫子何足以臧之説则其志未免止于此义理无穷心体无限【贺孙】
　　二十七章【嵗寒然后】
　　或问二十七章之説曰谢説欲学者必周于徳一句最能明此章之意
　　二十八章【知者不惑】
　　仁者通体是理无一毫私心事之来者虽无穷而此之应者各得其度所谓建诸天地而不悖质诸鬼神而无疑百世以俟圣人而不惑何忧之有【骧】○仁者理即是心心即是理有一事来便有一理以应之所以无忧今人有这事却无这理便处置不去所以忧【方子】○仁者天下之公私欲不萌而天下之公在我何忧之有勇者气足以助道义今有见得道理分晓而反慑怯者气不足也【泳】○有仁智而后有勇然而仁智又少勇不得【焘】○成徳以仁为先进学以知为先此诚而明明而诚也【铢】
　　二十九章【可与共学】
　　或问程子范氏诸説似皆以为称二物而舍轻取重之意谢意则为称一物而进退以权平者也何如曰诸家之説固疑于权二物而舍轻取重矣而范氏之説为详今请以其所引尧舜之説论之盖天下者物也与贤与子者其两之所在也当尧舜之时以权加诸与子则天下重与子轻而其权仰矣然加诸与贤而属之四岳臯陶则未足以胜天下之重而未免于仰也故必归之舜禹而后适得其平焉此范氏不尽之意而诸家之所同也其于谢氏之説亦何异哉○称得不可増加些子是经到得物重衡昂移退是权依旧得平便是合道故反经亦须合道也【焘】○当事之常而守其经虽圣贤不外乎此而众人亦可能焉至于遭事之变而处之以权则惟大圣大贤为能不失其正而非众人之所及也故孔子曰可与立未可与权盖言其难如此【奏劄】○可与立者能处置常事可与权者能处置变事【贺孙】○立便是经能守经而有所立矣却説未可与权以此观之权乃经之要妙微密处非见道理之精密透彻纯熟者不足以语权也【僩】○反经合道一句细思之亦通縁权字与经字对説才説权便是变却那个须谓之反可也然虽是反那经却不悖于道虽与经不同而其道一也伊川之説不可不知此説亦不可不知又曰文中子云权义举而皇极立若云经权举则无害今云权义举则义字下不得经是义权亦是义义字兼经权而用之又曰经是经权是权但虽反经而能合道却无背于经如人两脚左脚自是左脚右脚自是右脚须相待而行方始行得不可将左脚便唤做右脚右脚便唤做左脚【贺孙】○公羊以反经合道为权亦未为不是如君臣兄弟是天地之常经而不可易者汤武之征伐周公之诛管蔡岂不是反经然到这里道理当如此做虽是反经却是合道理【恪】○伊川谓权是经所不及者权与经固是两义然论权而全离乎经则不是盖权是不常用底物事如人热病服凉药冷病服热药此常理然有时热病而用热药之冷病而用冷药之者此不可常用者然须下得是方可若毫厘之差即至杀人若用得是便是合如此既是合用兹权也乃所以为经也如周公诛管蔡与唐太宗杀建成元吉其推刃于同气虽同而所以杀之者则异盖管蔡与商之遗民谋危王室此得罪于天下得罪于宗庙盖不得不诛之也若太宗则分明是争天下也故周公可谓之权而太宗不可谓之权孟子曰有伊尹之志则可无伊尹之志则篡也故在伊尹则可谓之权在他人则不可也【时举】○经是常行底道理权乃常理行不得处而有个通变底道理权得其中固是与经不异毕竟权则可暂而不可常如尧舜揖让汤武征伐此是权也岂可常行乎【广】○权自是权经自是经但汉儒权变权术之説非圣人之所谓权也【时举】
　　三十章【唐棣之华】
　　或问或以小雅常棣之一章而夫子所删而不取者也信乎曰不然也按尔雅棠棣棣常棣栘则小雅之常棣与此章之唐棣非一物也且彼诗文义属连无刋削之迹必为所删则未知以此为彼之第几章乎攷之无证验之不合且非大义之所存也又何必曲为之説而强通之耶曰子何以知偏为翩也曰非独晋史为然也角弓之诗固有翩其反矣之句矣而汉武之赋所谓偏何姗姗其来迟説者以姗姗为行貌则亦以偏为翩字也





　　四书集义精要卷十八
　　钦定四库全书
　　四书集义精要卷十九　　　元　刘因　撰论语十五
　　乡党
　　第一节【孔子于乡党】
　　看乡党须以心体之如何是恂恂如何是似不能言者【广】○乡党容色以有事观圣人申申夭夭以无事观圣人学者须知圣人无时无处而不然【焘】○乡党一篇许多道理皆是圣人身上迸出来【同上】
　　二节【朝与下大夫言】
　　或问訚訚侃侃之训不同説文为得何也曰太史公称鲁道之衰洙泗之间龂龂如也亦作訚訚説者以为争让之意而晋人亦有侃侃正色之语盖以音义求之亦宜如此此説文之训所以为得也訚訚之为中正义有不尽衎衎而乐自作此衎字不作侃也后汉书云訚訚衎衎得礼之容寝嘿抑心非朝廷福其意亦以争辨刚直为是而有此言但侃侃误作衎耳○刚直以其位不尊故吾之言可得而直遂【时举】○和説则不失其事上之恭诤则又不失自家义理之正【广】○侃侃訚訚古人用如此字不但説字义当想像其意思为如何【贺孙】
　　三节【君召使摈】
　　或问賔不顾之説曰仪礼聘礼篇亦有賔不顾之文郑氏以为于此君可以反路寝是也襜如之説洪氏所谓非心平体正敏给安详不能尔者亦得之○古者賔退主人送之门外设两拜賔更不顾而去国君于列国之卿大夫亦如此【焘】○古摈介仪甚烦如九命摈五人介九人列两行行末相对主人有言传许多摈讫交过末介至上介方闻之賔【贺孙】
　　四节【入公门】
　　或问中门之説曰疏门中有闑两旁有枨中门谓枨闑之中然则门之左右扉各有中所谓阖门左扉立于其中是也屛气不息谢氏谓心肃则气自屛于此可以体敬之理得之摄齐之説胡氏推之亦善【缺名】○或问升堂摄齐则手无所执与曰古者君臣所执五玉三帛二生一死皆以为贽而已笏则古人用以指画记事而已不执之以为仪也宇文周复古乃不修贽而执笏于是摄齐鞠躬之礼废升堂而蹴齐者多矣曰趋进翼如何以知进之必为衍文也曰降而尽阶则为趋而退矣不得复有进字也○中门谓右扉之中枨如今衮头闑一木拄门当两门中今多用石墩闑右自内出而言【贺孙】○问位谓门屛之间人君宁立之处曰古者朝会君臣皆立屏者乃今门间萧墙也今殿门亦设之【雉】○复位踧踖此是到末梢又整顿则个盖始乎敬终乎敬【焘】
　　五节【执圭鞠躬如也】
　　或问所谓命圭者何也曰古者诸侯受封天子授之以圭为瑞其节具见于注疏矣曰上如揖下如授何也曰仪礼有受如争承下如送之应与此同礼有执国君之器则平衡之説而左氏记子贡讥定公邾子执玉髙卑容有俯仰故以此但为奉之平衡不髙不卑之意于义为安也曰私觌见于聘礼孔子行之而记礼者以为非礼何也曰胡氏以为若聘礼所记孔子所行者正也当时大夫僭于邦君于是乎有庭实旅百如享礼然则非礼矣故记曰庭实旅百何为乎诸侯之庭此説是也○足蹜蹜手中有圭不得摄齐防颠仆【明作】○聘初见但以圭故极恭既聘而享则用圭璧以通信庭实以将意故渐纾【广】○私觌则聘使私礼物与所聘之国君及其大臣【植】
　　六节【君子不以绀緅饰】
　　或问色有正间奈何曰青赤黄白黑五方之正色也以木克土则青黄合而成緑以金克木则白青合而成碧以火克金则赤白合而成红以水克火则黑赤合而成紫以土克水则黄黑合而成骝此五方之间色也曰吴氏之疑如何曰是亦有可疑者姑存其説可也吴氏曰此篇虽杂出弟子所记至纂集而成必出一人之手故自篇首称孔子以后不复每事称之皆承上所言以见之也独于此章之首又以君子之不知何谓盖既得之君子则不得独为夫子之事岂自此之后皆三代典礼而夫子行之不得独称夫子耶又不知食不厌精以下亦三代之礼耶彼宗庙朝廷聘享之礼三代行之有异于夫子者故独称夫子耶此愚窃深疑之○绀深青赤色浮也今之闪鸦青也【义刚】○练服是小祥后丧服如何以绛色饰曰此个制度差异不可晓【广】○红紫不以为亵服今反为朝服【贺孙】○问古者妇人女子亦以红紫为服乎曰亦不可知但据先儒如此説耳【广】○帷裳如今之裙襞积其折处耳【答欧阳希逊】○问注谓君子为孔子下文苏氏谓非特孔子事曰此二义兼存以待学者之自择未有一定之説【答赵恭父】
　　七节【齐必有明衣布】
　　荤五辛【防】
　　八节【惟酒无量】
　　或问惟酒无量不及乱之説曰肉多则不食而酒无量但不使过醉耳胡氏説得之胡氏曰乱者内昏其心志外丧其威仪甚则班伯所谓淫乱之原皆在于酒是也圣人欲无定量亦无乱态盖从心所欲而不逾矩是以如此学者未能然则如晋元帝可也帝初镇江东以酒废事王导以为言帝命酌引觞覆之于此遂絶问寝食不言语之説曰曽氏尤约曽氏曰食在口非语时寝静嘿非言时曰言语有别乎曰食对人寝独居故即其事言之也曰之为必何也曰既曰疏食菜羮矣而又以继之则不辞矣曰必祭则明无不祭之食也曰必齐如则明无不敬之祭也○不得其醤其字要如鱼脍芥醤之类【闲祖】○圣人之心无毫厘之差如事当如此做便直要如此做如此物当用此醤不得宁不食盖皆欲得其当然之则故也【焘】○如孔子失饪不食不时不食割不正不食无非天理如口腹之人不时也食不正也食失饪也食便都是人欲都是逆天理【贺孙】
　　十节【乡人饮酒】
　　问疾疠乃隂阳不和之气游焉若至诚作威严以驱之有可胜之理想亦非后世俚俗之所为者曰后汉志中有此想亦近古之遗法【答陈安卿】○问存室神盖五祀依己而存曰然一室之主则一家之鬼神属焉为天子者这一个神明是多少大若纵欲无度天上许多星辰地下许多山川如何不变怪【贺孙】
　　十一节【问人于他邦】
　　遣使者问人于他邦则主人拜而送之从背脊后拜【植】
</div>
    <div class="pagination">
<a href="四书集义精要_page5.html">上一页</a><a href="四书集义精要.html">1</a><a href="四书集义精要_page2.html">2</a><a href="四书集义精要_page3.html">3</a><a href="四书集义精要_page4.html">4</a><a href="四书集义精要_page5.html">5</a><span class="current-page">6</span><a href="四书集义精要_page7.html">7</a><a href="四书集义精要_page8.html">8</a><a href="四书集义精要_page9.html">9</a><a href="四书集义精要_page10.html">10</a><a href="四书集义精要_page11.html">11</a><a href="四书集义精要_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
