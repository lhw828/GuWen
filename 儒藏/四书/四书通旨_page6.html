<!DOCTYPE html>
<html>
<head>
    <meta charset="UTF-8">
    <title>四书通旨 - 第 6 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书通旨 - 第 6 页/共 15 页</h1>
    <div class="content">　　吾未见刚者或对曰申枨子曰枨也欲焉得刚【公冶】　故君子和而不流强哉矫中立而不倚强哉矫国有道不变塞焉强哉矫国无道至死不变强哉矫【中庸十章】
　　右主乎理义而言之
　　余如至大至刚发强刚毅虽柔必强皆是此类但吾未见刚与强哉矫以徳行言发强刚毅以徳性言至大至刚以浩气体段言虽柔必强以学问功效言又如夫子言好刚不好学是亦以徳言之但不好学则有其蔽此正理义血气之几也
　　刚毅木讷近仁【子路】
　　右主乎气质而言之
　　南方之强与北方之强与【中庸十章】
　　右兼气禀习俗而言之
　　愚谓南方之强近乎理义北方之强纯是血气勇
　　知仁勇三者天下之达徳也【中庸二十章】　昔者曽子谓子襄曰子好勇乎吾尝闻大勇于夫子矣自反而不缩虽褐寛博吾不惴焉自反而缩虽千万人吾往矣【公孙丑上】右理义之勇
　　余如仁者有勇勇者不惧知耻近乎勇见义不为无勇皆是此类而夫子之言何忧何惧曽子之言任重道逺孟子之言不动心文武之一怒而安天下皆理义之勇也
　　君子尚勇乎子曰君子义以为上君子有勇而无义为乱小人有勇而无义为盗【阳货】由也好勇过我无所取材【公冶】　王请无好小勇夫抚剑疾视曰彼恶敢当我哉此匹夫之勇敌一人者也【梁恵王下】　北宫黝之养勇也不肤挠不目逃思以一毫挫于人若挞之于市朝不受于褐寛博亦不受于万乗之君视刺万乗之君若刺褐夫无严诸侯恶声至必反之孟施舍之所养勇也曰视不胜犹胜也量敌而后进虑胜而后防是畏三军者也舍岂能为必胜哉能无惧而已矣【公孙丑上】
　　右血气之勇
　　余如好勇疾贫勇者不必有仁及勇而无礼者不孙以为勇者皆是此类而告子先我不动心亦血气之勇也　又案夫子之言勇而无礼则乱又言好勇不好学其蔽也乱是又可见理义血气之几在此非学以明之礼以节之则理义之勇亦流而为血气之勇也若卞庄子之勇而文之以礼乐则血气又可使为理义之归矣
　　道
　　天命之谓性率性之谓道修道之谓教道也者不可须臾离也可离非道也是故君子戒慎乎其所不睹恐惧乎其所不闻莫见乎隠莫显乎微故君子慎其独也喜怒哀乐之未发谓之中发而皆中节谓之和中也者天下之大本也和也者天下之达道也致中和天地位焉万物育焉【中庸一章】大哉圣人之道洋洋乎发育万物峻极于天优优大哉礼仪三百威仪三千待其人而后行故曰苟不至徳至道不凝焉故君子尊徳性而道问学致广大而尽精微极髙明而道中庸温故而知新敦厚以崇礼是故居上不骄为下不倍国有道其言足以兴国无道其黙足以容诗曰既明且哲以保其身其此之谓与【中庸二十七章】
　　右举其全体而兼功夫效验言之
　　愚案率性谓道是兼人物言故推原其本大哉圣人之道是就圣人而言故赞美其大体道之极则位育之功无不臻其妙道无不体则身之所处无不适其宜　又案戒惧慎独是动静兼致其功而于道之体用无不尽也尊徳性道问学是明诚兼致其功而于道之大小无不凝也
　　孔子登东山而小鲁登泰山而小天下故观于海者难为水游于圣人之门者难为言观水有术必观其澜日月有明容光必照焉流水之为物也不盈科不行君子之志于道也不成章不达【尽心上】
　　右举其本体而以用功之道言之
　　愚案此章不成章不达是进道必以其序中庸行逺自迩登髙自卑及孟子身不行道不行于妻子皆是行道必以其序进道不以序则必躐等而陵节行道不以序或至倒行而逆施斯所以贵乎有序也
　　道则髙矣美矣宜若登天然似不可及也何不使彼为可防及而日孳孳也孟子曰大匠不为拙工改废绳墨羿不为拙射变其彀率君子引而不发跃如也中道而立能者从之【尽心上】
　　右即其定体而以施敎之道言之
　　人能道非道人【衞灵公】
　　右自其本体无为而言之
　　道不逺人人之为道而逺人不可以为道诗云伐柯伐柯其则不逺执柯以伐柯睨而视之犹以为逺故君子以人治人改而止忠恕违道不逺施诸已而不愿亦勿施于人君子之道四丘未能一焉所求乎子以事父未能也所求乎臣以事君未能也所求乎弟以事兄未能也所求乎朋友先施之未能也庸徳之行庸言之谨有所不足不敢不勉有余不敢尽言顾行行顾言君子胡不慥慥尔【中庸十三章】　道在尔而求诸逺事在易而求诸难人人亲其亲长其长而天下平【离娄上】
　　右自其易知易能而言之
　　愚谓中庸所言是率性之道故始责于人而终责于己孟子所言是修道之教故始言其理终言其效
　　君子之道费而隠夫妇之愚可以与知焉及其至也虽圣人亦有所不知焉夫妇之不肖可以能行焉及其至也虽圣人亦有所不能焉天地之大也人犹有所憾故君子语大天下莫能载焉语小天下莫能破焉诗云鸢飞戾天鱼跃于渊言其上下察也君子之道造端乎夫妇及其至也察乎天地【中庸十二章】
　　右自其发见昭著而言之
　　愚案中庸首章道不可离以下専以道之在己者言此章费而隠以下兼以道之在万物者言费而隠即是率性之道率性之道是费天命之性是隠
　　子在川上曰逝者如斯夫不舍昼夜【子罕】
　　右自其流行无间而言之
　　参乎吾道一以贯之曽子曰唯子出门人问曰何谓也曽子曰夫子之道忠恕而已矣【里仁】
　　右兼举体用而言之
　　愚案夫子之道忠恕而已是明其所以为体用也尧舜之道孝弟而已是即其一事以教人也尧舜之道不外乎孝弟夫子之道则因忠恕而可见也
　　君子道者三我无能焉仁者不忧知者不惑勇者不惧子贡曰夫子自道也【宪问】　君子所贵乎道者三动容貌斯逺暴慢矣正顔色斯近信矣出辞气斯逺鄙倍矣笾豆之事则有司存【泰伯】　君子之道四丘未能一焉所求乎子以事父未能也所求乎臣以事君未能也所求乎弟以事兄未能也所求乎朋友先施之未能也【中庸十三章】右举其节目而言之
　　愚谓此皆自体道之中举其节目而言之仁知勇是成徳之大目子臣弟友是尽伦之大目动容貌以下是修身出治之大目若子产有君子之道四则是于万殊之中有此四者而已未可与体道君子同日语也
　　朝闻道夕死可矣【里仁】　谁能出不由户何莫由斯道也【雍也】　道其不行矣夫【中庸五章】
　　右通为众人而言之
　　愚谓朝闻夕死主乎知何莫由斯主乎行若道其不行之叹则所言者虽在乎行而所言之意则重在乎知也
　　士志于道而耻恶衣恶食者未足与议也【里仁】　行之而不着焉习矣而不察焉终身由之而不知其道者众也【尽心上】
　　右専为学者而言之
　　愚谓士志于道章重在行行之不着章重在知未足与议是役于外之过终身不知是蔽于内之过二章皆为学者之戒也又人皆可为尧舜一章正为学者言之岂人所不能哉贵乎行也岂难知哉贵乎知也此兼知行而言者也
　　道之不行也我知之矣知者过之愚者不及也道之不明也我知之矣贤者过之不肖者不及也人莫不饮食也鲜能知味也【中庸四章】
　　右専自过不及者而言之【已上皆専以当行之路言之】已上皆圣贤论道如此若五者天下之达道是以人伦为达道和者天下之达道是以情之正者为达道此又各有所主而言非正论道之所以为道也然就二达道言之则五者达道又不离和者达道之中苟能致和则经纶大经即此而在矣　又如孔子之言性与天道孟子言圣人之于天道天道乃天理自然之本体此正道之来歴根源与率性之道相贯然一自造化而言一自人事而言固不可以不辨也
　　道不同不相为谋【衞灵公】　道二仁与不仁而已矣【离娄上】君子之道闇然而日章小人之道的然而日亡【中庸末章】右通以所由之路言之
　　愚谓君子小人是非邪正皆以道言盖趋向不同而各有所由之路也韩子言道与徳为虚位意谓道之为道可以通乎善恶而言之其说颇与圣贤之意相合　余如训由训行训言者易辨此不具孝弟【又见人伦类】
　　仁之实事亲是也义之实从兄是也智之实知斯二者弗去是也礼之实节文斯二者是也乐之实乐斯二者乐则生矣生则恶可已也恶可已则不知足之蹈之手之舞之【离娄上】　人之所不学而能者其良能也所不虑而知者其良知也孩提之童无不知爱其亲也及其长也无不知敬其兄也亲亲仁也敬长义也无他达之天下也【尽心上】
　　右以天性言
　　愚谓自良心所而言则仁义之道莫先乎事亲从兄也自人心所同而言则仁义之道正在于亲亲敬长也又案一章言仁义之实为道之根本而智礼乐在其中故悉言之使人于斯二者知所勉也一章言亲亲敬长之心出于同然而即所以为仁义之道故极言之使人信之而不疑也
　　其为人也孝弟而好犯上者鲜矣不好犯上而好作乱者未之有也君子务本本立而道生孝弟也者其为仁之本与【学而】
　　右以徳行言
　　愚谓自推行仁道而言则孝弟皆是爱亲故为为仁之本自良心之发见而言则仁主乎爱义主乎敬故为仁义之实况有子止言仁仁足以兼乎义也吾友汪国用曰有子言务本是用功即孟子智礼之实也其言本立是成功即孟子乐之实也但孟子専主事亲从兄而言有子则言孝弟可以推之于仁民爱物其意有不同耳
　　曽子有疾召门弟子曰啓予足啓予手诗云战战兢兢如临深渊如履薄氷而今而后吾知免夫小子【泰伯】　顺乎亲有道反诸身不诚不顺乎亲矣【中庸二十章】　事孰为大事亲为大守孰为大守身为大不失其身而能事其亲者吾闻之矣失其身而能事其亲者吾未之闻也【离娄上】
　　右以事亲之大节言之
　　愚谓保其身者即所以事其亲此孝之大者也诚身守身而后能事其亲此欲尽其孝者之先务也诚身守身兼徳行言啓手足専以亲之遗体言
　　父在观其志父没观其行三年无改于父之道可谓孝矣【学而】　事父母几諌见志不从又敬不违劳而不怨父母在不逺游游必有方　父母之年不可不知也一则以喜一则以惧【并里仁】　养生者不足以当大事惟送死可以当大事【离娄下】
　　右以事亲之一节言之
　　孟懿子问孝子曰无违樊迟御子告之曰孟孙问孝于我我对曰无违樊迟曰何谓也子曰生事之以礼死之以礼祭之以礼　孟武伯问孝子曰父母唯其疾之忧子游问孝子曰今之孝者是谓能养至于犬马皆能有养不敬何以别乎　子夏问孝子曰色难有事弟子服其劳有酒食先生馔曾是以为孝乎【并为政】　徐行后长者谓之弟疾行先长者谓之不弟夫徐行者岂人所不能哉所不为也尧舜之道孝弟而已矣【告子下】右各因其人而言之
　　天下大悦而将归已视天下悦而归已犹草芥也惟舜为然不得乎亲不可以为人不顺乎亲不可以为子舜尽事亲之道而瞽瞍底豫瞽瞍防豫而天下化瞽瞍防豫而天下之为父子者定此之谓大孝【离娄上】　大孝终身慕父母五十而慕者子于大舜见之矣　孝子之至莫大乎尊亲尊亲之至莫大乎以天下养为天子父尊之至也以天下养养之至也诗曰永言孝思孝思维则此之谓也【并万章上】　舜其至孝矣五十而慕【告子下】　武王周公其达孝矣乎夫孝者善继人之志善述人之事者也　践其位行其礼奏其乐敬其所尊爱其所亲事死如事生事亡如事存孝之至也【并中庸十九章】
　　右据其事实而赞美之已下皆述圣贤之孝
　　饶子曰舜之孝是充极一家者也武周之孝是放乎四海者也愚谓大孝至孝达孝不同以其不可名言谓之大孝无以复加谓之至孝天下称之无异辞谓之达孝然至孝二字武周犹得而有之大孝二字独以称大舜也然则谓之大孝则至孝达孝有不必言者其轻重之等岂不可以槩见乎
　　舜其大孝也与徳为圣人尊为天子富有四海之内宗庙飨之子孙保之故大徳必得其位必得其禄必得其名必得其夀故天之生物必因其材而笃焉故栽者培之倾者覆之诗曰嘉乐君子宪宪令徳冝民冝人受禄于天保佑命之自天申之故大徳者必受命【中庸十七章】右即其效验而赞美之
　　愚谓得其位禄名夀是验诸天瞽瞍底豫而天下化是验诸人
　　曽子养曽晳必有酒肉将彻必请所与问有余必曰有曽晳死曽元养曽子必有酒肉将彻不请所与问有余曰亡矣将以复进也此所谓养口体者也若曽子则可谓养志也事亲若曽子者可也【离娄上】　曽晳嗜羊枣而曽子不忍食羊枣公孙丑问曰脍炙与羊枣孰美孟子曰脍炙哉公孙丑曰然则曽子何为食脍炙而不食羊曰脍炙所同也羊所独也讳名不讳姓姓所同也名所独也【尽心下】
　　右据其事实而追论之
　　愚闻之先君子曰曽子之孝见于论孟者凡三章养曾晳见其顺亲志啓手足见其重遗体养志是生能致其养不食羊是没能尽其思
　　孝哉闵子骞人不闲于其父母昆弟之言【先进】
　　右即其孚于人者而称之
　　愚谓见称于天下为武周之孝见称于众人为子骞之孝见称于宗族为士之次者之孝徳行有大小故其孚于人者有广狭也
　　孟庄子之孝也其他可能也其不改父之臣与父之政是难能也【子张】
　　右因其一节而称之
　　忠恕
　　夫子之道忠恕而已矣【里仁】
　　右圣人忠恕
　　愚闻之从兄文炳曰一贯忠恕体用而已矣曾子于此着明之而于大学尤推广之修身以上所以体此忠也一之所以为体也齐家以下所以行此恕也贯之所以为用也此一贯忠恕为圣贤相传之心法也
　　忠恕违道不逺施诸己而不愿亦勿施于人【中庸十三章】右学者忠恕
　　恕
　　有一言而可以终身行之者乎子曰其恕乎己所不欲勿施于人【衞灵公】　强恕而行求仁莫近焉【尽心上】
　　右爱人之恕
　　余如孔子告子贡以能近取譬告仲弓以不欲勿施皆是此类此所谓恕以及人为主盖曰如爱己之心以爱人也大学之絜矩亦当以爱人之恕言之
　　君子有诸己而后求诸人无诸己而后非诸人所藏乎身不恕而能喻诸人者未之有也【大学传九章】
　　右治人之恕
　　愚案此所谓恕是治人以自治为主盖曰如责己之心以责人也若中庸以人治人是治人以尽人道为主盖以当人之道责其人也又如所求乎子臣弟友一节亦有诸己求诸人之意然大学则如责己之心以责人中庸则反以责人之心而责己此其所以不同者然推其防意则皆恕之事也忠信
　　子以四教文行忠信【述而】　仁义忠信乐善不倦此天爵也【告子上】　君子有大道必忠信以得之【大学传十章】
　　右举其全体而言
　　余如孔子之言主忠信孟子之言孝弟忠信皆是此类但主忠信以学言文行忠信以教言仁义忠信孝弟忠信及忠信得之皆兼徳行言
　　为人谋而不忠乎与朋友交而不信乎【学而】
　　右主乎一事而言
　　余如夫子以言忠信告子张亦是此类但夫子是専主于言而言之曽子是分主言行而言之
　　十室之邑必有忠信如丘者焉【公冶】
　　圣
　　惟天下至圣为能聪明睿知足以有临也寛裕温柔足以有容也发强刚毅足以有执也齐庄中正足以有敬也文理密察足以有别也溥博渊泉而时出之溥博如天渊泉如渊见而民莫不敬言而民莫不信行而民莫不恱是以声名洋溢乎中国施及蛮貊舟车所至人力所通天之所覆地之所载日月所照霜露所队凡有血气者莫不尊亲故曰配天【中庸三十一章】　昔者子贡问于孔子曰夫子圣矣乎孔子曰圣则吾不能我学不厌而教不倦也子贡曰学不厌智也教不倦仁也仁且智夫子旣圣矣【公孙丑上】　大而化之之谓圣【尽心下】
　　右以全体至极言【亦曰専言之者】
　　饶子曰生知安行是性之之圣大而化之是反之之圣愚谓凡言资质徳性与众人异者此说性之之圣也自学力推之以至其极者此说反之之圣也孔子以性之之圣而加反之之功斯所以为圣之至与
　　非其君不事非其民不使治则进乱则退伯夷也何事非君何使非民治亦进乱亦进伊尹也可以仕则仕可以止则止可以久则久可以速则速孔子也皆古圣人也吾未能有行焉乃所愿则学孔子也【公孙丑上】　伯夷圣之清者也伊尹圣之任者也栁下恵圣之和者也孔子圣之时者也孔子之谓集大成集大成也者金声而玉振之也金声也者始条理也玉振之也者终条理也始条理者智之事也终条理者圣之事也智譬则巧也圣譬则力也由射于百歩之外也其至尔力也其中非尔力也【万章下】
　　右以徳行造极言
　　愚案孔子之圣以全体言三子之圣以一节言又案孟子之赞孔子自其知行兼备而言故合智圣而为圣子贡之赞孔子自其体用兼备而言故合智仁而为圣
　　圣人百世之师也伯夷栁下恵是也故闻伯夷之风者顽夫防懦夫有立志闻栁下恵之风者薄夫敦鄙夫寛奋乎百世之上百世之下闻者莫不兴起也非圣人而能若是乎而况于亲炙之者乎【尽心下】
　　右以一偏造极言【亦曰偏言之者】
</div>
    <div class="pagination">
<a href="四书通旨_page5.html">上一页</a><a href="四书通旨.html">1</a><a href="四书通旨_page2.html">2</a><a href="四书通旨_page3.html">3</a><a href="四书通旨_page4.html">4</a><a href="四书通旨_page5.html">5</a><span class="current-page">6</span><a href="四书通旨_page7.html">7</a><a href="四书通旨_page8.html">8</a><a href="四书通旨_page9.html">9</a><a href="四书通旨_page10.html">10</a><a href="四书通旨_page11.html">11</a><span>...</span><a href="四书通旨_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
