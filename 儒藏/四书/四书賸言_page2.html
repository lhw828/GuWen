<!DOCTYPE html>
<html>
 <head>
  <meta charset="utf-8"/>
  <title>
   四书賸言 - 第 2 页/共 4 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四书賸言 - 第 2 页/共 4 页
  </h1>
  <div class="content">
   孟子为长者折枝赵岐注折枝案摩折手节解罢枝也此卑贱奉事尊长之节内则子妇事舅姑问疾痛苛痒而抑搔之郑注抑搔即按摩屈抑枝体与折义正同以此皆卑役非凡人屑为故曰是不为非不能观后汉张皓王龚论云岂同折枝于长者以不为为难乎刘熙注按摩不为非难为可验若刘峻广絶交论折枝防痔卢思道北齐论韩髙之徒人皆折枝防痔朝野佥载薛稷等防痔折枝阿附太平公主类皆明作媕谄之具而朱注云折草木之枝则无理无据并无事类矣且问折草木之枝何为乎
　　孟子称五霸赵岐注齐桓晋文秦穆宋襄楚庄此是汉儒之言若周时则不然按荀子王霸篇齐桓晋文楚庄吴阖闾越勾践谓之五霸此战国时所定与后儒不同故明卢东元谓秦穆公用之而霸此据春秋传秦用孟明遂霸西戎语未尝霸中国此言良然若丁公着以夏昆吾商大彭豕韦合齐桓晋文为五霸则于桓文为盛就当时盟防较量优劣为未合矣公着唐人其言亦不知所据引之何为
　　孟子郑人使子濯孺子侵卫事按左传襄十四年卫侯出奔齐孙林父使尹公佗庾公差追公而御公者公孙丁也初尹公佗曾学射于庾公差差学射于公孙丁是时差欲射丁而曰射为背师不射为戮射之礼乎乃射两軥而还尹公佗曰子为师我则逺矣以其师之师也乃独还而射丁丁授公辔而射佗反中佗臂其事如此则是孙林父追卫献公事非郑侵卫而卫使追也且是尹公佗学射于庾公差非度公差学射于尹公佗也其中或射或不射即此事而不甚合大抵春秋战国间其记事不同多此类
　　孟子引书若药不瞑厥疾不瘳赵岐注书逸篇以汉世古文尚书未立学官故凡在今文外者皆称逸书以非官书也凡古文称逸书以此
　　论语子桑伯子王肃谓不见经传惟郑注以秦有公孙枝字子桑为据则伯子一人子桑又一人矣若包咸旧注但称伯子则必姓子桑字伯子者故宋胡氏以为疑即庄周所称子桑户容或有之第家语记桑户不衣冠而处同人道于牛马则荡检逾闲不止太简矣恐仲弓所引又未必即较等及此辈耳
　　论语八佾舞于庭又曰雍彻于三家之堂以庙即是堂堂前有庭歌在堂上舞在堂下也但季氏大夫亦何得遂僭及天子礼乐且三家者仲孙叔孙季孙也仲孙庆父后叔孙叔牙后二人皆得罪以死本不宜世有享祭即祭亦不宜三家并庙即并庙亦断不能以天子礼乐祀庆父叔牙季友三人既并祭三人又何得独称季氏一若为季氏専庙凡此皆汉晋唐宋至今所贸贸无一解者予曾与近儒论宗子作大小宗通绎乃遂因大小宗而得解此书葢鲁为宗国以周公为武王母弟得称别子为文王之宗礼别子立宗当祀别子所自出【见大传】因立文王庙于鲁【见史记】为周公之所自出名出王庙【见左】传夫祭文王而可以不用天子礼乐也乎其用天子礼乐者以出王故其祭出王者以宗子故也若三桓为鲁桓公子季友以适子而为宗卿亦得祭所自出而立桓公一庙汉儒不解有谓公庙设于私家者【见郊特牲云】此正三桓所自出之庙以三桓并桓出故称三家堂以季氏为大宗故又独称季氏其所以用天子礼乐者以桓公故而桓公得用之者以文王用之而羣公以下皆相沿用之之故然而僭矣文王周庙得用之即周公太庙伯禽世室皆不得用而可用及羣宫乎故昭十二年公羊传称昭公谓子家驹曰吾何僭哉答曰朱干玉戚以舞大夏八佾以舞大武此天子之礼也此正与夫子之叹同意世人予其书而不能读此义千秋终閟絶矣幸予归田未死偶得见及世有学者幸取予大小宗通绎而并观之
　　孟子滕文公为世子滕定公薨旧注古纪世本録诸侯之世滕国有考公麋与文公之父定公相值其子元公与文公相值似后世避讳改考为定改元为文者若万章篇于卫孝公公养之仕句则春秋史记并无孝公惟夫子于卫灵死后在哀七年当出公辄时亦曾至卫故朱注疑为出公但出公并不諡孝然舎此又别无他公徃来宋孙奭疏谓仍是灵公史记春秋年表卫灵三十八年孔子来禄之如鲁又孔子世家卫灵问孔子居鲁得禄几何对曰奉粟六万卫人亦致粟六万此正公养之实据然明明有孝公字岂可不信孟子而反信史记惟赵岐注卫孝公以国君养贤之礼养孔子故孔子为宿留以答之其曰养贤之礼曰宿留似古原有成文而邠卿引之者汉去古未逺必有师承未可以今世所见疑古人也
　　孟子则变置社稷朱注毁其坛壝而更置之若孙氏疏谓变者变其主也葢先王立五土之神祀以为社立五谷之神祀以为稷以古推之自颛帝以来用句龙为社柱为稷及汤有七年之旱遂以弃易柱此谓之变置谓变其主而置之非毁坛壝也第颛顼至周水旱不一而易祀者止一柱似亦未可为据者且此亦宋人疏义旧注不如此







　　四书賸言卷二
&lt;经部,四书类,四书賸言&gt;
　　钦定四库全书
　　四书賸言卷三
　　翰林院检讨毛竒龄撰
　　论语君子务本本字不作始字解此如大学物有本末不是事有终始子夏之门人小子章抑末也本之则亡不是先传后倦有始有卒葢本末是体叚始终先后是功次截然不同若谓始即是本则始立道生物有终始抑末也始之则亡不可通矣且大学始字犹贴本字为言若子夏始字则直贴末字孝弟为仁末尤不可通也予尝谓惟经可以解经六经本字原是明白且有显然务本二字自为注脚者学记曰三王之祭川也必先河而后海或源也或委也此之谓务本则务本者正务此草木之根株江海之大原也此经之自为训诂者也何改注为
　　后汉延笃传曰功虽显外本之者心也末虽繁蔚致之者根也夫仁人之有孝犹四体之有心腹枝叶之有根本也故曰夫孝天之经也地之义也人之行也君子务本本立而道生孝弟也者其为仁之本与
　　班昭女诫七章有云礼八岁始教之书谓小学也此引周官文
　　栁子厚诗小学新翻墨沼波小学是字学
　　孟子大夫有赐于士不得受于其家则徃拜其门此大夫礼也乃引之以称阳货此最异事而注者惘然而不能解向以此询之座客皆四顾骇愕殊不知季氏家臣原称大夫季氏是司徒下有大夫二人一曰小宰一曰小司徒此大国命卿之臣之明称也故邑宰家臣当时得通称大夫如郈邑大夫郕邑大夫孔子父鄹邑大夫此邑大夫也陈子车之妻与家大夫谋季康子欲伐邾问之诸大夫季氏之臣申丰杜氏注为属大夫公叔文子之臣论语称为臣大夫此家大夫也然则阳货大夫矣注故不识耳
　　公叔文子之臣大夫僎注不明白遂致解者谓春秋书法如此寃甚春秋并无大夫臣并称者臣大夫即家大夫也其曰同升诸公则家臣升大夫之书法耳左传子伯季氏初为孔氏臣【即孔悝家臣也】新登于公
　　后汉列女传行已有耻动静有经时然后言不厌于人又曰仁逺乎哉我欲仁而仁斯至矣
　　滕文公问孟子始定为三年之丧固是可怪岂战国诸侯皆不行三年丧乎若然则齐宣欲短丧何与然且曰吾宗国鲁先君不行吾先君亦不行则是鲁周公伯禽滕叔绣并无一行三年丧者注者固瞆瞆特不知天下学人何以皆耐之而并不一疑此大怪事也予尝谓学贵通经以为即此经可通彼经也徃读论语子张问髙宗三年不言夫子曰何必髙宗古之人皆然遂疑子张此问夫子此答其在周制当必无此事可知何则子张以髙宗为创见而夫子又云古之人其非今制昭然也及读周书康王之诰成王崩方九日康王遽即位冕服出命令诰诸侯与三年不言絶不相同然犹曰此天子事耳后读春秋传晋平初即位即改服命官而通列国盟戒之事始悟孟子所定三年之丧引三年不言为训而滕文奉行即又曰五月居庐未有命戒皆是商以前之制并非周制周公所制礼并无有此故侃侃然曰周公不行叔绣不行悖先祖违授受歴歴有词而世读其书而通不察也葢其云定三年之丧谓定三年之丧制也然则孟子何以使行商制曰使滕行助法亦商制也孟子君薨百官总已以听于冡宰三年与论语同惟檀弓天子崩王世子听于冡宰三年尚书大传作君薨与王世子听于冡宰此必古制遗文有各见者
　　论语以君薨答髙宗事此随举相应以天子诸侯本通礼也时有无锡客在坐疑天子亦可称薨而予非之次日授札云昨所云崩即是薨非妄语也孟子称舜卒鸣条文王卒毕郢而尚书且称舜陟方乃死何也且尔雅崩薨无禄卒殂落殪死也郭注曰古者死亡尊卑同称也岂非崩薨本相通与曰礼有周制有商制夏制惟唐虞制未定故尊卑同称郭璞所云古者正指唐虞以前言也若商周一有定制则必如曲礼天子死曰崩诸侯曰薨大夫曰卒士曰不禄庻人曰死凿不可易此如朕我也古君臣皆称朕孟子象亦称朕离骚屈原亦称朕至秦制定之为天子之称则不得朕矣故定制之后天子诸侯反有时降称如周本纪王皆称崩而独厉王曰死于彘春秋书天子崩公薨极严而于列国诸侯则又称卒此如二世皇帝亦曰奈何不告我不止虞舜野死文王卒毕郢可借口也使有人于此必援据古经而称崩薨称朕非□子乎盍亦思之
　　数月后客复托钱景舒致札仍谓薨不必指诸侯曲礼文不必是周制为言予遂不复答但语景舒曰彼必以我为不能引一周制文耳春秋平王崩公羊传引周制天子曰崩诸侯曰薨大夫曰卒而范寗即引其文注谷梁【宋公和卒传】明曰周之制也则真周制矣学不能反隅而又好为生姜树生之说舌奈何
　　周公弟也管叔兄也赵岐注周公以为管叔弟也故爱之管叔以为周公兄也故望之则周公是兄管叔是弟此亦怪事后读尚书金縢孔氏传其于管叔及其群弟云周公摄政其弟管叔及蔡叔霍叔放言于国以诬周公始知管叔果周公之弟其以管叔为兄者皆本之史记管蔡世家之文实则史迁受学于孔氏而不见孔传且不见古文尚书故致误世不晓也予尝以此质之仲兄及张南士亦云此事有可疑者三周公称公而管叔以下皆称叔一周公先封周既又封鲁而管叔并无畿内之封二周制立宗法以嫡弟之长者为大宗周公管蔡皆嫡弟而周公为大宗称鲁宗国三若尚书孔疏释流言所起谓殷法兄终弟及三叔疑周公为武王之弟有次立之势则亦以为公次武王其弟及与殷法合故流言则赵氏所注非无据也
　　三家者以雍彻雍是武王祭文王之诗故中有旣右烈考亦右文母句若鲁之歌雍则以鲁是宗国当祀文王为大宗所自出因立文王一庙名出王庙其祭文王时亦従而歌雍固也乃季氏是宗卿亦当祀桓公为大宗所自出亦立桓公一庙名出公庙遂于祭桓公时亦歌此诗葢但知祭所自出而不知所出之有不同也至雍诗小序则又误注曰禘太祖之诗夫禘太祖则当颂太祖以下先公功德而祗称文考文母于义不合考其误则正以鲁之歌雍为祭大宗所自出而不晓宗法疑凡追所出必是不王不禘之祭遂以大禘当之是但知追所自出之断是禘而不知所出之又不同也考丧服小记大传原有三所自出一大禘一大宗一庶子王明列三等而従来注礼者皆不能晓且即此雍诗而序之者以自出之误而升后王之诗于先公僭之者又以自出之误而降先王之诗于后之群公此在春秋战国时弇陋情形歴千百世未者而至今日而始了然指出之嗟乎读书人何可不自励也
　　明堂在鲁地而后为齐有然不知所始注者但曰王者听政之所夫听政自有朝寝未闻周王听政在东鲁者若谓泰山明堂因巡狩而设则西南诸岳其有无明堂不见经传且欲行王政而但以文王治岐为言其于立言之意亦多少不合不知此即出王配帝所也古明堂之制原为飨帝而设自黄帝以来唐虞夏商俱有之但飨帝必有配后稷既配天于郊而文王则配天于明堂且天子继祖为宗必有宗祀而周制以文王当之孝经所云宗祀文王于明堂者是宗祖之祭周颂我将诗小序所云祀文王于明堂则配帝之祭也特鲁本侯国诸侯不敢祖天子则祖文宗武非鲁宜有而独文王以出王之故大宗之国不祖而宗因特立周庙在祖庙之外而又以文当配帝特设明堂为出王配帝之所葢天子二郊旣祭昊天上帝而于明堂则兼及五帝原是杀礼故明堂九室祗以中央太室与东西南北之太庙合名五室而祀方明于其中方明者上下黄东靑西白南赤北黑一木主也故天子祖文王于明堂而鲁则得以大宗宗之天子以嵗祭飨上帝于明堂而鲁亦得以四时迎气五方飨帝十二月听朔降及之葢周郊在二至而鲁郊祗在孟春祈谷季秋报享镐京明堂并祀文武而泰山明堂则祗祀文王孝经所称严父配天则周公其人者专指此泰山明堂为言而世又不晓也若然则其举文王治岐亦即因祭文而推本及之以为治岐者实宗祀所自来也岂泛及也
　　夫子为卫君不知如何为法岂有夫子为拒父者据公羊传卫辄之立受命灵公古立国典礼不以父命废王父命辄之拒瞆遵王父命也可为也据左传则卫灵齐景鲁定同盟伐晋而晋乗卫灵初死用阳货计挟蒯瞆以伐卫丧则伐丧当拒借纳君以报宿怨其意叵测又当拒且晋所怨者灵也灵甫在殡而报怨者已在境虽非蒯瞆亦定无拱手而听之者是不可不拒况晋为齐鲁卫三国所共仇卫虽欲平齐鲁安得而平之则又不得不拒故当时卫人无有不以拒晋为能事者此又可为也据此二义而夫子在卫原有似乎为卫君者然但为其拒晋不为其拒父也何以见其为拒晋观夫子春秋书晋赵鞅帅师纳卫世子蒯瞆于戚又书齐国夏卫石曼姑帅师围戚以为晋伐卫而齐卫拒之并不及卫君此为其拒晋也何以知其不为拒父夷齐兄弟尚求仁而谓父可与抗乎此不为拒父也然则为公辄者可以知所自处矣若公羊之説则辄并不受祖命灵命子郢未尝命公辄夫子为卫君全不在此説见论语稽求篇
　　孟子为髙必因丘陵为下必因川泽是礼器文
　　孟子衣服不备不敢以祭牺牲不成不敢以祭粢盛不洁不敢以祭与谷梁成十七年传宫室不设不可以祭衣服不备不可以祭车马器械不备不可以祭有司一人不备不可以祭语同
　　予病中不能寐与兄孙诗讲禹之声章追何以蠡曰用之者多也城门之轨何以非两马之力曰用之者乆也然则孺子于书理全未通矣经涂九轨而每门三门祗各一轨则涂凡一用而门必三之此正用之多而谓乆可乎车之涉轨也门与涂同时无乆暂也匠人既造门亦即造涂未尝前年有门今年始有涂也何谓乆也时儿子逺宗兄子文辉亦在侧皆愕然不能答旣而各请予解予欲令其自省但曰解经须读经今人祗以私意亿逆而于本经文未尝一读宜其谬也试亦于是奚足哉一语复诵之乎少顷逺宗恍然曰得之矣孟子文多防词于此则防词中又斩斩截截急拄其口而使之自解只是奚足哉四字尽之葢此语专辟禹之追蠡不关考击并不及文乐犹之门轨之齧不关马力并不及涂轨葢一比较则多寡生而祗论此追亦祗论此轨则乆暂之意自见言外故曰是是者追蠡也追蠡为考击所致得毋门轨之齧是马力与只此一语而年世乆逺非一朝用力所能到意隠隠可验所谓急破其惑不烦证明天下有微词而严于正告者注者不晓也
　　乘车多四马谓两服两骖也去四言两已不可解况诘问之意正欲张马力之多而反従减马此是何意及观赵岐注谓两马是公马国马引春秋外传国马行闗公马称赋为证然国马公马亦多无解者古闗隘邮驿皆有都鄙所赋马供徃来之用谓之国马以此为民间所出马也至公家乗车及乡遂赋兵牵载任器则马皆官给谓之公马以为总畜之公牧者也故周礼牧人所掌皆称国马而驭夫趣马又分公马而驾治之虽无大分别要之行城之马则祗此两等然则两马谓两等马耳孟子受业子思之门人出史记列传然隋秘书监王劭谓人是衍字汉书艺文志孟子十七篇名轲子思弟子则似亲受业子思者即赵岐注亦然尝举以询座客多无识者惟王草堂辨之极悉谓史记世家子思年六十二然考春秋孔子卒在周敬王四十一年而伯鱼先孔子卒已三年矣向使子思生于伯鱼所卒之年亦止当在威烈王三四年之间乃三迁志及孟子所载则孟子实生于烈王四年其距子思卒时已相去五十年之逺焉能受业乎又谓鲁缪公曾尊礼子思然缪公即位在威烈王十九年则史记所云思年六十二者或是八十二之误亦未可知若孟子则断不能亲受业也予谓史记汉书犹不足据况三迁诸志则后人撰造又安可信予祗以孟子本文计之梁惠王三十年齐虏太子申则孟子游梁自当在三十年之后何则以本文有东败于齐长子死焉语也然孟子居梁不及二三年而惠王已卒襄王又立何则以本文有见梁襄王语也乃实计其时梁惠即位之年距鲁缪即位之年止三十零年即梁惠卒年距鲁缪卒年亦不过四十零年然而孟子已老本文有王曰叟是也则受业子思或未可尽非者与左传赵叟注尊老之称曲礼六十曰老
　　予素薄讲学谓学宜躬行不宜讲所宜讲者独经耳曾在道南书院讲曾子问首章而不能续仁和钱升岩辈借沈昭嗣园亭拟续斯防而座客杂辨大学因有大学讲义一卷见别録但当时亦有賸言可记者予问右经一章葢孔子之言而曾子述之其传十章则曾子之意而门人记之有据否
　　时嘉兴陈自曾【佑】在坐起曰古经文是经经注是传皆是两书无有分割一书作经传者如易经有易传周氏传京房传是也书经有书传伏生大传是也诗经有诗传毛传韩婴传是也春秋经有春秋传三传是也周官经有周官传李氏献周官传四篇是也自仲长统不晓传是注因有周礼礼之经礼记礼之传语而朱子并不晓是两书于大学孝经则并以一书而分作经传是经传二字不过据仲长氏语而误分之者若孔子之言曾子之意则概乎未有据也
　　王草堂【复礼】亦曰徃以为大学孔氏之遗书必实有所本故自元至今取士功令直以此书加之论语之上及观其着大学或问反曰孔子作大学别无左验此或是古昔先民之书则荒唐矣若曾子之意自莫须有天下无千百年以上之意而文公一人能知之者至补格物节谓窃取程子之意则定自不谬乃遍考二程全书则皆有大学改本然皆无此意及观其自作大学序又曰间亦窃取已意补其阙略然则果谁意乎
　　格物照礼记大学只是度量本末以本文原云物有本末格物者格此物也或云量度义浅则张鹤门【于康】云此处正须浅解否则侵知止毋自欺地位是诚意矣虽礼记大学不分章节亦不分纲领条目必欲分之则自天子至于庻人壹是皆以修身为本其本乱而末治者否矣其所厚者薄而其所薄者厚未之有也此谓知本此谓知之至也直谓此一节释格物致知何不可也钱升岩【彦隽】曰大学以格物始以絜矩终格物则量度本末絜矩则量度人已故广韵曰格量度也汉书曰度长絜大絜亦度也如此则前后一贯矣
　　是日有无锡客在座谓尔雅説文俱训格为至此格物当作至物解物是人已即明徳新民格物者谓向离乎物而今至之也犹中庸言成已成物也予曰如此则格物二字明新已了更不必诚意修身及齐治平矣郑康成训格为来遂有来物之解啓后儒訾议岂有徒执一训诂可解经者
　　次日客授札数千言大约谓格物是至物不当作量度解且物兼人已亦不必该家国天下礼记曰成身不过乎物身即已也又曰仁人不过乎物孝子不过乎物仁人孝子即人也人已兼至即是不过谓至乎物而不可离也此真物字格字之实据矣若先儒谓人已该身心意知家国天下则不然譬则家国城郭也城郭有人民而谓城郭即人民可乎
　　时王百朋【锡】罗苍懐【肇桢】在坐予出札询之百朋曰客但得礼记二物字便矜为创据不知此系哀公问篇其所云物指言动言彼以言不过词动不过则谓之不过而此云成身不过身仁人不过人其言难通况新民既是物则家国天下即民也民即物也乃又谓家国天下是城郭不是人则齐家治国将齐此家室治此城郭乎抑将齐治此家国中之人乎且六经物字不止哀公问也其义亦不止人已也物有虚指有实指如诗有物有则以质言易之隂物阳物以气言国语神之见也不过其物又以数言此虚指者也若实指事物则系词物以群分以爻画言天生神物以着言大司马乡遂载物以旗章言仪礼乡射礼物长如笴其间容弓以射位言檀弓衰与其不当物也宁无衰以麻缕升数言何独于家国天下而疑之
　　苍懐曰格训量度此是李丞相斯及太史令胡母敬所定字诂不学者反以为怪殊不知物字亦有训量度者周礼载师氏以物地事春秋昭十三年传物土方仪礼旣夕礼人物土皆量度之义使必执一经以难一经则格格物物讼无巳时矣人不可不读书然何可裁读便执难如此
　　先仲氏旧论格物谓大学并出物字不当一字作两解假如他经物字杂出不伦周礼宗伯辨名物春秋传纳民轨物国语毛以示物乐记物以群分礼记缁衣言有物而行有格尚书克勤小物则一经一义一字一诂任其自便至若大司徒以乡三物教万民则不得谓六徳之物非六行之物哀公问仁人不过乎物孝子不过乎物则不得谓仁人一物孝子又一物今大学旣以本末为物则格物之物即是本末之物乃又举他物以解格物则即本文一物字而前后异义岂可为训
　　钱景舒【防】説知止节与大学全篇通贯予向作大学问其旨相合今备録于此其言曰大学在止至善而其首功则全在知止得止以尽此至善诚意是也诚意好好是好善恶恶是恶不善故毋自欺则知止自慊则得止小人之为不善掩不善着善是诚意之反谓不能知善得善也君子之道学自修道盛德以止至善是诚意之证谓必毋自欺以知此善慎独自慊以得此善也然则诚意非他不过慎其好恶以止于至善而已至于意诚则总以好恶二字顺推到底如正心脩身之忿懥好乐脩身齐家之亲爱贱恶治国平天下之反所好絜所恶好民好恶民恶总只以絜矩概之葢天下之数出于圜方圜出于方方出于矩平矩以正绳仰矩以望髙覆矩以测深卧矩以知逺环矩以为圜合矩以为方则一言矩而上下前后左右举是矣絜者絜此而已絜至此而得至善不止知止矣故至善兼明徳新民而知止能得则兼至善平天下三言得失一言新民之止至善得众得国是也再言明徳之止至善善则得不善则失是也三言诚意之止至善忠信则得骄泰则失是也葢忠信诚也骄泰者诚之反慎独之反也即小人之闲居为不善无所不至者也亦即小人之使为国家彼为善之善无如何者也然则平天下道善之得皆由于止至善能得之得是即一诚意而知止得止齐家治国平天下皆在其中谓非本乎故曰此谓知本
　　华岳二山与河海对文按周官职方氏九镇河南曰豫州其山镇曰华山正西曰雍州其山镇曰岳山与尔雅五山河南华河西岳并同【地理志汧县有吴岳】













　　四书賸言卷三
　　钦定四库全书
　　四书賸言卷四
　　翰林院检讨毛竒龄撰
　　樊迟请学稼旣非甘隠恬退则学稼何用注经者当实求所以用稼之意而乃以粗鄙目之且曰当辟之斥之一似迟之真欲为农夫为圃人者此不惟与夫子所答三上四民大防全不相合且厚诬古贤反肆呵斥大无理矣试思夫子明曰焉用稼则学稼自有用尝以此问朱鹿田鹿田应声曰莫是如后稷教民稼穑思以稼穑治民否及观包咸旧注则直曰迟将用稼以教民则世亦原有见及者迟以为世好文治民不信従不如以本治治之此亦时近战国几几有后此神农之言之意特非并耕耳然而小人之用矣古凡习稼事者皆称小人尚书无逸篇知稼穑艰难则知小人之依又祖甲逃民间曰旧为小人髙宗与农人习处曰爰暨小人孟子曰并耕者小人之事此従来称名如是故子曰用稼非不善然而身已为小人而不自知矣因以君民相感三大端教之葢好礼义信则用大学稼则用小也古学字即教字为教而学故教亦名学周礼大宰九职一曰三农生九谷二曰园圃毓草木注圃即载师所云塲圃可树菜蔬果蓏亦治民之事
　　孟懿子问孝子曰无违此明白了快之言自解者不明竟成一四书哑谜尝在胡司冦宅作酒明府令手巨觞通属座客能解此免饮四座各霑醉而必不得解后以札问朱生鹿田生答曰此従亲是孝也予惊曰有是哉噫徳不孤矣因令遂言之复札曰孟僖子为懿子之父本贤大夫尝从昭公至楚病不能相礼归而讲礼学礼苟能礼者必従之逮死召其大夫曰礼人之干也无礼无以立我死必属説与何忌于孔子使事之学礼焉其所云何忌即懿子也今懿子适来问孝则使之従亲即是学礼而特是未经显揭则与孟庄之不改父臣不改父政明明指出者觉有未尽故迟曰何谓不违亲子曰所谓不违亲者尽礼之谓也如此则上下通贯前后一辙矣予曰然
　　不违与几谏章又敬不违同即顺也中庸顺乎亲孟子不顺乎亲皆此义故无违非不违于理并非不违于礼葢以礼事亲即是顺亲若曰不违礼则不违即顺也人方问顺亲而我以顺礼对之可乎
　　聘礼执圭入门鞠躬焉及享气焉盈容私觌愉愉焉此皆袭论语乡党文者又有下阶气怡焉语则孔安国注怡怡曰舒气本此
　　施少叅讲学湖西有客问子何以可使漆雕开仕少叅曰子焉能使开仕但可以仕耳此虗词也曰不然但可仕则当如仲弓可使南面韩愈文可以出而仕明着可字是文无有也且惟实有仕故可使仕若虚使之是教之自衒且干进也而可乎众无以应少叅乃请予予曰此实使仕也其使字与子路使子羔为费宰文例并同葢夫子为司冦门人多使仕者其最著者则原思子羔冉有季路樊迟子贡公西华是也若子游仕武城子夏仕莒父子贱仕单父仲弓仕季氏宰未知为夫子所使与否至于漆雕开之使仕而不仕与闵子骞之使仕而不仕则皆在此时虽子骞力辞费宰然仍为夫子宰要经従政与子开之始终不仕稍不同然要其使仕则一耳集注解论语竟忘夫子之为司寇幸原思为宰包咸注孔子作司寇使思为宰若子路使羔则集注但云子路为季宰而举及之殊不知夫子使开与子路使羔明下两使字是论语书法夫子旣使由堕费而堕费之后子路即使羔宰费以镇叛乱此在夫子子路实实有使仕之责使开非泛遣犹之使羔非旁举也不然无仕而使仕譬诸无食而使食欲其不谋食得乎
　　公山弗扰以费畔集注谓弗扰为季宰与阳虎共执桓子而据邑以叛此大谬者阳虎执桓子在定五年此时无公山共事也若据邑以畔则在定十二年夫子为司寇时使子路堕费而公山以费人畔夫子方遣鲁大夫下台敺伐亲定其乱而谓夫子被召子路不説何一谬至此及读孔安国注知前儒原未尝误而集注误者孔注共执桓子虽策书不载然虎囚桓子而逐仲梁懐实弗扰使之则以费宰而谋执君主即是畔且适在夫子未仕之前因注曰执桓子而召孔子原可通也至朱氏改而召孔子为据邑以畔夫然后以五年之事移之十二年之间春秋论语两不相通而经义晦矣施愚山曾以札问予答之颇悉然尚有兼辨史记处兹不具録子华使齐集注谓为子出使则冉子请粟便自难通夫子第设教阙里并无食采焉得有饩廪刍粟可待颁给且其请出入量寡多即司财之宰也汉世学官有都养弟子然祗主饔飱不主财用想夫子当时未必有此然且父师日给所赢几何几有祗使一弟子而露积狼戾可私授至八十斛者吾不知天下学人何以各安之而不一审也按邢氏正义谓子华仕鲁为鲁使而适于齐则正夫子为司寇时与原思为宰同一时事故记者合两事而并记之聘礼诸侯之使皆以粟十车列馆门外据礼注每车一秉有五防防音逾即庾也是馆廪之粟计十车有十五秉故冉有据此以三分之一予其家此亦准聘礼而行之者旧注包咸以十六斗为庾马融以十六斛为秉皆出聘礼记文
　　解经最忌添出添出则反窜圣经而曲就已説古所称抄词有明戒矣且经有添字而反不通者如司马牛问仁章为之难言之得无讱本言为仁极难无暇言説原自了了且此难字正与仁者先难可以为仁矣可以为难矣俱有闗防解者添曰必存心故行事难行事难故言不妄则以为字作行事解已叵通矣且本文两句祗以难行释讱言之故而解者必添以存心释难行之故使两句一层忽改而作四句两层致为之难一句题学使试萧山童子满塲千余卷旣似为仁又似为事旣似存心难又似为事难旣须以为事应存心又当以存心起言讱心事纠纒存难轇轕欲求一字之通难矣嗟乎何至此
　　徃尝听讲师唐虞之际于斯为盛二句谓唐虞才盛于周然于有妇人焉二句决接不下必须添降而夏商皆不能及二句然后可接辄大愤懑天下有圣贤措词如是阙落必需在傍者添唇补舌而后能达意岂可为训且此章前后亦颇难明旣贬周才忽扬周徳断流絶港故集注亦自知周章欲以三分天下一节另作一章而不知经之难通全在添出两句误解圣言无他故也经本欲赞周至徳而以才盛起之谓有如是盛才而犹不用以治乱至武王始有之非至徳乎此本前后一串翻覆见意故旧儒谓唐虞两代不如一周此正解也于斯为盛犹曰于斯为美于今为烈言今盛且烈也若曰盛于周则不特句例不合必添出八字而后可接下句于文例亦不合且世有五数盛于十数者乎是数亦不合况先圣后圣并无低昂孟子定道统旣以禹与臯陶作尧汤见知之统随以太公望散宜生作文王孔子见知之统岂有周召毕散诸大圣而忽与禹稷臯陶较升降分优劣者此真小人之腹与论语立言之大防又大不合何必如此
　　子路问闻斯行诸若是学问边事则义当可行并无请问他人之理顔渊足发难禀顔路曾子三省不告曾晳虽曰父兄即师长然此时不当请师命也故汉包咸注直指为赈穷救乏之事谓以行事言不以学问言如友朋急难乡党赈防及居官行政应为种种尽可商量子路使子羔宰费此在子路堕费后岂不当使但不吿夫子便失审择冉有给使家以粟旣请夫子且犹有多与之患此由求两人明明见诸实事者特旧注赈穷救乏四字反太指煞耳集注引张氏单以义言且曰恐伤于义似有説事之意而讲师复添一理字以蔑没之然则四书之亡于八比不旣多乎
　　文犹质也必添曰文之不可去犹质之不可独存也质犹文也必添曰质之不独存犹文之不可偏去也且又必添曰若欲尽去其文而仅存其质然后接下句则何如旧儒曰若然则文质何异虎豹犬羊无辨矣较自爽捷
　　泰伯让国耳夫子従后观之谓是让天下此深文之言乃説者又复深文曰让商及究其所以让商者一则曰太王有翦商之志而伯不従再则曰泰伯足以朝诸侯有天下而弃不取夫以商业未衰之际太王方窜徙不暇而谓可翦商在太王必无此幸心以公季文王二世力扩前緖犹不能集统而谓泰伯弃天下不取在泰伯亦必无此妄念此所谓诬古人之言君子所不道也且其以让国为让商者非通人论也父欲传位于季子以取商天下而我乃去国以使之必传是助之夺也太王商臣或欲遵商制传及之法由长次以及于季而我乃挟弟仲雍并其次而亦去之是夺之又夺之也三以天下夺而反曰三以天下让何以通焉况六经不可灭也本欲证让商而无据乃取经证经曰太王有翦商之志而泰伯不従太王遂欲传位于季子一是鲁颂文一是春秋传文也按鲁颂居岐之阳实始翦商翦灭也谓后之灭商始于岐也非谓太王之志也太王不能灭商也春秋传僖五年宫之竒曰泰伯虞仲太王之昭也泰伯不従是以不嗣従顺也如定九年従祀先公之従谓顺昭穆也工史以昭穆定世次而伯且去国以弃昭穆谓之不従非不従父命也太王不曾命翦商也本欲解论语而乃并毛诗春秋而尽従而误解之可乎且春秋传史记明云太王欲传位于季伯乃去国今曰泰伯不従而后太王欲传位于季吾尝谓书经之亡自宋注一出而唐虞三代之事实皆为之一变嗟乎岂虚语与郑康成实诠三让亦杜撰可笑采药一让赴至不奔丧二让断髪文身三让按伯奔荆蛮本隠姓名即武得天下欲封伯后亦曲求而始得之彼时焉得有行赴之理且传明云泰伯至吴端委而治至仲雍始断髪文身而乃以此为伯事虽其误始自史记然要是失据者江汉以濯秋阳以暴只是极言夫子道大徳盛难以形容才欲摩拟彷佛卽足为洁白之累此如濯之至者无可擩滤暴之极者不容霑染葢甚言有子之事之万万不可并非以此喻其道比其德也大凡洁白指孤介一边不是絶诣岂夫子而可与洁已以进并欲洁其身者同类并称即自云涅而不淄亦正谓不为物汚非如释氏之白业黑业白即是善也孟子沧浪濯缨考工记绘事后白皆是惟恐点汚之义秋阳即夏阳其气皦白了无障翳
　　左传阳虎亲富不亲仁此即孟子引阳虎为富不仁为仁不富二语所始
　　公羊传多于什一大桀小桀少于什一大貉小貉则似反従孟子语袭入之者
　　哀公以年饥问有若此是夫子为司寇后鲁君颇重儒术故特来相商乃以国用不足之际反使减税且复为君民一体俗儒门面语以溷应之此大不妥岂一行彻法百姓果有以与君耶不知此经济也夫公所患者用不足也用出于赋而井田之法有贡有助赋则通出乎贡助之间葢贡即是税助即是借故周制彻法但通贡助并无有通力合作计畆均分诸説此是宋儒杜撰彻法并无考据大抵乡遂用税法都鄙用助法总是什一虽什一亦不等如载师称近郊什一逺郊二十而三园防二十而一漆林二十而五然要以什一为断自鲁宣税畆于什一外又税其一则什二矣公所云二吾犹不足是也但其所税畆祗是税贡不是税借县稍鄙都皆借力而耕力无可税是以税虽有二而所增无几若用出于赋赋有九等自国中四郊以及都鄙山泽通为财用所自出如祭祀賔客丧荒羞服匪颁燕好以及军旅田役诸用在乡遂都鄙俱有常赋而一经税畆以后则国旣横征野多逸敛闾输县贡反有渐至匮乏者此公之所以叹不足也故有子之计谓莫若行彻以什一之名返其余税而九赋所入自无忧阙失以情而言则君以足税与民而民谁敢以不足之用反与君者以法而言则丧荒有式君方合诸赋以通赈防何患年饥此所谓因时补救捐虚税而收实赋者而惜公之不早悟也其后公卒以加赋重问夫子夫子不能挽而遂以加之春秋哀十二年春用田赋是也宣公初税畆是加税哀公用田赋是加赋其时齐吴交争军赋不足在彻法都鄙出车每一丘所赋祗出马一疋牛三头而今又二之再出马一疋牛三头此不特税有二赋亦有二论语盍彻之言与春秋田赋之书两相表里善读者思之彻法在春秋三傅皆云什一而借又云谷出不过借原是助法后观周礼匠人注引孟子请野九一而助国中什一使自赋语谓是彻法则尤为可信以彻者通也若通力合作八字则于周制班爵上农夫食九人节先自不通乃旣主此説亦宜画一而于请野节注又云周之彻法如此何耶孟子虽周亦助本是实证谓周都鄙用助法耳而前后两注遂使此语至今无实解岂不可叹乡遂旣用贡则虽有公田而亦若无有故曰惟助有之今贡助并行则不止惟助而犹惓惓于此者以为莫善于助也是周虽用彻亦即助也三传俱名彻为借者此也
　　周礼夫三为屋屋三为井此虽井而不公者以一井有九夫也诗曰南东其畆春秋曰尽东其畆则并井而亦废之或南或东非一縦一横此即阡陌之制非井田也古中庸无分章其见于疏义者则概以子曰为限如子曰射有似乎君子则合君子之道譬如行逺必自迩子曰吾説夏礼则合王天下有三重焉类
　　嗜秦人之炙无以异于嗜吾炙夫物则亦有然者也据集注谓食色是性此吿子所晓故以嗜食喻之则嗜食在内与敬长在外正别此何足辨辨亦何足以服告子且于夫物则亦有然者也句亦全无解説
　　冬日则饮汤夏日则饮水与嗜秦人之炙二句相反集注曰即嗜炙之意固无理且使难者曰冬则饮汤夏则饮水果在外非由内也何以解之
　　尝以二者问先仲氏先仲氏一曰敬长无人我以长在人耳今嗜炙亦无人我此非人也物也且其无人我而必长人者以长在外耳今嗜炙主爱而亦无人我而惟外是爱此非长在外即爱亦在外也【上言长马之长异于长人之长则人物有别矣此紧顶长楚人之长二句爱在外与嗜炙在内大别此借仁内以驳义外耳】一曰以在位而易其敬犹之以在时而易其饮也夫嗜食甘饮者爱也爱亦在外矣【嗜炙是同嗜此是异饮嗜炙以仁内驳义外此以义外驳仁内不同】中庸内省不疚与论语内省不疚都是功夫集注于论语添不愧于心为内省不疚之由于中庸则又添不愧于心作内省不疚之效何杂乱也
　　论语子畏于匡并不注匡在何地考鲁原有匡邑但此时夫子去司寇出走至哀八年始反鲁其非鲁邑可知矣若庄子谓是宋地则宋无匡邑且未有一过宋而桓魋匡人遭两难者或据史记谓必当是卫邑然旧説谓阳虎曾暴匡人而夫子貌与虎类因有此难则阳虎不得暴卫邑此真风马牛不及之事且考之春秋传亦不合则在夫子生平一大事而举世不识岂不可叹【史记去卫将适陈朱氏删去卫将三字直曰适陈过匡则陈邑矣何卤莽乃尔】
　　按春秋传公侵郑取匡在定公六年是时季氏虽在军不得专制凡过卫不假道反穿城而躏其地其令皆出自阳虎是虎实帅师当侵郑时匡本郑鄙邑必欲为晋伐取以释憾而匡城适缺虎与仆顔刻就其穿垣而入之虎之暴匡以是也至十五年夫子过匡适顔刻为仆匡遂以为虎而围之则匡是郑邑此明白可据者惜汉后儒者皆不考也
　　世家孔子过匡顔刻为仆以其策指之曰昔吾入此由彼缺也琴操孔子到匡郭外顔刻举策指匡穿垣曰徃与阳货正从此入此即围师入城之事
　　至于论语子在陈在陈絶粮从我于陈蔡之间孟子子在陈君子之阨于陈蔡之间在旧注今注皆置不问惟在陈絶粮孔安国据庄子谓孔子之曹不容之宋遭匡人之难于是之陈而吴适伐陈陈乱故乏食则又误注者夫子之宋遇桓魋之难不是匡人且据年表定公十二年夫子适卫十四年适陈是时并无吴师伐陈又且在陈絶粮与阨于陈蔡是一时事夫子是时尚未适蔡至哀三年夫子去卫适陈又乆之适蔡至六年而始有吴伐陈楚子救陈之事见于春秋絶粮之阨当在此时孔氏误也
　　若在陈归与之叹亦一时事而史记分论语孟子为二以定公年在陈作孟子叹时哀公年在陈作论语叹时则又杜撰无理大抵夫子五适卫三适陈一适蔡而然后归鲁归与之叹则在第三次适卫第二次适陈之际絶粮之阨则在第四次适卫第三次适陈之际他无与也故尝较夫子辙迹与论孟合者自去司寇后即适卫是时卫将奉粟六万为夫子禄而仍不能用孟子所谓主顔雠由所谓于卫灵公际可之仕皆在此时此适卫第一次也及去卫将适陈过蒲蒲人止之仍反乎卫是时南子请见且置夫子于属车而夫子去卫论语所谓子适卫与子见南子皆在此时虽史记云有吴楚之宼而春秋无有要是史记误者此适卫第二次也乃夫子如宋遭桓魋之难又如郑然后至陈论语两所云子畏于匡与孟子所谓防服过宋所谓主司城贞子皆在此时此适陈第一次也旣而去陈复反卫又将之晋渡河不果又反卫因灵公问陈而又去卫适陈论语所谓卫灵公问陈于孔子子在陈孟子所谓子在陈皆在此时此哀之三年为适卫之第三四次适陈之第二次也乃自陈迁蔡吴始伐陈而楚来救之闻孔子在陈蔡间使聘孔子而陈蔡大夫惧而见沮因之有絶粮之事论语所谓従我陈蔡在陈絶粮孟子所谓阨于陈蔡之间皆在此时此哀之六年为适陈之第三次适蔡之第一次也嗣此复反卫与出公周旋然后归鲁论语所谓夫子为卫君卫君待子吾自卫反鲁孟子所谓于卫孝公公养之仕皆在此时此哀之七年后为适卫之第五次而夫子之辙迹终焉凡以经注经必借实据此庶乎稍可据者然尚待善读书者踵事焉耳
　　儒者説经本欲卫经使圣贤言语了然作斯世法式而集注于诸贤所言必尽情吹索一概扫蔑自有子孝弟子夏贤贤以后并无一许可者即夫子所言亦必借其补救以正阙失岂儒者所学原与夫子一门有异同与抑亦儒者神圣直接尧舜禹汤而于夫子以下多未当与尝读季氏使闵子骞为费宰注甚为不平季氏之使因夫子堕费后以费岩邑宜使一仁厚者为之而闵子不徃遂使子羔此原非敌国求贤乱臣招隠如燕师之于王躅新莽之于龚胜也乃借闵子一人诟厉圣门以为臣季氏即事犬彘则夫子明明为季氏史为季氏司职吏岂夫子事犬彘与乃又自知无理谬言曰圣人则可则由求迟赐以下固无论矣仲弓与子骞同列徳行且重为夫子所许可使南面山川其舎而论语直曰仲弓为季氏宰向使注论语而不通读论语是为不通旣通读论语而又作此诟厉是为侮圣无忌惮请自择之管仲如其仁召忽死沟渎夫子定论其是非精确见予稽求篇甚详乃欲厚责圣人之言谬云桓公兄子纠弟故仲罪可原若使桓弟而纠兄则圣人之言无乃害义之甚啓万世反覆不忠之乱乎则直诟厉圣人矣据春秋公谷及左传注管子史记荀子庄子尹文子古越絶书説苑以至诸书所引文无有云桓兄而纠弟者惟汉薄昭上书为汉文讳故改杀兄为杀弟此在韦昭汉书注已明言之而作此诟厉则害义之言啓万世反覆不忠之乱非夫子乎投防当忌器即夫子言稍有碍亦当耐之不应尽情一气作里巷诟谇失儒者从容气象况已实无理实不读书不识桓纠长次颠倒人伦序又实不能论世凡管召是非并后世王魏得失一槪舛错乃轻口肆意公然诟厉夫子越数百年无问者可不悲乎一贯忠恕是尧舜禹汤以来圣贤相传之道于此不明则并属异学非孔子徒矣夫子明言一贯曾子明言忠恕而已矣一贯者只此一串之道也而已矣者更无他道也圣贤无异学千圣百王无异道夫子曾子与门人无异心乃谓一贯之道借尽已推己之目以着明之曾有丝毫见道者而肯作如是语乎毋论夫子一生只此忠恕论语二十篇教人只此忠恕即大学中庸孟子三书亦只此忠恕也大学以明徳新民为一贯而务絜矩以该之中庸以成已成物为一贯而提忠恕违道不逺以综统之然且忠恕二字要归在恕以平天下育万物非恕不为功大学以藏恕喻人为絜矩而中庸以求人先施为庸德是以论语两一贯一是曾子一是子贡曾子是忠恕子贡只是恕一言而终身行之单是恕字不欲无加是子贡行恕实功即博施济众亦以仁圣为子贡强恕极境推之而仲弓之不欲勿施仁及邦家孟子之反身强恕万物皆备先圣后圣其揆一也葢圣贤无独善其身之事博施备物与曲成各正在下学者均有之是明德新民成己成物内圣外王天道人道并无有二而又岐其说曰忠是天道恕是人道又曰与忠恕违道不同则非一贯直千头万绪絶流断港矣岂一贯异学与夫子曾子子贡皆门外汉与
　　曾子三省似皆非为学要领儒者欲扫诸贤反谓曾子稍切实但摘忠信二字为为学之本则谬戾矣此忠字上有为人谋而不五字信字上有与朋友交而不六字岂可删本文半句而单存二字以立説者不知为人谋交友正圣贤全学大端而世不识也葢圣贤一贯只在忠恕而以忠贯物则尤在恕故大学首诚意而诚意首功则全在去自私自利之意以求止乎善为人谋者正去其自私自利之大端也儒者不知此义反以为人谋为泛务即信友亦非要道故必摘忠信以为学本正坐不识圣学故至此试观圣贤言志一在公物一在公善而圣人以安懐信友为己志曾与曾子三省有异同乎尽心属知则心无容知従来圣贤论道无知心之语且尽字亦无解作知字者大易尽性中庸能尽其性俱非知也即孟子亦有尽心焉耳矣尽心力而为之曾有云知心者否天下事理须有实际试问尽心是知心则作何尽法以为心本虚灵则见成知觉非我所能尽也若谓我能尽其虚灵之量则仍是存心之实际非知觉也朱氏补大学格物而意不自安乃欲抄孟子此书以就已説因以尽心为知至知天为物格夫知天而穷致物理也乎此不特大学无此説凡古昔圣贤所言何曾有此
　　尽心节是见成第一等人存心节次之殀夀节又次之从来孔孟论学多作此层次如或生而知之三层生而知之者三层如有博施三层孟子万物皆备三层何曾有两头一脚一逆一顺且以末节分顶前节如朱氏注中庸法者此笑话也
　　心性天一串心由于性生心之谓性是也性由于天天命之谓性是也然溯而得之未尝逆而出之也尽心之量而无所阙则便知心所自来与性所従出一气俱到此知字如中庸知天论语知天命不是知识行后而有契之谓也存心养性是第二等学问人故曰事天言従事于此也第三等则困勉终身又降天一等而曰命天之所命即性也
　　大学自补格物后处处囘防即论语首一章便曰学将以行之也夫学本是行而曰将以行彼谓学只是知欲囘护格物以为知是首功耳不知学兼知行曾有知无行而可言学乎
　　圣贤每发一论必专一其指未有首防两端无所适従者如富与贵章専言君子不去仁虽瞬息之间仓猝患难之际亦不去故曰辞顺境易处逆境难彼非道之贫贱虽不当得犹且耐之况仁而可以难处之境思违之乎因以不去也起下必于是紧作呼应甚言仁之不可以造次颠沛有毫厘差也不然前截取舎之分明后截存养之功宻两岐立论使人定取舎乎务存养乎此朱氏讲中庸尊徳性道问学法在圣贤教人必无有此贫贱之不去以原推不去也然则仁独可去耶贫贱去不得仁亦去不得非道与造次颠沛非所论也
　　于取舎不苟中接入仁字费解于陵子岂仁人乎囘也其心三月不违仁以心与仁分内外賔主皆是门面话非略知痛痒之语以心为主而仁为賔心内而仁外犹且不可若仁为主而心为賔仁内而心外则大乖圣学非夫子书矣道心不主道犹之人心不主欲天下无心与仁可迭为賔主且分内外者告子不敢言仁外况心外乎仁根于心并无方所如意従心别无位次心有时不用意而便曰意外可乎不可又况賔主二字出自禅宗相见分賔主一棒一喝分賔主従来儒门并无此言
　　仲尼燕居子曰师尔过而商也不及
　　祭统不安于上者不以使下所恶于下者毋以事上非诸人行诸已非教之道也
　　四书賸言卷四
&lt;经部,四书类,四书賸言__四书賸言补&gt;
  </div>
  <div class="pagination">
   <a href="四书賸言.html">
    上一页
   </a>
   <a href="四书賸言.html">
    1
   </a>
   <span class="current-page">
    2
   </span>
   <a href="四书賸言_page3.html">
    3
   </a>
   <a href="四书賸言_page4.html">
    4
   </a>
   <a href="四书賸言_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
