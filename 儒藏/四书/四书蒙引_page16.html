<!DOCTYPE html>
<html>
<head>
    <meta charset="UTF-8">
    <title>四书蒙引 - 第 16 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书蒙引 - 第 16 页/共 47 页</h1>
    <div class="content">




　　四书蒙引卷六
<经部,四书类,四书蒙引>
　　钦定四库全书
　　四书蒙引卷七　　　　　　明　蔡清　撰先进第十一
　　此篇多评弟子贤否注云评其贤则能者劝评其不贤则不能者勉愚谓不特此耳凡评人之贤则不贤者有所激评人之不贤则夫贤者亦有所警无非教也　此篇记闵子言行者四而其一直称闵子盖其弟子尊师故不字而子之先儒程子又以论语之书为成于有子曽子之门人故二子独以子称者意正如此
　　先进于礼乐【减一百三十四字】
　　此章前段是述时人论礼乐之失后段是以已意矫其失也谓夫今之人皆曰先进之于礼乐文不及其质乃野人耳若后进之于礼乐则文质彬彬正君子之道也时人之论礼乐如此是固舍先进不从而惟从后进矣我则不然惟不用礼乐则已如用之则吾必从夫先进夫以孔子之必用先进如此则先进之不为野而后进之未为君子可知矣盖周末文胜时人之论不自知其失中而过于文也夫子之自言如此则欲损过以就中也　此礼乐所指甚广上而宗庙朝廷下而州闾乡党大而冠防丧祭小而动静起居凡日用常行之间莫不有礼乐焉故曰礼乐不可斯须去身自天子至于庶人皆不可一日无礼乐也先进后进犹言前辈后辈为辈字正贴进字不得
　　故着犹言云谓之进者天地间人物前一畨进上了后一畨又进上来有逐旋进上之意故云进　野人郊外之民以此知自古市防之人多文而郊野乡村之人从来是朴质也　君子谓贤士大夫不独曰士大夫而必曰贤士大夫兼德位而言也与上句民字相对　夫子之从先进正欲复文武周公之旧所谓郁郁乎文哉者也如得位以用礼乐则又将损益四代以为万世常行之道矣岂特从先进而已哉
　　从我于陈蔡者
　　重在上句孔子岂以其不在门为憾哉以其尝相从于陈蔡间时徃来于懐而不能忘耳于此可以见圣人所以待弟子之至情矣　当时孔子在衞灵公问陈孔子不对而行如陈遂入蔡陈蔡连界而近楚楚昭王聘之陈蔡大夫发徒围之孟子所谓君子之厄于陈蔡之间者也又孔子凡两次适陈
　　德行顔渊闵子骞【移一条入父母在条下】
　　此十人者皆从夫子于陈蔡者也门人以其各有所长故分其目以记之非当时夫子有如是之品题也朱子所以知其为门人所记者以夫子平日于弟
　　子皆名之而不字而此条则皆字之故知其为门人所记也　圣人教人各因其材于此可见盖即此而观既有德行言语等科则圣门之教不混于所施必因其材而成就之可见矣此是余意　仲由字子路后为季氏宰因称季路
　　囘也非助我者也【减二十七字第二条凑合】
　　圣人意谓他弟子于问辩之间常有以发吾所未发是我盖尝得其助若囘也则非有助于我者也盖凡闻人之言者必有所疑然后有所问必有所问然后有所发今囘也于吾之言或巨或细或精或粗无不欢然领受而一无所疑既无所疑安得而有助于我哉　顔子于圣人之言黙识心通无所疑问此二句俱安在非助我无不悦上小注分贴大谬其辞若有憾焉其实乃深喜之此二句注不分贴今人只説得上句如有憾焉下句都説不得正意出则虽知其不分贴而亦终归于分贴矣宜细玩之圣人本意全在下句惟其于吾言无不悦故为非助我者也
　　孝哉闵子骞【芟四条减一百六十四字】
　　孝矣哉闵子骞何也父母兄弟称其孝友者固有之然或溺于爱蔽于私而人未必以为然也今闵子骞不独父母昆弟称之如此外人亦如此称之都不异于其父母昆弟之言夫闵子能使内外称之无异词如此自非其孝友之实有以积于中而着于外何以臻此故夫子特叹美之　新安曰夫子只称其孝集注兼及孝友者盖就昆弟之言见其友也夫孝友一理孝者必友不友则非孝矣孝哉二字兼友在其中友实孝中一事也　吴氏谓夫子之于弟子未尝称字此或集语者之误然考胡氏谓此篇记闵子骞言行者四而其一直称闵子疑闵氏门人所记则吴氏疑其为集语者之误近是　积于中而着于外不可以中为家以外为外人是言其孝友之实人皆称之淳于髠曰有诸内必形诸外亦是此意亦不分言父母称孝兄弟称友盖只是言家人称其孝友而外人亦信之耳　人不间于其父母昆弟之言总见其实有是孝也重在人不间三字
　　南容三复白圭【减四十八字】
　　此当与第五篇邦有道不废章参看只是一个南容南容亦只是一个贤夫子亦只是一个取其贤虽所记不同然不容有异防故朱子亦参彼章来解中庸曰国有道其言足以兴国无道其黙足以容盖惟人不能谨言是以国有道不足以兴国无道不足以容而不足以托其子女矣南容之欲谨其言如此则邦有道可以不废邦无道可以免祸而夫子所以兄子妻之也　宋吴祥妻谢氏其子名贺贺与賔客言及人之长短夫人屛间窃闻之怒笞贺一百或解夫人曰臧否士之常忍笞之若是夫人曰爱其女者必取三复白圭之士妻之今独产一子使知义命而出语忘亲岂可久之道哉因涕泣不食贺由是恐惧谨黙
　　季康子问弟子孰为好学
　　夫子答之视答哀公虽畧然有顔回者好学一句已该不迁不贰今也则亡一句又该未闻好学者虽畧而未尝有欠缺也
　　顔渊死顔路请子之车
　　顔渊死顔渊家素贫其殡也无椁其父顔路不忍顔渊之无椁以夫子于顔渊平日师弟之间恩义兼尽意其当无所靳也乃请夫子所乗之车卖之以买椁殊不知顔渊既贫其殡也可以无椁夫子为大夫其出也不可以无车故夫子不许然恐其以为吝也故举向日所以丧鲤者释之曰子之才或不才以父视之则皆谓之子也且汝之于囘犹予之于鲤也昔鲤也死亦只是有棺而无椁当是时吾亦未尝徒行而以车为之椁何也以吾既是从大夫之后则义当得乗车而不可徒行也由是观之夫子向也既不得舍车于鲤则今也亦安得舍车于回哉是固非吝于回也吝于回则亦为吝于鲤也鲤亲为夫子之爱子岂夫子而有吝于鲤哉大抵夫子之爱鲤亦不减于顔路之爱回也顾有制于义而不得为耳夫子以是晓顔路辞不迫而意独至学者于此观之可以见圣人之用财矣
　　才不才亦各言其子也【芟二条减十二字】
　　此两句慢説回鲤字出集注是会意解切不可以集注言鲤之才虽不及顔渊来硬贴此句　不才字不可解作不及其才説分明是説不才孔鲤虽未为不才孔子称其不才何害如后人之言豚犬然未必其子皆豚犬类也　脱骖以赙之骖旁马也谓引车者一车四马脱骖是解其旁一马与之也　即顔路请车一节方知顔子是贫若家有余财则顔路不至请车矣顔路之请车虽于大义若昧然亦可见圣门师弟相与之际如同一体而畧无少忌嫌之心矣
　　顔渊死子曰噫天丧子【芟一条】
　　顔渊死孔子痛之曰噫天其丧予矣天其丧予矣岂特丧回而已哉夫顔渊之死孔子痛恨之深一至于此何耶盖夫子之道赖顔渊以传者也顔子在则道有传孔子他日虽死而有不死者存顔子死则道无传孔子今日虽未亡而犹亡矣夫以囘之存亡关系道统之絶续如此此夫子所以深痛之非惟以其畴昔师弟之好而已也
　　顔渊死子哭之恸
　　顔渊死夫子哭之至于恸从者因谓曰夫子恸矣是时夫子哀伤之至犹不自知乃讶而问从者曰果有恸乎然此人哭之亦宜恸若非此人为之恸而将谁为恸哉明其非他人比也看来圣人痛惜之至施当其可皆情性之正也　新安曰夫不自知其恸若过也然哭顔渊而恸非过也其哀之发而中节者　从者曰子恸矣此亦不欲其过于伤之意非讥之也乃觉之欲令其节哀也
　　顔渊死门人欲厚葬之【芟七条减九十八字】
　　厚葬兼棺椁説或曰棺椁是殡非葬也此説非不知死葬之以礼此句内有殡意在否不成只是葬埋也又与前注丧具称家之有无不合可见兼棺椁在内葬之一字兼棺椁衣衾坟墓説　子曰回也畴昔视我若父盖吾之所是彼亦是之吾之所非彼亦非之至情无间信若父然今也予不得视囘犹子也盖我本以囘家素贫欲从薄葬如向日之葬鲤然使死者得以理顺心安于地下而无憾而今也囘却以厚葬是吾向也得尽道于鲤而今也不得尽道于囘是我不得视犹子也然此事实非我所为盖尔二三子所为置汝于非礼之地也　夫葬之厚薄必视其家之贫富虽以孔鲤至亲夫子不得而强厚之盖非薄也宜也今囘家贫而厚葬使囘而有知必不能无憾于地下矣故夫子因叹之以责门人曰【云　云】夫子此叹只是深责门人然始而曰回也视予犹父也予不得视犹子则若有自尤之意继而曰非我也夫二三子也则归其责于门人此乃深责门人也盖门人徒知厚葬其师之为厚而不知不以礼处其师之为薄也若圣人所以处顔子者自常情观之则几于薄自
　　道理观之则正所以为厚也所谓君子爱人以德者合数章观之看来夫子于顔渊哭之则至于恸伤
　　之则直以为天丧予恩厚极矣然于顔路之请车则却之于门人之厚葬则责之此见圣人至公至正之心虽于情之所厚而终不以情胜义也
　　季路问事鬼神【芟三条减五十七字】
　　是问事鬼神之道当如何子曰未能事人焉能事鬼盍亦先求其所以事人之道邪敢问死何为而死也曰未知生焉知死盍亦先求其所以生之道邪鬼神指当祭者而言山川社稷天地人鬼皆是　诚敬原始反终字都是朱子生出今学孔子説话未可便説未能尽诚敬以事人则又焉能事鬼未能原始而知所以生则又焉能反终而知所以死圣人语意自是蕴而不露引而不发　季路此问使夫子而正告之亦须动着事人及所以生之道不然更答不来盖要之至理实不外是使子路果能因夫子之言而先尽事人之道则事鬼神之道不劳问矣先知所以生之道则知所以死之道亦不待问矣何也理一故也故先儒云此乃所以深告之也　先儒云昼夜者死生之道也只是言此理循环无他物也故得此则并得彼　一而二者理虽一而有幽明始终之分二而一者虽有幽明始终之分而理则一
　　闵子侍侧訚訚如也【芟二条减七十一字】
　　訚訚也行行也侃侃也其气象虽不同然正气挺立有疑必问有怀必吐无有遮覆含糊之意此皆一时之英才也故夫子乐之乐之者乐得英才而教育之也使得谨厚循黙之徒则未必能振防有为难冀其成就矣故夫子有乐于此四子者然訚訚者内不失已外不失人此其善之善者也至于侃侃虽圭角稍外见而亦未至于取祸独行行者则有可危之理故夫子因而戒之曰以吾观之若由也似乎有不得其死者然夫子此言盖欲子路知所戒也与柴也愚章同意而子路卒死于孔悝之难而中夫子之料者正为不能改其行行之故耳非夫子所为子路谋之初心也　孔子发此言时其本心只欲其言之不中而其言卒中者则子路之咎也此处不可露出行行字盖上文訚訚行行侃侃皆记者之辞非夫子之所言也上文行行亦作好者説　闵子之刚气含蓄得宻冉有子贡则稍露子路则全露了然都是刚正人也或者以下文之言疑行行不得为好气象不知此味者也但憾其太露无含蓄耳　小学云后生初年且须理防气象气象者辞令容止轻重疾徐之间足以见之矣不惟君子小人于此焉分亦贵贱夀夭之所由定也故夫子于子路之行行有不得死之説　先闵子次子路次冉有子贡盖以齿序与子路曽晳冉有公西华侍坐序同
　　鲁人为长府【芟一条减一百一字第三条上增夫人不言为提纲】鲁人亦当道人也为长府者撤其旧而更新之也闵子以其劳民伤财因讽之曰凡改作事出于不得已则为之可也以予观之今之长府若犹在所得已只仍旧贯如之何而又何以改作为　此两句看来看去只是一连串意无有始而商量未决继而确乎不易之意但其辞从容而厉皆先轻而后重如答季氏使者亦然　仍因也因依也只如俗説照旧贯字轻夫人不言言必有中补闵子平日是个持重寡言
　　底人今因鲁人之改作长府而一发此言其言极切中时务故夫子称之曰此人不糊乱説话但説着便中理盖长府在当时理当仍旧不当改作闵子讽令仍旧而不改作此所以为当理也　二句气势自相连文意与有弗学学之弗能弗措及不逺游游必有方相类相赶説吴氏以为妄发必不当理当理者必非妄发遂以为一正一反不知不妄发三字只是朱子周旋本文不言字面耳
　　由之瑟奚为于丘之门
　　此当以由字对丘字看丘所尚者中和也而由之瑟则不中和故程子曰言其声之不和与已不同也言此以药子路欲其变刚强之气习也盖人于音乐最有不容以伪为者心动于气气发于声所谓得之于心而应之于手者也故子路因夫子之言而欲改其北鄙杀伐之声亦自养心养气始夫子之言固不专为鼓瑟也　北鄙杀伐之声北鄙谓北野杀伐又言肃杀此以天地风气界限言説苑记孔子曰南者生育之方北者杀伐之地故舜造南方之声其兴也勃然纣为北鄙之声而身弑国亡子路以行行之气而不得其死人之所养可不慎乎　刚勇中和皆分体用
　　门人不敬子路【芟二条减一百二十六字】
　　门人盖孔子门人也夫子释之曰由也之学已升堂了特未入室耳盖入道次第譬之由入门而升堂由升堂而入室以有家言之堂者髙明闿爽之地犹道之正大髙明处也室者一家之深处犹道之精防之奥也谓之升堂者言其道已造乎正大髙明之域也谓之未入室者言其特未深入精防之奥耳夫子路之学虽未入室然至于升堂亦难矣未可以鼓瑟一事而遽忽之也圣人之言随时变化所施各当由之瑟奚为于丘之门为子路言也由也升堂矣未入于室也为门人言也为子路言则讽其所短为门人言则表其所长无非教也　或问道之正大髙明如何精防之奥又如何曰如仁如义做得成就片段处所谓斐然成章者此正大髙明之域也至于义精仁熟止于至善而适乎大中至正之归者此精防之奥所谓室也　要知堂与室亦非有两样道理精防之奥亦不在正大髙明之外
　　子贡问师与商也孰贤【减一百五十六字末二条凑合】子张近于狂子夏亦未免于狷　子贡之问问二子之所造故孔子言其成就各偏而朱子本其才质言之尽矣　子张才髙意广而好为苟难子夏笃信谨守而规模狭隘此两句説二子之为人如此故于道为过中与不及乎中也无上文二句便解不出看两故字　苟难谓苟且难能之事非正经义理所难者孔子此言亦是言二子各有所长不相上下之意
　　而子贡未喻以为过者胜于不及故曰然则师愈与子曰非也过亦犹夫不及盖道以中庸为至不及者固失中过者亦为失中故难定其为孰贤也过犹不及总是前意　注中贤智愚不肖字非指二子槩论其理然究竟论之则子张便在贤智之科子夏亦不免在愚不肖之科何也愚者智不足而厚有余子夏之规模狭隘不其近之乎不肖者不及行子夏终未免见小利而欲速之病其资质固未为贤智也非贤智便在此一科了　不必依庆源分才质义理前言师也过商也不及此便是主义理以断才质矣　尹氏差之毫厘缪以千里辅氏之解非尹氏本意尹氏只为少有过不及便失了中矣详味文意自见
　　季氏富于周公【芟二条减六十二字】
　　此两句求之罪案也意若曰周公以王室至亲【云云】季氏已富于周公尽过了无待于益矣而求也又为之剥民以益之岂不负圣人之教耶故圣人责之冉有之在圣门大抵名论亦卑故凡诸弟子记者皆字之而于此乃曰求也又曰冉有曰非不悦子之道可见其不为人所尊重盖亦以其得罪圣门处多附益犹増也加于其上之谓附　子曰求所为如此非吾辈人也尔小子于求有朋友之义鸣鼓而攻之可也攻非攻伐之攻责也如攻其恶之攻夫以圣人之恶党恶而害民也如此然不徒曰非吾徒也而又必曰小子鸣鼓而攻之可也盖絶之在我正之又在于其友师严友亲之义于此见圣人于絶之中而有不终絶之义可见其爱人之无已也　声其罪谓宣其罪于众使人共知之古人刑人于市与众弃之亦此意鸣鼓者盖鼓所以号众也故谓声其罪　范氏冉有以政事之才施于季氏此句最好盖尝因是推之荀彧以谋畧施之曹操严尤以才智施之王莽刘毅以才敏施之刘裕皆失其施故易曰离利贞
　　柴也愚【芟一条减三十九字第二条旧在后】
　　人之气质不能无偏学所以变化气质矫其偏而使就于中也圣人于四子厯指其偏处以诏之曰柴也病于愚参也病于鲁师也病于辟由也病于喭夫子以是告之者非讦人之短也盖欲使知其所病处而克治之如愚者使进于明钝者使进于敏辟者使进于诚实喭者使济之以文各矫偏以就中耳　柴也愚只是个执一不变通　愚者智不足而厚有余此处解愚字与中庸愚字独异盖以髙柴之愚言也然圣人意重在智不足上　足不履影家语云髙柴自见孔子【云　云】徃来过之足不履影上之字指孔子则此影是孔子身影也　启蛰不杀之心便是数罟不入洿池之意方长不折之心便是斧斤以时入山林之意如此资质成就起来真当是一个人才　参也鲁注云曽子之才鲁才才质也鲁迟钝不敏也人一看晓得他便着两三遭看人一遍记得他便着两三遍记　曽子真实是鲁后人见他后来地位髙只管为之回护谓参之鲁犹囘之愚不知夫子当时以与柴也愚师也辟并论则分明是鲁矣分明説是鲁亦何伤适足以显其学力之勇　程子曰曽子之才鲁故其学也确观曽子问一篇则其才之鲁与其学之确皆可验矣　师也辟终是要做好看　由只是粗率不细腻
　　囘也其庶乎屡空【芟一条减三十字更定次序】
　　囘也其庶乎言几与道为一也此近道与忠恕近道知所先后则近道不同　如圣人则与道俱化矣顔子犹有未醇在故只曰近道屡空又却于顔子身上指出一件守人之所不能守处説另是一意正所谓人不堪其忧囘也不改其乐者　只为顔子贫故云若顔子富虽不屡空亦不害其为近道使顔子肯稍留心于家计则亦不至屡空矣故注云不以贫窭动心而求富故屡至于空匮也故字好看　货殖货财生殖也非其留心于家计则货何由生殖与屡空正相反非谓殖那货也殖聚也　屡空是因回之贫而见其安贫货殖是因赐之富而见其求富屡空只当贫字货殖只当富字　贫富有命而子贡却留心于家计故夫子谓其不受命　不受命而货殖只一般盖受命则不货殖矣货殖则不受命矣语意相唤应不必分看陈氏谓货殖是不如安贫不受命是不如乐道殆非也　注内子贡不如顔子之安贫乐道此乐道只带安贫説　子贡既不能安贫则亦不得为近道矣但不可以安贫属屡空以乐道属庶乎　赐不受命而货殖焉此二句道子贡之不如顔子处是言其短下句却举他长处説勉斋之説末稳　屡中须看屡字见其不中处亦多何也不由于学只用其才质之敏而料事耳　屡中与言必有中不同彼以理言此以事之成败言出于料者也彼非以料中也饶氏造道用心之説似未豁然全依他説则是以
　　不受命而货殖对屡空以亿则屡中对其庶乎似太拘耳圣人亦是信口説出未尝立字骨也细思自觉烦碎　或曰然则顔子之贫亦是他自不求富所致而子贡之富由于自能生财然则贫富不系于命矣如何又怪赐不受命曰非此之谓也顔子之贫命也若复求进是不安于命而富非天所与之富矣子贡虽能致富然亦志有所夺义有所妨若只从道理做亦无此富矣故曰不受命世间人事若一硬以人为做去岂全无可得之理耶然人品则从此而分矣而究竟利害亦自不同
　　子张问善人之道
　　问善人之道是问善人之所以善人也曰善人虽不必践旧迹而自不为恶然亦不能入圣人之室也盖所以不践迹者质美故也所以不入室者未学故也质美而不践迹此固善人之所以为善人未学而不入于室是又善人之所以止于善人本文未有质美而未学字然其意则如此　注中虽字然字似不必用来替圣人説话盖是朱子解书意若用以替圣人之説则圣人是评论他话不见是答子张问善人之道　注曰善人质美而未学者也此句连下文意尽有了使孔子当时只如此答他亦可
　　论笃是与
　　论笃是与小注云言指论字貌指色字此説不是大凡言论笃实貌亦在其中矣色庄只是言伪为于外者言亦色所在一颦一笑皆色也　君子者心口如一色庄者心与口违君子者有德者必有言也色庄者有言者不必有德也
　　子路问闻斯行诸
　　太过者退之使反而就于中不及者进之使企而及于中圣人造化二子之心于是昭矣　冉有问闻斯行之是必疑其不可子路问闻斯行之是必疑其为可而亦未甚安耳所问虽同而所以问则不同圣人固不得不异其所答
　　子畏于匡【芟二条】
　　顔渊后谓后至也方其相失之时夫子惧其为匡人所害及其至也喜幸之心不自觉乃迎而谓之曰【云云】谢氏曰敢非不敢之敢乃果敢之敢此説恐未然
　　盖死非难处死为难故守死必善道此孔门之正义也顔子意谓夫子若不幸而遇难回便当一死矣今夫子既无恙则囘可以无死又安敢轻掷一死哉看来只是不敢之敢设囘当时遽捐其生则为守死而不足以善其道矣故曰子在囘何敢死　胡氏幸而不死一条最好然似当更足之云便请于天子方伯而不从如孔子请讨陈恒然顔子又不但已当为豫让必报之举然后民生于三事之如一之义为尽也乎
　　季子然问仲由冉求
　　吾以子为异之问此是轻二子非固轻二子也抑季然也　以道事君谓不以容悦事君不以功利事君而必以道事君若君不从则去之此两句自相连带注亦要看得活　以道事君者必纳君于道而不从其欲以置君于有过之地不可则止者君若不行吾道而恣其欲我则决去以行其志不至容悦以苟留矣可谓大臣与是以二子之才行而拟之非直谓可以为大臣也可谓具臣矣便见得不能以道事君不可则止　但居三公九卿之位而不能称其职不失为具臣使居小官而能举其职或德浮于位则其位非大臣其道则大臣矣杨子曰昔鲁有大臣史失其名盖指鲁两生也　然则从之者与夫子恐其以为然而或至谓二子亦可挟以非义也故曰弑父与君亦不从也盖深许二子【云　云】不臣之心也
　　子路使子羔为费宰【减十一字】
　　子路方其使子羔为费宰之时未曽有何必读书然后为学之意此是因夫子责之而临时杜撰以抵圣人耳其言本非是然失言之过小欺心之罪大故夫子不斥其非特恶其佞　注云然必学之已成然后可仕以行其学此学字对行字属知是指后来为政之道説所谓治民事神也盖方其未达之时固未尝无行然所行者孝弟忠信之事若夫治民事神则固未之行也只是探讨穷究在此
　　子路曽晳冉有公西华侍坐【芟二条第三条旧在此章之末】此章之言都是四子未出仕时説话夫四子之游圣门非一日矣夫子于其平日言行问答之间固已知其学力之所至然其将有所待而欲为之志则或未之知也故因其侍坐而诱之言志曰虽以吾一日长乎尔然汝勿以我长而难言有懐必吐有言必尽盖汝方其平居之时则皆曰人不我知也假使或有人知汝将举而用之则汝亦将何以为用哉试为我言其所以待用之具何如　前条以吾一日长乎尔毋吾以也此且教他尽言还未知是教他言个甚麽至下条则何以哉方知是教他言志假如夫子续毋吾以也云我有过幸为我言之亦何不可方知上条虚説未可就入志字入亦须在言外　窃意他日使二三子盍各言尔志此泛言所志非指出仕之事也今此四子侍坐而告以如或知尔则何以哉此专指出仕之事而非泛使之言志也
　　子路率尔而对曰【芟六条】
　　此下三子皆因夫子则何以哉一句説起　子路齿先诸子固当首对然其气质粗勇不知道理无处不在言动应对之间皆不可苟故一闻夫子之言遂率尔而对曰以千乗之国而管束乎大国之间则动辄有所牵制而不得自为又加之以师旅且因之以饥馑夫兵兴则国危而民生无以安嵗凶则民困而国用无以足此其时势若难为矣以由也为之将及三年之久可使民皆有勇不徒勇也且又皆知向义而有亲上死长之节焉子路之言盖以实才展尽底蕴也夫子闻而哂之　千乗之国慢露出大字下句大国又不止千乗矣如当时齐楚秦晋皆地方千里或数千里岂特千乗而已哉然亦不可説是小国如滕之介于齐楚然为下文方六七十如五六十説不去耳　饥与饥不同谷不熟曰饥人无食曰饥亦有通用处然有饥馑无饥渴　由也为之必其善政以安民生善教以淑民志政教兼举然后能使民有勇知方也夫岂偶然也哉　子路不但失之率尔其言志亦终是有激昻轩发之气而不足于雍容此夫子所以哂之　看记者此处下个率尔便知是对下面铿尔舍瑟而作言详之
　　求尔何如【更定次序】
　　求对意以子路所任者非求所能也求不过方六七十里或五六十里此等小国求也为之比及三年可使民皆富足而已至如礼以节民性乐以和民心如此等事则以俟君子非求所能也盖冉有谦退本自逊了又以子路见哂故其辞益逊　三年可使足民者盖必制其田里教之树畜均其徭役薄其税敛食之以时用之以礼如此则民仰足以事父母俯足以畜妻子矣　可使有勇之使属民可使足民之使属求　如其礼乐以俟君子此礼乐就化民上説君子犹言贤者贤者则能尽礼乐于已然后能以礼乐化民也　安上治民莫善于礼移风易俗莫善于乐礼乐教民之事治民者既富矣而又教之方为尽道冉求所任者富民之事耳见得还缺一段故明説出而不自居　以此见由求二子不但心术不同才调亦自不同子路所设施者兼政教而冉求则只是政一边子路合下便説千乗之国求则只六七十五六十子路便説出许多人不能为而已独能为之意思冉求只恁地説个平常国道如此然其所自许者只亦是足民而已虽是谦词然其才品大槩如此夫子答孟武伯曰千室之邑百乗之家可使为之宰也与此若合符节且其许子路者亦无少异方知三子所自任自是实事
　　赤尔何如【芟五条减十三字末条旧在前】
　　赤之言志承冉有而言夫礼乐之事冉有之所让实公西华之所志也然华见冉有以归诸君子矣若毅然承之则是以君子自居且子华自是礼乐中人物固亦求之所知其曰以俟君子似亦有推让子华之意故子华将言已志而先为逊词曰夫礼乐赤也非曰能之愿学焉假如宗庙之事或诸侯防同以服则端以冠则章甫礼乐之所在也于是时也赤则愿为小相焉愿为小相如云从大夫之后一般据礼初无大相小相　宗庙会同依冯氏説作诸侯事为顺若作天子説则天子之摈相谅亦非诸侯也若诸侯会同于天子则相于何处賛诸侯礼　宗庙之事如会同不必説诸侯字至孔子方曰非诸侯而何究其实则指诸侯也　宗庙只是诸侯宗庙会同亦是诸侯不必以天子为主而小相为诸侯以小相为诸侯则与宗庙会同非诸侯而何一句全相反了不成文理　端章甫带上读君相皆然乃礼法之塲盛服也
　　防尔何如【芟十条减一百二十七字更定次序中多剪裁】撰具也死字三子言志【云　云】皆其素具也故曰撰防言异乎三子者之撰似若有难言者子曰何伤乎言纵异于三子何伤亦各言其志也令防言其志非谓三子亦各言其志也与后面一句不同防之所言皆就今日之所乐而言此便是其志也方暮春之时天气和煦于是冬衣已解春服既成矣时则冠者五六人童子六七人相与浴乎沂风乎舞雩又咏而归防之志如斯而已矣　铿尔带下句读鼓瑟希非瑟音希也铿尔是以手推瑟而起其音铿尔也　暮春者春服既成暮春决是夏正若周正之正月其时犹寒何可浴也虽今之三月若非温泉恐亦未可浴故集注又附以地志温泉之説有剂量矣　风乎舞雩三月似亦非乗凉之景盖和煦之时游行之余兼以温泉之浴宜暂就髙燥以取凉也　暮春者春服既成一段塲中若出此题篇末当发出异乎三子者之撰意思以缴之盖春服非章服之比童冠非冠盖轩冕之俦沂水舞雩又非宗庙具瞻之地咏歌而归各适其适皆非有待于外者也句句意在言表　夫子与防连鼓瑟希从容意思亦该了观语録可见更以子路之率尔为夫子所哂照起尤信　浴盥濯也盥洗手濯洗身依语类只是手足　上已三月第一已日也古今用此日祓除自魏晋后只用初三日祓除祓亦除也除旧取新之意浴亦是去旧垢以自新也　舞雩祈雨而祭谓之雩　坛墠除地为墠筑地为坛曽防之学盖有以见夫人欲尽处天理流行随处充满无少欠缺集注此段最有力下面动静从容自此一见上来其言志不过即其所居之位【云　云】亦自此一见上来　人欲尽处天理流行只是一意尧舜孔子便做得到曽晳只是见到　天理流行必兼人欲尽处言者理欲不两立故也　天理流行随处充满者近自一身之间目视而耳听手持而足行以至于身之所接如君臣父子之属皆是道理如此一动静一衣服一饮食以至鸢飞鱼跃都是此理所谓语大天下莫能载语小天下莫能破优优大哉礼仪三百威仪三千者也　悠然悠寛缓也是无介累也与规规正相反凡人有介累者自急促无介累则超然物表矣自直与天地【云　云】至之妙所以状其胷次之悠然　隐然自见于言外曽晳当初説时初未尝特认这一个气象説来此是傍人防得是如此故曰见于言外当时唯孔子解此三子与之同席亦未必知也或因夫子叹息而深许之后方辨得出亦未可知记者盖亦有以识此便是知此　视三子规规于事为之末事为犹言事功事功非不好只是三子説得气象也局促无广大自得之意耳　门人记其本末独加详焉不必以鼓瑟希为本喟然叹为末亦大概言本末为其事之首尾也
　　三子者出【芟一条】
　　曽晳以夫子独与己之志而于子路则哂之于二子则又黙而无言未知果以为何如故留身而有请焉为国以礼题礼以谦逊为本而由也其言不让是
　　故哂之为国以礼礼字该得广让特其本耳
　　惟求则非邦也与【芟七条减二百二十二字更定次序】意以夫子既哂由之不让如求所言亦是以君国自居而不让求何不见哂故问之惟求则非邦也与其问也防而夫子却答开去不答以不哂之故然曰【云云】是亦许之既许之则何哂总是曽晳认其言不让
　　意未完盖夫子之哂子路非哂其欲为邦也是哂其率尔且其意气激昻轩发殊少雍容退逊之风非为其欲君国而哂之也　安见方六七十如五六十而非邦也者言求之所任固亦君国之事也　宗庙防同为两项事非诸侯而何且其言曰愿小相夫以赤之才而为之小又孰能出其右而为之大乎然则赤所任者固亦君国之事矣　须要见得孔子虚空説个赤也为之为小孰能为之大要何用盖赤本意岂是要为小相不过择其卑者而自处耳夫子独解其意而知其以宗庙会同之礼自当也今人都不解此意而説得鹘突了非诸侯而何一句不可轻地防盖亦谦言为诸侯之小相而实是要为诸侯宗庙会同之事　与圣人之志同者圣人之志与天地万物上下同流各得其所是也　按曽防所言止是童冠浴咏之常事细故耳如何便为有尧舜气象而与夫子之志同曰道理之周匝自跬步之间目睫之内以至于天之涯海之角真无一罅之欠缺处也若曽防之舍瑟起对而气象之从容乐与童冠浴咏而无慕乎其外则是见得眼前步步皆是道理无所假借无所等待者也如孔子老安少懐【云　云】亦是目前便可做得的事而有能使万物各得其所气象与曽防之见实一也　曽防之言尽平实如此等言亦不怕行不揜只是其气象地位占得来大了故难揜　曽晳终是狂如季武子死倚其门而歌曽子耘瓜误伤其根被棒仆地此亦尧舜气象邪就好处説便是尧舜气象就不好处説便自为一等论　曽防只见得道理随处充满未能行得随处充满若要行到随处充满处亦不必得位孔子是也　四子侍坐而夫子启以如或知汝则何以哉盖欲其试言用于世则何如也三子皆言为国之事皆答问之正也曽晳孔门之狂者也无意于世者故自言其潇洒之趣此亦答问之正也夫子以行道救世为心而时不我予方与二三子私相讲明于寂寞之滨乃忽闻曽晳浴沂咏归之言若有独契其浮海居夷之云者故不觉喟然而叹盖其意之所感深矣所与虽防而所以叹者岂惟与防哉继答曽晳之问则力道三子之美岂以忘世自乐为贤独与防而不与三子者哉后世谈虚好髙之习胜不原夫子喟叹之本防不详本章所载之始末单摭与防数语而张皇之遗落世事指为道妙甚至谢上蔡以曽晳想像之言为实有暮春浴沂之事云三子为曽晳独对春风冷眼看破但欲推之使髙而不知陷于谈禅是盖学于程子而失之者也程子曰子路冉有公西华言志自是实事此正论也又曰孔子与防盖与圣人之志同便是尧舜气象此语防过形容上蔡因之而遂失也曽晳岂能与尧舜易地皆然哉至若谓曽晳狂者也未必能为圣人之事而能知夫子之志遂以浴沂咏归之乐指为老安少懐之心曽晳与夫子岂若是其班哉　老安少懐之志天覆地载之心也适人之适多浴沂咏归之乐吟风弄月之趣也自适之意多曽晳未得与尧舜比则岂得与夫子同此亦合于其分量而审之矣
　　顔渊第十二
　　顔渊问仁【芟七条减四百二十四字中多凑合】
　　圣门之学以求仁为要然仁道至大虽以顔渊之天资得圣人博文约礼之教而服行矣然犹未能真见其所以为仁者故于此有问焉渊问如何方是仁夫子答之意以人皆有是仁而或不仁者礼之未复也礼之未复者已之未克也故必尽克了己私而一归于礼焉则事事皆天理而仁在是矣然有是功则有是効其功深者其効大故诚能一日之间克己复礼而为仁则人同此心心同此理天下之人闻之见之莫不皆与其仁矣夫为仁只在于一日之克复而其效极于天下之归仁如此然为仁只在我而已由人乎哉诚能决机于己而日日克之不以为难则私欲净尽天理流行而仁不可胜用矣　克胜也直至那边全倒了只有我在方是克此克字最重故曰如红炉上一防雪　已谓身之私欲也兼三项气质之偏一也耳目口鼻二也人我忌克三也分言之则有三若单举耳目口鼻便该了那两项且如气质之偏是偏个甚麽人我忌克是忌个甚麽故下文之言只説非礼勿视听言动尽之矣谢氏谓须从性偏难克处克将去是于难字提撕亦非身之私欲外意也　克己己字下得最好不曰克私不曰克欲而曰克己盖利心生于物我之相形人惟知有己故一向狥私去注云谓身之私欲也身对人私对公公则物我公共人所同然而视听言动皆礼矣　性偏难克此性字兼气质而言也或曰专指气质不兼理非也气质者理之所寓气质偏则理亦随之矣　复礼复反也所谓欲尽而理还则满腔子里尽天理带事説　礼者天理之节文也犹言天理之当然下文只用天理字无节文字如庆源説节者其限制等级文者其仪章脉理恐未解得此意须看朱子解礼之用则兼人事仪则而此则专言天理节文者可见　克己之外更无复礼礼是吾本有底物被己推出去今既克了礼便自复故下文曰非礼勿视克己也非礼勿视则所视者皆礼矣克己外岂有复礼乎所以圣人只説非礼勿视非缺了复礼意思也　克己复礼为仁言克己复礼此所以全其本心之德也如此説方与注合而本文两个为仁字都一般　程子方始是仁一句似与本文为仁字不类　仁者本心之全德此据见在者而言为仁者所以全其心之德言复其本心之全德也克则己私之尽去复则天理之尽复如此方是全其本心之理　事皆天理指视听言动之类言上句克己复礼以用功者言下句克己复礼以成
　　功者言故以一日字加其上然毕竟同　天下归仁天下者尽乎人之词也此天下不可説营东邠西【云云】须要活説犹子夏言四海之内皆兄弟总是言无
　　一人之不然耳　归犹与也与许也凡物与人便是把这物归他了称道人亦然把这好名目加他便是把这个归他了字义须要解得切　天下归仁者盖仁者天下人心之所同而克复以全其仁者则吾之所独也吾能克复以全吾仁则是人心之所同者我先得之矣天下安得不翕然归吾仁哉此正与盛德至善民不能忘相似皆实理也今人但见人事做得合天理便都称许他説此人作事合天理此便是归仁　天下之事功效相因理之必然故夫子告顔渊克己复礼为仁必曰克己复礼天下归仁焉为其事而无其功髠未尝覩之也圣贤之学正其谊不谋其利明其道不计其功夫子之告顔渊而有是言亦以见仁之好为也告仲弓亦然总是出于理之必然下注云亦以其效言之亦字承此章言　为仁由己仁者吾所自有为之何假于人之助而亦非人所能助天下之事凡由我者皆易系于人者皆难曰为仁
　　由己而由人乎哉正以见其无难也机之在我而无难意在言外　机者发动所由物之所由以决者也其机在我则决之自我矣　日日克之不以为难是能决机于已也　天理流行流行极重天理之在我无所阻碍方得周流无滞　请问其目是要夫子指出条目所在与他去下工夫盖夫子所以告顔子者只是要他克己复礼顔子便晓得何者为己而在所当克何者为礼而在所当复但不知夫子是要他克去何件夫子既答【云　云】他便请事斯语　四勿不必分谓防其自外入谨其自内出大抵四者皆身之用而为由中而外者勿则制之于外以养其内也　顔子之非礼非若他人之非礼畧畧出天理些便唤做人欲便须克了　程子由中而应乎外一句带四者身之用也作一截制于外所以养其中也自为一截视箴
　　心兮本虚应物无迹无迹者出入无时莫知其乡安有形迹可见应物虽无迹亦在操之而已然操之则有要惟视为之则此则字即上文要字意非操心之要在于视视其则也　何以视为之则盖凡非礼之色一接于目便是一个蔽也蔽一交于吾前其中动而迁矣所谓物交物则引之而已此蔽字作死字防制之于外不为所蔽也制之于外应蔽交于前以安其内应其中则迁克己复礼此视上之克己复礼也久而诚矣此以制外养中説久则外不待制而自无内不待养而自存是为诚制之于外是克己也以安其内是复礼也久而诚矣谓从容不勉地位是仁之极致也
　　听箴
　　知诱物化知字从知觉上説谓知诱于物而为物所化也不见了秉彞也遂亡其正正即秉彞之性也人有秉彞秉彞出于天命　卓彼先觉知止有定是于天理人欲之际己判然了底闲邪即克己存诚即复礼存诚即还其秉彞而不亡其正也
　　言箴【减四十二字】
　　躁则杂冗妄则逆理自人心之动至内斯静专专就理欲上説是克己复礼正意矧是枢机以下四句则就利害上説兴戎出好吉凶荣辱是六件不可依蔡氏分贴　伤易则诞所谓妄也伤烦则支所谓躁也此二句贴前上四句已肆物忤出悖来违此二句贴前下四句　枢机不是谓人之动有善恶因言以宣之而后见于外为枢机只下文兴戎出好吉凶荣辱惟其所召便是此一句只云言语是人之枢机所在而下文便説出云　已肆物忤出悖来违便是矧是枢机一段意非法不道一句只替非礼勿言一句用仄韵为协耳钦哉训辞指非礼勿言也
　　动箴
　　兼诚之于思守之于为言思者心之动也为者迹之动也　朱子曰思者动之防为者动之着本文动字自兼此盖只思处便是动了所谓迹虽未形而机则己动也中庸便指一念之萌处为动　顺理则裕裕安也义中有利也从欲惟危利害相因也造次克念求诚之于思也战兢自持求守之于为也　哲人志士以己能者言志士虽见不如哲人之早然亦不至有非礼之动习与性成言习惯如自然也新安之説非是以性为气质了　四箴通是制外养中意视曰制之于外以安其内听曰闲邪存诚言曰发禁躁妄内斯静专动曰造次克念战兢自持都是此意盖克己就带复礼也　此章言圣贤传授心法盖从古尧舜禹汤文武周公其相传秘指只是一精一执中精则察夫二者之间而不杂所谓至明以察其机也一则守其本心之正而不离所谓至健以致其决也
　　仲弓问仁【减三十二字更定次序末条旧与第一条合】仁非敬不存非恕不行不敬则所以处己者末免于私意而有以来人之怨不恕则所以处人者未免于私意而有以来人之怨能敬且恕而仁了故内而在家则父母称其孝兄弟称其友外而在邦则以上得君以下得民总是仁之效上章天下归仁此章邦家无怨怨即归仁之反也　出门使民而不敬者有矣未有见大賔承大祭而不敬者也　出门如见大賔使民如承大祭此或仲弓已仕时夫子所答之言故有使民字依左传则古语也又难以意对论　敬以持己只是收摄得心在恕以及物只是事事顺天理合人情非有委曲姑息之私也即是敬以直内义以方外道理私意无所容不必分内外　天下归仁是亦以其效言之独不言使以自攷者顔子无待于此也　惟谨独便是守之之法言不必勉强拘束也新安之説恐非正意守之谓守着敬心也　有诸中而后见于外其实见賔承祭亦非全是外只明其敬之见于应事者言俨若思时则此敬全在其中　克己复礼主敬行恕所以不同者只是克复二字重　要味主字行字意思如何
　　司马牛问仁【第二条旧在末】
　　牛多言而躁其病在于心不存夫子答其问仁何不只告以存心使其于病根所在致力而乃以讱言告之何邪曰自源固可以及流泝流亦可以得源故但讱其言心便收摄在固一举而两得也如此则得讱言字面出于牛易于体认省察耳　盖其德之一端也谓仁者之德不止此此特其众德中之一德耳小注四勿中之一説未切　多言而躁言既伤于烦而发得来又躁不仔细着思量方发　其言也讱斯谓之仁矣乎子曰女知仁者之言讱而已而不知仁者之言所以讱盖仁者为之难言之得无讱乎不胡乱做者必不敢胡乱説是则其言也讱似若未足为仁而其所以讱者在于心之存而为之难则仁不外是矣　牛意以其言也讱是强闭之而不出故疑未足尽仁夫子以为是仁者全在心存而不放上故集注于此眼目上发挥着力心不放则事不苟事不苟则言自不易　为之难者以道理难尽真知其难为而不敢易为之便是用心仔细务尽道理故其言自然讱若以苟且心作事何难之有盖为不知其难也惟不知其难则轻易其言矣
　　司马牛问君子【减九十九字】
</div>
    <div class="pagination">
<a href="四书蒙引_page15.html">上一页</a><span>...</span><a href="四书蒙引_page11.html">11</a><a href="四书蒙引_page12.html">12</a><a href="四书蒙引_page13.html">13</a><a href="四书蒙引_page14.html">14</a><a href="四书蒙引_page15.html">15</a><span class="current-page">16</span><a href="四书蒙引_page17.html">17</a><a href="四书蒙引_page18.html">18</a><a href="四书蒙引_page19.html">19</a><a href="四书蒙引_page20.html">20</a><a href="四书蒙引_page21.html">21</a><span>...</span><a href="四书蒙引_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
