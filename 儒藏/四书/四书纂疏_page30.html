<!DOCTYPE html>
<html>
<head>
    <meta charset="UTF-8">
    <title>四书纂疏 - 第 30 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书纂疏 - 第 30 页/共 46 页</h1>
    <div class="content">　　为仁由己而由人乎哉
　　○孟子曰子路人告之以有过则喜
　　喜其得闻而改之其勇于自修如此【辅氏曰人受天地之中以生本自无过所以有过者非出于气禀之偏则由乎物欲之诱人能知而改之则可以复于本然之善不知则其过愈深将陷溺焉而失其所以为人矣是岂可不惧哉人有告我以过我因得而改之以复于善则又岂可不以为喜乎然非子路之勇于自修则亦不能然也自修两字虽出大学而集注于此下此二字极有意】周子曰仲由喜闻过令名无穷焉今人有过不喜人规如讳疾而忌医宁灭其身而无悟也噫【周子名惇颐舂陵人】程子曰子路人告之以有过则喜亦可谓百世之师矣【辅氏曰周子是反説程子是顺説亦可谓百世之师者一以言喜得闻其过而改之则必能全天之所以予我者而阶之以为圣为贤故可以为百世之师一以见能勇于自修如此者实难其人故可以为百世之师】
　　禹闻善言则拜
　　书曰禹拜昌言盖不待有过而能屈己以受天下之善也【辅氏曰子路贤者也故不能无过但勇于自修是以喜于得闻而改之禹则圣人也其心纯是天理本然之善故不待其有过但一闻善言则至诚屈己拜而受之】
　　大舜有大焉善与人同舍己从人乐取于人以为善【舍上声乐音洛】
　　言舜之所为又有大于禹与子路者善与人同公天下之善而不为私也【辅氏曰舜禹虽皆是圣人然禹则学而知者舜则生而知者故亦不无大小之别禹闻善言则拜闻之者禹也言之者人也以我之闻闻彼之善拜以受之犹有人己之分也至于舜则善与人同耳善与人同者盖善乃天下之公非人己所得而私者故曰公天下之善而不为私也】己未善则无所系吝而舍己从人人有善则不待勉彊而取之于己此善与人同之目也【或问善与人同曰善者天下之公理本无在己在人之别但人有身不能无私于已故有物我之分焉惟舜之心无一毫有我之私是以能公天下之善以为善而不知其孰为在己孰为在人所谓善与人同也舍己从人言其不先立己而虚心以听乎天下之公盖不知善之在己也乐取于人以为善言其见人之善则至诚乐取而行之于身盖不知善之在人也此二者善与人同之目也然谓之舍己者特言其忘私顺理而已非谓己有不善而舍之也谓之乐取者又以见其心与理一安而行之非有彊勉之意也此二句本一事特交互言之以见圣人之心表里无闲如此耳○辅氏曰此两句乃是善与人同之条目凡人之情己有不善则必有系吝而不能舍以从人人之有善则虽欲勉彊而不能取之于己是皆不能以善为天下公共厎道理而各自以为私故唯大舜善与人同公天下之善而不为私故己或未善则无一毫系吝之私而脱然舍以从人人之有善则不用一毫勉彊之意而乐然取之于己如是则通天下唯善之同而初无在己在人之异也】
　　自耕稼陶渔以至为帝无非取于人者
　　舜之侧微耕于歴山【愚案歴山在河东】陶于河滨【愚案济隂定陶西南有陶丘亭】渔于雷泽【愚案雷夏兖州泽在济隂】
　　取诸人以为善是与人为善者也故君子莫大乎与人为善
　　与犹许也助也取彼之善而为之于我则彼益劝于为善矣是我助其为善也能使天下之人皆劝于为善君子之善孰大于此【辅氏曰舜之取人以为善初未尝有助人为善之意也孟子推説其事故以为取诸人以为善乃是助人之为善也因吾取人之善以为善而使天下之人皆劝于为善则是圣人成己成物之事故曰君子之善孰大于此】○此章言圣贤乐善之诚初无彼此之间故其在人者有以裕于己在己者有以及于人【辅氏曰圣贤云者兼子路禹舜之事而言之也三人者虽有浅深之不同然其乐善之诚皆无彼此之间使子路而有彼此之间则于人告其有过之时未必不以为诋讦而恶之矣尚何喜之有哉惟有乐善之诚无彼此之间故在人之善有以裕于己无非取于人者是也在己之善有以及于人是与人为善者是也】
　　○孟子曰伯夷非其君不事非其友不友不立于恶人之朝不与恶人言立于恶人之朝与恶人言如以朝衣朝冠坐于涂炭推恶恶之心思与乡人立其冠不正望望然去之若将浼焉是故诸侯虽有善其辞命而至者不受也不受也者是亦不屑就巳【朝音潮恶恶上去声下如字浼莫罪反】涂泥也乡人乡里之常人也望望去而不顾之貎浼汚也屑赵氏曰洁也説文曰动作切切也不屑就言不以就之为洁而切切于是也【语录曰洁犹羙也苟以其辞命礼意之羙而就之是切切于是也然伯夷虽有善其辞命而至者亦不肯就而况不道而无礼者固速去之矣世之所谓清者不就恶人耳若善辞令而来者固有时而就之惟伯夷不然此其所以为圣之清也栁下惠不屑之意亦然○又曰动作切切只是不汲汲于就不汲汲于去屑字却是重○辅氏曰如此解屑字方説得夷惠之意出先儒多解屑为轻者不尽其义也诗所谓不屑髢也者亦是此意】巳语助辞
　　栁下惠不羞污君不卑小官进不隐贤必以其道遗佚而不怨阨穷而不悯故曰尔为尔我为我虽袒裼裸裎于我侧尔焉能浼我哉故由由然与之偕而不自失焉援而止之而止援而止之而止者是亦不屑去已【佚音逸袒音但裼音锡裸鲁果反裎音程焉能之焉于防反】
　　栁下惠鲁大夫展禽居栁下而諡惠也不隐贤不枉道也【语录曰不隐贤谓不隐避其贤如己当亷却以利自污己当勇却以怯自处之类乃是隐贤是枉道也问所以不解作不蔽贤谓其下文云必以其道若作不蔽贤説则下文不同矣曰然○又曰进不隐贤便是必以其道人有所见不肯出尚有所藏便是枉道○又曰进不隐贤必以其道两句相承只作一句读】遗佚放弃也阨困也悯忧也尔为尔至焉能浼我哉惠之言也袒裼露臂也裸裎露身也由由自得之貎偕并处也不自失不失其正也援而止之而止者言欲去而可留也
　　孟子曰伯夷隘栁下惠不恭隘与不恭君子不由也隘狭窄也不恭简慢也【语录曰问不恭是处己如此是待人如此曰是待人如此盖其玩世视他人如无也】夷惠之行固皆造乎至极之地然既有所偏则不能无弊故不可由也【语录曰夷隘惠不恭不必言效之而不至者其弊乃如此只二子所为己有此弊矣○又曰以圣人顾二子则二子多有欠阙处有欠阙处便有弊所以孟子直説他隘与不恭不曽究其末流如此如不念旧恶不以三公易其介固是清和好处然十分只救得一分救不得那九分清和之偏处了○辅氏曰由清和而至于圣则是造乎至极之地也然其初不能无偏故其终不免有弊君子不由者谓于理有不可由也详味二子之行则所谓窄狭与简慢者见矣○永嘉陈氏曰夷惠皆絶德而不合中庸故好处直是可学弊处却不当学】




　　孟子纂防巻三
　　钦定四库全书
　　孟子纂防卷四　　　　　宋　赵顺孙　撰
　　朱子集注
　　公孙丑章句下
　　凡十四章自第二章以下记孟子出处行实为详
　　孟子曰天时不如地利地利不如人和
　　天时谓时日支干虚王相之属也【语录曰虚以方位言如俗言向某方利某方不利之类王相指日时○辅氏曰时十二时也日十日也支十二支也干十干也虚星也王相五气之盛衰也其法具于兵书所由来者逺矣○蔡氏曰时四时也日日辰也史记注六甲虚法甲子旬戌亥为辰巳为虚甲戌旬申酉为寅邜为虚甲申旬午未为子丑为虚甲午旬辰巳为戌亥为虚甲辰旬寅邜为申酉为虚甲寅旬子丑为午未为虚王相如东方木王相于邜之类○愚谓虚之法以一画为无画为虚二画为实以六十甲子日定东西南北四方然后知其虚实而向背之即知吉防矣】地利险阻城池之固也人和得民心之和也
　　三里之城七里之郭环而攻之而不胜夫环而攻之必有得天时者矣然而不胜者是天时不如地利也【夫音扶】三里七里城郭之小者郭外城环围也言四面攻围旷日持乆必有值天时之善者
　　城非不髙也池非不深也兵革非不坚利也米粟非不多也委而去之是地利不如人和也
　　革甲也【愚谓古者之甲以革为之故函人为攻皮之工后世始用金曰铠】粟谷也委弃也言不得民心民不为守也
　　故曰域民不以封疆之界固国不以山谿之险威天下不以兵革之利得道者多助失道者寡助寡助之至亲戚畔之多助之至天下顺之
　　域界限也
　　以天下之所顺攻亲戚之所畔故君子有不战战必胜矣
　　言不战则巳战则必胜【辅氏曰此帝王常胜之道而夫子所谓我战必克者皆为是也】○尹氏曰言得天下者凡以得民心而已
　　○孟子将朝王王使人来曰寡人如就见者也有寒疾不可以风朝将视朝不识可使寡人得见乎对曰不幸而有疾不能造朝【章内朝音潮唯朝将之朝如字造七到反下同】
　　王齐王也孟子本将朝王王不知而托疾以召孟子故孟子亦以疾辞也【或问孟子本欲朝王矣王召之则辞而不往何也曰孟子于齐实处宾师之位而未尝受禄盖非齐王之所得臣也其相见之节王就而见孟子则可孟子自往而见王则不可王而召之则既失礼矣而其托疾者又不诚也则若之何而可往哉○语录曰问莫是以齐王不合托疾否曰未论齐王托疾防孟子之意只説他不合来召盖在他国时诸侯无越境之理只得以币来聘故贤者受其币而往见之所谓答礼行义是也如见梁惠王是惠王先来聘之既至其国或为宾师有事则王自来见或自往见王但召之则不可召之则有自尊之意故不往见也答陈代如不待其招而往何哉此以往他国而言答万章天子不召师而况诸侯乎此以在其国而言○辅氏曰孟子本将朝王者礼也王不知而托疾以召孟子故孟子亦以疾辞者义也于此可见孟子之心至公无私因事制宜如权衡然物有重轻则权亦从而前却也】
　　明日出吊于东郭氏公孙丑曰昔者辞以病今日吊或者不可乎曰昔者疾今日愈如之何不吊
　　东郭氏齐大夫家也昔者昨日也或者疑辞辞疾而出吊与孔子不见孺悲取瑟而歌同意【辅氏曰孔子以疾辞孺悲而不出见然又取瑟而歌使之知其非疾所以警教孺悲也孟子以疾辞齐王而不往朝然又出吊东郭而使之知其非疾者亦所以警教齐王也此皆圣贤至诚应物而得乎时中之义也】
　　王使人问疾医来孟仲子对曰昔者有王命有采薪之忧不能造朝今病小愈趋造于朝我不识能至否乎使数人要于路曰请必无归而造于朝【要平声】
　　孟仲子赵氏以为孟子之从昆弟学于孟子者也采薪之忧言病不能采薪谦辞也仲子权辞以对又使人要孟子令勿归而造朝以实己言【辅氏曰仲子虽学于孟子然未免于世俗之习慑于之尊而不知在己之有义于仪之多而不察其意之不诚故作此态是亦世俗之常情也】
　　不得已而之景丑氏宿焉景子曰内则父子外则君臣人之大伦也父子主恩君臣主敬丑见王之敬子也未见所以敬王也曰恶是何言也齐人无以仁义与王言者岂以仁义为不美也其心曰是何足与言仁义也云尔则不敬莫大乎是我非尧舜之道不敢以陈于王前故齐人莫如我敬王也【恶平声下同】
　　景丑氏齐大夫家也景子景丑也恶叹辞也景丑所言敬之小者也孟子所言敬之大者也【辅氏曰景丑之説擎跽曲拳奔走承顺之敬世俗之所知故曰敬之小孟子所言陈善闭邪责难于君之敬圣贤之所行故曰敬之大也○真氏曰景子但知闻命奔走为敬其君不知以尧舜之道告其君者乃敬之大者也仆之臣唯唯承命外若敬其君然心实薄之曰是何足与言仁义此不敬之大者也齐人之敬君以貎孟子之敬君以心】
　　景子曰否非此之谓也礼曰父召无诺君命召不俟驾固将朝也闻王命而遂不果宜与夫礼若不相似然【夫音扶下同】
　　礼曰父命呼唯而不诺又曰君命召在官不俟屦在外不俟车言孟子本欲朝王而闻命中止似与此礼之意不同也
　　曰岂谓是与曽子曰晋楚之富不可及也彼以其富我以吾仁彼以其爵我以吾义吾何慊乎防夫岂不义而曽子言之是或一道也天下有达尊三爵一齿一德一朝廷莫如爵乡党莫如齿辅世长民莫如德恶得有其一以慢其二哉【与平声慊口箪反长上声】
　　慊恨也少也或作嗛字书以为口衘物也然则慊亦但为心有所衘之义其为快为足为恨为少则因其事而所衘有不同耳【大学或问曰孟子所谓慊于心乐毅所谓慊于志则以衘其快与足之意而言者也孟子所谓吾何慊汉书所谓嗛栗姬则以衔其恨与少之意而言者也读者各随所指而观之则并行而不悖矣】孟子言我之意非如景子之所言者因引曽子之言而云夫此岂是不义而曽子肯以为言是或别有一种道理也【辅氏曰道虽一本而其用则有万不同时异势殊则圣人处之各自成一様礼经之説固是正理然曽子之説又或别是一般道理也】达通也盖通天下之所尊有此三者曽子之説盖以德言之也【辅氏曰自天下有达尊三以下则是孟子自説而集注所谓曽子之説盖以德言者特指吾仁吾义云耳】今齐王但有爵耳安得以此慢于齿德乎
　　故将大有为之君必有所不召之臣欲有谋焉则就之其尊德乐道不如是不足与有为也【乐音洛】
　　大有为之君大有作为非常之君也程子曰古之人所以必待人君致敬尽礼而后往者非欲自为尊大也为是故耳【辅氏曰以为欲自尊大者世俗之见也不足与有为者君子之心也君子之所为众人固不识者正谓此也】
　　故汤之于伊尹学焉而后臣之故不劳而王桓公之于管仲学焉而后臣之故不劳而霸
　　先从受学师之也后以为臣任之也
　　今天下地丑德齐莫能相尚无他好臣其所教而不好臣其所受教【好去声】
　　丑类也尚过也所教谓听从于己可役使者也所受教谓己之所从学者也
　　汤之于伊尹桓公之于管仲则不敢召管仲且犹不可召而况不为管仲者乎
　　不为管仲孟子自谓也【辅氏曰孟子到此不得已而直言之不如是则公孙丑之徒终不足以知此义也】范氏曰孟子之于齐处宾师之位非当仕有官职者故其言如此【语录曰问宾师如何曰当时有所谓客卿者是也大槩尊礼之而不居职任事】○此章见宾师不以趋走承顺为恭而以责难陈善为敬人君不以崇髙富贵为重而以贵德尊士为贤则上下交而德业成矣【辅氏曰天地交而后万物遂上下交而后德业成此自然之理也世衰道微君不能止于仁而惟知恃以骄夫臣臣不能止于敬而惟知自屈以谄夫君上下之情扞格而不接德之与业涣散而无成天下日趋于大乱极败而世俗犹以孟子为迂濶于事亦可悲矣】
　　○陈臻问曰前日于齐王餽兼金一百而不受于宋餽七十镒而受于薛餽五十镒而受前日之不受是则今日之受非也今日之受是则前日之不受非也夫子必居一于此矣
　　陈臻孟子弟子兼金好金也其价兼倍于常者一百百镒也
　　孟子曰皆是也
　　皆适于义也【辅氏曰以事言则或受或不受固不一也以义言则受者义所当受也不受者义所不当受也故曰皆适于义也陈臻只就事上较量孟子则以义为断制也】
　　当在宋也予将有逺行行者必以赆辞曰餽赆予何为不受【赆除刃反】
　　赆送行者之礼也
　　当在薛也予有戒心辞曰闻戒故为兵餽之予何为不受【为兵之为去声】
　　时人有欲害孟子者孟子设兵以戒备之薛君以金餽孟子为兵备辞曰闻子之有戒心也
　　若于齐则未有处也无处而餽之是货之也焉有君子而可以货取乎【焉于防反】
　　无逺行戒心之事是未有所处也取犹致也○尹氏曰言君子之辞受取予唯当于理而已【辅氏曰理体也义用也当于理则是适于义也○问孟子但有辞有受有取初无予之事而尹氏并言辞受取予者何也曰学者玩此章非特可以知辞受之义而亦可以知所予矣】
　　○孟子之平陆谓其大夫曰子之持防之士一日而三失伍则去之否乎曰不待三【去上声】
　　平陆齐下邑也大夫邑宰也防有枝兵也士战士也伍行列也去之杀之也
　　然则子之失伍也亦多矣凶年饥岁子之民老羸转于沟壑壮者散而之四方者防千人矣曰此非距心之所得为也【防上声】
　　子之失伍言其失职犹士之失伍也距心大夫名对言此乃王之失政使然非我所得专为也
　　曰今有受人之牛羊而为之牧之者则必为之求牧与刍矣求牧与刍而不得则反诸其人乎抑亦立而视其死与曰此则距心之罪也【为去声死与之与平声】
　　牧之养之也牧牧地也刍草也孟子言若不得自专何不致其事而去
　　他日见于王曰王之为都者臣知五人焉知其罪者惟孔距心为王诵之王曰此则寡人之罪也【见音现为王之为去声】为都治邑也邑有先君之庙曰都【语录曰古之王者尝为都处便自有庙如大王庙在岐文王庙在丰武王祭大王则于岐祭文王则于丰镐京却无二王之庙又如晋献公使申生祭于曲沃武公虽自曲沃入晋而其先君之庙则乃在曲沃而不徙】孔大夫姓也为王诵其语欲以风晓王也○陈氏曰孟子一言而齐之君臣举知其罪固足以兴矣然而齐卒不得为善国者岂非説而不绎从而不改故邪【陈氏名旸三山人○辅氏曰孟子一言而齐之君臣举知其罪者理明辞达长于譬喻而能感于人故也然齐之君臣虽知其罪而终不能改绎者志小气轻志小则易足盖元不曽有大底规模气轻则多率多率则凡事説过便休都无那自讼自责之意如此则何縁防改】
　　○孟子谓蚳鼃曰子之辞灵丘而请士师似也为其可以言也今既数月矣未可以言与【蚔音迟鼃乌花反为去声与平声】蚳鼃齐大夫也灵丘齐下邑似也言所为近似有理可以言谓士师近王得以谏刑罚之不中者
　　蚳鼃谏于王而不用致为臣而去
　　致犹还也
　　齐人曰所以为蚳鼃则善矣所以自为则吾不知也【为去声】
　　讥孟子道不行而不能去也
　　公都子以告
　　公都子孟子弟子也
　　曰吾闻之也有官守者不得其职则去有言责者不得其言则去我无官守我无言责也则吾进退岂不绰绰然有余裕防
　　官守以官为守者言责以言为责者绰绰寛貎裕寛意也孟子居宾师之位未尝受禄故其进退之际寛如此【辅氏曰在易晋之初六曰罔孚无咎程子曰夫子恐后人不达寛裕之意居位者废职失守以为故特云初六则无咎者始进未受命当职任故也若有官守不信于上而失其职一日不可居也由是观之凡始进未受命者苟上未见信犹可以寛自守况孟子处宾师之位又未尝受禄乎宜其进退寛如此也一有官守言责则当自尽其职不可知此矣蚳鼃是有言责者孔距心是有官守者蚳鼃闻孟子之言虽不自以为罪然遂谏于王而不用致为臣而去孔距心虽知其为罪却只説过了便休鼃之资质贤于距心多矣学者须当学蚳鼃则改过勇而进德当日新也】尹氏曰进退乆速当于理而已【辅氏曰尹氏之説与上章君子之辞受取予唯当于理而已同意言孟子之辞受取予进退乆速虽有不同然非有所爱憎适莫于其间也一当乎天理而已矣玩味其言可深省尝谓圣贤之晓人常寛裕委曲而无廹切之意人见其如此也则曰圣贤之术也而不知圣贤初无心也理当然耳故其所为无迹后世妄意圣人之所为而挟术以谏君故其迹露如魏徴望献陵之事可见虽能济一时之事然懐是心以事君则不恭甚矣】
　　○孟子为卿于齐出吊于滕王使盖大夫王驩为辅行王驩朝暮见反齐滕之路未尝与之言行事也【盖古盍反见音现】
　　盖齐下邑也王驩王嬖臣也辅行副使也反往而还也行事使事也【辅氏曰使事谓吊祭之礼交之仪凡礼文制数皆是也】
　　公孙丑曰齐卿之位不为小矣齐滕之路不为近矣反之而未尝与言行事何也曰夫既或治之予何言哉【夫音扶】
　　王驩盖摄卿以行故曰齐卿夫既或治之言有司巳治之矣孟子之待小人不恶而严如此【辅氏曰夫既或治之正答公孙丑未尝与之言行事一句也孟子言所谓使事有司既已治之而得其宜矣自不须更与王驩言也只此句便见孟子之待小人不恶而严之意使有司不能治其事于礼仪制数有旷阙不齐整处而孟子固不与驩言而正之则非所谓不恶矣今有司既已能治办其事而犹与之言则便有徇之之意而不可谓之严矣然自常情观之则孟子之不与驩言不以为恶之而不欲与之言则以为易之而不足与之言矣夫恶之而不欲与之言则隘易之而不足与之言则忽隘与忽孟子无是心也但言有司既已能治办其事而不与之言则亦是顺理之事而其中自有不恶而严之意耳故愚尝谓君子之待小人有正己而无屈意有容德而无过礼恶恶之心虽不能无然亦不为己甚之疾也】
　　○孟子自齐葬于鲁反于齐止于嬴充虞请曰前日不知虞之不肖使虞敦匠事严虞不敢请今愿窃有请也木若以美然
　　孟子仕于齐丧母归葬于鲁嬴齐南邑充虞孟子弟子尝董治作棺之事者也严急也木棺木也以已通以羙太美也
　　曰古者棺椁无度中古棺七寸椁称之自天子达于庶人非直为观美也然后尽于人心【称去声】
　　度厚薄尺寸也中古周公制礼时也【辅氏曰古者棺椁无度者想只是过于厚观十三卦丧葬取之大过可见至周公制礼时始为七寸之制也】椁称之与棺相称也【辅氏曰谓棺七寸则椁亦七寸】欲其坚厚乆逺非特为人观视之羙而已【辅氏曰人子之丧亲所以为之棺椁者盖欲其坚厚以歴乆逺而已非是欲为人观视之羙也盖必如此然后于人心为尽耳尽于人心此一句须当自体之若后世之厚葬却只是欲为人观羙之故也】
　　不得不可以为恱无财不可以为恱得之为有财古之人皆用之吾何为独不然
　　不得谓法制所不当得得之为有财言得之而又为有财也或曰为当作而【辅氏曰先儒多以七寸之棺自天子达于庶人与下文得之为有财两句碍故解云所以不得者正谓无财之故耳集注不从者此盖孟子因而泛説葬礼如重累之数墙翣之饰既有定制则不可得以为恱非独指棺椁言之也盖孟子自做两句分説下来得之为有财又是緫説必竟是两意或者又以为当作而则尤分晓为作而是字误也】
　　且比化者无使土亲肤于人心独无恔乎【比必二反恔音效】比犹为也化者死者也恔快也言为死者不使土近其肌肤于人子之心岂不快然无所恨乎【辅氏曰谓厚其棺椁者正为死者不欲使土近其肌肤耳惟如此则人子之心始以为快而无所慊恨也有所恨则是有所不快处则是其心有不尽也】
　　吾闻之也君子不以天下俭其亲
　　送终之礼所当得为而不自尽是为天下爱惜此物而薄于吾亲也【辅氏曰如此则便是倒行逆施不顺理底于所厚者薄则无所不薄矣墨子之葬以薄为道者即是此意】
　　○沈同以其私问曰燕可伐与孟子曰可子哙不得与人燕子之不得受燕于子哙有仕于此而子恱之不告于王而私与之吾子之禄爵夫士也亦无王命而私受之于子则可乎何以异于是【伐与之与平声下伐与杀与同夫音扶】沈同齐臣以私问非王命也【辅氏曰沈同问燕可伐否耳固不问以齐伐燕为如何也若是以王命来问孟子必当详告之不但曰可而已也】子哙子之事见前篇诸侯土地人民受之天子传之先君私以与人则与者受者皆有罪也【辅氏曰此谓不由其道妄取妄予如子哙子之之徒者由其道则三圣之授受乃先天而天弗违之事不可以罪言矣】仕为官也士即从仕之人也
　　齐人伐燕或问曰劝齐伐燕有诸曰未也沈同问燕可伐与吾应之曰可彼然而伐之也彼如曰孰可以伐之则将应之曰为天吏则可以伐之今有杀人者或问之曰人可杀与则将应之曰可彼如曰孰可以杀之则将应之曰为士师则可以杀之今以燕伐燕何为劝之哉天吏觧见上篇言齐无道与燕无异如以燕伐燕也史记亦谓孟子劝齐伐燕盖传闻此説之误【语录曰孟子居齐许乆伐燕之事必亲见之齐王乃无一语谋于孟子而孟子亦无一语谏之何也想得孟子亦必以伐之为是但不意齐师之暴虐耳不然齐有一大事如此而齐王不相谋孟子岂可更居齐邪史记云邹人孟轲劝齐王伐燕云此汤武之举也想承此误然亦有不可晓者○又曰孟子言伐燕有四须合而观之燕之父子君臣如此固有可伐之理然孟子不曽教齐不伐亦不曽教齐必伐但曰为天吏则可以伐之】○杨氏曰燕固可伐矣故孟子曰可使齐王能诛其君吊其民何不可之有乃杀其父兄虏其子弟而后燕人畔之乃以是归咎孟子之言则误矣
　　○燕人畔王曰吾甚慙于孟子
　　齐破燕后二年燕人共立太子平为王
　　陈贾曰王无患焉王自以为与周公孰仁且智王曰恶是何言也曰周公使管叔监殷管叔以殷畔知而使之是不仁也不知而使之是不智也仁智周公未之尽也而况于王乎贾请见而解之【恶监皆平声】
　　陈贾齐大夫也管叔名鲜武王弟周公兄也武王胜商杀纣立纣子武庚而使管叔与弟蔡叔霍叔监其国武王崩成王幼周公摄政管叔与武庚畔周公讨而诛之【蔡氏曰周公摄政管叔于周公为兄尤所觊觎故流言公将不利于孺子周公避位居东后成王悟迎周公归叔惧遂与武庚叛成王命周公征讨而诛戮之】
　　见孟子问曰周公何人也曰古圣人也曰使管叔监殷管叔以殷畔也有诸曰然曰周公知其将畔而使之与曰不知也然则圣人且有过与曰周公弟也管叔兄也周公之过不亦宜乎【与平声】
</div>
    <div class="pagination">
<a href="四书纂疏_page29.html">上一页</a><span>...</span><a href="四书纂疏_page25.html">25</a><a href="四书纂疏_page26.html">26</a><a href="四书纂疏_page27.html">27</a><a href="四书纂疏_page28.html">28</a><a href="四书纂疏_page29.html">29</a><span class="current-page">30</span><a href="四书纂疏_page31.html">31</a><a href="四书纂疏_page32.html">32</a><a href="四书纂疏_page33.html">33</a><a href="四书纂疏_page34.html">34</a><a href="四书纂疏_page35.html">35</a><span>...</span><a href="四书纂疏_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
