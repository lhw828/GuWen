<!DOCTYPE html>
<html>
 <head>
  <meta charset="utf-8"/>
  <title>
   四书大全 - 第 10 页/共 47 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四书大全 - 第 10 页/共 47 页
  </h1>
  <div class="content">
   ○子曰民可使由之不可使知之
　　民可使之由于是理之当然而不能使之知其所以然也【朱子曰民但可使由之耳至于知之必待其自觉非可使也由之而不知不害其为循理及其自觉此理而知之则沛然矣必使知之则人未知之心胜而由之不安甚者遂不复由而惟知之为务其害岂可胜言由之而自知则随其浅深自有安处使之知则知之必不至至者亦过之而与不及者无以异此机心惑志所以生也○所由虽是他自有底却是圣人使之由如道以徳齐以礼教以人伦皆是使之由不可使知不是愚黔首是不可得而使知之无縁逐个与他解说○问不知与百姓日用而不知同否曰彼是自不知此是不能使之知○不可使之知谓几民尔学者固欲知之亦须积累涵泳由之而熟一日脱然自有知处乃可亦不可使之强知也○理之所当然者所谓民之秉彞百姓所日用者也圣人之为礼乐刑政皆所以使民由之也其所以然则莫不原于天命之性虽学者有未易得闻者而况于庶民乎其曰不可使知之盖不能使之知非不使之知也○潜室陈氏曰谓政教号令但能使民由行于中不能使民洞晓其理非不欲使之晓也势有所不能故曰百姓日用而不知○陈氏曰所当然如父当慈子当孝之类所以然乃根原来厯是性命之本处○新安陈氏曰此理当然之则必有所以然之故当然之理虽凡民可律以持循其所以然之妙在学者难遽求其领防而况于凡民乎○防峯饶氏曰两之字皆指此理而言民可使之由此理不可使之知此理尧舜帅天下以仁而民从之桀纣帅天下以暴而民亦从之以其无知故也若知得仁为是暴为非则帅之以暴而不从矣以此观之民不特不晓其所以然于所当然者亦未易使之晓】○程子曰圣人设教非不欲人家喻而户晓也然不能使之知但能使之由之尔若曰圣人不使民知则是后世朝四暮三之术也【新安陈氏曰借狙公之愚羣狙以比后世之愚黔首不使之知也】岂圣人之心乎【列子云宋有狙公者善养猿猴之人故号狙公爱狙养之成羣将限其食先诳之曰与若芧音序栗也一云橡子也朝三而暮四足乎众狙皆起而怒俄而曰与若芧朝四而暮三足乎众狙皆笑而喜物之以能鄙相笼皆由此也○庆源辅氏曰所谓圣人不使民知者乃老氏愚民庄子以智笼愚之说朝三暮四朝四暮三诡谲不诚圣人而肯为是哉使民家喻而户晓者圣人之本心不能使之知之但能使之由之者圣人之不得已也○西山真氏曰圣人之教惟恐不能开明下民之心如申韩斯鞅之徒所以治其国者専用愚黔首之术不知民可欺以暂不可欺以久故卒以此亡可不戒哉】
　　○子曰好勇疾贫乱也人而不仁疾之已甚乱也好勇而不安分【去声】则必作乱恶【去声】不仁之人而使之无所容则必致乱二者之心善恶虽殊然其生乱则一也【程子曰人而不仁君子当教养之不尽教养而惟疾之甚必至于乱○庆源辅氏曰好勇者有果于作乱之资而又不安分是不知义也所谓有勇而无义为乱此其乱在我恶不仁本善也恶之过当使其人无所容事穷势廹彼将以不肖之心应之肆其不仁之毒以求免未有不激而生乱者此其乱在人而致乱亦在我也○双峯饶氏曰好勇而不疾贫未必遽至于乱疾贫而不好勇亦不能为乱不仁之人力能诛则诛之不能诛而疾之至于无所容身则致乱必矣大学之屏诸四夷是力能诛而诛之如舜之诛四凶是也何自而致乱乎】
　　○子曰如有周公之才之美使骄且吝其余不足观也已
　　才美谓智能技艺之美骄矜夸吝鄙啬【音色】也【朱子曰夸人所无是骄挟已所有是吝○南轩张氏曰古圣人才艺之多莫如周公观其自言多才多艺可见故借以明之○云峯胡氏曰本文如字使字皆假设之辞】○程子曰此甚言骄吝之不可也盖有周公之徳则自无骄吝若但有周公之才而骄吝焉亦不足观矣【庆源辅氏曰徳出于理才出于气世固有优于徳而短于才者然徳极其盛则才亦无不足若但有其才而无其徳则虽有智能技艺之美必不能居广居立正位行大道为向上一着事○郑氏曰不言周公之徳而言才美盖有徳则必无骄吝有才美则骄吝容或有之】又曰骄气盈吝气歉【若忝反】愚谓骄吝虽有盈歉之殊然其势常相因盖骄者吝之枝叶吝者骄之本根故尝騐之天下之人未有骄而不吝吝而不骄者也【朱子曰圣人只是平说有周公之才美而骄吝连他才美壊了况无周公之才美而骄吝者乎甚言骄吝之不可也程子所云有徳则自无骄吝与骄吝相因又是发余意先说得正意分晓然后说此方得○问气歉则不盈盈则不歉如何却云使骄且吝曰如晓此文义吝惜不肯与人说便是要去骄人非骄无所用其吝非吝无以为骄骄者吝之所发吝者骄之所蔵吝之所有骄之所恃也骄而不吝无以保其骄吝而不骄无所用其吝此盈于虚者所以歉于实而歉于实者所以盈于虚也○吝为主盖吝其在我则谓我有你无便是要骄人为是要骄人所以吝○西山真氏曰程子谓骄气盈吝气歉文公曰骄者吝之枝叶吝者骄之本根未有骄而不吝未有吝而不骄此一章更当熟思盈与歉各是一病文公乃以为二者相因而生又谓骄生于吝何也盖吝者气不足也惟其无浩然之气所以鄙陋局促容受不得内而徳善未有少进便自以为有余外而势位稍或髙人便有陵忽之意俗谚所谓器小易盈正此谓也惟其小而吝是以易盈而骄使其有江河之量无不容受则虽徳至于圣贤而不以为足位至于王公不以为可矜前章所谓毅则规模广大而不吝矣不吝则不骄矣正当叅玩也○胡氏曰骄张大吝收缩姑以骄吝于财观之其所以闭蔵乃欲资以矜夸其所以矜夸即闭蔵者为之地也根本枝叶相为贯通集注特发此义以示人欲人知其病根而药之骄之证发于外吝之病蔵于内发者易见蔵者难知学者欲翦其枝叶当先防其本根也】
　　○子曰三年学不至于谷不易得也【易去声】
　　谷禄也至疑当作志为学之乆而不求禄如此之人不易得也【朱子曰此处解不至作志稍通耳○庆源辅氏曰后世之士求禄之志皆在为学之先不然则不学矣】○杨氏曰虽子张之贤犹以干禄为问况其下者乎然则三年学而不至于谷宜不易得也
　　○子曰笃信好学守死善道【好去声】
　　笃厚而力也【朱子曰笃信是信得深厚牢固守死只是以死守之善道犹工欲善其事之善又如善吾生善吾死之善不壊了道也】不笃信则不能好学然笃信而不好学则所信或非其正不守死则不能以善其道然守死而不足以善其道则亦徒死而已盖守死者笃信之效善道者好学之功【朱子曰笃信乃能好学亦有徒笃信而不能好学者不好学以眀理愈笃信而愈不正不可冋矣故笃信又须是好学守死乃能善道不能守死临利害又变了则不能善道然亦有守死而不足以善其道者如荆轲聂政之死徒死而已比干之死方能善其道若不善道但知守死也无益故守死又须是善道然虽曰笃信而未能至死不变则其信亦不笃矣故能守死方见笃信之效虽曰好学而不能推以善道则其学亦无用矣故能善道方见好学之功能笃信好学乃能守死善道而笃信好学又须要守死善道数义错综其义始备此四者之所以更相为用而不可有一阙焉者也○郑氏曰许行陈相非不笃信曰好学则未也召忽荀息非不守死曰善道则非也○】
　　危邦不入乱邦不居天下有道则见无道则隠【见贤遍反】君子见危授命则仕危邦者无可去之义在外则不入可也乱邦未危而刑政纪纲紊【音问】矣故洁其身而去之【朱子曰未仕在外则不入已仕在内见其纪纲乱不能从吾之諌则当去之不早见防而作则乱必危亡不可去矣○齐氏曰君子在危之外则不入在乱之中则不居非徒以逺害也去就不审以及于难则其死也亦死于愚而已非死于义也是故贫贱患难之中君子贵于守死而亦不徒死守死将以善其道也徒死岂得为善哉】天下举一世而言无道则隠其身而不见【贤遍反】也此惟笃信好学守死善道者能之【朱子曰有道不必待十分太平然后出无道亦不必待十分大乱然后隠有道如天将晓虽未甚明然自此只向明去不可不出为之用无道如天将夜虽未甚暗然自此只向暗去知其后来必不可支持须见防而作可也○庆源辅氏曰好学以善道则见道明矣笃信而守死则信道笃矣见道明信道笃必能审去就出处之宜守常固必行其道遇变亦必能守死以善其道也○双峯饶氏曰危乱不入不居尚有可入可居之邦若天下无道则无适而可惟有隠而已】
　　邦有道贫且贱焉耻也邦无道富且贵焉耻也
　　世治【去声】而无可行之道世乱而无能守之节碌碌【音禄】庸人不足以为士矣可耻之甚也【庆源辅氏曰所贵于士者为其进而用则有可行之道退而蔵则有能守之节故退不失已进不失义若咸无焉则是碌碌庸人而不足以为有亡矣冒士之名而无士之实岂不可耻之甚哉○洪氏曰邦无道而富贵固可耻邦有道而贫贱何足耻乎盖有道之邦必用有道之士无可用之道所以为耻也】○晁氏曰有学有守而去就之义洁出处【上声】之分【去声】明然后为君子之全徳也【双峯饶氏曰邦有道而贫贱是无学也邦无道而富贵是无守也○勿轩熊氏曰学者先须辩得笃信守死底心又做得好学善道底事然后于出处去就见得明守得定用之有可行舎之有可蔵也笃信是知之真守死是行之笃○云峯胡氏曰首两句虽四者相为用不可缺一然集注曰守死者笃信之效善道者好学之功则第一句最重盖有学贵乎有守然必有学然后能有守学问之深者虽以之处死生之变可也而况于去就之义出处之分哉危邦而入乱邦而居虽死不足以为善有道无可见而贫贱无道不能隠而富贵虽生而深为可耻此皆无学力者之所为也故夫子曰信而好古曰好古敏求曰好学其教人独于此拳拳焉】
　　○子曰不在其位不谋其政
　　程子曰不在其位则不任其事也若君大夫问而告者则有矣【新安陈氏曰本文不过思不出其位之意问而告乃推广余意也○或问不在其位不谋其政朱子曰此各有分限田野之人不得谋朝廷之政身在此间只得守此○夫子之言无上下之异但为不在此位则不谋此政耳自下而推如士不可侵大夫之职以至于天子不可过于天道乃为备耳然不止此又当知前后彼此之间各有分守皆不可以相逾乃为大备而尽得圣人之意○庆源辅氏曰不在其位而谋其政不义而不可为也问而不以告不仁而不可为也○双峯饶氏曰此章本意只当自下而上不在大夫之位则不谋大夫之政不在公卿之位亦然范氏又自上而下以为天子不可治三公之职三公不可为卿大夫之事乃是推说盖经筵告君之语也若又从而旁推之则左不可侵右右不可侵左虽同寮亦有分守圣人之言无所不包故可推而无适不通也】
　　○子曰师挚之始闗雎之乱洋洋乎盈耳哉【挚音至雎七余反】师挚鲁乐师名挚也乱乐之卒章也史记曰闗雎之乱以为风始洋洋美盛意孔子自卫反鲁而正乐适师挚在官之初故乐之美盛如此【程子曰洋洋盈耳美也孔子反鲁乐正雅颂各得其所其后自太师而下入河蹈海由乐正鲁不用而放弃之也○或问闗雎之乱何谓乐之卒章朱子曰自闗闗雎鸠至钟鼔乐之皆是乱想其初必是己作乐只无此词到此处便是乱○楚辞注曰乱者乐节之名国语云以那为首其辑之乱曰自古在昔辑成也凡篇章既成撮其大要以为乱辞乐记曰既奏以文又乱以武古赋乱曰皆卒章也○师古曰古赋未有乱乱理也总理一赋之终○南轩张氏曰圣人自卫反鲁然后乐正雅颂各得其所师挚实其声音者也○新安陈氏曰据国语则当以闗雎之末章为乱以夫子之圣而正乐以师挚之贤而任乐故一时音乐美盛如此自师挚适齐继者皆不能及所以追思而叹美之论语言鲁乐者四章语鲁大师乐在先自卫反鲁次之挚适齐又次之此章其最后欤】
　　○子曰狂而不直侗而不愿悾悾而不信吾不知之矣【侗音通悾音空】
　　侗无知貌愿谨厚也悾悾无能貌吾不知之者甚絶之之辞亦不屑之教诲也【朱子曰狂是好髙大便要做圣贤宜直侗是愚模様不解一事底人宜谨愿悾悾是拙模様无能为底人宜信今皆不然夫子所以絶之○庆源辅氏曰狂者宜率直无知者多谨厚无能者不解作为今乃不然非常理也事出非常则非圣人之所知此虽是甚絶之之辞然天地无弃物圣人无弃人故又知其为不屑之教诲也○新安陈氏曰狂侗悾悾者气禀之偏蔽不直不愿不信者气习之不美既拘于气禀而气习又不美如此眞弃才矣虽曰甚絶之之辞使其知为圣人所絶而改焉则不屑之教诲是亦教诲之也】○苏氏曰天之生物气质不齐其中材以下有是徳则有是病有是病必有是徳故马之蹄齧【倪结反】者必善走【新安陈氏曰此有是病必有是徳之譬也】其不善者必驯【新安陈氏曰不善走者必驯熟此有是徳则有是病之譬也】有是病而无是徳则天下之弃才也【庆源辅氏曰气质不齐中材以上有徳而无病信矣中才以下有是徳必有是病有是病必有是徳犹可取也若有是病而无是徳则下之下者弃才也以是三者品量天下之才无余蕴矣○潜室陈氏曰狂者只是说大话立大论底人这是狂人凡心下有事都说出在外亦无遮蔽但直行将去也好今有狂人者都恁地说大话立大论至于利害处但知有已反以义责人却不直侗者凡事只是恁地谨愿不敢妄动也好而今侗者却不愿要妄动悾悾者无能为底人都一向恁地朴厚也好而今无能为底人也都防用许多诡诈狂侗悾悾这是得之于气如此至于不直不愿不信都却习得如此有是病而无是徳也是天下之弃人】
　　○子曰学如不及犹恐失之
　　言人之为学既如有所不及矣而其心犹竦【荀勇反】然惟恐其或失之警学者当如是也【朱子曰学如不及犹恐失之如今学者却恁地慢了譬如捉贼相似须是着气力精神千方百计去赶捉他如此犹恐不获今却只在此安坐熟视他不管他如何奈得他何○新安陈氏曰为学之道当如汤之检身若不及成王之夙夜不逮常如有所不及然此心尚恐其或失之苟自谓已至失之也必矣一说也又一说如追逐然既如不及矣尚恐果不能及而竟失之又一说如撑上水船之追前船不可少缓既如不及而不能前进又恐失之而反退流也学贵日新无中立之理不日进者必日退如不及者如不能日进也犹恐失之者恐其反日退也】○程子曰学如不及犹恐失之不得放过才说姑待明日便不可也【新安陈氏曰即是莫谓今日不学有来日之意○朱子曰此君子所以孳孳焉爱日不倦而竞尺寸之隂也○陈氏曰此章大意说为学用工如此之急程子不得放过又发明恐失之义才放过待明日便缓便失了】
　　○子曰巍巍乎舜禹之有天下也而不与焉【与去声】巍巍髙大之貌不与犹言不相闗言其不以位为乐【音洛】也【朱子曰与天下不相闗如不曽有这天下相似今人才富贵便被他勾惹此是为物所役是自卑了若舜禹直是髙所谓首出庶物故夫子称其巍巍○问舜禹有天下而不与莫是物各付物顺天之道否曰据本文说只是崇髙富贵不入其心虽有天下而不与耳巍巍是至髙底意思大凡人有得些小物事便觉累其心今富有天下一似不曽有相似岂不是髙○新安陈氏曰舜禹不以天下动其心于不与上见其巍巍】
　　○子曰大哉尧之为君也巍巍乎唯天为大唯尧则之荡荡乎民无能名焉
　　唯犹独也则犹凖也荡荡广逺之称也言物之髙大莫有过于天者而独尧之徳能与之凖故其徳之广逺亦如天之不可以言语形容也【朱子曰惟天为大唯尧则之只是尊尧之词不必谓尧独能如此而他圣人不与也○双峯饶氏曰天之巍巍以形体言尧则之以徳言则乃凖则非法则也凖如易与天地凖言与天地平等也天如此大尧徳亦如此大与之平等若言法天特贤君之事耳】
　　巍巍乎其有成功也焕乎其有文章
　　成功事业也【新安陈氏曰上文巍巍言天之髙此巍巍言尧功业之髙】焕光眀之貌文章礼乐法度也尧之徳不可名其可见者此尔【新安陈氏曰此字指成功与文章而言尧徳之与天同髙大者不可得而名其功业文章犹可得而见功业文章之不可者皆其徳之不可名者之所发见呈露也】○尹氏曰天道之大无为而成唯尧则之以治天下【新安陈氏曰此似以为法则之则朱子想以末二句取之】故民无得而名焉所可名者其功业文章巍然焕然而已【云峯胡氏曰天之徳难名也所可见者其四时生成之功日月星辰之文耳圣人与天地一也】
　　○舜有臣五人而天下治【治去声】
　　五人禹稷契【私列反】臯陶【音遥】伯益【勿轩熊氏曰按虞书命禹宅百揆禹让稷契臯陶禹治水益稷为有功舜欲让位于臯陶禹欲让位于益则功徳之着可知矣○新安陈氏曰虞廷之臣五人其尤也】
　　武王曰予有乱臣十人
　　书泰誓之辞马氏曰乱治也【庆源辅氏曰荀子云治乱谓之乱犹治汚谓之汚也则乱之训治久矣】十人谓周公旦召【实照反】公奭【施只反】太公望毕公荣公太颠闳夭【于沼反】散【上声】宜生南宫适其一人谓文母【新安陈氏曰此马融说文徳之母文王妃大姒也雝诗曰亦右文母】刘侍读以为子无臣母之义盖邑姜也【武王后太公女】九人治外邑姜治内【南轩张氏曰邑姜亦妇人之有圣徳者】或曰乱本作乿古治字也
　　孔子曰才难不其然乎唐虞之际于斯为盛有妇人焉九人而已
　　称孔子者上系武王君臣之际记者谨之才难盖古语而孔子然之也才者徳之用也【西山真氏曰圣贤言才有与徳合言者才子才难是也有与徳分言者有才而骄吝小有才而未闻大道是也才子以齐圣广渊忠肃恭懿之徳言与此才难即徳也然不曰徳而曰才者徳専以本体言才兼以着于用者言才子才难之才体用兼全者也若与徳分言则所谓才者専指知能技艺耳才本于徳虽才未备不害为君子才不本于徳虽其才可喜不免为小人】唐虞尧舜有天下之号【厚斋冯氏曰尧以唐侯升为天子虞河东太行山西地舜居之以为氏尧封之虞为诸侯后升帝位遂以为号】际交防之间言周室人才之多惟唐虞之际乃盛于此【问集注此句恐将舜有臣五人一句闲了朱子曰宁将上一句存在这里若从元注说则是乱臣十人却多于前于今为盛却是舜臣五人不得如后来之盛○新安陈氏曰舜即位初九官多尧旧臣可见唐虞交防间人才之盛】降自夏商皆不能及【新安陈氏曰集注补此八字方解得去此处必有缺误看三分有二一节突起无头缺文可见】然犹但有此数人尔是才之难得也【庆源辅氏曰详味夫子之言便起人有敬重爱惜人才之意○新安陈氏曰此言人才难得自古而然尧舜以圣圣继作而后禹臯之徒圣贤之才出焉文武亦以圣圣继作而后周召之徒圣贤之才出焉此天地间真元防合之运亘古而仅两见者也五人反以为盛者即晋三卿为主可谓众矣之意况唐虞人才之尤者五人岂五人之外无人乎】
　　三分天下有其二以服事殷周之徳其可谓至徳也已矣
　　春秋传曰文王率商之畔国以事纣盖天下归文王者六州荆梁雍【去声】豫徐也惟青兖冀尚属纣耳【勿轩熊氏曰雍今陜西诸路后稷公刘居豳大王迁岐文王都丰武王都镐京皆雍州境诗有江沱汉广则荆梁州境殷都朝歌卫地则兖冀固在畿内青在冀之东属纣可知若徐则未有考】范氏曰文王之徳足以代商天与之人归之乃不取而服事焉所以为至徳也孔子因武王之言而及文王之徳且与泰伯皆以至徳称之其指防矣【朱子曰孔子称至徳只二人皆可为而不为者也○问三分天下有其二以服事商使文王更在十三四年将终事纣乎抑为武王牧野之举乎曰看文王亦不是安坐不做事底人如诗中言文王受命有此武功既伐于崇作邑于丰文王烝哉武功皆是文王做来诗载武王武功却少但卒其伐功耳观文王一时气势如此度必不终竟休了○又曰文王之事纣惟知以臣事君而已都不见其他兹其所以为至徳也若谓三分天下纣尚有其一未忍轻去臣位以商之先王徳泽未忘厯数未终纣恶未甚圣人若之何而取之则是文王之事纣非其本心盖有不得已焉耳若是则安得谓之至徳哉至于武王之伐纣观政于商亦岂有取之之心而纣罔有悛心武王灼见天命人心之归己也不得不顺而应之故曰予弗顺天厥罪惟均以此观之足见武王之伐纣顺乎天而应乎人无可疑矣○厚斋冯氏曰不曰文王之徳而曰周之徳以对殷而言也○新安陈氏曰泰伯不从翦商文王三分有二而事商其于名分之际严矣宜夫子皆以至徳称之范氏谓其指微矣微指得非専为名分言欤以泰伯文王为至徳以武为未尽善非微指欤】或曰宜断【音短】三分以下别以孔子曰起之而自为一章
　　○子曰禹吾无间然矣菲饮食而致孝乎鬼神恶衣服而致美乎黻冕卑宫室而尽力乎沟洫禹吾无闲然矣【闲去声菲音匪黻音弗洫呼域反】
　　间罅【虚讶反】隙也谓指其罅隙而非议之也菲薄也致孝鬼神谓享祀丰洁【新安陈氏曰书云奉先思孝此云致孝必庙焉而人鬼享之鬼神】衣服常服黻蔽膝也以韦为之【朱子曰韦熟皮也祭服谓之黻朝服谓之鞞　厚斋冯氏曰黻其色皆赤尊卑以深浅为异天子纯朱诸侯黄朱大夫赤】冕冠也【胡氏曰冕冠上板前低后髙因俯以得名】皆祭服也沟洫田间水道以正疆界备旱潦【音老】者也【或问沟洫之制朱子曰见于周礼遂人匠人之职详矣盖禹既平水患又治田间之水便无水患之灾所谓濬畎浍距川是也○胡氏曰匠人职云九夫为井井间有沟十里为成成间有洫洫深广皆八尺沟半之夏制当不异也既用以定经界又旱则潴水潦则泄水也】或丰或俭各适其宜所以无罅隙之可议也故再言以深美之○杨氏曰薄于自奉而所勤者民之事所致饰者宗庙朝【音潮】廷之礼所谓有天下而不与【音预】也夫【音扶】何间然之有【胡氏曰禹之自奉常薄而宗庙朝廷之礼百姓衣食之源则未尝不尽心所以不容于非议也○云峯胡氏曰舜称禹克俭于此见之授禹以执中亦于此见其能行之集注以为或丰或俭各适其宜即各适其中也若能俭而不能丰则墨氏之俭非中矣○新安陈氏曰禹素履俭勤不以位为乐有天下而不与之实也】











　　论语集注大全卷八
　　钦定四库全书
　　论语集注大全卷九
　　子罕第九
　　凡三十章
　　子罕言利与命与仁
　　罕少也程子曰计利则害义命之理微仁之道大皆夫子所罕言也【山杨氏曰夫子对问仁多矣曰罕言者盖言求仁之方而已仁之本体则未尝言○朱子曰罕言者不是不言特罕言之耳罕言利者盖凡做事只循这道理做去利自在其中矣如利渉大川利用行师圣人岂不言利但所以罕言者正恐人求之则害义矣○命只是一个命有以理言者有以气言者天之所以赋与人者是理也人之所以夀天穷通者是气也理精微而难言气数又不可尽委之而至于废人事故圣人罕言之也仁之理至大数言之不惟使人躐等亦使人有玩之之心盖举口便说仁人便自不把当事了○问窃谓夫子罕言者乃放于利而行之利若利用出入乃义之所安处曰利用出入之利亦不可去寻讨寻讨着便是放于利之利如言利物足以和义只云利物不言自利又曰只元亨利贞之利亦不可计较计较着即害义为义之人只知有义而已不知利之为利○勿轩熊氏曰易六十四卦皆言利尤详于性命之原罕言者非与门人常言之道○庆源辅氏曰义者天理之公也利者人欲之私也天理人欲不两立计于彼则害于此矣○命乃天之所赋予万物者以理言之则声臭俱无以气言之则杂糅难辨是其理为甚微仁乃五性之首所以包乎四徳而无物不体是其道为甚大理之微则人有所难识知未及而骤语之则反滋其惑且使人弃人事而不脩道之大则人有所难尽徳未至而强语之则反起其妄且或使之忽庸行而不谨此夫子所以罕言○双峯饶氏曰夫子有常言者诗书执礼是也有不言者怪力乱神是也有罕言者利命仁是也无非教人者故门人皆谨记之○新安陈氏曰集注言命之理微则此命字以理言罕言利者防学者趋乎此罕言命与仁以学者未易及此也既虑学者没溺于利欲之卑污又虑学者躐等于命与仁之精防大其为虑逺矣】
　　○达巷党人曰大哉孔子博学而无所成名
　　达巷党名其人姓名不传博学而无所成名盖美其学之博而惜其不成一艺之名也【节斋陈氏曰孟康注董仲舒传达巷党人乃项橐○双峯饶氏曰党人见圣人无所不知不能遂以此为圣人之大不知圣人所大在于道全徳备耳】
　　子闻之谓门弟子曰吾何执执御乎执射乎吾执御矣执专执也射御皆一艺而御为人仆所执尤卑言欲使我何所执以成名乎然则吾将执御矣闻人誉【平声】已承之以谦也○尹氏曰圣人道全而徳备不可以偏长目之也逹巷党人见孔子之大意其所学者愽而惜其不以一善得名于世盖慕圣人而不知者也故孔子曰欲使我何所执而得为名乎然则吾将执御矣【双峯饶氏曰六艺礼乐为大夫子只说射御射御艺之卑者御又最卑○朱子曰达巷党人本不知孔子但难美其愽学而惜其无所成名谓不以一善得名也此言至为浅近然自察迩言者观之则于此便见圣人道徳纯备不可以一善名愚夫愚妇可以与知而其所以然者圣人有所不知故孔子不欲以党人所称者自居而曰必欲使我有所执而成名则吾将执御矣○南轩张氏曰逹巷党人大孔子之愽学而疑其不能以偏成也夫岂知本末精粗一以贯之之道哉故夫子但举一艺自居而又于艺之中复居其次者以见夫道之无乎不在○厚斋冯氏曰执射成名王良造父是也大凡専于一善精于一业者乃能成名如信人善人惠人则其善专故也如稷之穑羿之射秋之奕则其业精故也学之博虽各极其专且精不可得以一事名矣无所成名乃夫子之所以为大而党人不悟也尧之民无能名此尧之所以为大也欤○新安陈氏曰惟道全徳备故不可以一善名使可以一善名则所长止于此不足以为大矣党人惜圣人之大而不以一善得名岂知圣人之所以为大正在于不可以一善名欤】
　　○子曰麻冕礼也今也纯俭吾从众
　　麻冕缁【庄持反】布冠也纯丝也俭谓省约缁布冠以三十升布为之升八十缕【陇主反】则其经二千四百缕矣细密难成不如用丝之省约【朱子曰八十缕为升古尺一幅只阔二尺二寸如深衣用十五升布已似如今极细绢一般这处又晓未得古尺又短于今尺若尽一千二百缕须是一幅阔不止二尺二寸方得○胡氏曰麻绩麻为布冕冠上板也谓之缁布冠者染布为赤黒色也冠者首服之总名冕者冠中之别号礼朝服十五升冠倍之郑注八十缕为升升字当为登登成也○双峰饶氏曰前汉书食货志周布幅广二尺二寸程子言古尺仅当今五寸五分弱如此则二尺一寸只是今一尺二寸尔却用二千四百缕为经是一寸布用二百经也其细密难成可知】
　　拜下礼也今拜乎上泰也虽违众吾从下
　　臣与君行礼当拜于堂下君辞之乃升成拜泰骄慢也【庆源辅氏曰按燕礼君燕卿大夫礼也公坐取大夫所酳觯兴以酧賔降西阶下再拜稽首公命小臣辞賔升成拜郑注升成拜复再拜稽首也又觐礼天子赐侯氏以车服侯氏拜赐礼亦如之○双峯饶氏曰先已拜于堂下而君辞之则是不曽受其拜故升堂再拜以成之孔子时君弱臣强径自拜于堂上故孔子云然人以为诏想是此类】○程子曰君子处【上声】世事之无害于义者从俗可也害于义则不可从也【范氏曰众人之所为君子酌焉或从或违唯其是而已以众为公义而举从之非也以众为流俗而举违之非也圣人之道若权衡轻重不可以铢两欺故纯俭虽不及礼而可从拜上则亏君臣之义虽举世而行之亦不可从也○尹氏曰圣人处世可见于此盖非有意于从违合乎义而已○庆源辅氏曰君子之于世俗或从或违无适无莫一于义而已以是而违俗则人亦不得以为异也○赵氏曰制度节文之细犹可以随时至于系乎三纲五常者万世而不容易○双峯饶氏曰此圣人处事之权衡所谓君子以同而异○新安陈氏曰程子欲学者凡处世事皆当以义裁之以此为例而推其余也】
　　○子絶四毋意毋必毋固毋我
　　絶无之尽者毋史记作无是也意私意也【程子曰意是发动处意发而当即是理也发而不当是私意也问圣人莫是任理而不任意否曰是○胡氏曰理本于天意出于已大学以诚意为言盖好善恶恶一有不实则所谓意者为私意意不可以孤行必根于理而后可此独以意言即私心之发也】必期必也固执滞也我私已也四者相为终始【赵氏曰四者分之则各为一事合之则相为终始】起于意遂于必【遂谓将成而势不容己】留于固而成于我也盖意必常在事前固我常在事后【胡氏曰意必在方有作为之先故曰事前固我在已有作为之后故曰事后】至于我又生意则物欲牵引循环不穷矣【华阳范氏曰私意动于内而系于事则有必必则守而不移故有固固则不能忘已故有我是三者皆出于意故意为之先○问意如何毋得朱子曰凡事顺理则意自正毋意者主理而言不顺理则只是自家私意○问意必固我曰意是初创如此有私意便到那必处必便到固滞不通处固便到有我之私处○凡人做事必先起意不问理之是非必期欲事成而已事既成是非得失已定又复执滞不化是之谓固三者只成就得一个我及至我之根源愈大少间三者又从这里生出意又生必必又生固固又归宿于我○必者迎之于前固者滞之于后意是为恶先锋我是为恶成就此四字如元亨利贞循环不已但元亨利贞是好事此是不好事贞是好底成就我是恶厎成就○无意者浑然天理不任私意无必者随事顺理不先期必也无固者过而不留无所凝滞也无我者大同于物不私一身也四者始于意而行于必留于固而成于我必之时浅固之时长意是始我是终固必在中间一节重似一节也○黄氏曰即事而言其别有四以心而言其本则一天理流行廓然大公物各付物泊然顺应此心如鉴空水止而一毫之系累无所容焉此其所以自始至终而絶无四者之病也○新安陈氏曰集注四者相为终始以下乃以常人之私欲细分之有此四者相为终始又平分之作两截判以事前事后又翻转说终而复始如元而亨利贞贞下又起元有三节意皆说常人之累于私如此非谓夫子之心无私亦有此三件节数也圣人之心惟纯乎大公而浑然一无私耳细察之则皆无常人此四者之累也】○程子曰此毋字非禁止之辞圣人絶此四者何用禁止张氏曰四者有一焉则与天地不相似【新安陈氏曰天地大公而已四者才有一则累于私小无复大公气象何由与天地相似○问横渠说略有疑朱子曰人之为事亦有其初未必出于私意而后来不能化去者若谓絶私意则四者皆无则曰子絶一便得何用更言絶四以此知四者又各是一疵也○云峯胡氏曰心兮本虚圣人絶此四者亦不失其本虚之心而已意似微云防翳我则昏霾之甚矣大虚中本无一物圣人此心浑似天理亦无一物也】杨氏曰非知【去声】足以知圣人详视而黙识之不足以记此
　　○子畏于匡
　　畏者有戒心之谓【新安陈氏曰恐人误以畏为怵迫惧死故本孟子子有戒心训之】匡地名史记云阳虎曽暴于匡夫子貌似阳虎故匡人围之【厚斋冯氏曰匡宋邑阳虎曽暴于匡夫子弟子顔尅时与虎俱夫子适陈过匡顔尅御匡人识尅夫子貌又似虎匡人以兵围之五日弟子惧故子曰如下所云】
　　曰文王旣没文不在兹乎
　　道之显者谓之文盖礼乐制度之谓【新安陈氏曰道者礼乐制度之本礼乐制度者道之寓道无形体显设于文而后乃可见尔】不曰道而曰文亦谦辞也兹此也孔子自谓
　　天之将防斯文也后死者不得与于斯文也天之未防斯文也匡人其如子何【防与皆去声】
　　马氏曰文王旣没故孔子自谓后死者言天若欲防此文则必不使我得与于此文今我旣得与于此文则是天未欲防此文也天旣未欲防此文则匡人其奈我何言必不能违天害已也【程子曰于天之将防斯文下便言后死者不得与于斯文则是文之兴防在孔子与天为一矣盖圣人徳盛与天为一出此等语自不觉耳○朱子曰后死者是对上文文王言之如曰未亡人之类此孔子自谓也与天生徳于予意思一般斯文既在孔子孔子便做着天在○南轩张氏曰文也者所以述是道而有也文王既没圣人以斯文为己任也己之在与亡斯文之防与未防系焉是二者岂人之能为哉天也不曰防已而曰防斯文盖己之身即斯文之所在也○双峯饶氏曰天生圣人以任斯道逹则为天地立心为万民立命穷则继徃圣开来学天意如此人安能违天而害之有夫子之徳有夫子之道而后可以如夫子之自任否则妄也○云峯胡氏曰文不在兹之文即文王之所以为文也文王接尧舜禹汤之统夫子接文王之统皆天也纣能囚文王不能违天而害文王匡人能围夫子不能违天而害夫子】
　　太宰问于子贡曰夫子圣者与何其多能也【大音泰与平声】孔氏曰大宰官名或吴或宋未可知也与者疑辞大宰盖以多能为圣也【杜氏曰按春秋之时以大宰名官者惟吴宋与鲁耳吴有大宰嚭宋有大宰华督事殇公其后九世至平公乃以向带为大宰平公即位之歳距孔子过宋歴二公八十余年其间或废或否虽未可知然左氏及史记亦不复载不可考也况孔子过宋时遭桓司马之厄遂微服而去岂复有问子贡者欤疑此大宰即吴嚭也吴与鲁会缯嚭召季康子康子使子贡往焉则此当是吴大宰而亦当在此年也鲁自公子翚请于隠公欲杀桓以求大宰其后不复见】
　　子贡曰固天纵之将圣又多能也
　　纵犹肆也言不为限量【去声】也将殆也谦若不敢知之辞【朱子曰天放纵他作圣得恁地不去限量他问愚不肖是天限之乎曰也是天限量他一般如这道理圣人知得尽愚不肖要増进一分不得拘定在这里殆庶几也如而今说将次】圣无不通多能乃其余事故言又以兼之
　　子闻之曰大宰知我乎吾少也贱故多能鄙事君子多乎哉不多也
　　言由少贱故多能而所能者鄙事尔【朱子曰鄙事如钓弋猎较之类】非以圣而无不通也且多能非所以率人故又言君子不必多能以晓之【朱子尝问学者曰大宰云夫子圣者与何其多能也是以多能为圣也子贡对以夫子固天纵之将圣又多能也是以多能为圣人余事也子曰吾少也贱故多能鄙事君子多乎哉不多也是以圣为不在于多能也三者之说不同诸君且道谁说得圣人地位着诸生多主夫子之言曰大宰以多能为圣固不是若要形容圣人地位则子贡之言为尽盖圣主于徳固不在多能然圣人未有不多能者夫子以多能不可以律人故言君子不多尚徳而不尚艺之意而其实圣人未尝不多能也○又曰太宰知我乎以下煞有曲折意思圣人不直谓大宰不足以知我只说大宰也知我这便见圣人待人恁地温厚○南轩张氏曰多能虽不害其为君子然为君子不在乎多能○庆源辅氏曰若以多能率人则人将徇末而忘本尚才而不务徳卒无以入圣贤之域矣】
　　牢曰子云吾不试故艺
　　牢孔子弟子姓琴字子开一字子张【卫人】试用也言由不为世用故得以习于艺而通之○吴氏曰弟子记夫子此言之时子牢因言昔之所闻有如此者其意相近故并记之【问吾不试故艺朱子曰想见圣人事事防但不见用所以人只见小小技艺若使其得用便做出大功业来不复有小小技艺之可见矣○新安陈氏曰多能亦圣徳无不通之验大宰认多能为圣知其末不知其本也子贡谓圣而又多能知其由本而该末也孔子自言与琴牢所闻皆谦辞耳】
　　○子曰吾有知乎哉无知也有鄙夫问于我空空如也我叩其两端而竭焉【叩音口】
　　孔子谦言已无知识但其告人虽于至愚不敢不尽耳叩发动也【赵氏曰叩乃叩击有发动之意】两端犹言两头言终始本末上下精粗无所不尽【朱子曰两端就一事而言说这浅近道理那个深逺道理也便在这里吾有知乎哉无知也此圣人谦辞凡圣人谦辞未有无因而发者这上靣必有说话门人想记不全须求这意始得如逹巷党人称誉孔子博学而无所成名圣人乃曰吾执御矣皆是因人誉己圣人方承之以谦此处想必是人称道圣人无所不知诲人不倦有这般意思圣人方道是我无知识亦不是诲人不倦但鄙夫来问我则尽情向他说若不如此圣人何故自恁地谦自今观之人无故说谦话便似要人知模様○庆源辅氏曰终始以事言本末以物言上下以道器言精粗以事理言必如是而后该括得尽夫子之告人必发动其两端而尽告之○新安陈氏曰圣人虽谦言己无所知然教人而竭尽其理如此非上智周知之者不能也】○程子曰圣人之教人俯就之若此犹恐众人以为髙逺而不亲也圣人之道必降而自卑不如此则人不亲贤人之言则引而自髙不如此则道不尊观于孔子孟子可见矣【朱子曰圣人极其髙大人自难企及若更不俯就则人愈畏惮而不敢进贤人有未熟处人未甚信服若不引而自髙则人将必以为浅近不足为不是要人尊己盖使人知斯道之大庶几竦动着力去做孔子尝言如有用我者朞月而已可也又言吾其为东周乎只作平常闲说孟子言如欲平治天下当今之世舍我其谁便说得广是势不得不如此】尹氏曰圣人之言上下兼尽即其近众人皆可与【音预】知极其至则虽圣人亦无以加焉是之谓两端如答樊迟之问仁智两端竭尽无余蕴【委粉于问二反】矣【双峯饶氏曰如答樊迟问仁智只是眼前事子夏推之则舜汤之治亦不过此故于两端为竭焉】若夫【音扶】语上而遗下语理而遗物则岂圣人之言哉【庆源辅氏曰程子论佛氏之学如管中窥天只见上去不见四旁是语上而遗下也又曰言为无不周徧实则外于伦理者是语理而遗物也○问执两端与竭两端如何朱子曰两端也只一般犹言头尾也执两端方识得一个中竭两端言彻头彻尾都尽也问只此是一言而尽这道理如何曰有一言而尽者有数言而尽者如樊迟问仁曰爱人问知曰知人此虽一言而尽推而逺之亦无不尽如子路正名之论直说到无所措手足如子路问政哀公问政皆累言而尽但只圣人之言上下本末始终大小无不兼举○云峯胡氏曰大舜是取人之言执其两端而用其一夫子是教人之言竭其两端而未尝遗其一也】
　　○子曰鳯鸟不至河不出图吾己矣夫【夫音扶】
　　鳯灵鸟舜时来仪文王时鸣于岐山河图河中龙马负图伏羲时出皆圣王之瑞也己止也○张子曰鳯至图出文明之祥伏羲舜文之瑞不至则夫子之文章知其己矣【南轩张氏曰鳯至图出盖治世之征也圣人叹眀王之不兴而道之终不行耳○庆源辅氏曰圣人之道行则文章着见于外礼乐制度之类也故鳯至图出以兆文明之祥鳯以其文采图以其卦画文明之祥不至则夫子之道不行故知其文章己矣○新安陈氏曰吾道文眀必有其应鳯至图出文明祥瑞之应也夫子有其徳无其时鳯不至图不出天未欲圣道之行可知矣夫子所以深叹也麟出似矣而踣焉春秋所以作也斯叹也其在获麟之前乎】
　　○子见齐衰者冕衣裳者与瞽者见之虽少必作过之必趋【齐音咨衰七雷反少去声】
　　齐衰丧服【邢氏曰言齐衰则斩衰从可知也】冕冠也衣上服裳下服冕而衣裳贵者之盛服也【礼玉藻曰衣正色裳间色郑曰冕服上纁下】瞽无目者作起也趋疾行也或曰少当作坐○范氏曰圣人之心哀有防尊有爵矜不成人其作与趋盖有不期然而然者尹氏白此圣人之诚心内外一者也【问作与趋者敬之貌也何为施之于齐衰与瞽者朱子曰作与趋固是敬然敬心之所由发则不同见冕衣裳者敬心生焉而因用其敬见齐衰者瞽者则哀矜之心动于中而自加敬也○庆源辅氏曰圣人之心寂感自然内外如一方其未感也如止水如明镜一有所感则随感而应敬爱之心感于内而作趋之容见于外皆自然而然不知其所以然也○双峰饶氏曰范氏说外靣作与趋皆由其里靣哀有防尊有爵矜不成人而然尹氏又说他人里靣虽有此未必便见于此圣人里靣如此外靣也如此二说互相发明盖里靣不如此而外靣如此者伪也里靣如此而外靣不如此者诚不至也圣人至诚所以表里皆如此】
　　○颜渊喟然叹曰仰之弥髙鑚之弥坚瞻之在前忽焉在后【喟苦位反鑚祖官反】
　　喟叹声仰弥髙不可及鑚弥坚不可入在前在后恍忽不可为象【新安陈氏曰象形也初未有的见时如此】此顔渊深知夫子之道无穷尽【弥髙坚】无方体【在前后】而叹之也【程子曰仰之弥髙见其高而未能至也鑚之弥坚测其坚而未能达也此顔子知圣人之道而善形容者也○朱子曰髙坚是说难学前后是说圣人之道捉摸不着皆是譬喻如此圣人只是一个中的道理高坚前后只是个中庸不可能盖圣人之道是个恰好的道理不着意又失了才着意又过了只是难到恰好处○顔子仰之弥高鑚之弥坚瞻之在前忽焉在后不是别有个物事只是做来做去只管不到圣人处若做得又大过了若放慢做又不及圣人则动容周旋都是这道理】
　　夫子循循然善诱人博我以文约我以礼
　　循循有次序貌【朱子曰所谓次序者非特以博文约礼分先后次序博文约礼中各有次序先后浅深】诱引进也博文约礼教之序也言夫子道虽高妙【双峰饶氏曰髙说弥髙弥坚妙说在前在后】而教人有序也【上蔡谢氏曰顔子学得亲切仰之弥髙鑚之弥坚无限量也以见圣人之道大瞻之在前即不及忽焉在后又蹉却以见圣人之道中观此一叚即知顔子看得亲切博我以文使知识广约我以礼归宿处也○朱子曰博我以文约我以礼圣门教人只此两事须是互相发眀约礼底工夫深则博文底工夫愈眀博文的工夫至则约礼的工夫愈宻○觉轩蔡氏曰博文条目多事事着去理防礼却只是一个道理如视也是这礼聼也是这礼言也是这礼动也是这礼若博文而不约之以礼便是无归宿处详此数条觧释己极分明学者合下便有着力处若更推之则文非特文章文华之文凡刚柔之往来上下之交错防而天理之节文着而法度之焕然者皆是也极其博则贯通融防而天下之理洞然于吾心而无所蔽礼非特仪礼典礼之礼凡天理之自然人心之固有截然而有定则者皆是也极其约则操持固执而天下之理浑然于吾身而无所亏博文近于致知约礼近于力行不愽则无以造乎约不约则无以尽乎博○双峰饶氏曰先博我以文以开广我之知识然后约我以礼使我于视听言动上皆由乎规矩凖防而所守得其要】
　　○侯氏曰博我以文致知格物也约我以礼克己复礼也【朱子曰博我以文约我以礼与博学于文约之以礼一般但博学于文约之以礼孔子是泛言人能博文而又约礼可以弗畔大道而顔子则更深于此耳侯氏谓博文是致知格物约礼是克己复礼分晓庆源辅氏曰致知格物知之事也克己复礼行之之事也所行即是所知非于知之外别有所谓行也】
　　程子曰此颜子称圣人最切当【去声】处圣人教人唯此二事而已【朱子曰博我以文是要四方八靣都见得周匝无遗至约我以礼又要收向身已上来无一毫之不尽两事须互相发明若博文而不约以礼便无归宿处○觉轩蔡氏曰不说穷理又不说格物只说博文盖文字上该乎理而比之理则尤显下该乎物而比之物则尤精不说理只说礼便是与复礼之礼同此礼字更有检束便有规矩凖防若只说理便泛了更味两个我字尤见以身体之切实用功处○双峰饶氏曰博学于文约之以礼是我自去博约以学言也博我以文约我以礼是夫子博我约我以教言也○厚斋冯氏曰博文约礼夫子教人之法皆然惟子渊求道之力认道之真有以见夫子之为我设尔】
　　欲罢不能旣竭吾才如有所立卓尔虽欲从之末由也已
　　卓立貌末无也此颜子自言其学之所至也盖恱之深【欲罢不能】而力之尽【旣竭吾才】所见益亲【如有所立卓尔】而又无所用其力也【欲从末由】吴氏曰所谓卓尔亦在乎日用行事之间非所谓窈【伊小反】防昏黙者【朱子曰卓尔是圣人之大本立于此以酧酢万变处即前曰高坚前后底今看得确定亲切不似向来无捉摸处不是离髙坚前后之外别有所谓卓尔者也○勉斋黄氏曰吴氏所释卓尔之意最为切实尝以其意推之夫圣人之道固髙明广大不可几及然亦不过性情之间动容之际饮食起居交际应酬之务君臣父子兄弟夫妇之常出处去就辞受取舍以至于政事施设之间无非道之寓○双峯饶氏曰窈窈冥冥至道之精昏昏黙黙至道之极列子之言也此章学者易得求之髙逺故引吴氏之说以明之】程子曰到此地位工夫尤难直是峻絶又大叚着力不得【庆源辅氏曰地位指既竭吾才如有所立卓尔之地位也至此地位则其理为至精至防非浅智浮识之所能知疾趋大歩之所能至也惟寛以居之勿忘勿助长则不日而化矣夫能为之谓才竭其才则是尽其所能为之才则其工夫盖非才所能及矣此其所以着力不得也】杨氏曰自可欲之谓善充而至于大力行之积也大而化之则非力行所及矣【新安陈氏曰此将孟子善信美大圣神之次第以配此章大犹是力行积累之功化则久久纯熟自然无迹之妙】此颜子所以未逹一间【如字】也【问夫子教人不出博文约礼二事门人莫不知惟顔子有所进有所见故髙者有可攀之理坚者有可入之理在前在后者有可从而审其的之理非若其他仅能弗畔而已此门人所以不可企及也朱子曰得之○顔子到这里自觉得要着力而无所容其力縁圣人不勉而中不思而得贤者若要着力不勉不思便是思勉了所以大叚着力不得今日勉之眀日勉之勉而至于不勉今日思之明日思之思而至于不思自生而至熟到这里直待他自熟○仰髙鑚坚瞻前忽后此犹是见得未亲切在如有所立卓尔方始亲切虽欲从之末由也已只是脚歩未到盖不能得似圣人从容中道也○潜室陈氏曰前此犹可以用力到此则自大趋于化自思勉而至不思不勉介乎二者之境所未逹者一间非人力所能为矣但当防其所己然从容涵养勿忘勿助至于日深月熟则亦将忽不期而自到而非今日之所预知也】○程子曰此颜子所以深知孔子而善学之者也胡氏曰无上事而喟然叹【非如孔子因曾防而喟叹】此颜子学既有得故述其先难之故后得之由【新安陈氏曰先难指仰鑚瞻忽后得指如有所立卓尔由字指善诱博约】而归功于圣人也髙坚前后语道体也仰鑚瞻忽未领其要也惟夫子循循善诱先博我以文使我知古今达事变然后约我以礼使我尊所闻行所知如行者之赴家食者之求饱是以欲罢不能尽心尽力不少休废然后见夫子所立之卓然虽欲从之末由也己是盖不怠所从必求至乎卓立之地也抑斯叹也其在请事斯语之后三月不违之时乎【问程子言到此大叚着力不得胡氏又曰不怠所从必欲至乎卓立之地何也朱子曰末由也己不是到此便休了不用力但工夫用得细不是初间用得许多粗气力这处也只是循循养将去如何大叚着力得只恁地养熟了因举横渠云大可为也化不可为也在熟之而已欲罢不能就只是就这博文约礼中做工夫合下做时便是下这十分工夫去做到得这叹时便是欲罢不能之效众人与此异者只是争这个欲罢不能做来做去不知不觉的又住了顔子则虽欲罢而自有所不能不是勉强如此顔子用功精专方见得夫子动用周旋无不中处皆是天理之流行卓然如此分晓到这里顔子些小未能浑化如夫子故曰虽欲从之末由也已○髙坚前后始时之所见也博文约礼中间用力之方也欲罢不能以后后来得力之效验也○问顔子此说亦是立一个则例与学者求道用力处故程子以为学者须学顔子有可依据孟子才大难学者也曰然○南轩张氏曰仰之弥髙愈进愈难攀也鑚之弥坚愈鑚愈难入也瞻之在前则若不及忽焉在后则又过之盖得其中者为难也夫子则循循然善诱人从容不迫以其序而进之博文约礼使之集众义于见闻之间宅至理于隠防之际使我自不能已尽吾之才以极其至则见夫所立卓尔盖至此非力之所能为此顔子所以喟然而叹欤反覆详味则顔子学圣人终始之功孔子教人先后之序与夫圣人之道之至皆可得而研求矣○潜室陈氏曰虽欲从之末由也已到此际力无所施乃氷消雪释渣滓融化之境虽圣人不能授顔子顔子亦不能受之于圣人今欲学顔子且把博文约礼作依据日积月累人十已千将来不知觉自有豁然融防处○双峰饶氏曰不怠所从是发明虽欲从之末由也己言不是恁地住了请事斯语是约我以礼时事三月不违仁是有所立卓尔时事○新安陈氏曰此章顔子初见圣道之无穷尽无方体非特不能从之亦未的于见之也及夫子博以文约以礼知行功深方见圣道之卓然有立的于见之与初之仰鑚瞻忽大不同矣但虽见其卓尔者犹未能进而从其卓尔者虽欲用力又无所容力也使天假之年则由勉而安由大而化不特见到圣人地歩亦进到圣人地歩矣】
　　○子疾病子路使门人为臣
　　夫子时已去位无家臣子路欲以家臣治其防其意实尊圣人而未知所以尊也【胡氏曰此必夫子失司寇之后未致其事之前也若梦奠则子路死于卫久矣大夫老而致仕后得从其列无家臣者无禄故也】
　　病间曰久矣哉由之行诈也无臣而为有臣吾谁欺欺天乎【间如字】
　　病间少差【楚懈反下同】也病时不知旣差乃知其事故言我之不当有家臣人皆知之不可欺也而为有臣则是欺天而已人而欺天莫大之罪引以自归其责子路深矣【朱子曰久矣哉不特指那一事是指从来而言子路一时不循道理本心亦不知其为诈然子路平日强其所不知以为知只有一毫不诚便是诈也○庆源辅氏曰子路之意以夫子之圣其防不可以俯同众人必当有以尊异之而夫子尝为大夫有家臣矣故欲为家臣治其防以尊异之也然不知圣人之防岂以家臣之有无为轻重也哉○既斥子路以行诈而又自谓其欺天盖以见义理之不可犯也如此】
　　且予与其死于臣之手也无宁死于二三子之手乎且予纵不得大葬予死于道路乎
　　无宁宁也【惟有无字乎字故可训无宁为宁】大葬谓君臣礼死于道路谓弃而不又晓之以不必然之故○范氏曰曽子将死起而易箦【音责】曰吾得正而毙【音弊】焉斯已矣子路欲尊夫子而不知无臣之不可为有臣是以防于行诈罪至欺天君子之于言动虽微不可不谨夫子深惩子路所以警学者也杨氏曰非知至而意诚则用智自私不知行其所无事往往自防于行诈欺天而莫之知也其子路之谓乎【礼记檀弓篇曾子寝疾病乐正子春曾子弟子坐于牀下曽元曾申曽子二子坐于足童子隅坐而执烛童子曰华而睆华板反华画也睆眀貎大夫之箦与平声子春曰止曽子闻之瞿音句惊貎然曰呼虚惫之声曰华而睆大夫之箦与曾子曰然斯季孙之赐也我未之能易也元起易箦曾元曰夫子之病革矣革纪力反急也不可以变变动幸而至于旦请敬易之曾子曰尔之爱我也不如彼君子之爱人也以徳细人之爱人也以姑息吾何求哉吾得正而毙焉斯已矣举扶而易之反席未安而没○勉斋黄氏曰久矣哉责子路之素行如此也欺天者晓之以理之正且予以下则告之以利害之实圣人之言委曲详尽如此○汪氏曰礼记易箦章一正字足以断此章而责子路故引之曾子易箦而死为得其正夫子苟死于家臣之手不正甚矣彼执烛之童子尚知大夫之箦不可不易子路乃不知无臣之不可为有臣乎况夫子席不正且不坐割不正且不食况临死生之际乎范氏引此见圣人心安于正生死一而已矣○新安陈氏曰有家臣而用家臣理也无而用之非理也天者理而已非理则欺天矣子路欲尊夫子岂知防于欺天尊夫子者反所以累夫子欤】
　　○子贡曰有美玉于斯韫匵而藏诸求善贾而沽诸子曰沽之哉沽之哉我待贾者也【韫纡粉反匵徒木反贾音嫁】
　　韫藏也匵匮也沽卖也子贡以孔子有道不仕故设此二端以问也孔子言固当卖之但当待贾而不当求之耳【南轩张氏曰子贡以美玉为喻疑夫子将终藏而不售也若夫子之意则以为君子岂不欲施用于世乎然其不轻售者必待其可而后出耳如子贡所谓求善贾则非矣待贾者循乎天理而求善贾者则已心先动矣○庆源辅氏曰沽之哉二句见理则当沽而意则不求沽也此亦子贡初年语至答武叔子禽之问必不当以夫子出处为凝矣】○范氏曰君子未尝不欲仕也又恶【去声】不由其道士之待礼犹玉之待贾也若伊尹之耕于野伯夷太公之居于海濵世无成汤文王则终焉而已必不枉道以从人【音】玉而求售【音夀】也【云峯胡氏曰子贡尝答子禽曰夫子之求之也其诸异乎人之求之与盖以子禽之问病在一求字也今子贡之问亦自病在一求字岂问夫子者在先而答子禽者在后欤○新安陈氏曰此章当味求字与待字不待贾而求之则并与本然之美失之矣待贾者安于命义之正求贾者渉于奔竞之私席珍待聘其可也】
　　○子欲居九夷
　　东方之夷有九种【上声　后汉东夷传夷有九种曰畎夷于夷方夷黄夷白夷赤夷夷风夷阳夷　九种见书旅獒】欲居之者亦乗桴浮海之意
　　或曰陋如之何子曰君子居之何陋之有
　　君子所居则化何陋之有【问此及浮海莫是戏言否朱子曰只见道不行偶发此叹非戏言也○问九夷尚可化何故不化中国曰当时中国未尝不被圣人之化但时君不用不得行其道耳○问子欲居九夷使圣人居之真有可变之理否曰然○南轩张氏曰欲居九夷与乗桴浮海之叹同或人未之谕则以为真欲往也故疑其陋以为不可居夫子之所以告之者乃行乎夷狄之道盖忠信笃敬何入而不自得也○庆源辅氏曰圣人能必居夷之化而不能于中国必使其道之行则天也○厚斋冯氏曰箕子封于朝鲜东夷之地也何陋之有虽然夫子去父母之国尚迟迟其行况舍中国而之夷狄乎是盖有激而姑云尔非素志也○新安陈氏曰陋在彼不陋在我君子所过者化若居夷狄必将用夏变夷陋习自可化矣】
  </div>
  <div class="pagination">
   <a href="四书大全_page9.html">
    上一页
   </a>
   <span>
    ...
   </span>
   <a href="四书大全_page5.html">
    5
   </a>
   <a href="四书大全_page6.html">
    6
   </a>
   <a href="四书大全_page7.html">
    7
   </a>
   <a href="四书大全_page8.html">
    8
   </a>
   <a href="四书大全_page9.html">
    9
   </a>
   <span class="current-page">
    10
   </span>
   <a href="四书大全_page11.html">
    11
   </a>
   <a href="四书大全_page12.html">
    12
   </a>
   <a href="四书大全_page13.html">
    13
   </a>
   <a href="四书大全_page14.html">
    14
   </a>
   <a href="四书大全_page15.html">
    15
   </a>
   <span>
    ...
   </span>
   <a href="四书大全_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
