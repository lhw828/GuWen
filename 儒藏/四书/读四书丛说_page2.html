<!DOCTYPE html>
<html>
<head>
    <meta charset="UTF-8">
    <title>读四书丛说 - 第 2 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读四书丛说 - 第 2 页/共 9 页</h1>
    <div class="content">　　定静安属知虑得属行定静在事至之先安在事至之际虑在处事之时得在应事之后静如不惑安如不动心朱子以不惑解不动心固若一般今且借此分开体认二节静是明物理各见有定向后其心自然无纷扰故曰如不惑安是事来之时素有以应之如俗语不手忙脚乱故曰如不动心看孟子论北宫黝孟施舎曾子皆是就临应事上说此安字与朱子所言畧有不同然亦不妨通意
　　试审思之
　　物即事也事即物也物有形而事无迹故互举就明德新民以己对人言故曰物五者是一事之始终故曰事
　　朱子语録曰对言则事是事物是物独言则兼事在其中如仁者不过乎物所谓物亦只是事
　　古之欲明明德于天下此处上明字又与篇首上明字稍不同此谓推明明明德之道于天下下明徳字句章篇首明明德三字章句使天下之人使字体贴上明字意
　　不曰欲平天下先治其国而曰明明德者是要见新民是明德中事又见新民不过人各明其德而已
　　凡言必先而后固是谓欲如此必先如此既如此然后如此然而致知力行并行不悖若曰必格尽天下之物然后谓之知至心知无有不明然后可以诚意则或者终身无可行之日矣圣贤之意葢以一物之格便是吾之心知于此一理爲至及应此事便当诚其意正其心修其身也须一条一节逐旋理会他日凑合将来遂全其知而足应天下之事矣
　　八条目前段自下说上者明明德新民工夫后段自上说下者止至善之功效
　　格物致知以知言诚意以下以行言
　　其本乱而末治者否此本字举身而言上该诚意正心下对家国天下厚谓家薄谓国与天下家者父子兄弟夫妇所在固所当厚国与天下皆推此以接之故当薄其势自然如此此非是教人薄于逺正是教人厚于近也君子之学只是要明得分轻重之分既明则家厚而国薄自不容已
　　章句人之所得乎天原明德之所从来虚灵不昧解明字具众理应万事解德字虚灵正说不昧反说作一贯看下惟虚故灵虚是体灵是用惟虚灵故不昧虚灵是体不昧是用惟虚灵不昧故能具众理虚灵不昧是体具众理是用惟其具众理故能应万事具众理是体应万事是用又分看惟虚灵故能具众理惟不昧故能应万事人之所得至万事者也是明德正训下三转却是说上明字但爲气禀至有时而昬原其所当明然其本体至未尝息者证其所可明下言明之之方复其初言明之之效
　　气禀是内根物欲是外染气禀浊驳有防甚则物欲所染有浅深明明德是要变化气禀消除物欲气禀已一定物欲则日增用功者但要随时随事止遏物欲使不行开廓气禀使通畅是皆开吾本有之光明所能至
　　止者必至于是而不迁之意至善即是义理极处即中必至于是是不可不及不迁是不可过
　　事理当然释善字极释至字
　　修身以上至新民之事结八条目前节工夫而上至于明徳新民三纲物格知至至所止之序结八条目后节效验上贯知止能得五句而总于止至善之纲













　　止于至善




　　本末图







　　传首章
　　康诰曰周武王封弟康叔于卫而告之之书克明德言文王之能明其德也曾子引之解明德克字有力明字即上明字德字包明德字
　　太甲汤孙之名汤崩太甲立不明伊尹作书以告之史官题曰太甲顾諟天之明命言汤之德也亦引之释明明德顾諟上明字明命即明德就天付予处说谓之明命就人得之而言谓之明德
　　顾諟动静皆顾一息之顷一事之毫末放过便不是顾天之明命虽是就付与我处言然此明命即是万物之理在里面故于应事处才有照管不到便暗损了此明命
　　帝典即尧典克明峻德史官賛尧之德亦引释明明德峻德即明德
　　第一节平说明明德第二节是明明之功学者全当法此而用功第三节言明其德以至于大此明明德之极功皆自明也虽结上文自字有力明德须是自去明之方可
　　传二章
　　古人沐浴用盘盛水以杓取水浇身以杅承之茍训诚犹今人言果能真能此一节自新即明明德之意
　　日日新是接续意又日新是无间断不己意
　　第二节文公以新民爲自新之民葢民心皆有此善才善心见便是自新之机因其欲新而鼓舞之作字是前新字意新民工夫只是推充感化两事明明德于上则感而自新又因其自新之机推其有余而引导劝掖之则民德日新矣
　　第三节周虽旧邦文王明明德而及于民政教日新初受天命
　　日新一节言自新接上明明德作新民是新民工夫其命维新言新民功效第四节无所不是指言明明德新民两事用其极言两事皆止于至善下接至善传
　　此章释新民而章内五新字皆非新民之新盘铭以自新言康诰以民之自新言诗以天命之新言然新民之意却于中可见
　　传三章
　　王者所居地方千里谓之王畿王者所自治王畿居天下之中四方之人环视内向皆欲归止于其地犹事中各有至善之理人当止之也
　　缉熈与敬止是文王作圣功用缉熈是接续光明谓明德常明无时止息而又敬而行之则事事得其当而止于至善也缉熈体上敬止用上言爲人君以下是曾子之意言文王止于至善者如此君臣父子交是事仁敬孝慈信是五者之则即至善也此五者人伦之大故曾子提出言之天下事无大小皆有至善所以贵于穷理而力行
　　五止是曾子就文王之德之实而言使学者效之亦无不敬而止于至善也如文王之视民如伤政施仁必先于矜寡孤独无冻馁之老罪人不孥之类止于仁也崇侯谮文王欲叛纣怒囚之羑里文王叹曰父有不慈子不可以不孝君有不明臣不可以不忠岂有君而可叛乎及既释之乃率殷之叛国以事纣所谓三分天下有其二以服事殷止于敬也礼记言文王爲世子事王季之节及言文王之祭事死如事生思死者如不欲生忌日必哀称讳如见亲如欲色然止于孝也君子慈其子莫大于教之使成圣贤之德文王之子武王周公爲圣人康叔封耼季载爲贤者毕公召公亦以爲文王子则止于慈可见矣文王治岐耕者九一仕者世禄平虞芮之田而归者四十余国又如文王伐崇三旬不降退修教而复伐之因垒而降又如汝坟诗言鲂鱼頳尾王室如燬虽则如燬父母孔迩则止于信可见矣
　　淇澳之诗美卫武公之德也此节工夫全在切磋琢磨四字上章句谓治之有绪而益致其精治之有绪谓先切琢而后可磋磨循序而进工夫不乱益致其精谓既切琢而又须磋磨求其极至工夫不辍切磋曾子以喻学是就知上说止至善讲习讨论穷究事物之理自浅以至深自表以至里直究至其极处琢磨曾子是就行上说止至善谓修行者省察克治至于私欲浄尽天理流行直至是处瑟兮以下皆以效言瑟兮僴兮曾子谓恂栗是德存于中者完赫兮喧兮曾子谓威仪是德见于外者着
　　贤亲乐利金先生曰贤其贤者高山仰止景行行止崇其德也亲其亲者敬其所尊爱其所亲象其贤也乐其乐者风清俗美上安下顺乐其遗化也利其利者分井受廛安居乐业沐其余泽也
　　邦畿一节言物各有当止之地只平说止字绵蛮一节言知止穆穆一节言止于至善淇澳一节言明明徳止至善于戏一节言新民止至善
　　章句丘隅岑蔚之处是山岑锐蓊蔚之地岑锐则网罗弓矢不可到蓊蔚则鹰隼不可及可谓知其地之善而止之
　　朱子注文王之诗曰缉续熈明亦不已之意言穆穆然文王之德不已其敬如此注载见俾缉熈于纯嘏曰使我得继而明之以至于纯嘏也注敬之学有缉熈于光明曰续而明之以至于光明而注此则曰缉继续也熈光明也或问曰继续光明自无不敬而所止者莫非善也以三诗之注例之则此熈字非指光明也乃缉之熈之是继续之光明之也其重在敬字谓缉熈其敬而自然止至善也二诗言缉熈纯嘏缉熈光明而此诗则缉熈其敬也
　　精是明白之至理指五事而言防是五事中纎悉之事及毎事之间曲折防隐处
　　推类尽其余推君臣父子国人之类而知其余有夫妇兄弟之伦推仁敬之类知其余有夫义妇顺兄友弟恭之则又推凡天下之万物众事亦莫不有至善之所在
　　严密是严厉缜密武毅是刚武强毅曾子以恂栗释瑟僴而朱子谓恂栗者严敬存乎中金先生谓所守者严密所养者刚毅严密是不粗疎武毅是不頽惰以此辗转体认则瑟僴之义可见宣着盛大字四字两义总解赫喧二字
　　讲习讨论是一串说省察克治是两节既讲之又重习之复讨论之言之转密省是内自警省察是密察精详此求已有未善也克者胜去治者平之此去其不善以从善也
　　饶双峯曰咏叹言其词淫佚言其义淫佚者意味溢乎言词之外也
　　传四章
　　聴讼是新民之末节治国平天下岂专在聴讼乎况齐家一条聴讼更用不着古人言语不急迫虽是解经亦偶取圣人两句来说一事以爲例尔此章当自下看上从大畏民志起圣人言爲人上而聴断狱讼得其平我亦与众人无异然爲治者致民有所讼方爲之剖断亦末矣必使民皆无可讼之事乃得其本也此语有未之意故曾子引之而续以明之其意葢曰何以使民无讼葢上之人能使无情实之人不敢尽其虚诞之辞天下事是非自有一定爲人不肯认已之非而妄与人争故致讼及至讼庭亦以非爲是用虚妄诞谩之辞强辩力争以惑上聴上之人爲其所诳而乱事之真是非则人无所忌惮诉讼者纷然而起无实之言既不行则无讼矣又言何以使无情者不得尽其辞必大有以畏服民之心志然后可然此句犹是歇后语不曾说破何以使民志服是使读者自思其实德明辨可服人心此谓知本一句只是结聴讼之本不是结凡新民之本详读可见
　　聴讼是新民一端新民末也然须有其本本即明明徳也我之德既明则自能服民志而不敢尽其无实之言凡人争讼必有一直一曲只是爲聴讼者可欺虽理屈者也敢来争若聴讼者徳既明则人自不敢欺人既不可欺其上则不敢爲恶不敢饰非而民德亦新自然无讼可聴如虞芮争田不敢履文王之庭是文王之德大畏民志自然无讼
　　传五章
　　此谓知本饶双峯云知本只是物格二字之误知字彷佛与物字相类本是从木亦是格字偏旁此说亦有意思若如此则两句总是格物致知章语句尔不必作衍文
　　大学在礼记中其次第错乱不齐程子曾正之而未尽朱子重正之而爲经传其余传与经相合皆有条理惟格物致知无传而大学工夫始于格物若无传则格物无用功之方朱子取程子之意爲格物致知传致知格物是推极我之心知在穷究事物之理只是一意但在我在物不同耳所以只作一传不分爲二
　　言欲致吾之知在即物而穷其理是先解致知即是格物一事见在字意明人心之灵莫不有知而天下之物莫不有理是推知与理之原惟于理有未穷故其知有不尽是言气禀拘物欲蔽者不可不致格大学始教是言大学教人以格物致知爲始是大学用功起头即凡天下之物莫不因其已知之理而益穷之以求至乎其极此正是格物用功处但只把致格两事统说在里推极我之心知在穷究事物之理格物之理所以推致我之心知用力之久一旦豁然贯通是言格物本是逐一件穷究格来格去忽然贯通如知事人之理便知事鬼之理知生之理便知死之道又如曾子闻一贯之说便说出忠恕来葢事虽万殊理只是一晓理之在此事如此便可晓理之在彼事亦如此到此须有融会贯通脱然无碍如氷消雪释怡然涣然处格物工夫至此方极物之表里精粗无不到是言格物于一事之中须推得到底透彻全无疑碍方是然后又去格一物不可于一事之中做半节工夫了便且住譬如看文字且于一章中穷究其训诂辞语防意隐防处无不洞晓了然后看第二章此是一物中表里精粗无不到事事如此详细是众物表里精粗无不到天下事物至多固不可件件穷格但格得物多后不拣见甚麽物来只把这道理格将去自然贯通文公曾把破竹譬喻大意谓初破时逐节破数节之后一节节开去更无凝滞此喻最切吾心之全体大用无不明全体即前具众理大用即前应万事程先生教人格物有三事或读书讲明义理或论古今人物而别其是非或应接事物而处其当否文公取在格物致知或问中然三事又当以读书爲先
　　表里精粗事事皆有且如子之事亲其道当孝此是表如孝经一书之中有许多节目又诸书言孝节目不一此是里粗是节目中之所当然谓其间事爲礼节也精是节目中之所以然谓事爲礼节中之至理也
　　此章须兼看或问
　　传六章
　　诚意只是着实爲善着实去恶自欺是诚意之反毋自欺是诚意工夫二如是诚意之实自慊是自欺之反而诚意之效慎独是诚意地头
　　欺慊皆言自是意之诚不诚皆自爲之自欺者适害己不自慊者徒爲人曾子以毋字禁之使人凛然一知所戒又以二如字表之使人知所趋
　　恶恶臭好好色人人皆实有此心非僞也二如字晓学者当实爲善去恶若恶恶臭好好色之爲也此二句作两层看
　　前慎独以心言后慎独兼所处言
　　润身体胖含修身意
　　此章第一节诚意正义二节诚意之反三节恶诚中形外四节善诚中形外
　　诚意是致知以后事故章句曰知爲善以去恶而心之所发有未实也
　　茍且是去恶不决徇外是爲善非爲己也
　　章句于经云意者心之所如言初动处又于慎独云审其几几亦是初动处此固言心才动便要实然心以体统言意即是心发而应事处初动固要诚应事至于终亦要诚若只是初人未知时要诚及至事形之后却不必诚可乎慎独而谓之审其几者是一动便须诚其实直至事之终首尾皆诚不然则已形见了此时于工夫却何所属又不可入正心之目也下文言小人闲居爲不善无所不至则是着于事爲明矣而亦曰慎独又十目手所视指及润身体胖皆归之诚意则意字相关前后始终可谓分晓
　　销沮闭藏销沮出于无心闭藏却是用意大凡爲恶亦是有此气充此恶念行出此小人平时可谓张主爲是他已晓得恶不可爲故见君子之专爲善者一时惭愧前张主之气销沮自不可留于是暂爲善以闭藏不善厌郑氏读爲黡注闭藏貌朱子加销沮字是闭藏之原若不销沮则不肯闭藏也陆氏有乌斩乌簟两音说文欧减反释曰中黒也正是暗晦意思今宜读从乌斩
　　用力之始言致知用力之终言诚意序不可乱谓致知然后诚意功不可阙谓致知又不可不诚意
　　传七章
　　有字当重读忿懥恐惧好乐忧患四者是人不可免者但不可有之于心若一事有之于心则应他事皆不合理即是心不得其正
　　集义心不可有一物外面酬酢万变都只是随分限应去都不关自家心事才系于物心便爲其所动所以系于物者有三或是事未来而自家先有这个期待底心或事已应过去了又却长留在胷中不能忘或正应事时意有偏重这都是爲物系缚愚按朱子说此三个有所可谓推明详尽子莫执中事未来之有所也庄周縁督应事际之有所也顔子不迁怒事过后不有所也
　　事未来不可有意事已徃不可留心
　　忿懥四者情也中庸言喜怒哀乐礼运言喜怒哀惧爱恶欲皆是情之名圣贤随事提出告人所以不同
　　前言心不正是心虽在所应事上而情之用不当或以怒应当喜者或以乐应当哀者后言心不在是心不在所应事上谓身心全不相关所以前节便要察后节便当敬
　　双峯谓心不正以义理言心不在以知觉言
　　大率忿恐好忧四字稍轻下四字尤重此章两节说正心正心后节说修身
　　四者心之用固人所不能无专是有所二字爲重事来感此心随其轻重大小以理应之而适于中事既徃则此心便消释如此则不是有所事来动此心被他着得重则应之亦重如忿至于懥恐至于惧好至于乐忧至于患此是有所或固滞于心而以忿懥应当喜者以好乐应当忧者亦是有所葢四者便是喜怒哀乐但喜怒哀乐是平说此稍不同忿懥怒也但忿是怒之暴懥而怒而有恚结意好乐则喜与乐也但好乐字有力而近于欲恐惧忧患皆哀之类也但恐而至惧忧而至患皆有过当意金先生谓此四者重累其辞即是情之胜而滞之深也朱子用欲动情胜字葢欲动是事来之初情胜是应事之际若此事已徃情犹留滞移以应他事而不当亦情胜也
　　葢意诚以下言诚意然后能正心然或以下言既诚意又须正心
　　传八章
</div>
    <div class="pagination">
<a href="读四书丛说.html">上一页</a><a href="读四书丛说.html">1</a><span class="current-page">2</span><a href="读四书丛说_page3.html">3</a><a href="读四书丛说_page4.html">4</a><a href="读四书丛说_page5.html">5</a><a href="读四书丛说_page6.html">6</a><a href="读四书丛说_page7.html">7</a><a href="读四书丛说_page8.html">8</a><a href="读四书丛说_page9.html">9</a><a href="读四书丛说_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
