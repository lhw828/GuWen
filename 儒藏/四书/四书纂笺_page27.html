<!DOCTYPE html>
<html>
<head>
    <meta charset="UTF-8">
    <title>四书纂笺 - 第 27 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书纂笺 - 第 27 页/共 44 页</h1>
    <div class="content">　　北宫姓黝名肤挠肌肤被刺而挠屈也目逃目被刺而转睛逃避也挫犹辱也褐毛布【以毳织布】寛博寛大之衣贱者之服也不受者不受其挫也刺杀也严畏惮也言无可畏惮之诸侯也黝盖刺客之流以必胜为主而不动心者也
　　孟施舎之所养勇也曰视不胜犹胜也量敌而后进虑胜而后防是畏三军者也舎岂能为必胜哉能无惧而已矣【舍去声下同】
　　孟姓施发语声舎名也会合战也舎自言其战虽不胜亦无所惧若量敌虑胜而后进战则是无勇而畏三军矣舎盖力战之士以无惧为主而不动心者也
　　孟施舎似曽子北宫黝似子夏夫二子之勇未知其孰贤然而孟施舎守约也【夫音扶】
　　黝务敌人舍专守己子夏笃信圣人曽子反求诸已故二子之与曽子子夏虽非等伦然论其气象则各有所似贤犹胜也约要也言论二子之勇则未知谁胜论其所守则舎比于黝为得其要也
　　昔者曽子谓子襄曰子好勇乎吾尝闻大勇于夫子矣自反而不缩虽褐寛博吾不惴焉自反而缩虽千万人吾徃矣【好去声惴之瑞反】
　　此言曽子之勇也子襄曽子弟子也夫子孔子也缩直也檀弓曰古者冠缩缝今也衡缝又曰棺束缩二衡三【衡与横同】惴恐惧之也徃徃而敌之也
　　孟施舎之守气又不如曽子之守约也
　　言孟施舎虽似曽子然其所守乃一身之气又不如曽子之反身循理所守尤得其要也孟子之不动心其原盖出于此下文详之
　　曰敢问夫子之不动心与告子之不动心可得闻与告子曰不得于言勿求于心不得于心勿求于气不得于心勿求于气可不得于言勿求于心不可夫志气之帅也气体之充也夫志至焉气次焉故曰持其志无暴其气【闻与之与平声夫志之夫音扶】
　　此一节公孙丑之问孟子诵告子之言又断【丁乱反下同】以已意而告之也告子谓于言有所不逹则当舎【上声】置其言而不必反求其理于心于心有所不安则当力制其心而不必更求其助于气此所以固守其心而不动之速也孟子既诵其言而断之曰彼谓不得于心而勿求诸气者急于本而缓其末犹之可也谓不得于言而不求诸心则既失于外而遂遗其内其不可也必矣然凡曰可者亦仅可而有所未尽之辞耳若论其极则志固心之所之而为气之将【去声】帅然气亦人之所以充满于身而为志之卒徒者也故志固为至极而气即次之人固当敬守其志然亦不可不致养其气盖其内外本末交相培养此则孟子之心所以未尝必其不动而自然不动之大略也
　　既曰志至焉气次焉又曰持其志无暴其气者何也曰志壹则动气气壹则动志也今夫蹶者趋者是气也而反动其心【夫音扶】
　　公孙丑见孟子言志至而气次故问如此则専持其志可矣又言无暴其气何也壹专一也蹶【姑衞反又音厥】颠踬【音至】也趋走也孟子言志之所向専一则气固从之然气之所在专一则志亦反为之动如人之颠踬趋走则气专在是而反动其心焉所以既持其志而又必无暴其气也程子曰志动气者什九气动志者什一
　　敢问夫子恶乎长曰我知言我善养吾浩然之气【恶平声】公孙丑复【扶又反】问孟子之不动心所以异于告子如此者有何所长而能然而孟子又详告之以其故也知言者尽心知性于凢天下之言无不有以究极其理而识其是非得失之所以然也浩然盛大流行之貎气即所谓体之充者本自浩然失养故馁惟孟子为善养之以复其初也盖惟知言则有以明夫【音扶下同】道义而于天下之事无所疑食气则有以配夫道义而于天下之事无所惧此其所以当大任而不动心也告子之学与此正相反其不动心殆亦防然无觉悍然不頋而已尔
　　敢问何谓浩然之气曰难言也
　　孟子先言知言而丑先问养气者承上文方论志气而言也难言者盖其心所独得而无形声之验有未易【去声】以言语形容者故程子曰观此一言则孟子之实有是气可知矣
　　其为气也至大至刚以直养而无害则塞乎天地之间至大初无限量至刚不可屈挠【女巧女教二反】盖天地之正气而人得以生者其体段本如是也惟其自反而缩则得其所养而又无所作为以害之则其本体不亏而充塞无间【去声】矣程子曰天人一也更不分别【必列反】浩然之气乃吾气也养而无害则塞乎天地一为私意所蔽则欿【音坎】然而馁知其小也谢氏曰浩然之气须于心得其正时诚取又曰浩然是无亏欠时
　　其为气也配义与道无是馁也【馁奴罪反】
　　配者合而有助之意义者人心之裁制道者天理之自然馁饥乏而气不充体也言人能养成此气则其气合乎道义而为之助使其行之勇决无所疑惮若无此气则其一时所为虽未必不出于道义然其体有所不充则亦不免于疑惧而不足以有为矣
　　是集义所生者非义袭而取之也行有不慊于心则馁矣我故曰告子未尝知义以其外之也【慊口簟反又口刼反】集义犹言积善盖欲事事皆合于义也袭掩取也如齐侯袭莒【音举】之袭【左襄二十三年齐庄公伐晋遂袭莒注轻行掩其不备曰袭华月杞梁死命在此时】言气虽可以配乎道义而其养之之始乃由事皆合义自反常直是以无所愧怍而此气自然发生于中非由只行一事偶合于义便可掩袭于外而得之也【按朱子格言云非义当一读盖非义则是袭而取之者若三字连读则不成文理今按集注与此不合谩记于此】慊快也足也言所行一有不合于义而自反不直则不足于心而其体有所不充矣然则义岂在外哉【王文宪曰二馁字不同无是馁也无是气则道义馁行有不慊则馁无是道义则气馁盖二者相资讑其用则道义非气无以行论其体则气非道义无以生】告子不知此理乃曰仁内义外而不复【扶又反】以义为事则必不能集义以生浩然之气矣上文不得于言勿求于心即外义之夜详见告子上篇
　　必有事焉而勿正心勿忘勿助长也无若宋人然宋人有闵其苗之不长而揠之者芒芒然归谓其人曰今日病矣予助苗长矣其子趋而徃视之苗则槁矣天下之不助苗长者寡矣以为无益而舎之者不耘苗者也助之长者揠苗者也非徒无益而又害之【长上声揠乌八反舎上声】必有事焉而勿正赵氏程子以七字为句近世或并下文心字读之者亦通必有事焉有所事也如有事于颛臾之有事正预期也春秋传曰战不正胜是也【公羊传僖二十六年云云师出不正反战不正胜也注不正者不期也】如作正心义亦同比与大学之所谓正心者语意自不同也此言养气者必以集义为事而勿预期其效其或未充则但当勿忘其所有事而不可作为以助其长乃集义养气之节度也闵忧也揠拔也芒芒无知之貎其人家人也病疲倦也舎之而不耘者忘其所有事揠而助之长者正之不得而妄有作为者也然不耘则失养而已揠则反以害之无是二者则气得其养而无所害矣如吿子不能集义而欲彊【上声】制其心则必不能免于正助之病其于所谓浩然者盖不惟不善养而又反害之矣
　　何谓知言曰诐辞知其所蔽滛辞知其所陷邪辞知其所离遁辞知其所穷生于其心害于其政发于其政害于其事圣人复起必从吾言矣【诐皮寄反复扶又反】
　　此公孙丑复【扶又反】问而孟子答之也诐偏陂【卑义反】也滛放荡也邪邪僻也遁逃避也四者相因言之病也蔽遮隔也陷沈【俗作沉非】溺也离叛去也穷困屈也四者亦相因则心之失也人之有言皆出于心其心明乎正理而无蔽然后其言平正通达而无病苟为不然则必有是四者之病矣即其言之病而知其心之失又知其害于政事之决然而不可易者如此非心通于道而无疑于天下之理其孰能之彼吿子者不得于言而不肯求之于心至为义外之説则自不免于四者之病其何以知天下之言而无所疑哉程子曰心通乎道然后能辨是非如持权衡以较【音教】轻重孟子所谓知言是也又曰孟子知言正如人在堂上方能辨堂下人曲直若犹未免杂于堂下众人之中则不能辨决矣
　　宰我子贡善为説辞冉牛闵子顔渊善言德行孔子兼之曰我于辞命则不能也然则夫子既圣矣乎【行去声説如字】此一节林氏以为皆公孙丑之问是也【林氏名之竒字少頴三山人】説辞言语也徳行得于心而见【形甸反】于行事者也三子善言徳行者身有之故言之亲切而有味也公孙丑言数子各有所长而孔子兼之然犹自谓不能于辞命今孟子乃自谓我能知言又善养气则是兼言语徳行而有之然则岂不既圣矣乎此夫子指孟子也○程子曰孔子自谓不能于辞命者欲使学者务本而已
　　曰恶是何言也昔者子贡问于孔子曰夫子圣矣乎孔子曰圣则吾不能我学不厌而教不倦也子贡曰学不厌智也教不倦仁也仁且知夫子既圣矣夫圣孔子不居是何言也【恶平声夫圣之夫音扶】
　　恶惊叹辞也昔者以下孟子不敢当丑之言而引孔子子贡问答之辞以告之也此夫子指孔子也学不厌者智之所以自明教不倦者仁之所以及物再言是何言也以深拒之
　　昔者窃闻之子夏子游子张皆有圣人之一体冉牛闵子顔渊则具体而微敢问所安
　　此一节林氏亦以为皆公孙丑之问是也一体犹一肢也具体而微谓有其全体但未广大耳安处【上声下同】也公孙丑复【扶又反】问孟子既不敢比孔子则于此数子欲何所处也
　　曰姑舎是【舎声】
　　孟子言且置是者不欲以数子所至者自处也
　　曰伯夷伊尹何如曰不同道非其君不事非其民不使治则进乱则退伯夷也何事非君何使非民治亦进乱亦进伊尹也可以仕则仕可以止则止可以乆则乆可以速则速孔子也皆古圣人也吾未能有行焉乃所愿则学孔子也【治去声】
　　伯夷孤竹君之长【上声】子兄弟逊国避纣隐居闻文王之德而归之及武王伐纣去而饿死【笺见论语第七篇】伊尹有莘之处【上声】士【笺见后篇】汤聘而用之使之就桀桀不能用复归于汤如是者五乃相汤而伐桀也三圣人事详见此篇之末及万章下篇
　　伯夷伊尹于孔子若是班乎曰否自有生民以来未有孔子也
　　班齐等之貎公孙丑问而孟子答之以不同也
　　曰然则有同与曰有得百里之地而君之皆能以朝诸侯有天下行一不义杀一不辜而得天下皆不为也是则同【与平声朝音潮】
　　有言有同也以百里而王【去声】天下德之盛也行一不义杀一不辜而得天下有所不为心之正也圣人之所以为圣人其根本节目之大者惟在于此于此不同则亦不足以为圣人矣
　　曰敢问其所以异曰宰我子贡有若智足以知圣人污不至阿其所好【污音蛙好去声】
　　污下也三子智足以知夫子之道假使污下必不阿私所好而空誉【平声】之明其言之可信也
　　宰我曰以予观于夫子贤于尧舜逺矣
　　程子曰语圣则不异事功则有异夫子贤于尧舜语事功也盖尧舜治天下夫子又推其道以垂教万世尧舜之道非得孔子则后世亦何所据哉
　　子贡曰见其礼而知其政闻其乐而知其德由百世之后等百世之王莫之能违也自生民以来未有夫子也言大凡见人之礼则可以知其政闻人之乐则可以知其徳是以我从百世之后差【楚宜反】等百世之王无有能遁其情者而见其皆莫若夫子之盛也
　　有若曰岂惟民哉麒麟之于走兽凤凰之于飞鸟泰山之于丘垤河海之于行潦类也圣人之于民亦类也出于其类拔乎其萃自生民以来未有盛于孔子也【垤大结反潦音老】
　　麒麟毛虫之长【上声下同】凤凰羽虫之长【家语执辔第二十五羽虫三百有六十而鳯为之长毛虫三百有六十而麟为之长甲虫三百有六十而为之长鳞虫三百有六十而龙为之长倮虫三百有六十而人为之长此乾坤之美也】垤蚁封也行潦道上无源之水也出髙出也拔特起也萃聚也言自古圣人固皆异于众人然未有如孔子之尤甚者也○程子曰孟子此章扩前圣所未发学者所宜潜心而玩索【色栢反】也
　　○孟子曰以力假仁者霸霸必有大国以徳行仁者王王不待大汤以七十里文王以百里
　　力谓土地甲兵之力假仁者本无是心而借其事以为功者也霸若齐桓晋文是也以德行仁则自吾之得于心者推之无适而非仁也
　　以力服人者非心服也力不赡也以德服人者中心悦而诚服也如七十子之服孔子也诗云自西自东自南自北无思不服此之谓也
　　赡【时验反】足也诗大雅文王有声之篇王霸之心诚伪不同故人所以应之者其不同亦如此○邹氏【名浩字志完毗陵人】曰以力服人者有意于服人而人不敢不服以德服人无意于服人而人不能不服从古以来论王霸者多矣未有若此章之深切而着明者也
　　○孟子曰仁则荣不仁则辱今恶辱而居不仁是犹恶湿而居下也【恶去声下同】
　　好【去声】荣恶辱人之常情然徒恶之而不去【去声】其得之之道不能免也
　　如恶之莫如贵德而尊士贤者在位能者在职国家闲暇及是时明其政刑虽大国必畏之矣【闲音闲】
　　此因其恶辱之情而进之以彊【上声】仁之事也【礼记表记曰畏罪者彊仁谓勉彊行仁也】贵徳犹尚德也士则指其人而言之贤有德者使之在位则足以正君而善俗能有才者使之在职则足以修政而立事国家闲暇可以有为之时也详味及字则惟日不足之意可见矣【春秋传曰及犹汲汲也】
　　诗云迨天之未隂两彻彼桑土绸缪牖户今此下民或敢侮予孔子曰为此诗者其知道乎能治其国家谁敢侮之【彻直列反土音杜绸音稠缪武彪反】
　　诗豳风鸱【处脂反】鸮【吁骄反】之篇周公之所作也迨及也彻取也桑土桑根之皮也绸缪【音矛】纒绵补葺【七入反】也牖戸巢之通气出入处也【金氏曰今鹊巢毎年随太嵗所向即所谓戸也】予鸟自谓也言我之备患详宻如此今此在下之人或敢有侮予者乎周公以鸟之为巢如此比君之为国亦当思患而预防之孔子读而賛之以为知道也【按家语孔子谓子路曰豳诗曰殆天之未隂两云云至谁敢侮之一段皆同孟子引之于此】
　　今国家闲暇及是时般乐怠敖是自求祸也
　　言其纵欲偷安亦惟日不足也
　　祸福无不自己求之者
　　结上文之意
　　诗云永言配命自求多福太甲曰天作孽犹可违自作孽不可活此之谓也【孽鱼列反】
　　诗大雅文王之篇永长也言犹念也配合也命天命也此言福之自己求者太甲商书篇名孽祸也违避也活生也书作逭【音换金氏曰古皆口传故字文或不一然古人方言多以四声通读】逭犹缓也此言祸之自己求者
　　○孟子曰尊贤使能俊杰在位则天下之士皆悦而愿立于其朝矣【朝音潮】
　　俊杰才德之异于众者
　　市而不征法而不则天下之商皆悦而愿藏于其市矣
　　市宅也张子曰或赋其市地之而不征其税【礼记王制古者公田籍而不税市而不税闗讥而不征疏云市内空地曰廛城内空地曰肆又周礼廛人掌敛市絘布緫布布之属絘布音次亦列肆之税市緫布音谗谓无肆立持者之税市者货贿诸物邸舍之税所谓列肆之税邸舍之税即语防云如今人赁铺面者也】或治以市官之法而不赋其【语防古之为市者有司者治之此是市官之法如周礼地官司市平物价治争讼讥察异服异言之类○问此市在何处曰此都邑之市国都如井田様画为九区面朝背市左祖右社中一区君之宫室宫室前一区为外朝朝防藏库之属皆在焉从一区为市市四面有门毎日市门开则商贾百物皆入惟民得入公卿大夫士皆不得入入则有罸左右各三区皆民所居外朝一区左则宗庙右则社稷此国君都邑规模之大防也】盖逐末者多则以抑之少则不必廛也
　　闗讥而不征则天下之旅皆悦而愿出于其路矣解见前篇
　　耕者助而不税则天下之农皆悦而愿耕于其野矣但使出力以助耕公田而不税其私田也
　　廛无夫里之布则天下之民皆悦而愿为之氓矣【氓音盲】周礼宅不毛者有里布民无职事者出夫家之征郑氏谓宅不种桑麻者罚之使出一里二十五家之布民无常业者罚之使出一夫百畆之税一家力役之征也【周礼地官载师职凡宅不毛者有里布田不耕者出屋粟民无职事者出夫家之征注郑司农云宅不毛者谓不树桑麻者也里布者布参印书也广二寸长二尺以为币贸易物诗云抱布贸丝抱此市也或曰布泉郑曰宅不毛者罚以一里二十五家之泉空田者罚以三家之税粟以共吉凶二服及防器也民虽有闲无职事者犹出夫税家税也夫税者百畆之税家税者出士徒车辇给繇役王文宪曰夫征者百畆之税即粟米之征也家征者今徭役即力役之征也里布者五亩之税即布缕之征也】今战国时一切取之市宅之民已赋其防又令【平声】出此夫里之布非先王之法也氓民也
　　信能行此五者则邻国之民仰之若父母矣率其子弟攻其父母自生民以来未有能济者也如此则无敌于天下无敌于天下者天吏也然而不王者未之有也吕氏曰奉行天命谓之天吏废兴存亡惟天所命不敢不从若汤武是也○此章言能行王政则冦戎为父子不行王政则赤子为仇讐
　　○孟子曰人皆有不忍人之心
　　天地以生物为心而所生之物因各得夫【音扶】天地生物之心以为心所以人皆有不忍人之心也
　　先王有不忍人之心斯有不忍人之政矣以不忍人之心行不忍人之政治天下可运之掌上
　　言众人虽有不忍人之心然物欲害之存焉者寡故不能察识而推之政事之间惟圣人全体此心随感而应故其所行无非不忍人之政也
　　所以谓人皆有不忍人之心者今人乍见孺子将入于井皆有怵惕恻隐之心非所以内交于孺子之父母也非所以要誉于乡党朋友也非恶其声而然也【怵音黜内读为纳要平声恶去声下同】
　　乍犹忽也怵惕惊动貎恻伤之切也隐痛之深也此即所谓不忍人之心也内结要求声名也言乍见之时便有此心随见而非由此三者而然也程子曰满腔【苦江反体骼也】子是恻隠之心谢氏曰人须是识其真心方乍见孺子入井之时其心怵惕乃真心也非思而得非勉而中【去声】天理之自然也内交要誉恶其声而然即人欲之私矣
　　由是观之无恻隐之心非人也无羞恶之心非人也无辞让之心非人也无是非之心非人也【恶去声下同】
　　羞耻己之不善也恶憎人之不善也辞解使去已也让推【吐雷反】以与人也是知其善而以为是也非知其恶而以为非也人之所以为心不外乎是四者故因论恻隐而悉数【上声】之言人若无此则不得谓之人所以明其必有也
　　恻隐之心仁之端也羞恶之心义之端也辞让之心礼之端也是非之心智之端也
　　恻隐羞恶辞让是非情也仁义礼智性也心统性情者也端緖【音序】也因其情之而性之本然可得而见犹有物在中而绪见【形甸反】于外也
　　人之有是四端也犹其有四体也有是四端而自谓不能者自贼者也谓其君不能者贼其君者也
　　四体四肢人之所必有者也自谓不能者物欲蔽之耳
　　凡有四端于我者知皆扩而充之矣若火之始然泉之始达苟能充之足以保四海苟不充之不足以事父母【扩音廓】
　　扩推广之意充满也四端在我随处见【形甸反】知皆即此推广而充满其本然之量【去声】则其日新又新将有不能自己者矣能由此而遂充之则四海虽逺亦吾度内无难保者不能充之则虽事之至近而不能矣○此章所论人之性情心之体用本然全具而各有条理如此学者于此反求黙识而扩充之则天之所以与我者可以无不尽矣○程子曰人皆有是心惟君子为能扩而充之不能然者皆自弃也然其充与不充亦在我而已矣又曰四端不言信者既有诚心为四端则信在其中矣愚按四端之信犹五行之土无定位无成名无专气而水火金木无不待是以生者故土于四行无不在于四时则寄王【去声】焉【白虎通云土所以王四季者何木非土不生火非土不荣金非土不成水非土不髙扶防助衰歴成其道故五行更生亦由土○金氏曰四行皆生于土者试反诸身肾属水心属火肝属木肺属金脾属土然脾受饮食而四藏皆食于脾】其理亦犹是也
　　○孟子曰矢人岂不仁于函人哉矢人惟恐不伤人函人惟恐伤人巫匠亦然故术不可不慎也
　　函甲也恻隐之心人皆有之是矢人之心本非不如函人之仁也巫者为【去声】人祈祝利人之生匠者作为棺椁利人之死
　　孔子曰里仁为美择不处仁焉得智夫仁天之尊爵也人之安宅也莫之御而不仁是不智也【焉于防反夫音扶】里有仁厚之俗者犹以为美人择所以自处【上声】而不于仁安得为智乎此孔子之言也仁义礼智皆天所与之良贵而仁者天地生物之心得之最先而兼统四者所谓元者善之长【上声】也故曰尊爵在人则为本心全体之德有天理自然之安无人欲陥溺之危人当常在其中而不可须臾离【去声】者也故曰安宅此又孟子释孔子之意以为仁道之大如此而自不为之岂非不智之甚乎
　　不仁不智无礼无义人役也人役而耻为役由弓人而耻为弓矢人而耻为矢也【由与犹同】
　　以不仁故不智不智故不知礼义之所在
　　如耻之莫如为仁
　　此亦因人愧耻之心而引之使志于仁也不言智礼义者仁该全体能为仁则三者在其中矣
　　仁者如射射者正已而后发发而不中不怨胜己者反求诸己而已矣【中去声】
　　为仁由已而由人乎哉【记射义射者人之道也求正诸已正己而后而不中则不怨胜己者反求诸己而已矣孟子盖本此】
　　○孟子曰子路人吿之以有过则喜
　　喜其得闻而改之其勇于自修如此周子曰仲由喜闻过今名无穷焉今人有过不喜人防如防疾而忌医寜灭其身而无悟也噫程子曰子路人告之以有过则喜亦可谓百世之师矣
　　禹闻善言则拜
　　书曰禹拜昌言盖不待有过而能屈己以受天下之善也
　　大舜有大焉善与人同舎己从人乐取于人以为善【舍上声乐音洛】
　　言舜之所为又有大于禹与子路者善与人同公天下之善而不为私也己未善则无所系吝而舍以从人人有善则不待勉强【上声】而取之于己此善与人同之目也
　　自耕稼陶渔以至为帝无非取于人者
　　舜之侧防耕于歴山陶于河濵渔于雷泽【史记五帝纪舜耕歴山歴山之人皆让畔居陶河濵河滨之器不苦窳病也一年所居成聚二年成邑三年成都厯山在河东雷泽夏兖州今属济隂河滨济隂定陶西南】
　　取诸人以为善是与人为善者也故君子莫大乎与人为善
　　与犹许也助也取彼之善而为之于我则彼益劝于为善矣是我助其为善也能使天下之人皆劝于为善君子之善孰大于此○此章言圣贤乐【音洛】善之诚初无彼此之闲【去声】故其在人者有以裕于己在己者有以及于人
</div>
    <div class="pagination">
<a href="四书纂笺_page26.html">上一页</a><span>...</span><a href="四书纂笺_page22.html">22</a><a href="四书纂笺_page23.html">23</a><a href="四书纂笺_page24.html">24</a><a href="四书纂笺_page25.html">25</a><a href="四书纂笺_page26.html">26</a><span class="current-page">27</span><a href="四书纂笺_page28.html">28</a><a href="四书纂笺_page29.html">29</a><a href="四书纂笺_page30.html">30</a><a href="四书纂笺_page31.html">31</a><a href="四书纂笺_page32.html">32</a><span>...</span><a href="四书纂笺_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
