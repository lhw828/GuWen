<!DOCTYPE html>
<html>
<head>
    <meta charset="UTF-8">
    <title>中庸辑略 - 第 2 页/共 2 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>中庸辑略 - 第 2 页/共 2 页</h1>
    <div class="content">　　右第十七章











　　中庸辑畧卷上
<经部,四书类,中庸辑略>
　　钦定四库全书
　　中庸辑畧巻下　　　　　　宋　朱子　撰
　　子曰无忧者其惟文王乎以王季为父以武王为子父作之子述之　武王缵大王王季文王之绪壹戎衣而有天下身不失天下之显名尊为天子富有四海之内宗庙飨之子孙保之　武王末受命周公成文武之德追王大王王季上祀先公以天子之礼斯礼也达乎诸侯大夫及士庶人父为大夫子为士葬以大夫祭以士父为士子为大夫葬以士祭以大夫期之丧达乎大夫三年之丧达乎天子父母之丧无贵贱一也
　　吕曰追王之礼古所无有其出于周公乎大王避狄去邠之岐山之下而居从之者如归市则王业始基之矣王季承大王之业至文武受命作周故武王一戎衣而有天下缵大王王季文王之绪而已故追王大王王季文王者明王业之所基也武成曰大王肇基王迹王季其勤王家我文考文王克成厥勲诞膺天命以抚方夏大邦畏其力小邦怀其德惟九年大统未集予小子其承厥志此追王之意欤追王之礼文王之志也武王承之武王之业也周公成之武王末年始受天命于是礼也盖有所未暇此周公所以兼言成文武之德也推是心也故上祀先公亦以天子之礼而下达乎诸侯大夫及士庶人盖先公组绀以上追王所不及如达其意于大王王季岂无是意哉故上祀先公以天子之礼所以达追王之意于其上也丧从死者祭从生者则自诸侯达乎大夫士庶人亦岂无是意哉故父为大夫子为士葬以大夫祭以士父为士子为大夫葬以士祭以大夫葬之从死者之爵祭之用生者之禄上下一也所以达追王之意于其下也期之丧达乎大夫者期之丧有二有正统之期为祖父母者也有旁亲之期为世父母叔父母众子昆弟昆弟之子是也正统之期虽天子诸侯莫敢降旁亲之期天子诸侯絶服而大夫降所谓尊不同故或絶或降也大夫虽降犹服大功不如天子诸侯之絶服故曰期之丧达乎大夫也如旁亲之期亦为大夫则大夫亦不降所谓尊同则服其亲之服也诸侯虽絶服旁亲尊同亦不降所不臣者犹服之如始封之君不臣诸父昆弟封君之子不臣诸父而臣昆弟是也三年之丧达乎天子者三年之丧为父为母适孙为祖为长子为妻而已天子达乎庶人一也父在为母及妻虽服期然本为三年之丧但为父为夫屈者也故与齐衰期之余丧异者有三服而加杖一也十一月而练十三月而祥十五月而禫二也夫必三年而后娶三也周穆后崩太子夀卒叔向曰王一嵗而有三年之丧二则包后亦为三年也父母之丧则齐疏之服飦粥之食自天子达于庶人盖子之事亲所以自致其诚不可以尊卑变也　游曰武王之事非圣人所优为也故曰一戎衣而有天下身不失天下之显名谓之不失则与必得异矣乃如其道则尊为天子富有四海之内宗庙飨之子孙保之与舜未始不同也　又曰武王于泰誓三篇称文王为文考至武成而柴望然后称文考为文王仍称其祖为大王王季然则周公追王大王王季者乃文王之德武王之志也故曰成文武之德不言文王者武王既追王矣武王既追王而不及大王王季以其末受命而其序有未暇也礼记大传载牧野之奠追王大王亶父王季歴文王昌亦据武成之书以明追王之意出于武王也世之説者因中庸无追王文王之文遂以谓文王自称王岂未尝考泰誓武成之书乎君臣之分犹天尊地卑纣未可去而文王称王是二天子也服事商之道固如是耶书所谓九年大统未集者后世以虞芮质厥成为文王受命之始故也当六国时秦固以长雄天下而周之位号微矣辛垣衍欲帝秦鲁仲连以片言折之衍不敢复出口盖名分之严如此故以曹操之英雄逡巡于献帝之末而不得逞彼盖知利害之实也曾谓至德如文王一言一动顺帝之则而反盗虚名而拂天理乎且武王观政于商而须假之五年非伪为也使纣一日有悛心则武王当与天下共尊之必无牧野之事然则文王已称之名将安所归乎此天下之大戒故不得不辨亦所以正人心也　杨曰武王之武盖圣人之不幸者非其欲也然而身不失天下之显名者以其一怒而安天下之名故也谓之不失与舜之必得异矣故泰誓曰受克予非朕文考有罪惟予小子无良盖圣人虽曰恭行天罚而犹有受克予之言不敢自必也谓之不失不亦宜乎　侯曰中庸之道参差不同圣人之时中当其可而已文王三分天下有其二以服事殷此文王之中庸也舜以匹夫而有天下此舜之中庸也武王缵大王王季文王之绪一戎衣而有天下此武王之中庸也此谓不失天下显名者非谓武王之有天下不及舜也谓之天下之显名者谋从众而合天心也是与舜之有天下不异也故亦曰尊为天子富有四海之内宗庙飨之子孙保之易地皆然故也有一毫不与舜受天下之心同有一人不讴歌狱讼而归之非中也簒也尚有显名哉武王末年方受天命而有天下未及有作周公成文武之德追王先公之礼丧葬之制皆古先所未有也此又周公之时中也
　　右第十八章
　　子曰武王周公其达孝矣乎　夫孝者善继人之志善述人之事者也　春秋修其祖庙陈其宗器设其裳衣荐其时食　宗庙之礼所以序昭穆也序爵所以辨贵贱也序事所以辨贤也旅酬下为上所以逮贱也燕毛所以序齿也　践其位行其礼奏其乐敬其所尊爱其所亲事死如事生事亡如事存孝之至也　郊社之礼所以事上帝也宗庙之礼所以祀乎其先也明乎郊社之礼禘尝之义治国其如示诸掌乎
　　吕曰此章言达孝所以为中庸武王周公所以称达孝者能成文王事亲之孝而已故修其祖庙陈其宗器设其裳衣荐其时食者善继文王事亲之志也序爵序事旅酬燕毛者善述文王事亲之事也践文王之位行文王之礼奏文王之乐敬文王之所尊爱文王之所亲其所以事文王者如生如存故继志述事上达乎祖此之谓达孝者欤祖庙者先王先公之庙祧也宗器者国之玉镇大宝器天府所掌者也若有大祭则出而陈之以华国如周书所谓赤刀大训璧琬琰大玉夷玉天球河图之类是也裳衣者守祧所掌先王先公之遗衣服祭祀则各以其服授尸是也时食者四时之物如笾豆之荐四时之和气是也宗庙之礼所以序昭穆别人伦也亲亲之义也父为昭子为穆父亲也亲者迩则不可不别也祖为昭孙亦为昭祖为穆孙亦为穆祖尊也尊者逺则不嫌于无别也故孙可以为王父尸子不可以为父尸此昭穆之别于尸者也丧礼卒哭而袝男袝于皇祖考女袝于皇祖妣妇袝于皇祖姑丧服小记士大夫不得袝于诸侯袝于诸祖父之为士大夫者亡则中一以上而袝袝必以其昭穆此昭穆之别于袝者也有事于太庙子姓兄弟亦以昭穆别之羣昭羣穆不失其伦凡赐爵昭与昭齿穆与穆齿此昭穆之别于宗者也序爵者序诸侯诸臣与祭者之贵贱也贵贵之义也诗曰相维辟公天子穆穆此诸侯之助祭者也于穆清庙肃雍显相济济多士秉文之德此诸臣之助祭者也序事者别贤与能而授之事也尊贤之义也孰可以为宗而诏相孰可以为祝而祝嘏孰可以赞祼献孰可以执笾豆至于执爵沃盥莫不辨其贤能之大小而序之也旅酬下为上者使贱者亦得申其敬也下下之义也若特牲馈食之礼宾弟子兄弟弟子各举觯于其长以行旅酬于宗庙之中以有事为荣也燕毛者既祭而燕则尚齿也长长之义也毛髪色也以髪色别长少而为之序也祭则贵贵贵贵则尚爵燕则亲亲亲亲则尚齿其义一也天下之大经亲亲长长贵贵尊贤而已人君之至恩下下而已一祭之间大经以正至恩以宣天下之事尽矣郊社之礼所以事上帝宗庙之礼所以祀乎其先事上帝者所以立天下之大本道之所由出也祀乎其先者所以正天下之大经仁义之所由始也故坛庙之别牲币之殊升降裸献之节爼豆竒耦之数酒醖薄厚之齐燎瘗腥腍小大多寡莫不有义壹馂之均则四簋黍见其修于庙中壹朌肉之均则羔豚而祭百官皆足非特是也知鬼神为可敬则鬼神无不在也洋洋乎如在其上如在其左右虽隠微之间恐惧戒慎而不敢欺则所以养其诚心至矣盖以为不如是则不足以立身身且不立乌能治国家哉故曰明乎郊社之礼禘尝之义治国其如示诸掌乎此之谓也　游曰大孝圣人之絶德也达孝天下之通道也要其为人伦之至则一也故继志述事之末亦曰孝之至也事死如事生以慎终者言之事亡如事存以追逺者言之故始死谓之死既葬则曰反而亡焉此死亡之辨也惟圣人为能飨帝孝子为能飨亲飨帝一德也飨亲一心也要不过乎物而已其于庆赏刑威乎何有故曰明乎郊社之礼禘尝之义治国其如示诸掌乎成王自谓予冲子夙夜毖祀此迓衡之要道也　杨曰武王缵大王王季文王之绪周公追王大王王季上祀先公以天子之礼所以继其志述其事也夫将祭必思其居处故庙则有司修除之祧则守祧黝垩之严祀事也宗器天府所藏是也若赤刀大训天球河图之类歴世宝之以后嗣祭则陈之示能守也于顾命陈之示能也裳衣守祧所藏是也祭则各以所遗衣服授尸所以依神也时食若四之日献羔祭韭之类以生事之也夫祭有昭穆所以别父子逺近长幼亲疎之序也故有事于太庙则羣昭羣穆咸在而不失其伦焉此宗庙之礼所以序昭穆也尸饮五君洗玉爵献卿尸饮七以瑶爵献大夫尸饮九以散爵献士及羣有司此序爵而尊卑有等所以辨贵贱也玉币交神明也祼鬯求神于幽也故天地不祼则玉币尊于鬯也故太宰赞之鬯则太宗伯涖之祼则又卑于鬯也故小宰赞之若此类所谓序事也先王量德授位因能授职此序事所以辨贤也馈食之终酳尸之献下逮羣有司更为献酬此旅酬下为上所以逮贱也既祭而以燕毛为序所以序齿也序昭穆亲亲也序爵贵贵也序事尚徳也旅酬逮贱燕毛序齿尚恩也敬亲者不敢慢于人况其所尊乎爱亲者不敢恶于人况其所亲乎事死如事生若余阁之奠是也事亡如事存若齐必见其所祭者是也记曰八门弗见也上堂又弗见也八室又弗见也亡矣丧矣盖死而后亡也始死则事之如生既亡则事之如存着存不亡乎心孝之至也夫上祀先公以天子之礼而下达乎庶人推亲亲之恩至于燕毛序齿仁之至义之尽也武王周公所以为达孝也欤诗曰孝子不匮永锡尔类此之谓也
　　右第十九章
　　哀公问政子曰文武之政布在方策其人存则其政举其人亡则其政息　人道敏政地道敏树夫政也者蒲卢也　故为政在人取人以身修身以道修道以仁仁者人也亲亲为大义者宜也尊贤为大亲亲之杀尊贤之等礼所生也　在下位不获乎上民不得而治矣故君子不可以不修身思修身不可以不事亲思事亲不可以不知人思知人不可以不知天
　　程子曰昔者圣人立人之道曰仁与义孔子曰仁者人也亲亲为大义者宜也尊贤为大惟能亲亲故老吾老以及人之老幼吾幼以及人之幼惟能尊贤故贤者在位能者在职惟仁与义尽人之道则谓之圣人【伊川】　又曰不知天则于人之愚知贤否有所不能知虽知之有所不尽故思知人不可不知天不知人则所亲者或非其人所由者或非其道而辱身危亲者有之故思事亲不可不知人　吕曰所谓文武之政者以此道施之于为政而已有文武之心然后能行文武之政无文武之心则徒法不能以自行也故曰其人存则其政举其人亡则其政息　游曰螟蛉有可化之质蜾蠃有能化之材知是説然后可与言政也然则政之所托可非其人乎故曰为政在人人固未易知若规矩准绳在我则方圆曲直无所逃矣故曰取人以身规矩准绳无他人道而已故修身以道修道以仁　又曰失其身而能事其亲吾未之闻矣故修身然后能事亲至于能事亲则修身之至也故曰思修身不可以不事亲知事亲则德之本立矣而不知人则上以事君下而取友去就从违莫知所向而贻其亲之忧者有矣盖取人以身不能事亲安所取人哉其序由事亲然后能知人至于能知人则事亲之至也故曰思事亲不可以不知人　杨曰人存则政举故为政在人君子有诸己而后求诸人故取人必以身修身而不以道非有诸己也则身不足以取人矣道二仁与不仁而已故修道必以仁仁者人也合天下之公非私于一己者也葢无公天下之诚心而任一己之私意则违道逺矣然仁者人也爱有差等则亲亲为大义者行吾敬而已时措之宜则尊贤为大以三为五以五为九上杀下杀旁杀而亲毕矣此亲亲之杀也有就之而不敢召者有友之而不敢臣者此尊贤之等也因其等杀而为之别礼之所由生也孟子曰礼者节文斯二者是也其斯之谓欤
　　天下之达道五所以行之者三曰君臣也父子也夫妇也昆弟也朋友之交也五者天下之达道也知仁勇三者天下之达徳也所以行之者一也或生而知之或学而知之或困而知之及其知之一也或安而行之或利而行之或勉强而行之及其成功一也　子曰好学近乎知力行近乎仁知耻近乎勇　知斯三者则知所以修身知所以修身则知所以治人知所以治人则知所以治天下国家矣
　　程子曰天地生物各无不足之理常思天下君臣父子兄弟夫妇有多少不尽分处【明道】　又曰知仁勇三者之达德学之要也【明道】　又曰知知仁守勇决【伊川】又曰所以行知者一一者诚也止是诚实此三者三者之外更别无诚　又曰生知者只是他生自知义礼不待学而知纵使孔子是生知亦何害于学如问礼于老访官名于郯子何害于孔子礼文官名既欲知旧物又不可凿空撰得出须是问他先知者始得【伊川】　又曰尭舜性之生知也汤武身之学而知之也【伊川】　问才出于气否曰气清则才善气浊则才恶禀得至清之气生者为圣人禀得至浊之气生者为愚人如韩愈所言公都子所问之人是也然此论生知之圣人若夫学而知之气无清浊皆可至于善而复性之本所谓尭舜性之是生知也汤武反之是学而知也孔子所言上知下愚不移亦无不移之理所以不移只有二自暴自弃是也【伊川】　又曰刚毅木讷质之近乎仁也力行学之近乎仁也若夫至仁则天地为一身天地之间品物万形为四肢百体夫人岂有视四肢百体而不爱者哉圣人仁之至也独能体是心而已曷尝支离多端而求之自外哉故能近取譬者仲尼所以示子贡以为仁之方也医书谓手足风顽为四体不仁为其疾痛不以累其心故也夫手足在我疾痛不与知焉非不仁而何世之忍心无恩者其自弃亦若是而已　又曰忠恕违道不逺可谓仁之方力行近乎仁求仁莫近焉仁道难言故止曰近不逺而已苟以力行便为仁则失之矣　张子曰天下之达道五其生民之大经乎经正则道前定事豫立不疑其所行利用安身之要莫先焉　又曰知仁勇天下之达德虽本之有差及其所以知之成之则一也盖仁者以生知以安行此五者知者以学知以利行此五者勇者以困知以勉强行此五者　吕曰天下古今之所共谓之达所谓达道者天下古今之所共行所谓达德者天下古今之所共有虽有共行之道必知之体之勉之然后可行虽知之体之勉之而不一于诚则有时而息求之有三知之则一行之有三成功则一所入之涂则不能不异所至之域则不可不同故君子论其所至则生知与困知安行与勉行未有异也既未有异是乃所以为中庸若乃企生知安行之资为不可几及轻困学勉行为不能有成此道之所以不明不行中庸之所以难久也愚者自是而不求自私者以天下非吾事懦者甘为人下而不辞有是三者欲身之修未之有也故好学非知然足以破愚力行非仁然足以忘私知耻非勇然足以起懦知是三者未有不能修身者也天下之理一而已小以成小大以成大无异事也举斯心以加诸彼逺而推之四海而准久而推之万世而准故一身修而知所以治人知所以治人而所以治天下国家皆出乎此也此者何中庸而已　又曰性一也流形之分有刚柔昏明者非性也有三人焉皆有目以别乎众色一居乎密室一居乎帷箔之下一居乎广庭之中三人所见昏明各异岂目不同乎随其所居蔽有厚薄尔凡学者所以解蔽去惑故生知学知困知及其知之一也安得不贵于学乎　游曰知者不惑仁者不忧勇者不惧此成德也孔子自谓我无能焉夫成德岂易得乎能知好学力行知耻则可以入德矣侯曰知耻非勇也能耻不若人则勇矣
　　凡为天下国家有九经曰修身也尊贤也亲亲也敬大臣也体羣臣也子庶民也来百工也柔逺人也懐诸侯也　修身则道立尊贤则不惑亲亲则诸父昆弟不怨敬大臣则不体羣臣则士之报礼重子庶民则百姓劝来百工则财用足柔逺人则四方归之懐诸侯则天下畏之　齐明盛服非礼不动所以修身也去谗逺色贱货而贵德所以劝贤也尊其位重其禄同其好恶所以劝亲亲也官盛任使所以劝大臣也忠信重禄所以劝士也时使薄敛所以劝百姓也日省月试既禀称事所以劝百工也送往迎来嘉善而矜不能所以柔逺人也继絶世举废国治乱持危朝聘以时厚往而薄来所以懐诸侯也　凡为天下国家有九经所以行之者一也程子曰尊贤也亲亲也盖先尊贤然后能亲亲夫亲亲固所当先然不先尊贤则不能知亲亲之道【伊川】游曰齐明所以一其志盛服所以修其容非礼勿动则内无逸德外无过行内外进矣则富贵不能淫贫贱不能移故修身则道立去谗则任之専逺色则好之笃贱货则义利分贵德则真伪核夫如是则见善明用心刚矣故尊贤则不惑尊其位所以贵之重其禄所以富之同其好以致其利同其恶以去其害则礼备而情亲诸父兄弟所以望乎我者足矣故亲亲则不怨　又曰人情莫不欲逸也时使之而使有余力莫不欲富也薄敛之而使有余财则子庶民之道也故百姓劝日省月试以程其能饩禀称事以偿其劳则惰者勉而勤者悦矣此来百工之道也故财用足送往迎来以厚其礼嘉善而矜不能以致吾仁待之者甚周责之者甚约此柔逺人之道也故四方归之继絶世则贤者之类无不悦举废国则功臣之后无不劝乱者惧焉危者恬焉其来也节以时其往也遣以礼则懐诸侯之道也夫如是则德之所施者博而威之所制者广矣故天下畏之经虽有九而所以行之一者诚而已不诚则九经为虚文是无物也杨曰体羣臣则士之报礼重者君臣一体也君之视臣如手足则臣视君如腹心矣子庶民则百姓劝者赤子之无知虽陷穽在前而莫之知避也使之就利而违害在保者而已其子之也如是百姓寜有不劝乎　又曰去谗逺色贱货者人君信谗邪迩声色殖货利则尊德乐义之心不至而贤者不获自尽矣虽有尊贤之心而贤者不可得而劝也　又曰天下国家之大不诚未有能动者也虽法度彰明无诚心以行之皆虚器也　又曰自修身推而至于平天下莫不有道焉而皆以诚意为主苟无诚意虽有其道不能行也故中庸论天下国家有九经而卒曰所以行之者一一者何诚而已盖天下国家之大未有不诚而能动者也然而非格物致知乌足以知其道哉大学所论诚意正心修身治天下国家之道其原乃在乎物格推之而已若谓意诚便足以平天下则先王之典章文物皆虚器也故明道先生尝谓有闗雎麟趾之意然后可以行周官之法度正谓此耳
　　凡事豫则立不豫则废言前定则不跲事前定则不困行前定则不疚道前定则不穷
　　张子曰事豫则立必有教以先之尽教之善必精义以前之精义入神然后立斯立动斯和矣　又曰博学于文者只要得习坎心亨盖人经歴险阻艰难然后其心亨通博文者皆是小德应物不学则无由知之故中庸之欲前定将以应物也　吕曰豫素定也素定者先事而劳事至而佚既佚则且无所事其忧不素定者先事而佚事至而忧虽忧而亦无所及于事冦将至而为干橹水将至而为隄防其为不亡者幸也故素定者事皆有成言有成説事有成业行有成德道有成理用而不括动而有功所谓精义入神以致用则精义者豫之谓也能定然后能应则能定者豫之谓也拟之而后言议之而后动拟议以成其变化则拟议者豫之谓也致用也能应也成变化也此所以无跲困疚穷之患也言有成説则使于四方不忧乎不能専对也事有成业则千乘之国摄乎大国之间加之以师旅因之以饥馑不忧乎不能治也行有成德则富贵不忧乎能淫贫贱不忧乎能移威武不忧乎能屈也道有成理则征诸庶民考诸三王质诸鬼神百世以俟圣人不忧乎不合也　游曰豫者前定之谓也惟至诚为能定惟前定为能应故以言则必行以事则必成以行则无悔以道则无方诚定之效如此故继九经言之
　　在下位不获乎上民不可得而治矣获乎上有道不信乎朋友不获乎上矣信乎朋友有道不顺乎亲不信乎朋友矣顺乎亲有道反诸身不诚不顺乎亲矣诚身有道不明乎善不诚乎身矣
　　程子曰止于至善不明乎善此言善者义理之精微无可得名且以至善目之继之者善此言善却言得轻但谓继斯道者莫非善也不可谓恶【伊川】　又曰这一个道理不为尧存不为桀亡只是人不道他这里【道一作到】知此便是明善　又曰明善在明守善在诚又曰人患事系累思虑蔽固只是不得其要要在明善明善在乎格物穷理穷至于物理则渐久后天下之物皆能穷只是一理【伊川】　游曰欲诚其意先致其知故不明乎善不诚乎身矣学至于诚身安往而不致其极哉以内则顺乎亲以外则信乎友以上则可以得君以下则可以得民此舜之允塞所以五典克从也　杨曰不明乎善虽欲择善而固执之未必当于道也故欲诚乎身必先于明善不诚乎身则身不行道矣身不行道不行于妻子况能顺其亲乎故欲顺乎亲必先于诚身不顺乎亲则于其所厚者薄也况于朋友乎故欲信乎朋友必先顺乎亲夫责善朋友之道也不信乎朋友则其善不足称也已而欲乎上不亦难乎不获乎上则身不能保况欲治其民乎不可得也　又曰明善在致知致知在格物号物之多至于万则物盖有不可胜穷者反身而诚则举天下之物在我矣诗曰天生烝民有物有则则凡形色具于吾身者无非物也而各有则焉反而求之则天下之理得矣
　　诚者天之道也诚之者人之道也诚者不勉而中不思而得从容中道圣人也诚之者择善而固执之者也博学之审问之慎思之明辨之笃行之　有弗学学之弗能弗措也有弗问问之弗知弗措也有弗思思之弗得弗措也有弗辨辨之弗明弗措也有弗行行之弗笃弗措也人一能之已百之人十能之已千之　果能此道矣虽愚必明虽柔必强
　　周子曰诚者圣人之本大哉乾元万物资始诚之源也乾道变化各正性命诚斯立焉纯粹至善者也故曰一隂一阳之谓道继之者善也成之者性也元亨诚之通利贞诚之复大哉易也性命之源乎　又曰圣诚而已矣诚五常之本百行之源也静无而动有至正而明达也五常百行非诚非也邪暗塞也故诚则无事矣至易而行难果而确无难焉故曰一日克己复礼天下归仁焉　程子曰主一之谓敬一者之谓诚敬则有意在　又曰不勉而中不思而得与勉而中思而得何止有等差直是相去悬絶不勉而中即常中不思而得即常得所谓从容中道者指他人所见言之若不勉不思者自在道上行又何必言中不中得不得不勉不思亦有大小深浅至于曲艺亦有不勉不思者所谓日月至焉与久而不息者所见规模虽畧相似其意味气象逈别须心潜黙识玩索久之庶几自得学者不学圣人则己欲学之须熟玩味圣人之气象不可只于名上理防如此只是讲论文字【伊川】　问致知与力行兼否曰为常人言才知得非礼不可为须用勉强至于知穿窬不可为则不待勉强是知亦有深浅也古人言乐循理之谓君子若勉强只是知循理非是乐也才到乐时便是循理为乐不循理为不乐何苦而不循理自不须勉强也若夫圣人不勉而中不思而得此又上一等事【伊川】　又曰知至则当至之知终则当终之须以知为本知之深则行之必至无有知之而不能行只是知得浅饥而不食乌喙人不蹈水火只是知人为不善只为不知知至而至之知几之事故可与几知终而终之行之事故可与存义知至是致知博学明辨审问慎思皆致知知至之事笃行便是终之如始条理终条理因其能始条理故能终条理犹知至即能终之【伊川】又曰博学审问慎思明辨笃行五者废其一非学也又曰思曰睿思虑久后睿自然生若于一事上思
　　未得且别换一事思之不可专守着这一事盖人之知识于这里蔽着虽强思亦不通也【伊川】　问张旭学草书见担夫与公主争道及公孙大娘舞劒而后悟笔法是心常思念至此而感发否曰然须是思方有感悟处若不思怎生得如此然可惜张旭留心于书若移此心于道何所不至【伊川】　又曰不深思则不能造于道不深思而得者其得易失然而学者有无思无虑而得者何也曰以无思无虑而得者乃所以深思而得之也以无思无虑为不思而自以为得者未之有也　问人有日诵万言或妙絶技艺此可学否曰不可大凡所受之才虽加勉强止可少进而钝者不可使利也惟理可进除是积学既久能变其气质则愚必明柔必强【伊川】　又曰以心求道正由以己知人终不若彼自知彼为不思而得也　又曰性通极于无气其一物耳命禀同于性遇乃适然焉人一己百人十已千然有不至犹难语性可以言气行同报异犹难语命可以言遇　吕曰诚者理之实然致一而不可易者也天下万古人心物理皆所同然有一无二虽前圣后圣若合符节是乃所谓诚诚即天道也天道自然无勉无思其中其得自然而已圣人诚一于天天即圣人圣人即天由仁义行何思勉之有故从容中道而不迫诚之者以人求天者也思诚而复之故明有未究于善必择诚有未至所执必固善不择道不精执不固德将去学问思辨所以求之也行所以至之也求之至之非人一已百人十已千不足以化气质　谢曰诚是实理不是専一寻常人谓至诚止是専一实理则如恶恶臭如好好色不是安排来　问中庸只论诚而论语曾不言及诚何也杨曰论语之教人凡言恭敬忠信所以求仁而进德之事莫非诚也论语示人以入之之方中庸言其至也盖中庸子思道之书不正言其至则道不明孔子所罕言孟子常言之亦犹是矣【第六条不能行下按遗书有者知而不能行六字】
　　右第二十章
　　自诚明谓之性自明诚谓之教诚则明矣明则诚矣程子曰君子之学必先明诸心知所往然后力行以求至所谓自明而诚也故学必尽其心知其性然后反而诚之则圣人也【伊川】　问横渠言由明以至诚由诚以至明此言恐过当程子曰由明以至诚此句却是由诚以至明则不然诚即明也【伊川】　张子曰自诚明者先尽性以至于穷理也谓先自其性理防来以至于理自明诚者先穷理以至于尽性也谓先从学问理防以推达于天性也　吕曰自诚明性之者也自明诚反之者也性之者自成德而言圣人之所性也反之者自志学而言圣人之所教也【一本云谓之性者生之所固有以得之谓之教者由学以复之】成德者至于实然不易之地理义皆由此出也天下之理如目睹耳闻不虑而知不言而喻此之谓诚则明志学者致知以穷天下之理则天下之理皆得卒亦至于实然不易之地至简至易行其所无事此之谓明则诚
　　右第二十一章子思承上章夫子天道人道之音心而立言也自此以下十二章皆子思之言以反覆推明此章之意
　　唯天下至诚为能尽其性能尽其性则能尽人之性能尽人之性则能尽物之性能尽物之性则可以赞天地之化育可以赞天地之化育则可与天地参矣
　　程子曰赞天地之化育自人而言之从尽其性至尽物之性然后可以赞天地之化育可以与天地参矣言人尽性所造如是若只是至诚更不须论所谓人者天地之心及天聪明自我民聪明止谓只是一理而天人所为各自有分　又曰至诚可以赞化育者可以回造化【明道】　又曰至诚可以赞天地之化育则可以与天地参赞者参赞之义先天而天弗违后天而奉天时之谓也非谓赞助只有一个诚何助之有【明道】　又曰心具天德心有不尽处便是天德处未尽何缘知性知天尽己心则尽人尽物与天地参赞化育赞则直养之而已　又曰凡言充塞云者却似个有规模底体面将这气充塞之然此只是指而示之近耳气则只是气更説甚充塞如化育则只是化育更説甚赞赞与充塞又早却是别一件事也【伊川】　张子曰二程解穷理尽性以至于命只穷理便是至于命亦是失于太快此义尽有次序须是穷理便能尽得己之性既尽得己之性则推类又尽人之性既尽得人之性须是并万物之性一齐尽得如此然后至于天道也其间煞有事岂有当下理防了学者须是穷理为先如此则方有学今言知命与至于命尽有近逺岂可以知便谓之至也　吕曰至于实理之极则吾生之所固有者不越乎是吾生所有既一于理则理之所有皆吾性也人受天地之中其生也具有天地之德柔强昏明之质虽异其心之所然者皆同特蔽有浅深故别而为昏明禀有多寡故分而为强柔至于理之所同然虽圣愚有所不异尽己之性则天下之性皆然故能尽人之性蔽有浅深故为昏明蔽有开塞故为人物禀有多寡故为强柔禀有偏正故为人物故物之性与人异者几希惟塞而不开故知不若人之明偏而不正故才不若人之美然人有近物之性者物有近人之性者亦系乎此于人之性开塞偏正无所不尽则物之性未有不能尽也己也人也物也莫不尽其性则天地之化几矣故行其所无事顺以养之而已是所谓赞天地之化育者也如尧命羲和钦若昊天至于民之析因夷隩鸟兽之孳尾希革毛毨氄毛无不与知则所赞可知矣天地之化育犹有所不及必人赞之而后备则天地非人不立故人与天地并立为三才此之谓与天地参　游曰万物皆备于我矣反身而诚乐莫大焉故惟天下至诚为能尽其性千万人之性一己之性是也故能尽其性则能尽人之性万物之性一人之性是也故能尽人之性则能尽物之性同焉皆得者各安其常则尽人之性也羣然皆生者各得其理则尽物之性也至于尽物之性则和气充塞故可以赞天地之化育夫如是则天覆地载教化各任其职而成位乎其中矣　杨曰性者万物之一源也非夫体天德者其孰能尽之能尽其性则人物之性斯尽矣言有渐次也赞化育参天地皆其分内耳　问天下将乱何故贤者便生得不丰厚侯曰气之所钟便如此曰有变化之道乎曰在君相干旋之力尔若举贤任能使政事治而百姓和则天地之气和而复淳厚矣此天下所以有资于圣贤有赖于君相也子思曰赞天地之化育正谓是耳若曰治乱自有数而任之则何赖于圣贤哉子思所以言赞化育也书亦曰祈天永命如此而已
　　右第二十二章
　　其次致曲曲能有诚诚则形形则着着则明明则动动则变变则化唯天下至诚为能化
　　程子曰其次致曲者学而后知之也而其成也与生而知之者不异焉故君子莫大于学莫害于画莫病于自足莫罪于自弃学而不止此汤武所以圣也又曰致曲者就其曲而致之也【伊川】　又曰人自提孩圣人之质已完只先于偏胜处发或仁或义或孝或弟去气偏处发便是致曲去性上修便是直养然同归于诚　又曰自明而诚虽多由致曲然亦自有大体中便诚者虽亦是自明而诚谓之致曲则不可【明道】又曰曲偏曲之谓非大道也就一事中用志不分
　　亦能有诚如养由基射之类是也诚则形形后便有物如参前倚衡如有所立卓尔是也形则着又着见也着则明是有光辉之时也明则动诚能动人也君子所过者化岂非动乎或曰变与化何别曰变如物方变而未化化则更无旧迹自然之谓也庄子言变大于化非也【伊川】　游曰诚者不思不勉直心而径行也其次则临言而必思不敢纵言也临行而必择不敢径行也故曰致曲曲折而反诸心也拟议之间鄙诈不萌而忠信立矣故曲能有诚有诸中必形诸外故诚则形形于身必着于物故形则着诚至于着则内外洞彻清明在躬故着则明明则有以动众故明而动动则有以易俗故动则变变则革汚以为清革暴以为良然犹有迹也化则其迹泯矣日用饮食而已至于化则神之所为也非天下之至诚孰能与于此　杨曰能尽其性者诚也其次致曲者诚之也学问思辨而笃行之致曲也
　　右第二十三章
　　至诚之道可以前知国家将兴必有祯祥国家将亡必有妖孽见乎蓍动乎四体祸福将至善必先知之不善必先知之故至诚如神
　　程子曰人固可以前知然其理须是用则知不用则不知知不如不知之愈盖用便近二所以释子谓又不是野狐精也　吕曰诚一于理无所间杂则天地人物古今后世融彻洞达一体而已兴亡之兆犹心之有思虑如有萌焉无不前知盖有方所则有彼此先后之别既无方所彼即我也先即后也未尝分别隔碍自然达乎神明非特前知而已
　　右第二十四章
　　诚者自成也而道自道也　诚者物之终始不诚无物是故君子诚之为贵　诚者非自成己而已也所以成物也成己仁也成物知也性之德也合外内之道也故时措之宜也
　　程子曰诚者自成如至诚事亲则成人子至诚事君则成人臣不诚无物诚者物之终始犹俗语彻头彻尾不诚更有甚物也【伊川】　又曰圣人言忠信者多矣人道只在忠信不诚则无物出入无时莫知其乡者人心也若无忠信岂复有物乎【明道】　又曰只着一个私意便是馁便是缺了他浩然之气处诚者物之终始不诚无物这里缺了他则便这里没这物　又曰学者不可以不诚不诚无以为善不诚无以为君子修学不以诚则学杂为事不以诚则事败自谋不以诚则自欺其心而自弃其志与人不以诚则是丧其德而増人之怨今小道异端亦必诚而后得而况欲为君子者乎故曰学者不可以不诚虽然诚者在知道本而诚之耳【伊川】　又曰成己须是仁推成己之道成物便是智　又曰古之学者为己其终至于成物今之学者为物其终至于丧己【伊川】　又曰性之德者言性之所有如卦之德乃卦之蕴也【明道】　又曰时措之宜言随时之义若溥博渊泉而时出之【伊川】　吕曰诚者实而已矣所谓诚者物之终始不诚无物也故君子必明乎善知至则意诚矣既有恻怛之诚意乃能竭不倦之强力竭不倦之强力然后有可见之成功苟不如是虽博闻多见举归于虚而已是诚之所以为贵也诚虽自成也道虽自道也非有我之得私也与天下同之而已故思成己必思所以成物是所谓仁智之具也性之所固有合内外而无间者也夫天大无外造化发育皆在其间自无内外之别人有是形而为形所梏故有内外内外一生则物自物己自己与天地不相似矣反乎性之德则安有物我之异内外之别哉故具仁与智无己无物诚一以贯之合天地而施化育故能时措之宜也　游曰诚者非有成之者自成而已其道非有道之者自道而已自成自道犹言自本自根也以性言之为诚以理言之为道其实一也　杨曰诚自成道自道无所待而然也　又曰大学自正心诚意至治国家天下只一理此中庸所谓合内外之道也孔子曰子帅以正孰敢不正子思曰君子笃恭而天下平孟子曰其身正而天下归之皆明此也　又曰知合乎内外之道则禹稷顔子之所同可见盖自诚意正心推之至于可以平天下此内外之道所以合也故观其意诚心正则知天下由是而平观天下平则知非意诚心正不能也兹乃禹稷顔囘之所以同也　又曰精义入神乃所以致用利用安身乃所以崇德此合内外之道也　侯曰上言诚者自成道自道子思恐学者以内外为二事知体而不知用故又曰诚者非成己而已也所以成物也犹言能尽其性则能尽人之性能尽人之性则能尽物之性者也岂有能成己而不能成物者不能成物则非能成己者也人物虽殊理则一也故曰成己仁也成物知也
　　右第二十五章
　　故至诚无息　不息则久久则征　征则悠逺悠逺则博厚博厚则高明　博厚所以载物也高明所以覆物也悠久所以成物也　博厚配地高明配天悠久无疆如此者不见而章不动而变无为而成　天地之道
　　可一言而尽也其为物不贰则其生物不测　天地之道博也厚也高也明也悠也久也　今夫天斯昭昭之多及其无穷也日月星辰系焉万物覆焉今夫地一撮土之多及其广厚载华岳而不重振河海而不泄万物载焉今夫山一巻石之多及其广大草木生之禽兽居之宝藏兴焉今夫水一勺之多及其不测鼋鼍蛟龙鱼鼈生焉货财殖焉　诗云维天之命于穆不已盖曰天之所以为天也于乎不显文王之德之纯盖曰文王之所以为文也纯亦不已
　　程子曰维天之命于穆不已此是理自相续不已非是人为之　使可为虽使百万般安排也须有息时只为无为故不息中庸言不见而章不动而变无为而成天地之道可一言尽也【伊川】　又曰子在川上曰逝者如斯夫不舎昼夜自汉以来儒者皆不识此义此见圣人之心纯亦不已也纯亦不已此乃天德也有天德便可语王道其要只在慎独【明道】　吕曰实理不贰则其体无杂其体不杂则其行无间故至诚无息非使之也机自动耳乃乾坤之所以阖辟万物之所以生育亘万古而无穷者也如使之则非实非实则有时而息矣久者日新而无敝之谓也征验也悠逺长也天地运行而不息故四时变化而无敝日月相从而不已故晦朔生明而无敝此之谓不息则久四时变化而无敝故有生生之验晦朔生明而无敝故有照临之验此之谓久则征生生也照临也苟日新而有征则可以继继其长至于无穷矣此之谓征则悠逺悠逺无穷者其积必多博者能积众狭厚者能积众薄此之谓悠逺则博厚有如是广博则其势不得不高有如是深厚则其精不得不明此之谓博厚则高明博厚则无物不能任也高明则无物不能冐也悠久则无时而不养也所以载物覆物成物者其能也所以章所以变所以成者其功也能非力之所任功非用而后有其势自然不得不尔是皆至诚不贰而已此天地之道所以一言而尽也天地所以生物不测者至诚不贰者也天地所以成者积之无疆者也如使天地为物而贰则其行有息其积有限昭昭撮土之微将不同乎众物又焉有载物覆物成物之功哉虽天之大昭昭之多而已虽地之广撮土之多而已山之一卷水之一勺亦犹是矣其所以高明博厚神明不测者积之之多而已今夫人之有良心也莫非受天地之中是为可欲之善不充之则不能与天地相似而至乎大大而不化则不能不勉不思与天地合德而至于圣然所以至于圣者充其良心德盛仁熟而后尔也故曰过此以往未之或知也穷神知化德之盛也如指人之良心而责之与天地合德犹指撮土而求其载华岳振河海之力指一勺而求其生蛟龙殖货财之功是亦不思之甚也天之所以为天不已其命而已圣人之所以为圣不已其德而已其为天人德命则异其所以不已则一故圣人之道可以配天者如此而已　游曰博厚而不久则载物之德隳矣高明而不久则覆物之道缺矣是则悠久者天地所以成终始也故所以成物
　　右第二十六章
　　大哉圣人之道　洋洋乎发育万物峻极于天　优优大哉礼仪三百威仪三千　待其人而后行　故曰苟不至德至道不凝焉　故君子尊德性而道问学致广大而尽精微极高明而道中庸温故而知新敦厚以崇礼　是故居上不骄为下不倍国有道其言足以兴国无道其黙足以容诗曰既明且哲以保其身其此之谓与
　　程子曰自大哉圣人之道至至道不凝焉皆是一贯【明道】　又曰中庸言礼仪三百威仪三千方是说优优大哉又却非如异敎之说须得如枯木死灰以为得也　又曰德性者言性之可贵与言性善其实一也【明道】　又曰极高明而道中庸非二事中庸天理也天理固高明不极乎高明不足以道中庸中庸乃高明之极也　又曰理则极高明行之只是中庸也【明道】张子曰天体物而不遗犹仁体事而无不在也礼仪三百威仪三千无一物之非仁也昊天曰明及尔出王昊天曰旦及尔游衍无一物之不体也　又曰致广大极髙明此则尽逺大所处则直是精约　吕曰道之在我者德性而已不先贵乎此则所谓问学者不免乎口耳为人之事而已道之全体者广大而已不先充乎此则所谓精微者或偏或隘矣道之上达者髙明而已不先止乎此则所谓中庸者同污合俗矣温故知新将以进吾知也敦厚崇礼将以实吾行也知崇礼卑至于成性则道义皆从此出矣居上而骄知上而不知下者也为下而倍知下而不知上者也国有道不知言之足兴知藏而不知行者也国无道不知黙之足容知行而不知藏者也是皆一偏之行不蹈乎时中惟明哲之人知上知下知行知藏此所以卒保其身者也　游曰发育万物峻极于天至道之功也礼仪三百威仪三千至道之具也洋洋乎言上际于天下蟠于地也优优大哉言勤容周旋中礼也夫以三百三千之多仪非天下至诚孰能从容而尽中哉故曰待其人而后行盖甚德之至者人也故曰苟不至德至道不凝焉至德非他至诚而已矣又曰惩忿窒欲闲邪存诚此尊德性也非学以聚
　　之问以辨之则择善不明矣故继之以道问学尊德性而道问学然后能致广大尊其所闻行其所知充其德性之体使无不该徧此致广大也非尽精微则无以极深而研几也故继之以尽精微致广大而尽精微然后能极高明始也未离乎方今则无方矣始也未离乎体今则无体矣离形去智廓然大通此极高明也非道中庸则无践履可据之地不几于荡而无执乎故继之以道中庸髙明者中庸之妙理而中庸者髙明之实德也其实非两体也　杨曰道之峻极于天道之至也无礼以范围之则荡而无止而天地之化或过矣礼仪三百威仪三千所以体道而范围之也故曰苟不至德至道不凝焉所谓至德者礼其是乎夫礼天所秩也后世或以为忠信之薄或以为伪皆不知天者也故曰待其人然后行葢道非礼不止礼非道不行二者常相资也苟非其人而梏于仪章器数之末则愚不肖者之不及也尚何至道之凝哉　又曰道止于中而已矣出乎中则过未至则不及故惟中为至夫中也者道之至极故中又谓之极屋极亦谓之极葢中而髙故也极髙明而不道乎中庸则贤智者过之也道中庸而不极乎高明则愚不肖者之不及也世儒以高明中庸析为二致非知中庸也以谓圣人以高明处己中庸待人则圣人处己常过之待人常不及道终不明不行与愚不肖者无以异矣
　　右第二十七章
　　子曰愚而好自用贱而好自専生乎今之世反古之道如此者烖及其身者也　非天子不议礼不制度不考文　今天下车同轨书同文行同伦　虽有其位苟无其德不敢作礼乐焉虽有其德苟无其位亦不敢作礼乐焉子曰吾説夏礼不足征也吾学殷礼有宋存焉吾学周礼今用之吾从周
　　吕曰【通下章寡过矣乎以上】无德为愚无位为贱有位无德而作礼乐所谓愚而好自用有德无位而作礼乐所谓贱而好自専生周之世而从夏殷之礼所谓居今之世反古之道三者有一焉取烖之道也故王天下有三重焉议礼所以制行故行必同伦制度所以为法故车必同轨考文所以合俗故书必同文惟王天下者行之诸侯有所不与也故国无异政家不殊俗葢有以一之也如此则寡过矣　杨曰愚无德也而好自用贱无位也而好自専居今之世无德无位而反古以有为皆取烖之道明哲不为也故继之曰非天子不议礼不制度不考文葢礼乐制度书文必自天子出所以定民志一天下之习也变礼易乐则有诛焉况敢妄作乎有其位可以作矣然不知礼乐之情则虽作而不足为法于天下矣故有其位无其德亦不敢作也况无其位乎　侯曰吾学夏礼不足征也吾学殷礼有宋存焉吾学周礼今用之吾从周明三代之礼皆可沿革也宋不足征吾言则不言周礼今用之则吾从周此孔子之时中也颜渊问为邦子曰行夏之时乗殷之辂服周之冕乐则韶舞此沿革之大防也通天下等万世不弊之法也使孔子而有位焉其独守周之文而不损益乎
　　右第二十八章
　　王天下有三重焉其寡过矣乎　上焉者虽善无征无征不信不信民弗从下焉者虽善不尊不尊不信不信民弗从　故君子之道本诸身征诸庶民孝诸三王而不谬建诸天地而不悖质诸鬼神而无疑百世以俟圣人而不惑　质诸鬼神而无疑知天也百世以俟圣人而不惑知人也　是故君子动而世为天下道行而世为天下法言而世为天下则逺之则有望近之则不厌诗曰在彼无恶在此无射庶几夙夜以永终誉君子
　　未有不如此而蚤有誉于天下者也
　　程子曰理则天下只是一个理故推至四海而准须是质诸天地考诸三王不易之理故敬则只是敬此者也悦是悦此者也信是信此者也【伊川】　吕曰君子之道必无所不合而后已有所不合伪也非诚也故于身于民于古于天地于鬼神于后世无不合是所谓诚也非伪也物我古今天人之所同者也　杨曰动凡动容周旋皆是也行则见于行事矣　侯曰质诸鬼神而无疑知天也天之心即吾之心也百世以俟圣人而不惑知人也前圣之道后圣之道是也天也人也无异理也是理也惟圣人能尽之故动而世为天下道行而世为天下法言而世为天下则道也法也则也非吾一己之私天下之道天下之行天下之言吾由之而不悖尔所以逺之则有望近之则不厌也
　　右第二十九章
　　仲尼祖述尧舜宪章文武上律天时下袭水土　辟如天地之无不持载无不覆帱辟如四时之错行如日月之代明　万物并育而不相害道并行而不相悖小德川流大德敦化此天地之所以为大也
　　程子曰孔子既知宋桓魋不能害己又却微服过宋舜既知象之将杀也而又象忧亦忧象喜亦喜国祚长短自有命数人君何用汲汲求治禹稷救饥溺者过门不入非不知饥溺而死者自有命又却救之如此其急数者之事何故如此须思量到道并行而不悖处可也【伊川】　又曰小德川流大德敦化只是言孔子川流是日用处大德是存主处如俗言敦本之意【伊川】又曰大德敦化于化育处敦本也小德川流日用
　　处也此言仲尼与天地合德【伊川】　张子曰接物皆是小德统防处便是大德更须大体上求寻也　吕曰此言仲尼譬天地之大也其博厚足以任天下其高明足以冐天下其化循环而无穷达消息之理也其用照鉴而不已达昼夜之道也尊贤容众嘉善而矜不能并育而不相害之理也贵贵尊贤赏功罚罪各当其理并行不相悖之义也礼仪三百威仪三千此小德所以川流洋洋乎发育万物峻极于天此大德所以敦化也　一本云祖述者推本其意宪章者循守其法川流者如百川别敦化者如天地一气游曰中庸之道至仲尼而集大成故此书之末以仲尼明之道着于尧舜故祖述焉法详于文武故宪章焉体元而亨利物而贞一喜一怒通于四时夫是之谓律天时修其教不易其俗齐其政不易其宜使五方之民各安其常各成其性夫是之谓袭水土上律天时则天道之至教修下袭水土则地理之异宜全矣故博厚配地无不持载高明配天无不覆帱变通如四时之错行照临如日月之代明小以成小大以成大动者植者皆裕如也是谓并育而不相害或进或止或久或速无可无不可是谓并行而不相悖动以利物者智也故曰小德川流静以裕物者仁也故曰大德敦化言川流则知敦化者仁之体言敦化则知川流者智之用　侯曰譬如天地之无不持载无不覆帱万物所以并育而不相害也譬如四时之错行如日月之代明道所以并行而不相悖也
　　右第三十章
　　唯天下至圣为能聪明睿知足以有临也寛裕温柔足以有容也发强刚毅足以有执也齐庄中正足以有敬也文理密察足以有别也　溥博渊泉而时出之　溥博如天渊泉如渊见而民莫不敬言而民莫不信行而民莫不説　是以声名洋溢乎中国施及蛮貊舟车所至人力所通天之所覆地之所载日月所照霜露所队凡有血气者莫不尊亲故曰配天
　　程子曰溥博渊泉而时出之须是先有溥博渊泉方始能时出自无溥博渊泉岂能以时出之【伊川】　吕曰此章言圣人成德之用其效如此圣人成德固万物皆备应于物而无穷矣然其所以为圣则停蓄充盛与天地同流而无间者也至大如天至深如渊时而出之如四时之运行万物之生育所见于外者人莫不敬信而説服至于血气之类莫不尊亲非有天德孰能配之
　　右第三十一章
　　唯天下至诚为能经纶天下之大经立天下之大本知天地之化育夫焉有所倚　肫肫其仁渊渊其渊浩浩其天　苟不固聪明圣知达天德者其孰能知之程子曰肫肫其仁盖言厚也【明道】　游曰【自惟天下至圣以下】聪明睿智圣德也寛裕温柔仁德也发强刚毅义德也齐庄中正礼德也文理密察智德也溥博者其大无外渊泉者其深不测或容以为仁或孰以为义或敬以为礼或别以为智惟其时而已此所谓时出之也夫然故外以正天下之观内有以通天下之志是以见而民敬言而民信行而民悦自西自东自南自北莫不心悦而诚服此至圣之德也天下之大经五品之民彝也凡为天下之常道皆可名为经而民彝为大经经纶者因性循理而治之无汨其序之谓也立天下之大本者建中于民也渊渊其渊非特如渊而已浩浩其天非特如天而已此至诚之道也德者其用也有目者所共见有心者所共知故凡有血气者莫不尊亲道者其本也非道同志一莫窥其奥故曰苟不固聪明圣智达天德者其孰能知之盖至诚之道非至圣不能知至圣之德非至诚不能为故其言之序相因如此　杨曰上言至圣此言至诚何也曰圣人人伦之至也以人言之则与天地相似而已故如天如渊以至圣言之诚者天之道诚即天也故其天其渊以至诚言之此其异也
　　右第三十二章
　　诗曰衣锦尚防恶其文之着也故君子之道闇然而日章小人之道的然而日亡君子之道淡而不厌简而文温而理知逺之近知风之自知微之显可以入德矣诗云潜虽伏矣亦孔之昭故君子内省不疚无恶于志君子之所不可及者其唯人之所不见乎　诗云相在尔室尚不愧于屋漏故君子不动而敬不言而信　诗曰奏假无言时靡有争是故君子不赏而民劝不怒而民威于鈇　诗曰不显惟德百辟其刑之是故君子笃恭而天下平　诗云予怀明德不大声以色子曰声色之于以化民末也诗曰德輶如毛毛犹有伦上天之载无声无臭至矣
　　程子曰学始于不欺暗室　又曰不愧屋漏则心安而体舒【伊川】　又曰所谓敬者主一之谓敬所谓一者无适之谓一且欲涵泳主一之义一则无二三矣言敬无如易敬以直内义以方外须是直内乃是主一之义至于不敢欺不敢慢尚不愧于屋漏皆是敬之事也【伊川】　又曰道一本也知不二本便是笃恭而天下平之道【明道】　又曰君子之遇事无巨细一于敬而已矣简细故以自崇非敬也饰私智以为竒非敬也要之无敢慢而已语曰居处恭执事敬虽之夷狄不可弃也然则执事敬者固为仁之端也推是心而成之则笃恭而天下平矣【伊川】　又曰圣人之言依本分至大至妙事语之若寻常此所以味长释氏之説才见得些便惊天动地言语走作却是味短只为乍见如中庸言道只消道无声无臭四字总括了多少释氏非黄非白非甘非苦言语【伊川】　又曰中庸之说其本至于无声无臭其用至于礼仪三百威仪三千自礼仪三百威仪三千复归于无声无臭此言圣人心要处与佛家之言相反尽教説无形迹无声色其实不过无声无臭必竟有甚见处大抵语论间不难见如人伦金曰黄色此人必是不识金若是识金者更不言设或言时别自有道理张子厚尝谓佛如大富贫子横渠论此一事甚当【伊川】　张子曰闇然修于隠也的然着于外也　游曰君子内省不疚无恶于志君子所不可及者其惟人所不见乎言慎独也　杨曰君子之道充诸内而已故闇然而日章小人鹜外而不孚其实故的然而日亡此衣锦所以尚防而恶其文之着也淡疑于可厌简疑于不文温疑于不理淡简温所谓闇然也淡而不厌简而文温而理则闇然而章矣此充养尚防之至也　又曰道不可须臾离也以其无适而非道也故于不闻不睹必恐惧戒慎焉相在尔室尚不愧于屋漏其充此之谓乎　又曰上天之载无声无臭至矣盖道本乎天而其卒也反乎天兹其所以为至也欤　又曰孟子言大人正己而物正物正物自正也大人只知正己而已惟能正己物自然正此乃笃恭而天下平之意　侯曰不愧屋漏与慎独不同　又曰自衣锦尚防至无声无臭至矣子思再叙入德成德之序也　又曰子思之书中庸也始于寂然不动中则感而遂通天下之故及其至也退藏于密以神明其德复于天命反其本而已其意义无穷非玩味力索莫能得之
　　右第三十三章子思因前章极致之言反求其本复自下学为己谨独之事推而言之以驯致乎笃恭而天下平之盛又赞其妙至于无声无臭而后已焉盖举一篇之要而约言之其反覆丁寜示人之意至深切矣学者其可不尽心乎















　　中庸辑略卷下
</div>
    <div class="pagination">
<a href="中庸辑略.html">上一页</a><a href="中庸辑略.html">1</a><span class="current-page">2</span>
    </div>
    <div class="pagination"><a href="index.html">返回目录</a></div>
</body>
</html>
