<!DOCTYPE html>
<html>
 <head>
  <meta charset="utf-8"/>
  <title>
   四书通 - 第 12 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四书通 - 第 12 页/共 45 页
  </h1>
  <div class="content">
   怪异勇力悖乱之事非理之正固圣人所不语鬼神造化之迹虽非不正然非穷理之至有未易明者故亦不轻以语人也○谢氏曰圣人语常而不语怪语德而不语力语治而不语乱语人而不语神【或问孔子于春秋纪灾变战伐篡弑之事于礼论鬼神者尤详今曰不语四者何也曰圣人平日之常言葢不及是其不得而及之则于三者必有训戒焉于神则论其理以晓当世之惑非若世人之徒语而反以惑人也然其及之亦鲜矣○齐氏曰索隠行怪吾弗为之故不语怪好勇过我无所取裁故不语力身为不善君子不入故不语乱务民之义敬而逺之故不语神○熊氏曰子所常言罕言不言门人皆类记之门人学于夫子者亦至矣○通曰圣人只言片语无非天理不语怪力乱者以非理故不语不语神者以人非穷理不可轻易语之读者宜看集注两理字】
　　○子曰三人行必有我师焉择其善者而从之其不善者而改之
　　三人同行其一我也彼二人者一善一恶则我从其善而改其恶焉是二人者皆我师也○尹氏曰见贤思齐见不贤而内自省则善恶皆我之师进善其有穷乎【语録人若以自修为心则举天下万物凡有感乎吾前者无非足以发吾义理之正善者固可师不善者便恐惧修省是皆吾师也圣人且如此况学者乎○冯氏曰古人之学无所往而不师不必道全德备而后师之必待其道全德备而后师之则所师者亦寡矣所谓德无常师主善惟师者也○通曰迁善改过易以为君子之益夫善益也过非益也而改过则为益然则彼之不善非吾师也改其不善则亦吾师矣】
　　○子曰天生德于予桓魋其如予何【魋徒雷反】
　　桓魋宋司马向【式亮反】魋也出于桓公故又称桓氏魋欲害孔子孔子言天既赋我以如是之德则桓魋其奈我何言必不能违天害巳【语録问圣人见其事势不可害巳还以理度其不可邪曰若以势论则害圣人甚易唯圣人自知其理有终不能害者○按史记孔子适宋与弟子习礼大树下桓魋欲杀孔子抜其树孔子去弟子曰可以速矣子曰天生德于予桓魋其如予何遂之郑○吴氏曰天地之性人为贵人之性圣人为贵德者人之所得于天者也自古天生圣人必命之以为亿兆之主夫子虽穷在下天盖使之主斯文岂虚生者天既生之桓魋乃欲杀之岂理也哉夫子平日未尝以圣自居及遭匡人桓魋之难则曰天生德于予文不在兹乎辞气毅然无复退托推让之意盖至是亦不能揜其圣矣一以德言一以道言有此德则能任此道其实一而巳矣○其如命何聴命于天也其如予何则天命在已而己与天为一矣故其论公伯竂也犹以废兴不可知之辞道之若匡人桓魋则为断断然自信之説○通曰此章当与子畏于匡章同看此以德言谓天付以将圣之资彼以文言谓天托以前圣之传也】
　　○子曰二三子以我为隠乎吾无隠乎尔吾无行而不与二三子者是丘也
　　诸弟子以夫子之道高深不可几及故疑其有隠而不知圣人作止语黙无非教也故夫子以此言晓之与犹示也○程子曰夫人之道犹天然门弟子亲炙而冀及之然后知其高且逺也使诚以为不可及则趋向之心不几于怠乎故圣人之教常俯而就之如此非独使资质庸下者勉思企及而才气高迈者亦不敢躐易而进也【辅氏曰资质庸下者多失之不及易得懈怠而止才气高迈者易失之过易得陵躐而进懈怠而止者固无可望矣陵躐而进者亦恶保其能终乎懈怠而止者病在苦其难陵躐而进者病在忽其易】吕氏曰圣人体道无隠与天象昭然无非至教常以示人而人自不察【饶氏曰如天何言哉四时行焉百物生焉天何尝説与人只四时行百物生处无非天理即此而观即天之所以为天者可识矣○通曰此一行字即四时行焉之行彼一行字可以见无言之天此一行字可以见予欲无言之夫子】
　　○子以四教文行忠信【行去声】
　　程子曰教人以学文修行而存忠信也忠信本也【语録问文行忠信是先文而后行行有余力是先行而后文曰文行忠信是从外做向内则以学文是从内做向外圣人之言此类者多要人逐处识得○陈氏曰学文所以穷理修行所以体是理于身存忠信所以萃是理于心○通曰教人以学文修行知与行当俱尽教人以存忠信表与里当俱实也】
　　○子曰圣人吾不得而见之矣得见君子者斯可矣圣人神明不测之号君子才德出众之名
　　子曰善人吾不得而见之矣得见有恒者斯可矣【恒胡登反】子曰字疑衍文恒常乆之名张子曰有常者不贰其心善人者志于仁而无恶【语録善人是资质好底人自然无恶者也】
　　亡而为有虚而为盈约而为泰难乎有恒矣【亡读为无】三者皆虚夸之事凡若此者必不能守其常也【语録此三病皆受于无常之前○曽氏曰无纯无也虚则末满之名尔二者兼内外学之所至事之所能而言约与泰则富贵贫贱之称尔为之云者作为如此之形作为如是之事者也】张敬夫曰圣人君子以学言善人有恒者以质言愚谓有恒者之与圣人高下固悬絶矣然未有不自有恒而能至于圣者也故章末申言有恒之义其示人入德之门可谓深切而着明矣【通曰集注既释圣曰神明不测君子曰才德出众又恐人以圣与君子终不可学也故引张敬夫之言曰圣人君子以学言又曰未有不自有恒而能至于圣者葢人能有恒未尝不可为善人为君子之人虽由是而至于圣人可也】
　　○子钓而不纲弋不射宿【射食亦反】
　　纲以大绳属网絶流而渔者也弋以生绳系矢而射也宿宿鸟○洪氏曰孔子少贫贱为养【并去声】与祭或不得已而钓弋如猎较是也然尽物取之出其不意亦不为也此可见仁人之本心矣待物如此待人可知小者如此大者可知【冯氏曰生道杀物与易之舍逆取顺汤网去三靣之事同○张氏曰使夫子之得邦家则王政行焉鸟兽鱼鼈咸若矣○辅氏曰不曰圣人之心而曰仁人之本心者据此事只可谓之仁然曰本心则虽圣人亦不能加毫末于此矣○通曰仁人之本心即天地生生之心也其于物有不得已而杀之者而天地生生之心未尝不存焉】
　　○子曰盖有不知而作之者我无是也多闻择其善者而从之多见而识之知之次也【识音志】
　　不知而作不知其理而妄作也【冯氏曰桑柔诗云予岂不知而作古有此语】孔子自言未尝妄作盖亦谦辞然亦可见其无所不知也识记也所从不可不择记则善恶皆当存之以备参考如此者虽未能实知其理亦可以次于知之者也【通曰圣人非有不知而亦非徒闻见之知】
　　○互乡难与言童子见门人惑【见贤遍反】
　　互乡乡名其人习于不善难与言善惑者疑夫子不当见之也
　　子曰与其进也不与其退也唯何甚人洁已以进与其洁也不保其往也
　　疑此章有错简人洁至往也十四字当在与其进也之前洁修治也与许也往前日也言人洁已而来但许其能自洁耳固不能保其前日所为之善恶也但许其进而来见耳非许其既退而为不善也葢不追其既往不逆其将来以是心至斯受之耳唯字上下疑又有阙文大抵亦不为已甚之意○程子曰圣人待物之洪如此【洪氏曰苟以是心至斯受之而已矣况童子年齿尚弱未至深染于其俗而不可转移者乎孟子不为已甚之意葢出于此○通曰人虽习于不善其来也自不可絶之而况童子之来圣人犹不忍遽絶之也】
　　○子曰仁逺乎哉我欲仁斯仁至矣
　　仁者心之德非在外也放而不求故有以为逺者反而求之则即此而在矣夫岂逺哉○程子曰为仁由已欲之则至何逺之有【语録欲有好底有不好底如我欲仁可欲之谓善欲不是情欲之欲○辅氏曰仁者心之徳我固有之如手之执足之履目之视耳之聴不假外求欲之则至何逺之有○通曰日月至焉之至自外而至也斯仁至矣之至非自外至也故集注曰即此而在其所谓反而求之者不过一念之间警觉而操存之尔】
　　○陈司败问昭公知礼乎孔子曰知礼
　　陈国名司败官名即司冦也【胡氏曰左传注陈楚名司冦为司败】昭公鲁君名稠习于威仪之节当时以为知礼故司败以为问而孔子答之如此
　　孔子退揖巫马期而进之曰吾闻君子不党君子亦党乎君取于吴为同姓谓之吴孟子君而知礼孰不知礼【取七住反】
　　巫马姓期字孔子弟子名施【鲁人】司败揖而进之也相助匿非曰党礼不取同姓而鲁与吴皆姬姓谓之吴孟子者讳之使若宋女子姓者然【冯氏曰古者男子称氏辨其族也女子称姓厚其别也故制字姓从女百世而婚姻不通者周道也称孔子葢记于陈出○辅氏曰妇人称姓周女曰姬宋女曰子齐女曰姜楚女曰是也○吴氏曰谓者何人谓之春秋哀十二年孟子卒不书塟疑谓之孟子者鲁人讳之而谓之吴孟子者当时讥诵之语也○叶少蕴曰夫子之在陈昭夫人犹在也其曰吴孟子则鲁人固不知以同姓　为婚矣】
　　巫马期以告子曰丘也幸苟有过人必知之
　　孔子不可自谓讳君之恶又不可以取同姓为知礼故受以为过而不辞○吴氏曰鲁盖夫子父母之国昭公鲁之先君也司败又未尝显言其事而遽以知礼为问其对之宜如此也及司败以为有党而夫子受以为过葢夫子之盛德无所不可也然其受以为过也亦不正言其所以过初若不知孟子之事者可以为万世之法矣【冯氏曰夫子之修春秋也于孟子之归不书夫人姬氏至自吴其死也不系之吴盖为昭公讳也况司败泛以为问夫子岂得专以为对使司败再问孰为知礼则夫子当举公之习于礼文者言之使问孟子之事则亦当有以处此矣惟其退子而进期竟以党君为説则只得受以为过也○吴氏曰夫子受以为过则昭公不得为知礼可知矣隐讳者臣子之私是非者天下之公夫子答司败与期可谓两尽其防矣叶公以证父之恶为直司败以隐君之恶为党彼葢知直之为公党之为私而于父子君臣之义蔑如也防夫子大道其隠乎○通曰可以为万世法者使夫子而直指其君之非则自无君臣之礼非所以为法也使夫子而不自引夫已之过遂无婚姻之礼非所以为法也】
　　○子与人歌而善必使反之而后和之【和去声】
　　反复也必使复歌者欲得其详而取其善也而后和之者喜得其详而与其善也此见圣人气象从容诚意恳至而其谦逊审密不掩人善又如此葢一事之防而众善之集有不可胜既者焉读者宜详味之【饶氏曰与是与之同歌反者使之自歌和则已之自歌也○通曰此不过歌之善者尔夫子所以取之与之者如此则凡所以取人之善与人之善者可知矣】
　　○子曰文莫吾犹人也躬行君子则吾未之有得莫疑辞犹人言不能过人而尚可以及人未之有得则全未有得皆自谦之辞而足以见言行【去声】之难易缓急欲人之勉其实也○谢氏曰文虽圣人无不与人同故不逊能躬行君子斯可以入圣故不居犹言君子道者三我无能焉【通曰集注于莫字未字上见其皆自谦之辞然必曰言行之难易缓急见得此一文字甚轻不过着于言辞者尔】
　　○子曰若圣与仁则吾岂敢抑为之不厌诲人不倦则可谓云尔已矣公西华曰正唯弟子不能学也
　　此亦夫子之谦辞也圣者大而化之仁则心德之全而人道之备也【胡氏曰心德内也人道外也全与备皆极至之谓也兼内外限量而极言之】为之谓为仁圣之道诲人亦谓以此教人也【语録他也不曾是仁圣但为之毕竟是个甚麽诲人是个甚麽】然不厌不倦非已有之则不能所以弟子不能学也【饶氏曰不厌不倦非至诚无息纯亦不已者不能所以难学○通曰集注已有之三字只是一诚字不厌不倦即是至诚不息圣之所以为圣仁之所以为仁诚而已矣是虽夫子不敢当夫圣与仁之名而愈见夫子自有夫圣与仁之实也】○晁氏曰当时有称夫子圣且仁者以故夫子辞之苟辞之而已焉则无以进天下之材率天下之善将使圣与仁为虚器而人终莫能至矣故孔子虽不居仁圣而必以为之不厌诲人不倦自处也可谓云尔已矣者无他之辞也公西华仰而叹之其亦深知夫子之意矣【晁氏名説之字以道清丰人○冯氏曰此章孟子葢尝述之子华之言对夫子言之也孟子所解则弟子他日闻而言之也孟子言夫子不居其圣故以知易圣尔○饶氏曰或问以学不厌诲不倦为何有于我此却以二者自任何也前章是泛説所以虽非圣人之极至而亦不敢当此章是见人以仁圣归之已既逊了第一等第二等只得且承当第三等底事所以勉人也】
　　○子疾病子路请祷子曰有诸子路对曰有之诔曰祷尔于上下神祗子曰丘之祷乆矣【诔力轨反】
　　祷谓祷于鬼神有诸问有此理否诔者哀死而述其行之辞也【冯氏曰士有诔累生时德行以赐之命则诔周官六辞六曰诔是也祷疾亦诔其功德故谓之诔云】上下谓天地天曰神地曰祗【文集只是引此古语以明有祷之理非谓欲祷于皇天后土也】祷者悔过迁善以祈神之佑也无其理则不必祷既曰有之则圣人未尝有过无善可迁其素行固已合于神明故曰丘之祷乆矣【语録程洵问曰圣人与天地合其德与鬼神合其吉凶我即天地鬼神天地鬼神即我何祷之有曰自他人言之谓圣人如此可也圣人之心岂以此自居耶维味丘之祷乆矣一句语意深厚圣人气象与天人之分自求多福之意可见】又士丧礼疾病行祷五祀盖臣子迫切之至情有不能自己者初不请于病者而后祷也故孔子之于子路不直拒之而但告以无所事祷之意【或问祷者臣子迫切之所为非病者之所与闻也病而与闻乎祷则是不安其死而谄于鬼神以苟须臾之生君子岂为是哉又曰祈祷卜筮之属皆圣人之所作至于夫子而后教人一决诸理而不屑于冥漠不可知之间其所以建立人极之功于是而备○冯氏曰观夫子答媚灶之问以为获罪于天无所祷也然则行与天合祷何所用在子路为夫子祷则可请于夫子而后祷则夫子不为也○通曰祷自是臣子之至情无所事祷自是圣人之素行不必以夫子之言遂谓祷为无亦不必以子路之言直谓祷为有大抵鬼神之有无不可知而人之素行自不可失尔】
　　○子曰奢则不孙俭则固与其不逊也宁固【孙去声】孙顺也固陋也俭奢俱失中而奢之害大○晁氏曰不得已而救时之敝也【通曰前言与其奢也宁俭是言礼之敝也如此此言与其不孙也宁固是言敝之极也其终必至于此固是不近人情不孙是不循天理】
　　○子曰君子坦荡荡小人长戚戚
　　坦平也荡荡寛广貌程子曰君子循理故常舒泰小人役于物故多忧戚○程子曰君子坦荡荡心广体胖【胡氏曰循理则坦然而平不愧不怍所以舒泰为物所役则求名求利患得患失所以忧戚○冯氏曰荡荡曰坦其心无适而不寛广也戚戚曰长无时而不忧虑也○通曰君子此心是一片康庄之地小人此心无一息休逸之时均此心也何故自役于物以至此哉】
　　○子温而厉威而不猛恭而安
　　厉严肃也人之德性本无不备而气质所赋鲜【上声】有不偏惟圣人全体浑然隂阳合德故其中和之气见于容貌之间者如此门人熟察而详记之亦可见其用心之密矣抑非知【去声】足以知圣人而善言德行【去声】不能记故程子以为曽子之言学者所宜反覆而玩心也【陈氏曰自阳根隂而言则温者阳之和厉者隂之严威者阳之震不猛者隂之顺恭者阳之主安者隂之定自隂根阳而言则温者隂之柔厉者汤之刚威者隂之惨不猛者阳之舒恭者隂之肃安者阳之健葢浑然无适而非中和之极不可得而偏指也○通曰须看集注两全体字前章全体至极是就圣人之所存上看此章全体浑然是就圣人所禀上看夫子之太极也非朱子孰能形容之也】泰伯第八
　　凡二十一章
　　子曰泰伯其可谓至德也已矣三以天下让民无得而称焉
　　泰伯周太王之长【上声下同】子至德谓德之至极无以复加者也三让谓固逊也【或问古人辞让以三为节一辞为礼辞再辞为固辞三辞为终辞】无得而称其逊隐防无迹可见也盖大王三子长泰伯次仲雍次季歴大王之时商道寖衰而周日彊大季厯又生子昌有圣德大王因有翦商之志而泰伯不从【语录问诗云大王实始翦商恐是推本得天下之由如此曰若推本説不应下实始翦商翦商自是周人説若无此事他岂肯自诬其祖左氏分明説泰伯不从不知是不从甚事】大王遂欲传位季歴以及昌泰伯知之即与仲雍逃之荆蛮【语録父子君臣一也大王见商政日衰知其不乆是以有翦商之意至公之心也泰伯则惟君臣之义截然不可犯是以不从二者各行其心所安尔○洪氏曰仲雍之让一也何以独称泰伯泰伯当立者也】于是大王乃立季歴传国至昌而三分天下有其二是为文王文王崩子发立遂克商而有天下是为武王【冯氏曰一传至昌而遂有三分天下之二再传至昌子发遂克商而有天下则泰伯之让王季非以其国乃以天下也】夫以泰伯之德当商周之际固足以朝诸侯有天下矣乃弃而不取而又冺其迹焉则其德之至极为何如哉盖其心即夷齐扣马之心而事之难处有甚焉者【语録夷齐处君臣问道不合则去泰伯处父子之际又不可露形迹只得不分明且去某书谓大王有疾泰伯采药不返疑此时去也】宜夫子之叹息而賛美之也泰伯不从事见春秋传【文集至德论语中一为文王而发则是对武王誓师而言一为泰伯而发则是对大王翦商而言若论其志文王固髙于武王而泰伯所处又高于文王若论其事则泰伯王季文王武王皆处圣人之不得已○郑氏曰让言三又言天下大之也○陈氏曰泰伯让国处人得见其迹其让天下处人莫知其心所以圣人表而出之盖其处父子兄弟之变而欲全天性之恩处商周兴亡之际而欲全君臣之义其事皆类夷齐而泯其迹也○通曰让是美德然必其让无迹可见方谓德之至不特一让而至于三让其让也真不特以国让而以天下让其让也大天下之人无有知之者其非徳之至而何哉】
　　○子曰恭而无礼则劳慎而无礼则葸勇而无礼则乱直而无礼则绞【葸丝里反绞古卯反】
　　葸畏惧貌绞急切也【语録绞如防两头绞得都不寛舒】无礼则无节文故有四者之【辅氏曰恭慎柔德也勇直刚德也四者虽皆美德然无礼以为之节则过而为四者之○饶氏曰恭而过则病于夏畦者有之是之谓劳谨而过则畏首畏尾者有之是之谓葸勇而过则犯上作乱者有之是之谓乱直而过则证父攘羊者有之是之谓绞○通曰劳与葸柔恶乱与绞刚恶】
　　君子笃于亲则民兴于仁故旧不遗则民不偷
　　君子谓在上之人也兴起也偷薄也【通曰君子不弛其亲故旧无大故则不弃周公之言与此同一忠厚之至也】○张子曰人道知所先后则恭不劳谨不葸勇不乱直不绞民化而德厚矣○吴氏曰君子以下当自为一章乃曽子之言也愚按此一节与上文不相防而与首篇谨终追逺之意相类吴説近是
　　○曽子有疾召门弟子曰啓予足啓予手诗云战战兢兢如临深渊如履薄氷而今而后吾知免夫小子【夫音扶】啓开也曽子平日以为身体受于父母不敢毁伤故于此使弟子开其衾而视之诗小旻之篇战战恐惧兢兢戒谨临渊恐坠履氷恐陷也曽子以其所保之全示门人而言其所以保之之难如此至于将死而后知其得免于毁伤也小子门人也语毕而又呼之以致反覆丁宁之意其警之也深矣○程子曰君子曰终小人曰死【此檀弓所载子张将死之言】君子保其身以没为终其事也故曽子以全归为免矣尹氏曰父母全而生之子全而归之【此祭义所载曽子述孔子之言也】曽子临终而啓手足为是故也非有得于道能如是乎范氏曰身体犹不可亏也况亏其行【去声】以辱其亲乎【胡氏曰范氏正恐学者但以曽子不亏其身而已则将有幸幸苟免之意故又特以不亏其行申言之○冯氏曰身体犹知所保则凡好勇鬬狠酣酒嗜色徇利忘身以斵丧其元气不得尽其天年者皆不孝之大者也○通曰曾子尝曰仁以为己任死而后已至此可谓能实践其言矣此可见其于本心上几于无一息之间断无一毫之亏欠非特能保其身体而已也】
　　○曽子有疾孟敬子问之
　　孟敬子鲁大夫仲孙氏名防问之者问其疾也
　　曽子言曰鸟之将死其鸣也哀人之将死其言也善言自言也鸟畏死故鸣哀人穷反本故言善此曽子之谦辞欲敬子知其所言之善而识【音志】之也【洪氏曰曽子平生之言何尝不善而云尔者所以欲敬子念其言而识之也】
　　君子所贵乎道者三动容貌斯逺暴慢矣正顔色斯近信矣出辞气斯逺鄙倍矣笾豆之事则有司存【逺近皆去声】贵犹重容貌举一身而言暴粗厉也慢放肆也【语録如人狠戾固是暴稍不温恭亦是暴倨肆固是慢稍或怠缓亦是慢暴是刚者之过慢是寛柔者之过】信实也正顔色而近信则非色庄也【语録正亦着力不得须是里靣正后顔色自正此言持养乆熟之功正其顔色即近于信葢表里如一非色庄而已】辞言语气声气也鄙凡陋也倍与背同谓背理也【语録今人议论有见得无甚差错只是浅近者此是鄙又有説得甚高而实背于理者此是倍】笾竹笾豆木豆言道虽无所不在然君子所重者在此三事而已是皆修身之要为政之本学者所当操存省察而不可有造次颠沛之违者也【陈氏曰集注旧本以为修身之验非庄敬诚实涵养有素者不能则平时涵养之説也今本以为修身之要学者所当操存省察而不可有造次颠沛之违则临事持守之説也旧説虽有根原然却在三言之外起意其工夫全在日前而目下则踈濶任其自尔不若今本工夫缜密亲切既可以包平日涵养在内又从目今临事以至于将死一息未絶之前皆无有顷刻之违其所谓操存则在上三句所谓省察则在下三句本末不偏终始兼贯其义为长○通曰本文三斯字已是近于自然而集注则以操存省察为学者之当然初本以为修身之验后本以为修身之要改验字为要字其意深矣】若夫笾豆之事器数之末道之全体固无不该然其分【去声】则有司之守而非君子之所重矣【冯氏曰周官有笾人故曰有司】○程子曰动容貌举一身而言也周旋中【去声】礼暴慢斯逺矣正顔色则不妄斯近信矣出辞气正由中出斯逺鄙倍三者正身而不外求故曰笾豆之事则有司存尹氏曰养于中则见于外曽子盖以修己为为政之本若乃器用事物之细则有司存焉【胡氏曰曽子是时气息奄奄性命仅存须臾而声律身度心与理一乃如此释氏坐忘幻语不诚不敬岂能仿其万一哉】
　　○曽子曰以能问于不能以多问于寡有若无实若虚犯而不校昔者吾友尝从事于斯矣
　　校计校也友马氏以为顔渊是也【冯氏曰曽子之亡友多矣独以为顔者非顔子不能以与此然顔子与曽晢为辈行父之执也也曽子亦可谓之吾友乎曰同师门则皆友也】顔子之心唯知义理之无穷不见物我之有问故能如此【王氏曰二句包尽上句知之事下句仁之事】○谢氏曰不知有余在我不足在人不必得为在已失为在人非几于无我者不能也【或问顔子深知义理之无穷惟恐一善之不尽非挟其能而故问也○孟子自反顔子不校曰孟子所言学者反身自修德之事若顔子则心理浑然不待自反物我一致不见可校者也○饶氏曰仁者之心视人犹已故人虽有犯不忍与之校曲直才校则直在已曲在人而物我相形矣便非包含徧覆之意○语録几字者圣人全是无我顔子是不以我去压人尚有个人与我相对圣人便和人我都无了○问从事于斯是着力否曰若是着力都是知自己能自己多要去问不几于诈乎曽子是见顔子所为如此非谓其着力也○吴氏曰子贡多闻故于顔子见其闻一知十曽子力行故又见其如此○通曰圣贤无我之心常如太虚然能容天下之理而不见已之有余能容天下之人而不见人之不足】
　　○曽子曰可以托六尺之孤可以寄百里之命临大节而不可夺也君子人与君子人也【与平声】
　　其才可以辅幼君摄国政其节至于死生之际而不可夺可谓君子矣【胡氏曰周礼防云六尺年十五故知为幼君也孟子曰公侯皆方百里故知为国政也才者德之用节者德之守二者不可偏废有其节无其才虽无欺人之心而未足以托恐不免为他人所欺也虽无窃之之心而未足以寄恐不免为他人所窃也为人欺窃而徒死无益矣荀息之徒是也有其才无其节则大者不足观矣霍光夺于妻子之爱是也二者虽若并言而节为之本】与疑词也决词设为问答所以深着其必然也○程子曰节操如是可谓君子矣【通曰集注始则以才与节并言末引程子之説独以节言葢有才者未必有德而有节即所以为德也】
　　○曽子曰士不可以不毅任重而道逺
　　寛广也【语録只是寛广把做度量寛容看便不得正是执德不之是无所不容道理事物都着得多不説我德已如此便住今人多做容字説则字里靣无用工夫处○胡氏曰寛则容受之多广则承载之濶】毅彊忍也【胡氏曰强则执守之坚忍则负荷之乆○陈氏曰言其量之容犹大车之足以载重毅言其力之劲犹健马之足以致逺】非不能胜其重非毅无以致其逺【语録曽子言以能问于不能见曽之处又言临大节不可夺见他毅处○胡氏曰惟然后能任重不以一节而自足也惟毅然后能道逺不以半途而自废也○吕氏曰自小者无敢为之心自怠者无必为之志】
　　仁以为己任不亦重乎死而后已不亦逺乎
　　仁者人心之全德而必欲以身体而力行之可谓重矣一息尚存此志不容稍懈可谓逺矣【冯氏曰记曰仁之为器重其为道逺举者莫能胜行者莫能至为众人言也此则曽子自言也】○程子曰而不毅则无规矩而难立毅而不则隘陋而无以居之【陈氏曰如栁下惠是底人其流失之不恭则无规矩而难立然恵却不以三公易其介是而能毅也伯夷是毅底人其流失之隘倚而无以居之然夷却不念旧恶是毅而能也而能毅则和而不流而有规矩矣毅而能则中立不倚而有以居之矣】又曰大刚毅然后能胜重任而逺到【觉轩蔡氏曰朱子论仁曰非全体不息者不足以当之夫惟其全体也则无一理之不该所以不可不惟其不息也则无一念之间断所以不可不毅仁之任重而道逺如此○通曰者心之量毅者心之力仁非心外物充此心之量即所以当此心之最重坚此心之力即所以行此仁于至逺万善兼包此心不可有毫髪欠缺之处一息尚存此心有不可须臾间断之时】
　　○子曰兴于诗
　　兴起也诗本性情有邪有正【胡氏曰如二南之正始为正郑卫之淫奔为邪也】其为言既易知而吟咏之间抑扬反覆其感人又易入故学者之初所以兴起其好善恶恶之心而不能自己者必于此而得之
　　立于礼
　　礼以恭敬辞逊为本而有节文度数之详【胡氏曰恭主一身而言敬主一心而言处已之道也辞者解使去已让者推以与人接物之方也节文品节文章也度数制度数目也既有以为处已接物之本而周旋曲折又能纎悉如此】可以固人肌肤之防筋骸之束【出记礼运○胡氏曰人之肌肤本有所防筋骸本有所束至此又愈坚固】故学者之中所以能卓然自立而不为事物之所摇夺者必于此而得之
　　成于乐
　　乐有五声十二律更唱迭和以为歌舞八音之节【语録五声十二律者书所谓声依永律和声人声自有高下圣人制五声以括之宫声洪浊其次为商羽声轻清其次为征清浊洪纎之中为角又制十二律以节五声中　又各有高下毎声又分十二等谓如黄钟为宫则太蔟为商姑洗为角林钟为徴南吕为羽还至无射为宫便是黄钟为商太蔟为角仲吕为征林钟为羽然而无射之律只长四寸六七分而黄钟长九寸太蔟长八寸林钟长六寸则宫声槩下靣商角羽三声不过故有所谓四清声夹钟太吕黄钟太蔟是也盖用其半数谓如黄钟九寸只用四寸半余三律亦然如此则宫声可以概之其声和矣看来十二律皆有清声只説四者意其取数之多者言之又曰以五声十二律为乐之末若不是五声十二律如何见得这乐便是无乐了五声十二律皆有自然之和气古乐不可见然今之歌曲亦有所谓五声十二律方做得曲亦似古乐一般如弹琴亦然只他底是邪古乐是正所以不同】可以养人之性情而荡涤其邪秽消融其查滓【胡氏曰邪秽隠恶之未去者也查滓病根之未除者也】故学者之终所以至于义精仁熟而自和顺于道德者必于此而得之是学之成也【语録问五声十二律作者非一人不知如何能和顺道德曰如金石緑竹匏土革木虽是有许多却打成一片清浊高下长短大小更唱迭和皆相应浑成一片有自然底和气不是各自为节奏歌者歌此而已舞者舞此而已所以聴之可以和顺道德学者湏先有兴诗立礼工夫然后用乐以成之○兴于诗是小底成于乐成于乐是大底兴于诗初间只是因他感发兴起到成处却是自然恁地○吴氏曰古诗乐相表里言之不足而歌生焉歌之不足而舞生焉歌舞生而乐作矣圣人以为未也又为之金石丝竹匏土革木以相其歌羽旄干戚以饰其舞而乐于是乎大备君子于乐或亲为其事或观听其声容或讲习以知其意内而一心外而众体盖莫不有养焉○王氏曰先王教人之法以乐官为学校之长便是教人之本末都在此○齐氏曰十三学乐诵诗则又通于乐章学舞则已通于乐节至成于乐则肌沦髓浃而莫能名手舞足蹈而不可已○通曰集注于三者皆曰于是得之又縂之曰大学所得之次第必先有得于诗礼然后有得于乐诗者乐所依以为声礼者乐所本以为实兴于诗知之事成于乐则知之精故曰义精立于礼行之事成于乐则行之熟故曰仁熟】○按内则十歳学幼仪十三学乐诵诗二十而后学礼则此三者非小学传授之次乃大学终身所得之难易先后浅深也【语録这处是大学之所得如内则所云从小皆恁地学一畨了做一个骨子在这里到后来方得他力○陈氏曰此章先礼而后乐内则先乐而后礼此章非为学之序乃论其终身所得之先后也学之序当如内则至其将来得力处其先善心兴起是于诗上得力其次操守植立是于礼上得力至末梢德性纯熟是于乐上得力○辅氏曰诗易于礼礼易于乐兴者浅立者深成则又其深者也故其先后之序如此】程子曰天下之英才不为少矣特以道学不明故不得有所成就夫古人之诗如今之歌曲虽闾里童稚皆习闻之而知其説故能兴起今虽老师宿儒尚不能晓其义况学者乎是不得兴于诗也古人自洒扫应对以至冠昏丧祭莫不有礼今皆废壊是以人伦不明治家无法是不得立于礼也古人之乐声音所以养其耳采色所以养其目歌咏所以养其性情舞蹈所以养其血脉今皆无之是不得成于乐也是以古之成材也易今之成材也难【真氏曰自周衰礼乐崩壊然礼书犹有存者制度文为尚可考寻乐书则尽缺不存后之为礼者既不能合先王之制而乐尢甚焉今世所用大抵郑卫之音杂以夷狄之声而已适足以荡人心壊风俗何能有补乎然礼乐之制虽亡而礼乐之理则在故乐记又谓致礼以治躬致乐以治心外貌斯须不庄不敬慢易之心入之矣中心斯须不和不乐鄙诈之心入之矣庄敬者礼之本也和乐者乐之本也学者诚能以庄敬治其身和乐养其心则于礼乐之本得之矣是亦足以立身而成德也三百篇之诗虽云难晓今诸老先生发明其义了然可知如能反覆涵咏直可以感发其性情则所谓兴于诗者亦未尝不存也○胡氏曰程子以为今皆无之葢因世变而叹伤焉学者当因其尚存者而深考之不可以自画也○通曰无程子之説后世不知所以成材之难无真氏之説后世遂以为成材之难矣况诗自人性情中流出非吾心外物天髙地下合同而化天地间有自然之礼乐礼是敬乐是和亦非吾心外物】
　　○子曰民可使由之不可使知之
　　民可使之由于是理之当然而不能使之知其所以然也【语録民可使之仰事俯育而不可使之知父子之道为天性可使之奔走服役而不可使之知君臣之义为当然○不可使之知谓凡民尔学者固欲知之亦须樍累涵泳由之而熟一日脱然自有知处乃可亦不可使之强求知也○问不知与百姓日用不知同否曰彼是不自知此是不能使之知○饶氏曰尧舜帅天下以仁而民从之桀纣帅天下以暴而民亦从之以其无知故也若知得仁为是暴为非则帅之以暴而不从矣以此观之民不特不晓其所以然于所当然者亦未易使之晓○王氏曰葢欲使之知而不可得非不使之知也集注能之一字善融化○通曰一贯之妙惟曽子早悟其防性与天道子贡晚乃得闻是则理之所以然者虽从游于孔门者犹不能使之尽知况在凡民之下乎圣人之于民甚欲使之知而不能使之知此固所深叹也】○程子曰圣人设教非不欲人家喻而户晓也然不能使之知但能使之由尔若曰圣人不使民知则是后世朝四暮三之术也【朝四暮三出庄子齐物篇狙公赋芋】岂圣人之心哉【真氏曰圣人之教惟恐不能开明下民之心如申韩斯鞅之徒所以治其国者专用愚黔首之术不知民可欺以暂不可欺以乆故卒以此亡可不戒哉】
　　○子曰好勇疾贫乱也人而不仁疾之已甚乱也【好去声】好勇而不安分【去声】则必作乱恶【去声】不仁之人而使之无所容则必致乱二者之心善恶虽殊然其生乱一也【郑氏曰疾贫自疾也疾不仁疾人也自疾者必自为乱疾人者激之使乱疾心之一生犹体之有疾未有不为害者○饶氏曰好勇而不疾贫未必遽至于乱疾贫而不好男亦不能为乱不仁之人力能诛则诛之力不能诛而徒疾之使无所容身则有乱而已大学所谓屏诸四夷是力能诛则诛之如舜之窜四凶是也虽欲为乱何自而为乱○通曰论语累累説贫富一事只是要人安分仲尼不为己甚未尝于人使之无所容】
　　○子曰如有周公之才之美使骄且吝其余不足观也已
　　才美谓智能技艺之美骄矜夸吝鄙啬也【语録夸其所无是骄挟其所有是吝○冯氏曰古人多材多艺莫美于周公亦不足观甚言骄吝之不可也】○程子曰此甚言骄吝之不可也盖有周公之德则自无骄吝若但有周公之才而骄吝焉亦不足观矣【郑氏曰不言周公之德而言才美盖有德则必无骄吝有才美则骄吝容或有之○辅氏曰德出于理才出于气世固有优于德而短于才者然德极其盛则才亦无不足若但有其才而无其德则虽有智能技艺之美必不能居广居立正位行大道为向上一着事】又曰骄气盈吝气歉【苦箪反】愚谓骄吝虽有盈歉之殊然其势常相因盖骄者吝之枝叶吝者骄之本根故尝验之天下之人未有骄而不吝吝而不骄者也【语録非骄无以为吝非吝无以为骄吝之所有乃骄之所恃也故骄而不吝无以保其骄吝而不骄无以用其吝此盈于虚者所以必歉于实而歉于实者所以必盈于虚也○如人货财吝惜得在此独自家有别人无便骄得他○圣人只是平説如有周公之才之美而有骄吝也连他才美功业壊况无周公之才之美而使骄吝者乎甚言骄吝之不可也程子云有周公之德则自无骄吝与某所説骄吝相为根本枝叶此又是余意解者先须説得正意分晓然后却看此方得○胡氏曰骄之证发于外吝之证藏于内发者易见而藏者难知学者欲剪其枝叶当先拔其本根也○陈氏曰朱子是主骄説故以吝为本根骄为枝叶若主吝説则骄亦吝之本根吝亦骄之枝叶如此看方着得下两句未有骄而不吝吝而不骄○通曰本文如字使字皆是假设之辞才之美固不足以言周公也集注所以引程子之説分德与才而言大抵古今勲业皆自天理中流出天理无人已之间自然无骄吝后世皆是以才气做成故吝则挟其才为己之所有而其气似失之歉骄则夸其才为人之所无而气又失之盈气有歉盈才无足观矣】
　　○子曰三年学不至于谷不易得也【易去声】
　　谷禄也至疑当作志为学之乆而不求禄如此之人不易得也【辅氏曰后世之士求禄之志皆在为学之先不然则不学矣】○杨氏曰虽子张之贤犹以干禄为问况其下者乎然则三年学而不至于谷冝不易得也【齐氏曰此章当以士志于道而耻恶衣恶食者并观知彼不足与议则知此之不易得○通曰学记曰一年视离经辨志三年视敬业乐羣是古之学以三年为序周礼三年大比賔与是古之取人以三年为期今学之三年而不志于禄则其志未易量也】
　　○子曰笃信好学守死善道【好去声】
　　笃厚而力也不笃信则不能好学然笃信而不好学则所信或非其正不守死则不能以善其道然守死而不足以善其道则亦徒死而已葢守死者笃信之效善道者好学之功【郑氏曰许行陈相非不笃信曰好学则未也召忽荀息非不守死曰善道则非也】
　　危邦不入乱邦不居天下有道则见无道则隠【见贤遍反】君子见危授命则仕危邦者无可去之义在外则不入可也乱邦未危而刑政纪纲紊矣故洁其身而去之【语録危邦不入是未仕在外则不入乱邦不居是已仕在内见其纪纲乱不能从吾之谏则当去之○齐氏曰君子在危之外则不入在乱之中则不居非徒以逺害也去就不审以及于难则其死也亦死于愚而已非死于义也是故贫贱患难之中君子贵于守死而亦不徒死守死将以善其道也徒死岂得为善哉】天下举一世而言无道则隐其身而不见也此惟笃信好学守死善道者能之
　　邦有道贫且贱焉耻也邦无道富且贵焉耻也
　　世治而无可行之德世乱而无能守之节碌碌庸人不足以为士矣可耻之甚也【洪氏曰邦无道而富贵邦有道而贫贱何足耻乎盖有道之邦必用有道之士无可用之道所以为耻　也】○晁氏曰有学有守而去就之义洁出处之分明然后为君子之全德也【熊氏曰学者须先辨得笃信守死底心又做得好学善道底事然后方于出处去就见得明守得定用之有可行舍之有可藏也笃信是知之真守死是行之笃○通曰首两句虽四者相为用不可缺一然集注曰守死者笃信之效善道者好学之功首第一句最重盖有学贵乎有守然必有学然后能有守学问之深者虽以之处生死之变可也而况于去就之义出处之分哉危邦而入乱邦而居虽死不足以为善有道无可见而贫贱无道不能隠而富贵虽生而深为可耻此皆无学力者之所为也故夫子曰信而好古曰好古敏求曰好学其教人独于此拳拳焉】
　　○子曰不在其位不谋其政
　　程子曰不在其位则不任其事也若君大夫问而告者则有矣【饶氏曰此章若论本意只当自下而上不在大夫之位则不谋大夫之政不在公卿之位则不谋公卿之政范氏又自上而下以为天子不可治三公之职三公不可为卿大夫之事卿大夫不可侵士之官乃是推説葢经筵告君之语也若又从而旁推之则左不可以侵右右不可以侵左虽同僚亦有守分葢圣人之言无所不包故可推而无适不通也】
　　○子曰师挚之始关雎之乱洋洋乎盈耳哉【挚音至雎七余反】师挚鲁乐师名挚也乱乐之卒章也【语録既奏以文又乱以武○胡氏曰古赋乱曰皆卒章也】史记曰关雎之乱以为风始【语録自关关雎鸠至钟鼓乐之皆是乱想其初必是已作乐只无此辞到此处便是乱】洋洋美盛意孔子自卫反鲁而正乐适师挚在官之初故乐之美盛如此【胡氏曰论语论正乐者四语鲁太师当在先此章次之乐正又次之适齐最后盖此章与乐正意一也○通曰师挚之始何时也摰之适齐又何时也此夫子所深叹也】
　　○子曰狂而不直恫而不愿悾悾而不信吾不知之矣【恫音通悾音空】
　　恫无知貌愿谨厚也悾悾无能貌【语録狂是好高大便要做圣贤宜直恫是愚模样不解一事底人宜谨愿悾悾是拙模样无能为底人宜信有是德则有是病有是病必有是德】吾不知之者甚絶之之辞亦不屑之教诲也【辅氏曰此虽是甚絶之之辞然天地无弃物圣　人无弃人故又知其为不屑之教诲也】○苏氏曰天之生物气质不齐其中材以下有是德则有是病有是病必有是徳故马之蹄齧者必善走其不善者必驯有是病而无是德则天下之弃才也【辅氏曰狂者过悾悾者不及则其才已非中道矣而又反其常是无其质也此所以无足教欤○陈氏曰狂恫悾悾是得之于气如此不直不愿不信习得如此○通曰有是病而无是德是不可疗之病也良医无如之何矣】
　　○子曰学如不及犹恐失之
　　言人之为学既如有所不及矣而其心犹竦然惟恐其或失之警学者当如是也【黄氏曰为学之勤若有所追逐然惟恐不及其用心如此犹恐果不可及况可缓乎○齐氏曰如之一字固有所譬矣如追奔逸絶尘之马惟恐其不及也始也我不及彼终也我乃不见彼其追之也如何而不竭吾力哉故君子自强而又继之以不息】程子曰学如不及犹恐失之不得放过才説姑待明日便不可也【语録此君子所以孶孶爱日不倦而竞尺寸之隂也○通曰凡学之不成皆且之一字悮之也学如不及如何着得一且字犹恐失之更如何着得一且字】
　　○子曰巍巍乎舜禹之有天下也而不与焉【与去声】巍巍高大之貌不与犹言不相关言其不以位为乐也【通曰舜禹有天下而若未尝有天下此舜禹之所以为不可及也】
　　○子曰大哉尧之为君也巍巍乎唯天为大唯尧则之荡荡乎民无能名焉
　　唯犹独也则犹凖也荡荡广逺之称也言物之高大莫有过于天者而独尧之德能与之凖故其德之广逺亦如天之不可言语形容也
　　巍巍乎其成功也焕乎其有文章
　　成功事业也焕光明之貌文章礼乐法度也尧之德不可名其可见者此耳○尹氏曰天道之大无为而成唯尧则之以治天下故民无得而名焉所可名者其功业文章巍然焕然而已【通曰天之德难名也所可见者其四时生成之功日月星辰之文尔惟尧亦然故与之等】
　　○舜有臣五人而天下治【治去声】
　　五人禹稷契【私列反】臯陶伯益【叶氏曰舜以九官治而独称五人者盖禹臯陶伯益皆禅天下之选稷契则啇周所由兴也○熊氏曰按虞书命禹宅百揆禹让稷契臯陶禹治水益稷为有功舜欲让位于臯陶禹欲让位于益则功德之着可知契之后为殷稷之后为周益臯陶七国秦赵其后也】
　　武王曰予有乱臣十人
　　书泰誓之辞马氏曰乱治也【辅氏曰荀卿子曰治乱谓之乱犹治汚谓之汚也则乱之训治其来乆矣】十人谓周公旦召公奭【音释】太公望毕公荣公太颠闳夭散宜生南宫适其一人谓文母刘侍读以为子无臣母之理盖邑姜也九人治外邑姜治内或曰乱本作乿古治字也
　　孔子曰才难不其然乎唐虞之际于斯为盛有妇人焉九人而已
　　称孔子者上系武王君臣之际记者谨之才难盖古语而孔子然之也才者德之用也【张氏曰言能尽夫天生此民之才者也如左氏称才子必齐圣广渊明允笃诚之类】唐虞尧舜有天下之号【冯氏曰尧以唐侯称为天子虞河东大阳山西地舜居之以为氏尧封之虞为诸侯后升帝位遂以为号】际交防之间言周室人才之多惟唐虞之际乃盛于此【语録问集注此句恐将舜有臣五人一句间了曰宁可将上一句存在这里若从元注説则是乱臣十人却多于前于今为盛却是舜臣五人不得如后来之盛】降自夏商皆不能及然犹但用此数人尔是才之难得也【通曰此曰才难中间亦括周公之才而言上文如有周公之才非真指周公而言也其所谓才才在德之外此所谓才德寓才之中故集注于上文分德与才而言此则曰才者德之用】
　　三分天下有其二以服事殷周之德其可谓至德也已矣
　　春秋传曰文王率商之畔国以事纣盖天下归文王者六州荆梁雍豫徐也惟青兖冀尚属纣耳【熊氏曰雍今陜西诸路后稷公刘居豳太王迁岐文王都丰武王都镐京皆雍州境诗有江沱汉广则劓梁州境殷都朝歌卫地则兖冀固在畿内青在冀之东属纣可知若徐则未有所考】范氏曰文王之德足以代商天与之人归之乃不取而服事焉所以为至德也孔子因武王之言而及文王之德且与泰伯皆以至德称之其指防矣【语録孔子称至德只二人皆可为而不为者也○冯氏曰不曰文王之德而曰周之德以对殷而言也○通曰自夫子以泰伯文王俱为至德天下之为父子兄弟者定矣天下之为君臣者定矣】或曰宜断三分以下别以孔子曰起之自为一章
　　○子曰禹吾无间然矣菲饮食而致孝乎鬼神恶衣服而致美乎黻冕卑宫室而尽力乎沟洫禹吾无间然矣【间去声菲音匪黻音弗洫呼域反】
　　间罅【虚讶反】隙也谓指其罅隙而非议之也菲薄也致孝鬼神谓享祀丰洁衣服常服黻蔽膝也以韦为之【语録韦熟皮也有虞氏以革夏后氏以山殷火周龙章祭服谓之黻朝服谓之鞞○冯氏曰黻其色皆赤尊卑以深浅为异天子纯朱诸侯黄朱大夫赤】冕冠也【胡氏曰冕冠上版前卑后髙因俛以得名】皆祭服也沟洫田间水道以正疆界备旱潦者也【或问沟洫之制曰见于周礼遂人匠人之职详矣葢禹既平水患又平田间之水使无水患之灾所谓濬畎浍距川是也○胡氏曰周礼匠人职云九夫为井井间有沟十里为成成间有洫洫深广皆八尺沟半之夏制当不甚异也既用之以定经界又旱则潴水潦则泄水也】或丰或俭各适其宜所以无罅隙之可议也故再言以深美之○杨氏曰薄于自奉而所勤者民之事所致饰者宗庙朝廷之礼所谓有天下而不与【去声】也夫何间然之有【通曰舜称禹之克俭于此见之舜授禹以执中亦于此见之集注以为或丰或俭各适其宜即各适其中之谓也能俭而不能丰墨氏之俭非中矣】
  </div>
  <div class="pagination">
   <a href="四书通_page11.html">
    上一页
   </a>
   <span>
    ...
   </span>
   <a href="四书通_page7.html">
    7
   </a>
   <a href="四书通_page8.html">
    8
   </a>
   <a href="四书通_page9.html">
    9
   </a>
   <a href="四书通_page10.html">
    10
   </a>
   <a href="四书通_page11.html">
    11
   </a>
   <span class="current-page">
    12
   </span>
   <a href="四书通_page13.html">
    13
   </a>
   <a href="四书通_page14.html">
    14
   </a>
   <a href="四书通_page15.html">
    15
   </a>
   <a href="四书通_page16.html">
    16
   </a>
   <a href="四书通_page17.html">
    17
   </a>
   <span>
    ...
   </span>
   <a href="四书通_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
