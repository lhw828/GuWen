<!DOCTYPE html>
<html>
<head>
    <meta charset="UTF-8">
    <title>大学衍义补 - 第 71 页/共 184 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大学衍义补 - 第 71 页/共 184 页</h1>
    <div class="content">　　臣按：礼经无墓祭之文，后世行之虽非古也，然祖宗体魄所藏、留骨所在，为子若孙者漠然以土垄视之，阅岁逾时不一展省焉，其情安乎？情之所不安，义之所不当，此礼所以贵乎义起也。上陵之礼三代以前虽不经见，然自汉以后历代相承，率不敢废，非不敢也，盖不忍也。在汉初，天子虽不躬行，然奉常属官有寝园令长丞，又有园郎、寝郎，园中各有寝便殿，日祭于寝、时祭于便殿，寝日四上食，丞相以四时行园。光武自建武六年至二十二年凡三幸长安，皆有事于十一陵，则固躬诣陵行礼也，但未立定制尔。唐《开元礼》有天子上陵仪注，又岁有清明设祭、朔望时节之祀，宋又行于春秋，岁以为常。我朝上陵之礼岁凡三举焉，清明也、中元也、冬至也，每遇行礼，文武诸司各遣官一员而以亲王或驸马都尉主祀事，天下无事，天子于清明日亦时或一行，其忌日则惟遣驸马而百官不与焉，其或藩王有来朝者亦许拜谒。孝陵在南京，内外臣僚有事经过者必先拜谒，否则有罪。臣窃以为人子于其亲，当一于礼而不可苟于其生也，则既事之以礼矣，迨其死也，其体魄之归于地者为宅兆以藏之，其魂气之在乎天者为庙祏以栖之，其洋洋乎在庙祏者则固事之以生矣，其累累然在丘垄者安忍以死视之哉？但为之制不可尽备，宜视岁享而杀，一事之以神道而兼用吉凶之礼，庶乎得古人起礼之义云，则此礼虽古无有而今有之亦不为过矣。夫上陵虽非宗庙之礼，然亦所以祀其先也，故附于宗庙之礼之末。

　　以上宗庙飨祀之礼（下）  
　 

卷六○

　　▲国家常祀之礼（上）

　　《周书召诰》：戊午乃社于新邑，牛一、羊一、豕一。马融曰：“言社则稷在其中。”臣按：六经言社始于此。

　　《诗大雅绵》之诗曰：乃立冢土，戎丑攸行。

　　朱熹曰：“冢土，大社也，太王所立而后因以为天子之制也。戎丑，大众也。起大事、动大众，必有事乎社而后出谓之宜。”

　　臣按：国家大事在祀与戎，故人君建国必先立社，欲有兵戎之举必有事于社而后启行，《尔雅》所谓“兵凶战危虑有负败，祭之以求福宜，故谓之宜”者也。

　　《诗序》：《载芟》，春藉田而祈社稷也。《良耜》，秋报社稷也。

　　陈祥道曰：“社所以祭五土之祗，稷所以祭五谷之神。社而命之稷，以其首种先成而长百谷故也。稷非土无以生，土非稷无以见生生之效，故祭社必及稷，以其同功均利而养人故也。”

　　臣按：社与稷并言始见于此。

　　《周礼地官》：大司徒设其社稷之（谓坛与堳埒也），而树之田主（山神、后土、田正之所依），各以其野之所宜木，遂以名其社与其野。

　　贾公彦曰：“谓于中门之外右边设大社大稷、王社王稷，又于庙门之屏设胜国之社稷，其社稷外皆有埒于四面也。句龙生时为后土官，有功于土，死配社而食；弃为尧时稷官，立稼穑之事，有功于民，死乃配稷而食，名为田正也。”

　　臣按：《周礼》郑氏注此谓“所宜木谓若松、柏、栗也”，即鲁哀公问社于宰我，宰我所对者也。或问朱熹以木造主还是以树为主，熹曰：“以木为社主使神依焉。”是三代以前之社皆以木为主，后世乃易之以石焉。

　　小司徒，凡建邦国立其社稷。

　　贾公彦曰：“言邦国者谓立畿外诸侯。邦国立其社稷者，诸侯亦有三社三稷，谓国社、侯社、胜国之社，皆有稷配之。”

　　封人掌设王之社，为畿封而树之，凡封国设其社稷之，令社稷之职。

　　贾公彦曰：“掌设王之社者，谓王之三社三稷之坛及坛外四边之皆设置之，直言不云坛，举外以见内，内有坛可知也。设其社稷之者，案《禹贡》徐州贡五色土注云：‘王者封五色土为社，建诸侯则割其方色土与之，使立社，焘以黄土，苴以白茅。茅取其洁，黄取王者覆四方。’是封乎诸侯立社稷之法也。令社稷之职，谓未祭之时令诸有职事于社稷也。”

　　州长，若以岁时祭祀州社。

　　贾公彦曰：“岁时，春秋也。春祭社以祈膏雨，望五谷丰熟；秋祭社以五谷丰稔，所以报功。”

　　黄干曰：“社祭土、稷祭谷，土谷之祭达乎上下，故方丘与社皆祭地也，而宗伯序祭有社无示，举社则其礼达乎上下，举示则天子独用之。鼓人职曰‘以雷鼓鼓神祀，以灵鼓鼓社祭’，不曰示祭而曰社祭，亦是礼之达乎上下也。大司乐雷鼓、雷鼗以祀天神，灵鼓、灵鼗以祭地示，是则示祭、社祭其用同矣。非天子不祭天，而天子与庶人皆得祭社，尊父亲母之义也。”

　　臣按：此一州之祭也，后世命郡县祭社本此。《春官》：大宗伯以血祭社稷。

　　郑玄曰：“阴祀自血起，贵气臭也。社稷，土谷之神，有德者配食焉。”小宗伯之职掌建国之神位，右社稷。王安石曰：“右，阴也，地道之所尊，故右社稷。”

　　若大师则帅有司（大祝也）而立军社，奉主车。

　　郑玄曰：“王出师必先有事于社而以其主行。社主曰军社，《书》曰：‘不用命戮于社。’社主用石为之，奉谓将行也。”

　　臣按：社之主树以木，出师则不可载以行，意者当时坛壝之上则树以木而又以石为主，如丧之车然，遇有征行则奉之以车而行乎？后世遂因之，不用木而用石也。不然，则是临行旋为之，故曰有司立军社，谓之立者前故未有也。

　　《礼记王制》：诸侯祭社稷。天子社稷皆太牢（牢，圈也），诸侯社稷皆少牢。

　　方悫曰：“太牢具牛羊豕焉，少牢则羊豕而已。天子之社稷主天下之土谷，故用太牢以祭之；诸侯之社稷主一国之土谷，故用少牢以祭之。”《月令》：仲春之月，择元日命民社。

　　陈澔曰：“《郊特牲》言祭社用甲日，此言择元日，是又择甲日之善者欤？”

　　臣按：此一里之祭也，后世命民主里社本此。然《郊特牲》祭社用甲日而《召诰》用戊日，戊者土之气也，因土气以祭土神，当用上戊为是，况所谓元者非但训善也，亦有首始之义。谨考官历，春秋二社皆在仲月，臣窃以为官府祭社宜用仲月上戊，而里民所祭者当用官历所定社日为宜，又往往见有司祭社偶遇春秋二仲月之上旬丁在戊后，必先释奠而后祭社。吁，岂所谓上戊哉，亦岂古人所以秩祭祀之意哉？盖秩之为言，次序之谓也，《周礼》肆师以岁时序其祭祀正谓此尔，况社稷大祀、先师中祀，自当循其次序。

　　郊特牲而社稷太牢。方悫曰：“郊用特牲而《召诰》言牛二者，兼稷牛言之耳。”社祭土而主阴气也，君南乡于北墉下，答阴之义也。朱熹曰：“社是土神，社之所以有神，能生物便是神也。”

　　马希孟曰：“古人之言社必有稷，此言社而不言稷，盖社总祭五土之神而山林、川泽、丘陵、坟衍、原隰皆是也，稷则止于原隰而已，言社可以兼稷也。”

　　天子大社，必受霜露风雨以达天地之气也，是故丧国之社屋之不受天阳也，薄社北牖使阴明也。

　　方悫曰：“大社即《祭法》所谓王社也，以王社为大则自侯社而下皆为小矣。达者，上下达之谓也，上则达天之气以济乎下，下则达地之气以济乎上，故以达言之。丧国之社即媒氏所谓胜国之社也，胜言我所胜，丧言彼之丧，其实一也。于大社言必受霜露风雨，于丧国之社言不受天阳，亦互言之尔。”

　　陈澔曰：“薄作亳，于周为亡国之社，必存之者，《白虎通》曰：‘王者诸侯必有诫社，示有存亡也。’屋其上则天阳不入，牖于北则阴气可通，阴明则物死也。”

　　社所以神地之道也，地载万物、天垂象，取财于地、取法于天，是以尊天而亲地也。故教民美报焉。家主中溜而国主社，示本也。

　　陈澔曰：“圣人知地道之大，故立社以祭，所以神而明之也。美报，美善其报之之礼也。中溜与社皆土神，卿、大夫之家主祭土神于中溜，天子诸侯之国则祭土神于社，皆以示其为载物生财之本也。”

　　《祭法》：王为群（众也）姓立社曰大（泰）社，王自为立社曰王社，诸侯为百姓立社曰国社，诸侯自为立社曰侯社，大夫以下成群立社曰置社。

　　孔颖达曰：“大社在库门内之右。王社在藉田，王所自祭以供粢盛。诸侯国社亦在公宫之右，侯社亦在藉田。大夫以下为众特置，故曰置社。”

　　张载曰：“在汉犹有大社，在唐只是一社。大社祭天下之地祗，王社祭京师之地祇。”

　　陈祥道曰：“有天下之社，有一国之社，有众人之社，有一人之社，有失国之社。大社，天下之社也。国社，一国之社也。王社、侯社，一人之社也。丧国之社，屋之失国之社也。三社之制，大社为大，此孟子所谓‘民为贵，社稷次之，君为轻也’。丧国之社，天子所以为戒，以言安不可以忘危也。”

　　臣按：圣人言郊必以社对，谓郊以明天之道、社以神地之道。说者谓天远于人则尊而不亲，明之欲民尊而亲之也；地近于民则亲而不尊，神之欲民亲而尊之也。《周礼》大宗伯以禋祀祀上帝、以血祭祭社稷，禋天则以气，以天阳也；祭地则以血，以地阴也。禋祀祭天则兼地，血祭祭社则兼稷。胡宏谓社即北郊，朱熹有取焉，臣窃以谓地之所以为地，积土而成也，地其总名，所谓山林、川泽、丘陵、坟衍、原隰之五土则各分而名之也。分而名之则各一其土，合而言之则皆地也，人在天地间，仰而视之同此一天，即其所在则各一其地也。天，父也，父一而已，母各有所在，故惟天子得以祭天，祭天而遂及乎地，下而诸侯、卿、大夫、士、庶人皆得以祭其社，社之名虽同而所祭之神则各不同也。

　　厉山氏之有天下也，其子曰农，能殖百谷。夏之衰也，周弃继之，故祀以为稷。共工氏之霸九州也，其子曰后土，能平九州，故祀以为社。

　　孔颖达曰：“《国语》云神农之子名柱，作农官，因名农也。共工氏以水纪官，在炎帝之前、太昊之后，共工后世之子孙为后土之官，能治九州，故祀以配社之神。”

　　臣按：社以祀土神、稷以祀谷神而配以人，尚矣。《祭法》谓祀后土以为社，而《春秋传》则谓句龙为后土，盖后土掌水土之官，句龙尝居是官，一以人名、一以官名也。郑玄谓句龙以有平水土之功配社祀之，稷有播种之功配稷祀之，非谓即祀之以为社为稷也。本朝内设大社，外则亲王之国、布政司若府州县皆有社稷之坛，春秋二仲以上戊日致祭，其大社也则列于大祀，天子亲祭而以太祖、太宗并配。

　　《白虎通》曰：王者所以有社稷者为天下求福报功，人非土不立、非谷不食，土地广博不可遍敬也，五谷众多不可一一而祭也，故封土立社示有土尊，稷五谷之长故封稷而祭之也。稷得阴阳中和之气而用尤多，故为长也。王者立，亲祭社稷何？社者，土地之神也。土生万物，天下之所主也，尊重之故自祭也。

　　臣按：先儒胡宏谓古者祭地于社犹祭天于郊也，《周礼》别无祭地祗及祭社之说，后世既立社又立北郊，失之矣。杨复谓礼经天子祭天地，诸侯祭社稷，祭莫重于天地而社稷其次也。社者五土之神，是亦祭地也，而有广狭之不同，曰里社则所祭者一里之地而已，曰州社则所祭者一州之地而已，诸侯有一国，其社曰侯社，则所祭者一国之地，一国之外不及也，天子有天下，其社曰王社，则所祭者天下之地，极其地之所至无界限也，故以祭社为祭地，惟天子可以言之。凡胡氏所引皆天子社也，但云后世既立社又立北郊，失之矣，此则未然。大抵社所以祭五土之祇，天子大社则土五色而冒以黄，诸侯国社则受其方之土于天子而苴以茅，其位则中门之右，其壝则北面，其饰则不屋，其表则树其土之所宜木遂以名其社，其坛方五丈诸侯半之。唐以来始用石主，其祭，天子用太牢、诸侯用少牢；其日，古用甲、今用上戊。（以上社稷之祭）

　　《周礼》：大宗伯以实柴祀日月星辰。

　　贾公彦曰：“实柴，实牛柴上也。星谓五纬，辰谓日月所会十二次。”典瑞，圭璧以祀日月星辰。

　　吴澂曰：“一圭而邸以璧，故谓之圭璧。璧圆象天而一圭所邸于天道为不足，故以祀日月星辰。”《礼记月令》：孟冬，天子乃祈来年于天宗。郑玄曰：“天宗，谓祭日月星辰也。”
</div>
    <div class="pagination">
<a href="大学衍义补_page70.html">上一页</a><span>...</span><a href="大学衍义补_page66.html">66</a><a href="大学衍义补_page67.html">67</a><a href="大学衍义补_page68.html">68</a><a href="大学衍义补_page69.html">69</a><a href="大学衍义补_page70.html">70</a><span class="current-page">71</span><a href="大学衍义补_page72.html">72</a><a href="大学衍义补_page73.html">73</a><a href="大学衍义补_page74.html">74</a><a href="大学衍义补_page75.html">75</a><a href="大学衍义补_page76.html">76</a><span>...</span><a href="大学衍义补_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
