<!DOCTYPE html>
<html>
<head>
    <meta charset="UTF-8">
    <title>四书通 - 第 22 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书通 - 第 22 页/共 45 页</h1>
    <div class="content">　　○孔子曰见善如不及见不善如探汤吾见其人矣吾闻其语矣【探吐南反】
　　眞知善恶而诚好恶【并去声】之顔曾闵冉之徒盖能之矣语盖古语也
　　隠居以求其志行义以达其道吾闻其语矣未见其人也
　　求其志守其所达之道也达其道行其所求之志也盖惟伊尹太公之流可以当之当时若顔子亦庶乎此然隠而未见又不幸而蚤死故夫子言然【通曰四句皆古语上两句是大学诚意之事故以顔冉之徒当之下两句是中庸诚者成已成物之事故以伊吕之徒当之然用之则行舍之则藏夫子尝以许顔子而集注于此乃曰顔子其庶乎盖意在未见其人一句用之则行虽许顔子有此而顔子蚤夭此所以行义达道未见顔子之如此也朱子尝曰以其事言非以其徳之浅深言也】
　　○齐景公有马千驷死之日民无徳而称焉伯夷叔齐饿于首阳之下民到于今称之
　　驷四马也【胡氏曰一车之用两服两骖也】首阳山名【胡氏曰在河东蒲坂县】
　　其斯之谓与【与平声】
　　胡氏曰程子以为第十二篇错简诚不以富亦秖以异当在此章之首今详文势似当在此句之上言人之所称不在于富而在于异也愚谓此说近是而章首当有孔子曰字盖阙文耳大抵此书后十篇多阙误【冯氏曰夫人必有异于人而后称之君子所以疾没世而名不称也以千驷之马校首阳之饿夫贫富贵贱盖不侔矣而后世称之者乃在此而不在彼君子之于斯世其可无过人之行哉○叶氏曰伯夷叔齐同隠首阳而孟子不言叔齐者制行立教以示天下为之始者伯夷也叔齐则从之而已孟子论教之所始故独举伯夷夫子论行之所异故兼举叔齐也】
　　陈亢问于伯鱼曰子亦有异闻乎【亢音刚】
　　亢以私意窥圣人疑必隂厚其子
　　对曰未也尝独立鲤趋而过庭曰学诗乎对曰未也不学诗无以言鲤退而学诗
　　事理通达而心气和平故能言
　　他日又独立鲤趋而过庭曰学礼乎对曰未也不学礼无以立鲤退而学礼
　　品节详明而徳性坚定故能立【辅氏曰诗本人情该物理故学之者事理通达其为教温柔敦厚使人不绞不污故学之者心气和平事理通达则无昬塞之患心气和平则无躁急之失此其所以能言礼有三千三百之目其序截然而不可乱故学之者品节详明其为教恭俭庄敬使人不淫不慑故学之者徳性坚定品节详明则义精而莫之惑徳性坚定则守固而莫之摇此其所以能立】
　　闻斯二者
　　当独立之时所闻不过如此其无异闻可知
　　陈亢退而喜曰问一得三闻诗闻礼又闻君子之逺其子也【逺去声】
　　尹氏曰孔子之教其子无异于门人故陈亢以为逺其子【冯氏曰夫子尝曰兴于诗立于礼成于乐语伯鱼以诗礼而未及于乐其犹有俟于他日或伯鱼之死而不及抑或在子禽之问之后乎】
　　○邦君之妻君称之曰夫人夫人自称曰小童邦人称之曰君夫人称诸异邦曰寡小君异邦人称之亦曰君夫人
　　寡寡徳谦辞吴氏曰凡语中所载如此类者不知何谓或古有之或夫子尝言之不可考也【陈用之曰国君理阳道而出命正人于其外故谓之君夫人理隂徳而出命正人于其内故亦谓之君易曰其君之袂诗曰我以为君礼称其君春秋书小君是也○冯氏曰是时嫡妾不正称号不审必夫子尝言古礼如此故记之】








　　论语通卷八
<经部,四书类,四书通__论语通>
　　钦定四库全书
　　论语通卷九　　　　　　元　胡炳文　撰
　　朱子集注
　　阳货第十七
　　凡二十六章
　　阳货欲见孔子孔子不见归孔子豚孔子时其亡也而往拜之遇诸涂【归如字一作馈】
　　阳货季氏家臣名虎尝囚季桓子而专国政欲令孔子来见已而孔子不往【叶少蕴曰虎与南子异南子君夫人可以见而虎可以不见也】货以礼大夫有赐于士不得受于其家则往拜其门故瞰孔子之亡而归之豚欲令孔子来拜而见之也
　　谓孔子曰来予与尔言曰怀其宝而迷其邦可谓仁乎曰不可好从事而亟失时可谓知乎曰不可日月逝矣歳不我与孔子曰诺吾将仕矣【好亟知并去声】
　　怀宝迷邦谓怀藏道徳不救国之迷乱亟数也失时谓不及事防【平声】之防将者且然而未必之辞货语皆讥孔子而讽使速仕【冯氏曰观阳货谓孔子曰来予与尔言则其僭乱自肆无忌惮可知】孔子固未尝如此而亦非不欲仕也但不仕于货耳故直据理答之不复与辩若不谕其意者【蘓氏曰拒之则今日罹其害从之则他日与其祸故夫子莫之拒也而示不从之意焉】○阳货之欲见孔子虽其善意然不过欲使助己为乱耳【冯氏曰虎之欲见孔子虽其善意然其专国自肆弓玉之窃春秋盗之不可以与有为也】故孔子不见者义也其往拜者礼也必时其亡而往者欲其称也遇诸涂而不避者不终絶也随问而对者理之直也对而不辩者言之孙【去声】而亦无所诎【与屈同】也【语録阳货矙亡此不足责孔子亦矙亡而往不防于不诚乎曰非不诚也彼以矙亡来我以矙亡往一来一往礼甚相称但孔子不幸遇诸涂耳○吴氏曰小人行事君子岂得效之非谓礼尚往来欲其相称不往不可往拜则堕小人之计故权衡如此又曰不见正也往拜权也随问而荅辞顺礼恭在此无诎而在彼亦无所忤也货天资小人术既狡深语皆机警而夫子雍容应之曲尽其道货终无所施其奸也非圣人而能若是乎○辅氏曰圣人之事虽纵横曲折千条万绪然无非义理之当然不自往见者义也其往见者礼也不终絶者仁也随问而荅对而不辩者智也四者一出于诚信也只此一事而五性具焉夫然后见圣人之全备】杨氏曰扬雄谓孔子于阳货也敬所不敬为诎身以信【与伸同】道非知孔子者盖道外无身身外无道身诎矣而可以信道吾未之信也【语録阳货恶人本不可见孔子见之亦近于诎身却不知圣人是理合去见他不为诎到与他説话时只把一两字荅他辞温气厚而不自失非圣人不能此○辅氏曰谓诎身以信道是离身与道为二此雄之所以黾勉于莽贤之间而不去也○通曰此一事耳而见圣人一言一动无非时中之妙阳货欲见孔子而遽见之非中也既有馈而不往拜之非中也不欲其称则中小人之计非中也不幸遇诸涂而又避之则絶小人之甚非中也理之直者其辞易至于不逊非中也辞之逊而或有所诎非中也圣人不循物而亦不苟异不絶物而亦不苟同愈雍容不迫而愈刚直不诎此所以为圣人时中之妙也】
　　○子曰性相近也习相逺也
　　此所谓性兼气质而言者也【语録性是天赋予人只一同气质所禀却自有厚薄人之厚于仁而薄于义余于礼而不足于智便自气质上来○性非气质则无所寄气非天性则无所成○气质之説起于张程极有功于圣门有补于后学读之使人深有感○饶氏曰兼字尤精盖谓之相近则是未免有些不同处固不可便指为本然之性然其所以相近者正以本然之性寓于气质之中虽随气质而各为一性而其本然者常为之主故气质虽殊而性终不甚相逺也此是以本然之性兼气质而言之非専指气质而言也】气质之性固有美恶之不同矣然以其初而言则皆不甚相逺也但习于善则善习于恶则恶于是始相逺耳【或问习之相逺曰自其常者而言之则性之善者习于善而日进乎高明性之恶者亦习于恶而日流乎污下也自其变者而言之则性之善者或习于恶而失其善性之恶者或习于善而失其恶也凡是四者始皆相近而终则相逺矣○吴氏曰习与性成言性习始此中人上下之质相去本不甚逺唯习于善则日造乎高明习于恶则日沦乎污下以是而相逺耳上知生知安行何事于习下愚习于恶则有之习于善则无矣上知下愚相去逺矣又岂待习而然哉】　程子曰此言气质之性非言性之本也若言其本则性即是理理无不善孟子之言性善是也何相近之有哉【语録性相近是气质之性本然之性一般无相近○辅氏曰性之本谓不兼乎气质而言之也既不兼乎气质则纯以理而言理则天地人物一而已矣何相近之可言哉○通曰伊尹曰习与性成是专主气质之性而言习如此性之成也遂如此所以言性在习之后夫子曰性相近习相逺是兼气质之性而言性如此而习则未必皆如此所以言性在习之先若论天命之性则纯粹至善一而已矣不可以相近言此所谓相近者兼气质言也天命之性本不离乎气质之性其初犹未甚相逺盖天命之性犹未漓也赤子之生无有五方其声一也性之相近也如之长则言语不通饮食不同有至死莫能相为者习之相逺也如之】
　　○子曰唯上知与下愚不移【知去声】
　　此承上章而言人之气质相近之中又有美恶一定而非习之所能移者【语録性相近是通善恶知愚説上智下愚是就中摘出悬絶者説○吴氏曰此章言智愚悬絶而有不可变迁者唯者别而指之之辞上知气最清自不移于恶下愚气最浊不可使移而善】○程子曰人性本善有不可移者何也语其性则皆善也语其才则有下愚之不移所谓下愚有二焉自暴自弃也人苟以善自治则无不可移虽昏愚之至皆可渐【音尖】磨而进也惟自暴者拒之以不信自弃者絶之以不为虽圣人与居不能化而入也仲尼之所谓下愚也然其质非必昏且愚也往往彊戾而才力有过人者商辛是也圣人以其自絶于善谓之下愚然考其归则诚愚也【语録问集注谓气质相近之中又有一定而不可易者复举程子无不可移之説似不合曰且看孔子説底如今却自有不移防人如尧舜不可为桀纣桀纣不可使为尧舜之类程子却又推其説须知其异而不害其为同○习与性成而至于相逺则固有不移之理然人性本善虽至恶之人一日而能从善则为一日之善人岂有终不可移之理○拒之以不信只是説道没这道理絶之以不为是知有这道理自割断了不肯做自暴者有强悍意自弃者有懦弱意○吴氏曰下愚以质言自暴自弃以人事言质虽可移而自不移者暴弃之谓也○饶氏曰性相近是説性上知下愚是説才善恶性也知愚才也性虽相近而才之等级不齐有相去甚悬絶者才既悬絶则性亦非习之所能移矣又曰不移不是不可移是不肯移耳善底性不肯移而为恶恶底性不肯移而为善肯不肯虽属心其所以肯不肯者则才实为之也】或曰此与上章当合为一子曰二字盖衍文耳
　　○子之武城闻歌之声
　　琴瑟也时子游为武城宰以礼乐为教故邑人皆歌也【黄氏曰歌且歌也合乐曰歌人声丝声皆堂上之乐也】
　　夫子莞尔而笑曰割鸡焉用牛刀【莞华版反焉于防反】
　　莞尔小笑貌盖喜之也因言其治小邑何必用此大道也
　　子游对曰昔者偃也闻诸夫子曰君子学道则爱人小人学道则易使也【易去声】
　　君子小人以位言之子游所称盖夫子之常言言君子小人皆不可以不学故武城虽小亦必教以礼乐【语録君子学道是晓得那已欲立而立人已欲达而达人与那干称父坤称母底道理方能爱人小人学道不过晓得那孝弟忠信而已故易使也○饶氏曰君子小人以位言方其学时君子小人犹未分也后来入仕者则用此道以爱人在闾阎畎畆间者亦自知义所以易使】
　　子曰二三子偃之言是也前言戏之耳
　　嘉子游之笃信又以解门人之惑也○治有大小而其治之必用礼乐则其为道一也但众人多不能用而子游独行之故夫子骤闻而深喜之因反其言以戏之而子游以正对故复是其言而自实其戏也【冯氏曰古之学者春诵夏盖御琴瑟歌咏讽诵之耳城以武名乃岩险用武之地以左传考之可见耳夫习俗尚武子游乃能以道化其民使习于礼乐变甲胄之俗为歌之声此夫子所以喜之而以戏言发实语也○饶氏曰歌如何见得是学道又歌是乐集注如何添礼字説古者教人春秋教以礼乐冬夏教以诗书才教便兼诗书礼乐不应只教以歌春习乐夏习诗秋习礼冬习书皆因时以为教春夏阳气发达之时声属阳故教以诗乐想夫子过武城是春夏时也闻歌便知其以礼乐为教学诗书礼乐即是学道○熊氏曰子游宰武城之事凡两见一以人才为重一以道化为先皆为教之本也○通曰所谓道者仁义礼乐而已平日以礼乐为教故上焉教此者知有抚下之仁下焉学此者知有事上之义熏陶礼乐渐磨仁义武城一小邑若有唐虞雍熙气象夫子如之何不喜之深固不觉其言之戏也】
　　○公山弗扰以费畔召子欲往
　　弗扰季氏宰与阳虎共执桓子据邑以叛【与畔同○冯氏曰公山氏弗扰名一云不狃字子泄费邑宰也与阳虎共执季桓子虎败出奔费扰据邑以叛】
　　子路不説曰末之也已何必公山氏之之也
　　末无也言道既不行无所往矣何必公山氏之往乎【冯氏曰子路不恱可见忠于师而情之眞矣然弗扰以陪臣叛大夫则不可徃卫辄以子拒父则可仕无乃讲学之发明而欠宻察之功乎此六蔽之诲所以为切于子路也】
　　子曰夫召我者而岂徒哉如有用我者吾其为东周乎【夫音扶】
　　岂徒哉言必用我也为东周言兴周道于东方【王氏曰诸家説不然文公独取古注○辅氏曰鲁在周之东故云尔盖圣人无小成苟就之事如获用焉不兴周道以继文武不已也】○程子曰圣人以天下无不可有为之人亦无不可改过之人故欲往然而终不往者知其必不能改故也【叶氏曰虎与不狃欲去三桓一也虎欲见子而不见不狃召子而欲往其用心必有异于虎者又曰道之废兴在用不用耳不以其人也齐景公不能用则虽待以季孟之间而子行不狃虽叛而曰如有用我者则庶乎其能用矣然必有夫子而后能之非子路之所及也○通曰门人岂有不説于夫子者而子路不恱者二岂知夫子之于南子其辞不见者义也不得已而见亦有可见之礼也夫子之于公山弗扰其欲往者仁也而卒不往者盖有知人之知也圣人一动一静莫非天理莫非适乎时中而子路未之知也然非子路之疑则夫子之心又孰得而知之】
　　○子张问仁于孔子孔子曰能行五者于天下为仁矣请问之曰恭寛信敏惠恭则不侮寛则得众信则人任焉敏则有功惠则足以使人
　　行是五者则心存而理得矣【胡氏曰心主于五者则本心不失故曰心存以是五者施之事则揆之于理而合故曰理得】于天下言无适而不然犹所谓虽之夷狄不可弃者【辅氏曰行是五者则固心存而理得矣然是心一有间断之时则亡矣是理五者又必自一家】一【有亏欠之处则失矣故其行是国以至于天下无适而不然然后其心公平其理周遍而仁之体用举矣】五者之目盖因子张所不足而言尔【胡氏曰五常百行何莫非仁而独以是言故疑其为子张所不足也】任倚仗也【任是堪倚靠】又言其效如此【胡氏曰并及其效者欲其因是而验之】○张敬夫曰能行此五者于天下则其心公平而周遍可知矣然恭其本与【平声○饶氏曰集注以心存理得为仁是指能行五者而言南轩以公平周遍为仁是兼行于天下而言又曰南轩于五者以恭为本亦与胡氏释道千乗之国章谓五者以敬为主同意恭敬则心存心存然后理得故能行下四者○胡氏曰谓恭其本者四者皆以事言而恭则切于身也】李氏曰此章与六言六蔽五美四恶之类皆与前后文体大不相似【马氏曰问仁无称问仁于孔子者抑齐论与○通曰子张问仁而夫子答之以能行五者于天下盖子张平日问达问行其志欲得行于彼夫子则因其问仁而告之以能行乎此者也能行此五者则心存而理得能行之于天下则心公平而徧子张未能行此于天下亦何由而得行于天下哉】
　　○佛肸召子欲往【佛音弼肸许宻反】
　　佛肸晋大夫赵氏之中牟宰也
　　子路曰昔者由也闻诸夫子曰亲于其身为不善者君子不入也佛肸以中牟畔子之往也如之何
　　子路恐佛肸之浼夫子故问此以止孔子之行亲犹自也不入不入其党也
　　子曰然有是言也不曰坚乎磨而不磷不曰白乎涅而不缁【磷力刃反湼乃结反】
　　磷薄也涅染皂物【齐氏曰涅水中黒土今江东皂泥】言人之不善不能浼已杨氏曰磨不磷涅不缁而后无可无不可坚白不足而欲自试于磨涅其不磷缁也者防希
　　吾岂匏瓜也哉焉能系而不食【焉于虔反】
　　匏瓠也匏瓜系于一处而不能饮食人则不如是也【黄氏曰匏瓜蠢然一物耳则不能动不食则无所知吾乃人类在天地间能动作有思虑自当见之于用而有益于人岂微物之比哉世之奔走以糊其口于四方者往往借是言以自况失圣人之防矣此不可以不辩○饶氏曰植物之不能饮食不特匏瓜为然不食疑只是不为人所食如硕果不食井渫不食是也盖匏瓜之苦者人不食但可蓄之以为壶如匏有苦叶济有深涉注者谓但可为壶以涉水是也又如有敦瓜苦烝在栗薪即是匏瓜系于栗薪之上系而不食譬如人之空老而不为世用者也圣人道济天下其心岂欲如是哉】○张敬夫曰子路昔者之所闻君子守身之常法夫子今日之所言圣人体道之大权也然夫子于公山佛肸之召皆欲往者以天下无不可变之人无不可为之事也其卒不往者知其人之终不可变而事之终不可为耳一则生物之仁一则知人之智也【语録子路于公山氏疑夫子之不必往故夫子言可往之理于佛肸恐其浼夫子故夫子告以不能浼已之意各因其所疑而喻之耳○辅氏曰自圣人言之则固无不可为之时亦无不可为之事亦无不可教之人然其所遇则有不可必者天未欲平治天下则在时者有不可为也上之人不我用则在事者有不可为也诲之谆谆听之藐藐则在人者有不可为也○吴氏曰必通考之然后圣人之防始备见而无遗○通曰或谓公山弗扰非叛鲁也叛季氏也故夫子欲往将以兴周道于鲁也佛肸之叛但谓其不足浼已而已殊不知圣人之于二者其欲往以其召也而卒于不往以其叛也苟因弗扰之叛而可以兴鲁即所谓以乱易乱者也夫子岂为之哉】
　　○子曰由也女闻六言六蔽矣乎对曰未也【女音汝下同】蔽遮掩也【胡氏曰亦犹为物所蔽仅得其一偏而不见其全体也】
　　居吾语女【语去声】
　　礼君子问更端则起而对故夫子谕子路使还坐而告之
　　好仁不好学其蔽也愚好知不好学其蔽也荡好信不好学其蔽也贼好直不好学其蔽也绞好勇不好学其蔽也乱好刚不好学其蔽也狂【好知并去声】
　　六言皆美徳然徒好之而不学以明其理则各有所蔽【黄氏曰仁智信直勇刚皆美徳也又必学以明夫理何哉六者徳之大目耳轻重浅深当施不当施之间其理固多端也今但见其大目而笃好之不复务学以究其理之曲折则见其一而蔽其一未有不流于一偏者也○饶氏曰学所以明理如好仁防学便知得义有个裁制好勇底学便知得礼有个节文】愚若可陷可罔之类荡谓穷高极逺而不知所止贼谓伤坏于物【饶氏曰信而不明理则不度事理之可否而欲必践其言如此者必至于害事如尾生之信是自贼其身者也】勇者刚之发刚者勇之体【饶氏曰勇属气刚属质故曰勇者刚之发刚者勇之体】狂躁率也【辅氏曰此与狂猾之狂不同躁率则近乎刚恶也故特释之】○范氏曰子路勇于为善其失之者未能好学以明之也故告之以此曰勇曰刚曰信曰直又皆所以救其偏也【陈用之曰子路知力行而未能好学以明理故语以此信直勇刚子路之所好也先之以仁知使之知所好也或曰此子路初见夫子之时○通曰圣人生知自无所蔽常人无知毎有所蔽学者致知故能去蔽孔门中惟顔子好学故触处洞然亦惟顔子无所蔽子路其能如顔子之好学否乎】
　　○子曰小子何莫学夫诗【夫音扶】
　　小子弟子也【冯氏曰何莫云者深叹学者何为而莫之肯学也】
　　诗可以兴
　　感发志意
　　可以观
　　考见得失【黄氏曰兴羣怨皆指学诗者而言观则似指诗而言谓可考诗人之得失也然以为观已得失亦可通下文既有多识为以此识彼则此观为观已然后四语皆一意也】
　　可以羣
　　和而不流
　　可以怨
　　怨而不怒
　　迩之事父逺之事君
　　人伦之道诗无不备二者举重而言
　　多识于鸟兽草木之名
　　其绪余又足以资多识○学诗之法此章尽之读是经者所宜尽心也【辅氏曰论语之论及诗者多矣而惟此章为备学者苟于此而尽心焉则有以感发其志意而为善不懈有以考见其得失而于事无惑和而不流则得羣居之道怨而不怒则尽人情之微以至迩之事父逺之事君则于人伦之际各尽其道多识于鸟兽草木之名则可以为博物洽闻之君子○通曰何莫由斯道圣人怪天下之人何故而不由此道也何莫学夫诗怪其门人何故而不学夫诗也可兴可羣可观可怨大有闗于纲常小有资于学识诗之功用如此当学而不知学其故何哉】
　　○子谓伯鱼曰女为周南召南矣乎人而不为周南召南其犹正墙面而立也与【女音汝与平声】
　　为犹学也【冯氏曰为读如髙叟为诗之为】周南召南诗首篇名所言皆修身齐家之事【辅氏曰二南之诗于文王齐家之事则见之矣至于修身之事则未尝及也今乃谓修身齐家之事何哉身者家之本也圣人之化未有不本于身者文王之化自内及外则修身之事固在其中也】正墙面而立言即其至近之地而一物无所见一步不可行【语録若不修身齐家则自然推不去是一步不可行也如何是一物无所见曰一身一家已自都理会不得况其逺者乎此可见知与行相须之义○冯氏曰此疑在伯鱼过庭之后已告之学诗恐其未必践言而复告之也书云不学面墙面墙盖古语也○通曰周南召南风之始也学乎此则知国之始于家家之始于身矣】
　　○子曰礼云礼云玉帛云乎哉乐云乐云钟鼓云乎哉敬而将之以玉帛则为礼和而发之以钟鼓则为乐遗其本而专事其末则岂礼乐之谓哉【辅氏曰敬者在中之礼和者在中之乐○胡氏曰玉帛五玉三帛礼文之重者也钟金声鼓革声乐器之大者也非玉帛无以为礼非钟鼓无以为乐然礼乐有本有末玉帛钟鼓末也礼之本在于敬假玉帛以将之乐之本在于和假钟鼓以发之周末文灭其质但以玉帛为礼钟鼓为乐】○程子曰礼只是一个序乐只是一个和只此两字含蓄多少义理天下无一物无礼乐且如置此两椅一不正便是无序无序便乖乖便不和又如盗贼至为不道然亦有礼乐盖必有总属必相听顺乃能为盗不然则叛乱无统不能一日相聚而为盗也礼乐无处无之学者须要识得【胡氏曰程子欲人知礼乐之理无所不在然学者记録杂以方言至于盗贼亦有礼乐姑借其近且粗者极言之非眞所谓礼乐也然序和二字尤亲切又见礼为乐　之本也○黄氏曰程子集注之言礼乐不但敬与序之不同虽言和则同而所以为和亦不同也集注之敬与和主人心而言也程子之序与和主事理而言也然有人心之敬与和则见于事理者始有序而和矣○饶氏曰二説相须其义始备如人而不仁如礼何章集注举李氏人心亡亦是就人心上説举程子失正理则无序而不和亦是就事理上説○通曰八佾篇言礼乐集注但述程子序与和之説此章不但述程子所谓序与和必先曰敬与和何也盖敬和从人心上説八佾篇既曰人心亡矣是以下文但言无序不和也○吴氏曰先儒皆以和言乐而言礼所指不同周子云理程子云序朱子云敬○冯氏曰复曰云者谓人所常言也乎哉疑而反之之辞谓礼乐之所云者止云玉帛钟鼓而已哉盖礼者天地之序乐者天地之和玉帛有等差所以明其序钟鼓有声音所以发其和是时礼乐废壊皆僭窃其文而不知其本诸侯僭天子大夫僭诸侯则无序矣征伐相寻国异政家殊俗则不和矣夫子之言亦必有为而发也】
　　○子曰色厉而内荏譬诸小人其犹穿窬之盗也与【荏而审反与平声】
　　厉威严也荏柔弱也小人细民也穿穿壁窬逾墙言其无实盗名而常畏人知也【语録为他意在要瞒人故其心常怕人知如做贼然○黄氏曰穿窬内懐为盗之实而外饰非盗之状以欺人故以譬夫内本柔弱而外为严厉以欺人者也○饶氏曰色不止顔色凡形见于外者皆是如前篇以论笃为色庄是也外示庄厉而内实柔弱譬如穿窬之人日间显显处与平人无异而夜间幽暗处则为盗○王氏回曰此有为之言曰譬诸小人则指当时之大人也○通曰易泰卦以内健外顺为君子之道否卦以内柔外刚为小人之道此则厉者外为刚之容荏者内蕴柔之恶者也】
　　○子曰乡原徳之贼也
　　乡者鄙俗之意【黄氏曰乡之得名本以鄙俗为言也故曰我犹未免为乡人也亦犹都鄙之称都之为言美也鄙之为言俗也然则乡者亦鄙之类与】原与愿同荀子原慤注读作愿是也乡原乡人之愿者也盖其同流合污以媚于世故在乡人之中独以愿称【黄氏曰其称原人而必加之以乡者以见其鄙俗非公论之所在故是非错缪而称之愿也】夫子以其似徳非徳而反乱乎徳故以为徳之贼而深恶之详见孟子末篇【语録贼字比弃字説得重而有力○黄氏曰徳者务合乎理者也乡原求媚于世则不必皆合乎理而委曲迁就似乎理而实非理使人之为善者莫知乎理之正是天下之正徳反为乡原所害也如廉洁理之正也乡原不欲为廉洁以异俗故亦同乎污俗而外为説以自盖使人视之似廉洁然实非廉洁而反以害廉洁之正也故贪夫不足以害夫廉似亷非廉者乃所以害夫廉也夫子所以深恶之也○吴氏曰谨愿似是媚世则非故害徳媚世者圣人之所深恶也○通曰臯陶九徳愿居其一然愿而不恭非所以为徳矣况谓之乡原其为原也但见称于鄙俗之人而不见称于君子非所以为徳矣非徳而似徳故以为徳之贼】
　　○子曰道听而涂说徳之弃也
　　虽闻善言不为己有是自弃其徳也○王氏曰君子多识前言往行以畜其徳道听涂说则弃之矣【胡氏曰徳之弃与上章徳之贼文势相类彼以徳而乱徳故云徳之贼此可以进徳而不进故云徳之弃○郑氏曰无所得而窃其名故曰贼有所闻而不蓄诸已故曰弃○饶氏曰两徳字来歴不同上章所谓徳是得之于天者此章所谓徳是得之于人者有所闻于人而不能蓄之以为己有是弃其所得于人者乡原之人似徳而非徳以人伪乱天理是害其所得于天者也○通曰道听方入乎耳而涂説已出诸口口耳之间四寸之躯耳于身心何闗焉故以为徳之弃】
　　○子曰鄙夫可与事君也与哉【与平声】
　　鄙夫庸恶陋劣之称
　　其未得之也患得之既得之患失之
　　何氏曰患得之谓患不能得之【胡氏曰盖如有周不显帝命不时词急而文省耳】
　　苟患失之无所不至矣
</div>
    <div class="pagination">
<a href="四书通_page21.html">上一页</a><span>...</span><a href="四书通_page17.html">17</a><a href="四书通_page18.html">18</a><a href="四书通_page19.html">19</a><a href="四书通_page20.html">20</a><a href="四书通_page21.html">21</a><span class="current-page">22</span><a href="四书通_page23.html">23</a><a href="四书通_page24.html">24</a><a href="四书通_page25.html">25</a><a href="四书通_page26.html">26</a><a href="四书通_page27.html">27</a><span>...</span><a href="四书通_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
