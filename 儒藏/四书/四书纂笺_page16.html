<!DOCTYPE html>
<html>
<head>
    <meta charset="UTF-8">
    <title>四书纂笺 - 第 16 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书纂笺 - 第 16 页/共 44 页</h1>
    <div class="content">　　葢闻之夫子
　　死生有命富贵在天
　　命禀于有生之初非今所能移天莫之为而为非我所能必但当顺受而已
　　君子敬而无失与人恭而有礼四海之内皆兄弟也君子何患乎无兄弟也
　　既安于命又当修其在已者故又言苟能持己以敬而不闲【去声】防【徒玩反】接人以恭而有节文则天下之人皆爱敬之如兄弟矣葢子夏欲以寛牛之忧故为是不得已之辞读者不以辞害意可也　胡氏曰子夏四海皆兄弟之言特以广司马牛之意意圎而语滞者也唯圣人则无此病矣且子夏知此而以哭子丧【去声】明【礼记檀弓篇子夏丧其子而丧其明】则以蔽于爱而昩于礼是以不能践其言尔
　　○子张问明子曰浸润之譛肤受之愬不行焉可谓明也已矣浸润之譛肤受之愬不行焉可谓逺也已矣【譛庄防反愬苏路反】
　　浸润如水之浸灌滋润渐【将廉反】渍而不骤也譛毁人之行【去声】也肤受谓肌肤所受利害切身如易所谓剥床以肤切近灾者也【易剥之六四剥床以肤象曰切近灾也】愬愬已之寃也毁人者渐渍而不骤则听者不觉其入而信之深矣愬寃者急迫而切身则听者不及致详而发之暴矣二者难察而能察之则可见其心之明而不蔽于近矣此亦必因子张之失而告之故其辞繁而不杀【所界反】以致丁宁之意云　杨氏曰骤而语之与利害不切于身者不行焉有不待明者能之也故浸润之譛肤受之愬不行然后谓之明而又谓之逺逺则明之至也书曰视逺惟明
　　○子贡问政子曰足食足兵民信之矣
　　言仓廪实而武备修然后教化行而民信于我不离叛也
　　子贡曰必不得已而去于斯三者何先曰去兵【去上声下同】言食足而信孚则无兵而守固矣
　　子贡曰必不得已而去于斯二者何先曰去食自古皆有死民无信不立
　　民无食必死然死者人之所必不免无信则虽生而无以自立不若死之为安故宁死而不失信于民使民亦宁死而不失信于我也　程子曰孔门弟子善问直穷到底如此章者非子贡不能问非圣人不能答也愚谓以人情而言则兵食足而后吾之信可以孚于民以民徳而言则信本人之所固有非兵食所得而先也是以为政者当身率其民而以死守之不以危急而可弃也
　　○棘子成曰君子质而已矣何以文为
　　棘子成卫大夫疾时人文胜故为此言
　　子贡曰惜乎夫子之说君子也驷不及舌
　　言子成之言乃君子之意然言出于舌则驷马不能追之又借其失言也
　　文犹质也质犹文也虎豹之鞟犹犬羊之鞟【鞟其郭反】鞟皮去【上声下同】毛者也言文质等耳不可相无若必尽去其文而独存其质则君子小人无以辨矣夫【音扶】棘子成矫当时之固失之过而子贡矫子成之弊又无本末轻重之差胥失之矣
　　○哀公问于有若曰年饥用不足如之何
　　称有若者君臣之词用谓国用公意葢欲加赋以足用也
　　有若对曰盍彻乎
　　彻通也均也周制一夫受田百畆而与同沟共井之人通力合作计畆均收大率民得其九公取其一故谓之彻【笺见孟子】鲁自宣公税畆又逐畆什取其一则为什而取二矣【春秋宣公十五年初税畆左传初税畆非礼也谷生不过借以丰财也】故有若请但専行彻法欲公节用以厚民也
　　曰二吾犹不足如之何其彻也
　　二即所谓什二也公以有若不喻其防故言此以示加赋之意
　　对曰百姓足君孰与不足百姓不足君孰与足
　　民富则君不至独贫民贫则君不能独富有若深言君民一体之意以止公之厚敛【去声下同】为人上者所宜深念也　杨氏曰仁政必自经界始经界正而后井地均糓禄平而军国之须皆量是以为出焉故一彻而百度举矣上下宁忧不足乎以二犹不足而敎之彻疑若迂矣然什一天下之中正多则桀寡则貉【二语见扬子法言本孟子白圭曰章】不可改也后世不究其本而唯末之图故征敛无艺【周礼匠人九夫为井郑注诸侯専一国之政为其贪暴税民无艺贾公彦疏艺谓准法】费出无经而上下困矣又恶【平声】知盍彻之当务而不为迂乎
　　○子张问崇徳辨惑子曰主忠信徙义崇徳也
　　主忠信则本立徙义则日新
　　爱之欲其生恶之欲其死既欲其生又欲其死是惑也【恶去声】
　　爱恶人之常情也然人之生死有命非可得而欲也以爱恶而欲其生死则惑矣既欲其生又欲其死则惑之甚也
　　诚不以富亦祗以异
　　此诗小雅我行其野之词也旧说夫子引之以明欲其生死者不能使之生死如此诗所言不足以致富而适足以取异也程子曰此错简当在第十六篇齐景公有马千驷之上因此下文亦有齐景公字而误也　杨氏曰堂堂乎张也难与并为仁矣则非诚善补过不蔽于私者故告之如此
　　○齐景公问政于孔子
　　齐景公名杵臼鲁昭公末年孔子适齐【史记世家季平子得罪鲁昭公昭公率师撃平子平子与孟氏叔孙氏三家共攻昭公昭公师败奔于齐齐处昭公于干侯鲁乱孔子适齐为髙昭子家臣以通乎景公】
　　孔子对曰君君臣臣父父子子
　　此人道之大经政事之根本也是时景公失政而大夫陈氏厚施【去声】于国【左昭二年晋少姜卒齐侯使晏婴请继室于晋既成昏晏子受礼叔向从之宴叔向曰齐其何如晏子曰此季世也吾弗知齐其为陈氏矣公弃其民而归于陈氏齐旧四量豆区乌侯反釡钟四升为豆各自其四以登于釡釜十则钟陈氏三量皆登一焉钟乃大矣以家量贷而以公量收之山木如市弗加于山鱼盐蜃蛤弗加于海民参其力二入于公而衣食其一公聚朽蠧而三老冻馁国之诸市屦贱踊贵民人痛疾而或燠之于值反休虚位反其爱之如父母而归之如流水欲无获民将焉避之】景公又多内嬖而不立太子【左哀五年齐燕姬生子不成而死诸子鬻姒之子荼嬖诸大夫恐其为太子也言于公曰君之齿长矣未有太子若之何公曰二三子间音闲于忧虞则有疾疢亦姑谋乐何忧于无君公疾使国恵子髙昭子立荼寘羣公子于莱秋景公卒冬公子嘉公子驹公子黔奔卫公子鉏公子阳生来奔六年八月陈僖子使召公子阳生而立之是为悼公公使朱毛迁孺子荼于骀杀之】其君臣父子之间皆失其道故夫子告之以此
　　公曰善哉信如君不君臣不臣父不父子不子虽有粟吾得而食诸
　　景公善孔子之言而不能用其后果以继嗣不定啓陈氏弑君篡国之祸【史记田敬仲世家五世孙田厘子乞事齐景公为大夫其收赋税于民以小斗受之其粟予民以大斗行隂徳于民而景公弗禁由此田氏得齐众心宗族益强景公太子死后有宠姬曰芮子生子荼景公病命其相国恵子髙昭子以荼为太子公卒两相立荼是为晏孺子而田乞不恱以兵入公室攻昭子杀之恵子奔莒屡孺子奔鲁田乞使人迎阳生于鲁遂立阳生于田乞之家是为悼公田乞为相専齐政四年卒子恒立是为成子其后鲍牧弑悼公齐人共立其子壬是为简公未几田氏之徒弑简公于徐州弟平公骜立田恒为相言于平公曰徳施人之所欲君其行之刑罚人之所恶臣请行之行之五年齐国之政皆归于田恒于是尽诛鲍晏及公族之强者而割齐自安平以东至琅琊自为封邑封邑大于平公之所食恒卒子襄子盘立卒子庄子白立卒子太公和立和迁齐康公于海上食一城以奉其先祀康公之十九年田和立为齐侯列于周室纪元年】　杨氏曰君之所以君臣之所以臣父之所以父子之所以子是必有道矣景公知善夫子之言而不知反求其所以然葢恱而不绎者齐之所以卒于乱也
　　○子曰片言可以折狱者其由也与【折之舌反与平声】
　　片言半言折防【丁乱反】也子路忠信明决故言出而人信服之不待其辞之毕也
　　子路无宿诺
　　宿留也犹宿怨之宿急于践言不留其诺也记者因夫子之言而记此以见【形甸反】子路之所以取信于人者由其养之有素也　尹氏曰小邾射【音亦】以句绎【音沟亦】奔鲁曰使季路要【平声】我吾无盟矣千乘【去声】之国不信其盟而信子路之一言其见信于人可知矣【左哀十四年小邾射以句绎来奔曰使季路要我吾无盟矣使子路子路辞季康子使冉有谓之曰千乗之国不信其盟而信子之一言子何辱焉对曰鲁有事于小邾不敢问故死其城下可也彼不臣而济其言是义之也由弗能】一言而折狱者信在言前人自信之故也不留诺所以全其信也
　　○子曰听讼吾犹人也必也使无讼乎
　　范氏曰听讼者治其末塞其流也正其本清其源则无讼矣　杨氏曰子路片言可以折狱而不知以礼逊为国则未能使民无讼者也故又记孔子之言以见圣人不以听讼为难而以使民无讼为贵
　　○子张问政子曰居之无倦行之以忠
　　居谓存诸心无倦则始终如一行谓发于事以忠则表里如一　程子曰子张少仁无诚心爱民则必倦而不尽心故告之以此
　　○子曰博学于文约之以礼亦可以弗畔矣夫
　　重出
　　○子曰君子成人之美不成人之恶小人反是
　　成者诱掖奬劝以成其事也君子小人所存既有厚薄之殊而其所好【去声】又有善恶之异故其用心不同如此
　　○季康子问政于孔子孔子对曰政者正也子帅以正孰敢不正
　　范氏曰未有已不正而能正人者　胡氏曰鲁自中叶政由大夫家臣效尤据邑背【音佩】叛【自季武子始専国政厯悼平桓子凡四世为家臣阳虎所执】不正甚矣故孔子以是告之欲康子以正自克而改三家之故惜乎康子之溺于利欲而不能也
　　○季康子患盗问于孔子孔子对曰苟子之不欲虽赏之不窃
　　言子不贪欲则虽赏民使之为盗民亦知耻而不窃胡氏曰季氏窃柄康子夺嫡民之为盗固其所也
　　盍亦反其本邪孔子以不欲启之其防深矣夺嫡事见春秋传【左哀三年季孙有疾命正常曰我死南孺子之子男也则以告而立之女也则肥也可季孙卒康子即位旣葬康子在朝南氏生男正常载以如朝告曰夫子有遗言命其圉臣曰南氏生男则以告于君与大夫而立之今生矣男也敢告遂奔卫康子请退公使共刘视之则或杀之矣】
　　○季康子问政于孔子曰如杀无道以就有道何如孔子对曰子为政焉用杀子欲善而民善矣君子之徳风小人之徳草草上之风必偃【焉于防反】
　　为政者民所视效何以杀为欲善则民善矣上一作尚加也偃仆【音赴】也　尹氏曰杀之为言岂为人上之语哉以身教者从以言教者讼【二句见后汉书第五伦传】而况于杀乎
　　○子张问士何如斯可谓之达矣
　　达者徳孚于人而行无不得之谓
　　子曰何哉尔所谓达者
　　子张务外夫子葢已知其问之意故反诘【吃吉反】之将以其病而药之也
　　子张对曰在邦必闻在家必闻
　　言名誉着闻也
　　子曰是闻也非达也
　　闻与达相似而不同乃诚伪之所以分学者不可不审也故夫子既明辨之下文又详言之
　　夫达也者质直而好义察言而观色虑以下人在邦必达在家必达【夫音扶下同好下皆去声】
　　内主忠信而所行合宜审于接物而卑以自牧皆自修于内不求人知之事然徳修于已而人信之则所行自无窒【音质】碍矣
　　夫闻也者色取仁而行违居之不疑在邦必闻在家必闻【行去声】
　　善其顔色以取于仁而行实背【音佩】之又自以为是而无所忌惮此不务实而専务求名者故虚誉虽隆而实徳则病矣　程子曰学者须是务实不要近名有意近名大本已失更学何事为【去声下同】名而学则是伪也今之学者大抵为名为名与为利虽清浊不同然其利心则一也尹氏曰子张之学病在乎不务实故孔子告之皆笃实之事充乎内而乎外者也当时门人亲受圣人之教而差失有如此者况后世乎
　　○樊迟从逰于舞雩之下曰敢问崇徳修慝辨惑【慝吐得反】胡氏曰慝之字从心从匿葢恶之匿于心者【六书属防意】修者治【平声】而去【上声】之
　　子曰善哉问
　　善其切于为【去声】已
　　先事后得非崇徳与攻其恶无攻人之恶非修慝与一朝之忿忘其身以反其亲非惑与【与平声】
　　先事后得犹言先难后获也为所当为而不计其功则徳日积而不自知矣専于治已而不责人则已之恶无所匿矣知一朝之忿为甚防而祸及其亲为甚大则有以辨惑而惩其忿矣樊迟麤【亦作觕作粗】鄙近利故告之以此三者皆所以救其失也　范氏曰先事后得上义而下利也人惟有利欲之心故徳不崇惟不自省【悉井反】已过而知人之过故慝不修感物而易【去声】动者莫如忿忘其身以及其亲惑之甚者也惑之甚者必起于细防能辨之于蚤则不至于大惑矣故惩忿所以辨惑也
　　○樊迟问仁子曰爱人问知子曰知人【上知字去声下同】爱人仁之施知人知【去声下文知也知者言知仁知并同】之务
　　樊迟未达
　　曽氏曰【名几字吉甫河南人】迟之意葢以爱欲其周而知有所择故疑二者之相悖【音佩】耳
　　子曰举直错诸枉能使枉者直
　　举直错【仓故反】枉者知也使枉者直则仁矣如此则二者不唯不相悖而反相为用矣
　　樊迟退见子夏曰乡也吾见于夫子而问知子曰举直错诸枉能使枉者直何谓也【乡去声见于之见贤徧反】
　　迟以夫子之言専为知者之事又未达所以能使枉者直之理
　　子夏曰富哉言乎
　　叹其所包者广不止言知
　　舜有天下选于众举臯陶不仁者逺矣汤有天下选于众举伊尹不仁者逺矣【选息恋反陶音遥逺如字】
　　伊尹汤之相【去声】也不仁者逺言人皆化而为仁不见有不仁者若其逺去尔所谓使枉者直也子夏葢有以知夫子之兼仁知而言矣　程子曰圣人之语因人而变化虽若有浅近者而其包含无所不尽观于此章可见矣非若他人之言语近则遗逺语逺则不知近也尹氏曰学者之问也不独欲闻其说又必欲知其方不独欲知其方又必欲为其事如樊迟之问仁知也夫子告之尽矣樊迟未达故又问焉而犹未知其何以为之也及退而问诸子夏然后有以知之使其未喻则必将复【扶又反】问矣既问于师又辨于友当时学者之务实也如是
　　○子贡问友子曰忠告而善道之不可则止无自辱焉【告工毒反道去声】
　　友所以辅仁故尽其心以告之善其说以道之然以义合者也故不可则止若以数【音朔】而见疏则自辱矣曽子曰君子以文防友以友辅仁
　　讲学以防友则道益明取善以辅仁则徳日进




　　论语纂笺卷六
　　钦定四库全书
　　论语纂笺卷七
　　元　詹道传　撰
　　子路第十三
　　凡三十章
　　子路问政子曰先之劳之【劳如字】
　　苏氏曰凡民之行【去声】以身先之则不令而行凡民之事以身劳之则虽勤不怨
　　请益曰无倦【无古本作毋】
</div>
    <div class="pagination">
<a href="四书纂笺_page15.html">上一页</a><span>...</span><a href="四书纂笺_page11.html">11</a><a href="四书纂笺_page12.html">12</a><a href="四书纂笺_page13.html">13</a><a href="四书纂笺_page14.html">14</a><a href="四书纂笺_page15.html">15</a><span class="current-page">16</span><a href="四书纂笺_page17.html">17</a><a href="四书纂笺_page18.html">18</a><a href="四书纂笺_page19.html">19</a><a href="四书纂笺_page20.html">20</a><a href="四书纂笺_page21.html">21</a><span>...</span><a href="四书纂笺_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
