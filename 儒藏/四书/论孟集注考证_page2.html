<!DOCTYPE html>
<html>
<head>
    <meta charset="UTF-8">
    <title>论孟集注考证 - 第 2 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>论孟集注考证 - 第 2 页/共 4 页</h1>
    <div class="content">









　　论语集注攷证卷四
　　钦定四库全书
　　论语集注攷证巻五
　　元　金履祥　撰
　　子罕
　　程子曰皆夫子所罕言【叔子也或曰利与命仁若有理欲之间而夫子皆罕言之盖利者义之和天理亦有自然之利未必利欲也伹夫子皆罕言者防其流之弊耳夫子而尝言利学者或流为功利之说夫子尝言命则学者或流为庄氏之说夫子尝言仁学者或流为佛氏之言矣然命亦有二性命之命固难言亦不可躐等而敎若气数之命尝言之亦启学者废人事故前辈谓到人事尽后方可说命正谓此也语録曰言仁之弊于近世胡氏父子见之】达巷其人姓名不传【汉书董仲舒传孟康注云项槖】闻人誉已承之以谦【此章初看则达巷党人之说固失之陋而夫子之言亦近乎戏然达巷智不足以知圣人而不失为爱圣人乃若圣人之心则真见义理之无穷虽一艺亦未易尽其妙射必如羿始可成射之名御必如王良造父始可成御之名一艺之中各亦自有精防之妙亦岂易以成名哉但夫子之辞谦而又谦谓欲使我専一艺以成名则取其最贱者为之可也】缁布冠【礼记曰太古冠布古人不轻于蚕缫以布为重但以粗细色素为吉凶以缕节数为等衰八十缕为一升升者成也吉服冠冕最贵故最细以三十升布为之吉服之用丝者自中古始然亦每每以布为尚故始冠亦缁布冠三十升布则为节一千二百目细密难成不若今世用丝之省力故孔子从之虽非古人所用然孔子服周冕之意正以冠为物小而在众体之上虽华不费故此则从众也此一章全文见夫子处世立身之法】程子【叔子】毋史记作无【世家圣人之心扩然大公物来顺应无意欲无期必无固滞无物我此四者本是平说集注推物欲牵引之故欲学者省察禁止戒其相因滋长尔意是私意之始萌必是私意之指拟固是私意之执着我是私意之结裹都结裹到已私上来又生他意去】程子【未详】详视而黙识【上三罕言犹是观圣人于言语之表此絶四章乃是窥圣人心术之防故杨氏曰云云】畏【犹云戒严也】康地名【避太祖庙讳变匡言康其事详见序说】曰【史记曰弟子惧孔子曰文王既殁云云盖夫子之心与天为一不待自决于言为此言者以释门人之惧也语録问文即是道否朱子曰既是道安得有丧未丧文亦先王之礼文圣人于此极是留意盖古之圣人既竭心思焉将行之万世而无弊者也故常恐其散失而不可攷　何文定曰所谓文者正指典章文物之显然可见者盖当周之末文王周公之礼乐悉已崩壊纪纲文章亦皆荡然无有夫子收入散亡序诗书正礼乐集羣圣之大成斟酌损益以诒来世又作春秋立一王之法是所谓得与斯文者也以一身而任万世纲常之责天生斯人夫岂其数其关于世运岂是些小气数圣人心与天契固有以知匡人决不能违天害己也天生徳于予桓魋其如予何亦同此意】或吴或宋【天子之宰曰太宰宋王者之后呉僭王故当时其宰亦称太宰郑氏邢氏以为吴盖据左氏槖臯之防又子贡尝适吴也洪氏以为宋据列子称商太宰问孔子丘圣者欤之问也或问两存之而谓列子多寓言王文宪谓观知我少贱之辞宜是宋　履祥按夫子本宋人虽居鲁而娶于宋又尝长居宋则是太宰素知其少长之事也】多能章【太宰以多能为圣子贡谓圣又多能夫子谓不在多能语録以子贡之言为尽盖圣主于德而未有不多能者夫子以多能非所以率人而又以谦承之】空空如也【集注不训以至愚解之谓鄙夫之愚也语録圣人谦辞未有无因而发者此章上必有说或因人誉已之知而谦言如此】程子【叔子】河图【伏羲时龙马出河背有五十五阴阳防一与六居北二与七居南三与八居东四与九居西五与十居中是为河图伏羲因之以画卦其后刘氏钩隐互易图书盖本阴阳家传流之误也】顔渊喟然章【何文定曰此顔子择乎中庸始终工夫也今且以文公过闗之喻将此一章作三阙节看盖顔子始初鋭于进道以其天资之高略见道体便欲一蹴而到故竭力以进多方以求欲就圣人高明处入则升一级了又有一级穷之而益见其高欲从圣人博厚处入则透了一层又有一层钻之而益见其坚见圣人之道若在吾前我固不及勇猛赶上则圣人之道又却在后而我又过之终是难得到恰好无过不及处正所谓中庸不可能者故横渠有云高明不可穷博厚不可极则中道不可识盖顔渊之叹也此正是解高坚前后四句文公以为说得好此是顔子用功第一个关节及夫子见顔子求道如此其力而终未有捉模处遂敎顔子且从博文约礼工夫循序以进博文者致知格物也约礼者克己复礼也文欲博者以其万理俱融可以择中而居之不偏礼欲约者以其一私不存可以应物而动皆有则顔子事斯语当下敬领于斯二者百倍其功交进互发日见趣味以至欲罢不能而竭其才及其久也义理昭明本心纯熟向之坚高者今皆识其大本前之瞻忽者今皆见其定体凡其处已治人应事接物虽精粗巨细万变之不同莫不各各有一个不偏不倚无过不及亭亭当当恰好底道理也顔子所谓如有所立卓尔者政为此也此固顔子搳乎中庸之极功其曰如者非谓似见未见盖此等地位非可以言语形象求达者自悟众人固不识也故以如言之云尔看得此又是顔子用功第二阙节虽然顔子择乎中庸则至矣尽矣成矣然比之圣人守之也非化之也所谓未达一间者也盖圣人之于中庸不勉而中不思而得顔子则勉而后中思而后得者也其异于圣人者生熟之间耳以顔子之天资之功力岂不能尽力以求速化然化之一步可以养而至不可以力而进也故其言曰虽欲从之末由也已盖将从容涵养少假嵗月以俟其自化矣此又是顔子用功第三閟节顔子作圣之功夫其本末可谓曲尽真万世学者成法此程夫子所谓学者当学顔子有所依据盖谓此也惜乎天不与年中道而陨夫子所以惜之曰吾见其进也未见其止也盖痛其未至于化而成圣也　履祥按程叔子于此章亦尝以中为言朱子亦深是其言且云圣人只是一个中底道理又曰瞻之在前忽然在后只是中庸不可能然集注无一语及中字葢圣人之道自是中不在言顔子初间求之未得故但见其不可及不可入恍惚不可为象是见得未真也其后愽文约礼功夫至到方见其有所立卓尔是见得真也集注取首尾之言相应故云尔】程子【一条三条叔子二条未详】未达一间【用杨子语】病间【集注如字读作安间之间又云少差王文宪读作去声】无宁【集注宁也宁是死于二三子之手但下有乎字则上有无字犹云莫宁死于二三子之手乎此章前晓之以义理之正则不当为后晓之以利害之实则不必为】用智自私【明道定性书语】沽【去声蔡邕石经作贾之哉贾之哉则是上声】九夷【东汉书曰夷者抵也仁而好生万物扺地而出也故天性仁顺易以道御夷有九种田畎夷干夷方夷黄夷白夷赤夷元夷风夷阳夷箕子避地朝鲜施八条之约使人知禁行数百千年东彜通以柔谨为风异乎三方故仲尼欲居九夷也】何有于我哉【语録曰语有一二处如此皆不可晓旧有三说一以为此数事我皆无有一谓此数事外我复何有一说云于我何有然皆未安熹今缺之又曰此等处必因人言而发履祥按味二则字及不敢字当从第二说人必有言夫子道德之全者而夫子不敢当因曰出但是事公卿入但事父兄于丧事不敢不勉以企及不为酒困如此而已外此何能有于我哉一以自谦二以见道之难尽三以见近事之不可忽于文意似通然此四句在国在家处凶处吉皆已备尽不可谓近事而可忽也】不舍【集注舎上声楚词辨证曰洪注引顔师古曰舍止息也屋舍次舎皆此义论语不舎昼夜谓晓夕不息耳今人或音舍者非是履祥按辨证朱子晚笔则集注未及改耳】程子曰【叔子范氏详之】道体【道体之本然自大德敦化说来则道乃物之体此体乃无形之体而物乃道之用此道体也自小德川流指出此体是有形之体而物乃为道之质与道为体犹云与道做质也道无形质逝者如斯夫一句意尚孤不舍昼夜意思方可见葢大德之敦化如此也】又曰【伯子说也天道流行不已人之所以与天道不相似者间断也所以间断者私欲也私欲之所以生则在一念之发幽隐之处于此能谨则无间断矣】自此至篇终皆勉人进学不已之辞【夫子未尝单说道体此句本谓道体不息学者岂可有止息但因此一言可以窥见道体故程子如此发明尔朱子仍旧归之正意】史记灵公与夫人同车使孔子为次乘【甚矣卫灵公之昏也南子巧于文已过而灵公又巧于文南子之过南子自知其行不为国人所重故借重于夫子而请见之灵公与夫人同滥而浴自知为国人所讥又自知南子之不为国人所重故又借重于夫子而请为次乘焉夫孔子以圣闻天下而见南子则南子非失行公与夫人同车而孔子为次乘则灵公非失礼而南子非失行也南子巧于文已过而灵公又巧于文南子之过甚矣灵公之昏也见小君礼之所有故夫子犹可以留为次乘礼之所无故孔子丑之而行意决矣】招徭【徐广注翺翔也此章与吾未见能见其过而内自讼者语意一般只作叹辞亦可但史记既有此书则集注不得不引恐因此而发耳】为山【此章总以自平地为山设喻或为山将成尚亏一篑而止者或尚是平地方覆一篑而进者其进其止由其已心非人所能与也王文宪曰此下四章皆进止之意履祥谓至篇终皆此意吾末如何不可夺志皆吾止吾进之意】曾子曰【出曾子单离居篇曰年三十四十之间而无艺则无艺矣五十而不以善闻则无闻矣其少不讽诵其壮不论议其老不敎诲亦可谓无业之民矣】防言者婉而导之也【防卦一阴潜入二阳之下盖顺而入之之意】緼枲着也袍衣有著者【着郑康成注仪礼着以絮谓充之以絮也文选注作张吕反枲麻也汉书束緼注乱麻也衣之有着谓衣之有絮者緼则以乱麻为絮也庄子緼袍司马注谓以麻緼为絮】忮【之豉反忌害之意俗或读作忌非然庄子音义亦一作忌】后雕【松栢经冬不雕而但云后雕盖松栢不为霜雪雕耳至春深始生新易旧凡豫章冬青之木皆然】程子【二条并叔子】权称锤也【经如衡之平寻常物事不重不轻则衡未尝不平如遇太重太轻之物则衡不得其平矣须将称锤推来推去方取平也】反经合道【公羊传曰权者何权者反于经然后有善者也行权有道见桓十一年又古注连下文云权道反而后至于大顺又易大传巽以行权韩康伯注权者反经合道邵子曰汉儒以反经合道为权得一端者也权所以平物之轻重圣人行权酌其轻重而行之合其宜而已】权即是经【程氏遗书曰古今多错用权字才説权字便是变诈或权术不知权只是经所不及者权量轻重使之合义便是经也今人说权不是经便是经也此见刘元承所録】权与经亦当有辨【详见通释】唐棣郁李也【尔雅唐棣栘舍人曰唐棣一名栘郭云似白杨江东呼夬栘陆玑曰奥李也一名雀梅亦曰车下李其花或白或赤六月中熟大如李子可食】逸诗【说见思无邪章如此等诗夫子所雅言未尝逸也后世失夫子三百之旧故此等诗不存而别以流传淫诗补其数尔】程子【叔子】
　　乡党
　　恂恂信实貌【恂本训信庄子恂字多作惧意此若作信谨貌尤好盖夫子无非实在乡党则父兄宗族之地又加谨畏耳但书恂平声庄子恂注作去声只从平声亦可】摈【以手揖宾而引之行及就位也礼作傧者谓摈相之人也】摈用命数之半【周礼上公桓圭九寸冕服九章建常九斿樊缨九就贰车九乘介九人礼九牢摈者五人诸侯皆以七为节摈者四人】宾不顾矣【此当时礼辞也聘礼宾出公再拜送宾不顾宾私面于大夫大夫送之再拜宾不顾公食大夫礼宾出公送于大门内再拜宾不顾古者宾礼毕而出即不囘顾主人送拜之亦不囘顾示易退之义故皆曰宾不顾当时辞令遂谓宾去为不顾也】公门高大【天子应门二彻三个则二丈四尺公侯降杀于此然鲁之雉门视天子应门】中门中于门也谓当枨闑之间【中者每门二扉之间有闑如今直门楦也扉之枢有枨如今门刺也每扉各自有中则中枨与闑之间士大夫出入君门由闑右不敢中于门也详见或问】位君之虚位谓门屏之间人君宁立之处所谓宁也【诸侯门内有屏门之外则东西皆卿大夫之位大朝防则国君立于门屏之间谓之宁而卿大夫士各立于其位以朝之此入门之时须过门屏之间君虽不在其地而此乃其立朝之位故过之必敬】



　　俗本【说见学易章】举前曵踵【记玉藻篇曰执龟玉举前曵踵蹜蹜如也谓举足前而踵则曵地不敢高步也】深靑赤色【今尚有之但以为佩囊不以为服】緅绛色【染色再入为绛五入为緅】以饰练服【朞而练以緅为领縁】长【去声凡度长短曰长测浅深曰深量广狭曰广下字皆从去声见周礼注】佩【集注觽砺之属古之君子必佩玉器不止觽砺若觽砺则止于用器非文饰也】襞积【何文定曰襞积杀缝之说礼书防中说得少有分明处只仪礼丧服防内一项说得稍明白襞礼书中只作辟盖辟者襵也积者叠也腰中布幅多而阔须着襵叠作简以束令狭一就身此所谓襞积也】杀缝【谓若深衣之幅下阔上狭缝时自下渐收而上也】明衣【下有阙文】聂而切之【礼记防聂之言牒也先藿叶切之复报切之则成脍聂之涉反牒直輙反报切之者再横切也】鱼烂曰馁肉腐曰败【尔雅文】五谷不成果实未熟【王制】汉陆续之母【出后汉书陆续坐楚王英狱事备极五毒未尝易容一日食至忽悲泣狱吏问其故曰母来不得见故泣尔吏曰何以知之曰母截肉未尝不方断葸以寸为度是以知之】食肉用酱各有所宜【礼记濡鸡醢酱濡鱼卵酱濡鼈醢酱鱼脍芥酱麋腥醢酱之类】食气【气说文许既反亦或作饩然则食气当读作食饩犹云饭料也聘礼凡饩大夫黍粱稷则黍粱稷正谓之气其生牲而亦曰饩者冐此名尔即俗所云生料也此言肉虽多不使胜于饭料又古乞字今作气古气字今作饩】不为量【燕礼无算爵】程子【未详】作必【或云礼记祭上环安知本非字朱子于或问中已辨之盖祭已作菜条中矣又食每品皆祭防菜之食若独祭既非四时常有之则无而菜不必祭乎若礼记谓独食而祭则上环或祭祀陈设亦上环耳】问【馈问也盖饙送而问其安否】雌雉邢氏曰【此防说也比诸说平顺故集注以为正说但既曰雌雉时哉当作字育之时后二说存疑尔】










　　论语集注攷证巻五
　　钦定四库全书
　　论语集注攷证巻六
　　元　金履祥　撰
　　先进
　　先进【先进后进汉书尚有此名但彼谓同时前后辈此似谓古今前后辈】程子【叔子】今反谓之【所以知野人君子为今人之言者盖下文如字斡转吾字提起则知上文为今时之言也余看通释】弟子因孔子之言记此十人而并目其所长【所以知为弟子所记者或问载呉氏之说以例言之谓夫子于门人称名门人称于夫子之前亦名门人自相谓称字或其弟子门人于论语中称之若以理言则夫子敎人未必立此四科之目虽固各因其材亦未尝限其所成也学者自以所长目之尔】程子【伯子】门人之贤者固不止此【曽子传道有若似圣人公西赤之才胜于宰我澹台灭明之勇亚于子路子羔之孝次于闵子樊迟之才亚于冉有曾防漆雕开已见大意子贱之政原思之守其他诸贤未易枚举开元礼既拘十哲之数其复顔子升侑而以曾子补十哲是矣曽子升侑而遂以子张备十哲可乎景定之礼以顔曾思孟为四侑万世公论于斯为允然前次议者犹以顔路曾晳伯鱼并在下列为未安则如之何则亦复古之制而已古者庙寝之制前为堂而后为室宗庙之祭先室事而后堂事而庠序之礼先献酬而后燕礼今二丁之祭宜先用飨礼牲币旅陈享先圣而南面于堂以顔曾思孟侑继用燕礼笾豆簠簋奠先圣而东面于室以顔路曾晳而下七十子左右祫食如昭穆之例马斯为得之其余从祀者虽东西夹室可也】十哲世俗论也【唐开元始定十哲之号】孝哉闵子骞【以例言之当名但此篇乃闵子门人所记故记其字】一日三复【三去声家语弟子行篇子贡曰独居思仁公言仁义其于诗也则一日三复白圭之玷是南宫縚之行也孔子信其能仁以为异士大戴引之云云以为异姓昏姻也通释谓诵诗至此必三复然当依集注所引】孔子对【王文宪曰前有季康子两问无对字疑误后放此】各言其子【孔子尝痛顔子谓不得视犹子也而此曰各言其子盖所以砭顔路非礼之请也然于鲤也死不鬻命车以为之椁于囘也亦然其视之犹子可见矣是以门人厚葬孔子惜之以为不得如葬鲤之得情也】君子用财视义可否岂独视有无【丧具称家有无于人之丧也亦然此説不可谓非也而胡氏谓岂独视有无然称有无即是义按是时顔渊之死顔路他无所请而至于请车夫子亦他无可予而至于拒之则顔路疑于求而夫子几于吝今攷其时则顔渊之死且葬适当厄陈蔡之后自楚反陈之余此正夫子之穷也夫丧事称家之有无夫子既以此处其子安得不以处顔子乎夫子遇旧馆人之丧尝脱骖以致赙矣而不能为顔子之椁彼一时此一时贫富不同也胡氏之说虽善然不攷于事而其流少恩矣】学之有序【王文宪曰看未能对焉能便是有序】一【理】二【气】程子【叔子】子路卒死于卫孔悝之难【事见左传哀十五年详见第十三篇夫子谓由也不得其死然所以警子路者豫矣而子路不悟卒死孔悝之难使子路而悟夫子之言将不死其难乎曰子路之死固是伤勇然其失不在于死难而在于仕卫夫辄与蒯瞆有父子之争孔姬与蒯瞆有兄弟之戚而孔悝主辄内必有母子之变子路仕焉不得其死冝矣抑此犹以事势言也以理而言则正名之说莫详焉而子路不思此固取死之道也】汉书引此句【班固幽通赋注论语称闵子云云子乐曰若由也不得其死然】府名【左氏昭二十五年公居于长府】程子【未详】家语云【辩乐解篇子路鼓瑟孔子闻之曰先王之制音也奏中声以为节流入于南不归于北夫南者生育之乡北者杀伐之域故君子之音温柔居中以养生育之气忧愁之感不加于心暴厉之动不在于体也小人之音则不然亢厉防末以象杀伐之气中和之感不载于心温和之动不存于体昔者舜弹五之琴造南风之诗故其兴也勃焉殷纣好为北鄙之声其废也忽焉由也匹夫之徒曾无意于先王之制而习亡国之声岂能保其七尺之躯哉按此瑟字作琴朱子盖借以证夫子之言】过【礼记仲尼燕居篇曰师尔过而商也不及子贡越席而对曰敢问将何以为此中者也子曰礼乎礼夫礼所以制中也集注入此段于后意方足尔】虽若胜于愚不肖之不及【师未可谓贤智商非愚不肖此二句泛言尔然不若止曰道以中庸为至过之者虽若胜于不及然其失中则一也】差之毫厘缪以千里【二句出礼记史记皆云易曰今易无此语崔骃史记注谓易已有之今见易通卦验上卷】鲁钝也【曾子于诸子年最少此与诸子并论盖其初登门之时也其时才钝故其用功诚确而倍所以终于传道】程子【一条伯子二条叔子】传称喭者谓俗论也【凡传称喭曰者皆从言古文篆字之从言者皆从口】空匮也【自何晏注以空为虚无意本庄子故前辈诸公及张宣公皆从之集注玩其文意回赐对言屡空对货殖庶乎对屡中其说稳实絶无异端之病】程子【兼取二子】赐不幸言而中【左传定公十五年邾隐公来朝子贡观焉邾子执玉高其容仰公受玉卑其容俯子贡曰二君皆有死亡焉正月相朝而皆不度高仰骄也卑俯替也骄乱替疾君为主其先亡乎夏五月公薨仲尼曰云云】善人章程子【未详】逡巡【进退之间】民生于三事之如一惟其所在则致死焉【国语晋语栾共子曰民生于三事之如一父生之师敎之君食之非父不生非食不长非敎不知生之族也故台事之惟其所在则致死焉】顔渊之于孔子【王文宪曰宜作孔子之于顔渊】曾犹乃也【曾在登反】虐民【未学而治民则妄作者扰民庸缪者误民身不足以率民而徒持刑政以齐民者则又必有不敎而刑之患是皆不足以治民而适以乱之其终归于虐之也】不斥其非而特恶其佞【即事皆学而不専在于读书此说谓之非则不可然未学而使之以仕为学此则子路之失而乃借此说以御夫子之责故夫子但恶其佞而不谓此说之非也】古者学而后入政未闻以政学者也【郑子产之言见襄公三十一年】诱之尽言以观其志【夫子何以之问本欲言其用而三子亦多以用对但言其所能为不进其所欲为夫子恐其志局于此故下文转作亦各言其志所以集注于无吾以下曰诱之尽言以观其志】比【必二反当作毗志反见文集】小国也【春秋之时诸大国犹不能自振则小国可知而由求诸子皆欲自小国而为之即此可见二子才具之高能为人所难为】四子侍坐以齿为序【据上文详见或问】以方鼓瑟【夫子问三子对而防方鼓瑟古人为学诗书礼乐则琴瑟之事如今日之课耳但其动静之际气象自别亦防似狂耳】单祫【祫夹也或单或祫视暖凉为候】今上已祓除【后汉书礼仪志曰三月上巳日祓除官民絜于东流水上蔡邕注云即论语暮春浴乎沂又上巳乃三月节后初建巳之日所以总说暮春至曹魏则定以三月三日为上已所以兰亭曰暮春之初泗上士人以为沂水三月氷坚未解何以言浴当是防乎沂尔殊不知防沂之说本于韩李而文公于或问已辨其非矣盖彼但以浴为祼浴而不知为祓除也况鲁国无川浴之俗暮春亦非水浴之时曾防又岂川浴之人哉且如其说则坚氷未解曾防又何以御春服风舞雩也毋乃病乎况周无寒嵗秦无燠年古今风气不同气化或异未可据耳日之近而诋古人之书也】沂水名在鲁城南地志以为有温泉焉【鲁以沂名水者非一此沂乃出尼丘山东源经鲁城南而入泗者也沂岸深而水浅中有逵泉冬暖夏冷地志据冬而言故曰温泉云】盖有以见夫【此节推曾防已见大意以冠下文人欲尽处要在此句夫春和之时单祫之衣童冠之游沂雩之地人孰不见此游适之景而防独举此夫子独与之盖见其胷次无人欲之累故随时随地见此天理流行之乐】动静之际【释其鼓瑟舍瑟作对异撰处】而其言志【此节释曾防所言之事】而其胷次【此节释曽防言外之气象】视三子之规规于事为之末者气象不侔矣故夫子叹而深许之【三子之言皆所能为无非实用下文及平日夫子亦皆以是许之而于此乃独与防似若鄙实用而尚清高者但三子各言其所能而不知勉其所不能其后子路死于卫冉有为季氏聚敛公西华虽不见其用处然不免累于肥马轻裘之间乃知夫子之与防盖有深意所以防激三子也大抵学者先观其器量识趣曽防所言不过即所居之位乐其日用之常素贫贱行乎贫贱耳而玩其辞气想其识量则于本原所见者自有安行天理与物皆春之意故虽三子言用而曽防不言用然三子止此而曾防不止此矣使其用之而行则曾防可以用三子以其有各得其所之气象也由求不能兼曽防以其规规于事为之末也各得其所则尧舜气象亦不过此规规事为则失身聚敛其弊有所必至矣】曾晳曰【曾晳以夫子与已而又问三子之言亦其好学切问吕成公曰终是有些矜意在夫子答之曰亦各言其志也已矣乃是防抑其矜】曰为国以礼【止】为之大【集注程子一条说三子二条説曾晳及子路三条四条说曾晳程子云子路只为不达为国以礼道理若达却便是此气象葢达此则事事物物各有其节便是尧舜曾防气象子路不达此非惟不可望曾晳也其后孔悝助子拒父无礼甚矣而子路仕之卒死其难不达之故其弊如此可惜也已然观此章者至与防而止而不观下文辨论之详夫上文之与防所以激三子也下文之辨论所以实曾晳也圣人陶冶之妙进退抑初非茍然亦非长语由不知夫子所哂之意故终死于孔悝求不知夫子与防之意故聚敛于季氏曾晳又不知体夫子辨论三子之意故志虽高而行有不掩所以终于狂凡此皆学者所当戒也】子路只为不达为国以礼道理若达却便是这气象也【何文定曰此段当总入第五篇末亚于浴沂之下】程子【一条二条伯子四条叔子三条未详】
　　顔渊
　　仁者心之全德【自古圣贤相传至夫子敎人为学则曰为仁最为亲切然而仁为何理孔门初无明言前人未冇正训葢古者义理素明不待训说自制文字之初此理已分明仁字从人从二古篆凡重字则于本字之下从二仁字从人而傍从二是人人字言人之所以为人也又科斗古文仁从人一心或作千心谓仁即人一心之理千人所共之心也故孔门论学但曰为仁集注所谓全其心之徳也至子思孟子时异端之言仁者渐差故子思孟子正言其名义子思曰仁者人也孟子曰仁人心也又曰仁也者人也合而言之道也又曰不仁不智无礼无义推而为四端之说然自此以来异端日多义理日晦诸儒不察更无定论韩子独以博爱名仁程子非之以为仁是性爱是情然亦以为仁无正训言爱言觉皆非也但合孔孟言仁处观之一二嵗得之未晚如曰公而以人体之则为仁又曰四德之元犹五常之仁偏言则一事専言则包四者仁之正训可谓引而不发跃如也至朱子言之始明备曰仁者天地生物之心而人得之以为心者也此即程子所谓四德之元也孟子所谓仁人心也曰仁者心之德爱之理心之德者专言之也爱之理者又偏言之也而此章正名之曰心之全德可谓尽矣凡集注言仁带及人处则曰心之德爱之理独说心处与为学处则曰心之全德曰心德之全是于専言偏言处又分别明辨矣然此章带礼说孟子对义说又兼四性说程子又兼五常说学者不可不思盖心之全德天理浑然其中自是无所不备圣贤切于明道敎人故就中又指出其间体段子目以此仁之中又自有裁制各当处谓之义又各有节文处谓之礼藏在中而有分辨谓之智无非着实谓之信既备诸体段故见诸发见谓之四端五常而不害其为仁之浑然也而语録又有梅仁杏仁之喻此尤为亲切人之心德谓之仁故梅杏之心亦谓之仁正取此义古人既以人心之仁名梅杏之仁学者试以梅杏之仁反观吾心之仁梅杏有此仁故种之即生人心有此仁故感之即动而爱然梅杏之仁种之而生生而长长而花花而实如此则梅杏仁中専是生之性已具此长成收藏之性在其中矣使仁之中不具此生长收藏之性则何以生之后有榦枝花实长成收藏之节哉今又观梅杏之仁其尖处是根芽纯是仁意内分为两片是仁中已对有仁义其文理分明即礼也藏此生意在内即智也充实不虚则信也其仁不实则种之便不生不长矣以此观之则人心之仁悉包义礼智信在其中可知然梅杏之实冇此仁又是元初种子冇此仁故生而为梅杏之实无不有此仁此所谓天地生物之心而人得之以为心者论仁者至朱子人心全德之训可谓明备今推明防粹其说以俟学者】为仁者所以全其心之德也【艸巢赵必升问学者顔渊问仁章二为字二已字之异同今按上已字重是指身之私欲下已字轻是指机之在我此不待说若二为字则何文定谓上为字轻语录多作谓之仁便是仁王文宪谓文公岂不能下谓之字或下曰字乃下所以全三字所以全是用力于仁也此章之下朱子释之曰为仁在已上章又曰为仁无时无处不用其力读者详之此二君子晚年未一之论履祥按王子之说固密但克己复礼为仁之下即继之曰一日克己复礼天下归仁焉则克己复礼便是仁可知故二为字上字轻而下字重上为字犹语録所谓便是仁文公以所以全训之者虽密于语録然犹云克己复礼便是为仁尔上句重在克己复礼字上则为字轻下为字则包克己复礼在中故为字重又文公语録中庸第十三章人之为道如为仁由己之为不可以为道如克己复礼为仁之为读者试思之】心之全德莫非天理【二句合说极为圆备语録仁礼非二】胜【去声下文胜用平声】事皆天理【复礼搭在事上说体用圆备语録曰佛氏只在克己更无复礼此所以不中节】归犹与也天下之人皆与其仁【本程子曰一日克己复礼则天下称其仁焉又按吕氏克己铭曰及既克之皇皇四达洞然八荒皆在我闼孰曰天下不归吾仁痒疴疾痛齐切吾身游氏谢氏之意类此朱子以为不然谓如此则是存想天下归仁不须克己只坐想终一日便自天下归仁矣岂有此理且已有二项有物我之已有私欲之已吕氏只说得物我之已游氏亦公以克己复礼为想象如此二说与下文非礼勿视听言动畧无干渉视听言动自是属行诸公都从知上说不从行上说又曰一日真能克己复礼则事事皆是天下之人闻之见之安得不与其为仁也朱子之言如此则克己复礼皆是实事天下归仁皆是实说】日日克之不以为难【日日字在一日之前谓日日而克之复之至于一日豁然欲浄理纯动容周旋无不中礼则天下之人孰不谓之仁人哉一日语下添日日字由已语中添不以为难语意密察】私欲浄尽天理流行【二语结定在此则段中言语皆】程子曰非礼处便是私意【叔子也易传曰虽无邪心茍不合正理即妄也乃邪心也此段意亦如此理欲大界分学者尚可辨惟理欲之间毫厘之差所当分辨尔】又曰【未详上条体此条用】谢氏曰【克己要决王文宪曰此学者顶门下针也】天理人欲之际已判然矣【顔子之学盖已得于博文之后知至理明故不复有疑】非礼者已之私也【非礼而言动固是己私若说视听固在己而非礼者则在物何以皆曰己私盖以其可以悦目悦耳此即己私也】程子【叔子】由乎中应乎外【圣人之事也中仁也外视听言动自周旋中礼也】制于外所以养其中【学圣人之事也非礼而勿焉克复所以为仁也】视箴听箴【视为要听为重故视箴云中迁而听箴言亡正性本善只为世俗邪说鄙论淫辞奸声一切非礼之言咻之而性之正亡矣】知诱物化【本乐记人有血气心知之性物至知知然后好恶形焉好恶无节于内知诱于外不能反躬天理灭矣夫物之感人无穷而人之好恶无节则是物至而人化物也人化物也者灭天理而穷人欲者也】知止【本大学】言箴躁妄【王文宪曰二字包尽言之病箴内皆此意履祥谓上四句収入养其中以下又发出制乎外者警戒最详切】动箴【王文宪曰理欲二字是生死路头朱子晚年以四箴为传授心法切要之言以此章上接危防精一之传戊申封事及延和奏劄皆连举以告君而损益四代礼乐即继于此章之后】至明【在己礼之间非字之上】至健【在克复之间勿字之中】仲弓章敬以持已恕以及物则私意无所容而心德全矣【王文宪曰敬以持己私意无所容于内有以存其心之德恕以及物私意无所行于外有以推其爱之理】内外无怨【先言邦后言家邦踈无怨易家亲无怨难此所以先后言之以验其工夫之密】程子【叔子是偶然摘此二句说不是就此章经内说】惟谨独便是守之之法【学问功力易间断者莫如独能谨独则无间断矣故程子于川上章及此段皆指谨独以为方然于此章却补得出门使民以前工夫下文俨若思一段又详之】或问【程叔子】主敬行恕【番易饶伯舆谓此章全说彊恕求仁之方出门使民亦指接物之恕盖备举行恕之首尾告之无怨乃恕之效此说王文宪亦然之　使民如承大祭所谓无施劳也】乾道坤道【乾道刚健中正纯粹顔子纯粹明决之性似之坤道敬以直内义以方外仲弓主敬行恕之工似之方外即絜矩之意】司马牛【名耕】程子【叔子】平日所为无愧于心【此二句又补内省不疚以前工夫语録所以不忧不惧由内省不疚学者又须观所以内省不疚如何得来】向魋作乱牛常忧惧牛有兄弟而云然者忧其为乱而将死也【向魋为司马氏说见述而篇魋为恶于宋尝欲杀孔子其为人可知其弟子颀与之同恶其兄巢弟子车不能正反与之同此牛所以有无兄弟之忧也其后魋果以欲弑景公而亡奔衞司马牛致其邑与珪而奔齐及魋再奔齐而牛又致其邑适吴反卒于鲁郭门之外】子夏四海皆兄弟之言【向魋之恶司马牛常以为忧夫子知之有内省不疚之训而又直以无兄弟为忧子夏广之胡氏病其意圆而语滞夫以牛之高节何以在宋则宋止巢而不止牛适吴又何至为呉人所恶岂吴人所向异欤不然则牛之所以敬而无失恭而有礼者亦容有未至耶以家语称其为性躁好言语此亦牛之尚有疚子夏之言或切中其病也又皆兄弟字若作犹兄弟字似无病】哭子丧明【事见礼记檀弓篇】此必因子张之失【子张之失轻信易发故夫子告之以此常人反有因此而以疑执为明者殊不知当先以明逺为务非但以不行为明逺也】足食足兵民信【或疑初意止言二事民信之矣乃其效子贡则析而三之以究其极然细玩之此正与答冉有庻富敎事同国家为政于此三者不可缺一上文民信虽以效言下文信字则兼本效夫以次第言则三以事理言则一民之信之虽在足食足兵之后而施信于民即在足食足兵之中天下岂有舍信而能足食足兵者子贡之智固知信之重与兵食并而未知信之重于兵食故再三问之以究其极初言民信虽因兵食而后固末言民信则舍兵食而独存语若并而意独至盖信之效固因兵食而行信之理则先兵食而有使一日而无此理则不相保固而人道絶矣圣人视天下存亡生死皆是常事惟是理不可一日泯苟惟无信虽有食有兵且不相为用况无食无兵之际其不为鸟惊兽骇相戕相噬者几希矣有国家者所当深思也】必不得已而去【如加之以师旅因之以饥馑危急存亡之秋也此事惟周大王可证不以其所以养人者害人是去兵也杖策走马而去则仓廪米粟皆弃之是去食也独仁意素孚而民从之如归市卒以再立国而有天下】程子【叔子】驷不及舌【驷四马也古者一车四马故曰驷谓言出舌虽驷马不可追而反之此必当时谚言】虎豹之鞟犹犬羊之鞟【三犹字二正一反大意谓惜乎棘子之说固君子之意也而其失言亦不可追夫文之不可无犹质之不可无二者均也虎豹之鞟犹犬羊之鞟惟有毛则可辨其为虎豹为犬羊耳若无文则君子小人上下等差皆无所辨也夫废礼文而至于君臣上下贵贱等差之无辨其为失言岂不大哉】盍彻章【此章盖极本原之论而读者犹疑有子所对大相反似嫌于迂看得哀公之意本是两下问年饥谓嵗凶而百姓饥馁也用不足谓赋少而国用缺乏也年饥不可加赋而用不足又不可不加赋二者将何以为计有若对曰盍彻乎盖且对年饥一句先以寛民力为重哀公曰二吾犹不足如之何其彻也却是因盍彻之对而专忧国用之不足故有子再对谓国家以民力为本民足则君自可与之俱足若民力不足君虽独足其谁与守之观有若君民相对之辞则知哀公亦是君民相对之间集注推明处此之方虽入节用二字以补之似不首解年饥二字之意】公以有若不谕其旨故言此以示加赋之意【哀公此问未有加赋之意有若斯答反以减赋为言及哀公再问则为之发明民富为足国之本民贫则国危之祸纵哀公不能减之什一必不至于再加赋矣此亦告君之法】多则桀【三句并出扬子先知篇】崇德章程子【叔子】是时景公失政而陈氏厚施于国【左氏昭三年晏子曰公苛其民而归于陈氏齐旧四量豆区釡钟各自其四以登于釜陈氏三量皆登一焉以家量贷以公量収之民人痛疾而或燠休之民归之如流水欲无获民将焉辟之又昭二十六年晏子对景公曰陈氏虽无大德而有施于民豆区釡钟之数其取之公也薄其施之民也厚公厚敛焉陈氏厚施焉后世若少惰陈氏而不亡则国其国也已公曰是可若何曰惟礼可以已之在礼家施不及国】景公又多内嬖而不立太子其后果以继嗣不定启陈氏弑君篡国之祸【齐燕姬生子不成而死诸子鬻姒之子荼嬖诸大夫恐其为太子也言于公曰君之齿长矣未有太子若之何公曰二三子亦姑谋乐何忧于无君公疾使国惠子高昭子立荼置羣公子于菜哀公五年景公卒公子嘉驹黔奔卫鉏阳生奔鲁陈乞鲍牧以兵逐国子高子陈僖子使召阳生于鲁立之使胡姬以安孺子如赖去鬻姒使朱毛杀孺子于野幕之下十年弑悼公简公立使阚止为政哀公十四年将逐陈氏陈恒攻杀阚止执公于舒州寻弑之】小邾射以句绎奔鲁【射音亦人名句古侯反句绎地名当在鲁邹绎山之下左氏哀公十四年小邾射以句绎来奔曰使季路要我吾无盟矣季康子使冉有谓之曰千乘之国不信其盟而信子之言子何辱焉对曰鲁有事于小邾不敢问故死其城下可也彼不臣而济其言是义之也由弗能】问政章程子【叔子】鲁自中叶政由大夫【鲁自文公薨东门襄仲杀赤及视而立宣公季文子始持其柄而専鲁政至襄公十一年三分公室而各有其一至昭公五年舍中军四分公室季氏择二孟孙叔孙各一】家臣效尤据邑背叛【阳虎囚季桓子而夺其政公山不狃又以费叛】康子夺嫡【左氏传哀三年秋季孙有疾命正常曰无死南孺子之子男也则以告而立之女也则肥也可季孙卒康子即位既葬康子在朝南氏生男正常载以如朝告曰夫子有遗言命其圉臣曰南氏生男则以告于君与大夫而立之今生矣男也敢告遂奔衞康子请退公使共刘视之则或杀之矣召正常正常不反杜氏注曰畏康子也按孺子之子生康子摄主俟其长而退礼也而即请退此或所以杀之也此所以有夺嫡之罪也】质直【集注内主忠信子张务外故夫子之言每箴其失前章崇德之问夫子以主忠信徙义告之故此章又以质直好义为言文虽不同而意则一质则忠实之谓直则贞信之谓故集注于此章即以前章主忠信训之】审于接物【察人之言观人之色是接物之际审吾言行之当否】自牧【下人固是谦下于人然以虑字冠其上欲常思量惟恐有忽畧之意所以自牧字体得好如牧牛然常是牵转不令放逸也】色取仁而行违【此质直好义之反居之不疑是察言观色虑以下人之及语録谓此只粗漫将去専以大意气加人者谩牟干反】程子【叔子】曾氏【几字吉甫吕居仁门人成公外祖也号茶山諡文清收入集注者惟此一章】逺【如字上声絶逺之逺左氏曰禹称善人不善人逺语録不仁者皆化为仁则不仁者絶无矣】程子【叔子】善道【道去声集注作善其说以道之语録曰告之固忠矣须教导得是始得与集注稍异】








　　论语集注攷证巻六
<经部,四书类,论孟集注考证__论语集注考证>
　　钦定四库全书
　　论语集注攷证巻七
　　元　金履祥　撰
　　子路
　　先之【先当作去声谓率先之也语録取张子云以身为之倡】劳之【旧作去声朱子从张子身不爱其劳之说而集注收苏氏之解故读作如字】程子【伯子】先有司【先平声谓凡众事且任有司为之于前也二章相连而二字不同子路以勇临事夫子恐其易于责人故勉其自己率先之则先当作去声仲弓以敬治烦夫子恐其失于丛委故勉其使人先为之则先当作平声第二章苏氏亦有说或问牧之通释有取焉当兼看】程子【伯子】推此义【王文宪曰一蔽于小其害或至于此而不难故程子极言之以警学者】范氏曰不先有司【至】天下乎【仲弓可使南面盖于此问得之季氏其时四分公室而有其二是有鲁国之半又専鲁国之权则其宰亦未易为然其为季氏宰不见于传记岂不久而去之耶】出公輙【蒯瞆之子孟子作孝公】鲁哀公三十年孔子自楚反乎卫【此据孔子世家又按年表陈楚世家楚昭卒之年鲁哀公之六年也孔子在陈则是自楚反陈非反卫也按衞世家则齐弑悼公之年哀之十年也孔子始自陈至卫非自楚反也孔子在陈曰盍归乎来盖思鲁之狂士则其自陈至卫乃过卫耳而輙致公养之礼遂有待子为政之意焉及间正名之说非其所乐故孔子寻去之而归鲁若曰自楚反而即在卫则是不可久而久也故皇极经世于丙辰书孔子自陈至卫丁巳书自卫反鲁则孔子久速之可于此见矣】程子【伯子】蒯瞆【衞灵公太子】南子【灵公夫人宋女也】公子郢【灵公庶子按春秋左氏传鲁定公十四年秋齐侯宋公防于洮初宋公子朝通于南子卫灵公为夫人南子召宋朝于宋至是太子蒯瞆如会献盂于齐过宋野野人歌之曰既定尔娄猪盍归吾艾豭太子羞之谓戏阳速曰从我而朝少君我顾乃杀之速曰诺乃朝夫人大子三顾速不进夫人见其色啼而走曰蒯瞆将杀余公执其手以登台太子奔宋尽遂其党太子告人曰戏阳速祸余速曰太子无道使余杀其母不许将戝于余若杀夫人将以余说是故许而弗为鲁哀公二年卫侯游于郊子南仆公曰余无子将立女不对他日又谓之对曰郢不足以辱社稷君夫人在堂三揖在下君命祗辱夏卫灵公卒夫人曰命公子郢为太子君命也对曰郢异于他子且君没于吾手若冇之郢必闻之且亡人之子輙在乃立辄晋赵鞅纳衞太子于戚使太子絻八人衰绖伪自卫逆者告于门哭而入遂居之五年赵鞅伐衞初孔文子取蒯瞆之姊伯姬生悝文子死其竖浑良夫通于内蒯瞆在戚孔姬使良夫之焉蒯瞆与之言曰苟使我入获国服冕乘轩三死无与与之盟为请于伯姬十五年闰月良夫与蒯瞆入舍于孔氏外圃昏二人蒙衣而乘孔氏之老栾宁问之称姻妾以入伯姬氏伯姬杖戈蒯瞆与五人介廹孔悝于厠彊盟之遂刼以登台栾宁使告季路季路将入遇子羔出曰弗及不践其难季路曰食焉不避其难入曰太子焉用孔悝虽杀之必或继之且曰燔台半必舍孔叔大子下石乞盂黡敌子路以戈撃之断缨子路曰君子死冠不免结缨而死孔悝立蒯瞆是为庄公輙奔鲁是为出公复死于越庄公遣孔悝载伯姬奔宋哀十七年晋再伐卫卫人出庄公已氏杀之于戎州】名不正【至】民无所措手足【名不正言不顺即纲常不立万日隳壊夫子又逐节发明尤为明尽名不正则言不顺如辄以祖为祢使国人戴已而为君使国人拒父而谓之冦何以号令于国是名不正则言不顺也凡不可说者必不可行则事何可成事有条理则有礼乐事得其序则为礼事得其和则为乐事既不成则何以能有礼乐无礼则无序而施之也乖谬无乐则无和而行之也忿戾乖谬忿戾则刑罚安能中理刑罚不中理则民难于避就推衞国之类言之则逆父者无罪循分者有刑民何所措手足此段専为衞发而所该甚广君子名之决是可言言之决是可行君子发言岂可为苟且之论苟且之论一行即名不正言不顺而万事不成矣按衞君待子而为政则是辄欲用孔子之久而孔子盖未之从也曰必也正名乎是明辄之拒父争国为不正也攷之孟子公养之说是夫子常居于衞受其饩廪之供矣其留于衞何也夫子未尝絶人于善彼其知尊夫子是犹有人心也安知其不可正乎攷之前篇夷齐之说则辄惟当知有父子之伦而不可拒父然衞国臣民又当知有父子之义而不可以立蒯瞆在辄则当从蒯瞆在卫则当立公子郢使辄而果用孔子孔子必先以人伦化诱之可则行不可则去耳夫子之留于衞亦是见此一事大害名义或可借是正之亦转移世道之一机也而卒不果惜哉胡氏之论盖伊尹之事夫子所处想又从容于此文公谓圣人行权亦有非常人所可测者履祥初疑公子郢辞国遂酿成卫国之乱亦贤者之过间尝攷之郢既支庻而外蒯内辄皆必争者公欲立郢独语之于床第之间此郢之所以辞也观其言曰君夫人在堂三揖在下君命祗辱则是谓灵公当与卿大夫命之于朝即名正言顺乱源窒矣此亦夫子正名之说也而灵公不悟卒无明命及公没夫人立之又辞此尤郢之见几也郢立于夫人之手即制于南子而事皆不可为矣况正犯蒯瞆之所必争乎吁此郢之所以为贤与】子路事輙不去卒死其难【语録或疑子路仕衞孔子何以不痛责之按正名之说野哉之斥夫子不为不痛责之矣又按子路初仕于衞为蒲宰则公臣也其后蒯瞆之乱子路为孔悝之宰则私臣也故子路之死为救孔悝之难尔】学稼【所贵学于圣人者以大学明德新民之道修已治人之方也而樊须以学稼圃为问故夫子以不如老农老圃拒之责之至矣而又以小人名之继以大人之事言之可谓明尽然观章末四方之民至焉用稼之语则樊须所欲学盖欲如许行为神农之言者孟子辟许行章又此章之注疏也农圃同一事秦所谓种树之书汉所谓农家者流是也】复【扶又反】诵诗章程子【未详】鲁卫孔子叹之【此叹当在去鲁适卫之时似有犹吾大夫之意然鲁为礼义之国素贤于衞夫子此叹又似叹鲁】公子荆【春秋释名即公南楚见襄二十九昭二十年家语又有荆公子不知为谁当攷】粗【上声王文宪作平声累并去声】制田里薄赋敛【此富之之实事也制田则画井授田一夫百畞以出谷粟而养其口制里则在田在邑五畞之宅树之以桑以出布帛而养其体与凡市防之制薄赋则省起兵役薄敛则不多征税】立学校明礼义【此敎之之实事也古者二十五家为闾而有塾五百家为党而有庠遂则有序国则有学敎之礼以制心使之悉由于规矩准绳之中而不肆敎之义以制事使之悉由于当行之方而不越】三事【庻富敎也】汉之文明【文孝文皇帝也文帝之时烟火万里可谓庻矣陈陈相因赐民田租可谓富矣明孝明皇帝也】唐之太宗【太宗贞观四年米斗三钱行旅不赍粮取给道路可谓庻富矣】西京【前汉都长安后汉都洛阳故谓长安西京后世称为西汉】明帝尊师重傅【帝自为太子时受尚书于桓荣及即位犹尊以师礼幸太常府亲自执业胡氏又讥桓荣授经専门章句不知大学之道使其君德业如是而已】临雍拜老【永平二年行养老礼遣使者安车迎三老五更天子迎于门屏交礼至阶天子揖如礼亲袒割牲馈酳】宗戚子弟莫不受学【明帝崇尚儒学自王太子诸侯王及大臣子弟功臣子孙莫不受经又为外戚樊氏郭氏阴氏马氏诸子立学于南宫置五经师自期门羽林之士悉令通孝经章句】太宗大召名儒增广生员【太宗大召天下名儒为学官增筑学舍千二百间增学生满三千二百六十员自屯营飞骑亦给博士使授以经】二君【当言三君而止言二君者盖主立学之君而言明帝太宗也不言文帝葢文帝虽未能立敎而言行无过又公卿多旧功臣二君知立敎矣而明帝苛察急切已有可议太宗兄弟袵席之间惭德为多故独言二君其能然乎】朞月【兴衰拨乱】三年【治定功成】史记【孔子世家】善人章程子【伯子也见文集对防中语】汉自高惠至于文景【高祖自汉王即帝位共十二年孝惠七年吕后専政八年孝文二十三年孝景十六年】庻乎近之【诸君皆天资朴厚中间吕氏虽専政史亦称其不出房闼而天下晏然虽未免有禄产之变孝景又有七国之祸其黎民醇厚几致刑措乃在孝文之世孝景遵业耳故但曰庻乎近之然本文善人已是仅可而文景之证又曰庻乎则善人功效已不如圣人之神速而文景之事又未可皆为善人若高帝文帝可谓善人而在位皆不久六七十年之间驳杂处多也】如有章程子【一条伯子二条兼取二子】季氏之私朝【大夫之家朝其家臣亦谓之朝故左氏伯有朝者至布路而反国语公父文伯之母亦有外朝内朝之说或问引之下文私室当作私朝】夫子为不知者【本檀弓篇语谓若不闻知者而防词以正之或问已谓此说伤于巧而集注复用之】魏徴献陵之对【唐太宗贞观十年葬文德皇后于昭陵帝念后不已于葬中作层观以望昭陵尝引魏徴同登使视之徴熟视之曰臣昏眊不能见上指示之徴曰臣以为陛下望献陵若昭陵则臣固见之矣上为毁观献陵高祖陵也王文宪曰夫子诚据礼直言之隐然自足以正名分抑季氏敎冉有矣以魏徴事比恐未安】几期也诗曰如几如式【诗楚篇如几如式注训期且引左氏传昭公薨子家易几而哭为证故皆训期然乃时期之期非期必之期也通释皆训为近以言不可若是为句则四几字皆训近语意为通定公问人之尝言有何一句即可以致兴丧者夫子答之曰言不可若是葢古今兴丧亦多端不可一句限定然亦有一言近之者如人之言曰云云岂不近于一言而兴丧邪陈与可曰依通释训近而仍旧作一句谓言不可如此责近效言不可如此必近祸亦通】因此言而知则必【兴丧不在一言而在君心于此一言如何尔故前一节举人之言矣而必曰如知后一节举人之言矣而必曰如其善不善大要兴丧固多端本原并在君心所以分夫子此章辞不迫切而语意周密】识防【谢氏此说则几字又有几防之意谓言不可以若是然其几防之处亦有一言足为兴丧之原】莒父【缺】
　　程子【伯子】恭敬忠【居处】
　　【易肆而容常恭执事在外而中常敬与人接物而心无不实其内外一致如此】之夷狄不可弃【纵至夷狄亦不可弃则平时平居可知此句总上三事无时无处不如此则人欲无所容心德全而天理流行矣】程子【伯子】子贡问士【夫子平日许子贡以从政他书所载子贡亦每以使事自许而此章夫子所答但以使事为士之上而子贡每问又輙每下与平日不同恐此章之问乃是子贡方人之时大率论士材器之大小又论语从政多说大夫此章既问士又问今之从政则又恐是问士与今大夫之材品则此士非以学言是以职言者子贡不问可以为大夫之才而问今之大夫则其问亦下故夫子以何足数答之此章集注虽明而或问又收晁氏之说又兼连下章之意今附此以待后之君子】程子【叔子】谨厚【孟子中道狂狷乡愿前后通为一章而此章乃突入谨厚二字疑是谨愿二字葢为原人也然历攷诸本及语録又皆曰谨厚后再思之若说乡原之谨愿则又贼德矣此注自为也二字生来自狂狷二字反来谨是不狂者厚是不狷者此亦自是善人但欠志节耳初注正作善人后改从谨厚孔子既不得中行而与之下此一等何不取谨厚不狂不狷之人而独取夫狂狷之人葢谨厚之人固是善人但据其资质止于此上不能进于中道亦不肯进于中道下不期于乡原而不觉自为乡原矣】因其志节而激厉裁抑之以进于道【注内二句最备激厉其不及裁抑其太过即进于中道矣朱子曰立志有守狂狷之长行不掩知未及狂狷之病兼其长去其病可至中行矣】巫医【国礼司巫中士医师上士注虽贱役葢执技以事上者此章南人之言重在巫医夫子引之重在学者集注发明夫子之意】其义未详【语録曰不占而已矣犹云只是不读易】好恶章【一乡皆称原人众皆悦之此乡人皆好之者也匡章通国皆称不孝焉此乡人皆恶之者也然乡原之人惟孔孟而后知其贼德章子不孝惟孟子惟能辨其设心甚矣知人之难也】程子曰质之近仁【伯子也此资质之近仁耳有此质而能加之以学则仁矣曾氏曰刚必无欲毅能力行木无令色讷无巧言】子路所不足【子路勇果气象行行于切切偲偲怡怡皆所不足故夫子以此告之又分言其用凡重言皆形容气象胡氏之说体贴深密学者所宜体认】七年【王文宪曰有圣人作用有贤人作用有善人作用善人只就天资上做出无学以充之所以久速不同】敎【使其心志习于孝弟忠信亲上死长之义耳目习于金鼔车旗身习于甲胄手足习于弓矢干戈坐作驰骋之节即此二章观之黄氏谓言兵之最精者莫如圣人】程子【叔子】
　　宪问
　　此篇疑原宪所记【篇首不姓不字但书名问葢宪记所自问而并记他语也】狷介【王文宪曰狷是有执守介是有分辨语録宪是介狷者传中说介处亦多按弟子传中载此二章之外止载与子贡辨病贫事已可见其狷介其他书传中事亦多】克伐章【章首无起语葢冐上文宪问字一时并记二问】难【集注作难能语録一作到此遏之极难】程子【一条叔子二条未详】不能再问【当再问仁】和顺积中英华发外【出乐记】浇【奡古字通寒浞杀羿因其室而生浇处于过疆圉纵欲夏遗臣靡灭浞立少康少康灭浇于过事见左传楚词诸书】俱不得其死【句俗读连然字者非十一篇言由于未死之前故曰不得其死然期辞也此章迷二人于既死之后故止曰不得其死断辞也何文定王文宪以然字唤下句便见尚德之意】不答【以然字属下意自分明不待于答俟其出而称美之以示门人】禹平水土暨稷播种【禹曰暨稷播奏庻艰食濬献浍此皆躬稼事】为命章【夫子言郑国之事此万世为辞令之条例】世叔【古语世字与太字通用如卫太叔亦作世叔如太子亦称世子也按襄公三十一年左氏传曰子产从政择能而使之冯简子能断大事子太叔美秀而文公孙挥能知四国之为辨于其大夫之族姓班位贵贱能否而又善为辞令禆谌能谋谋于野则获谋于邑则否郑国将有诸侯之事子产乃问四国之为于子羽且使多为辞令与禆谌乘以适野使谋可否而告冯简子使断之授子太叔使行之以应对宾客是以鲜有败事按左氏所记与此章相先后当以夫子之言为序但左氏首以为子产择能者得之今按左氏前后应对诸侯多出子产昔者取印菫父于秦太叔为令正不获也更币从子产而后获之以此知子产能用三子之长虽有三子无子产不可也】子产之政不专于寛【子产谓子太叔曰惟有德者能以寛服民其次莫如猛夫火烈民望而畏之故鲜死焉水懦弱民狎而玩之则多死马故寛难又如使上下有服则郑人谓取我衣冠而禇之使旧畴有封洫则谓取我田畴而伍之又如铸刑书尤为当时所议然其要归于爱民而已故夫子以惠称之昭二十年子产卒仲尼闻之出涕曰古之遗爱也】举其重而言【夫子称子产君子之道四惠居其一耳论其始终之事而又特以惠为言盖举其重而言之也孟子又谓其惠而不知为政此又特举一事而言以示后人为政之规大抵孟子大山岩岩之气象自非王佐之才皆孟子所不足如论管仲亦然】问子西【夫子在时子西未有白公之败而其逊国平乱改纪其政事多可取当时贤士大犬称之故或者举之与管仲子产同问惟夫子不取尔】逊国立昭王改纪其政【昭二十六年楚平卒令尹子常欲立子西曰太子壬弱其母非嫡王子建实聘之子西长而好善立长则顺建善则治子西怒曰是乱国而恶君王我受其名赂吾以天下滋不从也楚国何为乃立昭王定四年吴师入郢昭王出奔子西为王舆服以保路国于脾闻王所在而后从王定六年子西迁郢于鄀而改纪其政以定楚国】昭王欲用孔子又沮止之【此史记孔子世家详见序说】其后卒召白公以致祸乱【哀十六年传曰楚太子建遇谗在郑适晋谋袭郑郑人杀之其子胜在吴子西曰吾闻胜也信而勇欲召之叶公以为不可子西召之使为白公请伐郑许之未起师晋人伐郑楚救之白公遂作乱杀子西而刼惠王子西以袂掩面而死叶公与国人攻白公国宁此事在孔子卒之后故集注曰其后又曰其人可知葢引其终以证夫子之言也】伯氏齐大夫骈邑地名【人名与地名他书无所见然玩本文又似伯氏骈是人姓名邑三百是食邑之数葢春秋时以骈为名者多有之如王子伯骈之类是也又如公与之邑六十与之邑三十葢卿大夫受采邑之数古者四井为邑则三十二家食邑者收其公田之租一邑公田则四百畞邑三百公田十二万畞当今五万畞矣其户数则九千六百家所谓万家之邑也传称城小谷以封管仲又曰桓公置管仲于谷无骈邑之名】威公夺伯氏之邑以与管仲【玩本文似管仲夺伯氏之邑而伯氏虽穷不怨者故古注谓伯氏食邑三百家管仲夺之使饭疏食没齿无怨言而说者多引诸葛孔明窜廖立李平无怨为证注引荀子与之书社三百而富人莫之敢拒以此知是威公夺与之然既公夺与之则安得但云夺又云无怨言葢古者天下封建国立世家各已久有其地如襄王赐晋文阳樊温原之田晋文犹以兵取之则夺之之说疑亦此类而荀卿云富人莫之敢拒是管仲之功有以服其心敛手而归邑也】孟公绰【本篇两见史记曰孔子之所严事于鲁孟公绰】臧武仲之知【臧孙氏文仲之孙宣叔之子名纥襄二十二年臧武仲如晋雨过御叔御叔曰焉用圣人注武仲多知时人谓之圣襄二十三年臧纥奔齐仲尼曰知之难也有臧武仲之知而不容于鲁国作不顺而施不恕也】卞庄子之勇【新序事见第八卷或问已引之又荀子曰齐人伐鲁忘卞庄子不敢过卞又史记陈轸传曰卞庄子欲刺虎舘竖子止之曰两虎方且食牛食甘必争争则必鬬鬬则大者伤小者死从而刺之卞庄子从之一举果有双虎之功舘竖子战国策作管与】四子【皆即子路耳目所接以示之臧武仲接闻既近公绰鲁孟氏之贤子路卞人庄子其乡大夫冉求其同门之友皆近其可学以兼之然要又在文之以礼乐故集注特表程伯子曰臧武仲之知非正也若文之以礼乐则无不正矣知非正见上注】程子【一条勇也以上伯子须是以下叔子二条三条伯子】胡氏曰今之成人以下乃子路之言【此段语意明是子路之言朱子以夫子无再敎之辞故以胡氏之说为第二说语録前后皆从胡氏之说且谓子路退而自言所以无再教之辞也今当从胡氏】公孙枝【按左传及注当从公叔发集注或传冩之误】臧武仲以防求为后于鲁【襄二十三年传曰季武子无适子公鉏长而爱悼子臧纥为立之公鉏后为公左宰孟孙恶臧孙季孙爱之孟庄子疾其御豊防谓公鉏立羯请讐臧氏孟孙卒公鉏立羯孟氏闭门告于李孙曰臧氏将为乱不使我葬孟氏将辟借除于臧氏臧孙使正夫助之除于东门甲从已而视之孟氏又告季孙怒命攻臧氏臧纥斩鹿门之闗以出奔邾使告其适长兄臧贾且致大蔡焉曰纥之罪不及不祀子以大蔡纳请贾使弟为以纳请遂自为也臧孙如防使来告曰纥非能害也知不足也非敢私请苟守先祀无废二勲敢不辟邑乃立臧为臧纥致防而奔齐】威公伐楚仗义执言不由诡道【春秋传僖四年齐侯以诸侯之师侵蔡蔡溃遂伐楚曰尔贡包茅不入寡人是征昭王南征而不复寡人是问师进次于陉楚子使屈完如师退次于召陵陈诸侯之师与屈完乘而观之屈完及诸侯盟】文公伐卫以致楚阴谋以取胜【初晋文公之为公子出亡过卫不礼焉及齐齐桓公妻之及曹曹亦不礼焉及宋宋襄公赠之以马二十乘及楚子玉请杀之楚子送诸秦僖公二十四年秦伯纳之二十六年宋以其善于晋侯也叛楚即晋楚令尹子玉伐宋围缗伐齐取谷申叔侯戌之二十七年楚子及诸侯围宋宋如晋告急狐偃曰楚始得曹而新昬于卫若伐曹卫楚必救之则齐宋免矣二十八年晋侯将伐曹假道于卫卫弗许自南河济侵曹伐卫卫侯出晋师入曹宋人如晋师告急晋执曹伯分曹卫之田以畀宋人子玉使宛春告晋师曰请复衞侯而封曹臣亦释宋之围晋侯拘宛春以怒楚私许复曹卫之田曹卫告絶于楚子玉怒从晋师晋师退三舍辟之以报楚楚众欲止子玉不可晋师次于城濮及战狐毛设二斾而退之栾枝使舆曵柴而伪遁楚师驰之晋人以中军公族横击之楚师败绩出谷戍释宋围一战而伯　语録吕伯恭博议论此一段甚好虽太巧节节看来都是博议曰楚与宋皆有德于文公者兼施则当兼报岂当有所偏助文公之心则以宋弱国也因前日之德而亲我楚彊国也挟前日之德而陵我今楚伐宋为吾计者固当助宋以厚其亲我之心挫楚以夺其陵我之气且吾方图伯业坐视楚之横行而不较则伯权在楚矣然遽加兵于楚则背惠食言其谁与我于是不攻楚而攻楚之所必救伐曹伐衞皆楚亲防外无背楚之名而内有怒楚之实使兵端发于楚待其先动而后应之虽破楚而无背惠之名为谋可谓谲矣此犹非其谲之尤者文公名虽救宋而实在于胜楚时天下之彊国惟晋与楚必先摧楚之锋然后可以専伯于天下楚子固倦于兵其狼戾而好战者独子玉耳不深激子玉之怒则将知难而退雌雄不决矣于是执曹伯分曹卫之由所以深激其怒而趣之战也伐曹衞所以救宋也今楚果以爱曹衞之故将释宋围是适投吾欲也我复曹卫彼释宋围何为不许之乎非惟不许又执宛春以辱之又私许复曹卫以挑之惟恐激而不怒怒而不战是其心果在于胜楚而不在于救宋也人知文公救宋而止尔孰知其谲之尤一至于此乎至于退舍则其谲又深矣楚本无竞晋之心文公多方以怒之廹而使战虽子玉不胜一朝之忿然上则楚子下则士卒皆不欲也乃退舍以避之避之毋乃使子玉得假以为班师之名乎文公岂不虑此葢已料子玉于度内明知子玉内懐蒍贾之语急于立功以刷耻见吾之退必谓脆敌功业易取无若此时虽退十舍犹将来追况三舍乎文公之所以肯退者先有以必楚之不退也心欲战而形若不欲战用以报德用以骄敌用以感诸侯之心用以作三军之愤一世为其所眩惑信矣文公之善谲也文公之谲夫岂一端而已哉三日而去原欲自附于王者之师然毁丘墓以胁曹果王者之师耶利小则用信利大则用谲三罪而民服欲自附于王者之刑矣然舍魏犨而屈法果王者之刑耶疏者则用法爱者则用私吾是以知文公之谲也统而论之大则如托狩以召王小则如曵柴以误敌未易徧举要不能出一谲之外圣人之言可畏也履祥按此章夫子特说桓文以较其正谲桓公正处固多亦未有全不出于谲者桓公之谲易见而文公之谲善谲耳夫子首言晋文后言齐桓葢因文以言桓桓公特比晋文为正尔】桓公杀公子纠章【事在左传庄公九年集注节入语极简要王文宪谓有前贤未发之论履祥按程子之说据汉史淮南王传薄昭言桓公杀弟以安国大约以兄弟为断然荀子又有威公杀兄之说杜氏韦昭之说亦云但二者曲直不待争兄弟而后明顾子纠名义已失不得为正方齐之将乱也鲍叔奉小白奔莒及襄公被弑子纠固在内也所当正君赴难明义讨贼而乃奔鲁固已忘讐弃国矣其奔鲁也若能乞师复讐犹之可也乃雍纠杀无知内难已定方圆再入既而桓公先入请国人葬襄公正位君齐矣纠何为者而管召方辅之用师以伐国是直以亡公子抗齐君耳前无正君讨贼之义后有抗君争国之非则是仲之辅纠为不义其罪已自可诛桓公不诛而用之则仲安得而讐桓乎文定何子谓犹今之叛者既赦自无可死之理此夫子所以不责其死也或曰然则夫子于子路子贡之问不明言其所以是非何也曰圣人之言正如造化无迹而功用自见要在学者思而得之况其事辞曲尽见于春秋书公伐齐纳纠伐而纳之内不受之辞也纠不称子不宜立也书齐小白入于齐系之齐宜立也齐人取子纠杀之称齐人国讨也称子讥齐也书取弱鲁也谓桓公杀之为巳甚矣此则程子吕成公亦尝言其畧矣然则管仲将得为仁乎曰夫子许管仲以有仁人之功耳然亦二子之失问也二子以事问而又谓管仲之非仁故夫子以仁之事功答之使二子之发问也而曰管仲仁乎则夫子答之又必有异矣　陈牧轩曰以私情言之管仲若负子纠以公义言之管仲则不当讐威公】九春秋传作纠【僖二十六年展喜谓齐孝公曰桓公是以纠合诸侯详见或问又按此谷梁氏之说所由起然则齐桓亦不无兵车之合而语云不以兵车者按师能左右之曰以此云不以兵车虽有兵车而未尝用之大战也故国语曰诸侯甲不解累兵不解翳弢无弓服无矢胡氏传亦曰自山戎以前二十余年未尝命大夫为主将未尝兴大众出侵伐其后惟召陵之师责以大义而楚自服兵师虽众桓公制之以律而不楚人请盟桓公接之以礼而不骄此之谓也】如其仁【管仲虽未得为仁而利泽及人则有仁之功矣礼记所谓与仁同功也夫子伤周室之衰诸夏之弱夷狄之盛而许管仲之仁此圣人衰世之意也】程子【叔子】则为之也难【东汉书引此句作则其为之也难】陈成子弑简公【春秋传哀十四年夏四月齐陈恒执其君寘于舒州六月甲午弑其君于舒州孔丘三日齐而请伐齐三公曰鲁为齐弱久矣子之伐之将若之何对曰陈恒弑其君民之不与者半以鲁之众加齐之半可克也公曰子告季孙孔子辞退而告人曰吾以从大夫之后也故不敢不言按左氏所载当以论语为正】程子【叔子】胡氏曰【此段补程子】为人章程子曰【二段并叔子文公语録曰前段是低底为人后段是好底为人前为人欲见知于人而已后为人却真要为人然不先自已做功夫非惟为那人不得和已也丧了】孔子居卫主蘧伯玉家【事出史记见序说】庄周称【出庄子则阳篇曰蘧伯玉行年六十而六十化未尝不始于是之而卒诎之以非也未知今之所谓是之非五十九非也又蘧伯玉年五十而知四十九年非此句杂出淮南子书中】以智为先【出第九篇】此章凡四见【一不患人之不已知患不知人也二不患莫已知求为可知也四君子病无能焉不病人之不已知也】以德报怨【见老子恩始章然此语亦出表记观此章之答则知表记以为夫子之言者葢失其传也或因事而发其言各有所当欤故朱子语録亦取其寛身之说】不怨天【此章两知字相应但二天字似不同上意方言不得于天而不怨天下文又说知我者其天乎岂前是未定之天后是已定之天岂前是气数之天后是义理之天而义理感通之妙终有转移气化之理欤及细玩集注中却只以理推曰深味其语意则见其中自有人不及知而天独知之之妙葢圣人只自以理知之王文宪曰于事上见得理透便是上达天理与我黙契便是天知】程子【一叔子二伯子三兼取二子】子服【孟献子之后别为子服氏歴惠伯昭伯以至景伯】命也【或问谓此使子路堕三都出藏甲之时】贤者避世【贤者自作一读其次是指避世之次】程子【伯子】七人【注说谓长沮桀溺丈人晨门荷篑仪封人接舆集注取李氏之说】石门【赵善誉舆地攷曰在今东平之境】击磬于卫【磬编磬也以玉为之按此章语録忧乐之说云是一大题目而未尝说破履祥谓圣人之心体用全备未尝忘天下以为乐亦未尝出已位以为忧但自荷篑者观之则以为冇心尔圣人之心如明鉴物自毕照荷篑之心如反鉴不复照物惟其不复照物故反以照物之鉴为有心尔集注圣人心同天地一段最宜玩味】硁硁【此时夫子击磬必是声坚重而节数故有有心之讥】以衣渉水曰厉【衣谓里衣也古人不裸涉水及跨以上则不脱里衣而涉】摄【如摄齐之摄谓以两手掲衣趋也所谓蹇裳也】谅阴【按礼当作梁闇天子居丧之次也大夫士居倚庐谓于中门之外东墙下倚木为庐诸侯加围障天子则又加梁楣故名梁闇集注不载此说或问畧及】言君薨【与上下文不相应按此章当从礼记曰子张问曰云云孔子曰古者天子崩王世子听于冡宰三年家语尤详古者天子崩则世子委政于冡宰三年成汤既没太甲听于伊尹武王既丧成王听于周公其义一也】礼达而分定【礼运语】修已以敬【上修己字轻敬字重下文修己字重敬在内上一句已该下二句下修己二字则上修己以敬一句】程子曰【未详夫子惩子路之失以示工夫之难尽程子推敬字之极以见功用之无穷夫敬之功用固大然非一人独敬便能如此感应亦惟上下一于恭敬则充积薰蒸天地自位万物自育气无不和四灵何有不至此即礼运篇所谓体信达顺之道也此当参攷礼运上文又曰聪明睿知皆由此出夫敬又非块然自守而自能安人及物也葢惟敬则私欲不作心体日明所闻无所溺所见无所蔽睿圣通防智烛日广所以事事处其当物物得其情则百姓人物无不安者且可以此事天飨帝况在人物有不可格者乎语録曰体信是忠达顺是恕体信是无一毫之伪逹顺是发而皆中节无一物不得其所】原壤【事见檀弓责其丧歌则过大而当絶责其夷俟则因小以责大非止为夷踞也】阙党童子【或问引家语恐是叔仲会按叔仲会鲁人字子期少孔子五十嵗与孔琁年相比二孺子俱执笔迭侍于夫子孟武伯见而问曰此二孺子之防也于学岂能识于壮哉孔子曰然少成则若性也习惯则自然也】














　　论语集注攷证卷七
　　钦定四库全书
　　论语集注攷证卷八
　　元　金履祥　撰
　　卫灵公
　　去卫适陈【按孔子凡三去卫定公十四年居卫十月去卫将适陈过匡为匡人所围得去适蒲月余复反卫又去卫过曹适宋遭伐木之祸十五年自郑适陈哀公二年反于卫因问陈而行复如陈哀公六年楚昭王闻孔子在陈蔡之间使人聘孔子孔子将往从之陈蔡大夫谋曰孔子贤者所刺讥皆中诸侯之病今者久留陈蔡之间诸大夫所设行皆非仲尼之意孔子用于楚则陈蔡用事大夫危矣于是乃相与发徒役围孔子于野絶粮从者病莫能兴朱子疑楚聘夫子恐陈蔡大夫必不敢围故集注即以此章为去卫适陈之时然或问又因史记至知德者鲜为絶粮以后一时之言则又旧说也】程子【叔子】一贯第四篇以行言此以知言【第四篇上文曰吾道下文曾子以忠恕明之故曰以行言此上文为多学而识发但曰予一以贯之葢专以知言也语录曰也须多学识得未有不学而自一贯者也王文宪曰圣人只是于多学中有一以贯之刘颉曰世有多学徒恃强识而愈窒者惟于义理有得则学不必多而自能多不求识而自能识此一以贯之之谓也】娄【音屡】问行犹问达之意【问达主于名问行主于事达欲名闻于人行欲动无不遂皆欲得于外之意】绅【大带之垂者带结于前再缭之为两耳垂为绅长与裳齐士三尺有司二尺五寸】程子【伯子】鞭辟【辟音关如行辟人之辟谓犹前驱者以鞭拦约人使开向一边也】着巳【直畧反切己也】尸谏【家语困誓篇曰史鱼骤谏而不从病将卒命其子曰吾在卫朝不能进蘧伯玉退弥子瑕是吾为臣不能正君也我死汝置尸牖下其子从之灵公吊焉怪而问之子以父言告公曰是寡人之过也于是命之殡于客位进蘧伯玉退弥子瑕孔子曰死而尸諌可不谓直乎】可巻【卷上声王文宪曰可字要思量】如于孙林父寗殖放弑之谋【襄十四年卫孙林父寗殖将出献公孙林父并帑于戚而入见蘧伯玉曰君之暴虐子所知也大惧社稷之倾覆将若之何对曰君制其国谁敢奸之虽奸之庸知愈乎遂行从近闗出襄二十六年卫献公使子鲜为复辞敬姒彊命之以公命与寗喜言曰苟反政由寗氏祭则寡人寗喜告蘧伯玉伯玉曰瑗不得闻君之出敢闻其入遂行从近闗出史纪世家曰文子语蘧伯玉伯玉曰臣不知也】志士章程子【叔子】子贡问章程子【叔子】斗柄初昏建寅之月【此古厯也沈括曰今正月斗柄指丑矣葢嵗差也但以冬为亥子丑春为寅卯辰不必因斗建也】天开于子地辟于丑人生于寅【畧见第二篇三綂之说详见汉志及后汉书注然不及邵子经世之明经世以三十年为世十二世为运三十运为防则一防凡一万八百年至寅防而始开物是人生于寅也】夏小正之属【礼运曰我欲观夏道是故之杞而不足徴也吾得夏时焉郑康成注曰得夏四时之书其存者有小正史记夏本纪太史公讃曰孔子正夏时学者多传夏小正云索隐曰夏小正大戴记篇名朱子语录曰行夏之时自行夏小正之事履祥按夏时不止小正此葢夏时之小者耳夏时又自别有夏令时儆之属名见国语】周人饰以金玉【周人尚舆一器而工聚焉者车为多一曰玉路二曰金路葢饰以金玉者】周冕有五【衮冕鷩冕毳冕希冕冕】韶舞【舜乐名详见虞书】郑国之音【乐记曰郑卫之音乱世之音也其政散其民流诬上行私而不可止也郑卫皆淫声此独云放郑声者诗集传曰卫诗三十有九而淫奔才四之一郑诗二十有一而淫奔之诗已不翅七之五卫犹为男悦女之辞而郑皆为女惑男之语是则郑声之淫有甚于卫故夫子独以郑声为戒也】程子曰发此以为之兆【未详兆孟子集注曰事之端也治天下之制度事为非尽于此四者而已也设此四者以为之端兆则凡事皆欲准此合其时宜酌其文质致其中和】人之所履者容足之外皆为无用之地而不可废也【庄子曰知无用而始可与言用矣夫地非不广且大也人之所用容足耳然则厠足而垫之至黄泉人尚有用乎苏氏之言本此集注引此似但说地之逺近不说时之逺近何文定曰苏氏此说正是譬喻未必専以地言王文宪曰逺虑以地言则周以时言则豫】諡曰惠【列女传曰柳下惠处鲁三黜而不去忧民救乱妻曰无乃凟乎君子有二耻国无道而贵耻也国有道而贱耻也今当乱世三黜而不去亦近耻也柳下惠曰然油油之民将防于害吾能已乎且彼为彼我为我虽祼裎安能汚我油油然与之处仕于下位柳下惠既死门人将诔之妻曰将诔夫子之德耶则二三子不如妄之知也乃诔曰夫子之不伐兮夫子之不竭兮夫子之信诚而与人无害兮屈柔从俗不彊察兮蒙耻救民德弥大兮虽遇三黜终不易兮恺悌君子永能厉兮嗟乎惜哉乃下世兮庻几遐年今遂逝兮呜呼哀哉魂神泄兮夫子之諡宜曰惠兮门人从之以为诔】臧文仲为政【歴僖文二公】不仁【左氏孔子曰臧文仲下展禽不仁也见第六篇注】躬自厚【吕成公少年性严急自读此章之后气质变化德董寛宏】义质章程子曰【此章本注进歩伯子重上又说双重】誉【平声誉之也去声名誉也】斯民也三代之所以直道而行也【汉书文景纪赞曰孔子称斯民三代之所以直道而行也信哉朱子于此章旧得其意后得汉史引此以见不易民而化之意遂证其说然勉齐黄公亲见朱子改订注文直至通宵只为此句难得简洁尔然宜桃出直道独解而后及句意其辞若曰直道而行谓善善恶恶无所私曲也吾之于民所以无毁誉者盖以此民即三代之时所用以直道而行之民故我今亦不得而枉其是非之实也似为简明】当仁章程子【伯子】辞取达意而止【仪礼聘记曰辞多则史少则不达辞苟足以达义之至也葢亦夫子此章之意】季氏
　　此篇或以为齐论【齐论章句颇多于鲁论此篇首章句语甚多后章亦然故疑其文从齐论】颛臾【风姓大皡之后今沂州费县西北有颛臾故城寰宇记在费县西北八十里故汉颛臾县开皇十八年以南武阳为颛臾县贞观元年省入费】鲁附庸【古者小国不能五十里者不能自达于天子附于诸侯曰附庸】二子仕季氏不同时【定公十二年子路为季氏宰哀公十一年冉求为季氏宰详见或问苏氏说】疑子路再仕季氏【季桓子死遗言召孔子康子乃召冉求其后孔子反鲁子路从既季氏故宰必复主季氏家受其供馈而与闻其事尔下文独责冉求可见】东蒙【寰宇记蒙山在沂州费县西北八十里东蒙山在县西北七十五里在蒙山之东故云东蒙】在鲁地七百里之中【诗乃命鲁公俾侯于东锡之山川土田附庸孟子谓周公封于鲁为方百里葢以田计也山川附庸不在此数礼记鲁境七百里盖通山川附庸计之也】四分鲁国【左氏昭公五年舍中军卑公室也四分公室季氏择二二子各一皆尽徴之而贡于公注随时献公而已】周任古之良史【此马融之说千姓编云周任商大史又家语晋人觇宋章子曰云云是以周任有言曰民悦其爱者弗可敌又左传昭三年仲尼曰周任有言曰为政者不赏私劳不罚私怨夫子屡援其格言则周任之贤可知矣】相瞽者之相【说文云相省视也地之可观莫如木然其义不通按瞽者慿人视以为目慿人扶以为杖故相字从木目因此凡扶翼人者亦皆名相】逺人谓颛臾【逺人泛言他国下文谋动干戈于邦内则颛臾非逺者言萧墙之内则视颛臾为逺人尔】萧墙屏也【门天子外屏诸侯内屏大夫以帘春秋之时大夫皆僣台门旅树之礼故亦设屏其谓之萧墙者虽设屏以限内外而萧疏可以通望内外如汉罘罳之类是也萧墙之内言忧起于门屏之内也】其后哀公果欲以越伐鲁而去季氏【左氏哀公二十七年公患三桓之侈也欲以越伐鲁而去三桓因孙于邾遂适越】鲁自文公薨公子遂杀子赤立宣公而君失其政歴成襄昭定凡五公【文公二妃敬嬴生宣公敬嬴嬖而私事里仲宣公长而属诸襄仲十八年二月文公薨襄仲欲立宣公叔仲不可襄仲见于声侯而请之齐侯新立而欲亲鲁许之冬十月仲杀恶及视而立宣公杀叔仲惠伯夫人姜氏归于齐哭而过市曰天平仲为不道杀适立庻恶二传作子赤宣十八年襄仲之子归父有宠欲去三桓以张公室公薨季文子遂东门氏子成公立十八年子襄公立三十一年子昭公立二十五年伐季氏不克逊于齐三十二年薨于干侯定公立十五年薨】自季武子始専国政歴悼平桓子凡四世而为家臣阳虎所执【按宣公之薨季文子逐东门氏已得国政但以其忠故称为贤大夫至襄五年季文子卒其子季孙宿继是为武子十一年三分公室三家各有其一季氏尽征之无所入于公襄二十三年季武子谋于臧武仲立纥后为悼子悼子卒意如立是为年子昭五年四分公室季氏择二二子各一皆尽征之十二年南蒯欲出季氏不克二十五年昭公伐季氏不克逊于齐又如晋欲去季孙不克薨于干侯定五年季平子卒季孙斯立是为桓子阳虎囚桓子杀逐季氏之臣七年阳虎御桓子将陷之于齐师八年阳虎欲去三桓将享季氏于蒲圃而杀之季氏适孟氏以免阳虎刼公与武叔攻孟氏弗克出奔】九思章程子【伯子】邦君之妻【此章呉氏曰不知何谓王文宪曰当在南子章天厌之之下又天地之间男贵女贱女子贵者方得比于男子故夫人自称曰小童比于小男子也大夫之妻曰孺人亦比小男子也公侯之妻曰夫人夫则比男子矣至为天子之妻始曰后则在百司之上而比于继体之君矣】大抵此书后十篇多缺误【阳货瞷亡馈豚论语不言瞷亡因孟子而见孔子膰肉不至去鲁论语止言女乐亦因孟子而见如邦君之妻周八士尧曰前章杂举夏商周语固皆缺误然前十篇如孔子曰天生德于予论语不载伐木之事弟子速行之说亦因史记而知诸若此类及集注所谓必有为而言与乡党所载亦自疑有阙误此皆弟子集论语之时事辞不无所遗也朱子每恨不及见古孔子家语良亦以此】


　　论语集注攷证卷八
　　钦定四库全书
　　论语集注攷证卷九
　　元　金履祥　撰
　　阳货
　　阳货【季氏家臣初事季平子至定公五年九月囚季桓子逐仲梁懐杀公何藐盟桓子于稷门之内逐公父文伯秦遄六年又盟公及三桓于周社盟国人于亳社八年遂作乱】大夫有赐于士【孟子曰阳货欲见孔子而恶无礼大夫有赐于士不得受于其家则往拜其门阳货瞷孔子之亡也而馈孔子蒸豚孔子亦瞷其亡也而往拜之】防谓【出子五百篇】性近章程子【叔子】程子曰人性本善【此段出易传革之上九】商辛【纣也】或曰此与上章当合为一【当从此】武城【在今沂州】公山弗扰【即公山不狃也字子定五年为费宰其后据费以畔季氏其召孔子当在此时十二年仲由为季氏宰将堕三都季氏将堕费公山不狃叔孙辄率费人以袭鲁仲尼命申句须乐颀下伐之国人追之二子奔齐后又奔呉哀公八年呉为邾故将伐鲁公山不狃曰君子不以所恶废乡呉子问之对曰鲁虽无与立必有与毙诸侯将救之呉伐鲁子率故道险从武城弗扰始末如此又按定五年季平子卒阳货将以璵璠敛仲梁懐弗与阳虎欲遂之告公山不狃不狃曰彼为君也桓子行东野及费子为费宰逆劳于郊桓子敬之劳仲梁懐懐弗敬子怒谓阳货子行之乎以左传观之不狃葢阳货之徒孔子不见阳货而欲从不狃之召但不狃前后犹有善意必其资亦尚可与语若阳货则刚恶之人无一善意疑不狃之意足以感圣人而阳虎不足以动圣人也又公山不狃以费畔季氏佛肸以中牟叛赵氏皆家臣叛大夫也而召孔子葢当时大夫叛诸侯而陪臣以张公室为名此亦一名义也故欲往以明其可也然二人者皆以已私为之非真可与有为也故卒不往以明其不可也或问引张敬夫之说在此不可之内】兴周道于东方【古注语朱子取之诸家说不从】程子【叔子】子张问仁于孔子【孔子衍文李氏谓此章六言六蔽五美四恶之类皆与前后文体大不相似履祥亦疑此等处郑氏多依齐论】心存【王子曰心存心之德常存理得事之理不失兼体用専言之仁】中牟【史记曰佛肸为中牟宰赵简子攻范中行伐中牟佛肸畔注引孔安国注晋大夫赵简子之邑宰索隐又曰此河北之中牟葢在濮阳西按中牟今在东京西七十里河北中牟未有所攷又世家曰简子名晋卿实専晋】吾岂匏瓜也哉焉能系而不食集注云云【此二句葢当时方言俗语夫子引之犹今俗云我不是匏子我足能行而口能食者以此语意推之则夫子从佛肸之召而其操纵久速之机则在我葢春秋之初诸侯専恣习以为常春秋之末大夫専制又习以为常故当时以二子欲张公室为大罪夫圣人在上则可以治诸侯大夫圣人在下非有所假则何自而为之哉此公山佛肸之畔大夫夫子所以不絶之也其可与有为则圣人自是为之必自有道使其不可与有为则圣人行止久速其权在我彼何足以凂之又岂足以拘之哉凡此皆圣人可为之防机在不言之表者】贼谓伤害于物【但知固执而不通于理必至有害又下篇慢令致期谓之贼字义与此同是好信后截事】周南召南【召音邵详见诗集注】礼乐章程子【叔子】乡原音愿荀子原慤读作愿【荀子荣辱篇】盗贼【王文宪曰盗犹畏人知贼则肆然无所忌惮矣】胡氏曰许昌靳裁之有言【许昌頴昌府也胡文定安国少长入太学同舍有頴昌靳裁之尝闻西洛程先生之学独竒重公与论经史大义公以是学问益强识致日明胡氏寅文定子故得闻裁之此言而引之】气失其平【至】之疾【王文宪曰古是气质之偏疾也今是习俗之变则恶矣】食稻衣锦【五谷惟稻以水种比诸谷为甘软程子曰锦即今之绫也】夫子欲宰我【至】不察也【宰我子贡皆在言语之科然子贡善问而辞侥宰我辞文而意拙若此问当在其始学之时】博局戏也【说文乌曹作博乌曹者夏后氏臣也本名博陆后曰六博古又有博经一巻所谓六博得鸮呼卢者是】奕围棋也【路史云丹朱骜狠媚克兄弟为防嚚讼嫚淫帝悲之制奕以闲棋情也按字书云尧造围棋丹朱善之盖朱昼夜頟頟荡舟朋淫故帝尧作围棋以易之使之心有所系而不为恶然尧之明思每制一物便有深逺思致只如围棋虽局戏便有无穷之变沈括谓书万字五十三方得其局数一万字是万策一万字巳是万万】徼伺察也【汉书游徼谓巡察盗贼也边亦谓徼谓伺察夷狄侵盗也】庄涖慈畜【庄慈二字虽补文意而实在文意之间】微子
　　微子去之【微子名启按书防子篇微子所以自处者不过曰吾家耄逊于荒谓欲遯于荒野也箕子所以处防子亦曰诏王子出廸王子弗出我乃颠隮则亦欲其遯出而已而孔安国乃有知纣必亡而奔周之说何微子背弃君亲而求为后之速也此必不然矣而左传又冇武王克商彻子启而缚衔璧衰绖与衬之说是尤传之讹者也夫武王伐纣耳非讨微子也使微子而未遯则而缚衔璧亦非其事也且如孔氏之说则微子久已奔周矣如左氏之说则微子面缚请降矣武王岂不闻微子之贤纵其时事势无复可拘废昏立明之节然宾王家备三恪何不即以处微子而顾首以处武庚也武王不亦失人而微子不亦见却可羞之甚乎故文宪子王子谓面缚衔璧必武庚也后世失其传也武王为生民请命其于纣放废之而已矣必不加兵其颈也既而入商则纣己自焚矣武庚为纣嫡冡父死子继则国家乃其责故面缚衔璧衰绖舆榇造军门以请罪焉武王悼纣之自焚故怜武庚之自罪是以释其缚焚其衬使奉有殷之祀亦不絶纣也若微子则遯于荒野一时武王释箕子之囚封比干之墓百尔恩礼举行悉徧而未及微子以微子遯野未之获也迨武庚再叛卒于就戮始求微子以代殷后而微子于此义始不可辞耳前日奔周之说毋乃躁谬已乎至于箕子比干俱以死諌偶比干逢纣之怒而杀之箕子偶不见杀而囚之为奴尔囚而为奴如汉法髠钳为城旦舂论为鬼薪是也而说者又谓箕子之不死以道未及传也夫道在可死而曰吾将生以传道则异日防之美新拟易可以自附于箕子之列矣且箕子岂知他日之必访已而不死以待之哉此皆二千余年间诬罔圣贤之论故集注不取奔周之说则意可知】箕子【尚书传纣太师史记纣亲戚也庄子曰箕子胥余司马云名也详见上文】比干【史记曰王子比干者亦纣之亲戚也大纪曰比干极谏陈先王天命不易国家将亡之明徴请王洗心易行伏于象魏之门纣大怒曰吾闻圣人之心有七窍遂剖而视之】士师狱官【古者民朴少学而习文史有才能者谓之士狱官民之司命则以士为之其长则为士师后世遂以狱官为士师】景公章程子【未详】史记定公十四年孔子为鲁司冦【至】沮之【孔子生长于鲁至是五十余年天下之士多从之者鲁之君臣岂有不知其贤而未尝能用孔子也定公之十年一旦起而用之论语左氏皆不言其故独孟子称孔子于季桓子见行可之仕而此篇谓季桓子受女乐不朝孔子行是孔子此时之行藏系季桓子之用舍也何哉鲁自三家四分公室而季氏取其二季氏専鲁而鲁公无民久矣使鲁之君而欲用孔子岂能遽夺季氏之权以畀孔子季氏亦岂肯逊已之权以与孔子哉自定公之五年季平子卒其家臣阳虎始用事乃执桓子囚之辱之于晋防之于齐师且盟且诅八年又将享桓子而杀之仅而获免当是时非惟鲁国不可为而季氏亦自不可支矣桓子于此亦谋所以为止乱兴衰之计故举孔子于公而试用之已而政声四达郤齐而归地于是摄行相事堕三都夫三都者三家之疆邑也当是时公山弗櫌在费而郈侯犯之乱未久也三家之有三都本非公室之便而三都之为三都至是亦非三家之便矣故仲孙氏始堕郈继而季桓子堕费已而孟孙氏不肯堕郕围之弗克其不肯堕郕也公敛处父之言曰无郕是无孟氏也然则无费是亦无季氏也而堕之当是时桓子之心未敢自讣其私也夫三都已堕其二则郕之不堕固亦未害夫子久之必有处矣既而鲁国方治而齐人乃归女乐以沮之夫使孔子上下之交方固桓子之志未移则一女乐岂足以间之齐人素善谋功利者归女乐而谓足以间鲁之用孔子寜不几于儿戏乎是殆必得其间矣季氏权臣也桓子舍已之权以听孔子而堕其名都以强公室其中岂无介介者顾以哀败之余借之振起今纪纲既定外侮既却鲁既治矣桓子岂甘终于自绌者纵桓子甘之季氏私人必有以为不利者故其信任之意必已渐衰特未敢骤舍孔子而孔子顾亦无隙可行尔故齐人归女乐以促之夫齐何惧于我而归女乐于事可疑于礼非正有国者固不可陷此为隣国所觇也使桓子而犹为夫子之听岂其受此受之巳非矣而又君臣荒婬其中三日不朝故孔子去之然攷之孟子与史记盖为膰肉不至而行也而此篇则为为女乐盖孔子之行决于此而特发于膰肉尔孟子曰孔子为鲁司冦不用从而祭膰肉不至不税冕而行夫谓之不用则不用固久矣受女乐其事一也夫郊之必致膰于大夫彜礼也孔子何此之待哉待遇之衰必有日矣夫使其致膰犹彜礼也而不致是显然踈却之也于是而行复何俟哉此夫子之出处本末事情也朱子于此取范氏之言谓此篇记仁贤之出处而折中以圣人之行以见中庸之道何以见其为中庸也曰合齐鲁而观之于齐不用则礼虽隆而去去他国之道也于鲁不用则礼衰而去去父母国之道也使孔子以所以去鲁者去齐则于道为不及以所以去齐者去鲁则于道为太过矣分齐鲁而观之当在齐也季孟之礼固非所以待孔子然犹将用之而去则为太过曰不能用矣顾以礼隆而留则又不及也此去齐所以为中也当在鲁也女乐未受逆探其未形之意而去之过也受女乐不朝而去之则中矣然于父母之邦而如此亦微过也故于膰肉不至而去为得其中膰肉不至而不去则又不及矣此去鲁所以为中也此中庸之道也然则三仁柳下惠何以未得为中庸曰世谓微子归周固妄也遯去而已然微子仁于清视夫子之去鲁则为过比干仁于忠视夫子之去齐为不及箕子柳下惠降志辱身视夫子之去鲁又为过于和而不及于中矣抑三仁之于纣亲则诸父诸兄职则父师少师也其终始力量止于如此若伊尹周公处之又必有道矣而况于孔子圣人大用固非贤人所及故愚又推而索言之】楚狂接舆【舆庄子一本又作与同音余楚人姓陆名通皇甫諡曰接舆躬耕楚王遣使以黄金百镒车二驷聘之不应与其妻共隐又列女传曰楚接舆躬耕以为食楚王使使者持全百镒车二驷往聘迎之曰王愿请先生治淮南接舆笑而不应使者遂不得与语而去妻从市来曰先生少而为义岂将老而遗之哉门外车迹何其深也接舆曰王不知吾不肖也欲使我治淮南遣使者持金驷来聘其妻曰得无许之乎接舆曰夫富贵者人之所欲也子何恶我许之其妻曰吾闻义士非礼不动不为贫而易操不为贱而改行妾事先生躬耕以为食亲绩以为衣食饱衣暖据义而动其乐亦自足矣若受人重禄乘人坚良食人肥鲜而将何以待之接舆曰吾不许也妻曰君使不从非忠也从之又违非义也不如去之夫负釡甑妻载纴器变名易姓而逺徙莫知所之楚词云接舆髠首注云接舆后自髠又庄子载其歌鳯句甚多然出于附防诋訾但当以论语所载为正葢知尊圣人而叹其衰知爱圣人而忧其殆而不知圣人之中道也】趋不同【去声】长沮桀溺【古之隠者不以姓名自见人亦不得而知之论语所载若荷篑晨门荷篠丈人皆以其物与其事名之不得姓名之真也独长沮桀溺若得其名氏者然长与桀古无此姓氏而名又皆从水夫子使子路问津而不告则一时何自而识其姓名讣亦以其物色名之葢二人偶耕于田其一长而沮洳其一人桀然高大而涂足故因以其物色名之犹荷篠丈人之云尔昔尝疑三代之末隠者甚众二人偶遇夫子而知之其不闻于世者不知其几矣何文定曰二人亦非常人为其气魄大故自有与圣人相感召处王文宪曰勉斋尝云在今日救世之道正当扶起沮溺等人便知老先生得运用天下之机】程子【未详】福州有国初时冩本【说见第七篇他论下葢今之监本乃五代时冯道所定故国初时福州冩本与此不同】决性命之情以饕富贵【庄子骈拇篇曰今世之仁人蒿目而忧世之患不仁之人决性命之情而饕富贵又性命之情四字庄子屡言之辅汉卿曰谓决絶在我性命之情而唯富贵在外之是贪】伯夷叔齐【说见第五篇】虞仲即仲雍【史记呉世家曰泰伯弟仲雍皆周大王子而王季歴之兄也季歴贤而有圣子昌大王欲立季歴以及昌于是泰伯仲雍乃犇荆蛮为吴太伯卒无子弟仲雍立是为呉仲雍左传曰泰伯端委以治呉及卒雍嗣之断髪文身史又曰仲雍卒子季简立季简卒子叔达立叔达卒周武王克殷求泰伯仲雍之后得周章周章已君呉乃封周章弟虞仲葢周章弟字仲始封于虞故曰虞仲仲雍本字仲而为吴之始祖故后代亦称虞仲所以祖与孙同号也】夷逸朱张不见经传【按夷逸不知何人说者以为虞仲隠逸于夷故曰虞仲夷逸然当自是一人或不知其姓名以夷逸号之耳朱张邢疏云王弼谓字子弓即荀卿所称仲尼子弓者履祥恐即周章武王求之而不反故亦谓之逸民令亦不敢为一定之说】少连东夷人【礼记曰少连大连善居防三日不怠三月不解朞悲哀三年忧东夷之子也家语谓夫子闻之于晏平仲】柳下惠少连虽降志【至】不求合【降志辱身不羞污君不卑小官少连居于东夷之类不枉己求合如必以其道不自失焉居防合礼之类】方外【出庄子大宗师篇子桑户死仲尼使子贡往待事焉其友孟子反子琴张临尸而歌子贡以告孔子曰彼何人者耶孔子曰彼游方之外者也而丘游方之内者也外内不相及而吾使女往吊之丘则陋矣】张子曰周衰乐废【至】以去乱【此段初尝疑之及见唐史安禄山乱使梨园弟子奏乐若雷海清辈皆毁乐器被杀而不悔彼俗乐尚能如此况识先王之正乐者乎诸子既识先王之正乐决不肯舞八佾于季氏歌雍于三家为僭侈伶人矣故皆去之】施陆氏本作弛【施开元本作弛即孟蜀石经也】

　　论语集注攷证巻九
　　钦定四库全书
　　论语集注攷证卷十
　　元　金履祥　撰
　　子张
　　有所得而守之太狭则德孤【德孤出易坤文言敬义立而德不孤谓敬义并立而德不孤单也】小道如农圃医卜之属【农如楚之许行为神农之言汉书艺文志农家者流诸书圃如种树之书畜牧之方医如方衇诸书卜则龟书周礼三兆今亡史记防传畧存一二】杨氏曰百家众技犹耳目口鼻皆有所明而不能相通【庄子天下篇曰天下大乱圣贤不明道德不一天下多得一察焉以自好譬如耳目口鼻皆有所明不能相通犹百家众技也皆有所长时有所用虽然不该不徧一曲之士也】四者皆学问思辨之事耳未及乎力行而为仁也然从事于此则心不外驰而所存自熟故曰仁在其中矣【集注前篇凡言在其中者皆不求而自至之辞以此例之则仁在其中者亦是此章言学问思辨之事而仁在其中盖谓从事四者则心不外驰而所存自熟也中庸安行为仁力行近乎仁而孔门问仁者夫子皆于行上告之如答顔冉樊迟可知】大德小德犹言大节小节闲阑也所以止物之出入【谓如以木阑遮防人出入也律阑入法汉书内之闲中闲若今勾阑也】子游讥子夏弟子于威仪容节之间则可矣【洒扫凡曲礼所载粪之礼与少仪弟子职所载洒扫布席之节皆是应对凡曲礼所载名称辞令及仪礼少仪所载礼辞皆是应假借去声进退仪礼曲礼少仪所载升降上下揖逊拜跪之仪皆是】倦如诲人不倦之倦区犹类也【区字从品犹言品类也如区分区画皆是】言君子之道非以其末为先而传之非以其本为后而倦敎【古书于怠惰等字皆从心独倦字从人盖指及人之怠而言也故论语曰诲人不倦孟子云敎不倦则倦字指怠于敎人而言所以集注正作倦说集注先后指本之深浅而言程子先后指敎者之次第而言】洒扫应对便是形而上者理无大小故也故君子只在谨独【王文宪曰谨独二字最密至微处照对不到理便间断】程子数条【程子此章发明圣贤阃奥集注先后指本末深浅言程子先后指教者次第言前一条释子夏正意四条辨子游本末之说明子夏始卒之意】优有余力也【此章先言仕盖本为仕而不学者设当时多是世族子弟未学而仕者亦有学未成为贫而仕者如所谓抱闗委吏之类优谓尽其事而有余暇也下句因上句而交发集注下文资验二字最妙】孟庄子【左氏所载及夫子所言加于人一等大学传所引孟子所引其贤可知集注指献子贤德二句而后不改者可以为孝】哀矜勿喜【喜者得狱之情快巳之察也哀矜则生寛慈喜则生深刻】夫子不可及章【夫子之不可及一节言圣徳之体高妙也夫子之得邦家至其可及也一节言圣德之用神速也体人所难知故又指其用言之然得邦家为其得天下国家而用之也惜乎夫子未尝得邦家而用之而神化之功不见于斯世然虽穷而在下而一二用处亦可以窥见矣】
　　尧曰
　　尧曰咨章咨嗟叹声【咨古文尚书并作资用资命之意如所谓咨十有二牧曰则咨非嗟也所以集注总作咨命之辞】中者无过不及之名【执其中此授以治天下之要诀也圣人治天下惟执此无过不及之准尔然此章不见于书王文宪谓此尚书之脱简当在舜让于德弗嗣之下】子张问于孔子【子张问古论语分此下自为一篇题曰子张问】君子无众寡无小大无敢慢斯不亦泰而不骄乎君子正其衣冠尊其瞻视俨然人望而畏之斯不亦威而不猛乎【君子不畏众而弱寡不重大而轻小视之如一无一敢慢者是不骄也君子临民以庄葢以严敬持己非以此加人也故威而不猛】出纳之际乃或吝而不果则是有司之事而非为政之体【有司掌财之官收支俟命不敢自专者此有司之职非为人上之体也迟疑靳吝致误非小此段说政令刑赏此一句是说赏】不知命章【论语二十篇格言多矣至此篇言帝王相传与为政之畧而又以此三言结之盖切要丁寜之语中庸之篇始言一理中散万事言至诚之道至圣之徳可谓详矣而末章复自下学立心之始言之以推至其极亦是如此又论语起止都说君子语録亦每拈起并说愚谓篇首君子是尽其在我听其在人篇末君子是尽其在我听其在天篇首君子之量篇末君子之守人而知不得命分则无以为君子矣】
　　论语集注攷证卷十
<经部,四书类,论孟集注考证__孟子集注考证>
</div>
    <div class="pagination">
<a href="论孟集注考证.html">上一页</a><a href="论孟集注考证.html">1</a><span class="current-page">2</span><a href="论孟集注考证_page3.html">3</a><a href="论孟集注考证_page4.html">4</a><a href="论孟集注考证_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
