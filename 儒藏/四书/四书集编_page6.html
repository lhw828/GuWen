<!DOCTYPE html>
<html>
 <head>
  <meta charset="utf-8"/>
  <title>
   四书集编 - 第 6 页/共 6 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四书集编 - 第 6 页/共 6 页
  </h1>
  <div class="content">
   万章问曰舜往于田号泣于旻天何为其号泣也孟子曰怨慕也【号平声○舜往于田耕歴山时也仁覆闵下谓之旻天号泣于旻天呼天而泣也事见虞书大禹谟篇怒慕怨已之不得于亲而思慕也】万章曰父母爱之喜而不忘父母恶之劳而不怨然则舜怨乎曰长息问于公明髙曰舜往于田则吾旣得闻命矣号泣于旻天于父母则吾不知也公明髙曰是非尔所知也夫公明髙以孝子之心为不若是恝我竭力耕田共为子职而已矣父母之不我爱于我何哉【恶去声夫音扶恝苦八反共平声○长息公明髙弟子公明髙曽子弟子于父母亦书辞言呼父母而泣也恝无愁之貎于我何哉自责不知已有何罪耳非怨父母也杨氏曰非孟子深知舜之心不能为此言盖舜惟恐不顺于父母未尝自以为孝也若自以为孝则非孝矣】帝使其子九男二女百官牛羊仓廪备以养舜于畎之中天下之士多就之者帝将胥天下而迁之焉为不顺于父母如穷人无所归【为去声○帝尧也史记云二女妻之以观其内九男事之以观其外又言一年所居成聚二年成邑三年成都是天下之士就之也胥相视也迁之移以与之也如穷人之无所归言其怨慕迫切之甚也】天下之士恱之人之所欲也而不足以解忧好色人之所欲妻帝之二女而不足以解忧富人之所欲富有天下而不足以解忧贵人之所欲贵为天子而不足以解忧人恱之好色富贵无足以解忧者惟顺于父母可以解忧【孟子推舜之心如此以解上文之意极天下之欲不足以解忧而惟顺于父母可以解忧孟子眞知舜之心哉】人少则慕父母知好色则慕少艾有妻子则慕妻子仕则慕君不得于君则热中大孝终身慕父母五十而慕者予于大舜见之矣【少好皆去声○言常人之情因物而迁惟圣人为能不失其本心也艾美好也楚辞战国防所谓幼艾义与此同不得失意也热中躁急心热也言五十者舜摄政时年五十也五十而慕则其终身慕可知矣○此章言舜不以得众人之所欲为已乐而以不顺乎亲之心为已忧非圣人之尽性其孰能之○孟子可谓知舜之心矣盖穷天下之可欲皆外物也圣人视之如浮云然得丧去来不以介意惟不顺于父母则以为已之大罪而不敢自恕人知舜怨之为怨独孟子知其怨乃所以为慕慕之为言爱之深思之切也五十始衰礼所谓不致毁之时也大舜于此犹慕焉圣人纯孝之心不以老而衰也扬雄亦曰事父母自知不足者其舜乎盖舜虽已顺其亲而其心常若不足此其所以为终身之慕衍义】○万章问曰诗云娶妻如之何必告父母信斯言也冝莫如舜舜之不告而娶何也孟子曰告则不得娶男女居室人之大伦也如告则废人之大伦以怼父母是以不告也【怼直类反○诗齐国风南山之篇也信诚也诚如此诗之言也怼雠怨也舜父顽母嚚常欲害舜告则不听其娶是废人之大伦以雠怨于父母也】万章曰舜之不告而娶则吾旣得闻命矣帝之妻舜而不告何也曰帝亦知告焉则不得妻也【妻去声○以女为人妻曰妻程子曰尧妻舜而不告者以君治之而已如今之官府治民之私者亦多】万章曰父母使舜完廪捐阶瞽瞍焚廪使浚井出从而揜之象曰谟盖都君咸我绩牛羊父母仓廪父母干戈朕琴朕弤朕二嫂使治朕栖象往入舜宫舜在牀琴象曰郁陶思君尔忸怩舜曰惟玆臣庶汝其于予治不识舜不知象之将杀已与曰奚而不知也象忧亦忧象喜亦喜【弤都礼反忸女六反怩音尼与平声○完治也捐去也阶梯也揜盖也案史记曰使舜上涂廪瞽瞍从下纵火焚廪舜乃以两笠自捍而下去得不死后又使舜穿井舜穿井为匿空旁出舜旣入深瞽瞍与象共下土实井舜从匿空出去即其事也象舜异母弟也谟谋也盖盖井也舜所居三年成都故谓之都君咸皆也绩功也舜旣入井象不知舜已出欲以杀舜为已功也干盾也戈防也琴舜所弹五琴也弤雕弓也象欲以舜之牛羊仓廪与父母而自取此物也二嫂尧二女也栖牀也象欲使为己妻也象往舜宫欲分取所有见舜生在牀弹琴盖旣出即潜归其宫也郁陶思之甚而气不得伸也象言已思君之甚故来见尔忸怩慙色也臣庶谓其百官也象素憎舜不至其宫故舜见其来而喜使之治其臣庶也孟子言舜非不知其将杀已但见其忧则忧见其喜则喜兄弟之情自冇所不能已耳万章所言其有无不可知然舜之心则孟子有以知之矣他亦不足辨也程子曰象忧亦忧象喜亦喜人情天理于是为至】曰然则舜伪喜者与曰否昔者有馈生鱼于郑子产子产使校人畜之池校人烹之反命曰始舍之圉圉焉少则洋洋焉攸然而逝子产曰得其所哉得其所哉校人出曰孰谓子产智予旣烹而食之曰得其所哉得其所哉故君子可欺以其方难罔以非其道彼以爱兄之道来故诚信而喜之奚伪焉【与平声校音效又音敎畜许六反○校人主池沼小吏也圉圉困而未舒之貎洋洋则稍纵矣攸然而逝者自得而逺去也方亦道也罔蒙蔽也欺以其方谓诳之以理之所有罔以非其道谓昧之以理之所无象以爱兄之道来所谓欺之以其方也舜本不知其伪故实喜之何伪之有○此章又言舜遭人伦之变而不失天理之常也○象欲杀舜之迹甚明在舜岂不知之然见其忧则忧见其喜则喜略无一毫芥蔕于其中后世骨肉之间小有疑隙则猜防万端惟恐发之不蚤除之不亟至此然后知圣人之心与天同量也世儒以帝尧在上二女嫔虞象无杀舜之理故以孟子为疑不知孟子特论大舜之心使其有是处之不过如此岂必眞有是哉衍义】○万章问曰象日以杀舜为事立为天子则放之何也孟子曰封之也或曰放焉【放犹置也置之于此使不得去也万章疑舜何不诛之孟子言舜实封之而或者误以为放也】万章曰舜流共工于幽州放驩兜于崇山杀三苗于三危殛鲧于羽山四罪而天下咸服诛不仁也象至不仁封之有庳有庳之人奚罪焉仁人固如是乎在他人则诛之在弟则封之曰仁人之于弟也不藏怒焉不宿怨焉亲爱之而已矣亲之欲其贵也爱之欲其富也封之有庳富贵之也身为天子弟为匹夫可谓亲爱之乎【庳音○流徙也共工官名驩兜人名二人比周相与为党三苗国名负固不服杀杀其君也殛诛也鲧禹父名方命圯族治水无功皆不仁之人也幽州崇山三危羽山有庳皆地名也或曰今道州亭即有庳之地也未知是否万章疑舜不当封象使彼有庳之民无罪而遭象之虐非仁人之心也藏怒谓藏匿其怒宿怨谓留蓄其怨】敢问或曰放者何谓也曰象不得有为于其国天子使吏治其国而纳其贡税焉故谓之放岂得彼民哉虽然欲常常而见之故源源而来不及贡以政接于有庳此之谓也【孟子言象虽封为有庳之君然不得治其国天子使吏代之治而纳其所收之贡税于象有似于放故或者以为放也盖象至不仁处之如此则既不失我亲爱之心而彼亦不得虐有庳之民也源源若水之相继也来谓来朝觐也不及贡以政接于有庳谓不待及诸侯朝贡之期而以政事接见有庳之君盖古书之辞而孟子引以证源源而来之意见其亲爱之无已如此也○呉氏曰言圣人不以公义废私恩亦不以私恩害公义舜之于象仁之至义之尽也○圣人不以公义废私恩故不以象之恶而不与之以富贵亦不以私恩废公义故使之不得有为于其国以暴其民舜之于象仁之至义之尽也衍义】○咸丘蒙问曰语云盛徳之士君不得而臣父不得而子舜南面而立尧帅诸侯北面而朝之瞽瞍亦北面而朝之舜见瞽瞍其容有蹙孔子曰于斯时也天下殆哉岌岌乎不识此语诚然乎哉孟子曰否此非君子之言齐东野人之语也尧老而舜摄也尧典曰二十有八载放勲乃徂落百姓如丧考妣三年四海遏密八音孔子曰天无二日民无二王舜旣为天子矣又帅天下诸侯以为尧三年丧是二天子矣【朝音潮岌鱼及反○咸丘蒙孟子弟子语者古语也蹙颦蹙不自安也岌岌不安貎也言人伦乖乱天下将危也齐东齐国之东鄙也孟子言尧但老不治事而舜摄天子之事耳尧在时舜未尝即天子位尧何由北面而朝乎又引书及孔子之言以明之尧典虞书篇名今此文乃见于舜典盖古书二篇或合为一耳言舜摄位二十八年而尧死也徂升也落降也人死则魂升而魄降故古者谓死为徂落遏止也密静也八音金石丝竹匏土革木乐噐之音也】咸丘蒙曰舜之不臣尧则吾旣得闻命矣诗云普天之下莫非王土率土之濵莫非王臣而舜旣为天子矣敢问瞽瞍之非臣如何曰是诗也非是之谓也劳于王事而不得养父母也曰此莫非王事我独贤劳也故说诗者不以文害辞不以辞害志以意逆志是为得之如以辞而已矣云汉之诗曰周余黎民靡有孑遗信斯言也是周无遗民也【不臣尧不以尧为臣使北面而朝也诗小雅北山之篇也普徧也率循也此诗今毛氏序云役使不均已劳于王事而不得养其父母焉其诗下文亦云大夫不均我从事独贤乃作诗者自言天下皆王臣何为独使我以贤才而劳苦乎非谓天子可臣其父也文字也辞语也逆迎也云汉大雅篇名也孑独立之貎遗脱也言说诗之法不可以一字而害一句之义不可以一句而害设辞之志当以已意迎取作者之志乃为得之若但以其辞而已则如云汉所言是周之民眞无遗种矣惟以意逆之则知作诗者之志在于忧旱而非眞无遗民也】孝子之至莫大乎尊亲尊亲之至莫大乎以天下养为天子父尊之至也以天下养养之至也诗曰永言孝思孝思维则此之谓也【养去声○言瞽瞍旣为天子之父则当享天下之养此舜之所以为尊亲养亲之至也岂有使之北面而朝之理乎诗大雅下武之篇言人能长言孝思而不忘则可以为天下法则也】书曰祗载见瞽瞍防防齐栗瞽瞍亦允若是为父不得而子也【见音现齐侧皆反○书大禹谟篇也祗敬也载事也防防齐栗敬谨恐惧之貎允信也若顺也言舜敬事瞽瞍往而见之敬谨如此瞽瞍亦信而顺之也孟子引此而言瞽瞍不能以不善及其子而反见化于其子则是所谓父不得子者而非如咸丘蒙之说也】○万章曰尧以天下与舜有诸孟子曰否天子不能以天下与人【天下者天下之天下非一人之私有故也】然则舜有天下也孰与之曰天与之【万章问而孟子荅也】天与之者谆谆然命之乎【谆之淳反○万章问也谆谆详语之貎】曰否天不言以行与事示之而已矣【行去声下同○行之于身谓之行措诸天下谓之事言但因舜之行事而示以与之之意耳】曰以行与事示之者如之何曰天子能荐人于天不能使天与之天下诸侯能荐人于天子不能使天子与之诸侯大夫能荐人于诸侯不能使诸侯与之大夫昔者尧荐舜于天而天受之暴之于民而民受之故曰天不言以行与事示之而已矣【暴歩卜反下同○暴显也言下能荐人于上不能令上必用之舜为天人所受是因舜之行与事而示之以与之之意也】曰敢问荐之于天而天受之暴之于民而民受之如何曰使之主祭而百神享之是天受之使之主事而事治百姓安之是民受之也天与之人与之故曰天子不能以天下与人【治去声】舜相尧二十有八载非人之所能为也天也尧崩三年之丧毕舜避尧之子于南河之南天下诸侯朝觐者不之尧之子而之舜讼狱者不之尧之子而之舜讴歌者不讴歌尧之子而讴歌舜故曰天也夫然后之中国践天子位焉而居尧之宫逼尧之子是篡也非天与也【相去声朝音潮夫音扶○南河在冀州之南其南即豫州也讼狱谓狱不决而讼之也】太誓曰天视自我民视天听自我民听此之谓也【自从也天无形其视听皆从于民之视听民之归舜如此则天与之可知矣】○万章问曰人有言至于禹而徳衰不传于贤而传于子有诸孟子曰否不然也天与贤则与贤天与子则与子昔者舜荐禹于天十有七年舜崩三年之丧毕禹避舜之子于阳城天下之民从之若尧崩之后不从尧之子而从舜也禹荐益于天七年禹崩三年之丧毕益避禹之子于箕山之隂朝觐讼狱者不之益而之啓曰吾君之子也讴歌者不讴歌益而讴歌啓曰吾君之子也【朝音潮○阳城箕山之隂皆嵩山下深谷中可藏处也啓禹之子也杨氏曰此语孟子必有所受然不可攷矣但云天与贤则与贤天与子则与子可以见尧舜禹之心皆无一毫私意也】丹朱之不肖舜之子亦不肖舜之相尧禹之相舜也歴年多施泽于民久啓贤能敬承继禹之道益之相禹也歴年少施泽于民未久舜禹益相去久逺其子之贤不肖皆天也非人之所能为也莫之为而为者天也莫之致而至者命也【之相之相去声相去之相如字○尧舜之子皆不肖而舜禹之为相乆此尧舜之子所以不有天下而舜禹有天下也禹之子贤而益相不久此啓所以有天下而益不有天下也然此皆非人力所为而自为非人力所致而自至者盖以理言之谓之天自人言之谓之命其实则一而已】匹夫而有天下者徳必若舜禹而又有天子荐之者故仲尼不有天下【孟子因禹益之事歴举此下两条以推明之言仲尼之徳虽无愧于舜禹而无天子荐之者故不有天下】继世以有天下天之所废必若桀纣者也故益伊尹周公不有天下【继世而有天下者其先世皆有大功徳于民故必有大恶如桀纣则天乃废之如啓及太甲成王虽不及益伊尹周公之贤圣但能嗣守先业则天亦不废之故益伊尹周公虽有舜禹之徳而亦不有天下】伊尹相汤以王于天下汤崩太丁未立外丙二年仲壬四年太甲颠覆汤之典刑伊尹放之于桐三年太甲悔过自怨自艾于桐处仁迁义三年以听伊尹之训已也复归于亳【相王皆去声艾音乂○此承上文言伊尹不有天下之事赵氏曰太丁汤之太子未立而死外丙立二年仲壬立四年皆太丁弟也太甲太丁子也程氏曰古人谓歳为年汤崩时外丙方二歳仲壬方四歳惟太甲差长故立之也二说未知孰是顚覆坏乱也典刑常法也桐汤墓所在艾治也说文云芟草也盖斩絶自新之意亳商所都也】周公之不有天下犹益之于夏伊尹之于殷也【此复言周公所以不有天下之意】孔子曰唐虞禅夏后殷周继其义一也【禅音擅○禅授也或禅或继皆天命也圣人岂有私意于其间哉○尹氏曰孔子曰唐虞禅夏后殷周继其义一也孟子曰天与贤则与贤天与子则与子知前圣之心者无如孔子继孔子者孟子而已矣】○万章问曰人有言伊尹以割烹要汤有诸【要平声下同○要求也案史记伊尹欲行道以致君而无由乃为有莘氏之媵臣负鼎俎以滋味说汤致于王道盖战国时有为此说者】孟子曰否不然伊尹耕于有莘之野而乐尧舜之道焉非其义也非其道也禄之以天下弗顾也系马千驷弗视也非其义也非其道也一介不以与人一介不以取诸人【乐音洛○莘国名乐尧舜之道者诵其诗读其书而欣慕爱乐之也驷四匹也介与草芥之芥同言其辞受取与无大无细一以道义而不苟也】汤使人以币聘之嚣嚣然曰我何以汤之聘币为哉我岂若处畎之中由是以乐尧舜之道哉【嚣五髙反又户骄反○嚣嚣无欲自得之貎】汤三使往聘之旣而幡然改曰与我处畎之中由是以乐尧舜之道吾岂若使是君为尧舜之君哉吾岂若使是民为尧舜之民哉吾岂若于吾身亲见之哉【幡然变动之貎于吾身亲见之言于我之身亲见其道之行不徒诵说向慕之而已也】天之生此民也使先知觉后知使先觉觉后觉也予天民之先觉者也予将以斯道觉斯民也非予觉之而谁也【此亦伊尹之言世知谓识其事之当然觉谓悟其理之所以然觉后知后觉如呼寐者而使之寤也言天使者天理当然若使之也程子曰予天民之先觉谓我乃天生此民中尽得民道而先觉者也旣为先觉之民岂可不觉其未觉者及彼之觉亦非分我所有以予之也皆彼自有此理我但能觉之而已】思天下之民匹夫匹妇有不被尧舜之泽者若已推而内之沟中其自任以天下之重如此故就汤而说之以伐夏救民【推吐回反内音纳说音税○书曰昔先正保衡作我先王曰予弗克俾厥后为尧舜其心愧耻若挞于市一夫不获则曰时予之辜孟子之言盖取诸此是时夏桀无道暴虐其民故欲使汤伐夏以救之徐氏曰伊尹乐尧舜之道尧舜揖逊而伊尹说汤以伐夏者时之不同义则一也】吾未闻枉已而正人者也况辱已以正天下者乎圣人之行不同也或逺或近或去或不去归洁其身而已矣【行去声○辱已甚于枉已正天下难于正人若伊尹以割烹要汤辱已甚矣何以正天下乎逺谓隐遁也近谓仕近君也言圣人之行虽不必同然其要归在洁其身而已伊尹岂肯以割烹要汤哉】吾闻其以尧舜之道要汤未闻以割烹也【林氏曰以尧舜之道要汤者非实以是要之也道在此而汤之聘自来耳犹子贡言夫子之求之异乎人之求之也愚谓此语亦犹前章所论父不得而子之意○问集注中说曽防有乐此终身之语如何曰观舜居深山之中伊尹耕于有莘之野岂不是乐以终身后来事业亦偶然耳若先有一毫安排等待之心便成病痛矣】伊训曰天诛造攻自牧宫朕载自亳【伊训商书篇名孟子引以证伐夏救民之事也今书牧宫作鸣条造载皆始也伊尹言始攻桀无道由我始其事于亳也】○万章问曰或谓孔子于衞主痈疽于齐主侍人瘠环有诸乎孟子曰否不然也好事者为之也【痈于容反疽七余反好去声○主谓舍于其家以之为主人也痈疽医也侍人奄人也瘠姓环名皆时君所近狎之人也好事谓喜造言生事之人也】于衞主顔雠由弥子之妻与子路之妻兄弟也弥子谓子路曰孔子主我衞卿可得也子路以告孔子曰有命孔子进以礼退以义得之不得曰有命而主痈疽与侍人瘠环是无义无命也【雠如字又音犫○顔雠由衞之贤大夫也史记作顔浊邹弥子衞灵公幸臣弥子瑖也徐氏曰礼主于辞逊故进以礼义主于断制故退以义难进而易退者也在我者有礼义而已得之不得则有命存焉】孔子不恱于鲁卫遭宋桓司马将要而杀之微服而过宋是时孔子当阨主司城贞子为陈侯周臣【要平声○不恱不乐居其国也桓司马宋大夫向魋也司城贞子亦宋大夫之贤者也陈侯名周案史记孔子为鲁司寇齐人馈女乐以间之孔子遂行适卫月余去衞适宋司马魋欲杀孔子孔子去至陈主于司城贞子孟子言孔子虽当阨难然犹择所主况在齐衞无事之时岂有主痈疽侍人之事乎】吾闻观近臣以其所为主观逺臣以其所主若孔子主痈疽与侍人瘠环何以为孔子【近臣在朝之臣逺臣逺方来仕者君子小人各从其类故观其所为主与其所主者而其人可知○南轩曰孔子进以礼退以义非圣人择礼义而为进退圣人进退无非礼义礼义之所在固命之所存也○君子小人各从其类故近臣而贤必能举逺臣之贤者逺臣而贤亦必有近臣之贤者以举之故观其所举之贤否则近臣之为人可知观举者之贤否则逺臣之为人可知衍义】○万章问曰或曰百里奚自鬻于秦养牲者五羊之皮食牛以要秦穆公信乎孟子曰否不然好事者为之也【食音嗣好去声下同○百里奚虞之贤臣人言其自卖于秦养牲者之家得五羊之皮而为之食牛因以干秦穆公也】百里奚虞人也晋人以垂棘之璧与屈产之乘假道于虞以伐虢宫之竒谏百里奚不谏【屈求勿反乘去声○虞虢皆国名垂棘之璧埀棘之地所出之璧也屈产之乗屈地所生之良马也乗四匹也晋欲伐虢道经于虞故以此物借道其实欲并取虞宫之竒亦虞之贤臣谏虞公令勿许虞公不用遂为晋所灭百里奚知其不可谏故不谏而去之】知虞公之不可谏而去之秦年已七十矣曽不知以食牛干秦穆公之为污也可谓智乎不可谏而不谏可谓不智乎知虞公之将亡而先去之不可谓不智也时举于秦知穆公之可与有行也而相之可谓不智乎相秦而显其君于天下可传于后世不贤而能之乎自鬻以成其君乡党自好者不为而谓贤者为之乎【相去声○自好自爱其身之人也孟子言百里奚之智如此必知食牛以干主之为污其贤又如此必不肯自鬻以成其君也然此事当孟子时已无所据孟子直以事理反覆推之而知其必不然耳○范氏曰古之圣贤未遇之时鄙贱之事不耻为之如百里奚为人养牛无足怪也惟是人君不致敬尽礼则不可得而见岂有先自污辱以要其君哉庄周曰百里奚爵禄不入于心故饭牛而牛肥使穆公忘其贱而与之政亦可谓知百里奚矣伊尹百里奚之事皆圣贤出处之大节故孟子不得不辩尹氏曰当时好事者之论大率类此盖以其不正之心度圣贤也】





　　孟子集编卷九
　　钦定四库全书
　　孟子集编卷十　　　　　宋　真徳秀　撰
　　万章章句下【凡九章】
　　孟子曰伯夷目不视恶色耳不听恶声非其君不事非其民不使治则进乱则退横政之所出横民之所止不忍居也思与乡人处如以朝衣朝冠坐于涂炭也当纣之时居北海之濵以待天下之清也故闻伯夷之风者顽夫廉懦夫有立志【治去声下同横去声朝音潮○横谓不循法度顽者无知觉廉者冇分辨懦柔弱也余并见前篇】伊尹曰何事非君何使非民治亦进乱亦进曰天之生斯民也使先知觉后知使先觉觉后觉予天民之先觉者也予将以此道觉此民也思天下之民匹夫匹妇有不与被尧舜之泽者若已推而内之沟中其自任以天下之重也【与音预○何事非君言所事即君何使非民言所使即民无不可事之君无不可使之民也余见前篇】栁下惠不羞污君不辞小官进不隐贤必以其道遗佚而不怨阨穷而不悯与乡人处由由然不忍去也尔为尔我为我虽袒裼裸裎于我侧尔焉能浼我哉故闻栁下惠之风者鄙夫寛薄夫敦【鄙狭陋也敦厚也余见前篇】孔子之去齐接淅而行去鲁曰迟迟吾行也去父母国之道也可以速而速可以乆而乆可以处而处可以仕而仕孔子也【淅先歴反○接犹承也淅渍米水也渍米将炊而欲去之速故以手承水取米而行不及炊也举此一端以见其久速仕止各当其可也或曰孔子去鲁不税冕而行岂得为迟杨氏曰孔子欲去之意久矣不欲苟去故迟迟其行也膰肉不至则得以微罪行矣故不税冕而行非速也】孟子曰伯夷圣之清者也伊尹圣之任者也栁下惠圣之和者也孔子圣之时者也【张子曰无所杂者清之极无所异者和之极勉而清非圣人之清勉而和非圣人之和所谓圣者不勉不思而至焉者也孔氏曰任者以天下为已责也愚谓孔子仕止乆速各当其可盖兼三子之所以圣者而时出之非如三子之可以一徳名也或疑伊尹出处合乎孔子而不得为圣之时何也程子曰终是任底意思往】孔子之谓集大成集大成也者金声而玉振之也金声也者始条理也玉振之也者终条理也始条理者智之事也终条理者圣之事也【此言孔子集三圣之事而为一大圣之事犹作乐者集众音之小成而为一大成也成者乐之一终书所谓箫韶九成是也金钟属声宣也如声罪致讨之声玉磬也振收也如振河海而不泄之振始始之也终终之也条理犹言脉络指众音而言也智者知之所及圣者徳之所就也盖乐有八音金石丝竹匏土革木若独奏一音则其一音自为始终而为一小成犹三子之所知偏于一而其所就亦偏于一也八音之中金石为重故特为众音之纲纪又金始震而玉终诎然也故并奏八音则于其未作而先击镈钟以宣其声俟其旣阕而后击特磬以收其韵宣以始之收以终之二者之间脉络贯通无所不备则合众小成而为一大成犹孔子之知无不尽而徳无不全也金声玉振始终条理疑古乐经之言故倪寛云惟天子建中和之极兼緫条贯金声而玉振之亦此意也】智譬则巧也圣譬则力也由射于百歩之外也其至尔力也其中非尔力也【中去声○此复以射之巧力发明智圣二字之义见孔子巧力俱全而圣智兼备三子则力有余而巧不足是以一节虽至于圣而智不足以及乎时中也○此章言三子之行各极其一偏孔子之道兼全于众理所以偏者由其蔽于始是以缺于终所以全者由其知之至是以行之尽三子犹春夏秋冬之各一其时孔子则太和元气之流行于四时也】○北宫锜问曰周室班爵禄也如之何【锜鱼绮反○北宫姓锜名衞人班列也】孟子曰其详不可得闻也诸侯恶其害已也而皆去其籍然而轲也尝闻其略也【恶去声去上声○当时诸侯兼并僭窃故恶周制妨害已之所为也】天子一位公一位侯一位伯一位子男同一位凡五等也君一位卿一位大夫一位上士一位中士一位下士一位凡六等【此班爵之制也五等通于天下六等施于国中】天子之制地方千里公侯皆方百里伯七十里子男五十里凡四等不能五十里不达于天子附于诸侯曰附庸【此以下班禄之制也不能犹不足也小国之地不足五十里者不能自达于天子因大国以姓名通谓之附庸若春秋邾仪父之类是也】天子之卿受地视侯大夫受地视伯元士受地视子男【视比也徐氏曰王畿之内亦制都鄙受地也元士上士也】大国地方百里君十卿禄卿禄四大夫大夫倍上士上士倍中士中士倍下士下士与庶人在官者同禄禄足以代其耕也【十十倍之也四四倍之也倍加一倍也徐氏曰大国君田三万二千其入可食二千八百八十人卿田三千二百可食二百八十八人大夫田八百可食七十二人上士田四百可食三十六人中士田二百可食十八人下士与庶人在官者田百可食九人至五人庶人在官府史胥徒也愚案君以下所食之禄皆助法之公田借农夫之力以耕而收其租士之无田与庶人在官者则但受禄于官如田之入而已】次国地方七十里君十卿禄卿禄三大夫大夫倍上士上士倍中士中士倍下士下士与庶人在官者同禄禄足以代其耕也【三谓三倍之也徐氏曰次国君田二万四千可食二千一百六十人卿田二千四百可食二百十六人】小国地方五十里君十卿禄卿禄二大夫大夫倍上士上士倍中士中士倍下士下士与庶人在官者同禄禄足以代其耕也【二即倍也徐氏曰小国君田一万六千可食千四百四十人卿田一千六百可食百四十四人】耕者之所获一夫百百之粪上农夫食九人上次食八人中食七人中次食六人下食五人庶人在官者其禄以是为差【食音嗣○获得也一夫一妇佃田百加之以粪粪多而力勤者为上农其所收可供九人其次用力不齐故有此五等庶人在官者其受禄不同亦有此五等也○愚案此章之说与周礼王制不同盖不可攷阙之可也程子曰孟子之时去先王未逺载籍未经秦火然而班爵禄之制已不闻其详今之礼书皆掇拾于煨烬之余而多出于汉儒一时之傅防奈何欲尽信而句为之解乎然则其事故不可一二追复矣】○万章问曰敢问友孟子曰不挟长不挟贵不挟兄弟而友友也者友其徳也不可以有挟也【挟者兼有而恃之之称】孟献子百乘之家也有友五人焉乐正裘牧仲其三人则予忘之矣献子之与此五人者友也无献子之家者也此五人者亦有献子之家则不与之友矣【乘去声下同○孟献子鲁之贤大夫仲孙蔑也张子曰献子忘其势五人者忘人之势不资其势而利其有然后能忘人之势若五人者有献子之家则反为献子之所贱矣】非惟百乘之家为然也虽小国之君亦有之费惠公曰吾于子思则师之矣吾于顔般则友之矣王顺长息则事我者也【费音秘般音班○惠公费邑之君也师所尊也友所敬也事我者所使也】非惟小国之君为然也虽大国之君亦有之晋平公之于亥唐也入云则入坐云则坐食云则食虽防食菜羮未尝不饱盖不敢不饱也然终于此而已矣弗与共天位也弗与治天职也弗与食天禄也士之尊贤者也非王公之尊贤也【防食之食音嗣平公王公下诸本多无之字疑阙文也○亥唐晋贤人也平公造之唐言入公乃入言坐乃坐言食乃食也防食粝饭也不敢不饱敬贤者之命也○范氏曰位曰天位职曰天职禄曰天禄言天所以待贤人使治天民非人君所得专者也】舜尚见帝帝馆甥于贰室亦飨舜迭为賔主是天子而友匹夫也【尚上也舜上而见于帝尧也馆舍也礼妻父曰外舅谓我舅者吾谓之甥尧以女妻舜故谓之甥贰室副宫也尧舍舜于副宫而就飨其食】用下敬上谓之贵贵用上敬下谓之尊贤贵贵尊贤其义一也【贵贵尊贤皆事之宜者然当时但知贵贵而不知尊贤故孟子曰其义一也○此言朋友人伦之一所以辅仁故以天子友匹夫而不为诎以匹夫友天子而不为僭此尧舜所以为人伦之至而孟子言必称之也○孟子谓自天子至大夫皆有友贤之义然知友贤而未知用贤则犹未也盖位者天位所以处贤者也职者天职所以命贤者也禄者天禄所以养贤者也三者皆天所以待贤人使治天民者也而晋平公之于亥唐特虗尊之而已未尝处之以位命之以职食之以禄也此岂王公尊贤之道哉必如尧之于舜然后为尽友贤之道矣夫贵贵尊贤其理本一然战国之世人但知贵贵而不复知尊贤故孟子歴叙友贤之事而终欲以尧舜为法也衍义】○万章问曰敢问交际何心也孟子曰恭也【际接也交际谓人以礼仪币帛相交接也】曰郤之郤之为不恭何哉曰尊者赐之曰其所取之者义乎不义乎而后受之以是为不恭故弗郤也【郤不受而还之也再言之未详万章疑交际之间有所郤者人便以为不恭何哉孟子言尊者之赐而心窃计其所以得此物者未知合义与否必其合义然后可受不然则郤之矣所以郤之为不恭也】曰请无以辞郤之以心郤之曰其取诸民之不义也而以他辞无受不可乎曰其交也以道其接也以礼斯孔子受之矣【万章以为彼旣得之不义则其餽不可受但无以言语间而郤之直以心度其不义而托于他辞以郤之如此可否邪交以道如餽赆闻戒周其饥饿之类接以礼谓辞命恭敬之节孔子受之如受阳货蒸豚之类也】万章曰今有御人于国门之外者其交也以道其餽也以礼斯可受御与曰不可康诰曰杀越人于货闵不畏死凡民罔不譈是不待敎而诛者也殷受夏周受殷所不辞也于今为烈如之何其受之【与平声譈书作憝徒对反○御止也止人而杀之且夺其货也国门之外无人之处也万章以为苟不问其物之所从来而但观其交接之礼则设冇御人者用其御得之货以礼餽我则可受之乎康诰周书篇名越颠越也今书闵作愍无凡民二字譈怨也言杀人而顚越之因取其货闵然不知畏死凡民无不怨之孟子言此乃不待敎戒而当即诛者也如何而可受之乎殷受至为烈十四字语意不伦李氏以为此必有断简或阙文者近之而愚意其直为衍字耳然不可攷姑阙之可也】曰今之诸侯取之于民也犹御也苟善其礼际矣斯君子受之敢问何说也曰子以为有王者作将比今之诸侯而诛之乎其敎之不改而后诛之乎夫谓非其有而取之者盗也充类至义之尽也孔子之仕于鲁也鲁人猎较孔子亦猎较猎较犹可而况受其赐乎【比去声夫音扶较音角○比连也言今诸侯之取于民固多不义然有王者起必不连合而尽诛之必敎之不改而后诛之则其与御人之盗不待敎而诛者不同矣夫御人于国门之外与非其有而取之二者固皆不义之类然必御人乃为眞盗其谓非有而取为盗者乃推其类至于义之至精至宻之处而极言之耳非便以为眞盗也然则今之诸侯虽曰取非其有而岂可遽以同于御人之盗也哉又引孔子之事以明世俗所尚犹或可从况受其赐何为不可乎猎较未详赵氏以为田猎相较夺禽兽以祭孔子不违所以小同于俗也张氏以为猎而较所获之多少也二说未知孰是】曰然则孔氏之仕也非事道与曰事道也事道奚猎较也曰孔子先簿正祭噐不以四方之食供簿正曰奚不去也曰为之兆也兆足以行矣而不行而后去是以未尝有所终三年淹也【与平声○此因孔子事而反覆辩论也事道者以行道为事也事道奚猎较也万章问也先簿正祭器未详徐氏曰先以簿书正其祭器使有定数不以四方难继之物实之夫噐冇常数实有常品则其本正矣彼猎较者将乆而自废矣未知是否也兆犹卜之兆盖事之端也孔子所以不去者亦欲小试行道之端以示于人使知吾道之果可行也若其端旣可行而人不能遂行之然后不得已而必去之盖其去虽不轻而亦未尝不决是以未尝终三年留于一国也】孔子有见行可之仕有际可之仕有公养之仕于季桓子见行可之仕也于衞灵公际可之仕也于衞孝公公养之仕也【见行可见其道之可行也际可接遇以礼也公养国君养贤之礼也季桓子鲁卿季孙斯也衞灵公衞侯元也孝公春秋史记皆无之疑出公輙也因孔子仕鲁而言其仕有此三者故于鲁则兆足以行矣而不行然后去而于衞之事则又受其交际问餽而不郤之一验也○尹氏曰不闻孟子之义则自好者为于陵仲子而已圣贤辞受进退惟义所在愚案此章文义多不可晓不必强为之说○南轩曰读孟子此章所以荅万章者反复曲折可谓义之精矣问交际何心则曰恭盖交际之道主乎恭也问郤之何以为不恭则以谓尊者有赐若念其取之义与不义而后受则非所以敬事乎其尊者也吾知不虗其赐我之意而已岂暇问其所自哉若夫万章之说以心郤之而以他辞无受则是乃不恭之心而辞何为乎然而其受也必交以道而接以礼使交之不以道而接之不以礼则固有所不受矣于齐餽兼金百镒而不受是亦尊者之赐也然未有辞则是货我而已其交也固非道其接也固非礼此所为不受也盖亦非为其取之不义之故初亦无害乎交际之恭也万章于此有疑焉谓有人于此御人以兵而得货然交以道餽以礼则君子固亦受与孟子谓御人而夺货者此所谓大憝有国者之所必禁不待敎令而诛者三代之法同不必设辞而可知者居今之世其法为甚着奈何而可受其餽乎万章谓旣以为不可则今之诸侯以非道取民与此何异而君子以善其礼际而受之可乎孟子谓事固有轻重若以为有王者作将不待敎而尽诛今之诸侯乎抑亦敎而不改而后诛之也以理论之则必待敎而不改然后诛之明矣然则其可与不待敎而诛者同日而语乎夫谓非其有而取之为盗者盖充夫非其有而取之之类以极义之所在而比之为盗则可若便以为与御人夺货之盗同罪则岂可哉大抵圣贤因污隆而起变化辞受取与皆天下正理过与不及为失其正理则均也鲁之习俗必猎较而后以祭孔子仕于鲁亦不违也而况于受其赐乎万章闻是言则又疑孔子之仕所事者道而何猎较为也孟子以为孔子于宗庙之祭先簿正其祭器立之典不以四方之食供簿正盖四方之食非簿正之常典也然于猎较而供祭之事犹有所未废盖由簿正之事而正之其施设则有次第矣而万章以为旣不能遂尽正之则曷爲不遂去孟子谓为之兆也为之兆者正本开端而为可继也圣人之为如天地之化不疾不徐虽曰为之兆而化育之大体已具矣在他人缓则失时速则反害盖非溥博渊泉而时出之是以无序而不和也兆足以行而不行者盖以其兆固可继此以行而有所不得行焉则命也夫然后去之故亦未尝有三年之淹焉其先后迟速皆天理也此所谓圣之时者欤于是遂论孔子之仕有三焉行可之仕谓其兆可以行者也际可之仕谓遇圣人以礼者也公养之仕谓养圣人以道者也遇以礼而养以道者圣人亦岂得而絶之乎读是章者涵泳而精思之亦可以窥圣贤之用而知辞受取与之方也】○孟子曰仕非为贫也而有时乎为贫娶妻非为养也而有时乎为养【为养并去声下同○仕本为行道而亦有家贫亲老或道与时违而但为禄仕者如娶妻本为继嗣而亦有为不能亲操井臼而欲资其餽养者】为贫者辞尊居卑辞富居贫【贫富谓禄之厚薄盖仕不为道已非出处之正故其所处但当如此】辞尊居卑辞富居贫恶乎冝乎抱关击柝【恶平声柝音托○柝行夜所击木也盖为贫者虽不主于行道而亦不可以苟禄故惟抱关击柝之吏位卑禄薄其职易称为所冝居也李氏曰道不行矣为贫而仕者此其律令也若不能然则是贪位慕禄而已矣】孔子尝为委吏矣曰防计当而已矣尝为乘田矣曰牛羊茁壮长而已矣【委乌伪反防工外反当丁浪反乘去声茁阻刮反长上声○此孔子之为贫而仕者也委吏主委积之吏也乘田主苑囿刍牧之吏也茁肥貎言以孔子大圣而尝为贱官不以为辱者所以为贫而仕官卑禄薄而职易称也】位卑而言髙罪也立乎人之本朝而道不行耻也【朝音潮○以出位为罪则无行道之责以废道为耻则非窃禄之官此为贫者之所以必辞尊富而宁处贫贱也○尹氏曰言为贫者不可以居尊居尊者必欲以行道○南轩曰此章言为贫而仕之义夫仕者岂为贫乎哉盖将以行道也而亦有为贫而仕者焉是犹娶妻本为继嗣非为养也而亦有为养而娶者焉然则为贫而仕与为养而娶是亦皆义也虽然旣曰为贫矣则不当处夫尊与富居于卑与贫者可也若处其尊与富则是名为为贫而其实窃位也处其尊与富则当任其责此岂为贫之地哉是则非义矣故抱关击柝亦以为冝者本为贫故也孔子尝为委吏尝为乘田矣圣人笃诚虽居下位必敬其事曰防计当而已矣曰牛羊茁壮长而已矣以其职在乎是而不越也盖位卑者言责不加焉言髙则罪矣故可以姑守其职此为贫而仕之法也若夫立人之本朝则当以行道为任道不行而窃其位君子之所耻也然则髙位厚禄非所以养贫也后世不明此义假为贫之名安享宠利而恬然曽不以为愧此可胜罪哉必不得已为贫而仕其以抱关击柝之为冝则可矣嗟夫观夫子为委吏而曰防计当而已矣为乘田而曰牛羊茁壮长而已矣则夫子得政于天下其所当为者如何哉事有小大而心则一也亦曰止其所而已矣】○万章曰士之不托诸侯何也孟子曰不敢也诸侯失国而后托于诸侯礼也士之托于诸侯非礼也【托寄也谓不仕而食其禄也古者诸侯出奔他国食其廪饩谓之寄公士无爵土不得比诸侯不仕而食禄则非礼也】万章曰君餽之粟则受之乎曰受之受之何义也曰君之于氓也固周之【周救也视其空乏则周防之无常数君待民之礼也】曰周之则受赐之则不受何也曰不敢也曰敢问其不敢何也曰抱关击柝者皆有常职以食于上无常职而赐于上者以为不恭也【赐谓予之禄有常数君所以待臣之礼也】曰君餽之则受之不识可常继乎曰缪公之于子思也亟问亟餽鼎肉子思不恱于卒也摽使者出诸大门之外北面稽首再拜而不受曰今而后知君之犬马畜伋盖自是台无餽也恱贤不能举又不能养也可谓恱贤乎【亟去声下同摽音杓使去声○亟数也鼎肉熟肉也卒末也摽麾也数以君命来餽当拜受之非养贤之礼故不恱而于其末后复来餽时麾使者出拜而辞之犬马畜伋言不以人礼待已也台贱官主使令者盖缪公愧悟不复令台来致餽也举用也能养者未必能用况又不能养乎】曰敢问国君欲养君子如何斯可谓养矣曰以君命将之再拜稽首而受其后廪人继粟庖人继肉不以君命将之子思以为鼎肉使已仆仆尔亟拜也非养君子之道也【初以君命来餽则当拜受其后有司各以其职继续所无不以君命来餽不使贤者冇亟拜之劳也仆仆烦猥貎】尧之于舜也使其子九男事之二女女焉百官牛羊仓廪备以养舜于畎之中后举而加诸上位故曰王公之尊贤者也【女下字去声○能养能举恱贤之至也惟尧舜为能尽之而后世之所当法也○南轩曰万章所谓托于诸侯盖以为士虽不得行其道而托禄于诸侯以自养冝若可也而孟子以为非礼以其无是理故也然周之则可以受周之与赐所以异者盖居其国则为其民君以其饥饿而餽焉受斯可也若欲以自托而虗享其禄赐则于义何居乎名不正则失其序而不和故孔子论之至于礼乐不兴而民无所措手足君子之于礼乐不斯须去身者其动未尝不当名正而言顺故也曰不敢者以其无常职而受赐防于不恭故不敢也虽然此士之所以自处者当然也在国君之待士则有养贤之礼焉故举子思之事以告之夫子思受缪公之餽者周之而受之之义也至于餽之之乆而仆仆然亟拜则是徒为餽而已徒为餽则与养犬马之道何异乌有君子而受其犬马之畜者乎故及其乆也则再拜稽首而不受盖缪公虽有恱贤之名不能举而用又不能以礼养之也贤者其肯处乎其以礼养者继肉是也盖不敢以是而数厪之故使继之而已虽然此及乎养之之礼而未及乎举之之道也若尧之于舜则尊贤之极而养道之尽也事之以九男女之以二女百官牛羊仓廪备而养之于畎之中惟恐不得当其意一旦举而加诸上位如是而后可以谓之王公之尊贤也孟子毎以尧舜之事为言者语道者必稽诸圣人所以示万世之凖的盖圣人人伦之至故也嗟乎为士者于辞受之际可不思夫名正而言顺者乎为君者之待士又何可不深思所以养之之道乎】○万章曰敢问不见诸侯何义也孟子曰在国曰市井之臣在野曰草莽之臣皆谓庶人庶人不传质为臣不敢见于诸侯礼也【质与贽同○传通也质者士执雉庶人执鹜相见以自通者也国内莫非君臣但未仕者与执贽在位之臣不同故不敢见也】万章曰庶人召之役则往役君欲见之召之则不往见之何也曰往役义也往见不义也【往役者庶人之职不往见者士之礼】且君之欲见之也何为也哉曰为其多闻也为其贤也曰为其多闻也则天子不召师而况诸侯乎为其贤也则吾未闻欲见贤而召之也【为并去声】缪公亟见于子思曰古千乘之国以友士何如子思不恱曰古之人有言曰事之云乎岂曰友之云乎子思之不恱也岂不曰以位则子君也我臣也何敢与君友也以徳则子事我者也奚可以与我友千乘之君求与之友而不可得也而况可召与【亟乘皆去声召与之与平声○孟子引子思之言而释之以明不可召之意】齐景公田招虞人以旌不至将杀之志士不忘在沟壑勇士不忘丧其元孔子奚取焉取非其招不往也【丧息浪反说见前篇】曰敢问招虞人何以曰以皮冠庶人以旃士以旂大夫以旌【皮冠田猎之冠也事见春秋传然则皮冠者虞人之所有事也故以是招之庶人未仕之臣通帛曰旃士谓已仕者交龙为旂析羽而注于旂干之首曰旌】以大夫之招招虞人虞人死不敢往以士之招招庶人庶人岂敢往哉况乎以不贤人之招招贤人乎【欲见而召之是不贤人之招也以士之招招庶人则不敢往以不贤人之招招贤人则不可往矣】欲见贤人而不以其道犹欲其入而闭之门也夫义路也礼门也惟君子能由是路出入是门也诗云周道如底其直如矢君子所履小人所视【夫音扶底诗作砥之履反○诗小雅大东之篇底与砥同砺石也言其平也矢言其直也视视以为法也引此以证上文能由是路之义○南轩曰礼义人性之所有譬之路与门有足者皆可以由可以出入也而君子独能之者众人迷于物欲君子存其良心故也】万章曰孔子君命召不俟驾而行然则孔子非与曰孔子当仕有官职而以其官召之也【与平声○孔子方仕而任职君以其官名召之故不俟驾而行徐氏曰孔子孟子易地则皆然○此章言不见诸侯之义最为详悉更合陈代公孙丑所问者而观之其说乃尽】○孟子谓万章曰一乡之善士斯友一乡之善士一国之善士斯友一国之善士天下之善士斯友天下之善士【言已之善盖于一乡然后能尽友一乡之善士推而至于一国天下皆然随其髙下以为广狭也】以友天下之善士为未足又尚论古之人颂其诗读其书不知其人可乎是以论其世也是尚友也【尚上同言进而上也颂诵通论其世论其当世行事之迹也言旣观其言则不可以不知其为人之实是以又攷其行也夫能友天下之善士其所友众矣犹以为未足又进而取于古人是能进其取友之道而非止为一世之士矣】○齐宣王问卿孟子曰王何卿之问也王曰卿不同乎曰不同有贵戚之卿有异姓之卿王曰请问贵戚之卿曰君有大过则谏反覆之而不听则易位【大过谓足以亡其国者易位易君之位更立亲戚之贤者盖与君有亲亲之恩无可去之义以宗庙为重不忍坐视其亡故不得已而至于此也】王勃然变乎色【勃然变色貎】曰王勿异也王问臣臣不敢不以正对【孟子言也】王色定然后请问异姓之卿曰君有过则谏反覆之而不听则去【君臣义合不合则去○此章言大臣之义亲疎不同守经行权各有其分贵戚之卿小过非不谏也但必大过而不聼乃可易位异姓之卿大过非不谏也虽小过而不听已可去矣然三仁贵戚不能行之于纣而霍光异姓乃能行之于昌邑此又委任权力之不同不可以执一论也○曰大过谓足以亡其国者易位易君之位更立亲戚之贤者盖与君有亲亲之恩无可去之义以宗庙为重不忍坐视其亡故不得已而至于此若异姓不合则可去盖君臣以义合故也○愚案贵戚易位之说非后世所得行君有大过惟当反覆极言如屈平刘向之为尔平谏怀王不聴虽放流睠顾楚国系心怀王不忘欲反兾幸君之一悟俗之一改也其存君兴国而欲反覆之一篇之中三致意焉至亡可奈何而后已可谓忠矣然忿而沈渊则过也致堂胡氏尝论之曰世谓屈原刘向皆同姓之臣忠言着于当时文采表于后世未易以优劣判以愚观之向盖优于原也向歴事三帝前经恭显擅朝后值王鳯专政杀戮忠谏之时上则正言讥刺恳恳纳忠下则官虽不迁祸亦不及岂非徳信有孚周身无阙故邪原则介悻直揭揭然众邪之中上忤君心下取众疾昧于不可则止之道忽刺强聒无所容身怀沙赴流智斯下矣胡氏之论向甚当然于平则贬之太过必如朱子曰原之为人其志行虽或过于中庸而不可以为法然皆出于忠君爱国之诚心然后为当其实尔又同姓之卿虽无可去之义若其君有大恶而不可谏易位之事又不得行宗社将危岂容坐待则微子去之亦有明义存焉其恶虽未如纣然非可事之君义不当食其禄则鲁之叔肸可以为法春秋宣十有七年公弟叔肸卒谷梁传曰叔肸贤之也其贤之何也宣弑而非之也非之则胡为不去也曰兄弟也何去而之与之财则曰我足矣织屦而食终身不食宣公之食春秋贵之因时制义初无定在也○又案孟子反覆二字最宜深体前世人臣固冇见君之过失姑一言以塞责者曰吾亦尝谏之云尔谏而不从非吾责也此其用心旣欲苟全爵位又欲厌塞公言张华之所以见屈于张林而不能自免也必反覆而谏谏而不从则去此人臣之正法孟子之言胡可易哉】















　　孟子集编卷十
　　钦定四库全书
　　孟子集编卷十一　　　　宋　　真德秀　撰
　　告子章句上【凡二十章】
　　告子曰性犹柳也义犹桮棬也以人性为仁义犹以柳为桮棬【桮音杯棬丘园反○性者人生所禀之天理也柳柜柳桮棬屈木所为若巵匜之属告子言人性本无仁义必待矫揉而后成如荀子性恶之说也】孟子曰子能顺柳之性而以为桮棬乎将戕贼柳而后以为桮棬也如将戕贼柳而以为桮棬则亦将戕贼人以为仁义与率天下之人而祸仁义者必子之言夫【戕音墙与平声夫音扶○言如此则天下之人皆以仁义为害性而不肯为是因子之言而为仁义之祸也○南轩曰有太极则有两仪故立天之道曰隂与阳立地之道曰柔与刚立人之道曰仁与义仁义者性之所有而万善之宗也人之有仁义乃其性之本然自亲亲而推之至于仁不可胜用自长长而推之至于义不可胜用皆顺其所素有而非外取之也若逆乎仁义则为失其性矣而告子乃以柳为喻其言曰以人性为仁义则失之甚矣盖仁义性也而曰以人性为仁义则性别为一物以人为矫揉而为仁义其失岂不甚乎○或谓栁之可为桮棬亦性也朱子曰柳之性固可以为桮棬然须斩伐裁截矫揉而后可成故孟子曰戕贼柳而后可以为桮棬若柳可为而楩楠不可为又是第一重义理不当引以为说○愚案程子曰服牛乗马皆因其性而为之胡不乗牛而服马理不可也或人之说盖本于此然柳之为桮棬尚须人力仁义之性本于自然不待着力此朱子所以不取之也其义精矣○衍义曰告子之说盖谓人性本无仁义必用力而强为若柳本非桮棬必矫揉而后就也吁何其昧于理之甚邪夫仁义即性也告子乃曰以人性为仁义如此则性自性仁义自仁义也其可乎夫以栁为桮棬必斩伐之屈折之乃克有成若人之为仁义乃其性之固有孩提之童皆知爱亲即所谓仁及其长也皆知敬兄即所谓义何勉强矫拂之有使告子之言行世之人必曰仁义乃戕贼人之物将畏惮而不肯为是率天下而害仁义其祸将不可胜计矣】○告子曰性犹湍水也决诸东方则东流决诸西方则西流人性之无分于善不善也犹水之无分于东西也【湍他端反○湍波流潆廻之貎也告子因前说而小变之近于扬子善恶混之说】孟子曰水信无分于东西无分于上下乎人性之善也犹水之就下也人无有不善水无有不下【言水诚不分东西矣然岂不分上下乎性即天理未有不善者也】今夫水搏而跃之可使过颡激而行之可使在山是岂水之性哉其势则然也人之可使为不善其性亦犹是也【夫音扶搏补各反○搏击也跃跳也颡额也水之过额在山皆不就下也然其本性未尝不就下但为搏激所使而逆其性耳○此章言性本善故顺之而无不善本无恶故反之而后为恶非本无定体而可以无所不为也○或问告子扬子之说如何曰告子以为性无善恶扬子以为性有善恶其言虽同而所以言则亦不无少异也○告子栁之喻旣为孟子所辟则又小变其说而取喻于湍水盖前说专指人性为恶至是又谓可以为善可以为恶而借水以明之不知水之性未尝不就下虽搏之过颡激之在山可暂违其本性而终不能使不复其本性也人之为不善者固有之矣然其所以然者往往有物欲所诱利害所移而非其本然之性也故虽甚愚无知之人詈之以恶逆斥之以盗贼鲜不变色者至于见赤子之入井则莫不怵惕而救之朱子以为性本善故顺之而无不善本无恶故反之而后为恶非本无定体而可以无所不为也斯言尽之矣衍义】○告子曰生之谓性【生指人物之所以知觉运动者而言告子论性前后四章语虽不同然其大指不外乎此与近世佛氏所谓作用是性者略相似】孟子曰生之谓性也犹白之谓白与曰然白羽之白也犹白雪之白白雪之白犹白玉之白与曰然【与平声下同○白之谓白犹言凡物之白者同谓之白更无差别也白羽以下孟子再问而告子曰然则是谓凡有生者同是一性矣】然则犬之性犹牛之性牛之性犹人之性与【孟子又言若果如此则犬牛与人皆有知觉皆能运动其性皆无以异矣于是告子自知其说之非而不能对也○愚案性者人之所得于天之理也生者人之所得于天之气也性形而上者也气形而下者也人物之生莫不有是性亦莫不有是气然以气言之则知觉运动人与物若不异也以理言之则仁义礼智之禀岂物之所得而全哉此人之性所以无不善而为万物之灵也告子不知性之为理而以所谓气者当之是以有栁湍水之喻食色无善无不善之说纵横缪戾纷纭舛错而此章之误乃其本根所以然者盖徒知知觉运动之蠢然者人与物同而不知仁义礼智之粹然者人与物异也孟子以是折之其义精矣○人物之生天赋之以此理未尝不同但人物之禀受自有异尔如一江水杓取只得一杓碗取只得一碗至于一桶一缸各随器量不同故理亦随以异○物亦具有五行只是得五行之偏者耳○论万物之一原则理同而气异观万物之异体则气犹相近而理絶不同气相近如知寒暖识饥饱好生恶死趋利避害人与物都一般理不同如蜂蚁之君臣只是义上有一防子明虎狼之父子只是仁上有一防子明其他更推不去○问人物皆禀天地之理以为性皆受天地之气以为形若人禀之不同固是气有昬明厚薄之异若在物言之不知是所禀之理便有不全邪亦是縁气禀之昬蔽故如此邪曰惟其所受之气只有许多故其理亦只有许多如犬马形气如此故只防得如此事又问物物具一太极则是理无不全也曰以理言之则无不全以气言之则不能无偏○性如日光人物所受之不同如隙窍之受光有大小也○人与物都一般者理也所以不同者心也人心虗灵包得许多道理过故无不通虽有气质昬底亦可克治使明万物之心便包许多道理不过以本论之其理则一才禀于气便有不同○问动物有知植物无知何也曰动物有血气故能知植物虽不可言知然一般生意亦可见若戕贼之便枯瘁不恱怿亦似有知者○问理是人物同得于天者如物之无情者亦冇理否曰固是有理如舟只可行之于水车只可行之于陆○孟子言人之所以异于禽兽者几希庶民去之君子存之不知人何故与禽兽异又言犬之性犹牛之性牛之性犹人之性与不知人何故与牛犬异此两处似欠一转语须着说是形气不同故性亦少异始得故孟子见得人性同处直是分晓直截却于此似未甚察○问气有清浊而理则同如何曰理如宝珠在圣贤则如置在清水中其光辉自然发见在愚不肖则如置在浊水中须是澄去泥沙则光辉方可见至如万物亦有此理只为气昬塞如置寳珠于浊泥中不复可见○生之谓气生之理谓性○孟子以理言性告子以气言性○问告子云云曰合下便是错了他只是说生来精神魂魄凡动用处是性正如禅家说作用是性只说得个形而下者故孟子辟之○释氏曰作用是性在目曰见在耳曰闻在鼻齅香在口谈论在手执捉在足运奔即告子生之谓性之说也且如手执捉若执刀妄乱杀人亦可谓性乎山举厐居士云神通妙用运水搬柴以此徐行后长不知徐行后长方谓之弟疾行先长则为不弟如曰运水搬柴即是妙用则徐行疾行皆可谓之弟邪○告子说生之谓性二程都说他说得是只下面接得不是若如此说却如释氏言作用是性乃是说气质之性非性善之性○案程子曰告子云生之谓性凡天地所生之物须是谓性皆谓之性则可于中却分别牛之性马之性是他便只道一般如释氏说蠢动含灵皆有佛性如此则不可盖不以生之谓性为非故朱子云云其义益精矣】○告子曰食色性也仁内也非外也义外也非内也【告子以人之知觉运动者为性故言人之甘食恱色者即其性故仁爱之心生于内而事物之宜由乎外学者但当用力于仁而不必求合于义也】孟子曰何以谓仁内义外也曰彼长而我长之非有长于我也犹彼白而我白之从其白于外也故谓之外也【长上声下同○我长之我以彼为长也我白之我以彼为白也】曰异于白马之白也无以异于白人之白也不识长马之长也无以异于长人之长与且谓长者义乎长之者义乎【与平声下同○张氏曰上异于二字冝衍李氏曰或有阙文焉愚案白马白人所谓彼白而我白之也长马长人所谓彼长而我长之也白马白人不异而长马长人不同是乃所谓义也义不在彼之长而在我长之之心则义之非外明矣】曰吾弟则爱之秦人之弟则不爱也是以我为恱者也故谓之内长楚人之长亦长吾之长是以长为恱者也故谓之外也【言爱主于我故仁在内敬主于长故义在外】曰耆秦人之炙无以异于耆吾炙夫物则亦有然者也然则耆炙亦有外与【耆与嗜同夫音扶○言长之耆之皆出于心也林氏曰告子以食色为性故因其所明者而通之○自篇首至此四章告子之辩屡屈而屡变其说以求胜卒不闻其能自反而有所疑也此正其所谓不得于言勿求于心者所以卒于卤莽而不得其正也○饮食男女固出于性然告子以生为性则以性为止于是矣因此又生仁内义外之说正与佛者之言以作用为性义理为障者相类然孟子不攻其食色之云者使诚知义之非外则性之不止于食色其有以察之矣○告子不知理之为性乃即人之身而指其能知觉运动者以当之所谓生者是也始而见其但能知觉运动非敎不成故有柳之譬旣屈于孟子之言而病其说之偏于恶也则又继而为湍水之喻以见其但能知觉运动而非有善恶之分又以孟子为未喻已之意也则又于生之谓性章极其立论之本意而索言之至于孟子折之则其说又穷而终莫悟其非也其以食色为言盖犹生之云尔而公都子之所引又湍水之余论也以是考之凡告子之论性其不外乎生之一字明矣但前此未有深究其者往往随其所向各为一说以与之辩而不察其所以失之端独在于此是以其说虽多而迄无一定之论也○告子只知有人心不知有道心故有食色性也及义外之问○南轩曰食色固出于性然莫不有则焉今告子乃举物而遗其则是固出于性无分于善不善之论也其说行则天理不明而人欲莫之遏矣至于仁内义外之说其失又甚焉彼以为长之在人如白之在彼曽不知白之为色一定而不变而长之所宜则随事而不同也若一槩而论则马之长将亦无以异于人之长而可乎长虽在彼而长之者在我盖长之之理素具于此非因彼而有也有是性则具是理其轻重亲疎小大逺近之冝固森然于秉彞之中而不可乱事物至于前者虽万有不同而有物必有则泛应曲酬各得其当皆吾素有之义而非外取之此天所命也惟夫昧于天命而以天下之公理为有我之得私而始有义外之说孟子告之曰且谓长者义乎长之者义乎使知夫长之之为义则知义之非外矣而告子犹惑焉谓爱吾弟而不爱秦人之弟是以我为恱故曰仁内也长吾长而亦长楚人之长是以长为恱故曰义外也曽不知所以长之者非在我而何出哉故孟子复以耆炙喻之同为炙也而所以耆之则在我然则以其在彼之同而谓耆炙之为外可乎虽然长我之长义也长楚人之长亦义也长则同而待吾兄与待楚人固有间矣其分之殊岂人之所能为哉观告子义外之说固为不知义矣则其所谓仁内者亦乌知仁之所以为仁者哉彼徒以爱为仁而不知爱之施有差等固义之所存也徒以长为义而不知所以长之者固仁之体也不知仁义而以论性冝乎莫适其指归也】○孟季子问公都子曰何以谓义内也【孟季子疑孟仲子之弟也盖闻孟子之言而未达故私论之】曰行吾敬故谓之内也【所敬之人虽在外然其知当敬而行吾心之敬以敬之则不在外也】乡人长于伯兄一歳则谁敬曰敬兄酌则谁先曰先酌乡人所敬在此所长在彼果在外非由内也【长上声○伯长也酌酌酒也此皆季子问公都子荅而季子又言如此则敬长之心果不由中出也】公都子不能荅以告孟子孟子曰敬叔父乎敬弟乎彼将曰敬叔父曰弟为尸则谁敬彼将曰敬弟子曰恶在其敬叔父也彼将曰在位故也子亦曰在位故也庸敬在兄斯须之敬在乡人【恶平声○尸祭祀所主以象神虽子弟为之然敬之当如祖考也在位弟在尸位乡人在賔客之位也庸常也斯须暂时也言因时制冝皆由中出也】季子闻之曰敬叔父则敬敬弟则敬果在外非由内也公都子曰冬日则饮汤夏日则饮水然则饮食亦在外也【此亦上章耆炙之意○范氏曰二章问荅大指畧同皆反覆譬喻以晓当世使明仁义之在内则知人之性善而皆可以为尧舜矣○南轩曰季子不知性故于义内之说有疑焉公都子荅以行吾敬故谓之内亦未为失也盖敬之所施各有攸当是乃义也然公都子未能本于性而论故闻季子先酌乡人之论则无以对之盖庸敬于兄义也以乡人之长酌而先之亦义也可敬虽在彼而敬之者在我故孟子以弟为尸为比夫兄之当敬乡人之酌当先与夫为尸者之当敬皆其理之素定而不易者也然则其为在内也明矣而季子犹惑焉盖以叔父与弟为在外而不知其义之存于内内外之本一也公都子盖有发于孟子之言故以冬日饮汤夏日饮水譬之盖冬之饮必汤夏之饮必水是乃义也而岂外乎哉】○公都子曰告子曰性无善无不善也【此亦生之谓性食色性也之意近世苏氏胡氏之说盖如此】或曰性可以为善可以为不善是故文武兴则民好善幽厉兴则民好暴【好去声○此即湍水之说也】或曰有性善有性不善是故以尧为君而有象以瞽瞍为父而有舜以纣为兄之子且以为君而有微子啓王子比干【韩子性有三品之说盖始此案此文则微子比干皆纣之叔父而书称微子为商王元子疑此或有误字】今曰性善然则彼皆非与【与平声】孟子曰乃若其情则可以为善矣乃所谓善也【乃若发语辞情者性之动也人之情本但可以为善而不可以为恶则性之本善可知矣】若夫为不善非才之罪也【夫音扶○才犹材质人之能也人冇是性则有是才性旣善则才亦善人之为不善乃物欲防溺而然非其才之罪也】恻隠之心人皆有之羞恶之心人皆有之恭敬之心人皆有之是非之心人皆有之恻隐之心仁也羞恶之心义也恭敬之心礼也是非之心智也仁义礼智非由外铄我也我固有之也弗思耳矣故曰求则得之舍则失之或相倍蓰而无算者不能尽其才者也【恶去声舍上声蓰音师○恭者敬之发于外者也敬者恭之主于中者也铄以火销金之名自外以至内也算数也言四者之心人所固有但人自不思而求之耳所以善恶相去之逺由不思不求而不能扩充以尽其才也前篇言是四者为仁义礼智之端而此不言端者彼欲其扩而充之此直因用以着其本体故言有不同耳】诗曰天生蒸民有物有则民之秉夷好是懿徳孔子曰为此诗者其知道乎故有物必有则民之秉夷也故好是懿徳【好去声○诗大雅蒸民之篇蒸诗作烝众也物事也则法也夷诗作彞常也懿美也有物必有法如有耳目则有聦明之徳有父子则有慈孝之心是民所秉执之常性也故人之情无不好此懿徳者以此观之则人性之善可见而公都子所问之三说皆不辩而自明矣○程子曰性即理也理则尧舜至于涂人一也才禀于气气有清浊禀有清者为贤禀有浊者为愚学而知之则气无清浊皆可至于善而复性之本汤武身之是也孔子所言下愚不移者则自暴自弃之人也又曰论性不论气不备论气不论性不明二之则不是张子曰形而后有气质之性善反之则天地之性存焉故气质之性君子有弗性者焉愚案程子此说才字与孟子本文小异盖孟子专指其发于性者言之故以为才无不善程子兼指其禀于气者言之则人之才固有昬明强弱之不同矣张子所谓气质之性是也二说虽殊各有所当然以事理攷之程子为密盖气质所禀虽有不善而不害性之本善性虽本善而不可以无省察矫揉之功学者所当深玩也○告子曰性无善无不善非惟无不善并善亦无之谓性中无恶则可谓无善则性果何物○性旣善才亦可为善今乃至于为不善非是才如是乃是我使才如此故曰非才之罪○问孟子言情才皆善如何曰情本自善其发也未有染污何尝不善才只是资质亦无不善譬物之白者未染时只是白也○人皆有许多才圣人却做许多事我不能做得些子出故孟子谓或倍蓰而无算者不能尽其才者也○不能尽其才谓发得略好便自阻隔了不顺他道理做去○论情可谓善因曰李翺论复性则是灭情以复性则非情如何可灭此乃释氏之说防于其中不自知○理醇而气杂理精一故醇气粗故杂○胡氏说性不可以善言本然之性其尊无对才说善时便与恶对非本然之性矣孟子道性善非是说性之善只是賛叹之辞某尝辩之本然之性固浑然至善无恶可对此天之赋予然也然行之在人则有善有恶行得善者即本然之性岂可谓善者非本然之性乎若如其言有本然之性又有善恶相对之性则是有两性矣其得于天者此性也行得善者亦此性也只是才有个行得善底便有个不善底所以善恶须着对说不是元有个恶在里与之为对只是行得错底便流入于恶尔然文定之说又得于山山得之东林揔老揔极聦明山尝问孟子道性善是否揔曰是又问性岂可以善恶言揔曰本然之性不与恶对揔之言本未有病盖本然之性是本无恶及至文定父子遂分成两截说善底不是性若善底非本然之性却处得这善来旣以善为賛叹之辞便是性本善矣若非性善何賛叹之有二苏论性亦是如此尝言孟子道性善犹云火之能熟物也荀卿言性恶犹云火之能焚物也山反其说而辨之曰火之所以能熟物者以其能焚故耳若火不能焚物何能熟苏氏论性自尧舜至孔子不得已而命之且继之曰中曰一未尝分善恶言也自孟子道性善而一与中始支矣更不看道理只认说得行底便是诸胡之说亦然知言之论性曰不可以善恶辨不可以是非分旣无善恶又无是非则是告子湍水之说尔○问知言万事万物性之质也如何曰此未有害最是好恶性也大错○五峯言天命不囿于善不可以人欲对天理固无对然有人欲则天理便不得不与人欲相为消长善亦本无对然旣有恶则善便不得不与恶相为盛衰且谓天命不囿于物可也谓其不囿于善则不知天之所以为天矣谓恶不足以言性可也谓善不足以言性则不知善之所从来矣○好善而恶恶人之性也为有善恶故有好恶君子顺其性小人拂其性五峯言好恶性也君子好恶以道小人好恶以欲是好人之所恶恶人之所好亦是性也而可乎或问天理人欲同体异用同行异情之说如何先生曰当然之理人合恁地底便是体故仁义礼智为体如五峯之说则仁与不仁义与不义礼与无礼智与无智皆是性非小失也性中只有天理无人欲谓之同体可乎若如此则是性可以为善亦可以为恶矣同行异情盖亦有之如口之于味目之于色耳之于声鼻之于臭四肢之于安佚圣人与常人皆如此是同行也然圣人之情不溺于此所以与常人异耳○山云天命之谓性人欲非性也胡氏不取其说是以人欲为性矣此其甚差者也○又白云郭氏言性善之善非善恶之善先生谓极本穷源之善与善恶末流之善非有二也但以其发与未发言之有不同耳盖未发之前只冇此善而其发为善恶之善者亦此善也旣发之后乃冇不善以杂焉而其所谓善者即极本穷源之发耳○南轩张氏曰善者性也能为善者才也○公都子学于告子者也故以性善为非而设三者之说以辟孟子孟子不与之辩犹以性之发见者言之盖所谓性者仁义礼智而已然未发之前无朕兆之可见惟感物而动为恻隐为羞恶为恭敬为是非然后性之本可识盖四者情也而其本则性也由其性之善故发而为情亦善因情之善而性之善可知矣夫善者性也而能为善者才也性以体言才以用言才本可以为善而不可以为恶今乃至于为不善者是岂才之罪哉防溺使然也夫四者之心所以人人皆有者由其具仁义礼智之性故也铄者以火销金之名火之销金由外以至内也性则我所固有非自外来独患夫人之弗思弗求耳衍义】○孟子曰富歳子弟多赖凶歳子弟多暴非天之降才尔殊也其所以防溺其心者然也【富歳丰年也頼借也丰年衣食饶足故有所赖借而为善凶年衣食不足故有以防溺其心而为暴】今夫麰麦播种而耰之其地同树之时又同浡然而生至于日至之时皆熟矣虽有不同则地有肥硗雨露之养人事之不齐也【夫音扶麰音牟耰音忧硗苦交反○麰大麦也耰覆种也日至之时谓当成熟之期也硗瘠薄也】故凡同类者举相似也何独至于人而疑之圣人与我同类者【圣人亦人耳其性之善无不同也】故龙子曰不知足而为屦我知其不为蒉也屦之相似天下之足同也【蒉音匮○蒉草噐也不知人足之大小而为之屦虽未必适中然必似足形不至成蒉也】口之于味有同耆也易牙先得我口之所耆者也如使口之于味也其性与人殊若犬马之与我不同类也则天下何耆皆从易牙之于味也至于味天下期于易牙是天下之口相似也【耆与嗜同下同○易牙古之知味者言易牙所调之味则天下皆以为美也】惟耳亦然至于声天下期于师旷是天下之耳相似也【师旷能审音者也言师旷所和之音则天下皆以为美也】惟目亦然至于子都天下莫不知其姣也不知子都之姣者无目者也【姣古卯反○子都古之美人也姣好也】故曰口之于味也有同耆焉耳之于声也有同听焉目之于色也有同美焉至于心独无所同然乎心之所同然者何也谓理也义也圣人先得我心之所同然耳故理义之恱我心犹刍豢之恱我口【然犹可也草食曰刍牛羊是也谷食曰豢犬豕是也程子曰在物为理处物为义体用之谓也孟子言人心无不恱理义者但圣人则先知先觉乎此耳非有以异于人也程子又曰理义之恱我心犹刍豢之恱我口此语亲切有味须实体察得礼义之恱心眞犹刍豢之恱口始得○集义吕氏曰我心同然即天理天徳孟子言同然者恐人有私意蔽之苟无私意我心即天心○谢氏曰尝问伊川先生养心莫善于寡欲此一句如何先生曰此一句浅不如理义之恱心犹刍豢之恱口最亲切有滋味云云见前○又云理只是事物当然底道理义是事之合冝处】○孟子曰牛山之木尝美矣以其郊于大国也斧斤伐之可以为美乎是其日夜之所息雨露之所润非无萌蘖之生焉牛羊又从而牧之是以若彼濯濯也人见其濯濯也以为未尝有材焉此岂山之性也哉【蘗五割反○牛山齐之东南山也邑外谓之郊言牛山之木前此固尝美矣今为大国之郊伐之者众故失其美耳息生长也日夜之所息谓气化流行未尝间断故日夜之间凡物皆有所生长也萌芽也蘖芽之旁出者也濯濯光洁之貎材材木也言山木虽伐犹有萌蘖而牛羊又从而害之是以至于光洁而无草木也】虽存乎人者岂无仁义之心哉其所以放其良心者亦犹斧斤之于木也旦旦而伐之可以为美乎其日夜之所息平旦之气其好恶与人相近也者几希则其旦昼之所为有梏亡之矣梏之反覆则其夜气不足以存夜气不足以存则其违禽兽不逺矣人见其禽兽也而以为未尝有才焉者是岂人之情也哉【好恶并去声○良心者本然之善心即所谓仁义之心也平旦之气谓未与物接之时清明之气也好恶与人相近言得人心之所同然也几希不多也梏械也反覆展转也言人之良心虽已放失然其日夜之间亦必有所生长故平旦未与物接其气清明之际良心犹必有发见者但其发见至微而旦昼所为之不善又已随而梏亡之如山木旣伐犹有萌蘖而牛羊又牧之也昼之所为旣有以害其夜之所息夜之所息又不能胜其昼之所为是以展转相害至于夜气之生日以寖薄而不足以存其仁义之良心则平旦之气亦不能清而所好恶遂与人逺矣】故苟得其养无物不长苟失其养无物不消【长上声○山木人心其理一也】孔子曰操则存舍则亡出入无时莫知其乡惟心之谓与【舍音舍与平声○孔子言心操之则在此舍之则失去其出入无定时亦无定处如此孟子引之以明心之神明不测得失之易而保守之难不可顷刻失其养学者当无时而不用其力使神清气定常如平旦之时则此心常存无适而非仁义也程子曰心岂有出入亦以操舍而言耳操之之道敬以直内而已○愚闻之师曰人理义之心未尝无惟持守之即在尔若于旦昼之间不至梏亡则夜气愈清夜气清则平旦未与物接之时湛然虗明气象自可见矣孟子发此夜气之说于学者极有力冝熟玩而深省之也○问旦昼不梏亡则是养得这夜气清明曰不是靠气为主盖要此气养仁义之心如水之养鱼水多则鱼鲜水涸则鱼病养得这气盛则仁义之心亦完气少则仁义之心亦微矣○孟子此段首尾正为良心设人多将夜气便做良心说非也盖言夜气至清足以存得此良心耳平旦之气亦清亦以存吾良心故其好恶之公犹与人相近但此心存得不多时至旦昼所为则梏亡之矣所谓梏者人多谓梏亡其夜气亦非也谓旦昼之为能梏亡其良心也○问平旦之气先生云气清则能存固有之良心如旦昼之所为有以汨乱其气则良心为之不存矣然暮夜止息稍不纷扰则良心又复生长譬如一井水终日扰动便浑了至夜稍息则便有清水出所谓夜气不足以存者便是搅动得太甚则虽有止息时亦不能清矣○气与理本相依旦昼所为不害于理则夜气之所养益厚夜之所息旣有助于理则旦昼之所为益无不当矣日间梏亡者寡则夜气自然清明虗静至平旦亦然旦昼应事接物亦莫不然○梏如被他禁械在里更不容他动○心一放时便是斧斤之戕牛羊之牧一收敛在此便是日夜之息雨露之润○问夜气曰前辈皆无明说某因将孟子反覆熟读方看得出后看程子却说夜气之所存者良知良能也与臆见合以此知观书不可苟熟读深思道理自见○惟其神明不测所以有出入惟其能出入所以神明不测○范纯夫之女谓心岂有出入程先生闻之曰此女虽不识孟子却能识心是否曰此一段说正要人看孟子举孔子之言曰出入无时莫知其乡此别有说伊川言纯夫女却能识心心却易识只是不识孟子之意问操则存曰心不是死物须把做活看不尔则是释氏入定坐禅操存者只是于应事接物之时事事中理便是存若处事不是当便心不在只是兀然守在这里忽有事至吾前操底便散了却是舍则亡也问未应接时如何曰只是戒谨恐惧而已又曰只要提他醒便是操○求放操存皆兼动静而言非块然黙守之谓○存亡出入一章乃是正说心之体以其妙不测如此非独能安静纯一亦能周流变化学者须是着力照管岂专为其已放者而言邪今専指其安静纯一者为良心则于其体用有不周矣○又曰自寂然不动以至感而遂通天下之故无非此心之妙○南轩曰日夜之所息者盖人虽终日汩汩于物欲然亦有休息之时也程子曰息有二义训休息亦训生息息所以生也心非有出入因操舍而言也操则在此舍则不存焉矣以其在此则谓之入可也以其不存焉则谓之出可也○又曰涪川谯定从伊川学以其所见作牧牛图如非礼勿视则牛眼白非礼勿听则牛耳白非礼勿言则口白非礼勿动然后身白借溪得其图以寄犹子大原张于书室一日母翁夫人见之指心曰只这里转了后得许多事○案此可与范太史女论心一段参观○孟子之言以旦昼为主而朱子推衍其义谓当无时而不用力则旦也昼也夜也皆兢业自持之时其功益精宻矣愚尝推衍朱子之说为夜气之箴有曰盍观夫冬之为气乎木归其根蛰坯其封凝然寂然不见兆朕而造化发育之妙实胚胎乎其中盖阖者辟之基正者元之本而艮所以为物之始终夫一昼一夜者三百六旬之积故冬为四时之夜而夜乃一日之冬天壤之间羣物俱閴窈乎如未判之鸿蒙维人之身向晦宴息亦当以造物而为宗必齐其心必肃其躬不敢弛然自放于牀第之上使慢易非僻得以贼吾之虽终日干干靡容一息之间断而昬冥易忽之际尤当致戒谨之功盖安其身所以为朝听昼访之地而夜气深厚则仁义之心亦浩乎其不穷本旣立矣而又致察于事物周旋之顷敬义夹持动静交养则人欲无隙之可入天理皦乎其昭融愚谓物欲之害夜为最甚故其说以夜为本若异于孟子朱子者然亦未尝不互相发也衍义】○孟子曰无或乎王之不智也【或与惑同疑怪也王疑指齐王】虽有天下易生之物也一日暴之十日寒之未有能生者也吾见亦罕矣吾退而寒之者至矣吾如有萌焉何哉【易去声暴歩卜反见音现○暴温之也我见王之时少犹一日暴之也我退则谄谀杂进之日多是十日寒之也虽有萌蘖之生我亦安能如之何哉】今夫奕之为数小数也不专心致志则不得也奕秋通国之善奕者也使奕秋诲二人奕其一人专心致志惟奕秋之为听一人虽听之一心以为有鸿鹄将至思援弓缴而射之虽与之俱学弗若之矣为是其智弗若与曰非然也【夫音扶缴音灼射食亦反为是之为去声若与之与平声○奕围棋也数技也致极也奕秋善奕者名秋也缴以绳系矢而射也○程子为讲官言于上曰人主一日之间接贤士大夫之时多亲宦官宫妾之时少则可以涵养气质而薫陶徳性时不能用识者恨之范氏曰人君之心惟在所养君子养之以善则智小人养之以恶则愚然贤人易踈小人易亲是以寡不能胜众正不能胜邪自古国家治日常少而乱日常多盖以此也】○孟子曰鱼我所欲也熊掌亦我所欲也二者不可得兼舍鱼而取熊掌者也生亦我所欲也义亦我所欲也二者不可得兼舍生而取义者也【舍上声○鱼与熊掌皆美味而熊掌尤美也】生亦我所欲所欲有甚于生者故不为苟得也死亦我所恶所恶有甚于死者故患有所不辟也【恶辟皆去声下同○释所以舍生取义之意得得生也欲生恶死者虽众人利害之常情而欲恶冇甚于生死者乃秉彞义理之良心是以欲生而不为苟得恶死而有所不避也】如使人之所欲莫甚于生则凡可以得生者何不用也使人之所恶莫甚于死者则凡可以辟患者何不为也【设使人无秉彞之良心而但有利害之私情则凡可以偷生免死者皆将不顾礼义而为之矣】由是则生而有不用也由是则可以辟患而有不为也【由其必有秉之良心是以其能舍生取义如此】是故所欲有甚于生者所恶有甚于死者非独贤者有是心也人皆有之贤者能勿丧耳【丧去声○羞恶之心人皆有之但众人汩于利欲而忘之惟贤者能存之而不丧耳】一箪食一豆羮得之则生弗得则死嘑尔而与之行道之人弗受蹴尔而与之乞人不屑也【食音嗣嘑呼故反蹴子六反○豆木噐也嘑咄啐之貎行道之人路中凡人也蹴践也乞人丐乞之人也不屑不以为洁也言虽欲食之急而犹恶无礼有宁死而不食者是其羞恶之本心欲恶有甚于生死者人皆有之也】万钟则不辨礼义而受之万钟于我何加焉为宫室之美妻妾之奉所识穷乏者得我与【为去声与平声○万钟于我何加言于我身无所増益也所识穷乏者得我谓所知识之穷乏者感我之惠也上言人皆有羞恶之心此言众人所以丧之由此三者盖理义之心虽曰固有而物欲之蔽亦人所易昬也】乡为身死而不受今为宫室之美为之乡为身死而不受今为妻妾之奉为之乡为身死而不受今为所识穷乏者得我而为之是亦不可以已乎此之谓失其本心【乡为并去声为之之为并如字○言三者身外之物其得失比生死为甚轻乡为身死犹不肯受嘑蹴之食今乃为此三者而受无礼义之万钟是岂不可以止乎本心谓羞恶之心○此章言羞恶之心人所固有或能决死生于危迫之际而不免计丰约于宴安之时是以君子不可顷刻而不省察于斯焉○南轩曰二者不可得兼言权其轻重而取舍之也夫乐生而恶死人之常情贤者亦岂与人异哉而有至于舍生而取义者非眞知义之重于生其能然乎其舍生取义犹饥之食渴之饮亦为其所当然而已故曰所欲有甚于生者所恶有甚于死者所欲谓礼义所恶谓非礼义也所恶如是乃为得性情之正若但知乐生恶死而已则凡可以求生可以辟患者无所不为天理灭而流于人欲之归矣又曰嘑尔而不受蹴尔而不屑此其羞恶之心也人之困穷其欲未肆故其端尚在至于为万钟所动则有不复顾者矣曰万钟于我何加焉人能深味斯言而得其防则亦可见外物之无足慕矣○又曰学者须是求仁所谓求仁者不放此心圣人只敎人求仁盖仁义礼智四者仁足以包之若存得仁自然头头做着不用逐事安排故曰苟志于仁矣无恶也看大学亦要识此意所谓顾天命无他求其放心而已又曰仁是无形迹事孟子恐人理防不得便说道只人心便是却不是把仁来形容人心乃是把人心来指示仁所谓放其心而不知求盖存得此心便是仁若此心放了又理防甚仁今人之心静时昬动时扰皆是放了又曰仁是本心之徳存得此心便无不仁如说克己复礼亦只是要得私欲去后本心常存耳】○孟子曰仁人心也义人路也【仁者心之徳程子所谓心如谷种仁则其生之性是也然但谓之仁则人不知其切于己故反而名之曰人心则可以见其为此身酬酢万变之主而不可须臾失矣义者行事之宜谓之人路则可以见其为出入往来必由之道而不可须臾舍矣】舍其路而弗由放其心而不知求哀哉【舍上声○哀哉二字最冝详味令人惕然有深省处】人有鸡犬放则知求之有放心而不知求【程子曰心至重鸡犬至轻鸡犬放则知求之心放则不知求岂爱其至轻而忘其至重哉弗思而已矣○愚谓上兼言仁义而此下专论求放心者能求放心则不违于仁而义在其中矣】学问之道无他求其放心而已矣【学问之事固非一端然其道则在于求其放心而已盖能如是则志气清明义理昭著而可以上达不然则昬昧放逸虽曰从事于学而终不能有所发明矣故程子曰圣贤千言万语只是欲人将已放之心约之使反复入身来自能寻向上去下学而上达也此乃孟子开示要切之言程子又发明之曲尽其指学者冝服膺而勿失也○仁者心之徳也而孟子直以为人心者盖有此心即有此仁心而不仁则非人矣孔门之言仁多矣皆指其用功处言此则径举全体使人知心即仁仁即心而不可以二视之也义者人所当行之路跬歩而不由乎此则陷于邪僻之径矣世之人乃冇舍其路而弗由放其心而不知求者正犹病风丧心之人猖狂妄行而不知反也岂不可哀也哉鸡犬至轻也放则知求之人心至重也放而不知求借至轻而喻至重所以使人知警也然则人心之放何也欲汩之则放利诱之则放心旣放则其行必差故孟子始以人心人路并言而终独谆谆于放心之知求能求放心则中有主而行不失矣故曰学问之道无他求其放心而已矣衍义】○孟子曰今有无名之指屈而不信非疾痛害事也如有能信之者则不逺秦楚之路为指之不若人也【信与伸同为去声○无名指手之第四指也】指不若人则知恶之心不若人则不知恶此之谓不知类也【恶去声○不知类言其不知轻重之等也○愚案程子曰人于外物奉身者事事要好只有自家一个身与心却不要好苟得外物好时却不知道自家身与心却已先不好了也又永嘉郑氏曰览镜而面目有污则必涤之振衣而领防有垢则必濯之居室而几案牎壁有尘则必拂之不知是则不能安焉至于方寸之中神明之舍污秽垢尘日积焉而不知涤濯振拂之察小而遗大察外而遗内其为不能充其类不亦甚乎程子郑氏之言皆足以警学者故附见焉】○孟子曰拱把之桐梓人苟欲生之皆知所以养之者至于身而不知所以养之者岂爱身不若桐梓哉弗思甚也【拱两手所围也把一手所握也桐梓二木名○南轩曰爱其身必思所以养之然所以养之者则有道矣古之人理义以养其心以至于动作起居声气容貎之间莫不有养之之法焉所以尊徳性而道问学以成其身也于桐梓而知所以养则自拱把至于合抱可以驯致于身而知所以养则为贤为圣亦循循可进耳曰弗思甚也盖思之则知身之为贵而不可以失其养弗思则待其身曽一草一木之不若矣】○孟子曰人之于身也兼所爱兼所爱则兼所养也无尺寸之肤不爱焉则无尺寸之肤不养也所以考其善不善者岂有他哉于已取之而已矣【人于一身固当兼养然欲考其所养之善否者惟在反之于身以审其轻重而已矣】体有贵贱有小大无以小害大无以贱害贵养其小者为小人养其大者为大人【贱而小者口腹也贵而大者心志也】今有场师舍其梧槚养其樲棘则为贱场师焉【舍上声槚音贾樲音贰○场师治场圃也梧桐也槚梓也皆美材也樲棘小非美材也】养其一指而失其肩背而不知也则为狼疾人也【狼善顾疾则不能故以为失肩背之喻】饮食之人则人贱之矣为其养小以失大也【为去声○饮食之人专养口腹者也】饮食之人无有失也则口腹岂适为尺寸之肤哉【此言若使专养口腹而能不失其大体则口腹之养躯命所关不但为尺寸之肤而已但养小之人无不失其大者故口腹虽所当养而终不可以小害大贱害贵也○饥渴饮食是亦理也人所为贱之者为其但知口腹之养而失其大者耳如使饮食之人而不失其大者则口腹岂但为养其尺寸之肤固亦理义之所存也故失其大者则役于血气而为人欲先立乎其大者则本诸天命而皆至理人欲流则口腹之须何有穷极此人之所以违禽兽不逺也天理明则一饮一食之间亦莫不有则焉此人之所以成身而通乎天地也】○公都子问曰钧是人也或为大人或为小人何也孟子曰从其大体为大人从其小体为小人【钧同也从随也大体心也小体耳目之类也】曰钧是人也或从其大体或从其小体何也曰耳目之官不思而蔽于物物交物则引之而已矣心之官则思思则得之不思则不得也此天之所与我者先立乎其大者则其小者弗能夺也此为大人而已矣【官之为言司也耳司听目司视各有所职而不能思是以蔽于外物旣不能思而蔽于外物则亦一物而已又以外物交于此物其引之而去不难矣心则能思而以思为职凡事物之来心得其职则得其理而物不能蔽失其职则不得其理而物来蔽之此三者皆天之所以与我者而心为大若能有以立之则事无不思而耳目之欲不能夺之矣此所以为大人也然此天之此旧本多作比而赵注亦以比方释之今本旣多作此而注亦作此乃未详孰是但作比方于义为短故且从今本云○范浚心箴曰茫茫堪舆俯仰无垠人于其间眇然有身是身之微太仓稊米参为三才曰惟心耳往古来今孰无此心心为形役乃兽乃禽惟口耳目手足动静投间抵隙为厥心病一心之微众欲攻之其与存者呜呼几希君子存诚克念克敬天君泰然百体从令】○孟子曰有天爵者有人爵者仁义忠信乐善不倦此天爵也公卿大夫此人爵也【乐音洛○天爵者徳义可尊自然之贵也】古之人脩其天爵而人爵从之【脩其天爵以为吾分之所当然者耳人爵从之盖不待求之而自至也】今之人脩其天爵以要人爵旣得人爵而弃其天爵则惑之甚者也终亦必亡而已矣【要音邀○要求也脩天爵以要人爵其心固已惑矣得人爵而弃天爵则其惑又甚焉终必并其所得之人爵而亡之也○南轩曰古之人脩其天爵而已非有所为而为之人爵从之者言其理则然也今之人脩其天爵以要人爵夫有一毫要人爵之心则有害于天爵其脩之也亦慕其名而已】○孟子曰欲贵者人之同心也人人有贵于已者弗思耳【贵于已者谓天爵也】人之所贵者非良贵也赵孟之所贵赵孟能贱之【人之所贵谓人以爵位加已而后贵也良者本然之善也赵孟晋卿也能以爵禄与人而使之贵则亦能夺之而使之贱矣若良贵则人安得而贱之哉】诗云旣醉以酒旣饱以徳言饱乎仁义也所以不愿人之膏粱之味也令闻广誉施于身所以不愿人之文绣也【闻去声○诗大雅旣醉之篇鲍充足也愿欲也膏肥肉粱美谷令善也闻亦誉也文绣衣之美者也仁义充足而闻誉彰著皆所谓良贵也○尹氏曰言在我者重则外物轻】○孟子曰仁之胜不仁也犹水胜火今之为仁者犹以一杯水救一车薪之火也不熄则谓之水不胜火此又与于不仁之甚者也【与犹助也仁之能胜不仁必然之理也但为之不力则无以胜不仁而人遂以为眞不能胜是我之所为有以深助于不仁者也○以正胜邪须做得十分工夫方胜得他正如人身正气稍不足邪便得以干之矣】终亦必亡而已矣【言此人之心亦且自怠于为仁终必并与其所为而亡之○赵氏曰言为仁不至而不反诸已也○南轩曰此为有志于仁而未力者言也仁与不仁特系乎操舍之间而天理人欲分焉天理存则人欲消固不两立也故以水胜火喻之然用力于仁贵于乆而勿舍若一暴而十寒倐得而复失则暂存之天理岂能胜无穷之人欲哉学者观于此其可斯须而不存是心乎天理寖明则人欲寖消矣及其至也纯是天理以水胜火不其然乎】○孟子曰五谷者种之美者也苟为不熟不如荑稗夫仁亦在乎熟之而已矣【荑音蹄稗蒲卖反夫音扶○荑稗草之似谷者其实亦可食然不能如五谷之美也但五谷不熟则反不如荑稗之熟犹为仁而不熟则反不如为他道之有成是以为仁必贵乎熟而不可徒恃其种之美又不可以仁之难熟而甘为他道之有成也○尹氏曰日新而不已则熟○南轩曰此勉学者为仁贵乎有成也仁者人之所以为人也然为之而不至则未可谓成人况于乍明乍暗若存若亡无笃实悠乆之功则终亦必亡而已矣云云未至于顔子之地皆未可语夫熟】○孟子曰羿之敎人射必志于彀学者亦必志于彀【彀古候反○羿善射者也志犹期也彀弓满也满而后发射之法也学谓学射】大匠诲人必以规矩学者亦必以规矩【大匠工师也规矩匠之法也○此章言事必有法然后可成师舍是则无以教弟子舍是则无以学曲艺且然况圣人之道乎○南轩曰彀者弩张向的处也射者期于中鹄也然羿之敎人使志于彀鹄在彼而彀在此心存乎此虽不中不逺矣学者学为圣贤也圣贤曷为而可至哉求之吾身而已求之吾身其则盖不逺心之所同然者人所固有也学者亦存此而已存乎此则圣贤之门墙可渐而入也规矩所以为方贠也大匠诲人使之用规矩而已至于巧则非大匠之所能诲存乎其人焉然巧固不外乎规矩也学者之于道其为有渐其进有序自洒埽应对至于礼仪之三百威仪之三千犹木之有规矩也亦循乎此而已至于形而上者之事则在其人所得何如形而上者固不外乎洒埽应对之间也舍是以求道是犹舍规矩以求巧也此章所举二端敎人者与受敎于人者皆不可以不知】















　　孟子集编卷十一
&lt;经部,四书类,四书集编__孟子集编&gt;
　　钦定四库全书
　　孟子集编卷十二　　　　宋　真德秀　撰
　　告子章句下【凡十六章】
　　任人有问屋庐子曰礼与食孰重曰礼重【任平声○任国名屋庐子名连孟子弟子也】色与礼孰重【任人复问也】曰礼重曰以礼食则饥而死不以礼食则得食必以礼乎亲迎则不得妻不亲迎则得妻必亲迎乎【迎去声】屋庐子不能对明日之邹以告孟子孟子曰于荅是也何有【于如字○何有不难也】不揣其本而齐其末方寸之木可使髙于岑楼【揣初委反○本谓下末谓上方寸之木至卑喻食色岑楼楼之髙锐似山者至髙喻礼若不取其下之平而升寸木于岑楼之上则寸木反髙岑楼反卑矣】金重于羽者岂谓一钩金与一舆羽之谓哉【钩带钩也金本重而带钩小故轻喻礼有轻于食色者羽本轻而一舆多故重喻食色有重于礼者】取食之重者与礼之轻者而比之奚翅食重取色之重者与礼之轻者而比之奚翅色重【翅与啻同古字通用施智反○礼食亲迎礼之轻者也饥而死以灭其性不得妻而废人伦食色之重者也奚翅犹言何但言其相去悬絶不但有轻重之差而已】往应之曰紾兄之臂而夺之食则得食不紾则不得食则将纷之乎逾东家墙而搂其处子则得妻不搂则不得妻则将搂之乎【紾音轸搂音娄○紾戾也搂牵也处子处女也此二者礼与食色皆其重者而以之相较则礼为尤重也○此章言义理事物其轻重固有大分然于其中又各自有轻重之别圣贤于此错综斟酌毫发不差固不肯枉尺而直寻亦未尝胶柱而调瑟所以断之一视于理之当然而已矣】○曹交问曰人皆可以为尧舜有诸孟子曰然【赵氏曰曹交曹君之弟也人皆可以为尧舜疑古语或孟子所尝言也】交闻文王十尺汤九尺今交九尺四寸以长【句】食粟而已如何则可【曹交问也食粟而已言无他材能也】曰奚有于是亦为之而已矣有人于此力不能胜一匹雏则为无力人矣今曰举百钧则为有力人矣然则举乌获之任是亦为乌获而已矣夫人岂以不胜为患哉弗为耳【胜平声○匹字本作鴄鸭也从省作匹礼记说匹为鹜是也乌获古之有力人也能举移干钓】徐行后长者谓之弟疾行先长者谓之不弟夫徐行者岂人所不能哉所不为也尧舜之道孝弟而已矣【后去声长上声先去声夫音扶○陈氏曰孝弟者人之良知良能自然之性也尧舜人伦之至亦率是性而已岂能加毫末于是哉杨氏曰尧舜之道大矣而所以为之乃在夫行止疾徐之间非有甚髙难行之事也百姓盖日用而不知耳】子服尧之服诵尧之言行尧之行是尧而已矣子服桀之服诵桀之言行桀之行是桀而已矣【之行并去声○言为善为恶皆在我而已详曹交之问浅陋麤率必其进见之时礼貎衣冠言动之间多不循礼故孟子告之如此两节云】曰交得见于邹君可以假馆愿留而受业于门【见音现○假馆而后受业又可见其求道之不笃】曰夫道若大路然岂难知哉人病不求耳子归而求之有余师【夫音扶○言道不难知若归而求之事亲敬长之间则性分之内万理皆备随处发见无不可师不必留此而受业也○曹交事长之礼旣不至求道之心又不笃故孟子敎之以孝弟而不容其受业盖孔子余力学文之意亦不屑之敎诲也○问云云曰杨氏之说有曰佛者庞蕴有神通并妙用运水及搬柴此乃自得之言最为达理但其言周遮便更通彻亦须把来做一件事若孟子之言则无适不然矣愚窃惑之夫释氏之言偶与圣贤相似者多矣但其本不同则虽相似而实相反也盖如此章孟子之言均是行也而一疾一徐其间便有尧桀之异是乃物则民彞自然之实理而岂人之所能为哉若释氏之言则但能运水搬柴则虽倒行逆施亦无适而不可矣何必徐行而后可以为尧哉盖其学以空为眞以理为障而以纵横作用为竒特故与吾儒之论正相南北至于如此今不察焉而以达理自得称之至语其病则以为特在于周遮着意而已如此则是凡为物者去此二病而遂与吾学不殊也程子有言以吾观于释氏句句同事事合然以其本之不正是以卒无一事之同正谓此尔或问于胡文定曰禅者以拈槌竖拂为妙用如何公曰以此为用用而不妙须是动容周旋中礼始是妙用处求之杨氏之言其得失可见矣】○公孙丑问曰髙子曰小弁小人之诗也孟子曰何以言之曰怨【弁音盘○髙子齐人也小弁小雅篇名周幽王娶申后生太子宜臼又得襃姒生伯服而黜申后废冝臼于是冝臼之傅为作此诗以叙其哀痛迫切之情也】曰固哉髙叟之为诗也有人于此越人关弓而射之则已谈笑而道之无他防之也其兄关弓而射之则已垂涕泣而道之无他戚之也小弁之怨亲亲也亲亲仁也固矣夫髙叟之为诗也【关与弯同射食亦反夫音扶○固谓执滞不通也为犹治也越蛮夷国名道语也亲亲之心仁之发也】曰凯风何以不怨【凯风风篇名衞有七子之母不能安其室七子作诗以自责也】曰凯风亲之过小者也小弁亲之过大者也亲之过大而不怨是愈防也亲之过小而怨是不可矶也愈防不孝也不可矶亦不孝也【矶音机○矶水激石也不可矶言微激之而遽怒也】孔子曰舜其至孝矣五十而慕【言舜犹怨慕小弁之怨不为不孝也○赵氏曰生之膝下一体而分喘息呼吸气通于亲当亲而防怨慕号天是以小弁之怨未足为愆也○或问五十而慕何必舜武夷胡氏曰所谓慕者不变其初心也初心者赤子之心也为舜父母日欲杀舜与他人父母不同故独言舜耳此一节又当与前章参玩云○又晋献公将废太子申生里克谏不听太子曰吾其废乎里克曰子惧不孝不惧不得立修已而不责人则免于难君子曰善处父子之间季武子立其爱子悼子而以长子公鉏为马正公鉏愠而不出闵子马见之曰子无然祸福无门惟人所召为人子者患不孝不患无所敬共父命何常之有若能孝敬富倍季氏可也奸回不轨祸倍下民可也公鉏然之敬共朝夕恪居官次季孙果喜而厚之为人子者不幸而处爱憎兴废之间则于里克闵子马之言可不念之哉】○宋牼将之楚孟子遇于石丘【牼口茎反○宋姓牼名石丘地名】曰先生将何之【赵氏曰学士年长者故谓之先生】曰吾闻秦楚构兵我将见楚王说而罢之楚王不恱我将见秦王说而罢之二王我将有所遇焉【说音税○时宋牼方欲见楚王恐其不恱则将见秦王也遇合也案庄子书有宋銒者禁攻寝兵救世之战上说下敎强聒不舍疏云齐宣王时人以事攷之疑即此人也】曰轲也请无问其详愿闻其指说之将何如曰我将言其不利也曰先生之志则大矣先生之号则不可【徐氏曰能于战国扰攘之中而以罢兵息民为说其志可谓大矣然以利为名则不可也】先生以利说秦楚之王秦楚之王恱于利以罢三军之师是三军之士乐罢而恱于利也为人臣者怀利以事其君为人子者怀利以事其父为人弟者怀利以事其兄是君臣父子兄弟终去仁义怀利以相接然而不亡者未之有也【乐音洛下同】先生以仁义说秦楚之王秦楚之王恱于仁义而罢三军之师是三军之士乐罢而恱于仁义也为人臣者怀仁义以事其君为人子者怀仁义以事其父为人弟者怀仁义以事其兄是君臣父子兄弟去利怀仁义以相接也然而不王者未之有也何必曰利【王去声○此章言休兵息民为事则一然其心有义利之殊而其效有兴亡之异学者所当深察而明辨之也○南轩曰事一也而情有异则所感与其所应皆不同是以古之谋国者以义理不以利害此天理人欲之所以分而治忽之所由系盖不可不谨于其源也夫说二君而使之罢兵非不善也然由宋牼之说而说之以利使其能从亦利心耳罢兵虽息一时之事而徇利实伤万世之彞自众人论之惟欲其说之行而不睹其害于后在君子则宁说之不行不忍失正理而启祸源也故使二君恱于利而听从则三军之士乐罢而恱于利以至于观听之间亦莫不动焉上下憧憧徒知利之为利则凡私已而自便者无不为也人欲肆行君臣父子兄弟之大伦亦且不暇恤矣则岂非危亡之道乎由孟子之说而说以仁义使二君幸而听则是其心复于正道三军之士乐罢而恱于仁义则皆知仁义至重将于君臣父子兄弟之际无非以是心相与人心正而治道兴矣三代之所以王者用此道也然则其说则同所以说者异毫厘之差霄壤之分可不谨哉学者有见于此则知五伯之在春秋为功之首而罪之魁也又知曽西之所以卑管晏而尊子路者也则庶乎知入徳之门矣○战国交兵之祸烈矣宋牼一言而罢之岂非生民之福而仁人之所甚愿者哉顾利端一开君臣父子兄弟将惟利是趋春秋弑君三十六大抵皆见利而动其祸又有甚于交兵者是以圣贤不得不严其防也衍义】○孟子居邹季任为任处守以币交受之而不报处于平陆储子为相以币交受之而不报【任平声相去声下同○赵氏曰季任任君之弟任君朝防于邻国季任为之居守其国也储子齐相也不报者来见则当报之但以币交则不必报也】他日由邹之任见季子由平陆之齐不见储子屋庐子喜曰连得间矣【屋庐子知孟子之处此必有义理故喜得其间隙而问之】问曰夫子之任见季子之齐不见储子为其为相与【为其之为去声下同与平声○言储子但为齐相不若季子摄守君位故轻之邪】曰非也书曰享多仪仪不及物曰不享惟不役志于享【书周书洛诰之篇享奉上也仪礼也物币也役用也言虽享而礼意不及其币则是不享矣以其不用志于享故也】为其不成享也【孟子释书意如此】屋庐子恱或问之屋庐子曰季子不得之邹储子得之平陆【徐氏曰季子为君居守不得往他国以见孟子则以币交而礼意已备储子为齐相可以至齐之境内而不来见则虽以币交而礼意不及其物也】○淳于髠曰先名实者为人也后名实者自为也夫子在三卿之中名实未加于上下而去之仁者固如此乎【先后为皆去声○名声誉也实事功也言以名实为先而为之者是有志于救民也以名实为后而不为者是欲独善其身者也名实未加于上下言上未能正其君下未能济其民也】孟子曰居下位不以贤事不肖者伯夷也五就汤五就桀者伊尹也不恶污君不辞小官者栁下惠也三子者不同道其趋一也一者何也曰仁也君子亦仁而已矣何必同【恶趋并去声○仁者无私心而合天理之谓杨氏曰伊尹之就汤以三聘之勤也其就桀也汤进之也汤岂有伐桀之意哉其进伊尹以事之也欲其悔过迁善而已伊尹旣就汤则以汤之心为心矣及其终也人归之天命之不得已而伐之耳若汤初求伊尹即有伐桀之心而伊尹遂相之以伐桀是以取天下为心也以取天下为心岂圣人之心哉○南轩曰淳于髠以孟子为卿于齐未乆而遽去疑其为自为而非仁者之所为盖髠徒知以为人为仁而不知仁之理存乎性者也故伯夷之不以贤事不肖伊尹之五就柳下惠之不恶不辞而皆为趋于仁以其皆本于天理之正故尔若徇夫为人之名以为仁而咈其性之理则所谓爱之本先亡而其所以为爱者特其情之流耳岂不反害于仁乎】曰鲁缪公之时公仪子为政子栁子思为臣鲁之削也滋甚若是乎贤者之无益于国也【公仪子名休为鲁相子柳泄柳也削地见侵夺也髠讥孟子虽不去亦未必能有为也】曰虞不用百里奚而亡秦穆公用之而霸不用贤则亡削何可得与【与平声○百里奚事见前篇】曰昔者王豹处于淇而河西善讴緜驹处于髙唐而齐右善歌华周梁之妻善哭其夫而变国俗有诸内必形诸外为其事而无其功者髠未尝睹之也是故无贤者也有则髠必识之【华去声○王豹衞人善讴淇水名緜驹齐人善歌髙唐齐西邑华周梁二人皆齐臣战死于莒其妻哭之哀国俗化之皆善哭髠以此讥孟子仕齐无功未足为贤也】曰孔子为鲁司寇不用从而祭燔肉不至不税冕而行不知者以为为肉也其知者以为为无礼也乃孔子则欲以微罪行不欲为苟去君子之所为众人固不识也【税音脱为肉为无之为去声○案史记孔子为鲁司寇摄行相事齐人闻而惧于是以女乐遗鲁君季桓子与鲁君往观之怠于政事子路曰夫子可以行矣孔子曰鲁今且郊如致膰于大夫则吾犹可以止桓子卒受齐女乐郊又不致膰爼于大夫孔子遂行孟子言以为为肉者固不足道以为为无礼则亦未为深知孔子者盖圣人于父母之国不欲显其君相之失又不欲为无故而苟去故不以女乐去而以膰肉行其见几明决而用意忠厚固非众人所能识也然则孟子之所为岂髠之所能识哉○尹氏曰淳于髠未尝知仁而未尝识贤也冝乎其言若是】○孟子曰五霸者三王之罪人也今之诸侯五霸之罪人也今之大夫令之诸侯之罪人也【赵氏曰五霸齐桓晋文秦穆宋襄楚庄也三王夏禹商汤周文武也丁氏曰夏昆吾商大彭豕韦周齐桓晋文谓之五霸】天子适诸侯曰巡狩诸侯朝于天子曰述职春省耕而补不足秋省敛而助不给入其疆土地辟田野治养老尊贤俊杰在位则有庆庆以地入其疆土地荒芜遗老失贤掊克在位则有让一不朝则贬其爵再不朝则削其地三不朝则六师移之是故天子讨而不伐诸侯伐而不讨五霸者搂诸侯以伐诸侯者也故曰五霸者三王之罪人也【朝音潮辟与辟同治平声○庆赏也益其地以赏之也掊克聚敛也让责也移之者诛其罪而变置之也讨者出命以讨其罪而使方伯连帅帅诸侯以伐之也伐者奉天子之命声其罪而伐之也搂牵也五霸牵诸侯以伐诸侯不用天子之命也自入其疆至则冇让言巡狩之事自一不朝至六师移之言述职之事】五霸桓公为盛葵丘之会诸侯束牲载书而不歃血初命曰诛不孝无易树子无以妾为妻再命曰尊贤育才以彰有徳三命曰敬老慈幼无忘賔旅四命曰士无世官官事无摄取士必得无专杀大夫五命曰无曲防无遏籴无有封而不告曰凡我同盟之人旣盟之后言归于好今之诸侯皆犯此五禁故曰今之诸侯五霸之罪人也【歃所洽反籴音狄好去声○案春秋传僖公九年葵丘之会陈牲而不杀读书加于牲上壹明天子之禁树立也已立世子不得擅易初命三事所以修身正家之要也賔賔客也旅行旅也皆当有以待之不可忽忘也士世禄而不世官恐其未必贤也官事无摄当广求贤才以充之不可以阙人废事也取士必得必得其人也无专杀大夫有罪则请命于天子而后杀之也无曲防不得曲为隄防壅泉激水以专小利病邻国也无遏籴邻国凶荒不得闭籴也无有封而不告者不得专封国邑而不告天子也】长君之恶其罪小逄君之恶其罪大今之大夫皆逢君之恶故曰今之大夫今之诸侯之罪人也【长上声○君冇过不能谏又顺之者长君之恶也君之过未萌而先意导之者逢君之恶也○林氏曰邵子有言治春秋者不先治五霸之功罪则事无统理而不得圣人之心春秋之间有功者未有大于五霸有过者亦未有大于五霸故五霸者功之首罪之魁也孟子此章之义其亦若此也与然五霸得罪于三王今之诸侯得罪于五霸皆出于异世故得以逃其罪至于今之大夫其得罪于今之诸侯则同时矣而诸侯非惟莫之罪也乃反以为良臣而厚礼之不以为罪而反以为功何其谬哉】○鲁欲使愼子为将军【愼子鲁臣】孟子曰不敎民而用之谓之殃民殃民者不容于尧舜之世【敎民者敎之礼义使知入事父兄出事长上也用之使之战也】一战胜齐遂有南阳然且不可【是时鲁盖欲使愼子伐齐取南阳也故孟子言就使愼子善战有功如此且犹不可】愼子勃然不恱曰此则滑厘所不识也【滑音骨○滑厘愼子名】曰吾明告子天子之地方千里不千里不足以待诸侯诸侯之地方百里不百里不足以守宗庙之典籍【待诸侯谓待其朝觐聘问之礼宗庙典籍祭祀防同之常制也】周公之封于鲁为方百里也地非不足而俭于百里太公之封于齐也亦为方百里也地非不足也而俭于百里【二公有大勲劳于天下而其封国不过百里俭止而不过之意也】今鲁方百里者五子以为有王者作则鲁在所损乎在所益乎【鲁地之大皆并吞小国而得之有王者作则必在所损矣】徒取诸彼以与此然且仁者不为况于杀人以求之乎【徒空也言不杀人而取之也】君子之事君也务引其君以当道志于仁而已【当道谓事合于理志仁谓心在于仁○南轩曰孟子下章云云大抵于此章意同战国之臣所以事君者徒以富国强兵为急其君亦固以此为臣之忠于我而孟子以为民贼何哉盖君不乡道不志于仁而但为之为富强之计则君益骄肆民益憔悴是上成君之恶而下絶民之命也当时诸侯以民贼为良臣岂不痛哉孟子之言曰由今之道无变今之俗虽与之天下不能一朝居此圣贤拔本塞源之意今之道功利之道也今之俗功利之俗也由是道不变其俗本源旣差纵使其间节目之善亦终无以相逺也故必以不由其道为先不由其道则由仁义之道矣由仁义之道变而为仁义之俗然后名正言顺而事可成也所谓不能一朝居者功利旣胜人纪隳丧虽得天下何以维持主守之乎故功愈就而害愈深利愈大而祸愈速富国强兵之说至于秦可谓获其利矣然自始皇初并天下固已在絶灭之中人心内离岂复为秦之臣哉孟子谓虽与天下不能一朝居者宁不信乎知此义而后可以谋人之国矣】○孟子曰今之事君者曰我能为君辟土地充府库今之所谓良臣古之所谓民贼也君不乡道不志于仁而求富之是富桀也【为去声辟与辟同乡与向同下皆同○辟开垦也】我能为君约与国战必克今之所谓良臣古之所谓民贼也君不乡道不志于仁而求为之强战是辅桀也【约要结也与国和好相与之国也】由今之道无变今之俗虽与之天下不能一朝居也【言必争夺而至于危亡也】○白圭曰吾欲二十而取一何如【白圭名丹周人也欲更税法二十分而取其一分林氏曰案史记白圭能薄饮食忍耆欲与童仆同苦乐乐观时变人弃我取人取我与以此居积致富其为此论盖欲以其术施之国家也】孟子曰子之道貉道也【貉音陌○貉北方夷狄之国名也】万室之国一人陶则可乎曰不可器不足用也【孟子设喻以诘圭而圭亦知其不可也】曰夫貉五糓不生惟黍生之无城郭宫室宗庙祭祀之礼无诸侯币帛饔飧无百官有司故二十取一而足也【夫音扶○北方地寒不生五谷黍蚤熟故生之饔飧以饮食馈客之礼也】今居中国去人伦无君子如之何其可也【无君臣祭祀交际之礼是去人伦无百官有司是无君子】陶以寡且不可以为国况无君子乎【因其辞以折之】欲轻之于尧舜之道者大貉小貉也欲重之于尧舜之道者大桀小桀也【什一而税尧舜之道也多则桀寡则貉今欲轻重之则是小貉小桀而已】○白圭曰丹之治水也愈于禹【赵氏曰当时诸侯有小水白圭为之筑隄壅而注之他国】孟子曰子过矣禹之治水水之道也【顺水之性也】是故禹以四海为壑今吾子以邻国为壑【壑受水处也】水逆行谓之洚水洚水者洪水也仁人之所恶也吾子过矣【恶去声○水逆行者下流壅塞故水逆流今乃壅水以害人则与洪水之灾无异矣】○孟子曰君子不亮恶乎执【恶平声○亮信也与谅同恶乎执言凡事苟且无所执持也】○鲁欲使乐正子为政孟子曰吾闻之喜而不寐【喜其道之得行】公孙丑曰乐正子强乎曰否有知虑乎曰否多闻识乎曰否【知去声○此三者皆当世之所尚而乐正子之所短故丑疑而歴问之】然则奚为喜而不寐【丑问也】曰其为人也好善【好去声下同】好善足乎【丑问也】曰好善优于天下而况鲁国乎【优有余裕也言虽治天下尚有余力也】夫苟好善则四海之内皆将轻千里而来告之以善【夫音扶下同○轻易也言不以千里为难也】夫苟不好善则人将曰訑訑予旣已知之矣訑訑之声音顔色距人于千里之外士止于千里之外则谗谄面谀之人至矣与谗谄面防之人居国欲治可得乎【訑音移治去声○訑訑自足其智不嗜善言之貎君子小人迭为消长直谅多闻之士逺则谗谄面防之人至理势然也○此章言为政不在于用一已之长而贵于有以来天下之善】○陈子曰古之君子何如则仕孟子曰所就三所去三【其目在下】迎之致敬以有礼言将行其言也则就之礼貎未衰言弗行也则去之【所谓见行可之仕若孔子于季桓子是也受女乐而不朝则去之矣】其次虽未行其言也迎之致敬以有礼则就之礼貎衰则去之【所谓际可之仕若孔子于卫灵公是也故与公游于囿公仰视蜚鴈而后去之】其下朝不食夕不食饥饿不能出门户君闻之曰吾大者不能行其道又不能从其言也使饥饿于我土地吾耻之周之亦可受也免死而已矣【所谓公养之仕也君之于民固有周之之义况此又有悔过之言所以可受然未至于饥饿不能出门户则犹不受也其曰免死而已则其所受亦有节矣○南轩曰此三者足以尽君子去就之分舍是三者则皆为以利动而非义之所存矣】○孟子曰舜发于畎之中傅说举于版筑之间胶鬲举于鱼盐之中管夷吾举于士孙叔敖举于海百里奚举于市【说音恱○舜耕歴山三十登庸说筑傅岩武丁举之胶鬲遭乱鬻贩鱼盐文王举之管仲囚于士官桓公举以相国孙叔敖隠处海濵楚庄王举之为令尹百里奚事见前篇】故天将降大任于是人也必先苦其心志劳其筋骨饿其体肤空乏其身行拂乱其所为所以动心忍性曽益其所不能【曽与増同○降大任使之任大事也若舜以下是也空穷也乏絶也拂戾也言使之所为不遂多背戾也动心忍性谓竦动其心坚忍其性也然所为性亦指气禀食色而言耳程子曰若要熟也须从这里过】人恒过然后能改困于心衡于虑而后作征于色发于声而后喻【衡与横同○恒常也犹言大率也横不顺也作奋起也徴验也喻晓也此又言中人之性常必有过然后能改盖不能谨于平日故必事势穷蹙以至困于心横于虑然后能奋发而兴起不能烛于几微故必事理暴着以至验于人之色发于人之声然后能警悟而通晓也】入则无法家拂士出则无敌国外患者国恒亡【拂与弼同○此言国亦然也法家法度之世臣也拂士辅拂之贤士也】然后知生于忧患而死于安乐也【乐音洛○以上文观之则知人之生全出于忧患而死亡由于安乐矣○尹氏曰言困穷拂郁能坚人之志而熟人之仁以安乐失之者多矣○南轩曰天将以大任降于后而忧患先之以成其徳此岂人之所为哉所谓莫之为而为者天也其所遭若彼而所成就若是乃天也此六人者虽有圣贤浅深之异然始焉经履之艰而卒焉能胜其任则一也以舜之生知非有待于处忧患以成其徳也举舜之起于畎以见圣人亦由侧微而兴耳若在他人因忧患以成徳则如下所云是已夫苦其心志劳其筋骨饿其体肤空乏其身行拂乱其所欲为是使之动心忍性而已动心言其心有所感动也忍性言忍其性之偏也动心则善端日萌而良心可存忍性则气禀日化而天性可复此所谓増益其所不能也人恒过然后能改言凡人常见其有过而后能改过使其漠然不察其有过则过将日深何改之有知用力则惧吾过之多而改之惟恐不暇矣困于心谓有所撄拂于心衡于虑谓有所鬰塞于虑必如是而后有作作者油然有所兴起于中也征于色发于声谓忧患愤悱发见于声色必如是而后喻喻者言盎然黙识其理之所在也作也喻也身亲乃能知之非言语所可尽也则又推而言之以谓为国者亦然入则无法家拂士出则无敌国外患者国恒亡盖泰然自以为是自以为莫予毒则骄怠日长至于灭亡而不悟矣大抵治乱兴亡常分于敬肆之间使在内而每闻逆耳之规在外而毎有窥窬之患则戒惧之心存是心存则国可为也然后知生于忧患而死于安乐生言生之道也在身而身泰施之于天下国家无往而不为福也死言死之道天命絶于其躬而败于其家凶于乃国者也然继体之君公侯之裔生而处安乐之地无忧患之可歴则将如之何必也念安乐之可畏思天命之无常戒谨恐惧不敢有其安乐是乃困心衡虑之方生之道也然则所谓死于安乐者非安乐之能死之也以其溺于安乐而自絶焉耳故在君子则虽处安乐而生理未尝不遂在小人则虽处忧患而亦未尝不死于忧患所谓小人穷斯滥矣是也】○孟子曰敎亦多术矣予不屑之敎诲也者是亦敎诲之而已矣【多术言非一端屑洁也不以其人为洁而拒絶之所谓不屑之敎诲也其人若能感此退自修省则是亦我敎诲之也○尹氏曰言或抑或扬或与或不与各因其才而笃之无非敎也○南轩曰屑与不屑就不屑去之屑同训○敎人之道不一而足圣贤之敎人固不倦也然冇时而不轻其敎诲者非拒之也是亦所以敎诲之也然就不屑诲之中亦有数端焉或引而不发而使之自喻或惧其躐等而告之有序圣贤之书若是者多矣又有以其信之未笃则不留于门使自求之如孟子之于曹交以其行之未善则拒之不见而使之知之如孔子之于孺悲凡此亦皆为不轻其敎诲而乃所以敎诲之也盖圣贤言动无非敎也在学者领略之何如耳天之于物亦然传曰天有四时雨露雷风无非敎也】


　　孟子集编卷十二
　　钦定四库全书
　　孟子集编卷十三　　　　宋　真徳秀　撰
　　尽心章句上【凡四十六章】
　　孟子曰尽其心者知其性也知其性则知天矣【心者人之神明所以具众理而应万事者也性则心之所具之理而天又理之所从以出者也人有是心莫非全体然不穷理则有所蔽而无以尽乎此心之量故能极其心之全体而无不尽者必其能穷夫理而无不知者也旣知其理则其所从出亦不外是矣以大学之序言之知性则物格之谓尽心则知至之谓也】存其心养其性所以事天也【存谓操而不舍养谓顺而不害事则奉承而不违也】殀寿不贰脩身以俟之所以立命也【殀寿命之短长也贰疑也不贰者知天之至脩身以俟死则事天以终身也立命谓全其天之所付不以人为害之○程子曰心也性也天也一理也自理而言谓之天自禀受而言谓之性自存诸人而言谓之心张子曰由太虚有天之名由气化有道之名合虚与气有性之名合性与知觉有心之名愚谓尽心知性而知天所以造其理也存心养性以事天所以履其事也不知其理固不能履其事然徒造其理而不履其事则亦无以有诸已矣知天而不以殀寿贰其心智之尽也事天而能脩身以俟死仁之至也智有不尽固不知所以为仁然智而不仁则亦将流荡不法而不足以为智矣○问尽其心者知其性也曰此句文势与得其民者得其心也相似○此心本来无有些子不备无有些子不该须是尽识得许多道理无些子窒碍方是尽心○此心本来虚灵万理具备事事物物皆所当知今人多是气质偏了又为物欲所蔽故昬而不能尽知此圣贤所以贵乎穷理○万理虽具于吾心须使敎他知始得○伊川云尽心然后知性此不然尽字大知字零星若未能知性便欲尽心何处下手○或以私意脱落无有渣滓为尽心者先生曰若如所论即不知却如何说存心两字兼旣未知性即是于理有所未明如何便到得这田地邪此处一差便入释氏见解矣况知者有渐之辞尽者无余之义其意象规模自应有先后也○性者吾心之实理若不知得却尽个甚底○问知其性则知天矣曰性以赋于我之分而言天以公共道理而言天便是个大底人人便是个小底天吾之仁义礼智即天之元亨利贞凡吾之所有者皆自彼而来也故知吾性则自然知天矣○问存心养性以事天曰存之养之便是事心性便是天○心性皆天之所以予我者不能存养而梏亡之则非所以事天也夫心主乎性者敬以存之则性得其养而无所害矣○又问云云曰天敎尔父子有亲便用眞个有亲天敎尔君臣有义便须眞个有义不然便是违天○嘉定史官陈武作杨文靖公传论曰山发明孟子尽心知性之说曰此心明白洞达广大静一惟能体防至于了然斯可以言尽尽其心自然知性大抵学者必先知仁知仁则知心知心则知性横渠西铭盖欲学者之知仁也先生没后二三十年诸儒之明道盖冇为世之所尊者矣其间讲之不精者顾以能知性则能尽心彼其不达洪范之言思大学之言知中庸之论明而舛逆心性之说故从之者俱无自得之学著作佐郎李道传辨之曰史官所斥能知性则能尽心为讲之不精者朱先生集注说也孟子曰尽其心者知其性也知性则知天矣旧说谓尽心则知性知性则知天前辈皆从之而先生异焉盖先生说经独得圣贤本心故旧说虽善而攷之文义有所未恊则弗从以为非圣贤当日立言之本意故也孟子此章信如旧说当云尽其心则知其性矣知其性则知天矣而后文义相恊今乃不然故先生别案本文更定今说文义旣恊理致自明史官顾以为讲之不精何也且心性天三言者何谓也程子曰自理言之谓之天自禀受言之谓之性自存诸人者言之谓之心三者盖所从言之异耳要之性即理也理则一而已矣故凡能尽此心者必其知此性者也苟不知之若之何其尽之旣知之矣则所谓天者岂外此而他求哉世之学者每有心小性大之蔽意谓必先尽其心而后可以驯致其极以知天性殊不知性与心初无间而知与尽则有序性与心无间则谓知性故能尽心者于义为得知与尽有序则谓尽之为先而知之为后者是失其先后之伦也集注云云于心性天三者之说可谓条理别白指趣分明读者可以晓然无疑矣而史官顾谓其舛逆心性之说何哉洪范言思与此不类若大学之言知中庸之言明大抵皆以知为先集注先谓必能知而后能尽者正与之合史官顾谓其不达于此何哉○又案孟子此章心性二字纯指道心徳性而言至云动心忍性则心固道心性即指气禀食色之性矣○张思叔诟骂仆夫程子曰何不动心忍性】○孟子曰莫非命也顺受其正【人物之生吉凶祸福皆天所命然惟莫之致而至者乃为正命故君子脩身以俟之所以顺受乎此也】是故知命者不立乎岩墙之下【命谓正命岩墙墙之将覆者知正命则不处危地以取覆压之祸】尽其道而死者正命也【尽其道则所值之吉凶皆莫之致而至者矣】桎梏死者非正命也【桎梏所以拘罪人者言犯罪而死与立岩墙之下者同皆人所取非天所为也○此章与上章盖一时之言所以发其末句未尽之意】○孟子曰求则得之舍则失之是求有益于得也求在我者也【舍上声○在我者谓仁义礼智凡性之所有者】求之有道得之有命是求无益于得也求在外者也【有道言不可妄求有命则不可必得在外者谓富贵利达凡外物皆是○南轩曰富贵利达众人谓已有求之之道然不知其有命焉固有求而得之者矣是亦有命而非求之能有益也盖亦有巧求而不得者多矣以此可见其无益于得也然则亦可以已矣○赵氏曰言为仁由已富贵在天如不可求从吾所好】○孟子曰万物皆备于我矣【此言理之本然也大则君臣父子小则事物细微其当然之理无一不具于性分之内也】反身而诚乐莫大焉【乐音洛○诚实也言反诸身而所备之理皆如恶恶臭好好色之实然则其行之不待勉强而无不利矣其为乐孰大于是】强恕而行求仁莫近焉【强上声○强勉强也恕推已以及人也反身而诚则仁矣其有未诚则是犹有私意之隔而理未纯也故当凡事勉强推己及人庶几心公理得而仁不逺也○此章言万物之理具于吾身体之而实则道在我而乐有余行之以恕则私不容而仁可得○反身而诚盖知之已至而自然循理所以乐强恕而行是知之未至且恁地把捉勉强做去少间到纯熟处便是仁○问反身而诚是大贤以上事强恕求仁是学者身分上事否曰然○又曰反身而诚只是个真知真实知得则滔滔行将去见得万理与我为一自然其乐无涯所以伊川云异日见卓尔有立于前然后不知手之舞足之蹈正此意也○万物不是万物之迹只是万物之理○横渠曰万物皆备于我矣言万物皆素定于我也行有不慊于心则馁矣故反身而诚乐莫大焉若不是实做工夫到这里如何见得恁地○诚是有此理检校自家身分是无欠阙事君眞个忠事亲真个孝是仰不愧于天俯不怍于人其乐孰大于此○反身而诚孟子之意主于诚字言反身而实有此理也为父而实有慈为子而实有孝岂不快活若反身不诚是无此理但有恐惧而已岂得乐哉○未至于反身而诚处且逐事要推己及人庶几心公理得更好仔细看这般处○不可将恕事低看了求仁莫近于怒恕字甚】○孟子曰行之而不着焉习矣而不察焉终身由之而不知其道者众也【著者知之明察者识之精言方行之而不能明其所当然旣习矣而犹不识其所以然所以终身由之而不知其道者多也】○孟子曰人不可以无耻无耻之耻无耻矣【赵氏曰人能耻已之无所耻是能改行从善之人终身无复有耻辱之累矣】○孟子曰耻之于人大矣【耻者吾所固有羞恶之心也存之则进于圣贤失之则入于禽兽故所系为甚大】为机变之巧者无所用耻焉【为机械变诈之巧者所为之事皆人所深耻而彼方且自以为得计故无所用其愧耻之心也】不耻不若人何若人有【但无耻一事不如人则事事不如人矣或曰不耻其不如人则何能有如人之事其义亦通○或问人有耻不能之心如何程子曰耻其不能而为之可也耻其不能而掩藏之不可也】○孟子曰古之贤王好善而忘势古之贤士何独不然乐其道而忘人之势故王公不致敬尽礼则不得亟见之见且犹不得亟而况得而臣之乎【好去声乐音洛亟去吏反○言君当屈已以下贤士不枉道而求利二者势若相反而实则相成盖亦各尽其道而已】○孟子谓宋句践曰子好游乎吾语子游【句音钩好语皆去声○宋姓句践名游游说也】人知之亦嚣嚣人不知亦嚣嚣【赵氏曰嚣嚣自得无欲之貌】曰何如斯可以嚣嚣矣曰尊徳乐义则可以嚣嚣矣【乐音洛○徳谓所得之善尊之则有以自重而不慕乎人爵之荣义谓所守之正乐之则有以自安而不徇乎外物之诱也】故士穷不失义达不离道【离力智反○言不以贫贱而移不以富贵而淫此尊徳乐义见于行事之实也】穷不失义故士得已焉达不离道故民不失望焉【得已言不失已也民不失望言人素望其兴道致治而今果如所望也】古之人得志泽加于民不得志脩身见于世穷则独善其身达则兼善天下【见音现○见谓名实之显著也此又言士得已民不失望之实○此章言内重而外轻则无徃而不善○南轩曰宋句践之好游谓游于世如歴聘之类意句践之为人徇名而外求者孟子语之以游使求之于吾身而已云云道言体义言用互相明耳云云其曰脩身见于世者言脩其身而其徳名自不可掩非君子之修身欲以自见于世】○孟子曰待文王而后兴者凡民也若夫豪杰之士虽无文王犹兴【夫音扶○兴者感动奋发之意凡民庸常之人也豪杰有过人之才智者也盖降衷秉彞人所同得唯上智之材无物欲之蔽为能无待于敎而自能感发以有为也】○孟子曰附之以韩魏之家如其自视欿然则过人逺矣【欿音坎○附益也韩魏晋卿富家也欿然不自满之意尹氏曰言有过人之识则不以富贵为事】○孟子曰以佚道使民虽劳不怨以生道杀民虽死不怨杀者【程子曰以佚道使民谓本欲佚之也播谷乗屋之类是也以生道杀民谓本欲生之也除害去恶之类是也盖不得已而为其所当为则虽咈民之欲而民不怨其不然者反是】○孟子曰霸者之民驩虞如也王者之民皡皡如也【皡胡老反○驩虞与欢娯同皡皡广大自得之貌程子曰驩虞有所造为而然岂能久也耕田凿井帝力何有于我如天之自然乃王者之政杨氏曰所以致人驩虞必有违道干誉之事若王者则如天亦不令人喜亦不令人怒】杀之而不怨利之而不庸民日迁善而不知为之者【此所谓皡皡如也庸功也丰氏曰因民之所恶而去之非有心于杀之也何怨之有因民之所利而利之非有心于利之也何庸之有辅其性之自然使自得之故民日迁善而不知谁之所为也】夫君子所过者化所存者神上下与天地同流岂曰小补之哉【夫音扶○君子圣人之通称也所过者化身所经歴之处即人无不化如舜之耕歴山而田者逊畔陶河濵而器不苦窳也所存者神心所存主处便神妙不测如孔子之立斯立道斯行绥斯来动斯和莫知其所以然而然也是其徳业之盛乃与天地之化同运并行举一世而甄陶之非如霸者但小小补塞其罅漏而已此则王道之所以为大而学者所当尽心也】○孟子曰仁言不如仁声之入人深也【程子曰仁言谓以仁厚之言加于民仁声谓仁闻谓有仁之实而为众所称道者也此尤见仁德之昭著故其感人尤深也】善政不如善敎之得民也【政谓法度禁令所以制其外也教谓道徳齐礼所以格其心也】善政民畏之善敎民爱之善政得民财善敎得民心【得民财者百姓足而君无不足也得民心者不遗其亲不后其君也】○孟子曰人之所不学而能者其良能也所不虑而知者其良知也【良者本然之善也程子曰良知良能皆无所由乃出于天不系于人】孩提之童无不知爱其亲也及其长也无不知敬其兄也【长上声下同○孩提二三歳之间知孩笑可提抱者也爱亲敬长所谓良知良能者也】亲亲仁也敬长义也无他达之天下也【言亲亲敬长虽一人之私然达之天下无不同者所以为仁义也○南轩曰良云者有本然之义有善之义盖其本然者无非善也不学而能不虑而知则无一毫人为加乎其间天之所为而性之所有也孩提知爱其亲及长知敬其兄此其知岂待于虑乎其能岂待于学乎此所谓良知良能也然下文独言知者盖知常在先也爱敬者良心之大端盖亲亲为仁敬长为义人道不越是而已能存是心而达之则仁义之道不可胜穷矣虽然人之良能良知如饥而食如渴而饮手执而足履亦何莫非是乎何孟子独以爱亲敬长为言也盖饥食渴饮手持足履之类固莫非性之自然形乎气体者也形乎气体则有天理有人欲循其自然固莫非天理毫厘之差则人欲乱之矣若爱敬之所发乃仁义之渊源故孟子之所以啓告之者専指夫此揭天理之粹以示人也若异端举物而遗则天理人欲混淆而莫识其源为弊有不可胜言者矣○愚案达之天下二先生之说少异当详之】○孟子曰舜之居深山之中与木石居与鹿豕游其所以异于深山之野人者几希及其闻一善言见一善行若决江河沛然莫之能御也【行去声○居深山谓耕歴山时也盖圣人之心至虚至明浑然之中万理毕具一有感触则其应甚速而无所不通非孟子造道之深不能形容至此也】○孟子曰无为其所不为无欲其所不欲如此而已矣【李氏曰有所不为不欲人皆有是心也至于私意一萌而不能以礼义制之则为所不为欲所不欲者多矣能反是心则所谓扩充其羞恶之心者而义不可胜用矣故曰如此而已矣】○孟子曰人之有徳慧术知者恒存乎疢疾【知去声疢丑刃反○徳慧者徳之慧术知者术之知疢疾犹灾患也言人必有疢疾则能动心忍性増益其所不能也】独孤臣孽子其操心也危其虑患也深故达【孤臣逺臣孽子庶子皆不得于君亲而常有疢疾者也达谓达于事理即所谓徳慧术知也○南轩曰疢疾谓忧患也盖人平居无事之时漠然不省者多矣惟夫疢疾加焉则动心忍性有以感发故徳慧术知由此而生以孤臣孽子观之可见孤臣孽字操心危虑患深危故专一而不敢肆深故精审而不敢忽专精之极故于事理能有所通达也然所谓徳慧术知盖有小大所谓达者亦有浅深要之由忧患而有所发则一也然则处安乐之地者诵斯言可不思夫逸豫之溺人而深求所以戒惧乎当忧患之际者诵斯言可不念其为进徳脩业之要而自勉励乎】○孟子曰有事君人者事是君则为容恱者也【阿徇以为容逢迎以为恱此鄙夫之事妾妇之道也】有安社稷臣者以安社稷为恱者也【言大臣之计安社稷如小人之务恱其君眷眷于此而不忘也】有天民者达可行于天下而后行之者也【民者无位之称以其全尽天理乃天之民故谓之天民必其道可行于天下然后行之不然则宁没世不见知而不悔不肯小用其道以徇于人也张子曰必功覆斯民然后出如伊吕之徒】有大人者正已而物正者也【大人徳盛而上下化之所谓见龙在田天下文明者○此章言人品不同略冇四等容恱佞臣不足言安社稷则忠矣然犹一国之士也天民则非一国之士矣然犹有意也无意无必唯其所在而物无不化惟圣者能之○南轩曰以事是君为容恱者慕爵禄而从君者也以安社稷为恱者则志存乎功业者也与为容恱者固有间矣然未及乎道义也盖志存乎功业则苟可就其功业而遂其志则亦所屑为矣古之人惟守道明义而已故虽有盖世之功业在前可为而在我者有一毫之未安则不敢徇也盖功业一时之事而良心万世之彞故也所谓天民者必明见夫达而其道可行于天下而后行之盖其所主在道而非必于行也谓之天民者言能全夫天生此民之理也天之生民也其理无不具而人之亏欠者多矣故程子谓天民为能践形者也以其在下而未达故谓之民大人者即天民之得时得位者也若伊尹之在莘野则为天民出而佐商则为大人也正已而物正者已正而物自正也秦汉而下其间号为贤臣者极于以安社稷为恱而已语夫天民之事业则鲜矣】○孟子曰君子有三乐而王天下不与存焉【乐音洛王与皆去声下并同】父母俱存兄弟无故一乐也【此人所深愿而不可必得者今旣得之其乐可知】仰不愧于天俯不怍于人二乐也【程子曰人能克已则仰不愧俯不怍心广体胖其乐可知有息则馁矣】得天下英才而敎育之三乐也【尽得一世明睿之才而以所乐乎已者敎而养之则斯道之传得之者众而天下后世将无不被其泽矣圣人之心所愿欲者莫大于此今旣得之其乐为如何哉】君子有三乐而王天下不与存焉【林氏曰此三乐者一系于天一系于人其可以自致者惟不愧不怍而已学者可不勉哉】○孟子曰广土众民君子欲之所乐不存焉【乐音洛下同○地辟民聚泽可逺施故君子欲之然未足以为乐也】中天下而立定四海之民君子乐之所性不存焉【其道大行无一夫不被其泽故君子乐之然其所得于天者则不在是也】君子所性虽大行不加焉虽穷居不损焉分定故也【分去声○分者所得于天之全体故不以穷达而有异】君子所性仁义礼智根于心其生色也睟然见于面盎于背施于四体四体不言而喻【睟音粹见音现盎乌浪反○上言所性之分与所欲所乐不同此乃言其蕴也仁义礼智性之四徳也根本也生发见也睟然清和润泽之貌盎丰厚盈溢之意施于四体谓见于动作威仪之间也喻晓也四体不言而喻言四体不待吾言而自能晓吾意也盖气禀清明无物欲之累则性之四徳根本于心其积之盛则发而着见于外者不待言而无不顺也程子曰睟面盎背皆积盛致然四体不言而喻惟有徳者能之○又曰言四者本于心而生色也孟子非自及此焉能道到此○又曰人必有仁义之心然后仁义之气睟然达于外故曰不得于心勿求于气可也○此章言君子固欲其道之大行然其所得于天者则不以是而有所加损也○行道固君子之所乐但其用其舍于我性分本不相闗进而大行退而穷居于我性分之内初无加损○问君子所性曰此是说生来承受之性仁义礼智根于心便见得四端着在心上相离不得才有些子私意便刬防了根便无生意其色睟然都从根上发出来性字从心见得先有这心便有许多道理在里○四体不言而喻若曰不待安排而自然中节耳○南轩曰四者具于性而根于心犹木之着本水之发源由是而生生不息焉仁义礼智根于心而生色于外充盛着见自不可揜故其睟然之和见于面盎于背施于四体四体不言而喻涵养扩充积久而熟天理融防动容周旋无非此理而内外一也不言而喻言其自然由于此而无待防检耳】○孟子曰伯夷辟纣居北海之濵闻文王作兴曰盍归乎来吾闻西伯善养老者大公辟纣居东海之濵闻文王作兴曰盍归乎来吾闻西伯善养老者天下有善养老则仁人以为已归矣【辟去声下同大他盖反○已归谓已之所归余见前篇】五之宅树墙下以桑匹妇蚕之则老者足以衣帛矣五母鸡二母彘无失其时老者足以无失肉矣百之田匹夫耕之八口之家可以无饥矣【衣去声○此文王之政也一家养母鸡五母彘二也余见前篇】所谓西伯善养老者制其田里敎之树畜其妻子使养其老五十非帛不暖七十非肉不饱不暖不饱谓之冻馁文王之民无冻馁之老者此之谓也【田谓百之田里谓五之宅树谓耕桑畜谓鸡彘也赵氏曰善养老者敎导之使可以养其老耳非家赐而人益之也】○孟子曰易其田畴薄其税敛民可使富也【易敛皆去声○易治也畴耕治之田也】食之以时用之以礼财不可胜用也【胜音升○敎民节俭则财用足也】民非水火不生活昬暮叩人之门户求水火无弗与者至足矣圣人治天下使有菽粟如水火菽粟如水火而民焉有不仁者乎【焉于虔反○水火民之所急冝自爱之而反不爱者多故也尹氏曰言礼义生于富足民无常产则无常心矣】○孟子曰孔子登东山而小鲁登太山而小天下故观于海者难为水游于圣人之门者难为言【此言圣人之道大也东山盖鲁城东之髙山而太山则又髙矣此言所处益髙则其视下益小所见旣大则其小者不足观也难为水难为言犹仁不可为众之意】观水有术必观其澜日月有明容光必照焉【此言道之有本也澜水之湍急处也明者光之体光者明之用也观水之澜则知其源之有本矣观日月于容光之隙无不照则知其明之有本矣○程子曰日月之明有本故容光必照君子之道有本故无不及也】流水之为物也不盈科不行君子之志于道也不成章不达【言学当以渐乃能至也成章所积者厚而文章外见也达者足于此而通于彼也○此章言圣人之道大而有本学之者必以其渐乃能至也】○孟子曰鸡鸣而起孳孳为善者舜之徒也【孳孳勤勉之意言虽未至于圣人亦是圣人之徒也】鸡鸣而起孳孳为利者蹠之徒也【蹠盗蹠也】欲知舜与蹠之分无他利与善之间也【程子曰言间者谓相去不逺所争毫末耳善与利公私而已矣才出于善便以利言也○杨氏曰舜蹠之相去逺矣而其分乃在利善之间而已是岂可以不谨然讲之不熟见之不明未有不以利为义者又学者所当深察也或问鸡鸣而起若未接物如何为善程子曰只主于敬便是为善】○孟子曰杨子取为我拔一毛而利天下不为也【为我之为去声○杨子名朱取者仅足之意取为我者仅足于为我而已不及为人也列子称其言曰伯成子髙不以一毫利物是也】墨子兼爱摩顶放踵利天下为之【放上声○墨子名翟兼爱无所不爱也摩顶摩突其顶也放至也】子莫执中执中为近之执中无权犹执一也【子莫鲁之贤人也知杨墨之失中也故度于二者之中而执其中近近道也权称锤也所以称物之轻重而取中也执中而无权则胶于一定之中而不知变是亦执一而已矣程子曰中字最难识须是黙识心通且试言一防则中央为中一家则防非中而堂为中一国则堂非中而国之中为中推此类可见矣又曰中不可执也识得则事事物物皆有自然之中不待安排安排着则不中矣】所恶执一者为其贼道也举一而废百也【恶为皆去声○贼害也为我害仁兼爱害义执中者害于时中皆举一而废百者也○此章言道之所贵者中中之所贵者权杨氏曰禹稷三过其门而不入苟不当其可则与墨子无异顔子在陋巷不改其乐苟不当其可则与杨氏无异子莫执为我兼爱之中而无权乡邻有鬭而不知闭户同室有鬭而不知救之是亦犹执一耳故孟子以为贼道禹稷顔回易地则皆然以其有权也不然则是亦杨墨而已矣○又曰三圣相授允执厥中与孟子所论子莫执中者文同而意异盖精一与道心之微则无适而非中者曰允执则非徒然而执之矣子莫之执中则其为我不敢为杨朱之深兼爱不敢为墨翟之过而于二者之间执其一节以为中耳故由三圣以为中则其中活由子莫以为中则其中死中之活者不待权而无不中中之死者则非学乎圣人之学不能有以权之而常适于中也权言权衡之权言其可以称物之轻重而游移前却以适于平盖所以节量仁义之轻重而时措之非如近世所谓将以济乎仁义之穷也○案孟子曰执中无权犹执一也程子亦曰欲知中庸无如权今以经传言权之义附于此○子曰可与共学未可与适道未可与立未可与权○朱子曰可与者言其可与共为此事也○程子曰可与共学知所以求之也可与适道知所往也可与立者笃志固执而不变也权称锤也所以称物而知轻重者也可与权谓能权轻重使合义也○杨氏曰知为已则可与学矣学足以明善然后可以适道信笃然后可与立知时措之宜然后可与权洪氏曰易九卦终于巽以行权权圣人之大用未能立而言权犹人未能立而欲行鲜不仆矣程子曰汉儒以反经合道为权故有权变权术之论皆非也权只是经也自汉以下无人识权字愚案先儒误以此章连下文偏其反而为一章故有反经合道之说程子非之是矣然以孟子嫂溺援之以手之义推之则权与经亦当有辨○黄氏曰程子言权只是经或问云权经亦当有辨何也曰是各有所发明也经常也权变也常者一定之理变者随时之宜遇事之常则但当守一定之理遇事之变则不得不小有移易以就夫防权与经不可无辨或问之说然也然天下之理惟其当然而已当经而经当然也当防而权亦当然也则权虽异于经而以其当然则亦只是经此程子之说然也有或问之说则经权之义始明有程子之说则经权之义始正先儒明道之力至是而始备矣○南轩曰事事物物莫不有中中者天理当然不可过而不可不及者也毫厘之差则失之矣何以取中而不失乎所以贵于能权也权者权其轻重而适乎此之谓君子所以贵于时中也或者不知权之所以为中乃以为反经合道夫经者道之所谓常也权者所以权其变而求合乎经也旣反经矣尚何道之合乎○愚案公羊传桓十一年夏五月癸未郑伯寤生卒九月宋人执郑祭仲祭仲者何郑相也何以不名贤也何贤乎祭仲以为知权也其为知权奈何祭仲往省于留涂出于宋宋人执之谓之曰为我出忽而立突祭仲不从其言则君心死国必亡从其言则君可以生易死国可以存易亡少辽缓之则突可故出而忽可故反古人之有权者祭仲是也权者何权者反于经然后有善者也反经之说始此祭仲身为人臣而废君立君若举碁然谓之有善可乎公羊此言盖圣经之稂莠人心之蟊贼学者不可不察然则董仲舒所谓守经事而不知其权遭变事而不知其冝者何如也曰此为不知春秋而言也盖春秋王道之权衡处常则用经遭变则用权其用权也乃所以求合乎经也汉儒之论经权惟此为最粹大抵为学必先知经知经而后可以语权不知经而遽语权未有不流于变诈者也故张子以学未至而语变为操术之不正信以夫】○孟子曰饥者甘食渴者甘饮是未得饮食之正也饥渴害之也岂惟口腹有饥渴之害人心亦皆有害【口腹为饥渴所害故于饮食不暇择而失其正味人心为贫贱所害故于富贵不暇择而失其正理○人心亦皆有害赵氏谓人心为利欲所害此说甚长愚谓饥渴害其知味之性则饮食虽不甘亦以为甘利欲害其仁义之性则所为虽不可亦以为可】人能无以饥渴之害为心害则不及人不为忧矣【人能不以贫贱之故而动其心则过人逺矣○南轩曰人心虗明知觉万理森然其好恶是非本何适而非正惟夫动于私欲则有所忿懥有所恐惧有所好乐有所忧患而其正理始昧矣人能正其心不使外物害之如饥渴之害于口腹则无适而非天理之所存矣】○孟子曰柳下惠不以三公易其介【介有分辨之意柳下惠进不隐贤必以其道遗佚不怨阨穷不悯直道事人至于三黜是其介也○此章言柳下惠和而不流与孔子论夷齐不念旧恶意正相类皆圣贤微显阐幽之论也】○孟子曰有为者辟若掘井掘井九轫而不及泉犹为弃井也【辟读作譬轫音刃与仞同○八尺曰仞言凿井虽深然未及泉而止犹为自弃其井也○吕侍讲曰仁不如尧孝不如舜学不如孔子终未入于圣人之域终未至于天道未免为半涂而废自弃前功也○南轩曰天下之事为之贵乎有成云云今夫士之为仁义固当循循不已以极其至若用力虽劳未有所臻而画焉则亦不得为成人而已】○孟子曰尧舜性之也汤武身之也五霸假之也【尧舜天性浑全不假修习汤武修身体道以复其性五霸则假借仁义之名以求济其贪欲之私耳】久假而不归恶知其非有也【恶平声○归还也有实有也言窃其名以终身而不自知其非真有或曰盖叹世人莫觉其伪者亦通旧说久假不归即为真有则误矣○尹氏曰性之者与道一也身之者履之也及其成功则一也五霸则假之而已是以功烈如彼其卑也】○公孙丑曰伊尹曰予不狎于不顺放太甲于桐民大恱太甲贤又反之民大恱【予不狎于不顺太甲篇文狎习见也不顺言太甲所为不顺义理也余见前篇】贤者之为人臣也其君不贤则固可放与【与平声】孟子曰有伊尹之志则可无伊尹之志则篡也【伊尹之志公天下以为心而无一毫之私者也】○公孙丑曰诗曰不素餐兮君子之不耕而食何也孟子曰君子居是国也其君用之则安富尊荣其子弟从之则孝弟忠信不素餐兮孰大于是【餐七丹反○诗魏国风伐檀之篇素空也无功而食禄谓之素餐此与告陈相彭更之意同】○王子垫问曰士何事【垫丁念反○垫齐王之子也上则公卿大夫下则农工商贾皆有所事而士居其间独无所事故王子问之也】孟子曰尚志【尚髙尚也忘者心之所之也士旣未得行公卿大夫之道又不当为农工商贾之业则髙尚其志而已】曰何为尚志曰仁义而已矣杀一无罪非仁也非其有而取之非义也居恶在仁是也路恶在义是也居仁由义大人之事备矣【恶平声○非仁非义之事虽小不为而所居所由无不在于仁义此士所以尚其志也大人谓公卿大夫言士虽未得大人之位而其志如此则大人之事体用已全若小人之事则固非所当为也○又曰志字与父在观其志之志同盖未见于所行而方见于所存也o南轩曰尚志者以立志为先也主乎仁义所谓志也不主乎仁义则伥伥然何所据乎谓之志不立可也杀一无罪非其有而取之举二事欲其推类而知仁义之所存也夫杀一无罪而非仁由是而体之则仁之所以能爱者可得而推矣非其有而取之为非义由是而体之则义之所以为宜者亦可得而推矣居仁由义居则不违由则不他也居仁则体立由义则用行大人之事不越此而已矣学者可不以尚志为先乎○黄氏曰论语一书未尝以仁义对言而孟子言仁义者不一而足盖夫子敎人无非仁义之道使人油然入于仁义而不自知也孟子悯斯世之迷惑故开闗启钥直指人心而明告之也五常百行皆性所有而独言仁义者何也仁义盖其緫名而五常百行其支派也○王子垫者必当时国君之子天子诸侯之子其未命者皆曰士观其所问与孟子所告则其人必有志者也杀一无罪则非仁非其有而取之则非义方是时天下之战国七争地以战杀人盈野争城以战杀人盈城其戮及无罪者众矣此不仁之甚也侵人土疆夺人宝货非其有取之者众矣此不义之甚也然当时之君忍于为此未必知其为不仁不义也故孟子斥而言之使以不仁为戒而所居常在乎仁以不义为戒而所由常在乎义如此则大人之事备矣衍义】○孟子曰仲子不义与之齐国而弗受人皆信之是舍箪食豆羮之义也人莫大焉亡亲戚君臣上下以其小者信其大者奚可哉【舍音舍食音嗣○仲子陈仲子也言仲子设若非义而与之齐国必不肯受齐人皆信其贤然此但小廉耳其辟兄离母不食君禄无人道之大伦罪莫大焉岂可以小廉信其大节而遂以为贤哉○南轩曰箪食豆羮得之则生弗得则死嘑尔而与之则不受谓斯人也一旦而遇万钟之禄苟惟不义则必不受也可乎盖人之难知也以其小者信其大者固不可也于陵仲子以兄之禄为不义辟兄离母处于于陵齐人髙之以谓若斯人者不义而与之齐国亦将必不受也孟子以为是舍箪食豆羮之义也盖孟子以人伦之际察之而知其不可信也人之所以为人者莫大于人伦所谓亲戚君臣上下是也今仲子废亲戚君臣上下而欲以洁其身饰小廉而妨大德其不知义固已甚矣又乌能不受不义之齐国乎古之善观人者必于人伦之际察之而其人之得失浅深可槩见矣四岳之举舜则曰克谐以孝而已尧之降舜以二女观其嫔于虞而已此舜之所以圣也兾缺与其妻相待如宾而臼季知其能治民茅容杀牲先奉其母而郭林宗知其可以成徳是亦善观人者也若仲子废天伦而徇私意以其小亷信其大节乌乎可哉】○桃应问曰舜为天子臯陶为士瞽瞍杀人则如之何【桃应孟子弟子也其意以为舜虽爱父而不可以私害公皋陶虽执法而不可以刑天子之父故设此问以观圣贤用心之所极非以为真有此事也】孟子曰执之而已矣【言臯陶之心知有法而已不知有天子之父也】然则舜不禁与【与平声○桃应问也】曰夫舜恶得而禁之夫有所受之也【夫音扶恶平声○言臯陶之法有所传受非所敢私虽天子之命亦不得而废之也】然则舜如之何【桃应问也】曰舜视弃天下犹弃敝蹝也窃负而逃遵海滨而处终身防然乐而忘天下【蹝音徙防与欣同乐音洛○蹝草履也遵循也言舜之心知有父而已不知有天下也孟子尝言舜视天下犹草芥而惟顺于父母可以解忧与此意互相发○此章言为士者但知有法而不知天子父之为尊为子者但知有父而不知天下之为大盖其所以为心者莫非天理之极人伦之至学者察此而有得焉则不待较计论量而天下无难处之事矣○南轩曰善发明舜之心者其惟孟子乎若以后世利害之见论之则谓天下方归戴于舜而赖其治舜乃舍而去之得无废已成之业而孤天下之望乎此不知天理之言也圣人所以为治者循天理而已若汨于利害而失天理之所存则虽舜何以治天下哉或者以舜窃负为狂是未之思也又以为臯陶既执瞽瞍舜乌得而窃之是又未之思也臯陶执瞽瞍于前使舜得以申窃负之义于后乃是天理时中能全夫君臣父子之义者也微孟子孰能推之○案程子以应接事物而处其当否为格物致知之一事然处事之方不过本之以义理而参之以时与势而已汤之以义制事易之义以方外中庸之时中是也各已散见诸篇独此一章其事乃天下之至难而圣贤处之曲尽其道此即处事之大法也又朱子尝谓正其谊不谋其利明其道不计其功乃处事之要学者诚能每事以义为的而权其轻重可否之宜不杂以世俗利害之私则庶乎应酬事物有余裕矣】○孟子自范之齐望见齐王之子喟然叹曰居移气养移体大哉居乎夫非尽人之子与【夫音扶与平声○范齐邑居谓所处之位养奉养也言人之居处所系甚大王子亦人子耳特以所居不同故所养不同而其气体有异也】孟子曰【张邹皆云羡文也】王子宫室车马衣服多与人同而王子若彼者其居使之然也况居天下之广居者乎【广居见前篇尹氏曰睟然见于面盎于背居天下之广居者然也】鲁君之宋呼于垤泽之门守者曰此非吾君也何其声之似吾君也此无他居相似也【呼去声○垤泽宋城门名也孟子又引此事为证】○孟子曰食而弗爱豕交之也爱而不敬兽畜之也【食音嗣畜许六反○交接也畜养也兽谓犬马之属】恭敬者币之未将者也【将犹奉也诗曰承筐是将程子曰恭敬虽因威仪币帛而后发见然币之未将时已有此恭敬之心非因币帛而后有也】恭敬而无实君子不可虚拘【此言当时诸侯之待贤者特以币帛为恭敬而无其实也拘留也○南轩曰此章言交际之道若徒食之而爱心不加焉徒爱之而敬心不加焉则与豕交兽畜无以异盖人道之相与以敬为主夫必有是恭敬而后币帛以将之盖恭敬者先存于币帛未行之前者也若无是恭敬则币帛何所施乎虽然币帛者所以将其恭敬者也恭敬存于中而仪物实于外此君子之道所以为内外之宜文质之中也若恭敬之心虽存而无以实之扵外君子亦恶夫虚拘也昔夫子解骖以赙旧馆人之丧曰吾恶夫涕之无从盖是意也夫古人于交际之道岂偶然哉故有燕飨之礼焉有贽献之礼焉有问遗之礼焉此皆其恭敬之所生焉恭敬为之主而其节文品式森然备具而又有贵贱贫富之不同小大多寡之或异是皆天之所为也若昧乎此不陷于豕交兽畜则或失之虚拘皆非君子之道也○二先生释恭敬无实之语不同正当参攷】○孟子曰形色天性也惟圣人然后可以践形【人之有形有色无不各有自然之理所谓天性也践如践言之践盖众人有是形而不能尽其理故无以践其形惟圣人有是形而又能尽其理然后可以践其形而无歉也○程子曰此言圣人尽得人道而能充其形也盖人得天地之正气而生与万物不同既为人须尽得人理然后称其名众人有之而不知贤人践之而未尽能充其形惟圣人也杨氏曰天生烝民有物有则物者形色也则者性也各尽其则则可以践形矣○南轩曰有是形者皆可以践形其曰可以者犹言事亲若曽子者可也言至于圣人而始得为能践其形也然则冇是形者皆可以为圣人其不为圣人者以其不能践之故耳】○齐宣王欲短丧公孙丑曰为朞之丧犹愈于巳乎【已犹止也】孟子曰是犹或紾其兄之臂子谓之姑徐徐云尔亦敎之孝弟而已矣【紾之忍反○紾戾也敎之以孝弟之道则彼当自知兄之不可戾而丧之不可短矣孔子曰子生三年然后免于父母之怀予也有三年之爱于其父母乎所谓敎之以孝弟者如此盖示之以至情之不能已者非强之也】王子有其母死者其傅为之请数月之丧公孙丑曰若此者何如也【为去声○陈氏曰王子所生之母死厌于嫡母而不敢终丧其傅为请于王欲使得行数月之丧也时又适有此事丑问如此者是非何如案仪礼公子为其母练冠麻衣縓縁既葬除之疑当时此礼已废或既而未忍即除故请之也】曰是欲终之而不可得也虽加一日愈于已谓夫莫之禁而弗为者也【夫音扶○言王子欲终丧而不可得其傅为请虽止得加一日犹胜不加我前所讥乃谓夫莫之禁而自不为者耳○此章言三年通丧天经地义不容私意有所短长示之至情则不肖者有以企而及之矣】○孟子曰君子之所以敎者五【下文五者盖因人品髙下或相去逺近先后之不同】有如时雨化之者【时雨及时之雨也草木之生播种封殖人力已至而未能自化所少者雨露之滋耳及此时而雨之则其化速矣敎人之妙亦由是也若孔子之于顔曽是已】有成徳者有达财者【财与材同此各因其所长而敎之者也成徳如孔子之于冉闵达财如孔子之于由赐】有荅问者【就所问而荅之若孔孟之于樊迟万章也】有私淑艾者【艾音乂○私窃也淑善也艾治也人或不能及门受业但闻君子之道于人而窃以善治其身是亦君子敎诲之所及若孔孟之于陈亢夷之是也孟子亦曰予未得为孔子徒也予私淑诸人也】此五者君子之所以敎也【圣贤施教各因其材小以成小大以成大无弃人也○南轩曰记曰当其可之谓时所谓冇如时雨化之者也言如时雨之造化万物也今夫物之萌者欲发甲者欲坼于是时也而雨及之则皆得以遂矣盖不先不后当其可而适与之会无待于彼之求也君子之敎其察之精矣于其告之得之者如物之被时雨焉其于欲达未达之间所赖者深矣山杨氏以为如告曽子以吾道一以贯之是也盖曽子未尝问而夫子呼以告之当其可也成徳者因其有徳而成之如顔闵仲弓之徒其徳之所存虽存乎其人而成之者圣人也达财者因其材而达之如赐之达由之果求之艺虽其天资所禀而达之使尽其材则敎之功也夫成徳达材荅问固在其中而又有所谓荅问者此则専为凡荅其问者也虽鄙夫之空空所以荅之者亦无非竭两端之敎也又有所谓私淑艾者焉盖不在于言辞之间躬行于身而观者化焉凡动容周旋之间无非敎也君子之善治其身非为敎人也身修而敎在其中成已成物之道也其所以敎不越是五者然私淑艾者又其本也】○公孙丑曰道则髙矣美矣冝若登天然似不可及也何不使彼为可几及而日孳孳也【几音机】孟子曰大匠不为拙工改废绳墨羿不为拙射变其彀率【为去声彀古候反率音律○彀率弯弓之限也言敎人者皆有不可易之法不容自贬以徇学者之不能也】君子引而不发跃如也中道而立能者从之【引引弓也发发矢也跃如如踊跃而出也因上文彀率而言君子敎人但授以学之之法而不告以得之之妙如射者之引弓而不发矢然其所不告者已如踊跃而见于前矣中者无过不及之谓中道而立言其非难非易能者从之言学者当自勉也○此章言道有定体敎有成法卑不可抗髙不可贬语不能显黙不能藏○引而不发谓渐启其端而不竟其说跃如谓义理昭著如冇物跃然于心目之间○南轩曰公孙丑之意以为孟子之道髙大学者有难进之患欲少抑而就之庶其可以几及而为之孳孳也夫圣人之道天下之正理不可过也不可不及也自卑者视之以为甚髙而不知其髙之为中也自隘者视之以为甚大而不知其大之为常也徇彼而迁就则非所以为道矣故孟子以大匠之绳墨羿之彀率为譬夫绳墨而可改则非所以为绳墨矣彀率而可变则非所以为彀率矣君子之敎人引而不发引之使向方而发则系于彼也跃如者言其自得之如有所兴起于中也盖理义素存乎其心向也陷溺而今焉兴起耳道以中为至中道而立其能者固从之其不能者亦莫如之何也已亦犹大匠设绳墨羿为彀率以示人其能与不能则存乎其人耳中道而立能者従之此正大之体而天地之情也虽然学者于圣人之言当以身体之以心验之循其所谓绳墨彀率者而勿舍焉及其久也将自有得不然而先起求跃之意则是蕲获助长为害祗甚矣】○孟子曰天下有道以道殉身天下无道以身殉道【殉如殉葬之殉以死随物之名也身出则道在必行道屈则身在必退以死相从而不离也】未闻以道殉乎人者也【以道从人妾妇之道】○公都子曰滕更之在门也若在所礼而不荅何也【更平声○赵氏曰滕更滕君之弟来学者也】孟子曰挟贵而问挟贤而问挟长而问挟有勲劳而问挟故而问皆所不荅也滕更有二焉【长上声○赵氏曰二谓挟贵挟贤也尹氏曰有所挟则受道之心不専所以不荅也○此言君子虽诲人不倦又恶夫意之不诚者○南轩曰受道者以虚心为本虚则受挟则私意先横于胷中而可告语乎故空空之鄙夫圣人未尝不竭两端之敎而滕更之在门若在所礼而不荅也使滕更思其所以不荅之故于其所挟致力以消弭之其庶几乎然则孟子之不荅是亦诲之而已矣】○孟子曰于不可已而已者无所不已于所厚者薄无所不薄也【已止也不可止谓所不得不为者也所厚所当厚者也此言不及者之弊】其进锐者其退速【进锐者用心太过其气易衰故退速○三者之弊理势必然虽过不及之不同然卒同归扵废弛】○孟子曰君子之于物也爱之而弗仁于民也仁之而弗亲亲亲而仁民仁民而爱物【物谓禽兽草木爱谓取之有时用之有节程子曰仁推已及人如老吾老以及人之老于民则可于物则不可统而言之则皆仁分而言之则有序杨氏曰其分不同故所施不能无差等所谓理一而分殊者也尹氏曰何以有是差等一本故也无伪也○南轩曰理一而分殊者圣人之道也盖究其所本则固原于一而循其所推则不得不殊明乎此则知仁义之未尝不相须矣○天下之理一而分则殊凡生于天壤之间者莫非天地之子而吾之同气者也是之谓理一然亲者吾之同体民者吾之同类而物则异类矣是之谓分殊以其理一故仁爱之仁无不徧以其分殊故仁爱之施则有差若以亲亲之道施扵民则亲疎无以异矣是乃薄其亲以仁民之道施扵物则贵贱无以异矣是乃薄其民故扵亲则亲之扵民则仁之而扵物则爱之合而言之则皆仁分而言之则有序此二帝三王之道所以异于杨墨也衍义】○孟子曰知者无不知也当务之为急仁者无不爱也急亲贤之为务尧舜之知而不徧物急先务也尧舜之仁不徧爱人急亲贤也【知者之知并去声○知者固无不知然常以所当务者为急则事无不治而其为知也大矣仁者固无不爱然常急于亲贤则恩无不洽而其为仁也博矣】不能三年之丧而缌小功之察放饭流歠而问无齿决是之谓不知务【饭扶晚反歠昌恱反○三年之丧服之重者也缌麻三月小功五月服之轻者也察致详也放饭大饭流歠长歠不敬之大者也齿决齧防干肉不敬之小者也问讲求之意○此章言君子之于道识其全体则心不狭知所先后则事有序丰氏曰智不急于先务虽徧知人之所知徧能人之所能徒弊精神而无益于天下之治矣仁不急于亲贤虽有仁民爱物之心小人在位无由下达聦明日蔽于上而恶政日加于下此孟子所谓不知务也○先生因是推言学者亦有当务如孟子论今乐古乐则与民同乐乃乐之本学者所当知也若欲明其声音节奏特乐之一事耳学者须要穷其原本放得大水下来则如海潮之至大船小船莫不浮动如讲学既能其大者则小小文义自是该通若只于浅处用功则必不免沈滞之患矣○南轩曰自身以至天下皆有当务盖天下之事未有无先后者传曰知所先后则近道矣此所以贵乎格物也虽然孟子之所喻特言舍大而徇小者为不知务耳非谓能三年之丧则缌小功有不足察无放饭流歠则齿决有不必问也先后具举本末毕贯此为学者又不可以不知也】





　　孟子集编卷十三
　　钦定四库全书
　　孟子集编卷十四　　　　宋　真徳秀　撰
　　尽心章句下【凡三十八章】
　　孟子曰不仁哉梁恵王也仁者以其所爱及其所不爱不仁者以其所不爱及其所爱【亲亲而仁民仁民而爱物所谓以其所爱及其所不爱也】公孙丑曰何谓也梁恵王以土地之故糜烂其民而战之大败将复之恐不能胜故驱其所爱子弟以殉之是之谓以其所不爱及其所爱也【梁恵王以下孟子荅辞也糜烂其民使之战鬭糜烂其血肉也复之复战也子弟谓太子申也以土地之故及其民以民之故及其子皆以其所不爱及其所爱也○此章言仁人之恩自内及外不仁之祸由疏逮亲○南轩曰此爱者仁之道也而有所不爱者是为私意所隔而爱之理蔽于内也善推其所为则自亲以及防虽各有等差而爱无不加焉至于不仁者则不能推矣不能推故日以陷溺不惟无以及于人且将并与其亲爱者亦不之恤此岂仁之道哉○人之情孰不爱其所亲而梁恵王乃倒置若是者以贪得之心胜故天理熄灭人欲横流而至于斯极也朱子谓仁人之恩自内及外不仁之祸由疏及亲斯言尽之矣呜呼梁恵王以土地之故驱子弟以殉之故孟子讥其不仁也衍义】○孟子曰春秋无义战彼善于此则有之矣【春秋每书诸侯战伐之事必加讥贬以着其擅兴之罪无有以为合于义而许之者但就中彼善于此者则有之如召陵之师之类是也】征者上伐下也敌国不相征也【征所以正人也诸侯有罪则天子讨而正之此春秋所以无义战也】○孟子曰尽信书则不如无书【程子曰载事之辞容有重称而过其实者学者当识其义而已苟执于辞则时或有害于义不如无书之愈也】吾于武成取二三防而已矣【武成周书篇名武王伐纣归而记事之书也防竹简也取其二三防之言其余不可尽信也程子曰取其奉天伐暴之意反政施仁之法而已】仁人无敌于天下以至仁伐至不仁而何其血之流杵也【杵舂杵也或作卤楯也武成言武王伐纣纣之前徒倒戈攻于后以北血流漂杵孟子言此则其不可信者然书本意乃谓商人自相杀非谓武王杀之也孟子之设是言惧从世之惑且长不仁之心耳】○孟子曰有人曰我善为陈我善为战大罪也【陈去声○制行伍曰陈交兵曰战】国君好仁天下无敌焉【好去声】南面而征北狄怨东面而征西夷怨曰奚为后我【此引汤之事以明之解见前篇】武王之伐殷也革车三百两虎贲三千人【两去声贲音奔○又以武王之事明之也两车数一车两轮也千书序作百】王曰无畏宁尔也非敌百姓也若崩厥角稽首【书泰誓文与此小异孟子之意当云王谓商人曰无畏我也我来伐纣本为安宁汝非敌商之百姓也于是商人稽首至地如角之崩也】征之为言正也各欲正已也焉用战【焉于虔反○民为暴君所虐皆欲仁者来正已之国也○南轩曰征之为言正也人望其来正已也而何战之有哉若不志于仁而徒欲以巧力取胜则天下孰非吾敌胜与负均为残民而逆天虽然战陈君子之所不取而大司马有敎战之法何也先王之制兵亦仁政之大者所以禁暴止乱而救民之生也有兵斯有用兵之法非若后世诡谲之为也盖明其节制一其号令使之服习而其本则出于仁义是以无敌于天下若弛兵彻禁以召外侮而曰吾好仁而已是乌所谓仁者哉】○孟子曰梓匠轮舆能与人规矩不能使人巧【尹氏曰规矩法度可告者也巧则在其人虽大匠亦末如之何也已盖下学可以言传上达必由心悟庄周所论斲轮之意盖如此○案庄子轮扁曰斲轮徐则甘而不固疾则苦而不入不徐不疾得之于手而应之于心口不能言有数存焉臣不能以喻臣之子臣之子不能得之于臣是以行年七十而老于斲轮】○孟子曰舜之饭糗茹草也若将终身焉及其为天子也被袗衣鼓琴二女果若固有之【饭上声糗去久反茹音汝袗之忍反果说文作婐乌果仄○饭食也糗干糒也茹亦食也袗画衣也二女尧二女也果女侍也言圣人之心不以贫贱而有慕于外不以富贵而有动于中随遇而安无预于已所性分定故也○南轩曰舜于穷通之际果何有哉所欲不存乐天而安命穷而在下初无一毫之亏达而在上亦无一毫之加故无适而不自得也】○孟子曰吾今而后知杀人亲之重也杀人之父人亦杀其父杀人之兄人亦杀其兄然则非自杀之也一间耳【间去声○言吾今然后知者必有所为而感发也一间者我往彼来间一人耳其实与自害其亲无异也范氏曰知此则爱敬人之亲人亦爱敬其亲矣】○孟子曰古之为闗也将以御【讥察非常】今之为闗也将以为【征税出入○范氏曰古之耕者什一后世或收大半之税此以赋敛为也文王之囿与民同之齐宣王之囿为阱国中此以园囿为也后世为不止于闗若使孟子用于诸侯必行文王之政凡此之类皆不终日而改也】○孟子曰身不行道不行于妻子使人不以道不能行于妻子【身不行道者以行言之不行者道不行也使人不以道者以事言之不能行者令不行也】○孟子曰周于利者凶年不能杀周于徳者邪世不能乱【周足也言积之厚则用有余】○孟子曰好名之人能让千乘之国苟非其人箪食豆羮见于色【好乘食皆去声见音现○好名之人矫情干誉是以能让千乘之国然若本非能轻富贵之人则于得失之小者反不觉其真情之发见矣盖观人不于其所勉而于其所忽然后可以见其所安之实也○东坡所谓人能碎千金之璧而不能不失声于破釜正此意苟非其人其人指真能让国者非指好名之人也○问曽防得东坡之说否曰如此则能让千乘之国只是好名至箪食豆羮见于色却是实情也曰然某把此一段对乡为身死而不受一段盖此段是好名之心胜大处打得过小处漏绽也动于万钟者是小处遮掩得过大处发露也○南轩曰孟子此章言人之度量相越有如是其逺者夫均是人也而有让千乘之国者有与人箪食豆羮而徳见于色者何其不侔也盖其所存有厚薄而所见有广狭之故耳夫能让千乘之国亦可谓髙矣而孟子谓之好名之人者何哉盖未能循天理之实然者则亦未免为徇其名而已如季札之徒是也季子之父兄所以眷眷于季子之立者为其贤也此公理而非私意也而季子三辞焉是未究夫当立之义非为季子之私也就隘俗论之可谓超然独出矣而揆之以道盖亦好名而蔽其实故也好名之人虽能让国未免限于名若夫大贤以上循乎天理虽以舜禹受天下受其所当受而不为泰以泰伯之让夷齐之让让其所当让而不为好名故孔子称舜禹则曰有天下而不与焉称泰伯则曰民无得而称焉称夷齐曰求仁而得仁圣人之意盖可见矣○愚案泰伯夷齐之让与子臧季札之让其让则一而所以让则不同学者所当究见其义○或问曰何以言三让之为固让也曰古人辞让以三为节一辞为礼辞再辞为固辞三辞为终辞故古注至是但言三让而不解其目也今必求其事以实之则亦无所据矣曰何以言其让于隐微之中也曰泰伯之让无揖逊授受之迹人但见其逃去不反而已不知其让也知其让者见其让国而已而不知所以使文武有天下者实由于此则是以天下让也曰其为至徳何也曰让之为徳既美矣至于三则其让诚矣以天下让则其所让大矣而又能隐晦其迹使民无得而称焉则其让也非有为名之累矣此其徳所以为至极而不可以有加也曰太王有废长立少之意非礼也泰伯又探其邪志而成之至于父死不赴伤毁发肤皆非贤者之事就使必于让国而为之则亦过而不合于中庸之徳矣其为至徳何也曰大王之欲立贤子孙为其道足以济天下而非有爱憎之间利欲之私也是以泰伯去之而不以为狷王季受之而不以为贪父死不赴伤毁发肤而不为不孝盖处君臣父子之变而不失乎中庸此所以为至徳也与鲁隐公呉季子之事盖不同矣曰逃去可矣何必防发文身哉曰先儒议论之多矣苏氏以为让国盛徳之事矣然存其实而取其名者乱之所由起故泰伯为此所以使名实俱亡而乱不作也此以利害言之固不足以得圣贤之心而其弟黄门又曰子贡言泰伯端委以治呉则固未尝防发文身也且汉东海王以天下授显宗唐宋王成器以天下授宗皆兄弟终身无间言何必防髪文身哉此引子贡之言则其事固有不可攷者然以汉唐二事例之则亦未足以尽圣贤之心也盖使王季之心但如显宗宗则可若有叔齐之义则亦不能以一朝居矣使泰伯而不有以深自絶焉则亦何必致国于王季而安其位哉然显宗宗之心其厚薄又自不同也○南轩曰三让程子曰不立一也逃之二也文身三也夫泰伯之让诚难知也以君之元子而弃宗国以逃身本中夏而从夷狄之为不亦冒先王之大禁欤而泰伯安然行之非圣人孰能明其为至徳也至徳谓徳之至也泰伯知文王有圣徳天之所命当使天下被其泽故致国于王季为文王也故曰以天下让言其至公之心为天下而让也变而止乎中非达权乐天者其孰能与于此乎惟其事情深逺故民无得而称而圣人独知其为至徳也或曰泰伯之心知文王得国则周必有天下乎非然也以是存心则是利夫天下者也泰伯知文王得国则天下必被其泽也至于周之有天下则泰伯岂加毫末于此哉此又不可不知也】○孟子曰不信仁贤则国空虚【空虚言若无人然】无礼义则上下乱【礼义所以辨上下定民志】无政事则财用不足【生之无道取之无度用之无节故也○尹氏曰三者以仁贤为本无仁贤则礼义政事处之皆不以其道矣】○孟子曰不仁而得国者有之矣不仁而得天下未之有也【言不仁之人骋其私智可以盗千乘之国而不可以得丘民之心邹氏曰自秦以来不仁而得天下者有矣然皆一再传而失之犹不得也所谓得天下者必如三代而后可○南轩曰不仁而得国亦得其土地而已顾岂得其民人之心哉然则是终可保乎孟子之言所当深味而不可执辞以害意也】○孟子曰民为贵社稷次之君为轻【社土神稷谷神建国则立坛壝以祀之盖国以民为本社稷亦为民而立而君之尊又系于二者之存亡故其轻重如此○君者神人之主君为贵社稷次之而民又次之乃其常也而孟子顾反言之何哉战国之时视民如草芥不知兴废存亡皆由此出故其言若此使知民之贵甚于社稷其敢以君之贵而慢其民乎衍义】是故得乎丘民而为天子得乎天子为诸侯得乎诸侯为大夫【丘民田野之民至微贱也然得其心则天下归之天子至尊贵也而得其心者不过为诸侯耳是民为重也】诸侯危社稷则变置【诸侯无道将使社稷为人所灭则当更立贤君是君轻于社稷也】牺牲既成粢盛既洁祭祀以时然而旱干水溢则变置社稷【盛音成○祭祀不失礼而土谷之神不能为民御灾捍患则毁其坛壝而更置之亦年不顺成八蜡不通之意是社稷虽重于君而轻于民也】○孟子曰圣人百世之师也伯夷柳下恵是也故闻伯夷之风者顽夫廉懦夫有立志闻栁下恵之风者薄夫敦鄙夫寛奋乎百世之上【句】百世之下闻者莫不兴起也非圣人而能若是乎而况于亲炙之者乎【兴起感动奋发也亲炙亲近而熏炙之也余见前篇】○孟子曰仁也者人也合而言之道也【仁者人之所以为人之理也然仁理也人物也以仁之理合于人之身而言之乃所谓道者也程子曰中庸所谓率性之谓道是也○或曰外国本人也之下有义也者冝也礼也者履也智也者知也信也者实也凡二十字今案如此则理极分明然未详其是否也○仁者人也人之所以为人者以其有此而已○人之所以得名以其仁也言仁而不言人则不见理之所寓言人而不言仁则人止不过是一块血肉耳必合而言之方见得道理出来○此仁字不是别物即是这人底道理将这仁与人合便是道程子谓此犹率性之谓道也如中庸仁者人也是对义者宜也意又不同人字是以人身言之人自有生意是言仁之生道也中庸说仁字又密上言修身以道修道以仁便说仁者人也是切已言之孟子是统而言之○南轩曰仁者人也仁谓人之理人谓人之身仁字本自人身上得名合而言之则人而仁矣是乃人之道也故伊川曰仁固是道道却是緫名盖人之生其爱之理具于性是乃所以为人之道者惟其私意日以蔽隔故其理虽存而人不能合之则仁道亦几乎息矣惟君子以克已为务己私既克无所蔽隔而天理粹然则人与仁合而为人之道得矣】○孟子曰孔子之去鲁曰迟迟吾行也去父母国之道也去齐接淅而行去他国之道也【重出】○孟子曰君子之戹于陈蔡之间无上下之交也【君子孔子也戹与厄同君臣皆恶无所与交也】○貉稽曰稽大不理于口【貉音陌○赵氏曰貉姓稽名为众口所讪理赖也今案汉书无俚方言亦训赖】孟子曰无伤也士憎兹多口【赵氏曰为士者益多为众口所讪案此则憎当从土今本皆从心盖传写之误】诗云忧心悄悄愠于羣小孔子也肆不殄厥愠亦不陨厥问文王也【诗邶风柏舟及大雅緜之篇也悄悄忧貌愠怒也本言衞之仁人见怒于羣小孟子以为孔子之事可以当之肆发语辞陨坠也问声问也本言太王事昆夷虽不能殄絶其愠怒亦不自坠其声问之美孟子以为文王之事可以当之○尹氏曰言人顾自处如何尽其在我者而已】○孟子曰贤者以其昭昭使人昭昭今以其昬昬使人昭昭【昭昭明也昬昬闇也尹氏曰大学之道在自昭明徳而施于天下国家其有不顺者寡矣】○孟子谓髙子曰山径之蹊间【句】介然用之而成路【句】为间不用则茅塞之矣今茅塞子之心矣【介音戛○径小路也蹊人行处也介然倐然之顷也用由也路大路也为间少顷也茅塞茅草生而塞之也言理义之心不可少有间防也○南轩曰此言学者初闻善道其心不无欣慕而开明犹山径之有蹊间也由是而体认充广朝夕于斯则徳进而业广矣犹用之而成路也苟惟若有若亡而不用其力则内为气习所蔽外为物欲所诱向之开明者几何不复窒塞邪然则山径之蹊间在夫用与不用士之于学亦系于思与不思而已思则通不思则塞矣】○髙子曰禹之声尚文王之声【尚加尚也丰氏曰言禹之乐过于文王之乐】孟子曰何以言之曰以追蠡【追音堆蠡音礼○丰氏曰追钟钮也周礼所谓旋虫是也蠡者齧木虫也言禹时钟在者钟钮如虫齧而欲絶盖用之者多而文王之钟不然是以知禹之乐过于文王之乐也】曰是奚足哉城门之轨两马之力与【与平声○丰氏曰奚足言此何足以知之也轨车辙迹也两马一车所驾也城中之涂容九轨车可散行故其辙迹浅城门惟容一车车皆由之故其辙迹深盖日久车多所致非一车两马之力能使之然也言禹在文王前千余年故钟乆而纽絶文王之钟则未久而纽全不可以此而论优劣也○此章文义本不可晓旧说相承如此而丰氏差明白故今存之亦未知其是否也】○齐饥陈臻曰国人皆以夫子将复为发棠殆不可复【复扶又反○先时齐国尝饥孟子劝王发棠邑之仓以赈贫穷至此又饥陈臻问言齐人望孟子复劝王发棠而又自言恐其不可也】孟子曰是为冯妇也晋人有冯妇者善搏虎卒为善士则之野有众逐虎虎负嵎莫之敢撄望见冯妇趋而迎之冯妇攘臂下车众皆恱之其为士者笑之【手执曰搏卒为善士后能改行从善也之适也负依也山曲曰嵎撄触也笑之笑其不知止也疑此时齐王已不能用孟子而孟子亦将去矣故其言如此】○孟子曰口之于味也目之于色也耳之于声也鼻之于臭也四肢之于安佚也性也有命焉君子不谓性也【程子曰五者之欲性也然有分不能皆如其愿则是命也不可谓我性之所有而求必得之也愚案不能皆如其愿不止为贫贱盖虽富贵之极亦有品节限制则是亦有命也】仁之于父子也义之于君臣也礼之于宾主也智之于贤者也圣人之于天道也命也有性焉君子不谓命也【程子曰仁义礼智天道在人则赋于命者所禀有厚薄清浊然而性善可学而尽故不谓之命也张氏曰晏婴智矣而不知仲尼是非命邪愚案所禀者厚而清则其仁之于父子也至义之于君臣也尽礼之于賔主也恭智之于贤否也哲圣人之于天道也无不脗合而纯亦不已焉薄而浊则反是是皆所谓命也或曰者当作否人衍字更详之○愚闻之师曰此二条者皆性之所有而命于天者也然世之人以前五者为性虽有不得而必欲求之以后五者为命一有不至则不复致力故孟子各就其重处言之以伸此而抑彼也张子所谓养则付命于天道则责成于已其言约而尽矣○问君子不谓性曰这性字不全是就理上说口之欲食目之欲色以至耳鼻四肢之欲固是天理之自然然理附于气这许多都従血气躯殻上发出来故君子不当以此为主而以天命之理为主○君子不谓命命字有两说一以所禀言之一以所值言之集注是以所禀言○性也有命焉此性字兼气禀而言命也有性焉此性字専言其理○两性字两命字都不同上面性字是人心下面性字是道心上面命字是气论贫富贵贱下面命字是理论智愚贤不肖○问君子不谓性命曰此不难解只将自家身看便见且如嗜刍豢而厌藜藿是性如此然刍豢分无可得只得且食藜藿如父子有亲然有相爱者有不相爱者有相爱深者有相爱浅者此便是命然在我有薄处便当勉强以致其厚在彼有薄处我当致厚以感他如舜于瞽瞍是也○问有命焉之命曰此命字却合理与气而言盖五者之欲固是人性然有命分既不可谓我性之所有而必求得之又不可谓我分可以得而必极其欲如贫贱不能如愿此固分也富贵之极可以无所不为然亦有限节裁制又当安之于理如纣酒池肉林却是富贵之极而不知限节之意若以其分言之固无不可为但道理却恁地不得今人只说得一边不知合而言之未尝不同也命也有性焉此性字却指理而言如舜遇瞽瞍固是气数然舜惟尽事亲之道期于底豫此所谓尽性大凡清浊厚薄之禀皆命也所造之有浅有深所遇之有应有不应皆清浊厚薄之分不同且如圣人之扵天道如尧舜则是性之汤武则是身之禹则入圣域而不优此是合下所禀有异但其命虽如此又有性焉但当尽性而已故不谓命○孟子此章只要遏人欲存天理故于人说性处便曰有命人说命处却曰有性】○浩生不害问曰乐正子何人也孟子曰善人也信人也【赵氏曰浩生姓不害名齐人也】何谓善何谓信【不害问也】曰可欲之谓善【天下之理其善者必可欲其恶者必可恶其为人也可欲而不可恶则可谓善人矣】有诸已之谓信【凡所谓善皆实有之如恶恶臭如好好色是则可谓信人矣○张子曰志仁无恶之谓善诚善于身之谓信】充实之谓美【力行其善至扵充满而积实则美在其中而无待于外矣】充实而有光辉之谓大【和顺积中而英华发外美在其中而畅于四支发于事业则徳业至盛而不可加矣】大而化之之谓圣【大而能化使其大者泯然无复可见之迹则不思不勉従容中道而非人力之所能为矣张子曰大可为也化不可为也在熟之而已矣】圣而不可知之之谓神【程子曰圣不可知谓圣之至妙人所不能测非圣人之上又有一等神人也】乐正子二之中四之下也【盖在善信之间观其从扵子敖则其有诸已者或未实也张子曰顔渊乐正子皆知好仁矣乐正子志仁无恶而不致扵学所以但为善人信人而已顔子好学不倦合仁与智具体圣人独未至圣人而止耳○程子曰士之所难者在有诸已而已能冇诸已则居之安资之深而美且大可以驯致矣徒知可欲之善而若存若亡而已则能不受变扵俗者鲜矣尹氏曰自可欲之善至扵圣而不可知之神上下一理扩充之至扵神则不可得而名矣善人只是一个浑然好人都是可欲更无些子可嫌处○问可欲之善曰为君仁为臣敬为父慈为子孝是也○有诸已之谓信谓真个有此善若不有诸已则不可谓之信○有诸已韩文公所谓足乎已无待扵外之谓徳是也有待扵外底如伊川所谓富人多寳贫子借看之喻是也○程子曰干圣人之分也可欲之善属焉坤贤人之分有诸已之信属焉一是自然一是做工夫积习而至又曰善信美大圣神是六等人可欲之谓善是说资禀好欲是别人以为可欲有诸已之谓信是说学○南轩曰云云人虽本有是善而为气习所蔽莫之能有惟其存之久而后能实有之未有之如他人之物有诸已而后为已物也自是而不自已焉则进乎充实之地充实者充盛笃实也美者美在其中也美之所积者厚则光辉之所发者充塞而不可掩矣故谓之大然犹有大之可名至于大而化则大不足以名之程子谓未化者如操尺度以量物用之尚未免于有差至扵化则已即是尺度尺度即已盖成乎大者也若夫神则是圣人之妙人不可得而测者不疾而速不行而至是也非圣之外复有所谓神也○问大而化之之谓圣横渠谓大可为也化不可为也在熟之而已矣此则与易之拟议以成其变化同或说大犹有迹化谓使充实光辉者泯然无形迹之可见窃疑与释氏销碍入空之说相似不知如何先生荅曰孟子说化字与易之变化不同后说得之然非销碍入空之谓更分别之自可见矣】○孟子曰逃墨必归于杨逃杨必归于儒归斯受之而已矣【墨氏务外而不情杨氏太简而近实故其反正之渐大略如此归斯受之者闵其陷溺之久而取其悔悟之新也】今之与杨墨辩者如追放豚旣入其苙又从而招之【放豚放逸之豕豚也苙阑也招也羇其足也言彼既来归而又追咎其既往之失也○此章见圣贤之扵异端距之甚严而扵其来归待之甚恕距之严故人知彼说之为邪待之恕故人知此道之可及仁之至义之尽也○问逃墨归杨云云曰杨墨皆是邪说无大轻重但墨氏之说尤出扵矫伪不近人情而难行故孟子之言如此非以杨氏为可取也○程子曰儒者潜心正道不容有差其始甚微其终则不可救如师也过商也不及扵圣人中道师只是过扵厚些商只是不及些然而厚则渐至扵兼爱不及则便至于为我其过不及同出于儒者其末遂至杨墨至如杨墨亦未至扵无父无君孟子推之便至扵此盖其差必至于是也○吕氏大事记曰齐宣王喜文学游说之士邹衍之徒七十六人皆赐列第为上大夫不治而议论是以齐稷下学士盛者数百千人是时诸子并起秦汉以后所谓六家九流特其略耳孟子荀卿列传曰驺衍作怪迂之变终始大圣之篇称引天地剖判以来五徳转移治各有冝其语闳大不经王公大人初见其术惧然顾化淳于髠齐人博闻强记学无所主慎到赵人田骈接子齐人环渊楚人皆学黄老之术驺奭者齐诸驺子亦颇采驺衍之术文具难施公孙龙为坚白同异之辩魏有李悝尽地力之敎楚有尸子长卢阿之吁子焉自驺衍与齐之稷下先生淳于髠慎到环渊接子田骈之徒各著书言治乱之事以千世主岂可胜道哉庄子天下篇曰古之人其备乎配神明醇天地育万物和天下泽及百姓明于本数系扵末度六通四辟小大精粗其运无乎不在其明而在度数者旧法世传之史尚多有之其在诗书礼乐者邹鲁之士缙绅先生多能明之诗以导志书以导事礼以导行乐以导和易以导隂阳春秋以导名分其数散扵天下而设于中国者百家之学或称而道之天下大乱道徳不一天下多得一察焉以自好譬如耳目鼻口皆有所明不能相通天下之人各为其所欲焉以自为方悲夫百家往而不反必不合矣后世学者不见天地之纯古人之大体道术将为天下裂司马子长与庄生所谈皆当深味也愚案庄生所述诸子墨翟禽滑厘其一也宋钘尹文其二也彭蒙田骈慎到其三也闗尹老耼其四也庄周其五也恵施其六也异端之盛莫甚于此时而孟子独深辩杨墨者或曰杨墨之祸仁义固也必若何而后为仁义也曰孟子尝言之矣曰君子亲亲而仁民仁民而爱物是也盖自亲亲而推之于民物是其理之一也明乎理之一则心无不溥而非杨氏之为我矣亲亲与仁民不同仁民与爱物不同是其分之殊也明乎分之殊则其施有序而非墨氏之兼爱矣圣贤正大之学异端私邪之见真霄壤也学者徒知孟子之辟杨墨而不知此章乃辟杨墨之本所由见焉】○孟子曰有布缕之征粟米之征力役之征君子用其一缓其二用其二而民有殍用其三而父子离【征赋之法嵗有常数然布缕取之于夏粟米取之扵秋力役取之扵冬当各以其时若并取之则民力有所不堪矣今两税三限之法亦此意也尹氏曰言民为邦本取之无度则其国危矣】○孟子曰诸侯之宝三土地人民政事宝珠玉者殃必及身【尹氏曰言宝得其宝者安宝失其宝者危】O盆成括仕扵齐孟子曰死矣盆成括盆成括见杀门人问曰夫子何以知其将见杀曰其为人也小有才未闻君子之大道也则足以杀其躯而已矣【盆成姓括名也恃才妄作所以取祸徐氏曰君子道其常而巳括有死之道焉设使幸而获免孟子之言犹信也○南轩曰才如辨给敏捷之頖小有才而未闻大道则必求所以用其才谓聦明智力之可以有为而不知理义之顾若是者极其才而不知所止不至扵颠覆则不已故盆成括任扵齐而孟子知其必见杀也盖不闻道则为才所役闻道则有以为用矣所谓道者非他也理义之存乎人心者也扵此有闻则其进退语黙之际皆有所据则才有所不敢恃矣故夫人之有才本不足以为人害惟其无所本而徒用其才扵是才始足以病己甚至扵有取死之道反不若鲁钝无才之为愈也夫小有才而未闻道者身且不能保而为国者乃信而用之亡国败家其何日之有○愚案此才与有才而骄吝之才同若所谓天之降才与不善非才之罪也不能尽其才则指其根扵性者而言如才子才难之才矣】○孟子之滕馆扵上宫有业屦扵牖上馆人求之弗得【馆舍也上宫别宫名业屦织之有次业而未成者盖馆人所作置之牖上而失之也】或问之曰若是乎従者之廖也曰子以是为窃屦来与曰殆非也夫子之设科也往者不追来者不拒苟以是心至斯受之而已矣【従为去声与平声夫子如字旧读为扶余者非○或问之者问扵孟子也廖匿也言子之従者乃匿人之物如此乎孟子荅之而或人自悟其失因言此従者固不为窃屦而来但夫子设置科条以待学者苟以向道之心而来则受之耳虽夫子亦不能保其往也门人取其言有合扵圣贤之指故记之】○孟子曰人皆有所不忍达之于其所忍仁也人皆有所不为达之扵其所为义也【恻隠羞恶之心人皆有之故莫不有所不忍不为此仁义之端也然以气质之偏物欲之蔽则于他事或有不能者但推所能达之扵所不能则无非仁义矣○南轩曰人皆有所不忍皆有所不为此其秉彞之不可殄灭也然有所不忍矣而扵他则忍之有所不为矣而扵他则为之此岂有异心哉为私欲所蔽而生道息故也若以其所不忍而达之于其所忍岂非仁之方乎以其所不为而达之扵所为岂非义之方乎达谓达于用充谓充其所有者也此章始言仁义而末独言义何也盖仁义体用相须者也人之不仁以非义害之也不为非义而后仁可得而存故反复再三推而言之使人知所用力也○孟子此章敎人以善推其所为也夫有所不忍有所不为者此心之正也能即是心而推之虽所忍者亦不忍即仁也虽所为者亦不为即义也如无欲害人此所谓不忍也私欲一动则不忍者有时而忍矣无欲穿窬此所谓不为也私欲一动则不为者有时而为矣惟能即是心而充之害人之事固所不欲其未至于害人者亦皆不欲仁其可胜用乎穿窬之事固所不为其未至于穿窬者亦皆不为义其可胜用乎尔汝人所轻贱之称知耻者之所不肯受此所谓羞恶之心也能自此充之则无所往而非义也大抵人之本心无不善者由其以利欲汨之而失其本心故侵寻蹉跌遂流于不善如百里之走则耻之而五十里则不以为耻曷若并嵗攘而不为乎知此而后知孟子充之之说衍义】人能充无欲害人之心而仁不可胜用也人能充无穿逾之心而义不可胜用也【胜平声○充满也穿穿穴逾逾墙皆为盗之事也能推所不忍以达于所忍则能满其无欲害人之心而无不仁矣能推其所不为以达于所为则能满其无穿逾之心而无不义矣】人能充无受尔汝之实无所往而不为义也【此申说上文充无穿逾之心之意也盖尔汝人所轻贱之称人虽或有所贪昩隠忍而甘受之者然其中心必有惭忿而不肯受之之实人能即此而推之使其充满无所亏缺则无适而非义矣】士未可以言而言是以言餂之也可以言而不言是以不言餂之也是皆穿逾之类也【餂音忝○餂探取之也今人以舌取物曰餂即此意也便佞隠黙皆有意探取于人是亦穿逾之类然其事隠微人所易忽故特举以见例明必推无穿逾之心以达于此而悉去之然后为能充其无穿逾之心也】○孟子曰言近而指逺者善言也守约而施博者善道也君子之言也不下带而道存焉【施去声○古人视不下于带则带之上乃目前常见至近之处也举目前之近事而至理存焉所以为言近而指逺也】君子之守脩其身而天下平【此所谓守约而拖博也】人病舍其田而芸人之田所求于人者重而所以自任者轻【舍音舍○此言不守约而务博施之病】○孟子曰尧舜性者也汤武反之也【性者得全于天无所污坏不假修为圣之至也反之者修为以复其性而至于圣人也程子曰性之反之古未有此语盖自孟子发之吕氏曰无意而安行性也有意利行而至于无意复性者也尧舜不失其性汤武善反其性及其成功则一也】动容周旋中礼者盛徳之至也哭死而哀非为生者也经徳不回非以干禄也言语必信非以正行也【中为行并去声○细微曲折无不中礼乃其盛徳之至自然而中而非有意于中也经常也回曲也三者亦皆自然而然非有意而为之也皆圣人之事性之之徳也】君子行法以俟命而已矣【法者天理之当然者也君子行之而吉凶祸福有所不计盖虽未至于自然而已非冇所为而为矣此反之之事董子所谓正其义不谋其利明其道不计其功正此意也○程子曰动容周旋中礼者盛徳之至行法以俟命者朝闻道夕死可矣之意也吕氏曰法由此立命由此出圣人也行法以俟命君子也圣人性之君子所以复其性也】○孟子曰说大人则藐之勿视其巍巍然【说音税藐音眇○赵氏曰大人当时尊贵者也藐轻之也巍巍富贵髙显之貌藐焉而不畏之则志意舒展言语得尽也】堂髙数仞榱题数尺我得志弗为也食前方丈侍妾数百人我得志弗为也般乐饮酒驱骋田猎后车千乘我得志弗为也在彼者皆我所不为也在我者皆古之制也吾何畏彼哉【榱楚危反般音盘乐音洛乘去声○榱桷也题头也食前方丈馔食列于前者方一丈也此皆其所谓巍巍然者我虽得志有所不为而所守者皆古圣贤之法则彼之巍巍者何足道哉○杨氏曰孟子此章以已之长方人之短犹有此等气象在孔子则无此矣】○孟子曰养心莫善于寡欲其为人也寡欲虽有不存焉者寡矣其为人也多欲虽有存焉者寡矣【欲如口鼻耳目四支之欲虽人之所不能无然多而不节未有不失其本心者学者所当深戒也程子曰所欲不必沈溺只有所向便是欲○集义程子曰孟子言养心莫害于寡欲欲寡则心自诚苟子言养心莫善于诚既诚矣又何用养此已不识诚又不知所以养○致知在所养养知莫过于寡欲○吕氏曰欲者感动于物也治心之道莫善于少欲少欲则耳目之官不蔽于物而心常宁矣心常宁则定而不乱明而不暗道之所由生徳之所自成也不存者梏亡之谓也寡欲之人则无梏亡之患矣其为人也多欲则好动而无节妄作而失常善端所由丧而天理亏焉故虽有存焉寡矣是故心者性之用也可以成性可以失性得其养则道进而徳长所以成性失其养则反道败徳所以失性云云又曰天下之难持者莫如心天下之易染者莫如欲○南轩曰有所向则为欲多欲则百虑纷纭其心外驰尚何所存乎寡欲则思虑澹血气平其心虚宁而不存者寡矣虽然天资寡欲之人其不存焉者固寡然不知存其存则亦莫之能充也若学者以寡欲为要则当存飬扩充由寡欲以至无欲则其清明髙逺者为无穷矣】○曽晳嗜羊而曽子不忍食羊【羊实小黑而圎又谓之羊矢曽子以父嗜之父没之后食必思亲故不忍食也】公孙丑问曰脍炙与羊孰美孟子曰脍炙哉公孙丑曰然则曽子何为食脍炙而不食羊曰脍炙所同也羊所独也讳名不讳姓姓所同也名所独也【肉聂而切之为脍炙炙肉也】○万章问曰孔子在陈曰盍归乎来吾党之士狂简进取不忘其初孔子在陈何思鲁之狂士【盍何不也狂简谓志大而略于事进取谓求望髙逺不忘其初谓不能改其旧也此语与论语小异】孟子曰孔子不得中道而与之必也狂獧乎狂者进取獧者有所不为也孔子岂不欲中道哉不可必得故思其次也【獧音绢○不得中道至有所不为据论语亦孔子之言然则孔子字下当有曰字论语道作行獧作狷有所不为者知耻自好不为不善之人也孔子岂不欲中道以下孟子言也】敢问何如斯可谓狂矣【万章间】曰如琴张曽晳牧皮者孔子之所谓狂矣【琴张名牢字子张子桑户死琴张临其丧而歌事见庄子虽未必尽然要必有近似者曽晳见前篇季武子死曽晳倚其门而歌事见檀弓又言志异乎三子者之撰事见论语牧皮未详】何以谓之狂也【万章问】曰其志嘐嘐然曰古之人古之人夷考其行而不掩焉者也【嘐火交反行去声○嘐嘐志大言大也重言古之人见其动辄称之不一称而巳也夷平也掩覆也言平考其行则不能覆其言也程子曰曽晳言志而夫子与之盖与圣人之志同便是尧舜象也特行有不掩焉耳此所谓狂也】狂者又不可得欲得不屑不洁之士而与之是獧也是又其次也【此因上文所引遂解所以思得獧者之意狂有志者也獧有守者也有志者能进于道有守者不失其身屑洁也】孔子曰过我门而不入我室我不憾焉者其惟乡原乎乡原徳之贼也曰何如斯可谓之乡原矣【乡原非有识者原与愿同荀子原慤字皆读作愿谓谨愿之人也故乡里所谓愿人谓之乡原孔子以其似徳而非徳故以为徳之贼过门不入而不恨之以其不见亲就为幸深恶而痛絶之也万章又引孔子之言而问也】曰何以是嘐嘐也言不顾行行不顾言则曰古之人古之人行何为踽踽凉凉生斯世也为斯世也善斯可矣阉然媚于世也者是乡原也【行去声踽其禹反阉音奄○踽踽独行不进之貌凉凉薄也不见亲厚于人也乡原讥狂者曰何用如此嘐嘐然行不掩其言而徒每事必称古人邪又讥獧者曰何必如此踽踽凉凉无所亲厚哉人既生于此世则当但为此世之人使当世之人皆以为善则可矣此乡原之志也阉如奄人之奄闭藏之意也媚求恱于人也孟子言此深自闭藏以求亲媚于世是乡原之行也】万章曰一乡皆称原人焉无所往而不为原人孔子以为徳之贼何哉【原亦谨厚之称而孔子以为徳之贼故万章疑之】曰非之无举也刺之无刺也同乎流俗合乎污世居之似忠信行之似廉洁众皆恱之自以为是而不可与入尧舜之道故曰徳之贼也【吕侍讲曰言此等之人欲非之则无可举欲刺之则无可刺也流俗者风俗頽靡如水之下流众莫不然也污浊也非忠信而似忠信非廉洁而似廉洁】孔子曰恶似而非者恶莠恐其乱苗也恶佞恐其乱义也恶利口恐其乱信也恶郑声恐其乱乐也恶紫恐其乱朱也恶乡原恐其乱徳也【恶去声莠音有○孟子又引孔子之言以明之莠似苗之草也佞才智之称其言似义而非义也利口多言而不实者也郑声淫乐也乐正乐也紫间色朱正色也乡原不狂不獧人皆以为善有似乎中道而实非也故恐其乱徳】君子反经而已矣经正则庶民兴庶民兴斯无邪慝矣【反复也经常也万世不易之常道也兴兴起于善也邪慝如乡原之属是也世衰道微大经不正故人人得为异说以济其私而邪慝并起不可胜正君子于此亦复其常道而已常道既复则民兴于善而是非明白无所回互虽有邪慝不足以惑之矣○尹氏曰君子取夫狂獧者盖以狂者志大而可与进道獧者有所不为而可与有为也所恶于乡原而欲痛絶之者为其似是而非惑人之深也絶之之术无他焉亦曰反经而已矣】○孟子曰由尧舜至于汤五百有余嵗若禹臯陶则见而知之若汤则闻而知之【赵氏曰五百嵗而圣人出天道之常然亦有迟速不能正五百年故言有余也尹氏曰知谓知其道也】由汤至于文王五百有余嵗若伊尹莱朱则见而知之若文王则闻而知之【赵氏曰莱朱汤贤臣或曰即仲虺也为汤左相】由文王至于孔子五百有余嵗若太公望散冝生则见而知之若孔子则闻而知之【散素亶反○散氏冝生名文王贤臣也子贡曰文武之道未坠于地在人贤者识其大者不贤者识其小者莫不有文武之道焉夫子焉不学此所谓闻而知之也】由孔子而来至于今百有余嵗去圣人之世若此其未逺也近圣人之居若此其甚也然而无有乎尔则亦无有乎尔【林氏曰孟子言孔子至今时未逺邹鲁相去又近然而已无有见而知之者矣则五百余嵗之后又岂复有闻而知之者乎愚案此言虽若不敢自谓已得其传而忧后世遂失其传然乃所以自见其有不得辞者而又以见夫天理民不可泯灭百世之下必将有神防而心得之者耳故于篇终歴序羣圣之统而终之以此所以明其传之有在而又以俟后圣于无穷也其指深哉○有宋元丰八年河南程颢伯淳卒潞公文彦博题其墓曰明道先生而其弟颐正叔序之曰周公没圣人之道不行孟轲死圣人之学不传道不行百世无善治学不传千载无真儒无善治士犹得以明夫善治之道以淑诸人以传诸后无真儒则天下贸贸焉莫知所之人欲肆而天理灭矣先生生乎千四百年之后得不传之学于遗经以兴起斯文为己任辨异端辟邪说使圣人之道焕然复明于世盖自孟子之后一人而已然学者于道不知所向则孰知斯人之为功不知所至则孰知斯名之称情也哉○南轩曰道不为古今而有加损圣人先得我心之所同然者耳苟得其所同然则虽越宇宙与亲见之何以异哉○愚案臯陶伊尹莱朱太公望散冝生皆与斯道之命攷之臯陶谟伊训太甲咸有一徳诸篇则二人之学至精至粹其得与羣圣之列也宜哉莱朱若诚仲虺则固伊尹之亚也太公望于书无所见惟大戴礼践阼篇武王问道于太公望公奉丹书以入所陈者敬义仁之道其所以为文武之师者亦岂苟哉后世特以为兵家之祖葢未然也散宜生之名一见于书而传道之事则无所攷至于独言文王而不及武王周公则以父子同道举文王则余在其中故尔或者遂谓孟子有不取武王之意岂其然邪】










　　孟子集编卷十四
  </div>
  <div class="pagination">
   <a href="四书集编_page5.html">
    上一页
   </a>
   <a href="四书集编.html">
    1
   </a>
   <a href="四书集编_page2.html">
    2
   </a>
   <a href="四书集编_page3.html">
    3
   </a>
   <a href="四书集编_page4.html">
    4
   </a>
   <a href="四书集编_page5.html">
    5
   </a>
   <span class="current-page">
    6
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
