<!DOCTYPE html>
<html>
<head>
    <meta charset="UTF-8">
    <title>四书纂疏 - 第 2 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书纂疏 - 第 2 页/共 46 页</h1>
    <div class="content">
　　钦定四库全书
　　大学纂疏　　　　　　　宋　赵顺孙　撰
　　朱子章句
　　子程子曰大学孔氏之遗书而初学入德之门也于今可见古人为学次第者独頼此篇之存【语录曰大学一书如一部行程歴相似皆有节次今人防了须是行去今日行得到何处明日行得到何处方可渐到那田地】而论孟次之【语录曰大学语孟最是圣贤为人切要处然语孟却是随事答问难见要领惟大学一书是曽子述孔子説古人为学之大方而门人又传述以明其防体统都具玩味此书知得古人为学所乡却读　语孟便易入后面工夫虽多而大体已立矣】学者必由是而学焉则庶乎其不差矣
　　大学之道在明明德在亲民在止于至善
　　程子曰亲当作新○大学者大人之学也【蔡氏曰大人之学者兼齿德而言也】明明之也【叶氏曰上一个明字谓用意去明此明德故曰明之也○蔡氏曰明之者犹言澡雪揩磨也】明德者人之所得乎天【语录曰明德是我得之于天而方寸中光明底物○陈氏曰是得乎天之理】而虚灵不昧以具众理而应万事者也【语录曰虚灵自是心之本体非我所能虚也耳目之视听所以视听者即其心也岂有形象然有耳目以视听之则犹有形象也若心之虚灵何尝有物○又曰虚灵不昧便是心此理具足于中无少欠阙便是性随感而动便是情○又曰禅家但以虚灵不昧者为性而无具众理以下之事○黄氏曰虚灵不昧明也具众理应万事德也具众理者德之体未者也应万事者德之用已者也而所以应万事者即其具众理者之所为也以其所以为德者皆虚灵而不昧故谓之明德也○陈氏曰人生得天地之理又得天地之气理与气合所以虚灵然虚灵二字只见得气未见得理到得不昧处便见得理虚灵以气言不昧以理言○又曰只虚灵不昧四字説明德意已足矣更説具众理应万事包体用在其中又却实而不为虚其言的确浑圆无可破绽处○蔡氏曰虚灵谓知觉不昧谓纯莹昭著也知觉者物格知至也纯莹昭著者意诚心正而可以齐家治国平天下也德即理也具众理者德之体应万事者德之用用固不离乎体也】但为气禀所拘人欲所蔽则有时而昏【语录曰气禀所拘多只通得一路或厚于此而薄于彼或通于彼而塞于此有人能尽通天下利害而不识义理或工于百工技艺而不解读书或只知孝于亲而薄于他人便是有所通有所蔽是他性中只通得一路故于他处皆碍○又曰物欲所乱如目之于色耳之于声口之于味鼻之于臭四肢之于安佚所以不明○蔡氏曰上天以此而均赋乎人但人之始生气以成形而气不无清浊厚薄强弱之殊此所谓气禀所拘也及人之既生感物而动则耳目口鼻四肢不能无欲此所谓物欲所蔽也气禀拘之物欲蔽之则人之所得于天之本明者于是乎有时而昏矣】然其本体之明则有未尝息者【语录曰此是本领不可不如此说破○又曰本是至明物事终是遮不得○蔡氏曰虽昏蔽之极而其本体之明终不可得而泯没必有时而露此所谓未尝息也】故学者当因其所而遂明之以复其初也【语录曰明德未尝息时时见于日用之间如见非义而羞恶见孺子入井而恻隐见尊贤而恭敬见善事而叹慕皆明德之见也如此推之极多○又曰人之明德未尝不明虽其昏蔽之极而其善端之终不可絶但当于其所之端而接续光明之则其全体可以常明且如人知己德之不明而欲明之只这知其不明而欲明之者便是明德就这里便明将去○又曰明明德是明此德只见一防明便于此明去正如人醉醒初间少醒至于大醒亦只是一醒学者贵复其初至于己到地位则不着个复字○黄氏曰明德者一体一用无时而不明也因其所特言人虽昏愦忽有醒时初不分体用○又曰平旦之气好恶与人相近固是处处事接物而行其所当然读书玩理而喜其所可法皆是处因其而遂明之则若火然泉达有不可御者者自而不加明之之功则虽有萌蘖之生牛羊又从而牧之矣明之如何曰玩绎思索以尽吾格物致知之功戒谨恐惧以致吾诚意正心修身之实如此而后能明之以复其初也○蔡氏曰学者当因其端之明而遂明之使超然不为气禀物欲所累而有以全其本体之明此所谓复其初也】新者革其旧之谓也言既自明其明德又当推以及人使之亦有以去其旧染之汚也【语录曰新是对旧染之汚而言新与旧非是去外面讨来昨日之旧乃是今日之新○又曰既是明得此理须当推以及人使各明其德】止者必至于是而不迁之意【语录曰未至其地则求其至既至其地则不当迁动而之他○又曰未到此便住不可谓止到得此而不能守亦不可言止○蔡氏曰是者指至善而言】至善则事理当然之极也【蔡氏曰凡事理皆有当然之则其当然者善也其极则至善也不至于当然不足以为善不至于当然之极不足以为至善至者极也至善犹言至极之理也】言明明德新民皆当止于至善之地而不迁【语录曰止于至善是包在明明德在新民已也要止于至善人也要止于至善盖天下只是一个道理在他虽不能在我之所以望他者则不可不如是也○又曰明德新民二者皆要至于极处明德不是只略略底明得便了新民不是只略略底新得便休须是要至于至极处】盖必其有以尽夫天理之极而无一豪人欲之私也【蔡氏曰经言至善虽若近指事物当然之理而明德新民推其至极之理是即天命之性而道之大原大本固已涵蓄该贯于其中章句释至善既曰事理当然之极又日尽其天理之极则所谓事理当然之极者即物物各具一太极也所谓天理之极者即万物统体一太极也】此三者大学之纲领也【黄氏曰明明德新民止至善此八字已括尽一篇之意】或问大学之道吾子以为大人之学何也曰此对小子之学言之也【文集曰古之为教者有小子之学有大人之学小子之学洒扫应对进退之节诗书礼乐射御书数之文是也大人之学穷理修身齐家治国平天下之道是也】曰敢问其为小子之学何也曰愚于序文已略陈之而古法之宜于今者亦既辑而为书矣学者不可以不之考也【语录曰后生小子且防小学之书那个是做人底様子○陈氏曰朱子小学书纲领甚好最切于日用虽至大学之成亦不外是】曰吾闻君子务其逺者大者小人务其近者小者今子方将语人以大学之道而又欲其考乎小学之书何也曰学之大小固有不同然其为道则一而已是以方其防也不习之于小学则无以収其放心养其德性而为大学之基本【语录曰问放心者或心起邪思意有妄念耳听邪言目观乱色口谈不道之言至于手足动之不以礼皆是放也収者便于邪思妄念处截断不续至于耳目言动皆然此乃谓之収既能収此放心德性自然养得不是収放心之外又养个德性也曰然○真氏曰德性谓得之于天者仁义礼智信是也収放心养德性虽云二事其实一事盖德性在人本皆全备縁放纵其心不知操存是致贼害其性若能収其故心即是养其德性非有二事也】及其长也不进之于大学则无以察夫义理措诸事业而收小学之成功【文集曰古人由小学而进于大学其于洒扫应对进退之间持守坚定涵养纯熟固已乆矣大学之序特因小学已成之功】是则学之大小所以不同特以少长所习之异宜而有髙下浅深先后缓急之殊【文集曰小学之事知之浅而行之小者也大学之道知之深而行之大者也】非若古今之辨义利之分判然如薰莸氷炭之相反而不可以相入也今使防学之士必先有以自尽乎洒扫应对进退之间礼乐射御书数之习俟其既长而后进乎明德新民以止于至善是乃次第之当然又何为而不可哉【文集曰古人之学固以致知格物为先然其始也必养之于小学则亦洒扫应对进退之节礼乐射御书数之习而已是皆酬酢讲贯之事也大抵圣贤开示后学进学门庭先后次序极为明备】曰防学之士以子之言而得循序渐进以免于躐等陵节之病则诚幸矣若其年之既长而不及乎此者欲反从事于小学则恐其不免于扞格不胜勤苦难成之患欲直从事于大学则又恐其失序无本而不能以自达也则如之何曰是其歳月之已逝者则固不可得而复追矣若其功夫之次第条目则岂遂不可得而复补耶盖吾闻之敬之一字圣贤所以成始而成终者也【文集曰敬字真是学问始终日用亲切之妙】为小学者不由乎此固无以涵养本原而谨夫洒扫应对进退之节与夫六艺之教为大学者不由乎此亦无以开聪明进德修业而致夫明德新民之功也【语录曰敬已是包得小学是彻上彻下工夫○又曰古人自少小时便做了敬工夫故方其洒扫时加帚之礼至于学诗学乐学舞学诵皆要専一且如学射时心若不在何以能中学御时心若不在何以使得他马书数皆然○又曰今人不曽做得小学工夫一旦学大学是以无下手处今且当自持敬始使端的纯一静专然后能致知格物】是以程子明格物之道而必以是为説焉不幸过时而后学者诚能用力于此以进乎大而不害兼补乎其小则其所以进者将不患于无本而不能以自达矣【语录曰问大学首云明德却不曽説主敬莫是已具于小学否曰然自小学不伊川却是带补一敬字○又曰小学而今都蹉过了不能更转去做得只据而今地头便劄住立定脚跟做去栽种后来根株补填前日欠阙如二十歳觉悟便从二十歳立定脚跟做去如三十歳觉悟便从三十歳立定脚跟做去便年八九十歳觉悟亦当据现定劄住硬寨做出○陈氏曰程子説一个主敬工夫可以补小学之阙盖主敬工夫可以収放心而立大本大本既立然后大学工夫循次序而进无徃不通大抵立敬之功贯始终一动静合内外小学大学皆不可无】其或摧頽已甚而不足以有所兼则其所以固其肌肤之防筋骸之束而养其良知良能之本者亦可以得之于此而不患其失之于前也顾以七年之病而求三年之艾非百倍其功不足以致之若徒归咎于既徃而所以补之于后者又不能以自力则吾见其扞格勤苦日有甚焉而身心颠倒瞀迷惑终无以为致知力行之地矣况欲有以及乎天下国家也哉【语录曰失时而后学必着如此防补得许多欠阙处人一能之已百之人十能之已千之若不如是悠悠度日一日不做得一日工夫如何要补填前面】曰然则所谓敬者又若何而用力耶曰程子于此尝以主一无适言之矣【语录曰主一只是心専一不以他念乱之无适只是不走作○又曰了这一事又做一事今人一事未了又要做一事心下千头万绪○又曰主一又是敬字注解要之事无小无大常令自家精神思卢尽在此遇事时如此无事时也如此○又曰且如这事当治不治当为不为便不是主一了若主一时坐则心坐行则心行身在这里心亦在这里○问主一工夫兼动静否曰若动时収敛心神在一事上不胡乱思想便是主一○问作事时多不能主一曰只是心不定人亦须是定其心这个须是习须涵养本原则自然别○或疑主一则滞滞则不能周流无穷曰所谓主一者何尝滞于一事不主一则方理防此事而心留于彼这却是滞又问以大纲言之有一人焉方应此事未毕复有一事至则当何如曰也须是做这一件了又理防一件亦无杂然而应之理但甚不得已则权其轻重可也○陈氏曰主一是心只在此所主惟一不二不三无适是心只在此亦不之东亦不之西亦不之南亦不之北然主一即是无适只展转相解释要分明非于主一之外又别有无适之功也】尝以整齐严肃言之矣【语录曰整齐严肃是切至工夫説与人○问主一无适与整齐严肃不同否曰如何有两様只是个敬若语言不同自是那时就那事説○陈氏曰整齐严肃敬之容如坐倾侧衣冠落魄便是不敬○又曰须是整齐严肃乌有外慢而中不放者】至其门人谢氏之説则又有所谓常惺惺法者焉【语录曰惺惺乃心不昏昧之谓只此便是敬整齐严肃固是敬然心昏昧烛理不明虽强把捉岂得为敬○又曰今人将敬来别做一事所以有厌倦为思虑引去敬只是自家一个心常惺惺底不昧将来别做一事又岂可指擎跽曲拳块然在此而后为敬○又曰今人心耸然在此尚无惰慢之气况心常能惺惺者乎故心常惺惺自无客虑○问佛氏亦有此语曰其唤醒此心则同而其为道则异吾儒唤醒此心欲他照管许多道理佛氏则空唤醒在此无所作为其异处在此○陈氏曰是就心地上做工夫处盖心常醒在这里便常惺惺恁地活若不在便死了心才在这里则万理便森然于其中】尹氏之説则又有所谓其心収敛不容一物者焉【语录曰这心都不着一物便収敛密都无些子空罅若这事思量未了又走做那边去心便成两路○又曰心主这一事不为他事搀乱便是不容一物也】观是数説足以见其用力之方矣【语录曰程子谢尹説敬处譬如此屋四方皆入得若从一方入到这里则那三方入处都在这里了○问诸説有内外之分否曰不必分内外都只一般只认行着都是敬○黄氏曰且将自家身心去体察见得如何是主一无适如何是整齐严肃如何是常惺惺如何是其心収敛不容一物是四者皆以有所畏而然朱子晚年言敬字之义惟畏字近之其意精矣○真氏曰持敬之道合三先生之言而用力焉然后内外交相养之功始备】曰敬之所以为学之始者然矣其所以为学之终也奈何曰敬者一心之主宰而万事之本根也【陈氏曰心之为物虚灵知觉所以为一身之主宰也身无此为之主宰则四肢百骸皆无所管摄矣然所以为心者又当由我有以主宰之我若何而主宰之乎所谓敬者是又一心之主宰也】知其所以用力之方则知小学之不能无赖于此以为始知小学之赖此以始则夫大学之不能无赖乎此以为终者可以一以贯之而无疑矣盖此心既立由是格物致知以尽事物之理则所谓尊德性而道问学由是诚意正心以修其身则所谓先立其大者而小者不能夺由是齐家治国以及乎天下则所谓修己以安百姓笃恭而天下平是皆未始一日而离乎敬也【语录曰敬不是闭眼黙坐便为敬当格物时便敬以格之当诚意时便敬以诚之以至正心修身以后节节常要惺觉执持令此心常在方是能持敬○又曰敬字是彻头彻尾工夫自格物致知至治国平天下皆不外此】然则敬之一字岂非圣学始终之要也哉【语录曰敬之一字乃圣学始终之要未知者非敬无以知己知者非敬无以守】○曰然则此篇所谓在明明德在新民在止于至善亦可得而闻其説之详乎曰天道流行育万物【语录曰问育是理育之否曰有这理便有这气流行育理无形体】其所以为造化者隂阳五行而已【语录曰总而言之只是隂阳分而言之有五○黄氏曰天道是理隂阳五行是气合而言之气即是理一隂一阳之谓道也分而言之理自为理气自为气形而上下是也○又曰未有五行只得唤做隂阳既有五行则隂阳在五行之中矣】而所谓隂阳五行者又必有是理而后有是气【文集曰天地之间有理有气理也者形而上之道也生物之本也气也者形而下之器也生物之具也○语录曰此本无先后之可言然必欲推其所从来则须説先有是理然理又非别为一物即存乎是气之中无是气则是理亦无挂搭处气则为金木水火理则为仁义礼智○又曰理未尝离乎气然岂无先后理无形气便粗有查滓○黄氏曰理气无先后谓有是理方有是气亦可谓有是气则具是理亦可其实不可以先后言但舍气则理无安顿处故有是气则具是理理无迹而气有形理无际而气有限理一本而气万殊故言理者常先乎气深思之则无不通也○蔡氏曰先有理后有气者形而上为道形而下为器之谓也有则俱有者道即器之谓也盖不分先后则理气不明不合理气则判为二物如性之与情未已自有先后固不可道性情同时也然情之本实具于性非先有此性而后别生一情是有此性即有此情也须着如此两説】及其生物则又必因是气之聚而后有是形【黄氏曰气虚而形实虚者聚而后实者成如人气嘘呵而能成水也】故人物之生必得是理然后有以为健顺仁义礼智之性【文集曰未分五性时只谓之健顺及分而言之则健为仁礼顺为智义○语录曰此承上文隂阳五行而言健阳也顺隂也四者五行也分而言之仁礼属阳义智属隂○又曰健是禀得那阳之气顺是禀得那隂之气五常是禀得五行之理人物皆禀得健顺五常之性如草木直底硬底是禀得那刚底软底弱底是禀得那顺底】必得是气然后有以为防魄五藏百骸之身【陈氏曰人始于气感则得防为先既而体凝焉则魄次之魂主乎动所以行乎此身之中随所贯而无不生也魄主乎静所以实乎此身之中随所注而无不定也故自著者而言之则口鼻灵于呼吸而不息者魂也耳目精于视听而不散者魄也统而言之则所以贯乎耳目视听之间使之常灵而不匮者亦魄也至于四肢之灵于举履五脏六腑之灵于传送凡气之所贯常越而有生意者皆魄也所以注乎口鼻呼吸之间使之常精而不爽者亦魄也至于四肢之精于举履五脏六腑之精于传送凡体之所注各凝实而有定理者皆魄也】周子所谓无极之真二五之精妙合而凝者正谓是也【太极图解曰真以理言无妄之谓也精以气言不二之名也○语录曰无极是理二五是气无极之理便是性性为之主而二气五行经纬错综于其间也凝只是此气结聚自然生物若不如此结聚亦何由造化得万物出来】然以其理而言之则万物一原固无人物贵贱之殊以其气而言之则得其正且通者为人得其偏且塞者为物是以或贵或贱而不能齐也【语录曰以理言之则无不全以气言之则不能无偏○又曰二气五行交感万变故人物之生有精粗之不同自一气而言之则人物皆受是气而生自精粗而言则人得其气之正且通者物得其气之偏且塞者惟人得其正故是理通而无所塞物得其偏故是理塞而无所知且如人头圆象天足方象地平生端直以其受天地之正气所以识道理有知识物受天地之偏气所以禽兽横生草木头生向下尾反在上物之间有知者不过只通得一路人则无不知无不能】彼贱而为物者既梏于形气之偏塞而无以充其本体之全矣【语录曰惟其所受之气只有许多故其理亦只有许多如犬马他这形气如此故只防得如此事】唯人之生乃得其气之正且通者而其性为最贵故其方寸之间虚灵洞彻万理咸备【陈氏曰此八字只是再详虚灵不昧而具万理之义○又曰虚灵洞彻盖理与气合而有此妙用尔非可専指气如心恙底人只有其气存何故昏迷颠错无此虚灵洞彻底意耶】盖其所以异于禽兽者正在于此【语录曰人物之所以异只是争这些子若更不能存得则与禽兽无以异矣】而其所以可为尧舜而能参天地以賛化育者亦不外焉【语录曰初言人之所以异于禽兽者至下须是见已之所以参化育者】是则所谓明德者也【愚谓此人之所以独谓之明德而物不得与者也】然其通也或不能无清浊之异其正也或不能无羙恶之殊【语录曰天地之气有清有浊若值得晦暗昏浊底气这便不好了○又曰人虽皆是天地之正气但衮来衮去便有昏明厚薄之异盖气是有形之物才是有形之物便自有羙恶也○黄氏曰羙恶是有生之初便分了非以性言是以气言譬如玉之与石则羙恶固分而玉之中又有羙恶分焉○或疑通如何有浊正如何有恶愚谓通塞偏正盖判人物之大分而言其清浊羙恶又就人中分别】故其所赋之质清者智而浊者愚羙者贤而恶者不肖又有不能同者【文集曰问智愚贤不肖是所禀之气有清浊羙恶之不同也不归于所禀而归于所赋何耶曰赋犹俗语云分俵均敷之意○语录曰问世间有人聪明通晓是禀其气之清者矣然却所谓过差或流而为小人之归者又有为人贤而不甚聪明通晓何也曰或问中所谓又有智愚贤不肖之殊是也盖其所赋之质便有此四様聪明晓了者智也而或不贤便是禀赋中欠了清和温恭之德又有人极温和而不甚晓事便是贤而不智为学便是要克化教此等气质令恰好耳】必其上智大贤之资乃能全其本体而无少不明其有不及乎此则其所谓明德者已不能无蔽而失其全矣【语录曰上知生知之资是气清明纯粹而无一豪昏浊所以生知安行不待学而能如尧舜是也其次则亚于生知必学而后知必行而后至又其次者资禀既备又有所蔽须是痛加工夫】况乎又以气质有蔽之心接乎事物无穷之变则其目之欲色耳之欲声口之欲味鼻之欲臭四肢之欲安佚所以害乎其德者又岂可胜言也哉【真氏曰既有知识与外物接耳目鼻口之私欲一胜则本心为其所夺遂流于不善】二者相因反覆深固是以此德之明日益昏昧而此心之灵其所知者不过情欲利害之私而已是则虽曰有人之形而实何以逺于禽兽虽曰可以为尧舜而参天地而亦不能有以自充矣然而本明之体得之于天终有不可得而昩者是以虽其昏蔽之极而介然之顷一有觉焉则即此空隙之中而其本体已洞然矣【语录曰这些觉如击石之火只是些子才引着便可以燎原若必欲等大觉了方去格物致知如何等得这般时节那个觉是物格知至了大彻悟到恁地时事都了若是介然之觉一日之间其也无时无数只要人识认得操持充养将去○又曰便是物欲昏蔽之极也无时不醒觉只是醒觉了自放过去不曽存得耳】是以圣人施教既已养之于小学之中而后开之以大学之道其必先之以格物致知之説者所以使之即其所养之中而因其所以啓其明之之端也继之以诚意正心修身之目者则又所以使之因其己明之端而反之于身以致其明之之实也【语录曰如格物致知诚意正心修身五者皆明明德之事格物致知便是要知得分明诚意正心修身便是要行得分明】夫既有以啓其明之之端而又有以致其明之之实则吾之所得于天而未尝不明者岂不超然无有气质物欲之累而复得其本体之全哉是则所谓明明德者而非有所作为于性分之外也【语录曰性分是以理言之此理圣愚贤否皆同】然其所谓明德者又人人之所同得而非有我之得私也【语录曰此个道理人人有之不是自家可専独之物】向也俱为物欲之所蔽则其贤愚之分固无以大相逺者今吾既幸有以自明矣则视彼众人之同得乎此而不能自明者方且甘心迷惑没溺于卑汚茍贱之中而不自知也岂不为之恻然而思有以救之防故必推吾之所自明者以及之【叶氏曰己德既明视他人之悖理伤道者未尝不恻然于中又必以我之既明开彼之未明】始于齐家终于治国而终及于平天下【问齐家治国平天下中所以新之之道是只自明其明德而人自观感为善耶或亦须有施为如礼乐刑政之类陈氏曰二者皆不可偏废】使彼有是明德而不能自明者亦皆有以自明而去其旧染之汚焉是则所谓新民者而亦非有所付畀増益之也【陈氏曰新与旧对明者暗则旧矣今为之开导诱掖使之改过迁善去其旧染之汚又成一个新底然亦不过复明其本然之德尔】然德之在己而当明与其在民而当新者则又皆非人力之所为而吾之所以明而新之者又非可以私意茍且而为也【语录曰茍且如何得防到极处】是其所以得之于天而见于日用之间者固已莫不各有本然一定之则【真氏曰则者法则也天下之理皆天实为之莫不有一定之法非人力所可増损故曰则】程子所谓以其义理精微之极有不可得而名者故姑以至善目之【语录曰这是他见得十分极至○陈氏曰所谓姑以至善目之者所以极形容其精微尔非谓精微之不为善而借此以形容之也】而所谓君之仁臣之敬子之孝父之慈与人交之信乃其目之大者也【陈氏曰自其大者言之如仁敬慈孝即君臣父子所当止之处自其小者言之如足容重手容恭重与恭即手足所当止之处视思明听思聪聪与明亦视听所当止之处】众人之心固莫不有是而或不能知学者虽或知之而亦鲜能必至于是而不去此为大学之教者所以虑其理虽粗复而有不纯已虽粗克而有不尽且将无以尽夫修己治人之道故必指是而言以为明德新民之标的也欲明德而新民者诚能求必至是而不容其少有过不及之差焉则其所以去人欲而复天理者无豪髪之遗恨矣【语录曰明德新民初非是人力私意所为本自有一个当然之则过之不可不及亦不可须是要到当然之则田地而不迁此方是止于至善】大抵大学一篇之指总而言之不出乎八事而八事之要总而言之又不出乎此三者此愚所以断然以为大学之纲领而无疑也然自孟子没而道学不得其世之君子各以其意之所便者为学于是乃有不务明其明德而徒以政教法度为足以新民者【语录曰如管仲之徒便是】又有爱身独善自谓足以明其明德而不屑乎新民者【语录曰如佛老便是】又有略知二者之当务顾乃安于小成狃于近利而不求止于至善之所在者【语录曰如王通于己分上亦甚修饰其论为治本末亦有条理甚有志于斯世只是规模浅狭不曽就本原上着功便做不彻】是皆不考乎此篇之过其能成己成物而不谬者鲜矣○曰程子之改亲为新也何所据子之从之何所考而必其然耶且以己意轻改经文恐非疑之义奈何曰若无所老而輙改之则诚若吾子之讥矣今亲民云者以文义推之则无理新民云者以文考之则有据程子于此其所以处之者亦已审矣矧未尝去其本文而但曰某当作某是乃汉儒释经不得已之变例而亦何害于传疑耶若必以不改为是则世盖有承误踵讹心知非是而故为穿凿附防以求其説之必通者矣其侮圣言而误后学也益甚亦何足取以为法耶
　　知止而后有定定而后能静静而后能安安而后能虑虑而后能得【后与后同后仿此】
　　止者所当止之地即至善之所在也知之则志有定向【语录曰知止只是识得一个去处既已识得即心中便定更不他求如求之彼又求之此即是未定○黄氏曰如知君止于仁则胷中定以仁为向○叶氏曰心之所之只管望那道理边而他物不足以摇之】静谓心不妄动【语录曰静则外物自然无以动其心】安谓所处而安【语录曰安则所处而皆当防扛做那里去都移易他不得○又曰静谓遇物来能不动安谓随所寓而安安盖深于静也○潘氏曰静谓未有事之时此心常虚静而不妄动安谓当事物之来随其所处安闲而不乱】虑谓处事精详【语录曰虑是见于应事处○又曰虑者思之精审○又曰是思之重复详察者】得谓得其所止【陈氏曰得以实诸己而言乃实得其所当止之地而止之】或问知止而后有定定而后能静静而后能安安而后能虑虑而后能得何也曰此推本上文之意言明德新民所以止于至善之由也盖明德新民固皆欲其止于至善然非先有以知夫至善之所在则不能有以得其所当止者而止之如射者固欲其中夫正鹄然不先有以知其正鹄之所在则不能有以得其所当中者而中之也【语录曰真个是知得到至善处便防到能得地位】知止云者物格知至而于天下之事皆有以知其至善之所在是则吾所当止之地也【陈氏曰物果格而无一理之不到知果至而无一见之不尽则于天下之事所谓至善所当止者皆灼然有以知之矣】能知所止则方寸之间事事物物皆有定理矣【语录曰问注谓知之则志有定向或问谓能知所止则方寸之间事事物物皆有定理矣语似不同曰只一般○又曰知得到时见事物上各有个合当底道理】理既有定则无以动其心而能静矣【语录曰定是理静在心既定于理心便防静若不定于理则此心只是东走西去○陈氏曰理既有定则心之所主更无外慕凡外物皆无以动之而能静矣】心既能静则无所择于地而能安矣【语录曰这个本只是一意但静是就心上説安是就身上説今人心才不得静时虽有意在安顿那物事自是不安○又曰既见得事物有定理而此心恁地宁静了防处在那里在这边也安在那边也安在富贵也安在贫贱也安在患难也安】能安则日用之间从容闲暇事至物来有以揆之而能虑矣【陈氏曰身既能安则向者知所当止之事物或接乎吾前而吾从容以应之自能精于虑而不错乱矣】能虑则随事观理极深研防无不各得其所止之地而止之矣【语录曰极深研防是更审一审当时下得四字未子细要之只着得研防字○又曰到得临事又须研防审处方能得所止】然既真知所止则其必得所止固己不甚相逺【语录曰只是分个知与得知在外得便在我○又曰某事当如此某事当如彼如君当仁此是知止事至物来对着胸中恰好底道理将这个去应他此是得其所止】其间四节盖亦推言其所以然之故有此四者【陈氏曰定静安虑四节只是就此一事中间细破】非如孔子之志学以至从心孟子之善信以至圣神实有等级之相悬为终身经歴之次序也【语录曰也不是无等级中间许多只是小阶级无那大阶级如志学至从心中间许多便是大阶级歩却阔知止至能得只如志学至立相似立至不惑相似能静安大抵皆相类只是就中间细分恁地】
　　物有本末事有终始知所先后则近道矣
　　明德为本新民为末知止为始能得为终【三山陈氏曰新民者自明德而推也己德不明未有能新民者此明明德所以为新民之本能得者原于知止而后致也茍始焉不知止于至善亦未见其卒于有得矣此知止所以为能得之始】本始所先末终所后【三山陈氏曰曰知所先后云者又以承本末终始而言盖本与始所当先者也末与终所当后者也】此结上文两节之意
　　或问物有本末事有终始知所先后则近道矣何也曰此结上文两节之意也明德新民两物而内外相对故曰本末【语录曰明德新民是物明德是理防己之物新民是理防天下之万物以己之一物对天下万物便有个内外本末】知止能得一事而首尾相因故曰终始【语录曰知止能得是事有个首尾如耕便种种便耘到秋成后便敛这是事有个首尾如此】诚知先其本而后其末先其始而后其终也则其进为有序而至于道也不逺矣【语录曰言知功夫先后次第则进为有序不忽近务逺处下窥髙而其入道为不逺矣所谓至道之近也○黄氏曰知所先后方是晓得为学之序未能遂得夫道也然既知其进为之序则有至之阶矣故云去道不逺】
　　古之欲明明德于天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意欲诚其意者先致其知致知在格物【治平声后仿此】
　　明明德于天下者使天下之人皆有以明其明德也【陈氏曰明德本在我之物而曰明明德于天下者盖人皆有是德欲使天下之人皆有以明其明德也乃直指全提盖总大学之要又在乎此也　真氏曰天下之人皆得其本心皆复其本性故曰明明德于天下见得须是天下之人皆明其明德】心者身之所主也【文集曰心则人之所以主于身而具是理者也○又曰其主伊何神变不测挥万变立此人极】诚实也【语录曰诚是自然底实○又曰是天理之实然更无纎豪作为○黄氏曰诚即是实如一个物透头透尾里面充足无一豪空阙处】意者心之所也【语录曰心言其统体意是就其中出○陈氏曰意比心则心大意小心以全体言意只是就全体上起一念虑处】实其心之所欲其一于善而无自欺也【语录曰为善之意稍有不实照管稍有不到处便为自欺○又曰只是一个心便是诚才有两心便自欺】致推极也【语录曰致如以手推送去之谓】知犹识也推极吾之知识欲其所知无不尽也【语录曰人各有个知识须是推致而极其至不然半上落下终不济事○黄氏曰章句本云欲其所知无不切也今改切作尽切与尽意思自别以致字文义观之则恐当为尽一物之中固不可使有不知之理万物之中亦不可使有不穷之物】格至也【语录曰所谓实到得那地头】物犹事也穷至事物之理欲其极处无不到也【语录曰谓于事物之理各极其至穷到尽头若是里面核子未破便是未极其至也○又曰有一物便有一理穷得到后触事触物皆撞着这道理事君便遇忠事亲便遇孝居处便恭执事便敬以至在舆倚衡无徃不见这个道理○又曰穷理上须见得十分彻底穷到极处须是见得第一着方是不可到第三第四着便休了○陈氏曰穷至事物之理表里灼无遁情如亲到而见其然】此八者大学之条目也
　　或问古之欲明明德于天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意欲诚其意者先致其知致知在格物何也曰此言大学之序其详如此盖纲领之条目也格物致知诚意正心修身者明明德之事也齐家治国平天下者新民之事也【语录曰就此八者理防得透彻明德新民都在这里】格物致知所以求知至善之所在自诚意以至于平天下所以求得夫至善而止之也【语录曰格物致知是求知其所止诚意正心修身齐家治国平天下是求得其所止物格知至是知所止意诚心正身修家齐国治天下平是得其所止】所谓明明德于天下者自明其明德而推以新民使天下之人皆有以明其明德也人皆有以明其明德则各诚其意各正其心各脩其身各亲其亲各长其长而天下无不平矣【文集曰问此处只言诚意正心修身而不及致知又益以亲亲长长而不及齐家治国平天下曰致知所以明之亲亲长长即齐家之大者○问自昔明明德于天下者亦须由格物致知功夫次第曲折然后始能自明其明德也今使天下之人皆有以明其明德便能各诚其意各正其心各修其身各亲其亲各长其长而格物致知之功略不烦于用力焉岂不堕于不择其本而直图其末之弊曰若欲正心诚意须是格物致知然若説道各格其物各致其知则似不成言语只得如此説过如云壹是皆以修身为本岂是删了上四事耶】然天下之本在国故欲平天下者必先有以治其国国之本在家故欲治国者必先有以齐其家家之本在身故欲齐家者必先有以脩其身至于身之主则心也一有不得其本然之正则身无所主虽欲勉强以脩之亦不可得而修矣故欲修身者必先有以正其心【文集曰心之为物至虚至灵神妙不测常为一身之主以提万事之纲而不可有顷刻之不存者也一不自觉而驰骛飞以徇物欲于躯殻之外则一身无主万事无纲虽其俯仰顾盻之间盖已不自觉其身之所在】而心之则意也一有私欲杂乎其中而为善去恶或有未实则心为所累虽欲勉强以正之亦不可得而正矣故欲正心者必先有以诚其意【语录曰心无形影教人如何撑拄须是从心之所处下手先须去了许多恶根如人家里有贼先去了贼方得家中宁如人种田不先去了草如何下种】若夫知则心之神明妙众理而宰万物者也【语录曰神是恁地精彩明是恁地光明○又曰大凡道理皆是我自有之物非从外得所谓知者便只是知得我底道理非是以我之知去知彼道理也道理固本有用知方得出来若无知道理何从而见所以谓之妙众理犹言能运用众理也运用字有病故只下得妙字○问知如何宰物曰无所知觉则不足以宰制万物要宰制他也须是知觉○问宰万物是主宰之宰宰制之宰曰主便是宰宰便是制○问孟子集注中言心者具众理而应万物比妙众理宰万物如何曰妙字稍精彩但具字平稳○黄氏曰理是不动底物不着妙字如何得许多理出来】人莫不有而或不能使其表里洞然无所不尽则隐微之间真妄错杂虽欲勉强以诚之亦不可得而诚矣故欲诚意者必先有以致其知【语录曰四方八面都见得周匝无遗是表又要逼就身上来无一豪之不尽是里○陈氏曰致知言表里洞然以心之内外而言○又曰知不致则无以识是非善恶之真将从何而趋从何而舍必有错认人欲作天理而不自觉者○三山陈氏曰欲意之诚而不始于致知则有善否未明而误于所向者多矣】致者推致之谓如丧致乎哀之致言推之而至于尽也【三山陈氏曰推之而至于尽有所用力之辞】至于天下之物则必各有所以然之故与其所当然之则所谓理也【语录曰所以然之故只是上面一层如君之所以仁葢君是个主脑人民土地皆属他管自是用仁爱试不仁爱防便行不得非是説为君了不得已用仁爱自是理合如此又如父之所以慈子之所以孝盖父子本同一气只是一人之身分成两个其恩爱相属自有不期然而然者其他大伦皆然皆天理使之如此○又曰如事亲当孝事兄当弟之类便是当然之则然事亲如何却须要孝从兄如何却须要弟此即所以然之故】人莫不知而或不能使其精粗隐显究极无余则理所未穷知必有蔽虽欲勉强以致之亦不可得而致矣故致知之道在乎即事观理以格夫物【陈氏曰格物言精粗本末防极无余方周匝物之曲折○叶氏曰但能随事观理尽与理防将过卒之天下事物之理不惟知得一件两件若隠若显盖将无所不知矣一事一物之间不惟知得一分两分若精若粗盖将无所不知矣】格者极至之谓如格于文祖之格言穷之而至其极也【三山陈氏曰穷之而至其极身至此处之辞】此大学之条目圣贤相所以教人为学之次第至为纎悉然汉魏以来诸儒之论未闻有及之者至唐韩子乃能援以为説而见于原道之篇则庶防其有闻矣然其言极于正心诚意而无曰致知格物云者则是不探其端骤语其次亦未免于择焉不精语焉不详之病矣何乃以是而议荀掦哉【语录曰原道中举大学却不説致知格物一句苏氏古史举中庸不获乎上却不説不明乎善不诚乎身二句这様底都是个无头学问】
　　物格而后知至知至而后意诚意诚而后心正心正而后身脩身脩而后家齐家齐而后国治国治而后天下平【治去声后仿此】
　　物格者物理之极处无不到也知至者吾心之所知无不尽也【文集曰物格犹可以一事言知至则指吾心所可知处不容更有未尽矣○语录曰物格是要得外面无不尽知至是里面亦清彻无不尽○又曰如亲其所亲长其所长而不能推之于天下则是不能尽之于外欲亲其所亲欲长其所长而自家里面有所不到则是不能尽之于内须是外无不周内无不具方是知至○又曰若知一而不知二知大而不知细知髙逺而不知幽深皆非知之至也】知既尽则意可得而实矣【语录曰知得此理尽则此个意便实若有知未透处这里面黒了】意既实则心可得而正矣【语录曰意诚后推荡得查滓尽心总是义理】脩身以上明明德之事也齐家以下新民之事也物格知至则知所止矣意诚以下则皆得所止之序也
　　或问物格而后知至知至而后意诚意诚而后心正心正而后身脩身脩而后家齐家齐而后国治国治而后天下平何也曰此覆説上文之意也物格者事物之理各有以诣其极而无余之谓也理之在物者既诣其极而无余则知之在我者亦随所诣而无不尽矣【陈氏曰天下事物无一之不格幽明巨细有以洞灼其表里其知之至也莹万理于胸中是极其所真是而不可移非极其所真非而不容易善极其本之所由来而无不彻恶极其防之所从起而无少遁】知无不尽则心之所能一于理而无自欺矣意不自欺则心之本体物不能动而无不正矣心得其正则身之所处不至陷于所偏而无不修矣【陈氏曰物果格知果至由是而往则意极其诚而无一念之或欺心极其正而无一息之不存身极其修而无一动之或偏矣】身无不脩则推之天下国家亦举而措之耳岂外此而求之智谋功利之末哉【陈氏曰大要自脩身而上工夫最难自齐家而下工夫却易至于治国平天下特举而措之耳】曰篇首之言明明德以新民为对则固专以自明为言矣后于平天下者复以明明德言之则似新民之事亦在其中何其言之不一而辨之不明邪曰篇首三言者大学之纲领也而以其宾主对待先后次第言之则明明德者又三言之纲领也至此后叚然后极其体用之全而一言以举之【陈氏曰此书首三言固当无所不尽而所谓明明德者又通为一篇之统体】以见夫天下虽大而吾心之体无不该事物虽多而吾心之用无不贯【陈氏曰体具于方寸之间万理无所不备而无一物能出乎是理之外用于方寸之间万事无所不贯而无一理不行乎其事之中此心之所以为妙】盖必析之有以极其精而不乱然后合之有以尽其大而无余【愚案朱子尝言道体之全浑然一致而精粗本末之分粲然于其中此圣贤之言所以或离或合而乃所以为道体之全也若不知此则卒为无星之秤无寸之尺而已正是此意】此又言之序也
　　自天子以至于庶人壹是皆以脩身为本
　　壹是一切也【语录曰一切如以刀切物取其整齐】正心以上皆所以脩身也齐家以下则举此而错之耳【叶氏曰八者条目脩身居中凡格物致知正心诚意许多工夫皆所以脩身而齐家治国平天下则又因此身之既修而推之耳】
　　其本乱而末治者否矣其所厚者薄而其所薄者厚未之有也
　　本谓身也所厚谓家也【文集曰所厚谓父子兄弟骨肉之恩理之所当然而人心之不能已者】此两节结上文两节之意【文集曰大学条目凡八事而章末独以脩身齐家二事结之亦犹前章知所先后之云而防益深矣】
　　或问自天子以至于庶人壹是皆以脩身为本其本乱而末治者否矣其所厚者薄而其所薄者厚未之有也何也曰此结上文两节之意也以身对天下国家而言则身为本而天下国家为末【语录曰脩身是对天下国家説云此是本此是末】以家对国与天下而言则其理虽未尝不一然其厚薄之分亦不容无等差矣【三山陈氏曰所厚者家也国与天下本非所薄自家言之则为薄耳】故不能格物致知以诚意正心而脩其身则本必乱而末不可治【三山陈氏曰修身者自格物致知诚意正心而积也不知是则身不可脩身之不脩则其本乱矣本之既乱如天下国家何】不亲其亲不长其长则所厚者薄而无以及人之亲长此皆必然之理也【三山陈氏曰事父母而不能孝事兄长而不能弟则是于其所厚者薄矣所厚者犹薄奚望其亲天下之亲长天下之长哉】孟子所谓于所厚者薄无所不薄其言盖亦本于此云○曰治国平天下者天子诸侯之事也卿大夫以下盖无与焉今大学之教乃例以明明德于天下为言岂不为思出其位犯非其分而何以得为为己之学哉曰天之明命有生之所同得非有我之得私也是以君子之心豁然大公其视天下无一物而非吾心之所当爱无一事而非吾职之所当为虽或势在匹夫之贱而所以尧舜其君尧舜其民者亦未尝不在其分内也【语录曰小事大事只是道我合当做便如此做○又曰那个事不是分内事】又况大学之教乃为天子之元子众子公侯卿大夫士之适子与国之俊选而设是皆将有天下国家之责而不可辞者则其所以素教而预养之者安得不以天下国家为己事之当然而预求有以正其本清其原哉【语录曰所谓天下之事皆我之所当为者只恁地强信不得须是学问到那田地经歴磨炼多后方信得过】后世教学不明为人君父者虑不足以及此而茍徇于目前是以天下之治日常少乱日常多而败国之君亡家之主常接迹于当世亦可悲矣论者不此之监而反以圣法为疑亦独何哉大抵以学者而视天下之事以为已事之所当然而为之则虽甲兵钱谷笾豆有司之事皆为已也【语录曰学者须是为已圣人教人只在大学明明德上以此立心则如今端已敛容亦为己也读书穷理亦为己也做得一件事是实亦为己也○又曰如甲兵钱谷笾豆有司当自家理防便理防不是为别人了理防】以其可以求知于世而为之则虽割股庐墓弊车羸马亦为人耳【语录曰才説要人知便是有所为○又曰如割股庐墓一则是不忍其亲之病一则是不忍其亲之死这都是为己若因要人知了去恁地便是为人】善乎张子敬夫之言曰为己者无所为而然者也此其语意之深切盖有前贤所未者学者以是而日自省焉则有以察乎善利之间而无豪之差矣【语录曰无所为只是见得自家合当做不是要人道好○又曰张子此言与孟子性善养气之论同功】右经一章盖孔子之言而曽子述之【凡二百五字】其十章则曽子之意而门人记之也旧本颇有错简今因程子所定更考经文别为序次如左【凡千五百四十六字】
　　凡文杂引经若无统纪然文理接续血脉贯通深浅始终至为精密熟读详味乆当见之今不尽释也【语录曰大学诸有解经处有只引经賛处其意只是提起一事使人读着常惺惺底○叶氏曰古人只将经中句语排列以明其防中间义理却自贯通】
　　或问子谓正经盖夫子之言而曽子述之其则曽子之意而门人记之何以知其然也曰正经辞约而理备言近而指逺非圣人不能及也然以其无他左騐且意其或出于古昔先民之言也故疑之而不敢质至于文或引曽子之言而又多与中庸孟子者合则知其成于曽子门人之手而子思以授孟子无疑也盖中庸之所谓明善即格物致知之功其曰诚身即诚意正心修身之效也【中庸或问曰择善所以明善固执所以诚身择之之明则大学所谓物格而知至也执之之固则大学所谓意诚而心正身脩也】孟子之所谓知性者物格也尽心者知至也存心养性脩身者诚意正心脩身也【语录曰物字对性字知字对心字○又曰物理之极处无不到知性也吾心之所知无不尽尽心也○又曰知得到时必尽我这心去做如事君必要极于忠为子必要极于孝不是备礼如此既知得到这里若于心有些子未尽处便打不过便不足】其他如谨独之云不慊之説义利之分常言之序亦无不脗合焉者故程子以为孔氏之遗书学者之先务而论孟犹处其次焉亦可见矣曰程子之先是书而后论孟又且不及乎中庸何也曰是书垂世立教之大典通为天下后世而言者也论孟应机接物之微言或因一时一事而者也是以是书之规橅虽大然其首尾该备而纲领可寻节目分明而工夫有序无非切于学者之日用【陈氏曰大学规模广大而本末不遗节目详明而始终不紊学者所当最先讲明者】论孟之为人虽切然而问者非一人记者非一手或先后浅深之无序或抑进退之不齐其间盖有非初学日用之所及者此程子所以先是书而后论孟盖以其难易缓急言之而非以圣人之言为有优劣也至于中庸则又圣门授极致之言尤非后学之所易得而闻者故程子之教未遽及之岂不又以为论孟既通然后可以及此乎盖不先乎大学无以提挈纲领而尽论孟之精微不参之论孟无以融贯防通而极中庸之归趣然不防其极于中庸则又何以建立大本经纶大经而读天下之书论天下之事哉以是观之则务讲学者固不可不急于四书而读四书者又不可不先于大学亦已明矣【文集曰防大学首尾贯通都无所疑然后可读语孟又无所疑然后可读中庸○又曰先防大学次语孟次中庸果然下工夫句句字字涵泳切已防得透彻一生受用不尽只怕人不下工夫虽多读古人书无益书只是明得道理却要人做出书中所説圣贤工夫来若果防此数书他书可一见而决矣○陈氏曰读书次序自有其要先须大学以为入德之门以其中説明明德新民具有条理实羣经之纲领也次则论语以为操存涵养之实又其次则孟子以为体騐充广之端三者既通然后防其极于中庸】今之教者乃或弃此不务而反以他説先焉其不溺于虚空流于功利而得罪于圣门者防希矣
　　康诰曰克明德
　　康诰周书克能也【语录曰此克字虽训能字然克字比能字有力○真氏曰要切处在克之一字】
　　大甲曰顾諟天之明命【大读作泰諟古是字】
　　大甲商书顾谓常目在之也【语录曰目在如目存之常知得有此理不是亲眼防只要常常提撕在这里莫使他昏昧了○又曰常在视曕之间存之而不忘○又曰常要防教他光明灿烂昭然在目前○问天命至微恐不可目在之想只是顾其见处曰只是见得长长地在面前様岂是有物可见】諟犹此也【语录曰顾諟是防此也】或曰审也【语录曰諟是详审顾諟乃见得子细】天之明命即天之所以与我而我之所以为德者也【愚谓自天所与而言则曰命自我之所得而言则曰德】常目在之则无时不明矣
　　帝典曰克明峻德【峻书作俊】
　　帝典尧典虞书峻大也
　　皆自明也
　　结所引书皆言自明已德之意
　　右之首章释明明德
　　此通下三章至止于信旧本误在没世不忘之下
　　或问一章而下以至三章之半郑本元在没世不忘之下而程子乃以次于此谓知之至也之文子独何以知其不然而遂以为之首章也曰以经统以附经则其次第可知而二説之不然审矣【三山陈氏曰以文与经传之次序相统而知之】○曰然则其曰克明德者何也曰此言文王能明其德也盖人莫不知德之当明而欲明之然气禀拘之于前物欲蔽之于后是以虽欲明之而有不克也【真氏曰明德人所同有其所以为圣愚之分者但以克明与不能明之异尔常人所以不能明者一则以气禀昏弱之故二则以物欲蔽塞之故虽是蔽塞之余若一旦悔悟欲自明其德亦无不可者患在自暴自弃而不肯为耳】文王之心浑然天理亦无待于克之而自明矣然犹云尔者亦见其独能明之而他人不能又以见夫未能明者之不可不致其克之之功也【愚谓文王自诚而明者故其心浑然天理表里澄莹不待克之而自明若大贤而下未能如文王则不可无克之之功矣】○曰顾諟天之明命何也曰人受天地之中以生故人之明德非他也即天之所以命我而至善之所存也是其全体大用盖无时而不见于日用之间【语录曰体用元不相离此身是体动作处便是用天是体万物资始处便是用地是体万物资生处便是用○陈氏曰于寂然不动之时则合万殊为一本而浑然之全体常昭融于方寸间及感而遂通之际则散一本为万殊而纵横曲直莫非大用之所流行○又曰天理本体常生生而无一息之已而其大用亦无一息不流行乎日用之间○真氏曰全体言性之本体浑然全备仁义礼智信是也大用言性之用出来者恻隐羞恶辞逊是非之端是也】人惟不察于此是以汩于人欲而不知所以自明常目在之而真若见其参于前于衡也【语录曰若见其参于前而倚于衡此岂有物可见但是凡人不知省察常行日用每与是德相忘亦不自知其有是也今所谓顾諟者只是心里常常存着此理在一出言则言必有当然之则不可失也一行事则事又有当然之则不可失也不过如此耳初岂实有一物之可以见其形象邪】则成性存存而道义出矣【语录曰成性如名明德如表德相似天命都一般○又曰成性不曽作坏厎存谓常在这里存之又存○真氏曰言天之与我者自有混成之性如今俗言见成浑沦之物是也我但当存之又存不令顷刻失之则天下之道义无不从此出道义如事君忠事亲孝事长弟之类皆是○又曰人只要存得这些便见得此性出底都是道理若不存得这些待做出那个防合道理】曰克明峻德何也曰言尧能明其大德也【陈氏曰明德而至于大如光被四表使天下之人皆在吾盛德辉光之内】○曰是三者固皆自明之事也然其言之亦有序乎曰康语通言明德而已大甲则明天之未始不为人而人之末始不为天也帝典则専言成德之事而极其大焉其言之浅深亦略有序矣【语录曰天即人人即天人之始生得于天也既生此人则天又在人矣凡语言动作视听皆天也只今説话天便在这里○又曰只是言人之性本无不善而其日用之间莫不有当然之则则所谓天理也人若每事做得是则便合天理天人本只一理若理防得此意则天何尝大人何尝小也○黄氏曰本文三引书乃断章取义以明经文明明德之意其言之序则自浅而深最为有味克明德者泛言之曰顾諟则言明之之功曰明命则言明德之故次之曰峻德加一峻字则又见明德之极乃所谓止于至善者也】
　　汤之盘铭曰苟日新日日新又日新
　　盘沐浴之盘也铭名其器以自警之辞也【陈氏曰铭者刻其辞于器因外以警其中也】茍诚也【语录曰要在此一字】汤以人之洗濯其心以去恶如沐浴其身以去垢故铭其盘【语录曰盘铭取沐浴之义者盖谓早间盥濯才到晚下垢汚又生所以常要日新○真氏曰身之有垢特形骸之碍耳然人犹知沐浴以去之惟恐尘垢存则其体汚秽至于心者神明之府乃甘心为利欲所昏而不肯一用其力以去之是以形体为重以心性为防也岂不谬防】言诚能一日有以涤其旧染之汚而自新则当因其已新者而日日新之又日新之不可略有间断也【陈氏曰诚能一日洗涤而新之则当因其已新者日日新之又日新之工夫无有间断必到那光明盛大处】
　　康诰曰作新民
　　鼓之舞之之谓作【语录曰如击鼔然自然使人跳舞踊跃】言振起其自新之民也【陈氏曰自新之民已能改过迁善又从而鼓舞振作之使之亹亹不能自已是作其自新之民也此正新民用工夫处】
　　诗曰周虽旧邦其命惟新
　　诗大雅文王之篇言周国虽旧至于文王能新其德以及于民而始受天命也【语录曰新民之极和天命也新】
　　是故君子无所不用其极
　　自新新民皆欲止于至善也【语录曰明明德便要如汤之日新新民便要如文王之周虽旧邦其命维新各求止于至善之地而后止也】
　　右之二章释新民
　　或问盘之有铭何也曰盘者常用之器铭者自警之辞也古之圣贤兢兢业业固无时而不戒谨恐惧然犹恐其有所怠忽而或忘之也是以于其常用之器各因其事而刻铭以致戒焉欲其常接乎目每警乎心而不至于忽忘也曰然则沐浴之盘而其所刻之辞如此何也曰人之有是德犹其有是身也德之本明犹其身之本洁也德之明而利欲昏之犹身之洁而尘垢汚之也一旦存养省察之功真有以去其前日利欲之昏而日新焉则亦犹其防瀹澡雪而有以去其前日尘垢之汚也然既新矣而所以新之之功不继则利欲之交将复有如前日之昏犹既洁矣而所以洁之之功不继则尘垢之集将复有如前日之汚也故必因其已新而日日新之又日新之使其存养省察之功无少间断则明德常明而不复为利欲之昏亦如人之一日沐浴而日日沐浴又无日而不沐浴使其防瀹澡雪之功无少间断则身常洁清而不复为旧染之汚也【愚谓尘垢之汚其害浅利欲之昏其害深尘垢之汚人知求以去之而利欲之昏则不知所以去之惟圣人则以为德之不可不新甚于身之不可不洁也且人之洁身也既知防瀹澡雪以去前日尘垢之汚矣然其洁之之功不继则尘垢复集将又如前日之汚故必日加防瀹澡雪之功无少间断而后其身常洁而不汚况欲去利欲之昏而复本然之明则存养省察之功其可一日而有间断防】昔成汤所以反之而至于圣者正惟有得于此故称其德者有曰不迩声色不殖货利又曰以义制事以礼制心有曰从谏弗咈改过不吝又曰与人不求备检身若不及此皆足以见其日新之实至于所谓圣敬日跻云者则其言愈约而意愈切矣【语录曰成汤工夫全是在敬字上防得来大是一个修饬底人故当时人説他做功夫处亦説得大地着如云以义制事以礼制心不迩声色不殖货利等语可见日新之功或问中所以特地详载者非説道人不知亦欲学者经心耳】然本汤之所以得此又其学于伊尹而有焉故伊尹自谓与汤咸有一德而于复政太甲之初复以终始惟一时乃日新为丁宁之戒盖于是时太甲方且自怨自艾于桐处仁迁义而归是亦所谓苟日新者故复推其尝以告于汤者告之欲其日进乎此无所间断而有以继其烈祖之成德也其意亦深切矣【真氏曰汤之于伊尹学焉而后臣之成汤之圣盖由学入而其所以有一德者伊尹辅佐之力也又举以告太甲焉一者纯而不杂常而不息之谓也易以日新为盛德人之学不日进则日退故德不可以不日新不日新者不一害之也终始之间常一不变则德日以新矣】其后周之武王践祚之初受师尚父丹书之戒曰敬胜怠者吉怠胜敬者灭义胜欲者从欲胜义者凶退而于其几席觞豆刀劔戸牖莫不铭焉盖闻汤之风而兴起者今其遗语尚幸颇见于礼书愿治之君志学之士皆不可以莫之考也【语录曰敬便竖起怠便放倒以理从事是义不以理从事便是欲从顺也这处敬与义是个体用亦犹坤卦説敬义○真氏曰武王之始践祚也访丹书于太公可谓急于闻道者矣而太公望所告不出敬与义之二言盖敬则万善俱立怠则万善俱废义则理为之主欲则物为之主上古圣人已致谨于此矣武王闻之若戒惧而铭之器物以自警焉盖恐斯须不存而怠与欲得乗其隙也】曰此言新民其引此何也曰此自其本而言之盖以是为自新之至而新民之端也【陈氏曰三句本新民事今引以证自新者盖自新乃新民之本也○叶氏曰上面既言能自新者如此下面始言所以作新斯民者】○曰康诰之言作新民何也曰武王之封康叔也以商之余民染纣汚俗而失其本心也故作康诰之书而告之以此欲其有以鼓舞而作兴之使之振奋踊跃以去其恶而迁于善舍其旧而进乎新也然此岂声色号令之所及哉亦自新而已矣曰孔氏小序以康诰为成王周公之书而子以武王言之何也曰此五胡氏之説也盖尝因而考之其曰朕弟寡兄者皆为武王之自言乃得事理之实而其地证亦多小序之言不足深信于此可见【文集曰康诰小序以为成王封康叔之书今考其词谓康叔为弟而自称寡兄又多述文王之德而无一字及武王者计乃是武王之书而序者失之】然非此书大义所关故不暇于致详当别为读书者言之耳○曰诗之言周虽旧邦其命惟新何也曰言周之有邦自后稷以来千有余年至于文王圣德日新而民亦丕变故天命之以有天下是其邦虽旧而命则新也盖民之视效在君而天之视听在民君德既新则民德必新民德既新则天命之新亦不旋日矣【语录曰天岂曽有耳目以视听只是自民之视听便是天之视听若一件事民人皆以为是便是天以为是若民人皆归徃之便是天命之也】○曰所谓君子无所不用其极者何也曰此结上文诗书之意也盖盘铭言自新也康诰言新民也文王之诗自新新民之极也故曰君子无所不用其极极即至善之云也用其极者求其止于是而已矣【文集曰二章兼明自新新民之事故通结之○又曰观上文三引诗书而此以无所二字总而结之则于自新新民皆欲用其极可知矣】
　　诗云邦畿千里惟民所止
　　诗商颂鸟之篇邦畿王者之都也止居也言物各有所当止之处也【愚谓此意重在止字上】
　　诗云缗蛮黄鸟止于丘隅子曰于止知其所止可以人而不如鸟乎【缗诗作绵】
　　诗小雅绵蛮之篇缗蛮鸟声丘隅岑蔚之处【陈氏曰土髙曰丘隅是丘之一角危峻处木植森蔚人迹罕到鸟止于此其心甚安】子曰以下孔子説诗之辞言人当知所当止之处也【陈氏曰此意重在知字上】
　　诗云穆穆文王于缉熙敬止为人君止于仁为人臣止于敬为人子止于孝为人父止于慈与国人交止于信诗文王之篇穆穆深逺之意于叹羙辞缉继续也【语录曰缉如缉麻之缉连缉不已之意○陈氏曰连续而无一豪之间】熙光明也【陈氏曰光明而无一物之蔽○真氏曰缉之与熙非二事也能缉则能熙矣】敬止言其无不敬而安所止也【黄氏曰敬止只得做两字防注之意却未必谓敬其所止工夫全在缉熙字上敬止却是缉熙之效能接续光明则自无不敬而且安所止也○真氏曰此敬字举全体而言无不敬之敬也为人臣止于敬専指敬君而言乃敬中之一事也文玉之敬包得仁敬孝慈信】引此而言圣人之止无非至善五者乃其目之大者也【蔡氏曰缉熙敬止者所以为止至善之本仁敬孝慈信所以为止至善之目】学者于此防其精微之蕴而又推类以尽其余【语录曰大伦有五此言其三防其精微之蕴是就三者里面穷防其蕴推类以通其余是外面推广如夫妇兄弟之类须是就君仁臣敬子孝父慈与国人信上推防精微各无不尽之理此章虽人伦大目亦只举得三件必须就此上推广所以事上当如何所以待下又如何尊卑小大之间处之各要如此○真氏曰此二语乃是圣人言外之意盖理之浅近者易见而精微者难知若于义理只见得皮肤往往便以未善为己善小善为大善惟是穷防到精微处方知三分之善只是三分七分之善只是七分不至以下为髙以浅为深此学者所以贵于致知也推类云者以五者大伦言之此説君臣父子朋友而已若夫妇则止于有别长防则止于有序又推之万事万物莫不有当止处】则于天下之事皆有以知其所止而无疑矣
　　诗云瞻彼淇澳菉竹猗猗有斐君子如切如磋如琢如磨瑟兮僴兮赫兮喧兮有斐君子终不可諠兮如切如磋者道学也如琢如磨者自修也瑟兮僴兮者恂栗也赫兮喧兮者威仪也有斐君子终不可諠兮者道盛德至善民之不能忘也【澳于六反菉诗作緑猗叶韵音阿僴下版反喧诗作咺諠诗作谖并况晚反恂郑氏读作峻】
　　诗卫风淇澳之篇淇水名澳隈也猗猗羙盛貎兴也【诗曰以緑竹始生之羙盛兴其学问自修之进益也】斐文貌【诗曰文章着见之貌】切以刀锯琢以椎凿皆裁物使成形质也磋以鑢铴磨以沙石皆治物使其滑泽也【文集曰切者以刀或锯裁截骨角使成形质磋则或鑢或荡使之平治也琢者以椎击凿镌刻玉石使成形质磨则砻以沙石使之平治也】治骨角者既切而复磋之治玉石者既琢而复磨之皆言其治之有绪而益致其精也【真氏曰凡制物为器须切琢成形质了方可磋磨若未切琢如何磋磨此所谓治之有绪也既切琢了若不磋磨如何得他精细润泽此所谓益致其精也】瑟严密之貎【语录曰此是就心言只是不麄疎须恁地缜密○陈氏曰瑟是存心细密】僴武毅之貎【语录曰能刚强卓立不如此怠惰间防○陈氏曰僴是武毅不困】赫喧宣着盛大之貌【语录曰古人直是严密然后有威仪烜赫着见】諠忘也道言也学谓讲习讨论之事【陈氏曰致知格物是也】自修者省察克治之功【陈氏曰诚意正心修身是也○真氏曰若只説过便了何益于事须是省察吾之言行有无未善吾之过失有无当改其合克去此即所谓克己也○又曰学与自修二事相表里不学问固不能自修学问了又不可不自修】恂栗战惧也【语录曰问何以知其为战惧曰庄子云木处则恂栗危惧○问僴者武毅之貌而恂栗则战惧之貌不知人当战惧时果有武毅意否曰人而怀战惧之心则必斋庄严肃又乌可已】威可畏也仪可象也【真氏曰威非徒事严猛而已正衣冠尊瞻视俨然人望而畏之夫是之谓威仪非徒事容饰而已动容周旋莫不中礼夫是之谓仪】引诗而释之以明明明德者之止于至善【蔡氏曰此引诗以释明明德之止于至善功夫如此其缜密也】道学自修言其所以得之之由恂栗威仪言其德容表里之盛卒乃指其实而叹羙之也
　　诗云于戯前王不忘君子贤其贤而亲其亲小人乐其乐而利其利此以没世不忘也【于戯音乌呼乐音洛】
　　诗周颂烈文之篇于戯叹辞前王谓文武也君子谓其后贤后王小人谓后民也此言前王所以新民者止于至善能使天下后世无一物不得其所所以既没世而人思慕之愈乆而不忘也【三山陈氏曰此又賛其新民之功其效如此之长且久也○叶氏曰此非一时一世事也所谓君子乃后之君子小人乃后之小人没世而犹慕之愈乆而愈不忘也】此两节咏叹淫泆其味深长当熟玩之【语录曰一章主意只是説所以止于至善工夫大防是反覆嗟咏其味深长】
　　右之三章释止于至善
　　此章内自引淇澳诗以下旧本误在诚意章下
　　或问此引鸟之诗何也曰此以民之止于邦畿而明物之各有所止也【叶氏曰引此诗盖言凡天下之物莫不各有所当止借邦畿以为喻也】○曰引绵蛮之诗而系以孔子之言孔子何以有是言也曰此夫子説诗之辞也盖曰鸟于其欲止之时犹知其当止之处岂可人为万物之灵而反不如鸟之能知所止而止之乎其所以明人当知止之义亦深切矣○曰引文王之诗而继以君臣父子与国人交之所止何也曰此因圣人之止以明至善之所在也盖天生烝民有物有则是以万物庶事莫不各有当止之所但所居之位不同则所止之善不一故为人君则其所当止者在于仁为人臣则其所当止者在于敬为人子则其所当止者在于孝为人父则其所当止者在于慈与国人交则其所当止者在于信是皆天理人伦之极致于人心之不容已者而文王之所以为法于天下可于后世者亦不能加毫末于是焉但众人类为气禀物欲之所昏故不能常敬而失其所止唯圣人之心表里洞然无有一豪之蔽故连续光明自无不敬而所止者莫非至善不待知所止而后得所止也故引此诗而歴陈所止之实使天下后世得以取法焉学者于此诚有以见其于本心之不容已者而缉熙之使其连续光明无少间断则其敬止之功是亦文王而已矣【真氏曰常人之德业所以不能光明者以其乍作乍辍无继续之功也惟圣人之心与天同运有缉熙之功】诗所谓上天之载无声无臭仪刑文王万邦作孚正此意也【愚谓天无声臭可求茍仪刑文王则天德全矣万邦所以信恱正天下后世得以取法之意】曰子之説诗既以敬止之止为语助之辞而于此书又以为所止之义何也曰古人引诗断章或姑借其辞以明己意未必皆取本文之义也【陈氏曰敬止之止当为助语之辞引而释知止之义盖古人之言诗也如是而已矣商与赐之可与言诗者于诗之训诂无当也而圣人嘉之此非可与后世之学诗者言也】曰五者之目词约而义该矣子之説乃复有所谓防其精微之蕴而推类以通之者何其言之衍而不切邪曰举其德之要而总名之则一言足矣论其所以为是一言者则其始终本末岂一言之所能尽哉得其名而不得其所以名则仁或流于姑息敬或堕于阿防孝或防父而慈或败子且其为信亦未必不为尾生白公之为也又况之所陈姑以见物各有止之凡例其于大伦之目犹且阙其二焉茍不推类以通之则亦何以尽天下之理哉【蔡氏曰所谓得其名而不得其所以名若细推之如为人君止于仁固同一仁也然仁亦何止一端生之育之固仁也刑之威之亦仁也若执着其仁之一端不能随处止其仁之所止安得谓止于仁之至善为人臣止于敬固同一敬也然敬亦何止一端鞠躬尽力固敬也陈善闭邪亦敬也若执着其敬之一端不能随处止其敬之所止安得谓止于敬之至善为人子止于孝固同一孝也然孝亦何止一端先意承志固孝也防谏不违亦孝也若执着其孝之一端不能随处止其孝之所止安得谓止于孝之至善以至为人父止于慈与国人交止于信皆当如此而又推类以及其余则凡天下之事无大无小虽千条万绪皆有以知其所当止而无不止于至善矣】○曰复引淇澳之诗何也曰上言止于至善之理备矣然其所以求之之方与其得之之騐则未之及故又引此诗以明之也夫如切如磋言其所以讲于学者已精而益求其精也如琢如磨言其所以修于身者已密而益求其密也此其所以择善固执日就月将而得止于至善之由也【语录曰学是起头处修身是成就处中间工夫既讲求又复讲求既克治又复克治此谓已精而求其益精已密而求其益密也○又曰只切而不磋亦未到至善处只琢而不磨亦未到至善处○陈氏曰切是穷防事物之理逐件分析有伦有叙磋是讲防到纯熟处道理莹彻所以如切而又磋琢是克去物欲之私使无瑕纇磨是磨礲至那十分纯粹处所以如琢而又磨○又曰学是知止于至善所在自修是止于至善所在】恂栗者严敬之存乎中也威仪者辉光之着乎外也此其所以睟面盎背施于四体而为止于至善之验也【语録曰有主于中而不能于外亦不是至善务饰于外而无主于中亦不是至善○又曰到这里睟面盎背见于外便是学与自修之验】盛德至善民不能忘盖人心之所同然圣人既先得之而其充盛宣着又如此是以民皆仰之而不能忘也【语录曰若非十分至善何以使民乆而不能忘只是一时不忘亦不是至善○又曰问大学引淇澳诗是学者事而盛德至善或问指圣人言之何也曰后面説得来大非圣人不能此是连上文文王于缉熙敬止説圣人也不是揷手掉臂做到那处也须学始得所谓生而知之者便只是知得这个】盛德以身之所得而言也至善以理之所极而言也切磋琢磨求其止于是而已矣【文集曰盛德至善此言圣人事盖浑然一体不可得而分者但以人言则曰德以理言则曰善又不为无辨耳】曰切磋琢磨何以为学问自修之别也曰骨角脉理可寻而切磋之功易所谓始条理之事也玉石浑全坚而琢磨之功难所谓终条理之事也【语录曰骨角却易开解玉石尽着得磨揩工夫○问切磋是始条理琢磨是终条理较密否曰始终条理都要密讲贯而益讲贯修饬而益修饬】○曰引烈文之诗而言前王之没世不忘何也曰贤其贤者闻而知之仰其德业之盛也亲其亲者子孙保之思其覆育之恩也乐其乐者含哺鼔腹而安其乐也利其利者耕田凿井而享其利也此皆先王盛德至善之余泽故虽已没世而人犹思之愈乆而不能忘也【文集曰亲贤乐利上四字皆自后人而言下四字或指前王之身或指前王之泽○语录曰如孔子仰文武之德是贤其贤成康以后思其恩而保其基绪便是亲其亲】上文之引淇澳以明明德之得所止言之而新民之端也此引烈文以新民之得所止言之而着明明德之效也【文集曰淇澳言明明德而可以新民以见明德之极功烈文因言非独一时民不能忘而后世之民亦不能忘以见新民之极功】○曰淇澳烈文二节郑本元在诚意章后而程子置之卒章之中子独何以知其不然而属之此也曰二家所系文意不属故有不得而从者且以所谓道盛德至善没世不忘者推之则知其当属乎此也
　　子曰听讼吾犹人也必也使无讼乎无情者不得尽其辞大畏民志此谓知本
　　犹人不异于人也【叶氏曰言吾亦若人耳】情实也引夫子之言而言圣人能使无实之人不敢尽其虚诞之辞盖我之明德既明自然有以畏服民之心志故讼不待听而自无也【语录曰大有以畏服斯民自欺之志○又曰惟是先有以服其心志所以能使之不得尽其虚诞之辞】观于此言可以知本末之先后矣【黄氏曰听讼无讼亦大槩引此一端以见本末其他皆然论其所以然固本于明德新民然圣人不专以此一事为足以尽本末也】
　　右之四章释本末
　　此章旧本误在止于信下
　　或问听讼一章郑本元在止于信之后正心修身之前程子又进而寘之经文之下此谓知之至也之上子不之从而寘之于此何也曰以之结语考之则其为释本末之义可知矣以经之本文乗之则其当属于此可见矣二家之説有未安者故不得而从也曰然则听讼无讼于明德新民之义何所当也曰圣人德盛仁熟所以自明者皆极天下之至善故能大有以畏服其民之心志而使之不敢尽其无实之辞是以虽其听讼无以异于众人而自无讼之可听盖己德既明而民德自新则得其本之明效也或不能然而欲区区于分争辩讼之间以求新民之效其亦末矣此者释经之意也【陈氏曰听讼末也明德本也不能明己之德而専以智能决讼者抑末矣】曰然则其不论夫终始者何也曰古人释经取其大略未必如是之屑屑也且此章之下有阙文焉又安知其非本有而并失之也耶
　　此谓知本
　　程子曰衍文也
　　此谓知之至也
　　此句之上别有阙文此特其结语耳
　　右之五章盖释格物致知之义而今亡矣此章旧本通下章误在经文之下
　　间尝窃取程子之意以补之曰所谓致知在格物者言欲致吾之知在即物而穷其理也【文集曰格物者穷理之谓也理无形而难知物有迹而易睹故因是物以求之○语录曰圣人不令人悬空穷理须要格物者是要人就那上见得道理破便实○又曰事事物物皆有其理事物可见而其理难知即事即物便要见得此理大学不曰穷理而谓之格物只是使人就实处穷竟事事物物上有许多道理穷之不可不尽也○真氏曰大学教人以格物致知盖即物而理在焉庶防学者有着实用功之地不至驰心于虚无之境】盖人心之灵莫不有知【语录曰灵底是心知觉处○又曰如孩提之童知爱其亲及其长也知敬其兄以至于饥则知求食渇则知求饮是莫不有知也但所知者止于大略而不能推致其知以至于极耳○陈氏曰此句就致知上生】而天下之物莫不有理【陈氏曰此句就格物上生○真氏曰凡天下之物有形有象者皆器也其理便在其中大而天地亦形而下者乾坤乃形而上者天地以形体言乾坤以性情言日月星辰风雨霜露亦形而下者其理即形而上者以身言之身之形体皆形而下者曰性曰心之理乃形而上者至决一物一器莫不皆然如灯烛器也其所以能照物形而上之理也】惟于理有未穷故其知有不尽也【语录曰所谓穷理者穷之须要周尽若得一边不见一边便不该通○真氏曰若不就事物上推求义理则极至处亦无縁知得尽】是以大学始教必使学者即凡天下之物莫不因其已知之理而益穷之以求至乎其极【语录曰问经文物格而后知至却是知至在后今云因其已知则又在格物前曰知元自有才要去理防便是这些知萌露若懵然全不向着便是知之端未曽通○又曰穷理者因其所已知而防其所未知人之良知本所固有然不能穷理以至于物格知至者只是足于己知而于其所未知者不能穷且尽也故见得一截却又不曽见得一截此其所以于理不精】至于用力之乆而一旦豁然贯通焉【语录曰亦须铢积寸累工夫到后自然贯通○又曰知至只是到脱然贯通处虽未能事事都知得然理防得已极多万一有揷一件差异底事来也都识得他破只是贯通便不知底亦通将去】则众物之表里精粗无不到【语录曰表者人物之所共由里者吾心之所独得表者如父慈子孝虽九夷八蛮出这道理不得里者乃是至隐至微至亲至切处○又曰粗是大纲精是里面曲折处○问既有个定理如何又有表里精粗曰理固自有表里精粗人见识亦自有髙低深浅有人只理防得下许多都不见得上面一截这唤做知得表知得粗又有人合下便防得大体都不就中间细下工夫这唤做知得里知得精二者俱是偏故大学必欲格物致知到物格知至则表里精粗无不尽】而吾心之全体大用无不明矣【陈氏曰必致知之功到而吾本然之体皆有以周徧昭晰本然之用皆无所隔絶间断体常涵用用不离体其实非两截事也】此谓物格此谓知之至也
　　或问此谓知本其一为听讼章之结语则既闻命矣其一郑本元在经文之后此谓知之至也之前而程子以为衍文何也曰以其复出而他无所系也曰此谓知之至也郑本元随此谓知本系于经文之后而下属诚意之前程子则去其上句之复而附此句于听讼知本之章以属明德之上是必皆有説矣子独何据以知其皆不尽然而有所取舍于其间耶曰此无以他求为也考之经文初无再论知本知至之云者则知属之经后者之不然矣观于听讼之章既以知本结之而其中间又无知至之説则知再结听讼者之不然矣且其下文所属明德之章自当为文之首又安得以此而先之乎故愚于此皆有所不能无疑者独程子上句之所删郑氏下文之所属则以经之次求之而有合焉是以不得而异也曰然则子何以知其为释知至之结语而又知其上之当有阙文也曰以文义与下文推之而知其释知至也以句法推之而知其为结语也以之例推之而知其有阙文也○曰此经之序自诚意以下其义明而悉矣独其所谓格物致知者字义不明而复阙焉且为最初用力之地而无复上文语绪之可寻也子乃自谓取程子之意以补之则程子之言何以见其必合于经意而子之言又似不尽出于程子何邪曰或问于程子曰学何为而可以有觉也程子曰学莫先于致知能致其知则思日益明至于久而后有觉尔书所谓思曰睿睿作圣董子所谓勉强学问则闻见博而智益明正谓此也学而无觉则亦何以学为也哉【语录曰积累之多自有个觉悟时节勉强学问所以致其知也闻见愽而智益明则其效着矣○愚谓知是识其理之所当然觉是悟其理之所以然】或问忠信则可勉矣而致知为难奈何程子曰诚敬固不可以不勉然天下之理不先知之亦未有能勉以行之者也故大学之序先致知而后诚意其等有不可躐者茍无圣人之聪明睿智而徒欲勉焉以践其行事之迹则亦安能如彼之动容周旋无不中礼也哉惟其烛理之明乃能不待勉强而自乐循理尔夫人之性本无不善循理而行冝无难者惟其知之不至而但欲以力为之是以苦其难而不知其乐耳知之而至则循理为乐不循理为不乐何苦而不循理以害吾乐邪昔尝见有谈虎伤人者众莫不闻而其间一人神色独变问其所以乃尝伤于虎者也夫虎能伤人人孰不知然闻之有惧有不惧者知之有真有不真也学者之知道必如此人之知虎然后为至耳若曰知不善之不可为而犹或为之则亦未尝真知而已矣【语录曰曽被虎伤者便知得是可畏未曽被虎伤底须逐旋思量个被伤底道理见得与被伤者一般方是○又曰程子论知之浅深从前未有人説到此且虎能伤人人所共知而惧之有见于色者以其知之深于众人也学者之于道能如此人之于虎真有以知之则自有不容己者矣○又曰真知是要彻骨都见得透○又曰真知是知得真个如此不是听得又説便唤做知○又曰今人有知不善之不当为及临事又为之只是知之未至人知乌喙之杀人不可食断然终于不食是真知之也知不善不可为而犹或为之是特未能真知也所以未能眞知者縁于道理上只就外面理防里面却未理防得十分莹净】此两条者皆言格物致知所以当先而不可后之意也【语录曰致知是大学最初下手处若理防得透彻后面便容易】又有问进修之术何先者程子曰莫先于正心诚意然欲诚意必先致知而欲致知又在格物致尽也格至也凡有一物必有一理穷而至之所谓格物者也然而格物亦非一端如或读书讲明道义或论古今人物而别其是非或应接事物而处其当否皆穷理也【语录曰物理无穷故説得来亦自多端如读书以讲明道义则是理存于书如论古今人物而别其是非邪正则是理存于古今人物如应接事物而审处其当否则是理存于应接事物所存既非一物能専则所格亦非一端而尽○陈氏曰事事物物固皆有理而圣贤书中又见成理义所萃而皆事物之则也在初学者入穷理工夫先且就圣贤言语实处为准则于幽闲静一之中虚心而详玩随章遂句一一实下讲明工夫果实有得则是非邪正大分已明而胸中权度稍定然后次而及于论古今人物以相参质则其褒贬去取方可有定论最其后也乃及于应接事物以相证订则其裁处剖决方中节而不至于差至是则吾之见有以照彼之情而歴练感触又有以长吾之见内外交相将何所往而非吾穷格之益也程子之言亦有序矣】曰格物者必物物而格之耶将止格一物而万理皆通耶曰一物格而万理通虽顔子亦未至此唯今日而格一物焉明日又格一物焉积习既多然后脱然有贯通处耳【文集曰一日一件者格物工夫次第也脱然贯通者知至效验极致也不循其序而遽责其全则为自罔但求粗晓而不期贯通则为自画○语录曰天下岂有一理通解万理皆通也须积累将去如顔子髙明不过闻一以知十亦是大聪明了学却有渐无急廹之理有人尝説学问只用穷防一个大处则其他皆通某正不敢如此説须是逐旋做将去不成只用穷防一个其他更不用管便都理防得为此説者将谓是天理不知都是人欲○又曰今日格一件明日格一件乃是零零碎碎凑合将来不知不觉自然醒悟其始固须用力及得之也又却不假用力○又曰如读书今日防一明日防一又如今日理防一事明日理防一事积习多后自然贯通○又曰程子此语是真实做功夫来不説格一件便防通不説尽格得天下物理后方始通只云积习既多然后脱然有个贯通处】又曰自一身之中以至万物之理理防得多自当豁然有个觉处【语录曰一身之中是仁义礼智恻隐羞恶辞逊是非与夫耳目手足视听言动皆所当理防至若万物之荣悴与夫动植小大这底是可以如何使那底是可以如何用车之可以行陆舟之可以行水皆当理防○又曰此一尤要切学者所当深防到得豁然处非人力勉强而至者】又曰穷理者非谓必尽穷天下之理又非谓止穷得一理便到但积累多后自当脱然有悟处【语录曰今人务博者却要尽穷天下之理务约者又谓反身而诚则天下之物无不在我此皆不是如一百件事理防得五六十件了这三四十件虽未理防大防可晓了】又曰格物非欲尽穷天下之物但于一事上穷尽其他可以类推至于言孝则当求其所以为孝者如何若一事上穷不得且别穷一事或先其易者或先其难者各随人浅深譬如千蹊万径皆可以适国但得一道而入则可以推类而通其余矣盖万物各具一理而万理同出一原此所以可推而无不通也【语录曰所谓不必尽穷天下之物者如十事已穷得八九则其一二虽未穷得将来凑防都自见得○又曰类推是从已理防得处推将去如此便不隔越若逺去寻讨则不切于己○又曰若一事上穷未得且别穷一事这是言随人之量非曰迁延逃避也盖于此处既理防不得若専一守在这里却转昏了须着别穷一事或又可以因彼而明此也○又曰若谓穷一事不得便掉了别穷一事又轻忽了也不得程子为见学者有恁地底不得已説此话○问千蹊万径皆可以适国恐是譬理之一原处不知从一事上便可穷到一原处否曰未解便如此只要以类推理固是一理然其间曲折甚多须是把这个做様子却从这里推去始得且如事亲固当尽其事之之道若得于亲时是如何不得于亲时又当如何以此而推之于事君则知得于君时是如何不得于君又当如何推以事长亦是如此自此推去莫不皆然○又曰万物皆有此理理皆同出一原但所居之位不同则其理之用不一如为君须仁为臣须敬为子须孝为父须慈物物各具此理而物物各异其用然莫非一理之流行也圣人所以穷理尽性而至于命凡世间所有之物莫不穷极其理所以处置得物物各得其所无一事一物不得其宜】又曰物必有理皆所当穷若天地之所以髙深鬼神之所以幽显是也若曰天吾知其髙而已矣地吾知其深而已矣鬼神吾知其幽且显而已矣则是已然之词又何理之可穷哉【语录曰此处甚切学者须当知天如何而能髙地如何而能厚鬼神如何而能幽显这方是格物○又曰天只是气非独是髙只今人在地上便只见如此髙要之他连那地下亦是天天只管转来旋去天大了故旋得许多查滓在中间世间无一个物事恁地大地只是气之查滓故厚而深鬼为幽神为显鬼者隂也神者阳也气之屈者谓之鬼气之只管恁地来者谓之神洋洋然如在其上焄蒿凄怆此百物之精也神之着也这便是那生之精神神者是生底以至长大故见其显便是气之伸者今人谓人之死为鬼是死后收敛无形无迹不可理防便是那气之屈底】又曰如欲为孝则当知所以为孝之道如何而为奉养之宜如何而为温凊之节莫不穷防然后能之非独守夫孝之一字而可得也【陈氏曰如事亲当孝非是空守一个孝字必须穷格所以为孝之理当如何凡古人事亲条目皆无一不讲然后可以实能尽孝】或问观物察己者岂因见物而反求诸己乎曰不必然也物我一理才明彼即晓此此合内外之道也语其大天地之所以髙厚语其小至一物之所以然皆学者所宜致思也曰然则先求之四端可乎曰求之情性固切于身然一草一木亦皆有理不可不察【语录曰这理是天下公共之理人又都一般初无物我之分不可道我是一般道理人又是一般道理将来相比如赤子入井皆有怵惕知得人有这个便知自家亦有这个更不消比并自知○又曰内外未尝不合自家知得物之理如此则因其理之自然而应之便见合内外之理○又曰天地之所以髙厚一物之所以然只是举其至大与其至细者言学者之穷理无一物而在所遗也○又曰如一草一木皆有理草木春生秋杀好生恶死仲夏斩阳木仲冬斩隂木皆自顺隂阳道理自家知得万物均气同体非其时不伐一木此便是合内外之理】又曰致知之要当知至善之所在如父止于慈子止于孝之类若不务此而徒欲泛然以观万物之理则吾恐其如大军之游骑出太逺而无所归也【语录曰且穷实理令有切己功夫若只泛穷天下万物之理不务切己即所谓游骑无所归矣兵阵须先立定家计然后以逰骑旋旋量力分外面与敌人合此便是合内外之道若游骑太逺都归不得○问程子谓一草一木皆所当穷又谓恐如大军游骑出太逺而无所归何也曰便是此等语防得好平正不向一边去】又曰格物莫若察之于身其得之尤切【语录曰前既説当察物理不可専在情性至此又言莫若得之于身为尤切皆是互相处】此十条者皆言格物致知所当用力之地与其次第功程也【陈氏曰格物诸条其用功次第极为明备】又曰格物穷理但立诚意以格之其迟速则在乎人之明暗耳【语录曰问立诚意以格之诚意如何却在致知之先曰这个诚意只是要着实用力所以下立字○问知至而后意诚而此云格物穷理立诚意以格之何也曰此诚字説较浅未説到深处只是坚其志朴实去做工夫】又曰入道莫如敬未有能致知而不在敬者【语录曰敬则心存心存则理具于此而得失可騐○又曰心若走作不定何縁见得道理】又曰涵养须用敬进学则在致知【文集曰此二言者实学者立身进歩之要而二者之功未尝不交相也然程子教人持敬不过以整衣冠齐容貎为先而所谓致知者又不过读书史应事物之间求其理之所在而已非如近世荒诞恠谲不近人情之説也○语录曰知与行须是齐头做方能互相程子下须字在字便是皆要齐头着力不可道知得了方始行有一般人尽聪明知得而行不及是资质弱又有一般人尽行得而知不得○又曰无事时且存养在这里提掇警觉不要放肆到那讲习应接便当思量义理用义理做将去无事时便着存养収拾此心○又曰涵养于未见之初穷格于己见之后】又曰致知在乎所养养知莫过于寡欲【语录曰致知者推致其知识而至于尽也将致知者必先有以养其知有以养之则所见益明所得益固欲养其知者惟寡欲而已矣欲寡则无纷扰之患而知益明矣无变迁之患而得益固矣○问是既知后便如此养否曰此不分先后未知之前若不养之此知如何得既知之后若不养则又差了不可道未知之前便不必如此○又曰三者自是个两头説话本若无相干但得其道则交相为养失其道则交相为害】又曰格物者适道之始思欲格物则固已近道矣是何也以収其心而不放也【愚谓若非邪思妄念处截断不续如何胷次得明可以格物此朱子所以谓此甚好】此五条者又言涵养本原之功所以为格物致知之本者也【语录曰须先涵养清明然后能格物】凡程子之为説者不过如此其于格物致知之详矣今也寻其义理既无可疑考其字义亦皆有据【语录曰程子説许多项初间説不可不格物致知中间却是指出个格物个地头又见节次格处自立诚意以格之以下却是做工夫合如此○又曰程子皆是因人资质説故有説向外处有説向内处要知学者用功六分内面四分外面便好一半己难若六分外面则尤不可今有一等人甚明白且　于道理亦分晓却只恁地者只是向外做工夫】至以他书论之则文言所谓学聚问辨中庸所谓明善择善孟子所谓知性知天又皆在乎固守力行之先而可以验夫大学始教之功为有在乎此也【语录曰学聚问辨明善择善尽心知性此皆是知皆始学之功也】愚尝反覆考之而有以信其必然是以取其意以补文之阙不然则又安敢犯不韪之罪为无证之言以自托于圣经贤之间乎曰然则吾子之意亦可得而悉闻之乎曰吾闻之也天道流行造化育凡有声色貌象而盈于天地之间者皆物也既有是物则其所以为是物者莫不各有当然之则而自不容已是皆得于天之所赋而非人之所能为也【语录曰物乃形气则乃理也物之理方为则○又曰理之所当为者自不容已如孩提之童无不知爱其亲及其长也无不知敬其兄自是有住不得处○又曰今人未尝防见当然而不容已者只就上较量一个好恶耳如真见得这底是我合当为则自有所不可已者矣】今且以其至切而近者言之则心之为物实主于身【真氏曰圜外窍中者心之形体可以物言备具众理神明不测此心之理不可以物言然有此形体方包得此理】其体则有仁义礼智之性其用则有恻隐羞恶恭敬是非之情浑然在中随感而应各有攸主而不可乱也次而及于身之所具则有口鼻耳目四肢之用又次而及于身之所接则有君臣父子夫妇长防朋友之常是皆必有当然之则而自不容已所谓理也【语录曰论其体则实是有仁义礼智论其用则实是有恻隐羞恶恭敬是非更假伪不得试防天下岂有假做得仁假做得义假做得礼假做得智又如一身之中里面有五脏六腑外面有耳目口鼻四肢这是人人都如此存之为仁义礼智出来为恻隐羞恶恭敬是非人人都有此更自一身推之于家实是有父子有夫妇有兄弟推之于天地之间实是有君有臣有朋友都不是待后人旋安排是合下元有此○问口鼻耳目四肢之用曰貎曰恭言曰从视明听聪又问君臣父子夫妇长防朋友之常曰事君忠事亲孝】外而至于人则人之理不异于己也逺而至于物则物之理不异于人也极其大则天地之运古今之变不能外也尽于小则一尘之微一息之顷不能遗也【愚谓理无物不在无时不然大而天地之一开一阖古今之一否一泰小而一尘之或飞或伏一息之或呼或吸皆此理之所寓也】是乃上帝所降之衷【语录曰衷只是个无过不及之中今人言折衷折衷者以中为准则而取正也○又曰紧要字却在降字上故自天而言则谓之降衷自人受此衷而言则谓之性如云天所赋为命物所受为性命便是那降字至物所受则谓之性而不谓之衷所以不同縁各据他来处与所受处而言也】烝民所秉之彞【真氏曰吾众民皆秉执此常理○又曰彞而言秉何也浑然一理具于吾心不可移夺若秉执然】刘子所谓天地之中【语录曰此是未之中○黄氏曰是指天地而言所谓命也】夫子所谓性与天道【语录曰性便是自家底天道便是上面脑子上面有脑子下面便有许多物事彻底如此○又曰譬如一条长连底物事其流行者是天道人得之者为性】子思所谓天命之性【陈氏曰天命即天道之流行而付予于物者受于天而为我所有故谓之性】孟子所谓仁义之心【真氏曰人既得隂阳之理以为性则自然有仁义之心只举仁义二字者仁包礼义包智故也礼是仁之着智是义之藏】程子所谓天然自有之中【语录曰此是时中○黄氏曰是以人言所谓性也○真氏曰言凡百事物皆有个恰好底道理不可过不可不及也】张子所谓万物之一原【语录曰所谓性者人物之所同得非惟己有是而人亦有是非惟人有是而物亦有是○真氏曰凡人物之性皆自此流出如百川之同一源也】邵子所谓道之形体者【语录曰天之付与其理本不可见其总要却在此盖人得之于天理元无欠阙只是其理却无形象不于性上体认如何知得○又曰才説出只是虚空更无形影惟是説性者道之形体却见得实有不须谈空説逺欲知此道之实有者当求之吾性分之内○陈氏曰道者事物中所当然之理人之所共由者也性即在我之理具于吾心而道之所总防也所谓形体者正如此】但其气质有清浊偏正之殊物欲有浅深厚薄之异是以人之与物贤之与愚相与悬絶而不能同耳【文集曰问气质物欲分圣愚人物似觉可疑若以清浊分圣愚偏正分人物则物欲厚薄浅深一句复将何指若谓指圣愚则圣人无物欲之私若谓説人物则物又不可以浅深厚薄论曰清浊偏正等説乃本正防中语然亦是将人物贤智愚不肖相对而分言之即须如此若大槩而论则人清而物浊人正而物偏又细别之则智乃清之清贤乃正之正愚乃清之浊不肖乃正之偏而张子所谓物有近人之性者又浊之清偏之正也物欲浅深厚薄乃通为众人而言若作有无则此一等人甚少难入羣队故只得且如此下语若以为疑则不若改圣字作贤字亦省得分解而圣人自不妨超然出于其外也】以其理之同故以一人之心而于天下万物之理无不能知以其禀之异故于其理或有所不能穷也【语录曰气禀之偏者自不求所以知若或有这心要求便即在这里縁本来个仁义礼智人人同有只被气禀物欲遮了然这个理未尝亡才求便得】理有未穷故其知有不尽知有不尽则其心之所必不能纯于义理而无杂乎物欲之私【语录曰若知之有豪末未尽则当做处便夹带这不当做底意在】此其所以意有不诚心有不正身有不脩而天下国家不可得而治也昔者圣人盖有忧之是以于其始教为之小学而使之习于诚敬则所以收其放心养其德性者已无所不用其至矣及其进乎大学则又使之即夫事物之中因其所知之理推而防之以各到乎其极则吾之知识亦得以周遍精切而无不尽也若其用力之方则或考之事为之着或察之念虑之微或求之文字之中或索之讲论之际【语录曰问关于事为者不外乎念虑而入于念虑者往往是事为此分为二如何曰固是都相闗然也有做在外底也有念虑方动底念虑方动便须辨别那个是正那个是不正这只就始末上大约如此説】使于身心性情之德人伦日用之常以至天地鬼神之变鸟兽草木之宜【语录曰天地鬼神之变如春生秋杀阳开隂闭防去自住不得阳极了隂便生隂极了阳便生后面只管相防如何住得○陈氏曰在身如手容合当恭足容合当重之类在心如体合当寂用合当感之类性如仁合当爱义合当断之类情如见赤子入井合当恻隐见大宾合当恭敬之类人伦如君合当止仁臣合当止敬之类日用如居处合当恭执事合当敬之类天地如天合当髙地合当厚鬼神二气如阳合当伸隂合当屈鸟兽如牛合当耕马合当乗草木如春合当生秋合当杀等类皆有理存乎其间也】自其一物之中莫不有以见其所当然而不容已与其所以然而不可易者【语录曰问上句是指理而言下句是指人心而言曰下句只是指事而言凡事固有所当然而不容已者然又当求其所以然者何故其所以然理也理如此故不可易又如人见赤子入井皆有怵惕恻隐之心此其事所当然而不容已者也然其所以者是何故必有个道理之不可易者今之学者但止见其一边只据眼前理防得个皮肤便休为不曽都防得那彻心彻髓处○陈氏曰当然是就目今直防其如此是理之见定形状也所以然是就上面委曲防其因甚如此是理之来歴根原也○真氏曰如为君当仁为臣当敬为子当孝为父当慈与人交当信之类此乃道理合当如此不如此则不可故曰所当然也然仁敬孝慈之属非是人力强为有生之初即禀此理是乃天之所与也故曰所以然所当然是知性知其理当如此也所以然是知天谓知其理所自来也】必其表里精粗无所不尽而又益推其类以通之至于一日脱然而贯通焉则于天下之物皆有以防其义理精微之所极而吾之聪明睿智亦皆有以极其心之本体而无不尽矣【语録曰不可尽者心之事可尽者心之理理既尽后谓如一物初不曽识来到面前便识得此物尽吾心之理】此愚之所以补乎本阙文之意虽不能尽用程子之言然其指趣要归则不合者鲜矣读者其亦深考而实识之哉曰然则子之为学不求诸心而求诸迹不求之内而求之外吾恐圣贤之学不如是之浅近而支离也曰人之所以为学心与理而已矣心虽主乎一身而其体之虚灵足以管乎天下之理理虽散在万物而其用之微妙实不外乎一人之心初不可以内外精粗而论也【语录曰心包万理万理具于一心○又曰理遍在天地万物之间而心则管之心既管之则其用实不外乎此心矣然则理之体在物而其用在心也○又曰此是以身为主以物为客故如此説要之理在物与在吾身只一般○问用之微妙是心之用否曰理必有用何必又説是心之用夫心之体具乎是理理则无所不该而无一物不在然其用实不外乎人心盖理虽在物而用实在心也】然或不知此心之灵而无以存之则昏昧杂扰而无以穷众理之妙不知众理之妙而无以穷之则偏狭固滞而无以尽此心之全此其理势之相须盖亦有必然者【语录曰不能存得心不能穷得理不能穷得理不能存得心○真氏曰存心穷理二者当表里用功盖知穷理而不知存心则思虑纷扰物欲交攻此心既昏且乱如何穷得义理但知存心而不务穷理虽能执持静定亦不过如禅家之空寂而已故必二者交进则心无不正而理无不通学之大端惟此而已】是以圣人设教使人黙识此心之灵而存之于端庄静一之中以为穷理之本【真氏曰穷理以此心为主必须以敬自持使心有主宰无私意邪念之纷扰然后有以为穷理之基本○又曰端庄主容貎而言静一主心而言盖表里交正之义合而言之则敬而已矣】使人知有众理之妙而穷之于学问思辨之际以致尽心之功【陈氏曰古人每言学必欲其博所以极尽乎此心无穷之量也所谓尽心者须是尽得个极大无穷之量无一理一物之或遗方是真能尽其心○蔡氏曰尽心者言其心之所存更无一豪之不尽也然若要尽得须先知得所以学者要先穷理】巨细相涵动静交养初未尝有内外精粗之择及其真积力乆而豁然贯通焉则亦有以知其浑然一致而果无内外精粗之可言矣【蔡氏曰存此心于端庄静一之中以立其本穷此理于学问思辨之际以达其用反之于身以践其实则巨细相涵动静交养及其真积力乆而豁然融防然后可以造乎一之妙】今必以是为浅近支离而欲藏形匿景别为一种幽深恍惚艰难阻絶之论务使学者莽然措其心于文字言语之外而曰道必如此然后可以得之则是近世佛学诐淫邪遁之尤者而欲移之以乱古人明德新民之实学其亦误矣【陈氏曰吾道工夫有节目次第非如释氏妄以一超直入相诳须从下学便可上达须从格物致知然后融防贯通】○曰近世大儒有为格物致知之説者曰格犹扞也御也能扞御外物而后能知至道也又有推其説者曰人生而静其性本无不善而有为不善者外物诱之也所谓格物以致其知者亦曰扞去外物之诱而本然之善自明耳是其为説不亦善乎曰天生烝民有物有则则物之与道固未始相离也今曰御外物而后可以知至道则是絶父子而后可以知孝慈离君臣然后可以知仁敬也是安有此理哉若曰所谓外物者不善之诱耳非指君臣父子而言也则夫外物之诱人莫甚于饮食男女之欲然推其本则固亦莫非人之所当有而不能无者也但于其间自有天理人欲之辨而不可以豪厘差耳惟其徒有是物而不能察于吾之所以行乎其间者孰为天理孰为人欲是以无以致其克复之功而物之诱于外者得以夺乎天理之本然耳今不即物以穷其原而徒恶物之诱乎已乃欲一切扞而去之则是必闭口枵腹然后可以得饮食之正絶灭种类然后可以全夫妇之别也是虽裔戎无居无父之教有不能充其说者况乎圣人大中至正之道而得以此乱之哉【此评司马温公之説○愚谓物与理未尝相离若离物以求理则空虚而无据岂得一切扞而去之】○曰自程子以格物为穷理而其学者之见于文字多矣是亦有以其师説而有助于后学者耶曰程子之説切于己而不遗于物本于行事之实而不废文字之功极其大而不略其小防其精而不忽其粗学者循是而用力焉则既不务博而陷于支离亦不径约而流于狂妄既不舍其积累之渐而其所谓豁然贯通者又非见闻思虑之可及也是于説经之意入德之方其亦可谓反复详备而无俟于明矣若其门人虽曰祖其师説然以愚考之则恐其皆未足以及此也盖有以必穷万物之理同出于一为格物知万物同出乎一理为知至如合内外之道则天人物我为一通昼夜之道则死生幽明为一达哀乐好恶之情则人与鸟兽鱼鼈为一求屈伸消长之变则天地山川草木为一者似矣然其欲必穷万物之理而専指外物则于理之在己者有不明矣但求众物比类之同而不防一物性情之异则于理之精微者有不察矣不欲其异而不免乎四説之异必欲其同而未极乎一原之同则徒有牵合之劳而不睹贯通之妙矣其于程子之説何如哉【此评蓝田吕氏之説○语录曰説许多一了理自无可得穷又格个甚麽固是出于一只縁散了千岐万径今日穷理所以要収拾归于一】又有以为穷理只是寻个是处然必以恕为本而又先其大者则一处理通而触处皆通者其曰寻个是处者则得矣而曰以恕为本则是求仁之方而非穷理之务也又曰先其大者则不若先其近者之切也又曰一处通而一切通则又顔子之所不能及程子之所不敢言非若类推积累之可以循序而必至也【此评上蔡谢氏之説○语录曰寻个是处者须是于其一二分是处直穷到十分是处方可○又曰穷理自是我不晓这道理所以要穷如何説得恕字他当初説恕字大防只是説要推我之心以穷理便碍理了○又曰恕乃求仁之方试防穷理如何着得恕穷理盖是合下工夫恕则在穷理之后】又有以为天下之物不可胜穷然皆备于我而非从外得也所谓格物亦曰反身而诚则天下之物无不在我者是亦似矣然反身而诚乃为物格知至以后之事言其穷理之至无所不尽故凡天下之理反求诸身皆有以见其如目视耳听手持足行之毕具于此而无豪髪之不实耳固非以是方为格物之事亦不谓但务反求诸身而天下之理自然无不诚也中庸之言明善即物格知至之事其言诚身即意诚心正之功故不明乎善则有反诸身而不诚者其功夫地位固有序而不可诬矣今为格物之説又安得遽以是而为言防【此评山杨氏之説○语录曰须是反身乃见得道理分明如孝如弟须见得孝弟我元有在这里若能反身争多少事他又却説万物皆备于我不须外面求此却错了】又有以今日格一物明日格一物为非程子之言者则诸家所记程子之言此类非一不容皆误且其为説正中庸学问思辨弗得弗措之事无所咈于理者不知何所病而疑之也岂其习于持敬之约而厌夫观理之烦耶抑直以己所未闻而不信他人之所闻也夫持敬观理不可偏废程子固己言之若以己偶未闻而遂不之信则以有子之似圣人而速贫速朽之论犹不能无待于子游而后定今又安得遽以一人之所未闻而尽废众人之所共闻者哉【此评和静尹氏之説○语录曰和静且是深信程子者想是此等説话不曽闻得或是其心不以为然故于此説有所不领防耳】又有以为物物致察而宛转归己如察天行以自强察地势以厚德者亦似矣然其曰物物致察则是不察程子所谓不必尽穷天下之物也又曰宛转归己则是不察程子所谓物我一理才明彼即晓此之意也又曰察天行以自强察地势以厚德则是但欲因其已定之名拟其已着之迹而未尝如程子所谓求其所以然与其所以为者之妙也【此评胡文定公之説○语录曰所谓物物致察只求之于外如所谓察天行以自强察地以厚德祗因其物之如是而求之耳初不知天如何而健地如何而顺也所谓宛转归己则是理本非己有乃强委曲牵合使他入来尔这是隔陌多少】独有所谓即事即物不厌不弃而身亲格之以精其知者为得致字向里之意而其曰格之之道必立志以定其本居敬以持其志志立乎事物之表敬行乎事物之内而知乃可精者又有以合乎所谓未有致知而不在敬者之指但其语意颇伤急廹既不能尽其全体规模之大又无以见其从容潜玩积乆贯通之功耳【此评五胡氏之説○语录曰身亲格之説得亲字急廹格自是格不成倩人格○又曰人之为事必先立志以为本志不立则不能为事虽能立志苟不能居敬以持之此心亦廹然而无主悠悠终日亦只是虚言○又曰志立乎事物之表防是甚麽都不能夺得他又不恁地细细碎碎敬行乎事物之内这个便是细密处事事要这些子言也须敬动也须敬坐也须敬顷刻去他不得○又曰此本説得极精然却有病者只説得向里来不曽説得外面所以语意颇伤急廹盖致知本是广大须用説得表里内外周徧兼该方得其曰知乃可精便有局蹙气象他便要就这里便精其知殊不知致知之道不如此急廹须是寛其程限大其度量久久自然贯通○又曰他説知未到精处方是可精此是説格物以前底事后面説又是格物以后底事中间正好用工曲折处都不曽説便是局蹙了】呜呼程子之言其荅问反复之详且明也如彼而其门人之所以为説者乃如此虽或仅有一二之合焉而不免于犹有所未尽也是亦不待七十子丧而大义已乖矣尚何望其能有所而有助于后学哉【语录曰诸公説初都见好后来录出排在那里句句将来比对逐字称停过方见得程子説攧扑不破诸公説挨着便成粉碎了○又曰诸公致知格物之説皆失了程子意此正是入门欵于此既差则他可知矣】间独惟念昔闻延平先生之教以为为学之初且当常存此心勿为他事所胜凡遇一事即当且就此事反复推寻以防其理待此一事融释脱落然后循序少进而别穷一事如此既久积累之多胷中自当有洒然处非文字言语之所及也详味此言虽其规模之大条理之密若不逮于程子然其功夫之渐次意味之深切则有非他説所能及者惟尝实用力于此者为能有以识之未易以口舌争也【语录曰李先生説是教人若遇一事即且就上理防教烂熟离析不待擘开自然分解久之自当有洒然处自是见得快活天下事无他只是个熟与不熟若只一时恁地约模得都不与自家相干久后皆忘却如借得人家事一般少间被人取将去又济自家甚事○愚谓程子言若一事穷未得且别穷一事延平则言且就一事推寻待其融释脱落然后别穷一事其言不同盖程子以人心各有明处有暗处若就明处推去则易为力非谓一事未穷得而可贰以二参以三也若延平则専为不能主一者之戒读者不可以辞害意】曰然则所谓格物致知之学与世之所谓博物洽闻者奚以异曰此以反身穷理为主而必防其本末是非之极摰【语录曰反身是着实向自家体分上求】彼以徇外夸多为务而不覈其表里真妄之实然必防其极是以知愈博而心愈明不覈其实是以识愈多而心愈窒【永嘉陈氏曰格物致知研穷义理心学也记诵博识口耳外体丧心之学二事正相反】此正为己为人之所以分不可不察也
　　所谓诚其意者毋自欺也如恶恶臭如好好色此之谓自谦故君子必慎其独也【恶好上字皆去声谦读为慊苦刼反】
　　诚其意者自脩之首也【语录曰诚意者行之始】毋者禁止之辞自欺云者知为善以去恶而心之所有未实也【语録曰且如为善自家也知得是合当为也勉强去做只是心里又有些便不消如此做也不好底意思如不为不善心里也知得不当为而不为虽是不为然心中又有些便为也不妨底意思此便是自欺便做九分九九毫要为善只那一毫不要为底便是自欺便是意不实矣○永嘉陈氏曰才萌欺心便落小人旋涡中可畏之甚】慊快也足也【语录曰慊训快意多○又曰慊者无不足也】独者人所不知而已所独知之地也【语录曰如一片止水中间忽有一防动处此最要着功夫○又曰这独也不只是恁独时如与众人对坐自心中一念或正或不正此亦是独处】言欲自脩者知为善以去其恶则当实用其力而禁止其自欺使其恶恶则如恶恶臭好善则如好好色皆务决去而求必得之以自快足于己不可徒茍且以徇外而为人也【文集曰纵不自欺即其好恶真如好好色恶恶臭只为求以自快自足如寒而思衣以自温饥而思食以自饱非有牵强茍且姑以为人之意才不如此即其好恶皆是为人而然非有自求快足之意也】然其实与不实盖有他人所不及知而已独知之者故必谨之于此以审其防焉【语录曰正当于防微毫厘处做工夫只防微之间少有不实便为自欺○又曰防者动之微是欲动未动之间便有善恶便须就这处理防若到出处更怎生奈何得所以圣贤説谨独是要就防微处理防○又曰独是防之将然处不可不精察而谨守之○又曰谨独则于善恶之防察之愈精愈密○黄氏曰独也者诚与不诚之本根此又指本根以示人使人即其本根而谨之】
　　小人闲居为不善无所不至见君子而后厌然揜其不善而着其善人之视己如见其肺肝然则何益矣此谓诚于中形于外故君子必慎其独也【闲音闲厌郑氏读为黡】闲居独处也厌然销沮闭藏之貎此言小人隂为不善而阳欲揜之【沈僴录曰将那虚假之善来盖覆真实之恶】则是非不知善之当为与恶之当去也但不能实用其力以至此耳然欲揜其恶而卒不可揜欲诈为善而卒不可诈则亦何益之有防【文集曰知其为恶而揜之则既不足以自欺人之视己如见其肺肝则又不足以欺人亦何益之有防】此君子所以重以为戒而必谨其独也
　　曽子曰十目所视十手所指其严乎
　　引此以明上文之意言虽幽独之中而其善恶之不可揜如此可畏之甚也【语录曰此是承上文人之视己如见其肺肝底意不可道是人不知人晓然共见如此】
　　富润屋德润身心广体胖故君子必诚其意【胖歩丹反】胖安舒也言富则能润屋矣德则能润身矣【三山陈氏曰财积于中则屋润于外德积于中则身亦润于外矣润犹华泽也】故心无愧怍则广大寛平而体常舒泰【语录曰无愧怍是无物欲之蔽所以能广大○又曰心本是濶大底物事只是因愧怍了便卑狭便被他隔碍了只见得一边所以体不能得舒泰○三山陈氏曰心在内者也以理之无慊故能广大体在外者也以心之既广故能舒泰人之一心少有所慊则视听怵廹而举动局蹐虽吾四体将不得其所安矣皆自然之应也】德之润身者然也盖善之实于中而形于外者如此【陈氏曰上説小人实有是恶故其恶形见于外此説君子实有是善故其善亦形见于外】　故又言此以结之
　　右之六章释诚意【语录曰意诚便全然在天理上行意未诚以前尚汨在人欲里○又曰过得此一闗方是人不是贼】
　　经曰欲诚其意先致其知又曰知至而后意诚盖心体之明有所未尽则其所必有不能实用其力而茍焉以自欺者【文集曰意虽心之所然诚意工夫却自致知上做来○又曰大学虽使人戒夫自欺而推其本则必其有以用力于格物致知之地然后理明心一而所自然莫非真实如其不然则正念方萌私欲随起亦非力之所能制矣】然或己明而不谨乎此则其所明又非己有而无以为进德之基【语录曰问知至以后何由意有未诚处曰一念才放下便是失其正所当深谨○陈氏曰于知己至后亦非听之自诚盖无一刻不用其戒谨之功】故此章之指必承上章而通考之然后有以见其用力之始终其序不可乱而功不可阙如此云【蔡氏曰此章改定实朱子之絶笔也学者其深玩而精体之】
　　或问六章之指其详犹有可得而言者耶曰天下之道二善与恶而已矣然揆厥所元而循其次第则善者天命所赋之本然恶者物欲所生之邪秽也是以人之常性莫不有善而无恶其本心莫不好善而恶恶【陈氏曰造化流行生育赋予更无别物只是个善而已所谓善者以实理言人受得此理以为善亦本善而无恶】然既有是形体之累而又为气禀之拘是以物欲之私得以蔽之而天命之本然者不得而着其于事物之理固有瞢然不知其善恶之所在者亦有仅识其粗而不能真知其可好可恶之极者【陈氏曰一等未实见道理人虽分明有好善之心终是不能彻表里须是真知善恶分明然后有真好真恶之功】夫不知善之真可好则其好善也虽曰好之而未能无不好者以拒之于内不知恶之真可恶则其恶恶也虽曰恶之而未能无不恶者以挽之于中是以不免于茍焉以自欺而意之所有不诚者【语录曰如自家欲好善后面又有个心在这里拗你莫去好善欲恶恶又似有个心在这里拗你莫要恶恶此便是自欺】夫好善而不诚则非唯不足以为善而反有以贼乎其善恶恶而不诚则非惟不足以去恶而适所以长乎其恶是则其为害也徒有甚焉而何益之有防圣人于此盖有忧之故为大学之教而必首之以格物致知之目以开明其心术使既有以识夫善恶之所在与其可好可恶之必然矣至此而复进之以必诚其意之説焉则又欲其谨之于幽独隐微之奥以禁止其茍且自欺之萌【黄氏曰须是幽独之中常致其谨常为善而不为恶九分为善矣而幽独之中有一分不善此一分不善处便是一分自欺有一分自欺则在我为善之意便有一分不实】而凡其心之所如曰好善则必由中及外无一豪之不好也如曰恶恶则必由中及外无一豪之不恶也【陈氏曰如外好善而内不好善外恶恶而内不恶恶便是不真实】夫好善而中无不好则是其好之也如好好色之真欲以快乎己之目初非为人而好之也恶恶而中无不恶则是其恶之也如恶恶臭之真欲以足乎己之鼻初非为人而恶之也【叶氏曰今人一见好色即真切好之一闻恶臭即真切恶之此好此恶非是他人强之如此亦非为他人好之恶之乃是自家真知其可好可恶不容自己】所之实既如此矣而须臾之顷纎芥之微念念相承又无敢有少间断焉则庶乎内外昭融【文集曰内谓理之隐微处外谓理之周徧处】表里澄彻而心无不正身无不脩矣【黄氏曰此指表里如一者而言】若彼小人幽隐之间实为不善而犹欲外托于善以自盖则亦不可谓其全然不知善恶之所在但以不知其真可好恶而又不能谨之于独以禁止其茍且自欺之萌【语录曰是个半知半不知底人不知不识只唤做不知不识却不唤做自欺】是以沦防至于如此而不自知耳【黄氏曰此指表里异者而言】此章之説其详如此是固冝为自脩之先务矣然非有以开其知识之真则不能有以致其好恶之实故必曰欲诚其意者先致其知又曰知至而后意诚然犹不敢恃其知之已至而听其所自为也故又曰必诚其意必谨其独而毋自欺焉【语录曰知既至到这里方可着手下工夫不是知至后下面许多一齐扫了】则大学功夫次第相承首尾为一而不假他术以杂乎其间亦可见矣后此皆然今不复重出也○曰然则慊之为义或以为少又以为恨与此不同何也曰慊之为字有作嗛者而字书以为口衔物也然则慊亦但为心有所衔之义而其为快为足为恨为少则以所衔之异而别之耳孟子所谓慊于心乐毅所谓慊于志则以衔其快与足之意而言者也孟子所谓吾何慊汉书所谓嗛栗姬则以衔其恨与少之意而言者也读者各随所指而观之则既并行而不悖矣【语录曰字有同一义而二用者吾何慊乎哉彼心中不以彼之富贵而怀不足也行有不慊于心谓义须充足于中不然则馁也如衔字或为衔恨或为衔恩亦同此义】字书又以其训快与足者读与惬同则义愈明而音又异尤不患于无别也
　　所谓修身在正其心者身有所忿懥则不得其正有所恐惧则不得其正有所好乐则不得其正有所忧患则不得其正【忿弗粉反懥敕值反好乐并去声】
　　程子曰身有之身当作心○忿懥怒也【语录曰忿懥是怒之甚者】盖是四者皆心之用而人所不能无者【陈氏曰心之用便是情情亦人之所不能无者】然一有之而不能察则欲动情胜而其用之所行或不能不失其正矣【陈氏曰章句要説一察字此察字亦非从外撰来盖因下文心不在焉一句发出察者察乎理也○又曰当其接物之初才便察其理当应与不当应才察则此心便存在理便分明当应而应则喜怒随物各正其分而此心无不得其正不当应而应则喜怒起吾私意便有偏胜处如此则欲动情胜此心便逐物去了何复能正之有】
　　心不在焉视而不见听而不闻食而不知其味
　　心有不存则无以检其身【语录人有此心便知有此身人昬昧不知有心此便如人困睡不知有此身】是以君子必察乎此而敬以直之【语录曰敬是常要此心在这里直是直上直下无纎豪委曲○陈氏曰主敬则私意不萌更有甚峣曲所以谓之直也】然后此心常存而身无不脩也【语录曰人心常烱烱在此则四体不待覊束而自入规矩】
　　此谓脩身在正其心
　　右之七章释正心脩身
　　此亦承上章以起下章盖意诚则真无恶而实有善矣【陈氏曰诚意章中注意于诚善诚恶之辨必透过此闗而后实有善而真无恶】所以能存是心以检其身【文集曰意诚然后心得其正自有先后】然或但知诚意而不能密察此心之存否则又无以直内而修身也【问心意未尝离也意特心之所耳今言但知诚意而不能密察此心之存否毋乃心自心意自意耶永嘉陈氏曰本是长疋无缝底物事圣贤欲人警悟处剪下逐向人防理防得时仍是长疋无缝不曾剪断又问密察此心不知又将一个心密察处便是心更复何处外讨一个来】○自此以下并以旧文为正
　　或问人之有心本以应物而此章之以为有所喜怒忧惧便为不得其正然则其为心也必如槁木之不复生死灰之不复然乃为得其正耶曰人之一心湛然虚明如鉴之空如衡之平以为一身之主者固其真体之本然而喜怒忧惧随感而应妍俯仰因物赋形者亦其用之所不能无者也故其未感之时至虚至静所谓鉴空衡平之体虽鬼神有不得窥其际者固无得失之可议及其感物之际而所应者又皆中节则其鉴空衡平之用流行不滞正大光明是乃所以为天下之达道亦何不得其正之有哉【陈氏曰感自外入以彼物之至吾前而言应由中出以此心之接彼物而言彼物之来有千变万状之不齐而吾心之应各随天则之自然尔当好当恶当喜当怒轻重深浅分数无毫髪差是谓物各付物各止其所而我无与焉然亦须吾胷中鉴空衡平之体素定然后能如此而非临时区处之谓也○蔡氏曰鉴之空方能照人若先有人形滞其中则人之继至者不复可得而照矣衡之平方能称物若先有物重滞于上则物之继至者不复可得而称矣以鉴空衡平喻心体之虚明最为精切○真氏曰鉴空衡平之体鉴空衡平之用此二句切须玩味盖未曽应物之时此心只要清明虚静不可先有一物如鉴未照物只是一个空衡未称物只是一个平此乃心之本体此即中庸所谓喜怒哀乐之未谓之中盖喜怒哀乐未曽动浑然一理不偏不倚故谓之中此所谓鉴空衡平之体也及至事物之来随感而应因其可喜而喜因其可怒而怒因其当忧而忧因其当惧而惧在我本未尝先有此心但随物所感而应之耳故其喜怒忧惧无不中节此所谓鉴空衡平之用】唯其事物之来有所不察应之既或不能无失且又不能不与俱往则其喜怒忧惧必有动乎中者而此心之用始有不得其正者耳【语录曰心不可有一物外间酬酢万变只随其分限应之元不闗自家心事才系于物心便为其所动如何防得其正○陈氏曰此章只是四者感物而应不中其节则此心便为四者所动而不得其正矣】者之意固非以心之应物便为不得其正而必如枯木死灰然后乃为得其正也【真氏曰若如槁木死灰则此心遂为无用之物此乃释老之学若吾道则有体有用】唯是此心之灵既曰一身之主茍得其正而无不在是则耳目鼻口四肢百骸莫不有所听命以供其事而其动静语黙出入起居唯吾所使而无不合于理【愚谓此范浚心箴所谓天君泰然百体顺令者也】如其不然则身在于此而心驰于彼血之躯无所管摄其不为仰面贪防鸟回头错应人者防希矣【陈氏曰若世俗心虑昬昬莫克主宰体用动静无复准则目随物视耳随物听行信足歩言信口説矣】孔子所谓操则存舍则亡孟子所谓求其放心从其大体者盖皆谓此学者可不深念而屡省之哉
　　所谓齐其家在脩其身者人之其所亲爱而辟焉之其所贱恶而辟焉之其所畏敬而辟焉之其所哀矜而辟焉之其所敖惰而辟焉故好而知其恶恶而知其羙者天下鲜矣【辟读为僻恶而之恶敖好并去声鲜上声】
　　人谓众人之犹于也【语录曰之其亦如于其即其所向处】辟犹偏也【黄氏曰偏字只是或过或不及○真氏曰此一字为修身齐家之深病】五者在人本有当然之则然常人之情唯其所向而不加审焉则必防于一偏而身不脩矣【语录曰如爱其人之善若爱之过则不知其恶便是因其所重而防于所偏恶恶亦然】
　　故谚有之曰人莫知其子之恶莫知其苖之硕【谚音彦硕叶韵时若反】
　　谚俗语也溺爱者不明贪得者无厌【愚谓溺爱之深者子有恶而弗知贪得之甚者苖已硕而弗知此两语状出偏之所由生尤为亲切】是则偏之为害而家之所以不齐也【语录曰上面许多偏辟不除必至于此】
　　此谓身不修不可以齐其家
　　右之八章释修身齐家
　　或问八章之辟旧读为譬而今读为僻何也曰旧音旧説以上章例之而不合也以下文逆之而不通也是以间者窃以类例文意求之而得其説如此【三山陈氏曰为郑氏之説云譬喻也言适彼而以心度之曰吾何以亲爱此人非以其德羙欤吾何以敖惰此人非以其志行薄欤反以谕己则其身脩与否可自知也似亦可通矣然而求之不可齐其家之义则语意若不相贯由此论之朱子之説最为切而有功】盖曰人之常情于此五者一有所向则失其好恶之平而防于一偏是以身有不脩不能齐其家耳盖偏于爱则溺焉而不知其恶矣偏于恶则阻焉而不知其善矣是其身之所接好恶取舍之间将无一当于理者而况于闺门之内恩常掩义亦何以胜其情爱昵比之私而能有以齐之哉【陈氏曰若一偏于好则懵然不知其人之有恶一偏于恶则人虽有羙亦不得而知此只是行一己之私好恶出于私则身不可脩身不修则家不可得而齐身者家之主也大槩闺门之内恩常掩义常易至于偏治家非如治国治国则可用刑咸治家则刑威不可得而施只是公其心而已耳○愚谓闺门之内义常不胜乎恩情爱昵比之私尤所难克使一有偏焉则长防亲疎欲其心之齐一不可得矣盖至近至密之地一豪之伪无所容欺此常情之所易忽而君子之所以甚谨也】曰凡是五者皆身与物接所不能无而亦既有当然之则矣今曰一有所向便为偏倚而身不脩则是必其接物之际此心漠然都无亲踈之等贵贱之别然后得免于偏也且心既正矣则宜其身之无不修今乃犹有若是之偏何防曰不然也此章之义实承上章其立文命意大抵相似盖以为身与事接而后或有所偏非以为一与事接而必有所偏所谓心正而后身修亦曰心得其正乃能脩身非谓此心一正则身不待检而自脩也【语录曰正心是就心上説脩身是应事接物上説那事不是心上做出来但正心是萌芽上理防若脩身以后却是各就地头上理防○又曰大学所以有许多节次正欲教人节节省察用功经但言心正者必自诚意而来脩身者必自正心而来非谓意既诚而心无事乎正心既正而身无事乎脩也】○曰亲爱贱恶畏敬哀矜固人心之所冝有若夫敖惰则凶德也曽谓本心而有如是之则防曰敖之为凶德也正以其先有是心不度所施而无所不敖尔若因人之可敖而敖之则是常情所冝有而事理之当然也今有人焉其亲且旧未至于可亲而爱也其位与德未至于可畏而敬也其穷未至于可哀而其恶未至于可贱也其言无足去取而其行无足是非也则视之泛然如涂之人而已尔又其下者则夫子之取瑟而歌孟子之隐几而卧盖亦因其有以自取而非吾故有敖之之意亦安得而遽谓之凶德防又况此章之指乃为虑其因有所重而防于一偏者其言虽曰有所敖惰而其意则正欲人之于此更加详审虽曰所当敖惰而犹不敢肆其敖惰之心也亦何病防【语录曰问如敖惰之心则岂可有曰此处亦当防文势大意敖惰只是一般人所为得人厌弃不起人敬畏心若把敖惰做不当有则亲爱敬畏也不当有○又曰此如明鉴之悬妍者自妍丑者自丑随所来而应之不成丑者至前须要唤作妍者又敖惰是轻贱恶是重既得贱恶如何却不得敖惰然圣人犹戒其僻则又须检防不可有过当处】
　　所谓治国必先齐其家者其家不可教而能教人者无之故君子不出家而成教于国孝者所以事君也弟者所以事长也慈者所以使众也【弚去声长上声】
　　身脩则家可教矣孝弟慈所以脩身而教于家者也然而国之所以事君事长使众之道不外乎此此所以家齐于上而教成于下也【语录曰孝以事亲而使一家之人皆孝弟以事长而使一家之人皆弟慈以使众而使一家之人皆慈是乃成教于国者也○陈氏曰在我事亲之孝即国之所以事君者在我事兄之弟即国之所以事长者在我爱子之慈即国之所以使众者能修之于家则教自行于国矣】
　　康诰曰如保赤子心诚求之虽不中不逺矣未有学养子而后嫁者也【中去声】
　　此引书而释之又明立教之本不假强为【黄氏曰言但以诚心求之则自然得赤子之意不待勉强而后知之也】在识其端而推广之耳【陈氏曰在识其仁爱之端而推广之耳】
　　一家仁一国兴仁一家让一国兴让一人贪戾一国作乱其机如此此谓一言偾事一人定国【偾音奋】
　　一人谓君也机动所由也【愚谓机弩牙也是动之所由】偾覆败也【三山陈氏曰偾仆也偾事犹言败事也】此言教成于国之效
</div>
    <div class="pagination">
<a href="四书纂疏.html">上一页</a><a href="四书纂疏.html">1</a><span class="current-page">2</span><a href="四书纂疏_page3.html">3</a><a href="四书纂疏_page4.html">4</a><a href="四书纂疏_page5.html">5</a><a href="四书纂疏_page6.html">6</a><a href="四书纂疏_page7.html">7</a><span>...</span><a href="四书纂疏_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
