<!DOCTYPE html>
<html>
 <head>
  <meta charset="utf-8"/>
  <title>
   四书通 - 第 10 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四书通 - 第 10 页/共 45 页
  </h1>
  <div class="content">
   南容孔子弟子居南宫名縚【音滔】又名适字子容諡敬叔孟懿子之兄也【鲁人】不废言必见用也以其谨于言行故能见用于治【去声】朝【音潮】免祸于乱世也事又见第十一篇○或曰公冶长之贤不及南容故圣人以其子妻长而以兄子妻容葢厚于兄而薄于己也程子曰此以己之私心窥圣人也凡人避嫌者皆内不足也圣人自至公何避嫌之有况嫁女必量其才而求配尤不当有所避也若孔子之事则其年之长幼时之先后皆不可知唯以为避嫌则大不可避嫌之事贤者且不为况圣人乎【冯氏曰免于刑戮非必免于缧絏也缧絏之不免圣人所不能计也特计其能保首领耳葢世乱而刑戮易于陷之也唯谨身免祸庶保其妻子耳○通曰公冶长不免于缧絏南容得免于刑戮罪自外至者多旡妄之灾而言行之出于身者固自己求之之祸福也】
　　○子谓子贱君子哉若人鲁无君子者斯焉取斯【焉于防反】子贱孔子弟子姓宓【音伏】名不齐【鲁人】上斯斯此人下斯斯此徳子贱葢能尊贤取友以成其徳者故夫子既叹其贤而又言若鲁无君子则此人何所取以成此徳乎因以见鲁之多贤也○苏氏曰称人之善必本其父兄师友厚之至也【语録论语中説君子有説最髙者有大槩説者如言贤者之类圣人以子贱为君子哉若人亦是大槩説如南宫适出子曰君子哉若人一般○通曰按朱子所谓最髙者如君子不器之类是也所谓大槩説如言贤者之类此章是也】
　　○子贡问曰赐也何如子曰女器也曰何器也曰瑚琏也【女音汝瑚音胡琏力展反】
　　器者有用之成材夏曰瑚商曰琏周曰簠簋皆宗庙盛【平声】黍稷之器而饰以玉器之贵重而华美者也子贡见孔子以君子许子贱故以己为问而孔子告之以此然则子贡虽未至于不器其亦器之贵者欤【语録子贡是器之贵者可为贵用与贱者之器不同然毕竟只是器非不器也○胡氏曰器者各适其用而不能相通此以为有用之成材者因下文瑚琏而加重其词尔○饶氏曰在宗庙故曰贵盛黍稷故曰重饰以金玉故曰华美子贡之材可使从政为卿大夫是贵重也而又有言语文章之可观是华美也○通曰读集注者毎至此章以子贡未至于不器便是未至于子贱殊不知子贱之君子亦未便是君子不器之君子特子贱能有所取以成徳可充之以至于不器子贡虽有用之成材有所局而未至于不器也】
　　○或曰雍也仁而不佞
　　雍孔子弟子姓冉字仲弓【鲁人】佞口才也【语録佞不是谄佞是个口快底人却未问是不是一时言语便抵当得去】仲弓为人重厚简黙而时人以佞为贤故美其优于徳而病其短其才也
　　子曰焉用佞御人以口给屡憎于人不知其仁焉用佞【焉于防反】
　　御当也犹应答也给办也憎恶【去声】也言何用佞乎佞人所以应答人者但以口取办而无情实徒多为人所憎恶尔我虽未知仲弓之仁然其不佞乃所以为贤不足以为病也再言焉用佞所以深晓之【冯氏曰左氏传云寡人不佞葢以佞为才卫以柷鮀之佞治宗庙然顔子为邦之问夫子则告之以逺佞人者木讷者近仁多言者数穷佞多失言不佞不害其为贤也】○或疑仲弓之贤而夫子不许其仁何也曰仁道至大非全体而不息者不足以当之【真氏曰仁者兼该万善无所不备如人之头目手足皆具然后谓之人也○蔡氏曰爱之理心之徳六字所以训仁之义为甚切全体不息四字所以尽仁之道为甚大只此十字之约不惟诸儒累千百言莫能尽而前后圣贤所论仁字溥博精深千条万绪莫不总防于此十字之中吁妙矣哉○黄氏曰当理而无私心据所闻于师者而言此章即己之所见而言全体二字已足以该后章五字未尽之防葢亦因其所已闻而发其所独得欤故后章虽引师説以为据而或问中乃曰仁者心之徳而天之理也自非至诚尽性通贯全体无少间息不足以明之则亦引前章之説以释后章之防亦足以见前説之义为详且宻也○陈氏曰仁惟此心纯是天理之公无一毫人欲之私以间之乃可以当其名集注所谓全体云者非指仁之全体而言乃所以全体之也○饶氏曰此体字当作活字看即君子体仁之体仁之体本全故体此仁者不可以不全○通曰全体而不息五字如真蔡之説则仁之体本自浑全如陈饶之説则以人全体之愚玩朱子之意仁道至大是説仁全体而不息者是説仁者之人故着一者字葢仁只是人之本心所贵乎仁者于此心本体无一毫之亏欠又无一息之间断也】如顔子亚圣犹不能无违于三月之后况仲弓虽贤未及顔子圣人固不得而轻许之也
　　○子使漆雕开仕对曰吾斯之未能信子説【説音悦】漆雕开孔子弟子字子若【鲁人】斯指此理而言【语録斯之一字甚大漆雕开能自言吾斯之未能信则其所见已髙矣】信谓真知其如此而无毫髪之疑也开自言未能如此未可以治人故夫子悦其笃志○程子曰漆雕开已见大意故夫子悦之【语録大意便是本初处若不曾见得大意如何下手作工夫若已见得大意而不下手作工夫亦不可斯者非大意而何若推其极只是性葢帝之降衷便是吾斯之未能信他是不肯便做小底所谓有天民者达可行于天下而后行之者也○陈氏曰开于心体上未到昭晰融释处所以未敢出仕其所见处已自髙于世俗诸儒但其下工夫不到头故止于见大意耳曾防亦然】又曰古人见道分明故其言如此谢氏曰开之学无可考然圣人使之仕必其材可以仕矣至于心术之微则一毫不自得不害其为未信此圣人所不能知而开自知之其材可以仕而其器不安于小成他日所就其可量乎夫子所以説之也【饶氏曰集注释悦字有三朱子谓悦其笃志程子谓悦其己见大意谢氏谓悦其不安于小成其实相贯惟其见大意故不安于小成惟其不安于小成故笃志○通曰他章曰子乐此章曰子悦悦深于乐矣己见大意程子亦为曾防言之此章或问语録中发得己字极有意味葢漆雕开已见大意而未析其微曾防已见大意而易略其细使二子之学各有所进则其已然者固如此而其未然者当不止于此也如此看两己字皆有味】
　　○子曰道不行乘桴浮于海从我者其由与子路闻之喜子曰由也好勇过我无所取材【桴音孚从好并去声与平声材与裁同古字借用】
　　桴筏【房越反】也程子曰浮海之叹伤天下之无贤君也子路勇于义故谓其能从己皆假设之言耳子路以为实然而喜夫子之与已故夫子美其勇而讥其不能裁度【音铎】事理以适于义也【辅氏曰圣人欲浮海岂有愤世长徃之意其忧时闵道之心葢有不得已者故程子下一叹字又下一伤字且断以为假设之辞则圣人哀矜恻怛之仁蔼然见于言意之表子路不惟今日遂以夫子为必行而喜其与己其平日之所为多伤于刚果而不能裁度以适义如率尔之对迂也之言皆是也夫子所以教之○熊氏曰后章子欲居九夷亦此意○通曰此假设之辞也而圣人之时中存焉果哉末之难如荷蒉则非中矣子路以为实非中矣夫子之于子路扬而抑之教之以中也】
　　○孟武伯问子路仁乎子曰不知也
　　子路之于仁葢日月至焉者或在或亡不能必其有无故以不知告之
　　又问子曰由也千乘之国可使治其赋也不知其仁也【乘去声】
　　赋兵也古者以田赋出兵故谓兵为赋春秋传所谓悉索【所白反】敝赋是也【见襄公八年三十一年】言子路之才可见者如此仁则不能知也
　　求也何如子曰求也千室之邑百乘之家可使为之宰也不知其仁也
　　千室大邑百乘卿大夫之家宰邑长家臣之通号
　　赤也何如子曰赤也束带立于朝可使与宾客言也不知其仁也【朝音潮】
　　赤孔子弟子姓公西字子华【鲁人○语録浑然天理便是仁有一毫私意便是不仁三子之心不是都不仁但是不纯○张氏曰仁难言也而孟武伯遽问子路之仁若以为未仁则子路葢进于此者若以为仁则其全非圣人不居故告以不知也武伯可以深思而自省矣○熊氏曰与后篇由可使有勇求可使足民赤愿为小相章互见兵财礼乐乃国之大政而三子之才皆足以当之见圣门有用之学然治事之才易见本心之徳难全故夫子皆不许其仁○通曰仲弓重厚简黙在徳行之科夫子尚以为不知其仁则于由求以为不知其仁宜矣朱子于仲弓章或间独提出全体而不息五字葢谓仲弓地步未及乎此也集注以此为或在或亡不能必其有无则其去仲弓又何如哉】
　　○子谓子贡曰女与回也孰愈【女音汝下同】
　　愈胜也
　　对曰赐也何敢望回回也闻一以知十赐也闻一以知二
　　一数之始十数之终二者一之对也【胡氏曰十者数之终以其究极之所至而言二者一之对以其彼此之相形而言】顔子明睿所照即始而见终子贡推测而知因此而识彼无所不説告往知来是其验矣【语録明睿所照如个明镜在此物来必照推测而知者如将些子火逐些子照去辅氏曰闻一知十不是知一件限定知得十件只是知得周遍始终无遗闻一知二亦不是闻一件限定知得二件只是知得通达无所执滞然思与睿亦非两事但有生熟之异始则思而通久则明睿生而物无遗照矣】
　　子曰弗如也吾与女弗如也
　　与许也○胡氏曰子贡方人夫子既语以不暇又问其与回孰愈以观其自知之如何闻一知十上知之资生知之亚也闻一知二中人以上之资学而知之之才也子贡平日以己方回见其不可企及故喻之如此夫子以其自知之明而又不难于自屈故既然之又重许之此其所以终闻性与天道不特闻一知二而已也【熊氏曰顔子以下敏悟莫如子贡圣人多以回赐并称如告之以一贯告之以无言告之以性与天道非其他诸弟子所及也○通曰人之弗如人者多矣非自知者不能真知夫已之弗如非自屈者不能真言夫已之弗如此赐也之弗如夫子之所以深许之也】
　　○宰予昼寝子曰朽木不可雕也粪土之墙不可杇也于子与何诛【朽许久反杇音汚与平声下同】
　　昼寝谓当昼而寐【冯氏曰或云寝内寝也读如渊骞在寝之寝齐氏曰昼不居于由】朽腐也雕刻画也杇镘也言其志气昏惰教无所施也与语辞诛责也言不足责乃所以深责之
　　子曰始吾于人也听其言而信其行今吾于人也听其言而观其行于予与改是【行去声】
　　宰予能言而行不逮故孔子自言于予之事而改此失亦以重警之也【辅氏曰宰予以言语称于圣门而孟子亦以为善为説辞然论防则欲其短论仁则病其愚对社则失其义问五帝徳则夫子以为非其人至此则又深责之且自言于予之事而改此失则能言而行不逮可见矣】胡氏曰子曰疑衍文不然则非一日之言也○范氏曰君子之于学惟日孜孜毙而后己惟恐其不及也宰予昼寝自弃孰甚焉故夫子责之胡氏曰宰予不能以志帅气居然而倦是宴安之气胜儆戒之志惰也【真氏曰志谓心志气谓血气学者若能立志以自强则气从之不至于怠惰如将帅之有卒有纪律有号令则士卒虽欲惰而不可得苟心志不立则未免为血气所使孟子曰志者气之帅也学者欲去昬惰之病必以立志为先】古之圣贤未尝不以懈惰荒宁为惧勤励不息自彊此孔子所以深责宰予也听言观行圣人不待是而后能亦非縁此而尽疑学者特因此立教以警羣弟子使谨于言而敏于行耳【通曰子贡宰予皆在言语之科上章深许子贡能自知此章深责宰予不能自立言语足多尚哉葢志气当分将与卒志命于气则无将矣言行当分主与宾言浮于行则无主矣此固夫子所深责也】
　　○子曰吾未见刚者或对曰申枨子曰枨也欲焉得刚【焉于防反】
　　刚坚强不屈之意最人所难能者故夫子叹其未见申枨弟子姓名【鲁人】欲多嗜欲也多嗜欲则不得为刚矣○程子曰人有欲则无刚刚则不屈于欲谢氏曰刚与欲正相反能胜物之谓刚故常伸于万物之上为物揜之谓欲故常屈于万物之下自古有志者少无志者多宜夫子之未见也枨之欲不可知其为人得非悻悻自好者乎故或者疑以为刚然不知此其所以为欲耳【语録刚者外面退然自守而其中不屈于欲所以为刚悻悻者外面有崛强之貌便是有计较胜负之意此便是欲圣人观人直从里面看出见得他中无所主只是色庄要人道好便是欲也安得为刚○胡氏曰刚则己大物小欲则己小物大○冯氏曰有血气之刚有理义之刚枨之刚血气之刚也夫子所谓义理之刚也血气之刚物欲得以屈之闻之曰物之至神者莫如龙古之人有扰龙氏豢龙氏夫龙之神焉得豢而扰之有欲故也○通曰孟子论浩气曰至大至刚刚自是气之本体悻悻自好客气也非复本来所谓天之气也故或人于申枨惑其刚之似而夫子识其不刚之真】
　　○子曰曰我不欲人之加诸我也吾亦欲无加诸人子曰赐也非尔所及也
　　子贡言我所不欲人加于我之事我亦不欲以此加之于人此仁者之事不待勉强故夫子以为非子贡所及○程子曰我不欲人之加诸我吾亦欲无加诸人仁也施诸己而不愿亦勿施于人恕也恕则子贡或能勉之仁则非所及矣愚谓无者自然而然勿者禁止之谓此所以为仁恕之别【语録此是程子晚年看得如此分晓説出来如此明白此两句所以分仁恕者只是生熟难易之间耳○通曰本文无字自是子贡説勿字自是夫子説程子是借失子説恕之事以见子贡所言自是仁之事朱子谓程子晚年方看得如此分晓葢以今之学者多造次看了】
　　○子贡曰夫子之文章可得而闻也夫子之言性与天道不可得而闻也
　　文章徳之见乎外者威仪文辞皆是也性者人所受之天理天道者天理自然之本体其实一理也言夫子之文章日见乎外固学者所共闻至于性与天道则夫子罕言之而学者有不得闻者葢圣门教不躐等子贡至是始得闻之而叹其美也【陈氏曰文章固是性与天道之发然圣人教不躐等平时只是教人以文章到后来地位高方语以性与天道耳】○程子曰此子贡闻夫子之至论而叹美之言也【王氏曰此理在天未赋于物故曰天道此理具于人心未应于事故曰性即元亨利贞仁义礼知文章至显而易见此理至微而难言○通曰文章是夫子身上发见者固众人之所共闻生与天道是众人心中所禀受者而子贡反以为未得闻何也此不必为长逺之论但只是教不躐等四字圣人教人之序自有先后此不过子贡先受夫子文章之教以为可闻后得受夫子性与天道之教故始叹羙平日之所未闻耳】
　　○子路有闻未之能行唯恐有闻
　　前所闻者既未及行故恐复有所闻而行之不给也○范氏曰子路闻善勇于必行门人自以为弗及也故着之若子路可谓能用其勇矣【语録子路急于为善惟恐行之不彻譬如人之饮食珍羞异馔罗列在前须是吃得尽方好若吃不尽也徒然今人惟恐不闻既闻得冩在防子上便了不解自去着工夫○熊氏曰子路勇于力行而致知工夫不及所以有死于孔悝之难○通曰此即子路闻斯行之之勇门人以为弗及而着之夫子以为兼人而退之何也曰着之者门人弗及其行之勇也推敬之辞也退之者夫子恐其徒事乎行之勇也陶成之术也】
　　○子贡问曰孔文子何以谓之文也子曰敏而好学不耻下问是以谓之文也【好去声】
　　孔文子卫大夫名圉【音语】凡人性敏者多不好学位髙者多耻下问故諡法有以勤学好问为文者葢亦人所难也孔圉得諡为文以此而已○苏氏曰孔文子使太叔疾出其妻而妻之疾通于初妻之姊文子怒将攻之访于仲尼仲尼不对命驾而行疾奔宋文子使疾弟遗室孔姞【梁乙反】其为人如此而諡曰文【见左传哀公十一年】此子贡之所以疑而问也孔子不没其善言能如此亦足以为文矣非经天纬地之文也【见史记及昭公二十八年○语録古人諡法甚寛所谓节以一惠言只有一善亦取之节者节略而取其一善也孔文子固是不好只敏学下问亦是他好处周礼諡只有二十八字不成説孔文子与文王一般葢人有善多者则摘尤者一事以为諡亦有只有一善则只取其一善为諡而隠其恶如孔文子是也○冯氏曰諡法之为文者六而勤学好问居其一殆取诸此欤○通曰论语言文之諡者二孔文子以勤学好问为文公叔文子以锡民爵位为文文固不同也如唐昌黎宋杨大年王安石子朱子皆諡曰文而其所谓文者尤不同也】
　　○子谓子产有君子之道四焉其行己也恭其事上也敬其养民也惠其使民也义
　　子产郑大夫公孙侨【音乔○冯氏曰父公子发字子国公孙以王父为氏故亦谓国侨亦谓之子美】恭谦逊也敬谨恪也惠爱利也使民义如都鄙有章上下有服田有封洫庐井有伍之类【见左传襄公三十年○语録义字有刚断之意其养民则恵及使民则义恵字与义字相反便见得子产之政不専在于寛就都鄙有章处看见得义字在子产上不在民上有章是一都一鄙各有规矩有服是衣冠服用皆有等级高卑○辅氏曰田有封洫谓封疆也洫沟也庐井有伍谓庐舍也九夫为井使五家相保】○吴氏曰数【上声下同】其事而责之者其所善者多也臧文仲不仁者三不知者三是也【见左传文公二年】数其事而称之者犹有所未至也子产有君子之道四焉是也今或以一言葢一人一事葢一时皆非也【冯氏曰自其立谤政作丘赋制参辟铸刑书言之其所未尽者诚多也自春秋之时言之知君子之道者诚寡也圣人之言褒不溢美贬不溢恶称其所长之多而所短自不能掩尔○通曰孔门言恭不言敬言敬不言恭惟答樊迟问仁以恭敬并言恭主容敬主事恭字气象宏阔敬字工夫细宻子产之恭敬未足以语此故集注不以寻常训释释之恭谦逊也敬谨恪也至若使民义则独指都鄙有章之类而言先儒云子产精神全在义字上窃意集注亦重在此一义字据子产之事实岂不可曰行己恭如礼于死者与夫让不失礼事上敬如所谓忠厚而无二心养民恵如所谓济人乘舆今于使民义独迹其实而言者子政为政三年舆人颂之曰我有子弟子产教之我有田畴子产植之及其卒也孔子闻之曰古之遗爱也恵不其深乎夫民之所以颂之夫子所以哭之皆在使民义上此集注所以独归重于此也大抵恵字与义字相反夫子所以取之者以其恵而能义孟子所谓恵而不知为政姑指济人一事而言耳】
　　○子曰晏平仲善与人交久而敬之
　　晏平仲齐大夫名婴程子曰人交久则敬衰久而能敬所以为善【叶氏曰夫子在齐与平仲处者八年故知其如此○通曰敬易勉于暂而不能持于久此夫子所以善之也】
　　○子曰臧文仲居蔡山节藻棁何如其知也【棁章悦反知去声】臧文仲鲁大夫臧孙氏名辰居犹藏也蔡大也【陈用之曰冀多良马天下命良马者因谓之骥泸水黑天下命黑者因谓之卢蔡出天下命者因谓之蔡】节柱头斗栱也藻水草名棁梁上短柱也葢为藏之室而刻山于节画藻于棁也当时以文仲为知孔子言其不务民义而谄渎鬼神如此安得为知春秋传所谓作虚器即此事也○张子曰山节藻棁为藏之室祀爰居之义同归于不知宜矣【张子名载字子厚号横渠先生长安人祀爰居事见国语鲁语海鸟曰爰居○语录此章最好看便见圣人微显阐幽处○通曰旧説山节藻棁天子宗庙之饰藏之室而如此僣天子也集注不从之葢以经文但言不知而不言其不仁也夫子尝以务民之义敬鬼神而逺之为知故集注以不务民义而谄渎鬼神者为不知也】
　　○子张问曰令尹子文三仕为令尹无喜色三己之无愠色旧令尹之政必以告新令尹何如子曰忠矣曰仁矣乎曰未知焉得仁【知如字焉于防反】
　　令尹官名楚上卿执政者也子文姓鬭名谷【奴口反】于【音乌】菟【音徒】其为人也喜怒不形物我无间知有其国而不知有其身其忠盛矣故子张疑其仁【黄氏曰喜怒不形释三仕三己物我无间释旧政告新知有其国而不知有其身通释上两节】然其所以三仕三已而告新令尹者未知其皆出于天理而无人欲之私也是以夫子但许其忠而未许其仁也
　　崔子弑齐君陈文子有马十乘弃而违之至于他邦则曰犹吾大夫崔子也违之之一邦则又曰犹吾大夫崔子也违之何如子曰清矣曰仁矣乎曰未知焉得仁【乘去声】
　　崔子齐大夫名杼【直吕反】齐君庄公名光陈文子亦齐大夫名须无十乘四十匹也【冯氏曰大夫之富以马】违去也文子洁身去乱可谓清矣然未知其心果见义理之当然而能脱然无所累乎抑不得已于利害之私而犹未免于怨悔也故孔子特许其清而不许其仁○愚闻之师曰当理而无私心则仁矣今以是而观二子之事虽其制行之高若不可及然皆未有以见其必当于理而真无私心也子张未识仁体而悦于苟难遂以小者信其大者夫子之不许也宜哉读者于此更以上章不知其仁后篇仁则吾不知之语并与三仁夷齐之事观之则彼此交尽而仁之为义可识矣【语録二子地位亦甚髙后人因夫子不许他以仁便以二子之事为不足道此却不可须当思量二子所为如此高絶因如何而未足以尽仁就此处子细看便见得二子不易及而仁之体段不可容易看也○夷齐之忠清是有本底子文文子之忠清只唤做忠清○子文文子之忠清是就事上説若比干伯夷之忠清是就心上説若説心时伯夷比干虽无让国谏纣之事亦已是仁人葢二子忠清元自仁中出若子文文子夫子当时只见此两件事是忠与清不知其如何得仁也○陈氏曰仁者心徳之全其道甚大非可指一事而言若三仁夷齐之仁是于大变中做出见其当理而无私心之谓若子文文子但以一事之小者而欲信其大者则不可也○饶氏曰仁有以徳言者冇以事言者如雍也仁而不佞孟武伯问子路仁乎克伐怨欲不行可以为难皆是以徳言子文文子未知焉得仁伯夷叔齐求仁而得仁殷有三仁皆是以事言以徳言明非全体而不息者不足以当之以事言则当理而无私心者乃可以当之○通曰以事言则子文文子之事未必皆当理而无私心者也夷齐三仁之事皆能当理而无私心者也然集注释之又自有异于子文之忠则曰未知其皆出于天理之公而无人欲之私于文子之清则曰未知其心果见义理之当然而能脱然无所累乎于夷齐之仁则曰求以合乎天理之正而即乎人心之安于三仁之仁则曰不咈乎爱之理而有以全其心之徳其释仁字皆本当理而无私心之説然于诸子所以形容其心术之微者又自不同集注用意之精如此】今以他书考之子文之相楚所谋者无非僭王猾【户八反】夏之事文子之仕齐既失正君讨贼之义又不数嵗而复反于齐焉则其不仁亦可见矣【通曰子文知有楚而不知有周以春秋尊王之义责之不仁矣文子知有已而不知有齐以春秋讨贼之义责之不仁矣】
　　○季文子三思而后行子闻之曰再斯可矣【再去声】季文子鲁大夫名行父每事必三思而后行若使【去声】晋而求遭防之礼以行亦其一事也【见左传文公七年】斯语辞程子曰为恶之人未尝知有思有思则为善矣然至于再则已审三则私意起而反惑矣故夫子讥之【或问天下之事以义理断之则是非当否再思而已审以私意揣之则利害得防万变而无穷思至于再者欲人之以义制事而不汨于利害之私也○陈氏曰大凡应事一思底己是再思则亲切三思则计较起私意反生若夫为学之道则不厌思此只为应事言之○语録周公仰而思之夜以继日幸而得之坐以待旦又不止三也横渠先生曰未知立心恶思多之致疑已知立心恶讲治之不精讲治之思莫非术内虽勤而何厌推此求之可见】○愚按季文子虑事如此可谓详审而宜无过举矣而宣公篡立文子乃不能讨反为之使齐而纳赂焉【见左传文公十一年】岂非程子所谓私意起而反惑之验欤是以君子务穷理而贵果断不徒多思之为尚【王氏曰未思之前当务穷理既思之后当贵果断○郑氏曰圣人无思感而遂通贤人谨思而力行之如其中无所见且无所守虽多思也奚益曰再斯可矣有不尽之深意】
　　○子曰武子邦有道则知邦无道则愚其知可及也其愚不可及也【知去声】
　　武子卫大夫名俞按春秋传武子仕卫当文公成公之时文公有道而武子无事可见此其知之可及也成公无道至于失国而武子周旋其间尽心竭力不避艰险凡其所处皆知巧之士所深避而不肯为者而能卒保其身以济其君此其愚之不可及也【语録成公无道失国若智巧之士必且去深僻处隠避不肯出来武子竭力其间至诚恳恻不避艰险却能摆脱去祸患卒得两全非他能沉晦何以致此比以智自免之士武子却似个愚底人伹其愚得来好若使别人处之纵免祸患不失于此则失于彼○武子九世公族与国同休戚却与寻常无干涉底人不同○饶氏曰他人沉晦以为愚不过求以免患决不能不避艰险纵不能避艰险亦未必能保身济君此武子所以为不可及也】○程子曰无道能沉晦以免患故曰不可及也亦有不当愚者比干是也【通曰武子于卫为公族比干于纣为父族皆与国存亡者也特卫成公之患在外欲免之非沉晦不可纣之恶在已不谏之而诿于沉晦不可程子亦有不当愚五字最见时中之义】
　　○子在陈曰归与归与吾党之小子狂简斐然成章不知所以裁之【与平声斐音匪】
　　此孔子周流四方道不行而思归之叹也吾党小子指门人之在鲁者狂简志大而略于事也斐文貌成章言其文理成就有可观者裁割正也夫子初心欲行其道于天下至是而知其终不用也于是始欲成就后学以道于来世又不得中行之士而思其次以为狂士志意高逺犹或可与进于道也但恐其过中失正而或陷于异端耳故欲归而裁之也【语録问不説狷者曰狂底却有躯殻可以驱防狷者只是自守得些便道是了所谓言必信行必果者是也○孟子所记本亦只是此説狂狷即简不忘其初即不知所以裁之当时随圣人在外底却可照管他至留鲁者却不见得其所至如何然己説得成章成章是有首有尾如异端亦然虽是狂简非中然却做得这个道理成个物事自有可观不是半上落下故圣人虽得其狂简而不知所裁然亦取其成一个道理大率孔门弟子随其资质各能成就如子路之勇真个成得一个勇冉求之艺真个成得一个艺言语德行之科一齐被他做得成了○通曰大中至正所以为圣道之凖过中失正便易为异端之归此夫子所以思鲁之狂士而裁之也然曾晳可谓狂矣斯道之传不在晳而在其子参何哉晳不过狂者而参所谓中行之士也】
　　○子曰伯夷叔齐不念旧恶怨是用希
　　伯夷叔齐孤竹君之二子【史记列索隠孤竹君是殷汤所封相传至夷齐之父姓墨胎氏名初字子朝伯夷名允字公信叔齐名智字公达夷齐其諡也地理志云孤竹城在辽西令支县】孟子称其不立于恶人之朝不与恶人言与乡人立其冠不正望望然去之若将凂焉其介如此宜若无所容矣然其所恶之人能改即止故人亦不甚怨之也○程子曰不念旧恶此清者之量又曰二子之心非夫子孰能知之【语録此与顔子不迁怒意思柜似葢人之有恶我不是恶其人但是恶其恶尔到他既改其恶便自无可恶者○熊氏曰语言夷齐凡四见后篇求仁得仁章饿死首阳章逸民章皆清介之意独此言不念旧恶乃圣人明微处○通曰伯夷平日恶恶极重然恶其恶而不恶其旧日之恶此夫子所以之也大抵圣贤于人惟冀其方来之善不计其已徃之过】
　　○子曰孰谓微生高直或乞醯焉乞诸其邻而与之【醯呼西反】
　　微生姓高名鲁人素有直名者醯醋也人来乞时其家无有故乞诸邻家以与之夫子言此讥其曲意徇物掠美市恩不得为直也○程子曰微生高所枉虽小害直为大范氏曰是曰是非曰非有谓有无谓无曰直圣人观人于其一介之取与而千驷万钟从可知焉故以微事断之所以教人不可不谨也【辅氏曰大凡平心顺理以应物则为直若有一毫计较作为则不得为直人心非天理即人欲非自然则计较有一毫计较便非自然便是私欲才出此便入彼无间可容息也故乞醯之事虽若微末然迹其曲意徇物掠美市恩为委曲计较故程子以为所枉虽小害直为大○王氏曰范氏之言害其所以养心者不在于大朱子谓此句尤痛切日用间不可不警也○冯氏曰人谓申枨刚夫子以欲知其非刚人谓文仲知夫子以居蔡知其不知人谓微生髙直夫子以乞醯知其非直夫子知人之道葢如此○熊氏曰此与后章皆论人心术之微文公谓记言者以类相从充微生高不直之心其流必至有此可耻之事○通曰正大而天地之情可见才有曲意徇物便非天地正大之情故事体甚小而有害于心术则不小也】
　　○子曰巧言令色足恭左丘明耻之丘亦耻之匿怨而友其人左丘明耻之丘亦耻之【足将树反】
　　足过也【语録足者谓本当如此我却以为未足而添足之故谓之足若本当如此则是自足了乃不是足几制字如此类者皆有两意】程子曰左丘明古之闻人也【或问左丘明非传春秋者邪曰未可知也啖赵陆氏辨之于纂例详矣先友邓著作名名世考之氏姓书曰此人葢左丘姓而明名传春秋者乃左氏尔○洪氏曰左丘明其古之贤人欤七十子有左人郢而无左丘明则明非弟子也传春秋者左氏非左丘氏也注以为鲁太史杜元凯之序春秋皆误矣】谢氏曰二者之可耻有甚于穿窬【音俞】也左丘明耻之其所养可知矣夫子自言丘亦耻之葢窃比老彭之意又以深戒学者使察乎此而立心以直也【黄氏曰巧言令色足恭谄人也其可耻者卑贱而已内藏其怨外为之友奸人也其为险谲尤所可耻圣人视人以为可耻学者所当深戒不但可耻而已○陈氏曰穿窬者之志不过阴取货财而止若过谄以事人匿怨而面友其所包藏岂止于取货财之谓邪故可耻有甚于穿窬也○饶氏曰此上二章皆是教学者立心以直但微生高是无心失理之过左丘明所耻是有心悖理之恶举微生高是要人微事亦谨举左丘明是要人表里如一书曰何忧乎巧言令色孔壬匿怨而友其人即所谓孔壬者也在虞廷则于政事忧有此等人在孔门则于心术耻如此等人】
　　○顔渊季路侍子曰盍各言尔志【盍音合】
　　盍何不也
　　子路曰愿车马衣轻裘与朋友共敝之而无憾【衣去声】衣服之也裘皮服敝壊也憾恨也
　　顔渊曰愿无伐善无施劳
　　伐夸也善谓有能施亦张大之意劳谓有功易曰劳而不伐是也或曰劳劳事也劳事非己所欲故亦不欲施之于人亦通
　　子路曰愿闻子之志子曰老者安之朋友信之少者怀之
　　老者养之以安朋友与之以信少者怀之以恩一説安之安我也信之信我也怀之怀我也亦通【黄氏曰前説是作用后説是效验后説与绥斯来动斯和意思相类自是圣人地位但前説却有仁心自然物各付物有大地发生气象况顔子子路皆是就作用上説故前説为胜】○程子曰夫子安仁顔渊不违仁子路求仁又曰子路顔渊孔子之志皆与物共者也但有小大之差尔【语録子路有济人利物之心顔子有平物我之心夫子有万物各得其所之心○子路顔子孔子皆是将己与物对説子路便是个舍己忘私底意思今若守定他这説谓此便是求仁不成子路每日都无事只是如此当时只因子路偶然如此説出故顔子孔子各就上面説去使子路若别説出一般事则顔子孔子又就他那一般事上説然意思却只如此】又曰子路勇于义者观其志岂可以势利拘之哉亚于浴沂者也【辅氏曰子路虽有曽防气象而其实亦有不同曽防是知之事子路是行之事浴沂之知崇共敝之行实】顔子不自私已故无伐善知同于人故无施劳其志可谓大矣然未免出于有意也至于夫子则如天地之化工付与万物而已不劳焉此圣人之所为也今夫覊【音机】靮【音的】以御马而不以制牛人皆知覊靮之作在乎人而不知覊靮之生由于马圣人之化亦犹是也先观二子之言后观圣人之言分明天地气象凡看论语非但欲理防文字须要识得圣贤气象【胡氏曰以气象观之子路则发于意气者也顔子则循其性分者也夫子则浑然天理者也子路所以亚于浴沂者以其胷次洒落非势利所得而拘使无所滞碍即曽防之所至矣圣人固不可企及顔子地位亦高诚能先于货利之间思子路之勇决而袪其吝啬之心则于求仁之方亦庶防矣未可以其麄厉而忽之也○冯氏曰观此则知忠恕一贯之説矣顔季虽有小大之差然皆推己以及人者也○通曰子路是肯推己以及物顔子是不肯有己而无物夫子则如天地之无物不造而实聴夫物之自造者也其气象之不同如此哉】
　　○子曰己矣乎吾未见能见其过而内自讼者也已矣乎者恐其终不得见而叹之也内自讼者口不言而心自咎也人有过而能自知者鲜【上声下同】矣知过而能内自讼者为尤鲜能内自讼则其悔悟深切而能改必矣夫子自恐终不得见而叹之其警学者深矣【黄氏曰自讼而见于言不若自责于心之为深切也○冯氏曰不曰不见而曰未见不敢絶天下于无人也圣门诸子或不贰过或告之以有过则喜其余日化于夫子未应举无自讼其过者也或者其有所为而发与○通曰讼者欲胜人内自讼则能胜已】
　　○子曰十室之邑必有忠信如丘者焉不如丘之好学也【焉如字属上句好去声】
　　十室小邑也忠信如圣人生质之美者也夫子生知而未尝不好学故言此以勉人言美质易得至道难闻学之至则可以为圣人不学则不免为乡人而已可不勉哉【胡氏曰十室之邑尚有忠信如孔子者况以天下之大万民之众千载之逺其可以学而入圣者宜亦多矣然自孟子至今读书学问者不絶于世而求如曾闵者不能以一二数则以其不知孔子所好之学而好之耳○黄氏曰所以好学者正以其生知而自然好之也学者所以一出一入而不加之意正以其不知义理之切于吾身也苟知之葢有不容不好者矣○冯氏曰生质之美人所不可及也夫子则推以同乎人好学人之所可为也夫子则以为人不如我所以切责学者也○齐氏曰忠信者行道之质非见道之资也学者不能深知则不能笃行洙泗好学惟孔惟顔以其知之审尔至如曾子则博审思辨而得之者也不然质虽笃实终不能以自进矣】
　　雍也第六
　　凡二十九章篇内第十四章以前大意与前篇同【胡氏曰此篇前有一半与上篇大意同而八佾论礼乐之事亦与为政末相接大抵记圣人之言多以其类而卷袠之分特以竹简之编既尽而止其篇目则聊举其首二字以为之别尔】
　　子曰雍也可使南面
　　南面者人君听治之位【冯氏曰人君聴治之位必体天地阴阳之向背南面向明也天子诸侯之通称也】言仲弓寛洪简重有人君之度也【洪庆善曰语顔渊以为邦王者之佐也仲弓南面诸侯之任也】
　　仲弓问子桑伯子子曰可也简
　　子桑伯子鲁人胡氏以为疑即庄周所称子桑户者是也仲弓以夫子许已南面故问伯子如何可者仅可而有所未尽之辞简者不烦之谓【语録仲弓为人简重见夫子许其可以南面故以子桑伯子亦是一个简人来问】
　　仲弓曰居敬而行简以临其民不亦可乎居简而行简无乃大简乎【大音泰】
　　言自处以敬则中有主而自治严如是而行简以临民则事不烦而民不扰所以为可若先自处以简则中无主而自治疎矣而所行又简岂不失之大简而无法度之可守乎家语记伯子不衣冠而处夫子讥其欲同人道于牛马【详见説苑修文篇】然则伯子葢大简者而仲弓疑夫子之过许与【语録此段若不得仲弓下面更问一问人只认可也简便道了○居敬行简是有本领底简居简行简是无本领底简○黄氏曰以居对行则是以处身对行事明矣居敬而后可行简集注以敬则中有主而自治严程子以敬则心中无物或问以敬则心不放逸而义理着明则可以行简尤切实而有味也○王氏曰行简是于行事上简居简是于治已上简○业少蕴曰简者临下之道而非所以处己也书记舜之徳曰临下以简此仲弓所以可使南面也○通曰居敬是正心诚意修身事行简是齐家治国平天下事惟是平日心身所主者敬由是而行之家国天下皆自心身上推出来行之以简可也若夫心身上工夫既自疎略行之又复疎略则治己治人无非卤莽灭裂之为者矣可乎哉】
　　子曰雍之言然
　　仲弓葢未喻夫子可字之意而其所言之理有黙契焉者故夫子然之【语録简己是好资质较之烦苛琐细使人难事亦煞不同然须居敬以行之方好这亦见仲弓地歩煞高是有可使南面之基亦见得他深沉详宻处故夫子答之曰雍之言然○或问夫子之意但言其人之可而以其简者明其所以可虽不正言其居简之失而所谓可者固有未尽善之意仲弓乃能黙契圣人之微防而分别夫居敬居简之不同夫子所以深许之】○程子曰子桑伯子之简虽可取而未尽善故夫子云可也仲弓因言内主于敬而简则为要直内存乎简而简则为疎略可谓得其防矣又曰居敬则心中无物故所行自简居简则先有心于简而多一简字矣故曰大简【语録程子谓敬则自然简只説得敬中有简底意亦有自处以敬而所行不简却説不及圣人所以曰居敬曰行简二者须是周尽○世间有那居敬而所行不简者如上蔡説吕进伯是个好人极至诚只是烦扰便是请客也须临时两三番换食次又有不能居敬而所行却简易者每事不能劳扰得只从简径处行如曹参之治齐专尚清静及至为相毎日酣饮不视事】
　　○哀公问弟子孰为好学【冯氏曰师友父兄之道故称受教者为弟子】孔子对曰有顔回者好学不迁怒不贰过不幸短命死矣今也则亡未闻好学者也【好去声亡与无同】
　　迁移也贰复也怒于甲者不移于乙过于前者不复于后顔子克己之功至于如此可谓真好学矣【语録不迁怒不贰过是顔子好学之符验如此却不是只学此二件事○非礼勿视聴言动是做工夫处此是成效处○怒与过皆自己上来不迁不贰皆自克己上来○黄氏曰存养之深省察之明克治之力持守之坚故其未怒之初鉴空衡平既怒之后冰消雾释方过之萌瑕纇莫逃既知之后根株悉拔此其所以为好学而集注以为克己之功○熊氏曰不贰过是诚意不迁怒是正心○通曰克己是好学之工夫不迁怒不贰过是克己之功效】短命者顔子三十二而卒也既云今也则亡又言未闻好学者葢深惜之又以见真好学者之难得也【冯氏曰当是时曽子尚少好学而可以传道者惟顔子一人而已曰今也则亡言好学无存者也不曰不闻而曰未闻不敢以一己之闻见厚诬天下之无人又焉知来者之不如今也】○程子曰顔子之怒在物不在己故不迁有不善未尝不知知之未尝复行不贰过也【通曰右程子兼不迁怒不贰过説】又曰喜怒在事则理之当喜怒者也不在血气则不迁若舜之诛四凶也可怒在彼已何与焉如鉴之照物妍媸在彼随物应之而已何迁之有【通曰右专説不迁怒怒毎自血气而发顔子之怒在理而不在血气故不迁】又曰如顔子地位岂有不善所谓不善只是微有差失便能知之才知之便更不萌作张子曰慊于己者不使萌于再【通曰右専説不贰过须看程子微有差失四字葢顔子之失如一片白璧浑全但微有纎毫之玷才磨去即不复见依旧是元来一片白璧】或曰诗书六艺七十子非不习而通也而夫子独称顔子为好学顔子之所好果何学欤【王氏曰此是胡安定试程子论全自周子来】程子曰学以至乎圣人之道也【饶氏曰道者方法之谓言顔子所学是学以至乎圣人底方法也下文言学之道与学之得其道皆是此意】学之道奈何曰天地储【音除】精得五行之秀者为人其本也真而静其未发也五性具焉曰仁义礼智信【语録五性便是真未发便是静】形既生矣外物触其形而动于中矣其中动而七情出焉曰喜怒哀惧爱恶欲【陈氏曰喜爱欲三字有浅深喜方见于顔色爱则心中好之欲则贪意直注于彼必欲拏将来矣】情既炽而益荡其性凿矣故觉者约其情使合于中正其心养其性而已然必先明诸心知所往然后力行以求至焉【饶氏曰用工最要处在约其情使合于中约是工夫中是凖则四句便是约底工夫礼便是中底凖则能约其情使合于中则心得其正而不荡性得其养而不凿○通曰程子论顔子所好之学必自性善上説来秦汉以后诸儒未有及此者子朱子论学而时习之以为人性皆善而觉有先后正本于此程子此段议论又皆自周子太极圗説来天地储精此精字即是二五之精其本也真而静真字即是无极之真特周子自太极説来故先真而后精程子只自天地説起故先精而后真储字即自凝字自古言性未尝言五性圗説谓五行之生也各一其性故此曰五性具焉图説谓五性感动而善恶分万事出此则曰其中动而七情出焉葢五性感动之后有善有恶至于情既炽而益荡则全失其本来之善矣图説定之以中正仁义而主静圣人立人极之事此曰约其情使合于中学者克己之事又按本文又有尽其心则知其性之语今朱子节之也读者详焉则知朱子用意之精切矣】若顔子之非礼勿视听言动不迁怒贰过者则其好之笃而学之得其道也然其未至于圣人者守之也非化之也假之以年则不日而化矣今人乃谓圣本生知非学可至而所以为学者不过记诵文辞之间其亦异乎顔子之学矣【许氏曰心过常小身过常大顔子虽有心过无身过无身过易无心过难要当制之于心而已○饶氏曰不迁不贰皆是守而未化之事若怒自然不迁心无过可贰则化而无事于守矣○通曰此论始则曰学以至乎圣人之道也末则结之曰其未至于圣人守之也非化之也然则顔子之学学为圣人也其学未尝不得其道而其未至于圣人者不得其年耳天假之以年则过自然无而怒自然不迁又岂不迁怒不贰过之可言哉此夫子所以深惜之也】
　　○子华使于齐冉子为其母请粟子曰与之釡请益曰与之庾冉子与之粟五秉【使为并去声】
　　子华公西赤也使为孔子使也【辅氏曰或使于他邑或使于外国不可知也大夫无私交此未必为大夫时事又孔子将之楚先之以子路申之以冉有皆使之类也又如蘧伯玉使人于孔子大夫虽无私交若此类则无害也】釡六斗四升庾十六斗秉十六斛
　　子曰赤之适齐也乘肥马衣轻裘吾闻之也君子周急不继富【衣去声】
　　乘肥马衣轻裘言其富也急穷迫也周者补不足继者续有余
　　原思为之宰与之粟九百辞
　　原思孔子弟子名宪【宋人】孔子为鲁司防时以思为宰粟宰之禄也九百不言其量不可考
　　子曰毋以与尔邻里乡党乎
　　毋禁止辞五家为邻二十五家为里万二千五百家为乡五百家为党言常禄不当辞有余自可推之以周贫乏葢邻里乡党有相周之义○程子曰夫子之使子华子华之为夫子使义也而冉子乃为之请圣人寛容不欲直拒人故与之少所以示不当与也请益而与之亦少所以示不当益也求未逹而自与之多则己过矣故夫子非之葢赤苟至乏则夫子必自周之不待请矣原思为宰则有常禄思辞其多故又教以分诸邻里之贫者葢亦莫非义也张子曰于斯二者可见圣人之用财矣【语録这是见得圣人于小处也区处得恁地尽这便是一以贯之处○冯氏曰子华之使原思之宰非必同一时也记者以其辞受可互相发明故系于此耳子华在私以义使齐原思在公官有常禄圣人以子华之富故不继之以思之贫故多与之子华不继富原思周急也记者因圣人引周急不继富之语而系原思之为宰以明之○通曰常人之用财有合义有不合义圣人之用财即是圣人之义】
　　○子谓仲弓曰犂牛之子骍且角虽欲勿用山川其舎诸【犁利之反骍息营反舍上声】
　　犂杂文骍赤色周人尚赤牲用骍角角周正中牺牲也【永嘉陈氏曰以其角中程度也祭天地之牛角茧栗宗庙之牛角握社稷之牛角尺○冯氏曰犂服耕也古者养牲豢而不以犂凡牛之服耕者不用也郊用骍若乃其母虽犂其子乃色骍而始角不以犂而可中牺牲○通曰耕犂之説虽不与集注合然其説亦未为无理姑存之】用用以祭也山川山川之神也言人虽不用神必不舍也【饶氏曰山川诸侯所祭不言天地宗庙恐亦是可使南靣之意也】仲弓父贱而行恶故夫子以此譬之言父之恶不能废其子之善如仲弓之贤自当见用于世也然此论仲弓云尔非与仲弓言也○范氏曰以瞽叟为父而有舜以鲧为父而有禹古之圣贤不系于世类尚矣子能改父之过变恶以为美则可谓孝矣【陈用之曰卿大夫之子不修礼义则归之庶人庶人之子非不贱也能修礼义则可进为大夫智愚贵贱其可以类言哉○冯氏曰仲弓之父史传不着其恶但见夫子称犂牛之子以意逆之○通曰圣贤论子之不肖者则归之天至于子之胜其父者则毎喜谈而乐道之如于舜禹仲弓之类皆是也】
　　○子曰回也其心三月不违仁其余则日月至焉而己矣
　　三月言其久【语録三月只是言久尔非谓三月后必违也古人三月无君则吊去国三月则复诗人以一日不见如三月兮夫子闻韶三月不知肉味皆久之意】仁者心之徳心不违仁者无私欲而有其徳也日月至焉者或日一至焉或月一至焉能造其域而不能久也○程子曰三月天道小变之节言其久也过此则圣人矣不违仁只是无纎豪私欲少有私欲便是不仁尹氏曰此顔子于圣人未达一间者也若圣人则浑然无间断矣【冯氏曰或云过此将有时而违乎曰三月之久而不违则信不违矣但守之也非化之也】张子曰始学之要当知三月不违与日月至焉内外宾主之辨使心意勉勉循循而不能已过此防非在我者【语録循循勉勉便自住不得便自不由自身己只是这个难过才过得自要住不得○陈氏曰主则常在内时乎暂出而复入宾则常在外时乎一入而遽出又曰提出此语正欲学者扪心猛省若是为客乍入复出则为无家之人将来必大可哀○黄氏曰内外宾主之语语録有数条大略以屋为喻而在内者为主在外者为宾然有二説其一以仁为屋而心之出入为宾主其一以躯殻为屋而仁之存亡为宾主以文义言则前説胜以义理言则后説胜以文义言则心自是心仁自是仁以义理言则心即仁也仁即心也前説因孔子之言而为文后説则言心在便为仁不在便为不仁其防尤切当两存而并观之○通曰内外宾主四字观本文违字至字极分明违去也自内而去之外也至来也自外而来之内也不违仁如主人常在此屋之内而不暂去乎屋之外日月至焉者本亦自是主人但出外甚久自外时或来此故谓之客耳集注有其徳造其域六字已自带主客之意有其徳者如此屋吾所本有不违乎此屋则能有屋中之所有造其域者不过一入此屋之户限又复出去是为无家之人矣循循勉勉即是朱子所谓循循汲汲无欲速无敢怠也是学者用力于仁处】
　　○季康子问仲由可使从政也与子曰由也果于从政乎何有曰赐也可使从政也与曰赐也达于从政乎何有曰求也可使从政也与曰求也艺于从政乎何有【与平声】
　　从政谓为大夫【胡氏曰由求为季氏宰久矣此问从政谓可使为大夫否也葢宰有家事而已大夫则与闻国政也然康子卒不能与三子同升诸公此鲁之所以不竞也】果有决断达通事理艺多才能【饶氏曰求也旅泰山而不能救伐颛臾而不能止是不果也由也以正名为迂是不达也唯子贡达于事理占得地步却濶使其从政必不肯为季氏聚敛为卫辄死难】○程子曰季康子问三子之才可以从政乎夫子答以各有所长非惟三子人各有所长能取其长皆可用也【呉氏曰善用人者如医者之用药虽鸟喙甘遂马勃牛溲犹有所取况其才之美者乎　叶少蕴曰季路冉有皆尝为季氏宰而子贡又尝相康子以防呉是必将进之与共图国政故季子然以大臣问季冉二子其意可知也○齐氏曰季桓子垂没有遗言召孔子而康子止召冉求然则其先问由赐也意故在求而假之以发端耳○通曰三家自是以公族为大夫今以孔门之徒而可为大夫一则是圣门之学皆有用之才一以见圣人之于人能随人之所长而用其才】
　　○季氏使闵子骞为费宰【冯氏曰南蒯公弗扰屡以费畔】　闵子骞曰善为我辞焉如有复我者则吾必在汶上矣【费音秘为去声汶音问】
　　闵子骞孔子弟子名损【鲁人】费季氏邑汶水名在齐南鲁北境上闵子不欲臣季氏令使者善为己辞言若再来召我则当去之齐【洪氏曰季氏方専鲁不从有祸故从容语其使者而中有自全之计所谓直而不倨曲而不屈者也○王氏曰善为我辞从容而不迫必在汶上坚守不可夺○通曰集注不欲臣季氏五字闵子之心事白矣】○程子曰仲尼之门能不仕大夫之家者闵子曾子数人而已谢氏曰学者能少知内外之分皆可以乐道而忘人之势况闵子得圣人为之依归彼其视季氏不义之富贵不啻犬彘又从而臣之岂其心哉在圣人则有不然者葢居乱邦见恶人在圣人则可自圣人以下刚则必取祸柔则必取辱闵子岂不能早见而豫待之乎如由也不得其死求也为季氏附益夫岂其本心哉葢既无先见之知又无克乱之才故也然则闵子其贤乎【或问谢氏之説粗厉感奋若不近圣贤气象者亦以其足以立懦夫之志而已○辅氏曰刚者必取祸谓子路柔者必取辱谓冉求○曽氏曰孔子如万斛之舟蔽天之防故航海而无风涛之忧由求则敝舟也维檝未具而亦欲试焉其不覆溺也防希然则闵子之逃之也葢以栁下惠之不可学栁下惠之可者也】
　　○伯牛有疾子问之自牖执其手曰亡之命矣夫斯人也而有斯疾也斯人也而有斯疾也【夫音扶】
　　伯牛孔子弟子姓冉名耕【鲁人】有疾先儒以为癞【音赖】也【或问伯牛之癞以淮南子而言耳其信否不可知】牖南牖也礼病者居北牖下君视之则迁于南牖下使君得以南面视已【胡氏曰此説见乡党疏又按寝庙制无北牖然北方有小牖谓之厞因天光漏入而得屋漏之名恐北牖指此也室西南隅曰奥奥南有牖】时伯牛家以此礼尊孔子孔子不敢当故不入其室而自牖执其手葢与之永诀也命谓天命言此人不应有此疾而今乃有之是乃天之所命也然则非其不能谨疾而有以致之亦可见矣【或问命者何也曰有生之初气质之禀葢有一定而不可易者孟子所谓莫之致而至者也○叶少蕴曰子罕言命而于顔渊伯牛之死再致意焉○范纯夫曰孟子谓知命者不立乎岩墙之下尽其道而死者正命也顔冉皆尽其道而死故曰命○通曰不能谨疾以至于死者不可以命言之矣】○侯氏曰伯牛以徳行称亚于顔闵故其将死也孔子尤痛惜之【侯氏名仲良字师圣河束人】
　　○子曰贤哉回也一箪食一瓢饮在陋巷人不堪其忧回也不改其乐贤哉回也【食音嗣乐音洛】
  </div>
  <div class="pagination">
   <a href="四书通_page9.html">
    上一页
   </a>
   <span>
    ...
   </span>
   <a href="四书通_page5.html">
    5
   </a>
   <a href="四书通_page6.html">
    6
   </a>
   <a href="四书通_page7.html">
    7
   </a>
   <a href="四书通_page8.html">
    8
   </a>
   <a href="四书通_page9.html">
    9
   </a>
   <span class="current-page">
    10
   </span>
   <a href="四书通_page11.html">
    11
   </a>
   <a href="四书通_page12.html">
    12
   </a>
   <a href="四书通_page13.html">
    13
   </a>
   <a href="四书通_page14.html">
    14
   </a>
   <a href="四书通_page15.html">
    15
   </a>
   <span>
    ...
   </span>
   <a href="四书通_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
