<!DOCTYPE html>
<html>
<head>
    <meta charset="UTF-8">
    <title>四书逸笺 - 第 9 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书逸笺 - 第 9 页/共 12 页</h1>
    <div class="content">　　西子遗事
　　孟子疏引史记云西施越之美女毎入市人愿见者先输金钱一文此事他书不载
　　帝使九男
　　帝使九男事舜或疑丹朱子安得离国按世纪云尧有十子娶散宜之女曰女皇生丹朱又有庶子九人是事舜之九男皆庶子也赵注云九子事舜以为师
　　舜弟妻兄妹
　　舜有弟象娶尧二女娥皇女英世所习闻陈心叔引大戴礼帝系篇云帝娶帝尧之子谓之女匽注者以娥皇女英女匽为三妃汉地理志云陈仓有舜妻育冢祠则舜有四妻矣山海经云舜娶葵【一作登】比氏生宵明烛光则舜又有一妻矣列子云舜弟妹之所不亲也父母之所不安也纲目注云舜妹名伙手列女传云瞽瞍欲杀舜女弟系怜之则舜有二妹矣越絶书云舜父顽母嚚兄狂弟傲尸子云舜事亲养兄为天下法则舜又有兄矣事或出于附防然人知舜有弟而不知有兄妹知有妻娥皇女英而不知有女匽育葵比氏附纪于此以资博览
　　南河之南
　　赵注南河之南逺地南夷也故言然后之中国按南夷与中国对上下文义贯通此古注之最用意者【刘熈云南河之南九河之最南者按九河皆在北不得云南河当以冀州最南者为是其地殆不可考】
　　舜居尧丧
　　后汉书李固传昔尧殂之后舜仰慕三年坐则见尧于墙食则见尧于羮此舜居尧丧之实事今文家用见羮见墙事泛作景慕语非
　　舜之子
　　舜之子九人不独商均皇甫谧云娥皇无子商均女英生也次子季厘封于缗后为桀所灭
　　屈产
　　屈产泉名马饮此泉者良见寰宇记
　　去其籍
　　周礼司徒之职阙司禄一官三礼辨云孟子谓爵禄之制诸侯恶其害己而去其籍此其证也
　　大国井田之数
　　汉志开方法大国地方百里为方十里者百提封万井为田当九百万亩除山林陵麓沟洫城郭宫室涂邑三分去一计田三百万亩外实有井六千六百六十六井井之三之二计得田六百万畆整
　　次国井田之数
　　次国地方七十里以开方法计之为方十里者四十有九为方一里者四千九百为田四百四十一万亩三分去一除田一百四十七万亩外实有井三千二百六十六井井之三之二为田计二百九十四万亩
　　小国井田之数
　　小国地方五十里以开方法计之为方十里者二十有五为方一里者二千五百为田二百二十五万亩三分去一除田七千五百亩外实有井一千六百六十六井井之三之二为田计一百五十万亩
　　附庸
　　郑氏注小城曰附庸纂笺引项氏云王莽封诸侯置附城则汉人盖以城解庸也庸即墉古文不成国谓之附城犹今言支郡为属城也【春秋繁露云附庸字者方三十里名者方二十里氏者方十五里】
　　馆甥贰室
　　世纪尧见舜处之贰室赐之絺衣与琴为筑宫室封之虞土
　　击柝注譌
　　赵注柝行夜所击木也行夜犹今之巡夜周礼司寤氏掌以星分夜以诏夜士郑注云主行夜徼候者今集注譌作夜行只倒一字便説不去
　　台无餽
　　左昭七年传王臣公公臣大夫大夫臣士士臣皁皁臣舆舆臣隶隶臣僚僚臣仆仆臣台人有十等台为最下云台无餽以明缪公当愧悟之后不独使之尊者不以相扰即最下如台亦不复致餽然后贤者得以脱然自处斯其为优贤之至而改悔之深也
　　市井之臣二句本仪礼
　　仪礼凡称于君宅者在邦则曰市井之臣在野则曰草莽之臣庶人则曰刺草之臣孟子语本此少庶人一句
　　市井
　　市井説不一按古者因井为市故曰市井无他义也
　　告子
　　告子姓告名不害兼治儒墨之道尝学于孟子见赵岐告子章句注
　　湍水
　　赵注湍水圜也谓湍萦水也孙氏疏云萦回之水陆氏善经注云湍波流也集注盖兼从之
　　白羽之白四句
　　马总意林引孟子云白羽白性轻白雪白性消白玉白性贞虽俱白其性不同也按此乃赵氏孟子注文止易性坚为性贞经义考采入孟子逸句中失检
　　易牙名
　　易牙名巫牙其字也见孔颖达左传疏
　　孙氏疏引奕秋语
　　孙奭孟子疏引传记云奕秋通国之善奕也有歌者止而聴之则奕败笙汨之也隶首天下之善算也有鸿鹄过弯弓拟问以三五则不知鸿鹄乱之也孙氏以为亦孟子之言按二事见子华子意与此略同而文气散缓不类此所引疑别有所谓传记
　　韩诗外传引放心章
　　韩诗外传引孟子放心章有其于心为不若鸡犬哉不知类之甚矣悲夫终亦必亡而已矣数句在有放心而不知求下学问之道无他上
　　赵孟
　　左传晋未可媮有赵孟以为大夫云云晋赵氏世呼赵孟犹智氏呼智伯云尔【张存中四书通证云赵孟乃襄子至烈侯之通称】
　　膏粱
　　赵注膏粱细粱如膏者也孙氏疏引礼云公食大夫稻粱为嘉膳则膏粱味之至珍者也按如膏之粱有文之绣令善之闻广逺之誉毎两字皆一虚一实自为对仗今集注膏训肥肉则两字皆实与文绣字不相属对矣
　　曹交
　　王氏应麟曰曹交赵氏注云曹君之弟按左传哀公八年宋灭曹至孟子时曹亡久矣曹交盖以国为氏者
　　矶
　　説文矶石激水也广韵云大石激水孙奭孟子疏云譬如石之激水顺其流而激之正韵引孟子是不可矶亦云石激水曰矶今集注训水激石与诸书异
　　杞梁之妻
　　孟子疏杞梁之妻即孟姜也
　　束牲载书
　　集注葵邱之防陈牲而不杀匵书加于牲上乃谷梁传之文太原阎氏据左传士庄子为载书周礼司盟掌盟载之法指驳集注殆未检谷梁也
　　南阳
　　赵注山南曰阳岱山之南谓之南阳疏云岱山即太山在齐之南四书备考引南阳府之南阳县误
　　滑厘
　　滑厘姓禽墨子弟子慎子师也慎子名到集注滑厘慎子名盖承赵注而误【按慎子云滑厘不识者言不独我不识此我师事之滑厘所不识也盖甚不解之辞　古疏引史记墨子云公输子意欲杀臣杀臣宋莫能守可攻也然臣之弟子滑厘等三百人已持守国之器在宋城上而待楚寇也是滑厘盖善用兵者故慎子特举以对】
　　白圭治水
　　韩非子曰白圭之行隄也塞其穴此以邻为壑之证
　　饥饿【陈子章】
　　饥饿泛训饥非盖饥而至饿故不能出门户韩子云家有常业虽饥不饿淮南子云宁一日饥毋一旬饿以二説推之饿甚于饥黄公説字云饥犹可生饿则至死故言饿殍不言饥殍
　　畴古注
　　赵注畴一井也疏云不知一井何据今集注畴耕治之田本説文又蔡邕云麻田为畴见前汉天文志注
　　范
　　赵注范齐邑王庶子所封食也盖王子食邑在范故自范望见王子今集注删王庶子句
　　革车虎贲
　　孔安国注革车百夫长所载车虎贲百夫长也
　　盆成括
　　赵注盆成括尝欲学于孟子问道未达而去后仕于齐【晏子春秋云盆成括父之孝子兄之顺弟也】
　　记曾子不忍食羊枣
　　人知曾子孝于父不忍食羊枣不知曾子孝于母不忍食生鱼孝子传云曾参食生鱼甚美因吐之人问其故参曰母在之日不知生鱼味今我食美故吐之遂终身不食生鱼
　　记近圣人之居二句
　　左哀七年传公伐邾及范门犹闻钟声又云鲁击柝闻于邾故曰近圣人之居若此其甚也按邹本邾子之国
　　附录
　　黎民
　　四书辨疑云黎本训众又训黒所用各不同诗书称黎民者先儒皆解为众民近世始有黒发黔首之説按黎民与黔首不同黔有首字相配语意自圆黎民中间本无发字训黎为黒是为黒民文公诗传东莱读诗记解民靡有黎亦皆训黒是民靡有黒不知黒为何物也此黎字仍当训众盖言五十七十者衣帛食肉其余众民亦不饥不寒不必解黒发与颁白对也
　　折枝
　　折枝陆氏善经谓折草树枝集注从之与为长者意殊不属赵氏注按摩折手节解罢枝也亦费力陆筠云枝肢古通用谓罄折腰肢揖也
　　符节
　　周礼符节注如今宫中诸官诏符也汉制以竹为之长六寸分而相合师古注亦云取象竹节今集注云以玉为之篆刻文字按诸家训符节皆不云玉且符节门闗所用给付不常篆刻文字恐不能画一周礼玺节注云今之印章也玺字从玉以玉为印章故可篆刻文字符字从竹不应反用玉语录引牙璋起军旅为用玉之证按符节非军旅所用似不可据以为例
　　君子之泽章
　　泽注云流风余韵按君子之流风余韵虽百世可也五世安得遂斩新郑髙氏曰泽谓容貌色泽犹礼云手泽口泽也盖五世之内其人虽不可见见其人者犹有存焉其形容音响尚有称述之者至于五世见其人者亦皆已殁而形容音响不复可知矣故泽皆五世而斩
　　税冕
　　程友菊四书辨云税字集注音脱冕何等物而可作常冠戴之以行按税仍当是输芮切收也敛也谓甫脱去冕不暇收拾即便行也
　　邱民
　　赵注邱十六井也邱民谓邱甸之民得乎邱甸之民便可为天子犹有田一成有众一旅之意
　　追蠡
　　赵希鹄曰追琢也今画家滴新粉隆起处犹谓之追粉蠡剥蚀也追蠡言禹之钟款文追起处剥蚀也又笔乗云蠡音礼説文云虫之木中追当为追击之追盖髙子以禹乐用之者多故凡追击之处摧残如蠡齧木之形也赵氏释追云钟纽释蠡云欲絶之貌与丰氏説略同但少周礼所谓旋虫二句故集注用丰氏説【按追蠡细故无闗义要诸説互异若此盖古人之言初无定质解者赤无定诂得其意而通之皆可以从容玩索而有得焉故凡于义未害可备一説者不妨兼收要在决择不苟耳】
　　既入其苙
　　宋王勉夫云苙香草白芷之类豚之所甘既放之得所又从而招之非善治邪説者也如此则苙字招字皆从本义本音而与説书之防正自相通【按隋志云赵岐注孟子十四卷又有郑亢注孟子七卷綦毋邃孟子九卷唐书艺文志又云孟子注凡四家计三十五卷宋孙奭云至于皇朝崇文总目孟子独存赵岐注十四卷唐陆善经注七卷故朱子集注率参用二家本之赵氏者尤多间有赵注可采而集注失引者略为表出盖补遗之意非敢缪于朱子也】
　　附记
　　孟子逸篇
　　性善　辨文　説孝经　为政
　　王充曰孟子作性善之篇及其不善物乱之也赵岐曰孟子外书四篇其文不能宏深不与内篇相似非孟子本真后世依放而托之者也孟子逸句
　　按朱氏经义攷所采孟子逸句文义多与内篇相似疑引书者增损其辞而为之其与内篇文异者则又赵岐所云文不宏深非其本真者也今就朱书所引复加择别附记于后以备参考
</div>
    <div class="pagination">
<a href="四书逸笺_page8.html">上一页</a><span>...</span><a href="四书逸笺_page4.html">4</a><a href="四书逸笺_page5.html">5</a><a href="四书逸笺_page6.html">6</a><a href="四书逸笺_page7.html">7</a><a href="四书逸笺_page8.html">8</a><span class="current-page">9</span><a href="四书逸笺_page10.html">10</a><a href="四书逸笺_page11.html">11</a><a href="四书逸笺_page12.html">12</a><a href="四书逸笺_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
