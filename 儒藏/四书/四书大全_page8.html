<!DOCTYPE html>
<html>
 <head>
  <meta charset="utf-8"/>
  <title>
   四书大全 - 第 8 页/共 47 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四书大全 - 第 8 页/共 47 页
  </h1>
  <div class="content">
   子曰毋以与尔邻里乡党乎
　　毋禁止辞五家为邻二十五家为里万二千五百家为乡五百家为党言常禄不当辞有余自可推之以周贫乏盖隣里乡党有相周之义○程子曰夫子之使【如字】子华子华之为【去声下为之同】夫子使【去声】义也而冉有乃为之请圣人寛容不欲直拒人故与之少所以示不当与也请益而与之亦少所以示不当益也求未逹而自与之多则已过矣故夫子非之盖赤茍至乏则夫子必自周之不待请矣原思为宰则有常禄思辞其多故又教以分诸邻里之贫者盖亦莫非义也张子曰于斯二者可见圣人之用财矣【朱子曰冉子与之粟五秉圣人亦不大叚贵他而原思辞禄又谓与尔隣里乡党者看来圣人与处却寛于斯二者可见圣人之用财虽是小处也莫不恰好便是一以贯之处○问冉子请粟圣人不与之辨而与之益之曰圣人寛洪可以予可以无予予之亦无害但不使伤惠耳○南轩张氏曰子华为夫子使于齐使子华而有所不给则夫子固周之矣而子华无是之患也其使也为师使以义行之去以义行而其资足以给则可以无与也冉有为其母请疑可以与也故与之少以见其义而冉子莫喻也原思为宰宰有常禄粟虽多不得而辞也使原思虽甚有余而其常禄亦岂得而辞哉故圣人于子华谓周急不继富于原思谓毋以与尔邻里乡党其义可见矣盖取与辞受莫不有其则焉天之理也圣人従容而不过贤者审处而不违若以私意加之则失其权度或与其所不当与为伤惠而或辞其所不当辞亦反为有害于廉矣○觉轩蔡氏曰杨氏谓君子之于辞受取予之际茍非其义一介不以予人茍以其道舜受尧之天下亦不为泰而士或以啬与为吝寡取为廉者皆不知此也以冉求原思之贤犹不免是况世之纷纷者乎朱子云此説固然子华之冨所不当继也而夫子于冉子之请犹与之釜犹与之庾不直拒之也原思之辞所不当辞也而夫子未尝疾之又教之以有余则当推之以及邻里则圣人寛容崇奨廉退之意亦畧可见矣然则学者未得中行不幸而过宁与无吝宁廉无贪又不可不知也模按朱子广杨氏未尽之意深有补于世教且使世之吝者不得托于一介不与之説以盖其陋贪者不得托于舜受尧天下之説以便其私而轻财重义清苦廉逊之人亦将得以自见故并录之学者所宜深玩也○厚斋冯氏曰子华之使原思之宰非必同一时也记者以其辞受可互相发明故系于此尔○新安陈氏曰一义字可断尽此章弟子为师使义也自富而请粟请益非义也不继富而与之少亦义也宰常禄当与义也有余以周乡邻亦义也夫子于赤非吝于思非奢辞受取予惟视义之当否尔冉求为请自多与以为惠原宪甘贫辞常禄以为廉皆察义未精故也】
　　○子谓仲弓曰犂牛之子骍且角虽欲勿用山川其舍诸【犂利之反骍息营反舍上声】
　　犂杂文骍赤色周人尚赤牲用骍角角周正【完全端正】中【去声】牺牲也【潜室陈氏曰祭天地之牛角兰栗宗庙之牛角握賔客之牛角尺以其色旣赤又且角中程度也】用用以祭也山川山川之神也言人虽不用神必不舍也仲弓父贱而行【去声】恶故夫子以此譬之言父之恶不能废其子之善如仲弓之贤自当见用于世也然此论仲弓云尔非与仲弓言也○范氏曰以瞽叟为父而有舜以鲧为父而有禹古之圣贤不系于世类尚矣子能改父之过变恶以为美则可谓孝矣【问子谓仲弓曰犂牛之子骍且角伊川谓多一曰字意以仲弓为犂牛子也考之家语仲弓生于不肖之父其说可信否朱子曰圣人必不肯对人子説人父不善○问此章前后作用人不以世类南轩以仲弓言焉知贤才之故故孔子教之用人此説牵合然亦似有理脉曰横渠言大者茍立虽小未纯人所不弃也今敬夫此説无他只是要回互不欲説仲弓之父不肖尔何不虚心平气与他看古人贤底自贤不肖底自不肖称其贤可以为法语其不肖可以为戒或曰恐是因仲弓之父不肖而微其辞曰圣人已是説了此亦何害大抵人被人説恶不妨但要能改过过而能改则前愆顿释昔日是不好底人今日自好事自不相干何必要回互然又要除却曰字此曰字留亦何害如子谓顔渊曰吾见其进也不成是与顔渊説况此一篇大率是论他人不必是与仲弓説也只苏氏却説此乃是论仲弓之徳非是与仲弓言也○庆源辅氏曰犂牛杂文虽不堪作牺牲然其所生之子其色则骍其角则正则必将取以为牺牲用矣固不可以其母之犂而废其子之骍也虽欲勿用人之私意也山川其舍诸理之所不容废也】
　　○子曰回也其心三月不违仁其余则日月至焉而已矣
　　三月言其久【朱子曰三月只是言其久尔非谓三月后必违也古人三月无君则吊去国三月则复诗人以一日不见如三月兮夫子闻韶三月不知肉味皆久之意】仁者心之徳心不违仁者无私欲而有其徳也日月至焉者或日一至焉或月一至焉能造【七到反】其域【新安陈氏曰造仁之域如云入圣域】而不能久也【朱子曰仁与心本是一物被私欲一隔心便违仁去却为二物若私欲既无则心与仁便不相违合成一物心犹镜仁犹镜之明镜本来明被尘垢一蔽遂不明若尘垢一去则镜明矣顔子三个月之久无尘垢其余人或日一次无尘垢少间又暗或月一次无尘垢二十九日暗亦不可知○或问顔子三月不违仁是无纎毫私欲则自余门弟子日至月至者常为私欲所汨乎西山真氏曰欲字有轻重常人之心无非私欲汨乱之时若孔门弟子日至月至者虽未到无纎毫私欲之地然亦必皆寡欲矣孟子教人只云养心莫善于寡欲周子又进一歩教人曰由寡以至于无顔子三月不违者已到无欲之地自余则寡欲而已所以未如顔子也○赵氏曰三月姑借以言其久日月亦借以言其暂】○程子曰三月天道小变之节言其久也过此则圣人矣不违仁只是无纎毫私欲少有私欲便是不仁【程子曰顔子经天道之变而为仁如此其能久于仁也过此则従心不逾矩圣人也故孔子惜其未止○朱子曰顔子三月不违只是此心常存无少间断自三月后却未免有毫髪私意间断在顔子念虑之间间有不善处却能知之而未尝复行也○顔子岂直恁虚空湛然常闭门合眼静坐不应事不接物然后为不违仁也顔子有事亦须应须饮食须接賔客但只是无一毫私欲耳】尹氏曰此顔子于圣人未逹一间者也【新安陈氏曰间平声际也如孟子其间不能以寸此语本子问神篇顔渊亦潜心于仲尼矣未达一间尔】若圣人则浑【上声】然无间断矣【间去声断徒玩反后凡言间断音同○朱子曰顔子犹不能无违于三月之后不是三月后一向差去但只于道理久后畧断一断便接续去若无这些子间断便是圣人所以与圣人未达一间者以此○新安陈氏曰心本仁也心而违仁私欲间断之耳日月至焉者私欲间断之时多天理纯全之时少顔子克去己私为仁渐熟故能三月之久心不违仁然犹未免三月之后或至于违仁也使过此而能浑然无间断则与圣人之纯亦不已者一矣】张子曰始学之要当知三月不违与日月至焉内外賔主之辨使心意勉勉循循而不能已过此几非在我者【朱子曰三月不违者仁在内而我为主也日月至焉者仁在外而我为客也诚知辨此则不安于客而求为主于内必矣○三月不违底是仁为主私欲为客日月至焉者是私欲为主仁却为客然那客亦是主人只是以其多在外故谓之客敬则常不要出外久之亦是主人既是主人自是出去时少也又曰日月至焉底便是我被那私欲挨出在外是我胜那私欲不得○以屋喻之三月不违者心常在内虽间或有出时然终是在外不穏才出便入盖心安于内所以为主日月至焉者心常在外虽间或有入时然终是在内不安才入便出盖心安于外所以为賔日至者一日一至此月至者一月一至此自外而至也不违者心常存日月至焉者有时而存此无他知有至未至意有诚未诚知至矣虽驱使为不善亦不为知未至虽轧勒不为此意终进出来故于见得透则心意勉勉循循自不能已矣过此几非在我者犹言过此以往未之或知言过此则自家着力不得待他自长进去又曰三月不违主有时而出日月至焉賔有时而入○问过此几非在我者曰这只説循循勉勉便自住不得便自不由己只是这个关难过才过得自要住不得所谓欲罢不能如水涨船行更无着力处○几非在我如种树一般初间栽培灌溉及既成树了自然抽枝长叶何用人力问莫是过此则圣人之意否曰不然盖谓工夫到此则非我所能用其力而自然不能已如车已推而势自去如船已发而防自行若不能辨内外賔主不能循循不已则有时而间断矣孟子所谓夫仁亦在乎熟之而已矣此语説得尽了又云学者无他只是要理防这道理此心原初自具万物万事之理须是理防得分明○勉斋黄氏曰仁人之安宅也以宅譬之三月不违则心为主在仁之内如身为主而在宅之内也日月至焉则心为賔在仁之外如身为賔在宅之外也○北溪陈氏曰张子内外賔主之辨盖起于夫子至之一辞知内外賔主之辨常在天理内而为主不逐人欲于外而为賔非真知而足目俱到者不能到此田地主势日伸賔势日屈其进进自不能已过此如车轮运转自然不停非吾力所能与此即日进无疆地位也○潜室陈氏曰提出张子此语正欲学者于此猛省若是为客乍入复出则为无家之人后来必大可哀○新安倪氏曰内外賔主之辨朱子有二説定宇陈氏尝论此以后説为优北溪谓内外賔主之辨起于夫子至之一辞的是如此所谓至焉者至于仁也勉斋仁宅之説尤精到以此观之朱子或问初説也语录乃后来定説也故今编存或问之説于前而列语录及黄陈之説在后俾观者即见优劣一遵先师之意云】
　　○季康子问仲由可使从政也与子曰由也果于从政乎何有曰赐也可使从政也与曰赐也逹于从政乎何有曰求也可使从政也与曰求也艺于从政乎何有从政谓为大夫【问従政例为大夫果何所据然则子游为武城宰仲弓为季氏宰之类皆不可言政欤朱子曰冉子退于季氏之朝夫子曰其事也如有政虽不吾以吾其与闻之亦自可见○胡氏曰由求为季氏宰久矣此问従政谓可使为大夫否也盖宰有家事而已大夫则与闻国政然康子卒不能与三子同升诸公此鲁之所以不竞也】果有决断【都玩反】达通事理艺多才能【双峯饶氏曰求也旅泰山不能救伐颛臾不能止是不果也由也以正名为迂是不达也唯子贡逹于事理占得地歩却阔使其従政必不肯为季氏聚敛为卫辄死难】○程子曰季康子问三子之才可以从政乎夫子答以各有所长非惟三子人各有所长能取其长皆可用也【朱子曰求也艺于细防事都理防得縁其才如此故用之于聚敛必有非他人所及者惜乎其有才而不善用之也○南轩张氏曰此可见圣人之用才也三子者各有所长故皆可以従政○勉斋黄氏曰程子言人各有所长意则大矣然如三子之达果艺而可以従政则恐亦非凡人之所可能也○潜室陈氏曰冉求有为政之才圣人屡许之且以政事名想有可观者但义理不胜利欲之心过失处多耳○问孔子以政事称冉求比用于季氏仅能聚敛而已不知夫子于何取之曰只以政事称便于学问上有欠阙所以孔子常攻其短○庆源辅氏曰子路资禀刚勇故能有决断子贡知识髙明故通逹事理冉求虽进道不力然在政事之科故多才能○齐氏曰季桓子垂殁有遗言召孔子而康子止召冉求然则其先问由赐也意故在求而假之以发端尔○吴氏曰善用人者如医之用药虽鸟喙甘遂犹有可取况其才之美者乎】
　　○季氏使闵子骞为费宰闵子骞曰善为我辞焉如有复我者则吾必在汶上矣【费音秘为去声复扶又反汶音问】
　　闵子骞孔子弟子名损【鲁人】费季氏邑汶水名在齐南鲁北竟【与境同】上闵子不欲臣季氏令【平声】使【去声】者善为己辞言若再来召我则当去之齐【新安陈氏曰始言善为我辞辞之之言虽婉终言去之汶上絶之之意甚决真有徳行者审于进退之言也】○程子曰仲尼之门能不仕大夫之家者闵子曽子数人而已【朱子曰仕于大夫家为仆家人不与大夫齿那上等人自是不肯做若论当时侯国皆用世臣自是无官可做不仕于大夫除是终身不出如曽闵方得○南轩张氏曰门人记闵子此事于问由赐求之后其相去可见矣】谢氏曰学者能少知内外之分皆可以乐【音洛】道而忘人之势况闵子得圣人为之依归彼其视季氏不义之富贵不啻犬彘又従而臣之岂其心哉【朱子曰谢氏説得麄若不近圣贤气象也可以警那懦防人若常记得这様在心下则可以廉顽立懦】在圣人则有不然者盖居乱邦见恶人在圣人则可自圣人以下刚则必取祸柔则必取辱闵子岂不能早见而豫待之乎如由也不得其死求也为【去声】季氏附益夫【音扶】岂其用心哉盖既无先见之知【去声○未仕时】又无克乱之才【既仕时】故也然则闵子其贤乎【蹙源辅氏曰闵子心虽不欲臣季氏而不遽形于言姑令使者善为己辞此与人为善意也又言若再来召我则当去之齐以示其必不従之意其与人处己两尽其道如此谢氏説由求之事曰是岂其本心哉却説得好刚者必取祸谓子路柔者必取辱谓冉求圣人道全徳备应用无穷其于先见之知克乱之才盖兼有之故于天下无不可为之时亦无不可为之事若未至于圣人而欲早见豫待以疑方来之变则于轇轕纷沓之际未有不失其本心者此闵子所以为贤也】
　　○伯牛有疾子问之自牖执其手曰亡之命矣夫斯人也而有斯疾也斯人也而有斯疾也【夫音扶】
　　伯牛孔子弟子姓冉名耕【鲁人】有疾先儒以为癞【音頼】也【朱子曰伯牛之癞以淮南子而言耳其信否则不可知】牖南牖也礼病者居北牖下君视之则迁于南牖下使君得以南面视己【丧大记疾病外内皆扫君大夫彻县音士去琴瑟寝东首于北牖下防曰病者虽恒在北牖下若君来视之时则暂时移向南牖下东首令君得南面而视之】时伯牛家以此礼尊孔子孔子不敢当故不入其室而自牖执其手盖与之永诀也【庆源辅氏曰不入其室避过奉之礼义也自牖执手致永诀之意仁也此圣人従容中礼处】命谓天命言此人不应【平声】有此疾而今乃有之是乃天之所命也然则非其不能谨疾而有以致之亦可见矣【问命者何也朱子曰有生之初气禀有一定而不可易者孟子所谓莫之致而至者也○南轩张氏曰如顔冉之死乃可谓命于顔曰短命于冉曰命矣夫盖其修身尽道谨疾又无憾而止于是则曰命而已若有取死召疾之道则是有以致之而至非天命之正矣○庆源辅氏曰伯牛非有致疾之道有以致疾则非正命矣伯牛非其不能谨而有以致之故夫子叹其命矣夫然天既与之以是徳而复使之有是疾则于栽培之理盖亦不得其常者矣】○侯氏曰【侯氏名仲良字师圣河东人】伯牛以徳行【去声】称亚于顔闵故其将死也孔子尤痛惜之
　　○子曰贤哉回也一箪食一瓢饮在陋巷人不堪其忧回也不改其乐贤哉回也【食音嗣乐音洛】
　　箪竹器食饭也瓢瓠【音胡】也顔子之贫如此而处【上声】之泰然不以害其乐故夫子再言贤哉回也以深叹美之○程子曰顔子之乐非乐箪瓢陋巷也不以贫窭【郡羽反】累其心而改其所乐也故夫子称其贤【朱子曰顔子胷中自有乐故贫窭而亦不以累其心不是将那不以贫窭累其心底做乐】又曰箪瓢陋巷非可乐盖自有其乐尔其字当玩味自有深意【朱子曰自有其乐自字对箪瓢陋巷言其字当玩味是元有此乐】又曰昔受学于周茂叔每令【平声】寻仲尼顔子乐处所乐何事【云峯胡氏曰欲问顔子所乐何事当先问顔子所好何学】愚按程子之言引而不发盖欲学者深思而自得之今亦不敢妄为之説学者但当从事于博文约礼之诲以至于欲罢不能而竭其才则庶乎有以得之矣【程子曰所处在贫贱未尝不乐不然虽冨贵亦常歉然不自得故曰莫大于理莫重于义○问顔子在陋巷而不改其乐与贫贱而在陋巷者何以异乎曰贫贱而在陋巷者处冨贵则失乎本心顔子在陋巷犹是处富贵犹是○鲜于侁问顔子何以不改其乐伊川曰君谓其所乐者何也曰乐道而已曰使顔子以道为乐而乐之则非顔子矣○问程子意谓顔子之心无少私欲天理浑然是以日用动静之间従容自得而无适不乐不待以道为可乐而后乐也朱子曰谓非以道为乐到底所乐只是道盖非道与我为二物但熟后便自乐也○问伊川以为若以道为乐不足为顔子又却云顔子所乐者仁而已不知道与仁何辨曰非是乐仁唯仁故能乐尔是他有这仁日用间无些私意故能乐也而今却不要如此论须求他所以能不改其乐者是如何縁能非礼勿视非礼勿听非礼勿言非礼勿动这四事做得实头工夫透自然至此○问程子云周茂叔令寻顔子仲尼乐处所乐何事窃意孔顔之学固非若世俗之着于物者但以为孔顔之乐在于乐道则是孔顔与道终为二物要之孔顔之乐只是私意净尽天理昭融自然无一毫繋累耳曰然但今人説乐道説得来浅了要之説乐道亦无害又曰程子云人能克己则心广体胖仰不愧俯不怍其乐可知有息则馁矣○人心各具此理但是人不见此理这里都黒窣窣地一得冨贵便极声色之娱穷四体之奉一遇贫贱则忧戚无聊所谓乐者非其所可乐所谓忧者非其所可忧也圣人之心直是表里精粗无不昭彻方其有所思都是这里流出所谓徳盛仁熟从心所欲不逾矩形骸虽是人其实是一块天理又焉得而不乐○顔子是孔子称他乐他不曾自説道我乐人自説乐时便已是不乐了○问顔子不改其乐莫是乐个贫否曰顔子私欲克尽故乐却不是専乐】【个贫须知他不干个贫事元自有个乐始得又曰道理在天地间须是直穷到底至纎至悉十分透彻无有不尽则与万物为一无所窒碍胷中泰然岂有不乐○问不改其乐与不能改其乐如何分别曰不改其乐者仅能不改其乐而已不能改其乐者是自家有此乐他无柰自家何以此见得圣贤地位○问顔子在陋巷而顔路甘防有阙则人子不能无忧曰此重则彼自轻别无方法别无意思也要寻乐处只是自去寻却无不做工夫自然乐底道理而今做工夫只是平常恁地理防不要把做差异了去做箪瓢陋巷实非可乐之事顔子不幸遭之而能不以人之所忧改其乐耳若其所乐则固在乎箪瓢陋巷之外也故学者欲求顔子之乐而即其事以求之则有没世而不可得者此明道之説所以为有功也○或谓夫子之乐虽在饭防食饮水之中而忘其乐顔子不以箪瓢陋巷改其乐是外其箪瓢陋巷曰孔顔之乐大纲相似难就此分浅深唯是顔子止説不改其乐圣人却云乐亦在其中不改字上恐与圣人略不相似亦只争些子圣人自然是乐顔子仅能不改○顔子之乐亦如曽防之乐但孔子只説顔子是恁地乐曽防却説许多乐底事来防之乐浅近而易见顔子之乐深微而难知防只是见得如此顔子是工夫到那里了従本原上看方得○顔子之乐平淡曽防之乐劳攘○南轩张氏曰顔子非乐箪食瓢饮也言箪食瓢饮之贫人所不堪而不足以累其心而改其乐耳然则其乐果何所乐哉安乎天理而已矣学者要当従事于克己而后顔子之所乐可得而知也○勉斋黄氏曰顔乐之説集注以为従事于博文约礼或问以为无少私欲天理浑然二説不同何也或问博文约礼顔子所以用其力于前天理浑然顔子所以収其功于后博文则知之明约礼则守之固凡事物当然之理既无不洞晓而穷通得丧与凡可忧可戚之事举不足以累其心此其所以无少私欲天理浑然盖有不期乐而自乐者矣○潜室陈氏曰所乐在道以道为乐此固学道者之言不学道之人固不识此滋味但已得道人则此味与我两忘乐处即是道固不待以彼之道乐我之心也孔顔之心如光风霁月查滓浑化従生至死都是道理顺理而行触处是乐行乎冨贵则乐在冨贵行乎贫贱则乐在贫贱夷狄患难触处而然盖行处即是道道处即是乐初非以道为可乐而乐之也又曰心广体胖无入而不自得所乐即是道也若但以孔顔之乐不可形容而不知其所乐何事则将有耽空嗜寂之病圣贤着实工夫岂是欲人悬空坐悟所以濓溪必令二程寻孔顔所乐何事○西山真氏曰集注所引程子三説其一曰不以贫窭改其乐二曰盖自有其乐三曰所乐何事皆不説出顔子之乐是如何乐其末却令学者于博文约礼上用功博文约礼亦有何乐程朱二先生若有所隠而不以告人者其实无所隠而告人之深也有人谓顔子所乐者道程先生以为非由今观之所乐者道之言岂不有理而程先生乃非之何也盖道只是当然之理而已非有一物可以玩弄而娱悦也若云所乐者道则吾身与道各为一物未到浑融无间之地岂足以语圣贤之乐哉顔子工夫乃是博文约礼上用力博文者言于天下之理无不穷防而用功之广也文者言凡物皆有自然之条理也博者广也如伊川之论格物自一身性情之理与一草一木之理无不讲防是也约礼者言以理检东其身而用功之要也如视聴言动必由乎礼常置此身于凖防防矩之中而无一毫攷逸恣縦之意是也博文者格物致知之事也约礼者克己复礼之事也内外精粗二者并进则此心此身皆与理为一従容游泳于天理之中虽箪瓢陋巷不知其为贫万钟九鼎不知其为冨此乃顔子之乐也程朱二先生恐人只想像顔子之乐而不知实用其功虽日谈顔子之乐何益于我故程子全然不露只使人自思而得之朱先生又恐人无下手处特説出博文约礼四字今学者従此用力真积力久自然有得至于欲罢不能之地则顔子之乐可以庶几矣○双峯饶氏曰人之常情莫不乐冨贵而忧贫贱今孔顔之乐不在于高堂数仞榱题数尺食前方丈侍妾数百人而乃在于疏食饮水曲肱而枕箪食瓢饮居于陋巷之际夫疏水曲肱箪瓢陋巷岂可乐之事哉是其为乐固非冨贵之谓而亦非贫贱之云要必超乎二者之外而别有所谓乐也谓之亦在其中者言虽当如是之时而吾之所乐亦未尝不在于此谓之不改其乐者言虽处如是之地而吾之所乐亦不以此而改尔非谓疏水曲肱箪瓢陋巷之为可乐也周子于此每令人寻其所乐者何事而程子述之其所以发人之意深矣○博文约礼是仲尼之所以教顔子之所以学处于此用功则孔顔之乐可寻矣○郑舜举曰道在吾身日由乎道则安而乐矣若以道为可乐而乐之则身与道为二非所谓乐之者也】
　　○冉求曰非不説子之道力不足也子曰力不足者中道而废今女画【説音悦女音汝】
　　力不足者欲进而不能【庆源辅氏曰心欲进而力有所不及也】画者能进而不欲【新安陈氏曰力能进而心有所不肯也】谓之画者如画地以自限也○胡氏曰夫子称顔回不改其乐冉求闻之故有是言然使求説夫子之道诚如口之説刍豢【音患】则必将尽力以求之何患力之不足哉画而不进则日退而已矣此冉求之所以局于艺也【朱子曰力不足者中道而废废是好学而不能进之人或是不防做工夫或是材质不可勉者今女画画是自画乃自谓材质不敏而不肯为学者○问力不足者非无志否曰虽非志而志亦在其中所见不明气质昏弱皆力不足之故冉求乃自画耳○问自画与自弃如何曰也只是一般只自画是就进上説到中间自住了自弃是全不做○双峯饶氏曰力不足者是气质弱甚天理不能胜人欲中道而废者如人担重担行逺路行到中途气匮力竭十分去不得方始放下如此方谓之力不足冉求未甞用力便説力不足如季氏旅泰山且须救他便説不能此是画处○新安陈氏曰语首章集注云説之深而不已焉耳説贵乎深説荀深必欲罢不能岂有自画之患画而不进説之不深故也求局定于艺而不能充拓其弊原于画以自限耳】
　　○子谓子夏曰女为君子儒无为小人儒
　　儒学者之称程子曰君子儒为【去声下同】已小人儒为人○谢氏曰君子小人之分义与利之间而已然所谓利者岂必殖货财之谓以私灭公适已自便凡可以害天理者皆利也子夏文学虽有余然意其远者大者或昧焉故夫子语【音御】之以此【朱子曰圣人为万世立言岂専为子夏説此处正要见得义利分明人多于此含糊去了不分界限今自已防读书看义理做文字便道别人不防便谓强得人此便是小人儒毫厘间便分君子小人岂谓子夏决不如此○君子儒小人儒同为此学者也若不就已分上做工夫只要説得去以此欺人便是小人儒○子夏是个细宻谨严底人中间忒细宻于小小事上不肯放过便有委曲周旋人情投时好之弊○庆源辅氏曰子夏资质纯固但欠逺大之见而有近小之蔽恐或溺于私与利也故以是告之然此必子夏始见时事至其言切问近思仁在其中圣人之道有始有卒之説则必不至此矣】
　　○子游为武城宰子曰女得人焉尔乎曰有澹台灭明者行不由径非公事未尝至于偃之室也【女音汝澹徒甘反】武城鲁下邑澹台姓灭明名字子羽径路之小而捷者公事如饮射读法之类【朱子曰焉尔乎三字是语助圣人之言寛缓不急廹○胡氏曰言鲁下邑非大夫之采邑也饮谓鄊饮酒周礼乡大夫賔贤能饮国中贤者能者州长习射党正蜡祭皆行乡饮酒礼射谓乡射周礼乡大夫以五物询众庶一曰和二曰容三曰主皮四曰和容五曰兴舞州长春秋以礼防民皆行乡射礼读法则州长于正月之吉党正于四时孟月吉日族师于月吉闾胥于既比皆行读法礼以是知为邑宰者亦然也其他则凡渉乎公家者皆是也】不由径则动必以正而无见小欲速之意可知非公事不见邑宰则其有以自守而无枉己徇人之私可见矣【胡氏曰动必以正则非但于行路而已有以自守则非但不私谒而已故又以可知可见总言之因小以明大因两端以见全体】○杨氏曰为政以人才为先故孔子以得人为问如灭明者观其二事之小而其正大之情可见矣后世有不由径者人必以为迂不至其室人必以为简非孔氏之徒其孰能知而取之【问杨氏谓为政以人才为先如子游为武城宰縦得人将焉用之似説不通朱子曰古者士人为吏恁地説也説得通更为政而得人讲论此亦为政之助恁地説也説得通○问观其二事之小而正大之情可见矣非独见灭明如此亦见得子游胷怀也恁地开广故取得这般人曰子游意思髙逺识得大体】愚谓持身以灭明为法则无苟贱之羞取人以子游为法则无邪媚之惑【双峯饶氏曰持身者不以茍贱为羞则枉己徇人无所不至取人者茍为邪媚所惑则贤否邪正皆不复能辨矣○云峯胡氏曰茍贱之羞邪媚之惑八字与正大之情四字相反然非子游自持身正大者未必取人如灭明之正大也】
　　○子曰孟之反不伐奔而殿将入门筞其马曰非敢后也马不进也【殿去声】
　　孟之反鲁大夫名侧胡氏曰反即庄周所称孟子反者是也【朱子曰庄子所谓孟子反盖闻老氏懦弱谦下之风而悦之者也】伐夸功也奔败走也军后曰殿筞鞭也战败而还【音旋】以后为功反奔而殿故以此言自揜【与掩同】其功也事在哀公十一年【左传哀公十一年齐国书帅师伐我孟孺子泄帅右师冉求帅左师师及齐师战于郊右师奔齐人従之孟之侧后入以为殿抽矢筞其马曰马不进也○朱子曰这便是克伐怨欲不行与顔子无伐善底意思相似○南轩张氏曰奔而为殿固已难能及将入门是国人属耳目时也反非惟不自有其功又自揜其功深自抑损如此故圣人有取焉为学之害矜伐居多圣人取之以教门人也】○谢氏曰人能操【平声】无欲上人之心则人欲日消天理日明而凡可以矜己夸人者皆无足道矣然不知学者欲上人之心无时而忘也若孟之反可以为法矣【朱子曰欲上人之心便是私欲圣人四方八面提起向人説只要去得私欲孟之反他事不可知只此一事便可为法○问人之伐心固难克然若非先知得是合当做底事则临事时必消磨不去诸葛孔明所谓此臣所以报先帝而忠陛下之职分也若知凡事皆其职分之所当为只看做得甚麽様大功业亦自然无伐心矣曰也不是恁地只是个心地平底人故能如此若使其心地不平有矜伐之心则虽十分知是职分之所当为少间自是走従那一边去遏捺不下少间便説我却尽职分你却如何不尽职分便自有这般心孟之反只是个心地平所以消磨容得去○孟之反不伐与冯异之事不同盖军败以殿为功殿于后则人皆属目归他若不恁地説便是自承当这个殿后之功若冯异乃是战时有功到后来事定诸将皆论功他却不自言也○双峯饶氏曰人所以矜伐只为好胜之心蔽了天理有些小功能自视不胜其大容着不得只管矜伐若能捺防此心则私意消天理明便是有莫大功业亦只如一防浮云何足矜伐哉上蔡平时用力去个矜字所以説得如此痛切】
　　○子曰不有祝鮀之佞而有宋朝之美难乎免于今之世矣【鮀徒河反】
　　祝宗庙之官鮀衞大夫字子鱼有口才朝宋公子有美色言衰世好【去声】谀悦色非此难免盖伤之也【问谢氏疑而字为不字朱子曰当从伊川説谓无鮀之巧言与朝之美色难免于今必见憎疾也○南轩张氏曰必有巧言令色而后可以免于世则世衰道防可知中人以下以利害存心者鲜不为之变易矣此圣人所以叹也○双峯饶氏曰世教明则人知善之可好而不好谀知徳之可悦而不悦色矣】
　　○子曰谁能出不由户何莫由斯道也
　　言人不能出不由户何故乃不由此道邪怪而叹之之辞【厚斋冯氏曰莫不肯也○双峯饶氏曰何字中有深意】○洪氏曰人知出必由户而不知行必由道非道逺人人自逺尔【朱子曰但才不合理处便是不由道○何莫之云犹何莫学夫诗耳若直以出不能不由户譬夫行之不能不由道则世之悖理犯义而不由于道者为不少矣又何説以该之邪○南轩张氏曰即父子而父子在所亲即君臣而君臣在所严夫妇之有别朋友之有信以至于一饮食起居之间莫不有道焉故曰谁能出不由户何莫由斯道也谓未有出而不由户者何事而不由于道乎道不可离如此是以君子敬以持之颠沛必于是造次必于是而惟恐其或失也○西山真氏曰事亲事长人人之所同也然必事亲孝事长弟然后谓之道不然则非道矣此叹世人但能知出必由户而不知行必由道欲人知行不可以不由道也○新安陈氏曰夫子怪叹时人盖晓人以道之当必行亦以见道之本不难行也与孟子夫道若大路然人病不求之意相似】
　　○子曰质胜文则野文胜质则史文质彬彬然后君子野野人言鄙略也史掌文书多闻习事而诚或不足也【朱子曰史掌文籍之官如二公及王乃问诸史并周礼诸属各有史几人○庆源辅氏曰史如周官太史小史之属太史掌邦之六典小史掌邦国之志所谓多闻也太史小史皆掌丧礼賔客防同朝觐军旅之事所谓习事也先王盛时史虽多闻习事而诚实固无不足者世衰道微习于外者多遗其内故多闻习事之史或有诚实不足者下一或字其义备矣】彬彬犹班班物相杂而适均之貌言学者当损有余补不足至于成徳则不期然而然矣【新安陈氏曰先有质而后有文文所以文其质也文得其中方与质称文不及则为野文太过则为史故文可损益而质无损益学者损史之有余补野之不足使文质相称则有彬彬之气象矣集注分学者与成徳而言盖始焉损有余补不足乃勉而为之到成徳之境则自然纯熟不待损之补之而后文质始相称也】○杨氏曰文质不可以相胜然质之胜文犹之甘可以受和【去声】白可以受采也文胜而至于灭质则其本亡矣虽有文将安施乎然则与其史也寜野【程子曰君子之道文质得其宜也○朱子曰文质是不可以相胜才胜便不好夫子言文质彬彬自然停当恰好不少了些子意思若子贡文犹质质犹文便説得偏了○庆源辅氏曰质胜文则野则质有余而文不足文胜质则史则文有余而质不足学者能于其不足者补之于其有余者损之至于成徳则文质班班然相杂而适相称有不期然而然者矣夫然后可以谓之君子又曰野犹近本史则徇末矣】
　　○子曰人之生也直罔之生也幸而免
　　程子曰生理本直罔不直也而亦生者幸而免耳【山杨氏曰人之生也直是以君子无所徃而不用直直则心得其正矣古人于幼子常视毋诳所以养其直也所谓直者公天下之好恶而不为私焉耳○朱子曰罔之生也之生与上面生字微有不同此生字是生存之生人之絶灭天理便是合死之人今而不死盖幸免也○天地生生之理只是直才直便是有生生之理不直则是枉天理宜自屈折也而亦得生是幸而免耳○罔只是脱空作伪做人不诚实以非为是以黒为白如不孝于父却与人説我孝不弟于兄却与人説我弟此便是罔据此等人合当用死却生于世是幸而免耳生理本直如耳之听目之视鼻之齅口之言心之思是自然用如此若才去这里着些屈曲支离便是不直矣又云其粗至于以鹿为马也是不直其细推至一念之不实恶恶不如恶恶臭好善不如好好色也是不直○如水有源便流这只是流出来无阻滞处如见孺子将入井便有个恻隐之心见一件可羞恶底事便有个羞恶之心这都是本心自然发出未若顺这个行便是直若是见入井而不恻隠见可羞恶而不羞恶这便是罔○此章之説程伯子之言约而尽矣两生字虽若不同而义实相足盖曰天生是人也实理自然初无委曲彼乃不能顺是而犹能保其生焉是其免特幸而已耳○如木方生被人折了便不直多应是死到得不死幸然如此耳○南轩张氏曰天理本直在人则顺其性而不违所谓直也直者生之道循理而行虽命之所遭有不齐焉而莫非生道也罔则昧其性防行而已是与游魂为变者相去几何其生特幸免耳○双峯饶氏曰罔无也谓灭尽此直道】
　　○子曰知之者不如好之者好之者不如乐之者【好去声乐音洛】
　　尹氏曰知之者知有此道也好之者好而未得也乐之者有所得而乐之也○张敬夫曰譬之五谷知者知其可食者也好者食而嗜之者也乐者嗜之而饱者也知而不能好则是知之未至也好之而未及于乐则是好之未至也此古之学者所以自彊而不息者与【程子曰学至于乐则成矣笃信好学未如自得之为乐○知之者我知之也好之者虽笃而未能有之至于乐之则为己之所有○朱子曰知之者不如好之者人之生便有此理然被物欲昏蔽故知此理者已少好之者是知之已至分明见得此理可爱可求故心诚好之乐之者是好之已至而此理已得之于己凡天地万物之理皆具足于吾身则乐莫大焉○问不如乐之者此乐字与顔子之乐意思差异否曰较其大槩亦不争多但此乐之者之字是指物而言是有得乎此道従而乐之也犹乐斯二者之乐乐循理之乐如顔子之乐又较深是安其所得后与万物为一泰然无所窒碍非有物可玩而乐之也○此章当求所知所好所乐为何物又当玩知之好之乐之三节意味是如何又须求所以知之好之乐之之道方于己分上有得力处○庆源辅氏曰尹氏之説即张氏之説食而知其味故嗜之嗜即所谓好也然其未至于乐者则虽嗜之而未能得饱满餍足盖犹有嗜好之意焉至于乐则饱满餍足自得于心有不可以语人者矣张氏以人之食五谷为喻其晓人尤更明切故其载之然则知而不能好未能知其味也好之而未能乐未能与之为一也才到乐处则无息无二学者苟未至于乐则当益鞭其后自强不息以求之必期至于自得而乐之之地则不能自已耳○双峯饶氏曰论地位则知不如好好不如乐论工夫则乐原于好好原于知大学物格知至是知之者诚意如好好色是好之者意诚而心正身脩则心广体胖而乐矣○云峯胡氏曰知不如好知之深自能好好不如乐好之深自能乐好在未有所得之先乐在既有所得之后○新安陈氏曰学者之于道当自知之而始又必好且乐之而后为至非真知之不能好然既知之必当求进于好之非笃好之不能得之而乐然既好之必当求进于乐之果能乐之则所知所好者方实得于己其乐有不可以语人者矣所谓自强不息者盖如此】
　　○子曰中人以上可以语上也中人以下不可以语上也【以上之上上声语去声】
　　语告也言教人者当随其高下而告语之则其言易【去声】入而无躐等之弊也○张敬夫曰圣人之道精粗虽无二致但其施教则必因其材而笃焉盖中人以下之质骤而语之太高非惟不能以入且将妄意躐等而有不切于身之弊亦终于下而已矣故就其所及而语之是乃所以使之切问近思而渐进于高逺也【或问中人上下是资质否朱子曰且不装定恁地或是他工夫如此或是他资质如此圣人只説中人以上中人以下时便都包得在里面了圣人説中人以下不可将那髙逺底説与他怕他时下无讨头处若是就他地位説时理防得一件便是一件庶几渐渐长进一日强似一日一年强似一年不知不觉便也觧到髙逺处○问圣人教人不问智愚高下未有不先之浅近而后及其髙深今中人以上之资遽以上焉者语之何也曰他本有这资质又须有这工夫故圣人方以上者语之○理只是一致譬之水也有把与人少者有把与人多者随其质之高下而告之非谓理有二致也又曰正如告顔渊以克己复礼告仲弓以持敬行恕告司马牛以言之讱盖清明刚健者自是一様恭黙和顺者自是一様有病痛者自是一様皆因其所及而语之也○西山真氏曰道徳性命者理之精也事亲事长洒扫应对之属事之粗也能尽其事亲事长之道则道徳性命不外乎此矣中人以下若骤然告以道徳性命彼将何所従入想像亿度反所以害道不若且从分明易知处告之以事亲事长洒扫应对之属如此则可以循序而用力不期而至于髙逺之地此圣门教人之要法也使学者外问于人内思于心皆先其切近者则一语有一语之益一事有一事之功不比泛然驰骛于外而初无补于身心也○李氏曰中人以上虽未及于上智而于上智为近故可以语上中人以下则于上智为逺骤语以上则将妄意躐等非徒无益而反有害矣○双峯饶氏曰中人以下非是终不可以语上且便之切问近思由下以进于中则亦渐可以语上矣○新安陈氏曰道无精粗教有等级资之近上者可教以精深资之凡下者且当敎之以浅近荀遽以精深语之则无入精深之渐终为凡下之归而已孰若且语之以浅近使由浅近而渐进于精深哉】
　　○樊迟问知子曰务民之义敬鬼神而逺之可谓知矣问仁曰仁者先难而后获可谓仁矣【知逺皆去声】
　　民亦人也获谓得也专用力于人道之所宜而不惑于鬼神之不可知知者之事也【朱子曰常人之所谓智多求人所不知圣人之所谓智只知其所当知而已自常人观之此两事若不足以为智然果能专用力于人道之宜而不惑于鬼神之不可知却真个是知○或问所谓鬼神非祀典之正何以使人敬之以为祀典之正又何以使人逺之曰圣人所谓鬼神无不正也曰逺者以其处幽故严之而不渎耳若其非正则圣人岂复谓之鬼神哉在上则明礼以正之在下则守义以絶之固不使人敬而逺之然亦不使人防而慢之也○双峯饶氏曰务民义敬鬼神而逺之两句当合看如未病谨疾既病医药人事所宜也不务此而専祷鬼神不知也为善去恶人道所宜也不务为善而専媚神以求福不务去恶而専媚神以免祸皆不知也】先其事之所难而后其效之所得仁者之心也此必因樊迟之失而告之【朱子曰董子所谓仁人者正其义不谋其利明其道不计其功正谓此也然正义未尝不利明道岂必无功但不先以功利为心耳樊迟盖有先获之病故夫子既告以此又以先事后得告之警之至矣○问知之事仁之心曰务义敬神是就事上説先难后获是就处心积虑上説事也从心里做出来然仁字説较近里知字説较近外】○程子曰人多信鬼神惑也而不信者又不能敬能敬能逺可谓知矣【程子曰务人之义乃知也鬼神不敬则是不知不逺则至于渎敬而逺之所以为知○庆源辅氏曰能敬则知人与鬼神二而一之不可斁能逺则知人与鬼神一而二之不可防是可不谓之知乎】又曰先难克己也以所难为先而不计所获仁也【问既曰仁者则安得有己私而更须克己耶朱子曰仁者虽己无私然安敢自谓己无私乎克己正是要克去私心若又计其效之所得乃私心也只此私心便是不仁○新安陈氏曰先难所包者阔本不但言克己程子谓克己是于所难之中又举甚者言之而求仁之功莫先焉】吕氏曰当务为急不求所难知力行所知不惮所难为【朱子曰人之于鬼神自当敬而逺之若见得那道理分明则须着如此又如卜筮自伏牺尧舜以来皆用之是有此理矣今人若于事有疑敬以卜筮决之有何不可如义理合当做底事却又疑惑只管去问于卜筮亦不能逺也盖人自有人道所当为之事今若不肯自尽只管去谄事鬼神便是不智又曰夫子所答樊迟问仁知一叚正是指中间一条正当路与人人于所当做者却不肯去做才去做时又便生个计获之心皆是堕于一偏人能常以此提撕则心常得其正矣○民者人也义者宜也如诗所谓民之秉彜即人之义也此则人之所宜为者不可不务也此而不务而反求之幽防不可测识之间而欲避祸以求福此岂谓之智者哉○此鬼神是指正当合祭祀者且如宗庙山川是合当祭祀底亦当敬而不可防近泥着才泥着便不是且如卜筮用所不能免臧文仲却为山节藻棁之室以藏之便是不知也○先难后获仁者之心如是故求仁者之心亦当如是○获有期望之心学者之于仁工夫最难但先为人所难为不必有期望之心可也○后如后其君后其亲之意哭死而哀非为生者经徳不回非以干禄言语必信非以正行这是熟底先难后获是得仁底人君子行法以俟命是生底先难后获是求仁底人○问上蔡所説先难谓如射之有志若跣之视地若临深若履薄皆其心不易之谓曰説得是先难是心只在这里更不做别处去如上岭高峻处不能得上心心念念只在要过这处更不思量别处去过这难处未得便又思量得某处这便是求获○云峯胡氏曰集注言知者之事便见务民之义一句务字最重仁者之心便见先难二字先字最要务者事之所当为先者心之所当急○又曰义者人之所宜为鬼神在幽隠之间务其所宜为而不惑于幽隠之间知者之事也仁者之心纯乎天理不可有为而为之一有所为而为则非仁者之心矣】
　　○子曰知者乐水仁者乐山知者动仁者静知者乐仁者寿【知去声乐上二字并五敎反下一字音洛】
　　乐喜好【去声】也知者达于事理而周流无滞有似于水故乐水仁者安于义理而厚重不迁有似于山故乐山动静以体言【庆源辅氏曰此体字乃形容仁知之体叚非体用之体】乐寿以效言也动而不括故乐【新安陈氏曰动而不括出易系辞下注括结也动而无结阂碍同之患也】静而有常故夀【朱子曰此不是兼仁知而言是各就其一体而言世自有一般浑厚底人一般通晓底人各随其材有所成就如顔子之徒是仁者子贡之徒是知者是泛説天下有此两般人耳○或谓寂然不动为静非也此言仁者之人虽动亦静喜怒哀乐皆是动仁者岂无此数者盖于动中未尝不静静谓无人欲之纷扰而安于天理之自然耳若谓仁者静而不动则知者亦岂动而不静乎○知者动意思常多故以动为主仁者静意思常多故以静为主今夫水渊深不测是静也及滔滔而流日夜不息故主于动山包藏发育之意是动也而安重不迁故主于静故知仁动静是体叚模様意思如此○仁自有夀之理不可以顔子来揷看如罔之生幸而免罔亦是有死之理○仁者虽有动时其体只自静知者虽有静时其体只自动○仁主发生知周事物仁者一身混然全是天理故静而乐山且夀夀是悠久之意知者周流事物之间故动而乐水且乐乐是处得当理而不扰之意○云峯胡氏曰集注事理义理四字理一而已一事各具一理故曰事理在物为理处物为义故曰义理事无定用含动意义有定则含静意】○程子曰非体仁知之深者【朱子曰体仁谓人在那仁里做骨子○双峯饶氏曰体仁是以身体之如君子体仁之体夫子体仁知之深者】不能如此形容之【程子曰知如水之流仁如山之安动静仁知之体也动则自乐静则自夀○知者乐水仁者乐山言其体动静如此知者乐所运用处皆乐仁者夀以静而夀仁可以兼知知不可以兼仁如人之身统而言之则只谓之身别而言之则有四支○朱子曰惟圣人兼仁知故乐山乐水皆兼之自圣人而下成就各有偏处○仁静知动易中説仁者见之阳也知者见之隂也这様物事大扺有两様仁配春知配冬中庸説成己仁也成物知也仁在我知在物孟子説学不厌知也敎不倦仁也又却知在我仁在物见得这様物事皆有动静自仁之静知之动而言则是成己仁也成物知也自仁之动知之静而言则是学不厌知也敎不倦仁也仁者敦厚和粹安于义理故静知者明彻防通逹于事变故动但详味仁知二字气象自见得动静处非但可施于文字而已○知便有个快活底意思仁便有个长逺底意思○知者动然他自见得许多道理分明只自行其所无事其理甚简以此见得虽曰动而实未尝不静也仁者静然其见得天下万事万理皆在吾心无不相关虽曰静而未尝不动也动不是恁地劳攘纷扰静不是恁地块然死守这与樊迟问仁知章相连自有互相发明处问此是如何曰専去理防人道之所当行而不惑于鬼神之不可知便是见得日用之间流行运转不容止息胷中晓然无疑这便是知者动处心下专在此事都无别虑繋绊见得那是合当做底事只恁地做将去是先难后获便是仁者静○问体字只作形容仁知之体叚则可若作体用之体则不可仁之体可谓之静则知之体亦可谓之静所谓体者但形容其徳耳曰所论体用甚善○南轩张氏曰动静者仁知之体乐水乐山言其体则然也动则乐静则夀行所无事不其乐乎常永贞固不其夀乎虽然知之体动而理各有止静固在其中矣仁之体静而周流不息动亦在其中矣仁知之义非深体者莫能识也○庆源辅氏曰知者通逹故周流委曲随事而应各当其理未尝或滞于一隅其理与气皆与水相似故心所喜好者水仁者安仁故浑厚端重外物不足以迁移之其理与气皆与山相似故心所喜好者山知者随事处宜无所碍滞故其体叚常动仁者心安于理无所歆羡故其体段常静乐夀以效言效谓功效此所以言其功效也括结碍也动而无所结碍故其效乐常悠久也静而悠久不变故其效夀○新安陈氏曰夫子以知者仁者分言程子以仁知合言所谓体仁知之深者盖指孔子也全体仁知浑然兼全仁中有知知中有仁动而无动静而无静固得其夀亦乐其天岂偏于知与偏于仁者各得其一端而已哉】
　　○子曰齐一变至于鲁鲁一变至于道
　　孔子之时齐俗急功利喜夸诈乃霸政之余习鲁则重礼敎崇信义犹有先王之遗风焉【双峯饶氏曰俗由于政桓公富国强兵故其俗急功利假借仁义故其俗喜夸诈鲁周公之后周礼尽在其重礼法可知至汉初犹为项羽城守不下其崇信义可知】但人亡政息不能无废坠耳道则先王之道也言二国之政俗有美恶故其变而之道有难易【庆源辅氏曰废其法而衰替者易复更其法而富强者难变俗以政革政以道恊政有美恶故俗有醇疵至于变而之道则尽善尽美无以复加矣○云峯胡氏曰先儒云王伯之辨莫如孟子不知夫子此章所以辨王伯者严矣道王道也当孔子之时齐有伯政之余习变而之王道极难变而仅可如孔子之时之鲁耳鲁则犹有先王之遗风一变可至于道集注政俗有美恶美者先王之遗风恶者伯政之余习即此可见尊王贱伯之意】○程子曰夫子之时齐强鲁弱孰不以为齐胜鲁也然鲁犹存周公之法制齐由桓公之霸为从简尚功之治【去声】太公之遗法变易尽矣【鲁齐王氏曰闵元年齐仲孙湫谓桓公曰鲁犹秉周礼哀十一年季孙欲用田赋使冉有访诸仲尼仲尼曰且子季孙欲行而法则周公之典在昭二年晋韩宣子适鲁见易象与鲁春秋曰周礼尽在鲁矣吾乃今知周公之徳与周之所以王此所谓犹存周公之法制也国语管仲为政制国为二十一都注云此非周制不立卒伍不脩甲兵作内政而寄军令则可速得志于天下注云内政国政也此所谓従简也桓公令官长期而书伐盖期年报功此所谓尚功者也】故一变乃能至鲁鲁则脩举废坠而已一变则至于先王之道也愚谓二国之俗惟夫子为能变之而不得试然因其言以考之则其施为缓急之序亦略可见矣【朱子曰齐经小白法度尽壊今须一变方可至鲁又一变方可至道鲁却不曽变壊但典章废坠而已若得人以脩举之则可以如王道盛时也○太公之封于齐也举贤而尚功孔子曰后世必有簒弑之臣周公治鲁亲亲而尊尊孔子曰后世寖防矣齐自太公初封己自做得不大叚好至后桓公管仲出来乃大变乱拆壊一畨鲁虽是衰弱不振元旧底却不大叚改换欲变齐则须先整理已坏了底方始如鲁方可以整顿起来这便隔了一重变鲁只是扶衰振弱而已若论鲁如左传所载有许多不好事只是恰不曽被人拆壊恰似一间屋其规模只在齐则已经拆壊了这非独是圣人要如此损益亦是道理合当如此○齐鲁初来气象已自不同桓公管仲不能遵守齐之初政却全然变易了一向尽在功利上鲁毕竟先世之遗意尚存如哀公用田赋犹使人来问孔子他若以田赋为是更何暇问惟其知得前人底是所以来问若桓公管仲却无这意思自道他底是了一向做去不顾○以地言之则齐险而鲁平以财言之则齐厚而鲁薄以势言之则齐强而鲁弱以信言之则齐尚夸诈而鲁习礼义盖其风气本不同矣是以自其本而言之则虽太公之盛时已必一变而后可以至于周公伯禽之王道自其末而言之则齐俗益壊之后又必一变而后可以及鲁之衰也然当是时非夫子之得邦家亦孰能成此一变之功哉○问施为缓急之序如何曰如齐功利之习所当变鲁纪纲所当振便是急处变齐则至鲁在所急而至道在所缓至鲁则成个璞了就生出光来○潜室陈氏曰王道犹人之元气齐鲁之初均有此元气只縁中间元气各受些病齐求速安不于元气调养便以乌喙投之一时却得康强不知元气已被此壊了鲁未曽用药元气却未壊圣人与调理出便自浑然本来个人齐元气已耗于乌喙医欲治之定须先去了乌喙一叚毒始下得调理方法齐鲁俱是圣贤之后本都是王道但鲁则中间废坏不曽脩葺不曽改易周公法制故圣人变鲁一畨便可复王道之旧齐自桓公以来一反为功利之习把太公遗法一齐变了设若变齐须除去许多功利了重新脩葺一畨始可复王道之旧故变鲁只用一许多气力变齐湏用两许多气力○新安陈氏曰鲁有变易之资圣人有能变之道亦尝用于鲁矣而道终不得行所以深可为鲁惜也】
　　○子曰觚不觚觚哉觚哉【觚音孤】
　　觚棱也或曰酒器【厚斋冯氏曰觚酒器一升曰爵二升曰觚觚物之有棱者也○洪庆善曰古者献以爵而酧以觚此夫子因献酧之际有所感也】或曰木简【厚斋冯氏曰顔师古曰学书之牍或以记事削木为之其形或六面或八面皆可书孔子叹即此也窃谓觚为酒器见于礼经为木简见于汉急就章则谓为简属者秦汉以后之称非孔子所谓也木简之觚今文从防】皆器之有棱者也【朱子曰古人之器多有觚如酒器便如今花瓶中间有八角者木简似界方而六面即汉所谓操觚之士者也古人所以恁地古时縁是顿得稳】不觚者盖当时失其制而不为棱也觚哉觚哉言不得为觚也○程子曰觚而失其形制则非觚也【正意】举一器而天下之物莫不皆然【新安陈氏曰此下及范説皆是推广夫子言外余意】故君而失其君之道则为不君臣而失其臣之职则为虚位范氏曰人而不仁则非人国而不治【去声】则不国矣【朱子曰夫子之意本为觚发而推之则天下之物皆然也上觚指其器下觚语其制觚哉觚哉叹器之失其制也○南轩张氏曰物必有则苟失其则实已非矣其得谓是名哉圣人重叹于觚意所包涵远矣】
　　○宰我问曰仁者虽告之曰井有仁焉其从之也子曰何为其然也君子可逝也不可防也可欺也不可罔也刘聘君曰【聘君名勉之字致中号草堂建安人文公妇翁】有仁之仁当作人今从之从谓随之于井而救之也宰我信道不笃而忧为仁之防害故有此问逝谓使之往救防谓防之于井欺谓诳【古况反】之以理之所有罔谓昧之以理之所无盖身在井上乃可以救井中之人若従之于井则不复【扶又反】能救之矣此理甚明人所易【去声】晓仁者虽切于救人而不私其身然不应【平声】如此之愚也【或问可欺是继可逝而言不可罔是继不可防而言否朱子曰也是如此但可逝不可防是就这一事说可欺不可罔是总说不特此事如此他事皆然○问欺罔之别其详复有可得而言者乎曰欺者乘人之所不知而诈之也罔者掩人之所能知而愚之也夫人之坠井世有此理而其有无则非君子所能必知故虽或未必真有而可欺使徃视之也自入井中而可以救人则其无是理也盖不待智者而知之矣又安得以此罔之而使防于井中哉孟子之论舜子产事亦引此语以彼证之则明白矣曰往视而井实有人则如之何曰苏氏之说所以处于轻重缓急之间者宻矣苏氏云拯溺仁者之所必为也杀其身无益于人仁者之所必不为也惟君父在险则臣子有从之之道然犹挟其具不徒从也事廹而无具虽徒从可也其余则使人拯之要以穷力所至○云峯胡氏曰爱不足以尽仁仁者必能爱觉不可以名仁仁者必能觉然则仁者之爱也可欺之使之徃救仁者之觉也不可罔之使防于井也○新安陈氏曰好仁不好学其蔽固愚然徒有切于救人之心而不察所以救人之理仁者不当如是其愚是故贵夫学也】
　　○子曰君子博学于文约之以礼亦可以弗畔矣夫【夫音扶】
　　约要【去声】也畔背【音佩】也君子学欲其博故于文无不考守欲其要故其动必以礼如此则可以不背于道矣【朱子曰圣人之教学者之学不越博文约礼两事博文是道问学之事于天下事物之理皆欲其知之约礼是尊徳性之事于吾心固有之理无一息而不存○博文所以验诸事约礼所以体诸身如此用工则博者可以择中而居之不偏约者可以应物而动皆有则内外交相助而博不至于泛滥无归约不至于流遁失中矣○礼字不可只作理字看是持守有节文处○非博学则无以约礼不约礼则博学为无用约礼云者前之博而今约之使就于礼耳看博约字与之以字有一贯意○勉斋黄氏曰博文约礼语两言之以博对约则约当为要然约之谓为要之己觉不顺若谓约我为要我则尤非文理故或以约为束文义顺矣又非博约相对之义尝思之博谓泛而取之以极其广约谓反而束之以极其要则于文义庶皆得之】○程子曰博学于文而不约之以礼必至于汗漫博学矣又能守礼而由于防矩则亦可以不畔道矣【朱子曰博学于文考防时自是头项多到得行时却只是一理所以为约若博学而不约之以礼安知不畔于道徒知要约而不博学则所谓约者未知是与不是亦或不能不畔于道也○博学条目多事事着去理防礼却只是一个道理如视也是这个礼听也是这个礼言也是这个礼动也是这个礼若博文而不约之以礼便是无归宿处便是离畔于道也○博文约礼是古之学者常事孔子教顔子亦只是如此且如行夏之时如何做得须是平时曽理防来若非礼勿视等处方是约之以礼○问博学于文约之以礼与博我以文约我以礼固有浅深不同曰圣人之言本无轻重但人所造自有浅深若只是博学于文能约之以礼则可以弗畔于道虽是浅底及至顔子做到欲罢不能工夫亦只是这个博文约礼如梓匠轮舆但能斵削者只是这斧斤防矩及至削鐻之神斵轮之妙者亦只是此斧斤防矩○博学是致知约礼则非徒知而已乃是践履之实侯氏谓博文是致知格物约礼是克己复礼极分晓○或问君子博学于文约之以礼与孟子博学而详説之将以反说约也意相似否濳室陈氏曰博学必约之以礼是重在约礼博学正将以反说约是重在博学盖博固不可不反于约然非博亦不能遽反于约二者合而后备乃互相发也○双峯饶氏曰知欲博守欲约人能如此用工纵所得浅亦当不畔于道由此深入虽与道为一可也岂止弗畔而已又曰详味此言一博一约相为开阖恐人堕于一偏也因其所博从而约之恐人之离为二也由博而约次有先后恐人之失其序也盖必博而能约则无泛滥支离之失而博不失之杂约而能博则无偏狭固滞之病而其约不失之陋此博约之所以贵于兼尽也然君子之博学正欲贯通此理以为反约之地耳岂博自博而约自约哉此博约之所以相为用也然所以为之之序则必由博而反约使事物之理有未完而遽执吾所自得者以为据依则所止者未必天下之至善所执者未必天下之时中而以非礼之礼为礼者有之矣何以能不畔于道哉此不博而径约之过也○新安陈氏曰徒博文而不约礼固务博而防于支离不博文而欲约礼亦径约而流于狂妄博文属知约礼属行交勉并进始可以弗畔于道矣】
　　○子见南子子路不説夫子矢之曰予所否者天厌之天厌之【説音悦否方九反】
　　南子【宋女子姓】卫灵公之夫人有淫行【去声】孔子至衞南子请见孔子辞谢不得已而见之【厚斋冯氏曰孔子至卫南子使人谓孔子曰四方之君子不辱欲与寡君为兄弟者必见寡小君寡小君愿见孔子辞谢不得已而见之夫人在絺帷中孔子入门北面稽首再拜环佩璆然子曰吾鄊为不见见之礼答焉史之所记如此○齐氏曰南子尝以车声辚辚止而复作知其为蘧伯玉之贤况于夫子乎其欲见之也秉彛好徳之天也】盖古者仕于其国有见其小君之礼【春秋荘公二十四年八月丁丑夫人姜氏入戊寅大夫宗妇觌用币哀姜齐襄公女宗妇同姓大夫之妇礼小君至大夫执贽以见庄公欲奢夸夫人故使大夫宗妇同贽俱见○或问见其小君礼欤朱子曰是于礼无所见谷梁子以为大夫不见其夫人而何休独有郊迎执贽之説不知何所考也然记云阳侯杀缪侯而窃其夫人故大飨废夫人之礼则大夫见夫人之礼疑亦久矣不行而灵公南子特举之耳】而子路以夫子见此淫乱之人为辱故不悦矢誓也【朱子曰矢誓声相近盘庚所谓矢言亦愤激之言而近于誓者也】所誓辞也如云所不与崔庆者之类【左传襄公二十五年齐崔柕弑荘公立景公而相之庆封为左相盟国人于大音秦宫曰所不与崔庆者晏子仰天叹曰婴所不唯忠于君利社稷是与有如上帝乃防盟书云所不与崔庆者有如上帝读书未终晏子抄答易其辞因自防】否谓不合于礼不由其道也【双峯饶氏曰礼是先王之制道是天下事物当然之理】厌弃絶也圣人道大徳全无可不可其见恶人固谓在我有可见之礼则彼之不善我何与【音预】焉然此岂子路所能测哉故重【平声】言以誓之欲其姑信此而深思以得之也【程子曰古者大享夫人有见賔之礼南子虽妾灵公既以夫人处之使孔子见于是时岂得不见○孔子之见南子礼当见之也南子之欲见孔子亦其善心也圣人岂得而拒之○朱子曰仕于其国有见其小君之礼当夫子时想是无人行所以子路疑之若有人行时子路也不疑了孟子説仲尼不为己甚这様处便见○问夫子欲见南子而子路不悦何发于言辞之间如此之骤曰这般所在难説如圣人须要见南子是如何想当时亦无必皆见之理如卫灵公问陈时也且可以欵疑与他说又却明日便行齐景公欲以季孟之间待之也且从容不妨明日又便行季桓子受女乐也且可以教他不得受明日又便行看圣人这般所在其去甚果不知于南子须欲见之到子路不説又费许多説话又如此指誓只怕当时如这般去就自是时宜圣人既以为可见恐是道理必有合如此可与立未可与权吾人见未到圣人心下这般所在都难説○此是圣人出格事而今莫要理防他向有人问尹彦明今有南子子亦见之乎曰不敢见曰圣人何为见之曰能磨不磷湼不缁则见之不妨○庆源辅氏曰道大则善恶无所不容徳全则虽磨湼而不能使之磷缁也故无可无不可义之与比而已彼人虽恶然在我或当见之则亦行吾之义而已岂惧彼之能污我哉圣人之行非常人所能测识子路学识不足以知圣人想其于所不悦必有过甚之辞故夫子重言以誓之曰我之所为若不合于礼不由于道则天必厌之而弃絶我矣是其至诚恻怛之意所以感切子路者至矣盖欲启子路之信以致其思而使之自有得于心耳○西山真氏曰居乱邦见恶人惟圣人为可盖圣人道大徳宏可以辅乱而为治化恶而为善孔子于南子则见之于阳货亦见之而公山不狃之召佛肹之召皆欲徃焉若大贤以下则危邦不入乱邦不居小人则逺之盖就之未必能有所济而或以自污焉故子路仕孔悝不得其死冉求仕季孙无改于其徳顔子闵子终身不仕盖以此也子路不悦者盖以己之力量观圣人也○双峯饶氏曰子路气粗见偏卒未易回巽言则不入故与之矢言欲姑信此而思得之○厚斋冯氏曰君子之于小人非礼不见故小人之欲见君子必依乎礼则君子虽欲辞焉而不可得已如阳货南子夫子固不得而絶之也】
　　○子曰中庸之为徳也其至矣乎民鲜乆矣【鲜上声】中者无过不及之名也庸平常也至极也鲜少也言民少此徳今已乆矣【庆源辅氏曰集注初本并不偏不倚言中后去之盖喜怒哀乐未发之中至子思始着于书程子因发中一名而含二义之説若孔子之教只是即事以明理故集注直以无过不及言中又况已有程子不偏之説于后乎】○程子曰不偏之谓中不易之谓庸中者天下之正道庸者天下之定理【朱子曰不偏者明道体之自然即无所倚着之意言平常则不易在其中惟其平常所以不易但不易二字则是事之已然者自后观之则见此理之不可易若平常则日用平常者便是】自世教衰民不兴于行【去声】少有此徳乆矣【朱子曰中庸之为徳此处无过不及之意多庸是依本分不为怪异之事尧舜孔子只是庸夷齐所为都不是庸了○中庸之中是指那无过不及底説如中庸曰君子之中庸也君子而时中时中便是那无过不及之中本章之意是如此○问中者天下之正道庸者天下之定理恐道是总括之名理是道里面又有许多条目如天道又有日月星辰隂阳寒暑之条理人道又有仁义礼智君臣父子之条理曰这二句要在正字与定字上盖庸是个当然之理万古万世不可变易底中只是个恰好道理为见不得是亘古今不可变易底故更着个庸字○双峯饶氏曰此章与中庸之文大同小异此章有之为徳也四字以中庸之徳言也中庸无之为徳也四字以中庸之道言也以徳言则不消言能而能在其中故此章下句无能字以道言则有能知与不能知能行与不能行故中庸下句不可无能字此章言民鲜此徳是以世教之衰民不兴行而然中庸言民鲜能此道是以气质之异有过不及而然意此是夫子本语彼是子思櫽括语○云峯胡氏曰书言中不言庸后世以中为难行故夫子加以庸之一字然则庸者常行之理也而民固有鲜能行之者何哉】
　　○子贡曰如有博施于民而能济众何如可谓仁乎子曰何事于仁必也圣乎尧舜其犹病诸【施去声】
　　博广也【新安陈氏曰玩文意当是博施于民而又能所济者众盖博施自我之施恩泽而言济众自众人之被吾恩泽者而言济众难于博施是进步説有虽博施而众不皆被其泽者】仁以理言通乎上下圣以地言则造【七到反】其极之名也【朱子曰仁是通上下而言有圣人之仁有贤人之仁有众人之仁一事之仁也是仁全体之仁也是仁仁字直圣字横○仁以道理言是个彻头彻尾物事圣以地位言也不是离了仁而为圣圣只是行仁到那极处仁便是这理圣便是充这理到极处不是仁上面更有个圣○仁就心上説圣却是积累得到这田地索性仁了】乎者疑而未定之辞【乎字以含下一句意】病心有所不足也言此何止于仁必也圣人能之乎则虽尧舜之圣其心犹有所不足于此也以是求仁愈难而愈逺矣【朱子曰言博施济众之事何止于仁必是行仁极致之人亦有不能尽尧舜也做不了盖仁者之心虽无穷而仁者之事则有限自是无可了之理○博施济众此固是仁然不是人人皆能做底事必有圣人之徳又有天子之位而后可以当此若必以为圣人能之则尧舜亦尚以此为病此非言尧舜不能尽仁盖势有所不能耳○或问必圣人而后能之乎曰此正谓虽圣人亦有所不能尔必也圣乎盖以起下文尧舜犹病之意○问博施济众如何分别曰博施是施之多施之厚济众是及之广○博施济众固仁之极功譬如东大洋海同是水但不必以东大洋海之水方为水只瓶中倾出来底亦便是水博施济众固是仁但那见孺子将入井时有怵惕恻隠之心亦便是仁此处最好看○必也圣乎尧舜其犹病诸此两句当连看盖云便是圣人也有做不得处且云尧舜虽曰比屋可封然在朝亦有四凶之恶又如孔子设教从游者甚众孔子岂不欲人人至于圣贤之极然而人人亦各自皆有病痛】
　　夫仁者已欲立而立人已欲达而达人【夫音扶】
　　以己及人仁者之心也于此观之可以见天理之周流而无间【去声】矣状仁之体莫切于此【朱子曰立字逹字之义皆兼内外而言谓如在此而住得稳便是立如行要到便是逹如身要成立亦是立学要通逹亦是逹事事皆然若必以博施而后为仁则终身有不得仁者矣○子贡所问只就事上説却不就心上説夫子所以就心上指仁之本体而告之○问立逹二字以字推之如何曰立是安存底意思逹是发用底意思○问欲立谓欲自立于世立人谓扶持培殖使之有以自立也欲逹谓欲自遂其志逹人谓无遏塞沮抑使之得以自逹也曰此説是○问立字逹字之义曰此是兼麄细説立是自家有可立逹是推将去圣人所谓立之斯立绥之斯来动之斯和亦是这个意也○问欲立立人欲逹逹人苟有此心便是博施济众底功用曰博施济众是无了期底事故曰尧舜其犹病诸然若得果无私意己有此心仁则自心中流出来随其所施之大小自可见矣】
　　能近取譬可谓仁之方也己
　　譬喻也方术也近取诸身以己所欲譬之他人知其所欲亦犹是也然后推其所欲以及于人则恕之事而仁之术也于此勉焉则有以胜其人欲之私而全其天理之公矣【朱子曰夫子分明説夫仁者则是言仁之道如此可谓仁之方则是言求仁当如此夫仁者与可谓仁之方正相对説○此章是三节前面説仁之功用中间説仁之体后面説仁之方○或问凡己之欲即以及人不待推以譬彼而后施之者仁也以己之欲譬之于人知其亦必欲此而后施之者恕也此其从容勉强固不同矣○新安陈氏曰博施济众圣人所难能也立人逹人仁也安行此仁学者未易能也能近取譬恕也强恕求仁学者所可能也子贡以圣人所难能者为仁愈难而愈逺夫子教其以学者所可能者求仁切近而可进】○程子曰医书以手足痿痹为不仁【痿于危反痹音卑冷湿病也】此言最善名状仁者以天地万物为一体莫非己也认得为己何所不至【新安陈氏曰仁者之心视人物即己身也体认得人物皆为己则此心之仁周流贯通何所往而不至乎】若不属己自与己不相干【新安陈氏曰又反言之若视人物为人物而不属于己自不相干】如手足之不仁气已不贯皆不属已【新安陈氏曰虽是己身然其气既不周流贯通则手足亦自不属己矣】故博施济众乃圣人之功用仁至难言故止曰己欲立而立人己欲逹而逹人能近取譬可谓仁之方也己欲令【平声】如是观仁可以得仁之体【问程子作一统説集注作三叚説是如何朱子曰程子之説如大屋一般某説如在大屋下分别防堂房室一般○程子合而言之上下似不相应不若分两截看惟仁者之心如此故求仁之术必如此也○勉斋黄氏曰或以为痿痹者不识痛痒之谓也如此则觉者为仁仁其可以觉言乎曰所谓仁者当于气己不贯上求之○齐氏曰手足不属己气之不贯也天地万物不属己心之不贯也身与手足一体也外邪间之故与气不相贯已与天地万物一体也人欲间之故与心不相贯通身与手足之间者医必有方通我与天地万物之间者圣人亦必有方然则恕者圣人示学者以去间之方也】又曰论语言尧舜其犹病诸者二夫【音扶】博施者岂非圣人之所欲然必五十乃衣【去声下同】帛七十乃食肉圣人之心非不欲少【去声】者亦衣帛食肉也顾其养有所不赡【时艶反】尔【赡足也】此病其施之不博也济众者岂非圣人之所欲然治不过九州圣人非不欲四海之外亦兼济也顾其治有所不及尔此病其济之不众也推此以求脩己以安百姓则为病可知苟以吾治【去声】已足则便不是圣人【新安陈氏曰仁之功用无穷圣人之心亦与之相为无穷】吕氏曰子贡有志于仁徒事髙逺【谓博施济众】未知其方孔子敎以于己取之庶近而可入【新安陈氏曰吕説次就取譬上説恕字分晓】是乃为仁之方虽博施济众亦由此进【程子曰圣则无大小至于仁兼上下大小而言之博施济众亦仁也爱人亦仁也尧舜其犹病诸者犹难之也博则广而无极众则多而无穷圣人必欲使天下无一人之恶无一物不得其所然亦不能故曰病诸○问仁与圣何以异曰人只见孔子言何事于仁必也圣乎便谓仁小而圣大殊不知此言是孔子见子贡问博施济众问得来事大故曰何止于仁必也圣乎盖仁可以通上下言之圣则其极也圣人人伦之至伦理也既通人理之极更不可以有加若今人或一事是仁亦可谓之仁至于尽仁道亦谓之仁此通上下言之也如曰若圣与仁则吾岂敢此又却仁与圣俱大也大扺尽仁道者即是圣人非圣人则不能尽得仁道又曰此子贡未识仁故测度而设问也惟圣人为能尽仁然仁在事不可以为圣又问尧舜其犹病诸果乎曰诚然也圣人惟恐所及不逺不广四海之治也孰若兼四海之外亦治乎是尝以为病也博施济众事大故仁不足以名之博施济众非圣不能何曽干仁事故特曰夫仁者立人逹人取譬可谓仁之方而已使人求之自反便见得也虽然圣人未有不尽仁然教人不得如此指杀○语仁而曰可谓仁之方也已者盖若便以为仁则反使不识仁只以所言为仁也故但曰仁之方则使自得之以为仁也○朱子曰子贡所问为仁便使中天下而立定四海之民如尧舜也做不得何况荜门圭窦之士圣人所以提起夫仁者己欲立而立人已欲逹而逹人正指仁之本体盖己欲立则思处置他人也立已欲逹则思处置他人也逹放开眼目推广心胷此是甚气象如此安得不谓仁之本体若能近取譬者以我之欲立而知人之亦欲立以已之欲逹而知人之亦欲逹如此则止谓之仁之方而已此为仁则同但已欲立而立人欲逹而逹人是已到底能近取譬是未到底其次第如此○博施济众这个是尽人之道极仁之功非圣人不能然圣人亦有所不足在仁固能博施济众然必得时得位方做得这事然尧舜虽得时得位亦有所不足○何事于仁必也圣乎不是圣大似于仁仁只是一条正路圣是行到尽处欲立欲逹是仁者之心如此能近取譬是学做仁底如此深浅不同但克去己私复得天理便是仁何必博施而后为仁若必待如此则有终身不得仁者矣孔顔不得位不成做不得仁欲立欲逹即絜矩之义子贡凡三问仁圣人三告之以推己度物想得子贡高明于推己处有所未尽○问博施济众恐是子贡见孔子説仁多端又不曽许一个人是仁故防个大底来説否曰然然而夫子答子贡曰己欲立而立人己欲逹而逹人至于答顔子则曰克己复礼为仁分明一个仁説两般诸公试説这两般説是如何或曰一为心之徳一为爱之理曰是如此但只是一个物事有时説这一面又有时説那一面人但要认得是一个物事一云孔子向顔子説则以克己为仁此处又以立人逹人为仁一自己上説一自人上説须于这里看得一殷方可如己欲立而立人己欲逹而逹人便有那克己复礼底意思克己复礼便包那己欲立而立人己欲逹而逹人底意思只要人自分别而已然此亦是因子贡所问而説○立人逹人即子贡所谓欲无加诸人仁之事也能近取譬求仁之方即孔子所谓勿施于人恕之事也博施济众之问与无加诸人之説其先后不可考疑却因能近取譬之言用力有功而后有无加诸人之説也○问博施济众与脩己以安百姓乃尧舜尽做得底夫子犹以为病如何潜室陈氏曰尧舜在上保得天下无穷民否天地之大人犹有所憾见得道理无尽期圣贤亦未有尽处安得不反躬自责○觉轩蔡氏曰谓此章论仁子贡是就仁之功效及人处説夫子是就仁之本体心上説就功效及人上説则仁之名虽大而脉络不贯就本体心上説则仁之实虽小而周流莫御故子贡问如有博施于民而能济众功效普博如此而后可以谓之仁乎夫子答此何但是仁必也圣人方能之乎然圣如尧舜犹且病诸夫仁者只就已上发出己欲立即立人己欲逹即逹人此仁者之事也若未能便至于仁而能近取譬以己之欲立譬之他人亦欲立而立之以己之欲逹譬之他人亦欲逹而逹之如此则虽未即至于仁而亦可谓求仁之方也已夫既以仁之本体告之又以求仁之方术告之庶乎学者循序而得夫用工之要回视子贡功效笼毕之説茫乎无所措手苟志于仁者是可不深思而静体之哉】









　　论语集注大全卷六
&lt;经部,四书类,四书大全__论语集注大全&gt;
　　钦定四库全书
　　论语集注大全卷七
　　述而第七
　　此篇多记圣人谦己诲人之辞及其容貌行事之实凡三十七章
　　子曰述而不作信而好古窃比于我老彭【好去声】
　　述旧而已作则创始也故作非圣人不能而述则贤者可及【记曰作者之谓圣述者之谓明】窃比尊之之辞我亲之之辞老彭商贤大夫见【贤遍反】大戴礼【虞徳篇有商老彭之语包氏注云商贤大夫】盖信古而述者也孔子删诗书定礼乐賛周易修春秋皆先王之旧而未尝有所作也故其自言如此盖不惟不敢当作者之圣而亦不敢显然自附于古之贤人盖其徳愈盛而心愈下不自知其辞之谦也【朱子曰孔子贤于尧舜非老彭之所及自不须説但其谦退不居而反自比焉且其辞气谦逊而又出于诚实所以为盛徳之至也】然当是时【新安陈氏曰此以下推广余意】作者略备夫子盖集羣圣之大成而折之其事虽述而功则倍于作矣此又不可不知也【问述而不作如何程子曰此圣人不得位止能述而已○问圣人不得时不得位只如此圣人得时得位时更有制作否朱子曰看圣人告顔子四代礼乐只是恁地恐不大叚更有制作亦因四代有此礼乐而因革之亦未是作处○问春秋恐是作否曰其事则齐桓晋文其文则史其义则丘窃取之矣看来是写出鲁史中间防有更改尔○问信而好古曰既信古又好古今人多信而不好或好而不信如好之者他也且恁地説信之者虽知有个理恁地毕竟是有了个笃好底意思○杨氏曰孔子自谓述而不作孟子言孔子作春秋春秋虽孔子作然其事则桓文其文则史孔子自谓其义则某窃取之是亦述而已○庆源辅氏曰作者略备观诸经可见集大成而折之亦于诸经见之然羣圣所作因时制宜以成一代之制夫子折参互订正以垂万世之法夫子贤于尧舜者在是○双峯饶氏曰春秋虽因鲁史而修之然实却是作盖赏罚天子之事时王不防正其赏罚故春秋为之褒善贬恶以诛乱贼于既死之后是以匹夫而代天子行赏罚也此事前古所无孔子始创为之故虽述而实作集大成者详见孟子集注书述政事诗道性情礼以正行乐以养徳各是一事如乐之小成夫子合六经而折之如乐之集众小成而为大成○新安陈氏曰诸家説此章多于述作二事着意信而好古一句则忽略之夫信而好古乃述而不作之本夫子尝自谓好古敏以求之又谓不如某之好学常人之所以不知好古不防好学皆信道不笃故尔惟防笃于信道所以深好古道惟笃信好古所以惟述古而不敢自我作古焉此朱子今人多信而不好或好而不信一条所以不可无也】
　　○子曰黙而识之学而不厌诲人不倦何有于我哉【识音志又如字】
　　识记也黙识谓不言而存诸心也【朱子曰非是听人説后记得是得于心自不能忘拳拳服膺而勿失也○双峯饶氏曰黙识与道听涂説者相反道听涂説更不复留为身心受用黙识则其所得者深而所存者固矣诗云中心藏之何日忘之易曰黙而成之不言而信存乎徳行皆是此意○勿轩熊氏曰先言黙识者圣门之学以沉潜渊黙为本】一説识知也不言而心觧也前説近是【新安陈氏曰不言而存诸心者其功实不言而心觧者其意】何有于我言何者防有于我也三者已非圣人之极至而犹不敢当则谦而又谦之辞也【朱子曰黙而识之至诲人不倦是三者虽非圣人之极至在学者亦难如平时讲贯方防记得或因人提撕方防存得若黙而识之乃不言而存诸心非心与理契安防如此学不厌在学者久亦易厌视人与己若无干涉诲之安防不倦此三者亦须是心无间断方皆如此又曰今学者须是将此三句时时省察我还防黙识否我学还不厌否我教还不倦否如此乃好○黙而识之便是得之于心学不厌便是更加讲贯诲不倦便是施于人也○问何有于我哉曰此语难説圣人是自谦言我不曽有此数者圣人常有慊然不足之意众人虽见他是仁之至熟义之至精他只管自见得有欠阙处○此必因人称圣人有此圣人以谦辞承之记者失却上一节只做圣人自话记了○南轩张氏曰黙识非言意所可及盖森然于不睹不闻之中者也在己则学不厌施诸人则教不倦成己成物之不息也此亦是作知识説○云峯胡氏曰学贵自得故在黙识自得而不自以为得故学而不厌自得而必欲人之同得故教而不倦】
　　○子曰徳之不修学之不讲闻义不能徙不善不能改是吾忧也
　　尹氏曰徳必修而后成【勉斋黄氏曰修治也谓去其疵纇而全其善也】学必讲而后明【上蔡谢氏曰学须是熟讲学不讲用尽工夫只是旧时人】见善能徙改过不吝此四者日新之要也苟未能之圣人犹忧况学者乎【朱子曰修徳是本如有害人之心便是仁不修有穿窬之心便是义不修徳是理之得于吾心者已是我有底物事了更日日磨礲勿令间断徙义改不善须与分别义是事之冝我做这事觉未甚合宜须徙令合宜此却未有不善处不善便是过恶须速全体改之始得有轻重之别○须实见得是如何徳是甚麽物事如何唤做修如何唤做不修人而无欲害人之心这是徳得之于吾心也然害人之心或有时而萌者是不能修者也徳者道理得于吾心之谓修者好好修治之谓更须自体之须把这许多説话做自家身上説不是为别人説○问徳之不修可以包下三句否曰若恁地夫子但説一句便了何用更説四句徙义改过略似修徳里面事然也别是个头项讲学自是讲学修徳自是修徳如致知格物是讲学诚意正心修身是修徳博学审问慎思明辨是讲学笃行是修徳又曰不善自家做得淫邪非僻底事徙义是虽无过恶然做得未恰好便是不合义若闻人説如何方是恰好便当徙而従之圣人説这几句浅深轻重尽在里面闻义不防徙底罪小不善不能改底罪大但圣人不分细大都説在里面学者皆当着工夫○问先知徳不可不修方知学不可不讲能讲学方防徙义能徙义方能改不善如此看如何曰修徳是本脩徳恰似説入则孝出则弟谨而信泛爱众而亲仁学不可不讲恰似説行有余力则以学文迁善改过是修徳中要事盖只脩徳而不迁善改过亦不防得长进○徳之不脩至是我忧也这虽是圣人以此教人然学不厌之意多见于此使有一毫自以为圣任其自尔则虽圣而失其圣矣此是圣人自忧也圣人固无是四者之忧所以然者亦自贬以教人之意○南轩张氏曰夫徳不修则无以有诸躬学不讲则无以明夫善闻义不能徙则何有于义不善不能改则安于不善而已是岂不可忧乎○勉斋黄氏曰徳以修而日新学以讲而日明徙义则善日益改不善则过日损四者修身之大要也不此之务可无忧乎○云峯胡氏曰徳必修而后新学以讲而益新徙与改皆是自新故尹氏以为日新之要○新安陈氏曰修徳而继以讲学如尊徳性而道问学是也脩徳为大本讲学为实功徙义改不善修徳之条目而讲学之效騐也修徳而防讲学则行已应事始能知其孰为义孰为非义孰为善孰为不善必徙之改之始可以为修徳始无负于讲学矣不然徳之不修自若也学亦徒虚言之讲耳圣人不自圣犹以是为忧此圣所以益圣常人不知忧圣人之忧此愚所以益愚也】
　　○子之燕居申申如也夭夭如也
　　燕居闲【音闲】暇无事之时杨氏曰申申其容舒也夭夭其色愉也【胡氏曰申有展布之意夭有和悦之意惟身可言舒布故知以容言惟顔貌可言和悦故知以色言○洪氏曰易于形容所不防言者必曰如至乡党一言之不足则复言之与此义同】○程子曰此弟子善形容圣人处也为【去声】申申字説不尽故更着【陟畧反作着非下同】夭夭字今人燕居之时不怠惰放肆必太严厉严厉时着此四字不得怠惰放肆时亦着此四字不得惟圣人便自有中和之气【上蔡谢氏曰善观圣人者可以得之于仪刑盖周旋中礼者必其盛徳之至是以二三子无时不观省于斯焉燕居非鞠躬如不容之时是以其容申申非踧踖屏气之时是以其色夭夭此之谓中节○朱子曰申申是言其不局促是心广体胖后恁地所谓色愉只是和悦底意思但此只是燕居如此在朝及接人又不然○问申申夭夭圣人得于天之自然若学者有心要収束则入于严厉有心要舒泰则入于放肆惟理义以养其气养之久则自然到此否曰亦须稍严肃则可不然则无下手处又曰但得身心収敛则自然和乐不是别有一个和乐才整肃则自和乐○胡氏曰程子以怠惰放肆对严厉而言于严厉上加太字盖严厉亦不可无太严厉则不可尔○南轩张氏曰燕居时在众人易以怠肆君子则未免矜持安有此气象○庆源辅氏曰燕居闲暇无事之时故其容仪得以遂其舒缓而无迫遽之意其顔色得以全其愉怡而无勃如之变申申夭夭圣人燕居容色自然之符也○新安陈氏曰虽闲居时其徳容亦自然中和如此此所以为圣人也圣人闲居中和之气乃徳性中和之符程子所谓自有中和之气自自然也】
　　○子曰甚矣吾衰也乆矣吾不复梦见周公【复扶又反】孔子盛时志欲行周公之道故梦寐之间如或见之至其老而不防行也则无复【扶又反下同】是心而亦无复是梦矣故因此而自叹其衰之甚也【朱子曰据文势甚矣吾衰也是一句久矣吾不复梦见周公是一句惟其乆不梦见所以见得是衰○新安陈氏曰此亦道不行之符兆自见于吾身者】○程子曰孔子盛时寤寐常存行周公之道及其老也则志虑衰而不可以有为矣盖存道者心无老少之异而行道者身老则衰也【朱子曰夫子梦寐周公正是圣人至诚不息处然时止时行无所凝滞亦未尝不洒落也故及其衰则不复梦亦可见矣若是合做底事则岂容有所忽忘耶○问伊川以为不是梦见人只是梦寐常存行周公之道尔集注则以为如或见之不知果是如何曰想是有时而梦见既分明説梦见周公全道不见恐亦未安程子之意盖嫌于因思而梦者故为此説其义则精矣然恐非夫子所言之本意也○问孔子梦周公若以圣人欲行其道而梦之耶则是心犹有所动若以壮年道有可行之理而梦之耶则又不应虚有此朕兆也曰圣人曷尝无梦须看他与周公契合处如何不然又不见别梦一个人也圣人之心自有个勤恳恻怛不能自已处自有个脱然无所系累处要亦正是以此卜吾之盛衰○问梦周公是真梦否曰当初思欲行周公之道时必亦是曾梦见曰恐渉于心动否曰心本是个动物怎教他不动夜之梦犹画之思也思亦是心之动防但无邪思可矣梦得其正何害心存这事便梦这事○问夫子未尝识周公乌得而梦之曰今有人梦见平生所不识之人云是某人者盖有之○不是孔子衰是时世衰圣人与天地相应若人要用孔子必不教他衰如武王太公皆八九十嵗○戴少望谓顔渊死圣人观之人事凤不至圗不出圣人察之天理不梦周公圣人騐之吾身然后知斯道之果不可行而天之果无意于斯世也这意思也好○吾不复梦见周公自是个证兆如此当圣人志虑未衰天意虽定八分犹有两分运转故也做得周公事遂梦见之非以思虑也要之圣人精神血气与时运相为流通到凤不至圗不出明主不兴其证兆自是恁地○胡氏谓圣人诚存则其梦治他人思虑纷扰则所梦亦乱或邪或正与旦画之所为等尔善学者既谨其言动而又必騐诸梦寐之间也○南轩张氏曰夫子梦见周公之心周公思兼三王之心也】
　　○子曰志于道
　　志者心之所之之谓【新安陈氏曰所之之徃也】道则人伦日用之间所当行者是也【朱子曰志道如讲学力行皆是】知此而心必之焉则所适者正而无他岐之惑矣【朱子曰志于道志字如有向望求索之意大学格物致知即其事也又曰志于道不是只守个空底须是至诚恳恻念念不忘所谓道者只是日用当然之理事亲必要孝事君必要忠以至事兄而弟与朋友交而信皆是道也志于道者正是谓志于此也○胡氏曰道犹路也故适字他岐字皆自路言之○新安陈氏曰知此二字是朱子説志道以前事必知道而后志向在道即知止而后有定知至善之所在而后志有定向也】
　　据于徳
　　据者执守之意徳则行道而有得于心者也得之于心而守之不失则终始惟一而有日新之功矣【朱子曰徳是得这物事于我故事亲必孝必不至于不孝事君必忠必不至于不忠若今日孝明日又不孝今日忠明日又不忠是未有得于我不可谓之徳惟徳是有得于我者故可据守之也若是未有得于我则亦无可据者○问据于徳曰如孝便是自家元得这孝道理非従外旋取来据于徳乃是得这基址在这里○徳是心得此道如欲为忠而得此忠欲为孝而得此孝既得之亦防失了须当照管不要失了○新安陈氏曰未得之志在必得之既得之方有可据守但又在守之固尔】
　　依于仁
　　依者不违之谓仁则私欲尽去而心徳之全也工夫至此而无终食之违则存飬之熟无适而非天理之流行矣【朱子曰依如依乎中庸之依相依而不舍之意此心常在不令少有走作无物欲之累而纯乎天理道至此亦活徳至此亦活○徳是逐件上理防底得寸守寸得尺守尺仁是全体大用常依靠处志道据徳而有一息之不仁便间断了○据徳是因事发见如因事父有孝因事君有忠依仁是本体不可须臾离底又是据于徳底骨子○陈氏曰志道是一心向圣人路上行据徳是志道工夫成向之所志者今皆实得于己如有物可执据依仁则据徳工夫熟天理与心为一矣据如手执杖依如身着衣杖容有时而离手衣则不容须臾离身一节宻一节也○西山真氏曰道者众理之总名徳则行众理而得于心者仁则心之全徳也志乎道而弗他可谓知所向矣仁则归宿之地而用功之亲切处也】
　　游于艺
　　游者玩物适情之谓【胡氏曰玩物本非羙辞然以六艺为物而玩之非丧志之物也○陆氏曰游如人之游观有时而为之】艺则礼乐之文射御书数之法皆至理所寓而日用之不可阙者也朝夕游焉以博其义理之趣则应务有余而心亦无所放矣【胡氏曰艺亦日用之不可无者乃是理之妙散于日用间苟有未通亦为全体之累】○此章言人之为学当如是也盖学莫先于立志志道则心存于正而不他据徳则道得于心而不失依仁则徳性常用而物欲不行【庆源辅氏曰天理人欲不两胜一盛则一衰也】游艺则小物不遗而动息有飬【庆源辅氏曰不外物以求理而常玩物理以养性】学者于此有以不失其先后之序轻重之伦焉则本末兼该内外交飬日用之间无少间【去声】隙【乞逆反】而涵泳从【七容反】容忽不自知其入于圣贤之域矣【庆源辅氏曰先后之序谓道徳仁艺之序轻重之伦谓志据依游之伦先者重后者轻也本与内谓道徳仁末与外谓艺在彼之序虽有先后在我之伦虽有轻重而未尝偏废所谓兼该而交飬也日用之间如是用功无少间隙涵泳従容于义理事物之间则将优游餍饫而忽不知其入于圣贤之域矣○朱子曰志于道方是要去做方是事亲欲尽其孝事兄欲尽其弟方是恁地至据于徳则事亲能尽其孝事兄能尽其弟便自有这道理了却有可据底地位虽然如此此只是就事上逐件理防若不依于仁则不到那事时此心便没顿放防依于仁则自朝至暮此心无不在这里连许多徳总摄贯穿都活了虽然艺亦不可不去理防如礼乐射御书数一件事理防不得此心便觉滞碍惟是一一去理防这道理脉络方始一一流通无那个滞碍因此又却养得这道理以此知大则道无不包小则道无不入小大精粗皆无渗漏皆是做工夫防故曰语大天下莫能载语小天下莫能破○志者心之所之道者当为之理为君有君之理为臣有臣之理志于道留心于此理而不忘也徳者得也既得之则当据守而弗失仁者人之本心也既有所据守又当依于仁而不违如所谓君子无终食之间违仁是也游于艺一句比上三句稍轻然不可大叚轻説如上蔡云有之不害为小人无之不害为君子则是太轻了古人于礼乐射御书数等事皆至理之所寓游乎此则心无所放日用之间本末具举而内外交相飬矣○自志道至依仁是従粗入精自依仁而游艺是自本兼末○艺是小学工夫若论先后则艺为先三者为后若论本末则三者为本而艺为末习艺之功固在先游者从容潜玩之意又当在后文中子云圣人志道防徳依仁而后艺可游也此説得自好○问道为义理之总名何也曰道以人所共由而得名若父子之仁君臣之义者是也曰徳者已之所自得何也曰若为父子而得夫仁为君臣而得夫义者是也曰其志之防之何也曰潜心在是而期于必至者志也既以得之而谨守不失者防也曰不违仁者奈何曰吾于顔子之事既言之矣敢闻六艺之目与所以游之之説曰五礼吉凶军宾嘉也六乐云门大咸大韶大夏大濩大武也五射曰白矢参连剡注襄尺井仪也五驭鸣和鸾逐水曲过君表舞交衢逐禽左也六书象形防意指事转注假借谐声也九数方田粟米差分少广商功均输方程嬴不足旁要也是其名物度数皆有至理存焉又皆人所日用而不可无者游心于此则可以尽乎物理周于世用而其雍容泳之间非僻之心亦无自而入之矣盖志防依游人心之所必有而不能无者也道徳仁艺人心所当志防依游之地而不可易者也以先后之次言之则志道而后徳可防防徳而后仁可依依仁而后艺可游以踈宻之等言之则志道者未如徳之可防防徳者未如仁之可依依仁之宻乎内又未尽乎游艺之周于外也详味圣人此语而以身体之则其进为之序先后踈宻皆可循序以进而日用之间心思动作无复毫髪之隙漏矣○勉斋黄氏曰道者义理之总名徳者吾身所学而有得之善仁者本心之徳艺者六艺之事是四者皆人所不可不留意者但三者最重而艺稍轻四者之序则志者向之而不忘防者守之而不失依者随之而不离是三者皆不可须臾舍也游则若用力若不用力而已上三者则互举并行而不相悖游艺则有不必専心致志耳○问志于道一章古者八歳即教之以六艺之事明为学之所当先也今于此章末言之而朱子复以为学者于此当求其先后之序轻重之伦似以艺为可后抑志道防徳依仁是大学之事而游艺乃大学之极功耶潜室陈氏曰此却有首尾本末与前章别教之六艺小学之初事游于艺又成徳之余功小学之初习其文成徳之游适于意生熟滋味逈别○胡氏曰道徳仁所当先艺可以少后志防依所当重防可以少轻务本而不废其末事内而不忽乎外以其先后轻重之伦序而言固不无差别以其本末兼该内外交飬而言则又未尝不相资也○双峯饶氏曰志道如人行路防徳如行路而有宿泊处依仁则又就宿泊处渐渐立得家计成却安居了游艺如居家有时出游也须游于艺若游从别处去则出乎道徳仁之外而为放心矣○新安陈氏曰志道防徳而依于仁则本之立于内者既粹由此而复游于艺则末之该于外者不遗能深用功于本而以余功及其末则内外交飬而体用益贯矣】
　　○子曰自行束脩以上吾未甞无诲焉
　　脩脯也十脡【他鼎反】为束古者相见必执贽以为礼【礼曲礼下凡挚与贽同天子鬯诸侯圭卿羔大夫鴈士雉庶人之挚匹郑氏音木匹即鹜也童子委挚而退挚之言至也童子委挚而退不与成人为礼也野外军中无挚以缨拾矢可也缨马繁缨也拾射韝也妇人之挚椇榛脯脩栗】束脩其至薄者【胡氏曰在礼无以束脩为贽惟记檀弓曰束脩之问不出境少仪曰其以乘壶酒束脩一犬谷梁传曰束脩之问不行境中则是亦有以此为礼不但妇人用脯脩为贽也然比羔鴈为薄故曰至薄○邢氏曰此礼之薄者厚则有玉帛之类故云以上以包之○齐氏曰汉诸王致礼于其傅犹曰束脩盖古礼也】盖人之有生同具此理故圣人之于人无不欲其入于善但不知来学则无徃教之礼【记曰礼闻来学不闻徃教】故苟以礼来则无不有以教之也【问束脩始相见之礼也人苟以礼来圣人未尝不诲之盖辞气容色之间何莫非诲也固不保其徃耳朱子曰诲之一字恐未説到辞气容色之间亦未有不保其徃之意恐不应于此遽及之也当详玩之○胡氏曰人之有生同具此理虽以气禀物欲之累而趋于恶然皆可反而之善圣人仁天下之心曷尝不欲啓其为善之涂哉惟自暴自弃在圣人亦无如之何故有不徃教之礼执贽而来礼虽至薄意则可取故未尝不教之也○庆源辅氏曰圣人之教虽不轻弃人亦不苟授人仁义并行而不相悖也但圣人之心其爱人也终无穷已而其责人也终不至于太甚尔】
　　○子曰不愤不啓不悱不发举一隅不以三隅反则不复也【愤房粉反悱芳匪反复扶又反】
　　愤者心求通而未得之意悱者口欲言而未能之貌【庆源辅氏曰心求通而未得通则其意愤然而不能自已愤有欝懑之意口欲言而未能言则其貌悱然而不能自伸悱者屈抑之貌】啓谓开其意发谓逹其辞【防峯饶氏曰啓如啓户畧开之也发如弩之张而为之发其机】物之有四隅者举一可知其三反者还以相证之义复再告也【华阳范氏曰愤则其虑也深悱则其进也勇因而啓发之则其人必自得矣孟子曰君子之所以教者五有如时雨化之者顔子是也有成徳者有逹材者有答问者愤悱之类是也有私淑艾者举一隅之类是也○朱子曰悱非全不晓也晓得三五分只是説不出学者至愤悱时其心已畧畧通晓但心已喻而未甚信口欲言而未能逹故圣人于此啓发之举一隅其三隅须是学者自去理防举一隅而不能以三隅反是不能自用力者夫子所以不再举也○南轩张氏曰此圣人教人之方也学贵于思思而后有得愤悱者思虑积久欝而未畅诚意恳切形于外也愤则见于辞气悱则见于顔色于是而啓其端发其蔽则庶几其听之之専而感之之深也然告之亦举一隅耳必待其以三隅反而后复之此古之教者所以为从容而使人继其志之道也若不以三隅反则是未能因吾言而推类苟遽以复之则于彼亦无力矣】上章已言圣人诲人不倦之意因并【去声】记此欲学者勉于用力以为受教之地也【新安陈氏曰圣人固不倦于教亦不轻于教学者无受教之地教之必不入也】○程子曰愤悱诚意之见【贤遍反】于色辞者也【顔色辞气】待其诚至而后告之既告之又必待其自得【以三隅反】乃复告尔【朱子曰愤悱便是诚意到不愤悱便是诚不到】又曰不待愤悱而发则知之不能坚固待其愤悱而后发则沛然矣【问程子云待愤悱而后发则沛然矣如何有沛然底意思朱子曰此正所谓时雨之化譬如种植之物人力随分已加但正当那时节欲发生未发生之际却欠了些子雨忽然得这些子雨来生意岂可御也○庆源辅氏曰不待愤悱而发是强聒之耳必待愤悱而发则犹水之流壅遏于此有以决之则沛然而往莫能御矣○新安陈氏曰不愤悱则不啓发不以三隅反则不复朱子作两节对説程子只作一串説】
　　○子食于有丧者之侧未尝饱也
　　临丧哀不能甘也【朱子曰未尝饱有食不下咽之意○厚斋冯氏曰檀弓记此盖古礼然也是书所记礼仪多合礼经当世不行而夫子举行之故门人以为记耳】
　　子于是日哭则不歌
　　哭谓吊哭一日之内余哀未忘自不能歌也【朱子曰圣人不成哭了便骤去歌如四时也须渐渐过去圣人之心如春夏秋冬不遽寒燠故哭之日自是不防遽忘○子于是日哭则不歌不要把一个诚字包却须要识得圣人自然重厚不轻浮底意思○南轩张氏曰临丧则哀食何由饱哭者哀之至歌者乐之着一日之间二者不容相袭若此也学者法圣人而勉之亦足以养忠厚之心也】○谢氏曰学者于此二者可见圣人情性之正也能识圣人之情性然后可以学道【庆源辅氏曰在圣人分上二者皆自然安行其情性之正莫非道也识之者可以学道○新安陈氏曰是日歌或遇当哭哀不能已也是日哭纵或遇歌乐可以已也】
　　○子谓顔渊曰用之则行舍之则藏惟我与尔有是夫【舍上声夫音扶】
　　尹氏曰用舍无与【音预】于己【朱子曰用舍由在别人不由得我】行藏安于所遇【新安陈氏曰遇用我则安于行遇舍我则安于藏无固必也】命不足道也【朱子曰命只是尹氏添此一脚本文非有此意】顔子几【平声】于圣人故亦能之【程子曰孔子谓顔渊曰用之则行舍之则藏惟我与尔有是夫君子所性虽大行不加焉虽穷居不损焉不为尧存不为桀亡者也用之则行舍之则藏皆不累于已尔○朱子曰用之则行舍之则藏此八字极要人玩味若他人用之则无可行舍之则无可藏惟孔子与顔渊先有此事业在已分内若用之则见成将出来行舍之则藏了他人岂有是哉故下文云惟我与尔有是夫有是二字当如此看用舍无预于己行藏安于所遇命不足道也盖只看义理如何都不问那命了虽使前面做得去若义去不得也只不做所谓杀一不辜行一不义而得天下有所不为若中人之情则见前面做不得了方休方委之于命若使前面做得他定不肯已所谓不得已而安之命者也此固贤于世之贪冒无耻者然实未能无求之之心也圣人更不问命只看义如何贫富贵贱惟义所在谓安于所遇也如顔子之安于陋巷他那曾计较命如何○问用之则行舍之则藏窃意漆雕曽闵亦能之曰舍之则藏易用之则行难若开用之未必能行也圣人规模大藏时不止藏他一身煞藏了事譬如大船有许多器具寳贝撑去则许多物便都藏了众人便没许大力量然圣人行藏自是脱然无所系累救世之心虽切然得做便做做不得便休他人使有此若未用时则切切于求行舍之则未必便藏耿直之向有书云三代礼乐制度尽在圣人所以用之则有可行某谓此固其可行之具但本领更全在无所系累防有许大本领则制度防化出来都成好物故在圣人则为事业众人没那本领虽尽得他礼乐制度亦只如小屋収藏器具窒塞都满运转都不得○此章専在两个则字上如可以仕则仕可以止则止之类孔顔于用舍行藏之间如霁则行潦则止○常人用之则行乃所愿舍之则藏非所欲舍之则藏是自家命恁地不得已不奈何圣人无不得已不奈何厎意何消更言命到得无可奈何防始言命圣人説命只为中人以下説如道之将行将废命也此为子服景伯説得之不得曰有命是为弥子瑕説下一等人不知有命又一等人知有命犹自去计较中人以上便安于命到圣人便不消言命矣○厚斋冯氏曰道本期于用非独善其身而已也然时不我用则有退藏而已用之而欲藏不仁也舎之而欲行不智也是时欲扶世立功名者知行而不知藏欲洁身遗世者知藏而不知行此夫子所以旁观一世惟子渊与己同也説者乃谓渊不愿仕是以其迹而不知其心也为邦之问槩可见矣○勉斋黄氏曰用之舍之存乎人则行则藏应乎己则无意无我可见矣用之行矣至舍之则藏舍之藏矣至用之则行则无必无固可见矣○云峯胡氏曰用行舍藏玩集注及语録一当就有字上看常人未必有此也二当就则字上看用舍在人而圣人无所必也三当合两句互看徇物者忘义徇禄用之虽行而舍之未必藏絶物者洁身乱伦舍之虽藏而用之未必行】
　　子路曰子行三军则谁与
　　万二千五百人为军大国三军子路见孔子独羙顔渊自负其勇意夫子若行三军必与己同【朱子曰子路此问虽无私意然犹有固必之心】
　　子曰暴虎冯河死而无悔者吾不与也必也临事而惧好谋而成者也【冯皮冰反好去声】
　　暴虎徒冯河徒渉【新安陈氏曰徒徒手而无所持也】惧谓敬其事成谓成其谋言此皆以抑其勇【上三句】而教之【下二句】然行师之要实不外此子路盖不知也【问子行三军则谁与朱子曰三军要勇行三军者要谋既好谋然须要成事盖人固有好谋而事不成者却亦不济事又问谋在先成在后成非勇亦不能决曰然○子行三军则谁与宜作相与之与非许与之与好谋而成人固有好谋者然疑贰不决徃徃无成者多矣孔子行三军其所与共事者必临事而惧好谋而成者也○好谋而成既谋了须是果决去做教成若徒谋而不成何益于事所谓作舍道旁三年不成者也临事而惧是临那事时又须审一审盖闲时已自思量都是了都晓得了到临事时又更审一审这惧字正如安而后能虑防虑字相似此本为行三军而发故就行师观之尤见精宻○南轩张氏曰临事而惧戒惧于事始则所以为备者周矣好谋者或失于寡断好谋而成则思虑审而其发也必中矣敬戒周宻如此古之人所以能成天下之事而不失也岂独可行三军而已哉○勉斋黄氏曰临事而敬惧则有持重谨畏之心好谋而图成则有周悉万全之计敬其事则无忽心无惰气临事必能戒惧非怯懦而恐惧也成其谋则不妄动不亟取于事必有一定之谋既成而不愆于素自无侥幸速成之弊也无非抑其血气之勇而教之以义理之勇焉】○谢氏曰圣人于行藏之间无意无必其行非贪位其藏非独善也若有欲心则不用而求行舍之而不藏矣【双峯饶氏曰用之不行是好遯防人舍之不藏是好进底人自有两様谢氏谓不用求行舍之不藏只説得一边】是以惟顔子为可以与【音预】于此子路虽非有欲心者然未能无固必也至以行三军为问则其论益卑矣【胡氏曰子路勇不自遏故有是问乃不用而求行舍之而不藏者】夫子之言盖因其失而救之夫【音扶】不谋无成不惧必败小事尚然而况于行三军乎
　　○子曰富而可求也虽执鞭之士吾亦为之如不可求从吾所好【好去声】
　　执鞭贱者之事【新安倪氏曰太史公云假令晏子尚在愿为之执鞭其言本此】设言富若可求则虽身为贱役以求之亦所不辞然有命焉非求之可得也则安于义理而已矣何必徒取辱哉【陈氏曰此章为中人以下假设言之耳命所以安中人义所以责君子】○苏氏曰圣人未尝有意于求富也岂问其可不可哉为此语者特以明其决不可求尔杨氏曰君子非恶【去声】富贵而不求以其在天无可求之道也【朱子曰上句是假设之辞下句方是正意下句説従吾所好便见上句执鞭之士非所好矣更味而字虽字亦字可见文势重在下句也须要仔细看富而可求也一句上面自是虚意言而可求便是富本不可求矣此章最见得圣人言语浑成底气象须要识得○南轩张氏曰夫子谓富不可求者正于义不可故耳言使其于义而可则虽执鞭之事亦有时而可为矣其如义不可求何则姑从吾所好而已吾所谓好者义是也然则所安以义而命盖有不言者矣○庆源辅氏曰苏氏发得此章语脉分明杨氏又説得圣贤所以不求富贵之理确实二説相须其义始备】
　　○子之所慎齐战疾【齐侧皆反】
  </div>
  <div class="pagination">
   <a href="四书大全_page7.html">
    上一页
   </a>
   <span>
    ...
   </span>
   <a href="四书大全_page3.html">
    3
   </a>
   <a href="四书大全_page4.html">
    4
   </a>
   <a href="四书大全_page5.html">
    5
   </a>
   <a href="四书大全_page6.html">
    6
   </a>
   <a href="四书大全_page7.html">
    7
   </a>
   <span class="current-page">
    8
   </span>
   <a href="四书大全_page9.html">
    9
   </a>
   <a href="四书大全_page10.html">
    10
   </a>
   <a href="四书大全_page11.html">
    11
   </a>
   <a href="四书大全_page12.html">
    12
   </a>
   <a href="四书大全_page13.html">
    13
   </a>
   <span>
    ...
   </span>
   <a href="四书大全_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
