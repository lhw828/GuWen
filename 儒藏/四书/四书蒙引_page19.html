<!DOCTYPE html>
<html>
<head>
    <meta charset="UTF-8">
    <title>四书蒙引 - 第 19 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书蒙引 - 第 19 页/共 47 页</h1>
    <div class="content">　　书云髙宗谅隂三年不言【减四十七字更定次序】考之书説命上云王宅忧谅隂三祀既免丧其惟弗言此便是书云了不必要有成语朱子不解书何篇以其无成文也　谅隂若依孔氏胡氏邢氏则谅为信隂为嘿而于不言二字为重复矣当依觉轩蔡氏説谅者梁也闇者倚庐之庐也书所谓王宅忧谅隂者是也大注云谅隂天子居丧之名此与觉轩注不同盖未定之见　君薨兼天子诸侯百官亦兼王朝之百官与侯国之百官　总已是百官自总已职连他衙门大大小小都总束上一听冡宰之处分　子张是疑人君不容以三年不言孔子是与他説人君所以得三年不言之故盖古制也　胡氏説与大注不合故在圈外非总注也
　　上好礼则民易使也【芟二条减三十一字凑合】
　　上好礼则自其身之动静以至事为之设施无一步离了礼如此则礼行于上矣行于上则达于下矣达于下则下各安其分矣以礼驱之何不可使若自家不好礼而但以礼驱人则所令反其所好而民不从矣好礼该本末言礼达分定字在上好礼之下
　　子路问君子【芟一条减二百二十一字更定次序】子路问君子是问君子之道如何如顔渊问仁意思下文所【云　云】皆非君子不能也　修己以敬此一句意兼大小包逺近在其中下文修己以安人修己以安百姓则是因子路少之故就那充积及物处来説修己以敬兼内外动静而言　修己以安人修己
　　内有个敬　人惟敬则百事是当所以有安人安百姓之理工夫只在修己上安人则有不在我者安百姓亦然盖其充积之盛自然及物也岂是我修己特地去安人又修己特地去安百姓耶　抑子路使反求诸近但求诸近则逺者不外是矣　程子注要详细看修已以安百姓笃恭而天下平两句一意可以相发明故兼举之上下一于恭敬则和气充塞于两间是以天地位万物育而和气之精英又钟为四灵如礼运所谓凤凰麒麟皆在郊薮龟龙皆在宫沼者此体信达顺之道体信达顺都在敬字内兼体用
　　言中庸致中和只是一个敬能致中和便天地位万物育此自然之理　聪明睿智皆由是出以此事天享帝是字此字皆指体信达顺体信达顺即敬也聪明睿智皆由是出者诚则无不明矣以此事天享帝惟圣人为能享帝之于天下也其如视诸斯乎之义
　　原壤夷俟【芟二条】
　　子曰人之生世方其幼也有长者在上则当逊弟及其长而成人便当有以自立于世使人得有所称述今也自幼便骄惰坏了幼而不逊弟及其长也又只是碌碌庸人而已长而无述焉如此则不如早死免得久留身世间为风俗之蠧乃又老而不死徒足以败常乱伦是贼而已矣既正言以责之而又以杖叩其胫责其夷俟也　按檀弓原壤母死孔子为之沐椁而原壤歌孔子弗闻也而过之如今乃责其夷俟如此之严何舍重而责其轻也盖数其丧母而歌则原壤当絶叩其箕踞之胫则壤犹为故人盛德中礼见乎周旋此亦可见
　　阙党童子将命
　　阙党童子在圣门下圣人使之将命夫圣人所以使童子将命者其意固自有在或者以为此童子必其学有进益故孔子使之传命以宠异之故问曰此童子是益者与圣人因道其所以使童子将命之意其意正与或人所疑者相反然实所以益之也　礼童子当隅坐而此童子吾见其居于正位也礼童子当随行于长者而吾见其与长者并行也夫不止于童子之所而自进于成人之列如此然则此童子非求益者也但是欲速成者也盖求益便当循序依礼言此者以见我所以使之给使令之役观长少之序习揖逊之容盖所以抑而教之非宠而异之也












　　四书蒙引卷七
<经部,四书类,四书蒙引>
　　钦定四库全书
　　四书防引卷八　　　　　　明　蔡清　撰卫灵公第十五
　　卫灵公问陈于孔子【芟二条减三百十二字】
　　爼豆二字因问陈而生夫子旣曰未学则在灵公为不当问矣旣曰尝闻则在灵公所宜加意矣盖为国以礼兵陈之事非所宜先灵公问陈夫子便知其不足以有为矣故去之　孔子自少以知礼闻则爼豆为夫子之所学者已不待言至于军旅之事夫子岂真未之闻哉观其却莱兵诛少正卯堕三都风采凛然且尝曰我战则克夫子岂短于此哉为此语者特以拒卫灵公之问耳然不直曰军旅未之学而又啓之曰俎豆之事则尝闻盖不止遏其所不当问而又啓其所当问者也卫灵则略无愤悱意夫子之所以遂决于去卫也　俎豆皆礼器但爼如几子木为之以载牲体豆容四升亦木为之以荐葅醢　夫子既拒其问明日遂去之陈而絶粮从者饥甚俱困莫能兴起子路愠见曰君子宜乎无穷旣是君子乃亦有穷乎子曰祸福成败有不在我者君子安能必其无穷固亦有穷时但君子能守其穷若小人穷则放溢为非矣然则今日但守其穷而无至滥斯可矣此其所以警子路者亦有在矣　滥溢也小人穷则自放于礼法之外而无所不至亦如水之溢出外也固穷作固有穷时説方应亦有穷乎之问若未荅他亦有字意只先説固守其穷亦不成语次且下句小人穷斯滥矣句内便亦该得能固守其穷之意了　圣人当行而行无所顾虑于其明日遂行在陈絶粮见之处困而亨无所怨悔于其所谓君子固穷小人穷斯滥矣见之但全章题目则不可如此分截且依饶氏分但谓顾是顾后虑是虑前怨是怨人悔是自悔不必依他　在陈絶粮不必拘説遭厄盖依大注当行而行无所顾虑之说只是説夫子要去便去都不计较所以絶粮也然据孟子之厄于陈蔡之间无上下之交亦是无相知人在而发兵围之之説未见其的也
　　赐也汝以予为多学【第三条减三十六字】
　　多学多闻多见也能识是所闻所见又都记得也赐也汝以予之道为出于多学而识之者欤子贡始而曰然者以夫子于天下之理无一之不周知非多学而识者不能是多学而识者也旣而疑之以谓夫子岂専用心于外者耶必有一个道理在而非徒多学而识者也子贡方信而忽疑盖其积学功至而亦将有得也　夫子欲其知所本也人之一心万理皆从此出得其本则有感皆通若但费力于多学而识而不知所本则徒得其用之殊而不得其体之一亦乌足为尽心知性而知天者哉
　　非也予一以贯之【芟二条又第四条减二十一字】言天下万理同出一原我只是一个道理以该贯他何至于多学而识也　子贡只就外面探讨得许多孔子则只把他一心来照外面许多而见其无一理之或外也　彼以行言此以知言行该得知知该不得行也故曰曽子盖已随事精察而力行之精察非知而何单言行知在其中矣　盖圣人虽未尝不博然非止务博也博而约者也不可以非也二字便説圣人全不用博若不博又安有约邪　谢氏注引上天之载无声无臭者明圣人一贯之妙如天之于众物匪物物刻而雕之也尹氏注则言子贡不如曽子愚按以下则又言诸子不如子贡
　　由知德者鲜矣
　　徳谓义理之得于己者既是如此则不可谓知义理之得于己者为鲜也知者知其意味之实也能知其意味之实则富贵不淫贫贱不移威武不屈无入而不自得矣此知徳之所以为难也此章盖为愠见发欤不然何独呼由而告之也知徳与知道不同观大注可见　义理对利害而言有意义理实得于己则利害不能动于己矣善乎饶氏之説曰旣知得这里面滋味则外面世味自有不足以夺之　在物为理处物为义　集注曰非已有之不能知其意味之实也此意云何见其所以鲜也　子路在圣门号勇于义者夫子尝曰乗桴浮海从我其由然一为絶粮所困尚尔愠见况其他乎信乎知徳者之鲜矣盖子路之勇于义是资质上来若知徳则必自学力上来始见滋味子路于细腻克己工夫则未也　路岂有未行而知其曲折者其未行而知其曲折者只是得于传闻识个方向耳故学者要真知
　　无为而治者其舜也与【芟二条减一百四字】
　　独称舜者绍尧之后而又得人以任众职此二句都是推孔子所以独以无为而治归诸舜之意然今人只知舜是绍尧之后又得人以任众职所以无为至于徳盛民化则又畧之殊不是盖自古圣人徳皆盛徳皆盛皆可无为而治但舜不徒盛徳又有此两段机会尤为无为耳故独称之　恭己正南面本不是説他无为而且以见其无为也语意与尧之徳不可名所可见者其功业文章巍然焕然而已相似　恭己以敬之见乎外者言故曰敬徳之容　曰无为而治者其舜也与未必其他圣人皆扰扰然有为也有为则非圣人矣曰无忧者其惟文王乎亦未必其他圣人皆戚戚然长忧也有忧则亦非圣人矣要皆举其尤者言
　　子张问行【芟二条减一百五十字】
　　子张问行问如何才行得也夫子告以如此则行如彼则不行你如今欲如此而不如彼必也于忠信笃敬念念不忘虽欲顷刻离之而不可得矣然后一言一行自然不离于忠信笃敬而蛮貊可行也　行笃敬者笃则不薄敬则不苟也　忠信笃敬则人恒爱之人恒敬之矣故蛮貊可行蛮貊之人亦有人心在也　蛮貊可行则近者可知州里不行况于蛮貊乎参前倚衡是説未行未言之先此心不忘到处相
　　随之意能如此夫然后言自然忠信行自然笃敬而蛮貊可行也岂可以袭取而强为之哉　上一节据见在説出两端下一节乃敎以下工夫　子张书诸绅者盖以受敎之时此心固在闻敎之后怠心或生故特以孔子上文所告尽书诸绅书诸绅则身在是绅亦在是绅在是则忠信笃敬亦在是矣然此在颜曽则不用书绅亦可见子张之为有志者发于实心见于实事也
　　直哉史鱼【第二条减三十八字末句插入中间】
　　此两句重在邦无道如矢下两句重在邦无道则可卷而怀之如矢言直也诗云周道如砥其直如矢问尸諌一事只见他无道如矢何以见其有道亦如矢曰无道尚如矢有道有不如矢者乎盖不难于有道之如矢而难于无道之如矢也详集注意　邦无道则可卷而怀之味一可字则史鱼邦无道如矢虽欲卷而怀之有不可得也可字亦似能字意卷而怀之之字不必指道以身言也言敛身而退也　看来史鱼之直能伸而不能屈未尽君子之道若伯玉则能因时屈伸近于夫子之用则行舎则藏故曰出处合于圣人之道而为君子也然圣人之称二子【云　云】非有品题其高下之意大抵卫之贤大夫只有此二子故夫子称之而各言其贤然自傍人即圣言观之亦可见二子之高下矣　卫献公使太师歌巧言之卒章有无拳无勇职为乱阶之句所以速孙林甫之谋乱也　做时文则于尸谏及不对而出两事俱用在外
　　子曰可与言【第二条减四十九字】
　　此章是言人之语嘿中节为难言人旣可与言当与之言也乃不与之言其人不可与言宜勿与言也而又与之言此无他不智故也惟智者明见得那人可与言则与之言既不失人见得那人不可与言则不与言亦不失言　观此章者其用工不在于语嘿上而在于知人欲知人则在居敬穷理看书都要如此
　　志士仁人【芟一条】
　　同一无求生以害仁有杀身以成仁只是在志士则为勉然在仁人则为自然志士利仁者也仁人安仁者也皆非死生所能怵之也　心不安处便是害其心之徳心安徳全所谓仁也朱子曰求生如何便害仁杀身如何便成仁只是争个安与不安耳然心之所以安者理也所以不安者非理也　两以字不要为用力字解　杀身以成仁者非不得其死求生以害仁者亦非考终命　程子实理得之于心自别此实理字就下文解处便是
　　子贡问为仁
　　凡问仁者要其成也若问为仁则是求其所以用力之方也工欲善其事必先利其器盖器其所资也君子之为仁亦必有所资故居是邦上焉则事其大夫之贤者下焉则友其士之仁者事大夫之贤者则有所观法而起严惮之心友其士之仁者则有所切磋而生勉励之意是有所资以成其徳也　严惮切磋分贴如新安看事字友字方知分贴为是若士之仁者犹可以严惮若大夫又安得暇与我相切磋耶贤以事言事亦仁之发也仁以徳言居仁则大人之事备矣欲为仁而先亲仁贤犹工欲善其事而先利其器也
　　行夏之时【芟三条减六十一字】
　　颜子王佐之才故问治天下之道曰为邦者谦辞亦以夫子所荅而见之也　此章之言皆于先王之法中拣出个大中至正者以为颜子告如曰自古帝王有作皆厯象授时以定一代之正朔然惟夏时为最善而当用自古帝王皆有车然其略者或等威之不备其详者又失之过侈惟商辂则朴素浑坚而等威已辨是商辂所当用冕之为制自黄帝以来已有之制度仪等至周始备【云　云】是周冕当用也至于乐自黄帝以来诸圣人都有而尽善尽美者莫如韶故乐自当用韶舞以上于各代之制亦各举其一之至盛而大者以例其余耳　夫敬授人时者古圣帝明王所以敬天勤民之第一件事也故夫子首以行夏时告之取其时之正者以其为春令之首月于时为正也令之善者三阳开泰协风乃至景候善也饶氏之説不可晓　说者解夏时为夏小正之属小正夏时书名也想似月令属字有该括　斗柄于夜初昏随十二月分各指十二月辰位建者立也柄之所竖也今之所谓月建是从此上来斗柄一日一夜周十二辰位但以初昏为的　人生于寅物与人同生若生人未生物人亦无所养而随死矣此独言人者时以作事于人为切况人亦物类之首者言人则物在其中矣　乐则韶舞谓用乐则用韶而及其舞也盖乐主音故増一舞字或单言乐则兼舞　上是举大法告之至放郑声以下却是戒意　放郑声絶之使不接于耳逺佞人斥之而不近也所以然者郑声淫淫则荡人之志佞人险险则能变乱是非以覆人邦家淫字危字当如此説　颜子之学博文约礼以至所立卓尔三月不违是王道本领都有了有天徳方可语王道故夫子以四代礼乐告之三代之下王道所以不复见者有以也　发此为之兆朱子曰兆谓准则也此何以训准则盖其大端大例也
　　人无逺虑【芟一条减四十九字】
　　言人之虑不及逺以为可苟目前之安殊不知所虑不逺处置不当近在目前便亦不安了况能久安乎此虑之所以必贵逺也诗曰贻厥孙谋以燕翼子夫谋至于孙而后子可获安向使及子而止非惟孙不获祐虽子亦曰殆矣哉　朱子引苏氏注蔡氏饶氏都看错了只管分争个地与时做甚不知苏子所谓千里之外几席之下字様只是发明逺近二字之意而非其以为虑到千里方得无几席之忧也孔子正是以时言
　　已矣乎吾未见好德如好色者也
　　前篇已矣乎解曰恐其终不得见而叹之此则解曰叹其终不得而见之也何异乎盖此只是子罕章所记而増三个字耳其实一意旣一意若云恐其终不得见而叹之则成两意矣　加此三字警人之意尤深何谓警人盖旣谓之未见则是当时诸人俱未能如好色矣闻此能无警乎
　　臧文仲其窃位者与
　　藏文仲盖是窃位者与何也栁下惠之贤文仲非不知也不知则已知之便当荐之与竝立而文仲固抑之而不与同立于朝此何心哉正以其徳之不称恐下惠见用而形己之短故耳非窃位而何　盖文仲不与下惠同升只是蔽贤而夫子以为窃位何欤盖窃人之物者惟恐人见而夺之窃人之位者惟恐贤者见用而逼己自古大臣妬贤嫉能者岂有他哉正恐贤才进而形己之短妨己之位耳夫子窃位二字诛其心也　栁下惠鲁大夫旣为大夫何为文仲不与竝立也盖必先为文仲所抑想是三黜时也然以下惠终是抑他不得所谓虽欲勿用山川其舎诸为大夫是后来也　下惠何如曰据语孟所载直道事人和而不流处亦可槩见其贤
　　躬自厚而薄责于人
　　人之常情责己常轻责人常重此其所以来怨之多也惟吾身自厚而薄责于人则身益修而人易从怨可得而逺矣自厚自处其厚也所谓其责已也重以周其责人也轻以约不然便是以圣贤责人而以常人自待也　自厚者为人谋惟恐一毫之不忠与朋友交惟恐一毫之不信所求乎臣以事君吾未能也所求乎朋友以吾先施之未能也自己要做到尽处所谓自厚也至于人则不求全而责备所谓不尽人之懽不竭人之忠者也　责己厚则身益修而无可怨责人薄则人易从而不招怨
　　不曰如之何【减十五字】
　　盖凢人之作事必有个熟思审处之心然后人言可入若自家只恁率意妄行更不思量道当如之何当如之何如此之人自用其愚吾亦奈之何哉言无由入也末句如之何三字与上文不同与恱而不绎章意同
　　羣居终日【末条减十九字】
　　言不及义就言上説好行小慧就行上説盖君子以文会友以友辅仁如此乃克有进若羣居终日譊然杂处此之所唱彼之所和全不到义理上去而又同邪相济只好行小小意智夫言不及义则放辟邪侈之心滋好行小慧则行险侥幸之机熟如此者难矣哉而朱子何以知其非惟无以入徳而将有患害也只据理而言耳然必如此方説得难矣哉意全入德就好路説患害就不好路説好处便无不好事便有是此意思　小慧是不顺义理之正就其利欲之私者饶氏谓言不及义故无以入徳好行小慧故将有患害此说非也放辟邪侈则陷乎罪矣行险侥幸则心术自亏矣　尝疑羣居终日言不及义做一句读好行小慧另説然语录则羣居终日统下两句看来当依语录
　　君子义以为质【芟二条减六十四字】
　　君子于应事接物之间其始也必以义来为本质义之所可则可义之所不可则不可旣以义为质矣若行不以礼则失之径情直行矣故又要节文具备不踈略苟简而已行之虽以礼然不以逊出之则无和顺雍容之意徒修个礼节次第而已故又要逊顺以出之旣以义为质矣而又行之以礼出之以逊设使不成之以信实则亦文焉而已矣故又信以成之使自始至终一实心实理之周流而已夫君子之处事其不苟有如此真个是君子哉　义以为质义者事之宜也行之出之成之皆指其事也味本文曰义以曰礼以曰逊以曰信以可见都指事言　义以为质是根本礼行逊出信成是从此上加料理本文大注皆然但三个之字或都指义字説似太执泥不如寛寛説　礼行逊出信成是一时事非是礼行了方逊出礼行逊出了方用信成信以成之亦言总归于诚耳
　　君子病无能
　　君子病无能焉此是求其在我者而已非是以为我有能而人自知也如此则亦是正义谋利了失其防矣病亦患意以此为病也
　　君子疾没世
　　君子疾没世而名不称焉此正以其无实也非求人知也正是求其在我者　疾自疾也疾没世而名不称者恐其没而名不称也若已没世了如何疾得厚齐之説不必用
　　君子求诸已
　　求诸己求诸人言一切事皆然也故本注有个无不字而南轩亦有无适字　君子求诸己求其在我者也如病无能焉之类是也小人求诸人求其在人者也如病人之不已知之类是也此章与古之学者为己章同意都是指其用心之不同处所谓君子小人毎相反也　自此以上三章同是君子求其在我者之意杨氏却转折作三意説朱子以为虽巧而有益于学者故取之耳
　　君子矜而不争【芟一条减二十八字】
　　庄以持已曰矜虽矜也然亦正其在我者而已初无忿世戾俗之意故不至于争和以处众曰羣虽羣也然所以持己者终不失其正而无徇物苟且之意故不流于党　矜而不争严而有和者存羣而不党和而又有严者存无忿戾之意故不争无阿比之意故不党故字也要分明此与和而不流威而不猛相类与泰而不骄和而不同相反説者异味大注两然字可见故南轩庆源之説可用
　　君子不以言举人
　　人多有以其言之善而举其人者亦有以其人之恶而并其言弃之者惟君子则不然固不以其言之善而举用其人亦不以其人之恶而并弃其言盖言自善而人自恶不以相掩也此非君子之公心无蔽何以得此　以言举人者论笃是与也以言废人者不知取节也不以言举人如孔子听言必观行是也不以人废言如孟子不没阳虎为富不仁之言是也
　　子贡问曰有一言而可以终身行之
　　所谓一言者非一句言也一字也子贡多学而识乃有此问亦将可以语一贯矣　已所不欲勿施于人恕之为恕如此也已所不欲勿施于人则凢所施于人者无非己所欲者也以己所欲而推之人则于己无费而于人有济自少而壮壮而老终身用之有不能尽者矣　子贡问一言可以终身行夫子合以一言包体用者告之而只曰恕何也曰无忠做恕不出恕固非无体之用也然则体固在其中矣然仁者本心之全徳且于内为无私心于外为当理其分数更全而大何舎仁而言恕邪曰恕便是此道理恕仁之方也仁则未易至而恕则学者可及也夫子尝曰非尔所及也
　　谁毁谁誉【减八十七字】
　　圣人言我于人之恶者固未尝不称之然其恶止于是而吾之称之亦惟止于是而已吾于人也谁毁于人之善亦未尝不之然其善至于是而吾之亦惟至于是而已吾于人也何誉然或有所誉者则必有以试之而知其将然矣是则自今日言之虽未免于誉以将来言之则亦不为誉矣此二句见得毕竟是无誉然独言誉而不及毁者盖圣人善善长恶恶短有先褒之善无豫诋之恶此正所谓乐道人之善恶称人之恶与其杀不辜宁失不经也　下二句亦只是明其无誉也故下文就承言我之所以无所毁誉者盖以今日之民即三代直道而行之民其善善恶恶自有个是非之公在那里我岂得枉其是非之实而妄有所毁誉哉原来圣人之无毁誉者出于公心自然而非因民心之公不可枉故不敢有毁誉也其为此言者特以见人之善恶自有公论吾虽毁誉亦不容吾毁誉以此待民愈足以见圣人之至公而无我民心之公千载一日安得而有毁誉邪新安之説以直道而行归之于上了非也书云无有作恶遵王之路无有作好遵王之道是以民言举三代者三代直道之世也　善其善恶其恶而无所私曲指民而言不指三代之民言故曰即三代之时【云　云】饶氏谓此节以君对民而言非也　如有所誉者其有所试矣如雍也可使南面之类
　　吾犹及史之阙文也
　　风俗之不古固已久矣然向者吾犹及见史之阙文有马者借人乗之犹有此等近古处如今此等事全亡了盖悼时之益偷也须看本文犹字本注益字可见风俗向时已偷如今益以偷矣伤时之甚也　史阙文者不挟所见以自是也马借人者不挟所有以自私也圣人以昔之所见不见于今今之所见有乖于昔其伤时悼俗而警人以崇忠厚之意亦深切矣春秋桓十四年书曰夏五此传疑也所谓及史之
　　缺文也遇旧馆人之丧脱骖以赙之所谓有马而借人乗也已不足为矣二事当时亡之而孔子存之
　　巧言乱德小不忍则乱大谋【芟一条减二百字】
　　徳者人心所守之正也夫是非有定理而巧言者以是为非以非为是聴之使人丧其所守是乱人之徳也凢谋大事者当忍于其小若小不忍如妇人之仁不能忍其爱匹夫之勇不能忍其忿则大事去矣是乱大谋也　夫巧言乱徳是巧言之不可惑也小不忍则乱大谋是小不忍之不可有也　巧言他人之言也小不忍自已小不忍也　巧言乱徳稽之于古如汉高帝防韩信于逃亡之中而属以大将之任信自当为汉死而蒯通乃説之曰当今两主之命悬于足下莫若两利而俱存之三分天下鼎足而立若天与弗取反受其咎此皆巧言非韩信自不忘汉王解衣推食之恩则韩信此时便负万世之罪矣其戮又甚于赤族万世之下谁复念其功而寃之又如曹氏令女不肯改志而以刀断其鼻或谓之曰人生世间如轻尘栖弱草耳何辛苦乃尔且夫家荡灭已尽守此欲谁为哉此皆所谓巧言也向非令女所守之坚能不为此等言语所夺乎　所谓乱徳如恶乡原恐其乱徳之乱若説得不成道理如何能乱人徳亦不为巧言矣惟其説得来似是而有理故能乱徳而仲尼之所深戒也告颜渊曰逺佞人佞人殆正以此耳小不忍则乱大谋如沛公因项羽王之于汉中而
　　欲攻项羽向非萧何之谏则乱大谋矣是匹夫之勇也如赵王太后爱其少子长安君不肯使质于齐向非左师触龙之言则乱大谋矣是妇人之仁也　妇人之仁匹夫之勇不过是説个小不忍様子非是小不忍句里有一个妇人及匹夫在
　　众恶之必察焉【减一百八十四字摘七字为末条】天下之善恶固有如黑白之明者众之好恶固所同也至于其事若善而其情则有害事若不善而其情则可取者此众人之所惑而君子之所察也　杨氏曰惟仁者能好恶人好恶才为得其正众未必皆仁者也众好恶而不察则惟徇众人之好恶而已是蔽于私也蔽于私指众人言
　　人能道
　　道非道本小而我大之也只是满其分量处便是文王为人君止于仁与国人交止于信亦非于性分之外有所加也既是如此如何説个字盖道体寓于事物之间何能为哉得人把这道理发挥出来则道体方为之光辉宣着盛大流行岂不是人能道其非道人一句只是搭上一意也　此见人当力于道也　据双峰之説以四端为道于字为好説然非正意盖道与性自有分别依彼説便是人能性此张子注所以在圈外道者事物当然之理朱子已解在朝闻道章了如父慈而子孝视明而听聪之类是也此道理都在吾身只在我充大出去廓大之都在心上发挥故曰人心有觉若四端则是性也性人心活物也如何説道体无为且中庸大哉圣人之道亦曰待其人而后行饶氏如何説道自际天蟠地何待人黄氏兼体用亦非也此専主用言才説廓而大之便是用人外无道道外无人此二句要细味看朱子下此二句要何用
　　过而不改是谓过矣
　　过而不知改便成过了此见过而能改则复于无过勉人改过之意莫此为切而朱子又下个将不及改字总是过则勿惮改之意两过字畧有浮实之别
　　吾尝终日不食【芟二条减二十四字】
　　圣人言看来人不可以全靠思而不学我曽终日不食终夜不寝恁様用力于思以为必可得也而终无益还是要学盖学则下其心以习其事习其事而不已则理在其中矣看来人固不可以徒思而不学亦不可以徒学而不思夫子此言盖特为思而不学者言之耳　思者求诸心学者习其事　劳心以必求者强探而力索硬要得也故劳而无功逊志而自得者深造之以道而自然得也得之于优防涵泳之中其理实而味永也
　　君子谋道不谋食
　　谋道以事言忧道以心言言君子终日干干以谋乎道而初不谋乎食然耕也本所以谋食而反不得乎食学也初不谋食而自然得其食虽然得其食原来君子只是忧道耳非为忧贫之故而欲为是以得禄也　忧道是本其所以谋道之心也忧还在谋先
　　智及之【芟四条减一百字】
　　此章是就士大夫言见得当本末内外之兼修方是智及仁守则理得于心矣不庄以莅则其形于身者犹未也智及仁守而莅以庄则其形于身者亦无愧矣然动而不以礼则其见于事者亦未也以此见得道理要做倒彻头彻尾处方是智及仁守全是自家分上事动之不以礼就动民説礼者天理之节文也谓凢号令设施措置举中道理节则无过文则无不及
　　君子不可小知
　　君子所短者小而所长者大小人所短者大而所长者小故长于其大而短于其小犹不害于君子若短于其大而长于其小是亦小人而已此君子小人所以辨也故曰此言观人之法　此章不可以才徳分大小大者兼才徳小者特一事之末一艺之才耳君子言才徳小人言器量言材徳方接得任重字言器量方接得浅狭字胡氏材之所成为器德之所充为量考之集注有曰器者有用之成材则材器是一类矣又曰仲弓寛洪简重有人君之度则徳量是一类矣
　　民之于仁也甚于水火【减三十三字】
　　仁之在民不可无尤甚于水火之不可无盖水火外物而仁在己外物为重乎在己者为重乎无水火不过害人之身而不仁则失其心人身为重乎人心为重乎所谓甚于水火者此也集注凢有二节意且水火亦有时而杀人仁则未尝杀人亦何惮而不为本文此又一意　上言仁之甚切于人以见其所当勉下言仁之无害于人益以见其所当勉圣人勉人为仁之意何其恳切如此
　　当仁不让于师【芟一条】
　　弟子于师凡事皆所当让但以仁为己任此事虽师不让也可见人当勇往而必为之何也仁者人所自有而自为之非夺之彼而先之也何让焉　当仁担当乎仁也言只管发愤担当将去虽师不让或以当仁便是不让于师注中勇往必为就是当仁此説未安　何不曰当仁不让于父兄而必曰于师者盖师是己所推服以为不可及而素让之者也犹且不让焉其担当可知当仁不让父当仁不让兄非独师不让也
　　君子贞而不谅
</div>
    <div class="pagination">
<a href="四书蒙引_page18.html">上一页</a><span>...</span><a href="四书蒙引_page14.html">14</a><a href="四书蒙引_page15.html">15</a><a href="四书蒙引_page16.html">16</a><a href="四书蒙引_page17.html">17</a><a href="四书蒙引_page18.html">18</a><span class="current-page">19</span><a href="四书蒙引_page20.html">20</a><a href="四书蒙引_page21.html">21</a><a href="四书蒙引_page22.html">22</a><a href="四书蒙引_page23.html">23</a><a href="四书蒙引_page24.html">24</a><span>...</span><a href="四书蒙引_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
