<!DOCTYPE html>
<html>
<head>
    <meta charset="UTF-8">
    <title>四书纂笺 - 第 9 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书纂笺 - 第 9 页/共 44 页</h1>
    <div class="content">








　　论语纂笺卷二
　　钦定四库全书
　　论语纂笺卷三
　　元　詹道传　撰
　　公冶长第五
　　此篇皆论古今人物贤否得失盖格物穷理之一端也凡二十七章胡氏以为疑多子贡之徒所记云
　　子谓公冶长可妻也虽在缧絏之中非其罪也以其子妻之【妻去声下同缧力追反絏息列反】
　　公治长孔子弟子【弟子传名苌字子长齐人家语鲁人】妻为之妻【如字】也缧黒索也絏挛【间縁反】也古者狱中以黒索拘挛罪人长之为人无所考而夫子称其可妻其必有以取之矣又言其人虽尝防于缧絏之中而非其罪则固无害于可妻也夫【音扶】有罪无罪在我而已岂以自外至者为荣辱哉
　　子谓南容邦有道不废邦无道免于刑戮以其兄之子妻之
　　南容孔子弟子居南宫名縚【音滔】又名适字子容諡【神至反】敬叔孟懿子之兄也【鲁人】不废言必见用也以其谨于言行【去声】故能见用于治【去声】朝【音潮】免祸于乱世也事又见第十一篇　或曰公冶长之贤不及南容故圣人以其子妻长而以兄子妻容【家语孔子年十九娶于宋之上官氏女孔圣世纪云开官氏一岁而生伯鱼公冶长所娶必伯鱼之弟也又家语叔梁纥娶鲁之施氏生九女其妾生孟皮后字伯尼有足病即孔子之兄也故叔梁纥又娶顔氏女名征在生孔子也孟皮之女妻南宫檀弓南宫縚之妻之姑之丧夫子诲之髽云云】盖厚于兄而薄于己也程子曰此以己之私心窥圣人也凡人避嫌者皆内不足也圣人自至公何避嫌之有况嫁女必量其才而求配尤不当有所避也若孔子之事则其年之长幼时之先后皆不可知惟以为避嫌则大不可避嫌之事贤者且不为况圣人乎
　　○子谓子贱君子哉若人鲁无君子者斯焉取斯【焉于防反】子贱孔子弟子姓宓【考之韵书此字音密子贱之姓当作虙音伏家语宓音密史记宓与伏通济南伏生即其后】名不齐【鲁人】上斯斯此人下斯斯此徳子贱盖能尊贤取友以成其徳者【说苑云子贱宰单父所父事者三人兄事者五人友十一人】故夫子既叹其贤而又言若鲁无君子则此人何所取以成此徳乎因以见鲁之多贤也苏氏曰称人之善必本其父兄师友厚之至也
　　○子贡问曰赐也何如子曰女器也曰何器也曰瑚琏也【女音汝瑚音胡琏力展反】
　　器者有用之成材夏曰瑚商曰琏周曰簠簋【音甫鬼此尔雅释器文然明堂位曰夏后氏之琏殷之六瑚周之八簋则又是商瑚而夏琏未详孰是外方内圆曰簠外圆内方曰簋】皆宗庙盛【平声】黍稷之器而饰以玉器之贵重而华美者也子贡见孔子以君子许子贱故以己为问而孔子告之以此然则子贡虽未至于不器其亦器之贵者欤
　　○或曰雍也仁而不佞
　　雍孔子弟子姓冉字仲弓【鲁人】佞口才也仲弓为人重厚简黙而时人以佞为贤故美其优于德而病其短于才也
　　子曰焉用佞御人以口给屡憎于人不知其仁焉用佞【焉于防反】
　　御当也犹应答也给办也憎恶【去声下同】也言何用佞乎佞人所以应答人者但以口取办而无情实徒多为人所憎恶尔我虽未知仲弓之仁然其不佞乃所以为贤不足以为病也再言焉用佞所以深晓之　或疑仲弓之贤而夫子不许其仁何也曰仁道至大非全体而不息者不足以当之如顔子亚圣犹不能无违于三月之后况仲弓虽贤未及顔子圣人固不得而轻许之也
　　○子使漆雕开仕对曰吾斯之未能信子说【说音恱】漆雕开孔子弟子字子若【家语字子若蔡人史记云字子开鲁人】斯指此理而言信谓真知其如此而无毫发之疑也开自言未能如此未可以治人故夫子说其笃志　程子曰漆雕开已见大意故夫子说之又曰古人见道分明故其言如此谢氏曰开之学无可考然圣人使之仕必其材可以仕矣至于心术之微则一毫不自得不害其为未信此圣人所不能知而开自知之其材可以仕而其器不安于小成他日所就其可量乎夫子所以说之也
　　○子曰道不行乗桴浮于海从我者其由与子路闻之喜子曰由也好勇过我无所取材【桴音孚从好并去声与平声材与裁同古字借用】
　　桴筏也【筏房越反马融曰编竹木大者曰栰小曰桴】程子曰浮海之叹伤天下之无贤君也子路勇于义故谓其能从已皆假设之言耳子路以为实然而喜夫子之与已故夫子美其勇而讥其不能裁度【待洛反】事理以适于义也
　　○孟武伯问子路仁乎子曰不知也
　　子路之于仁盖日月至焉者或在或亡不能必其有无故以不知告之
　　又问子曰由也千乗之国可使治其赋也不知其仁也赋兵也古者以田赋出兵故谓兵为赋【周礼九夫为井四井为邑四邑为丘四丘为甸甸六十四井出车一乗甸即十里为成成则兼旁加三十六井甸止言正赋六十四井也旁加之夫止治沟洫疆界不与出兵之数】春秋传所谓悉索【所白反】敝赋是也【左传襄公八年悉索敝赋以讨于蔡三十一年悉索敝赋以来防时事】言子路之才可见者如此仁则不能知也
　　求也何如子曰求也千室之邑百乗之家可使为之宰也不知其仁也
　　千室大邑【古者四井为邑凡三十二　家千室之邑盖积而计之也】百乗卿大夫之家【古注云郑注大学百乗之家有采地一同百里之地也司马法成方十里出革车一乘则百里之国闻方计之其地百成出车百乗也】宰邑长【上声】家臣之通号
　　赤也何如子曰赤也束带立于朝可使与賔客言也不知其仁也
　　赤孔子弟子姓公西字子华【鲁人可使与賔客言周礼有大行人小行人之职掌賔客之礼仪及朝觐聘问之事大曰賔小曰客为君臣之别】
　　○子谓子贡曰女与回也孰愈
　　愈胜也
　　对曰赐也何敢望回回也闻一以知十赐也闻一以知二
　　一数之始十数之终二者一之对也顔子明睿【余例反】所照即始而见终子贡推测而知因此而识彼无所不说告往知来是其騐矣
　　子曰弗如也吾与女弗如也
　　与许也　胡氏曰子贡方人夫子既语【音御】以不暇又问其与回孰愈以观其自知之如何闻一知十上知【去声】之资生知之亚也闻一知二中人以上之资学而知之之才也子贡平日以已方回见其不可企【丘氏去智二反】及故喻之如此夫子以其自知之明而又不难于自屈故既然之又重【去声】许之此其所以终闻性与天道不特闻一知二而已也
　　○宰予昼寝子曰朽木不可雕也粪土之墙不可杇也于予与何诛【朽许乆反杇音污与平声下同】
　　昼寝谓当昼而寐朽腐也雕刻画也杇镘【莫官反】也言其志气昬惰教无所施也与语辞诛责也言不足责乃所以深责之
　　子曰始吾于人也听其言而信其行今吾于人也听其言而观其行于予与改是【行去声】
　　宰予能言而行不逮故孔子自言于予之事而改此失亦以重【去声】警之也胡氏曰子曰疑衍文不然则非一日之言也　范氏曰君子之于学惟日孜孜毙【毘祭反】而后已惟恐其不及也宰予昼寐自弃孰甚焉故子责之胡氏曰宰予不能以志帅【入声】气居然而倦是宴安之气胜儆戒之志惰也古之圣贤未尝不以懈【居隘反】惰荒寜为惧勤励不息自彊此孔子所以深责宰予也听言观行圣人不待是而后能亦非縁此而尽疑学者特因此立教以警羣弟子使谨于言而敏于行耳
　　○子曰吾未见刚者或对曰申枨子曰枨也欲焉得刚【焉于虔反】
　　刚坚彊不屈之意最人所难能者故夫子叹其未见申枨弟子姓名【鲁人金氏曰史记家语有申姓无枨名岂枨三千之徒与】欲多嗜【时利反】欲也多嗜欲则不得为刚矣　程子曰人有欲则无刚刚则不屈于欲谢氏曰刚与欲正相反能胜物之谓刚故常伸于万物之上为物揜之谓欲故常屈于万物之下自古有志者少无志者多冝夫子之未见也枨之欲不可知其为人得非悻悻【下顶反】自好【去声】者乎故或者疑以为刚然不知此其所以为欲耳
　　○子贡曰我不欲人之加诸我也吾亦欲无加诸人子曰赐也非尔所及也
　　子贡言我所不欲人加于我之事我亦不欲以此加之于人此仁者之事不待勉强【上声】故夫子以为非子贡所及　程子曰我不欲人之加诸我吾亦欲无加诸人仁也施诸己而不愿亦勿施于人恕也恕则子贡或能勉之仁则非所及矣愚谓无者自然而然勿者禁止之谓此所以为仁恕之别
　　○子贡曰夫子之文章可得而闻也夫子之言性与天道不可得而闻也
　　文章徳之见【贤徧反下同】乎外者威仪文辞皆是也性者人所受之天理天道者天理自然之本体其实一理也言夫子之文章日见乎外固学者所共闻至于性与天道则夫子罕言之而学者有不得闻者盖圣门教不躐等子贡至是始得闻之而叹其美也　程子曰此子贡闻夫子之至论而叹美之言也
　　○子路有闻未之能行唯恐有闻
　　前所闻者既未及行故恐复【扶又反】有所闻而行之不给也　范氏曰子路闻善勇于必行门人自以为弗及也故着之若子路可谓能用其勇矣
　　○子贡问曰孔文子何以谓之文也子曰敏而好学不耻下问是以谓之文也【好去声】
　　孔文子卫大夫名圉【音语】凡人性敏者多不好学位高者多耻下问故諡法有以勤学好问为文者盖亦人所难也孔圉得諡为文以此而已　苏氏曰孔文子使太叔疾出其妻而妻【去声】之疾通于初妻之娣【大计反】文子怒将攻之访于仲尼仲尼不对命驾而行疾奔宋文子使疾弟遗室孔姞【渠乙反左哀公十一年冬卫太叔疾出奔宋初疾娶于宋子朝其娣嬖子朝出孔文子使疾出其妻而妻之疾使侍人诱其初妻之娣寘于犂而为之一宫如二妻文子怒欲攻之仲尼止之遂夺其妻或滛于外州外州人夺之轩以献耻是二者故出卫人立其弟遗使室孔姞孔文子之将攻太叔也访于仲尼仲尼曰胡簋之事则尝学之矣甲兵之事未之闻也退命驾而行】其为人如此而諡曰文此子贡之所以疑而问也孔子不没其善言能如此亦足以为文矣非经天纬地之文也【史记諡法解惟周公旦太公望嗣王业建功于牧野终将葬乃制諡遂叙諡法諡者行之迹号者功之表车服者位之章也是以大行受大名细行受细名行出于己名出于人经纬天地文道徳博闻文勤学好问文慈恵爱民文愍民恵礼文赐民爵位文】
　　○子谓子产有君子之道四焉其行已也恭其事上也敬其养民也恵其使民也义
　　子产郑大夫公孙侨【音乔史记索隐子产郑戍公少子也按春秋世谱乃公子发字子国之子以其出于公族故氏公孙】恭谦逊也敬谨恪【克各反】也恵爱利也使民义如都鄙有章上下有服田有封洫【怱域反】庐井有伍之类【左传襄公三十年郑子皮授子产政子产使都鄙有章上下有服田有封洫庐井有伍杜注国都及邉鄙车服尊卑各有分部金氏曰朱子谓有章程条法按都鄙如大都三国之一中五之一小九之一又师都建旗县鄙建旐当时郑国多是强族其分食都鄙必有侈僣故子产限之使城郭车旗章服各有尊卑也上下有服者谓使贵贱衣冠各有等差不得逾侈当时郑国衣冠逾制者藏而不敢服故有取我衣冠而赭之之诮田有封洫者封疆沟洫此井田水陆界限当时井田制壊渐有开阡陌相攸越兼并之意故子产修正之一时使民力为之所以有作封洫之讥有取我田畴而伍之之谤庐井有伍者庐田闲民舎井九夫为井所谓夫三为屋屋三为井伍盖五家为伍使之相亲相爱乡田同井使之相友相助而其中间有罪则相及庆赏相共】呉氏曰数【去声下同】其事而责之者其所善者多也臧文仲不仁者三不知【去声】者三是也【左文三年秋八月丁卯大事于太庙跻僖公逆祀也仲尼曰臧文仲不仁者三不知者三下展禽废六闗妾织蒲三不仁也作虚器纵逆祀祀爰居三不知也】数其事而称之者犹有所未至也子产有君子之道四焉是也今或以一言盖一人一事盖一时皆非也
　　○子曰晏平仲善与人交久而敬之
　　晏平仲齐大夫名婴【史记索隐考婴諡平字仲事齐灵荘景之世】程子曰人交久则敬衰久而能敬所以为善
　　○子曰臧文仲居蔡山节藻棁何如其知也【棁章恱反知去声】臧文仲鲁大夫臧孙氏名辰【鲁孝公生僖伯彄字子臧辰其曽孙諡文荘文之闲为大夫】居犹藏也蔡大也【元出蔡地因名】节柱头斗栱【音拱】也藻水草名棁梁上短柱也【尔雅梁上楹谓之棁】盖为藏之室而刻山于节画【俗作】藻于棁也当时以文仲为知孔子言其不务民义而謟渎鬼神如此安得为知春秋传所谓作虚器即此事也【笺见上章】　张子曰【名载字子厚号横渠先生长安人】山节藻棁为藏之室祀爰居之义同归于不知冝矣【国语鲁语海鸟曰爰居止于鲁东门之外三日臧文仲使国人祭之】
　　○子张问曰令尹子文三仕为令尹无喜色三己之无愠色旧令尹之政必以告新令尹何如子曰忠矣曰仁矣乎曰未知焉得仁【知如字焉于防反】
　　令尹官名楚上卿执政者也子文姓鬭名谷【奴口反】于【音乌】菟【音徒左宣四年初若敖娶于生鬬伯比若敖卒从其母畜于淫于防子之女生子文马防夫人使弃诸梦中虎乳之防子田见之惧而归夫人以告遂使収之楚人谓乳谷谓虎于菟故命之曰鬬谷于菟实为令尹子文】其为人也喜怒不形物我无闲【去声】知有其国而不知有其身其忠盛矣故子张疑其仁然其所以三仕三已而告新令尹者未知其皆出于天理而无人欲之私也是以夫子但许其忠而未许其仁也
　　崔子弑齐君陈文子有马十乗弃而违之至于他邦则曰犹吾大夫崔子也违之之一邦则又曰犹吾大夫崔子也违之何如子曰清矣曰仁矣乎曰未知焉得仁【乗去声】
　　崔子齐大夫名杼【直吕反】齐君荘公名光【春秋襄公二十五年夏五月乙亥齐崔抒弑其君光】陈文子亦齐大夫名须无十乗四十匹也【金氏曰四马共驾一车因以四匹为乗古者车马出于田赋毎甸出车一乘则十乗乃十甸之地其采邑之大可知】违去也文子洁身去乱可谓清矣然未知其心果见义理之当然而能脱然无所累乎抑不得已于利害之私而犹未免于怨悔也故夫子特许其清而不许其仁　愚闻之师曰当【去声下同】理而无私心则仁矣今以是而观二子之事虽其制行【去声】之髙若不可及然皆未有以见其必当于理而真无私心也子张未识仁体而恱于苟难【荀子不苟篇曰君子行不贵苟难唯其当之为贵】遂以小者信其大者夫子之不许也冝哉读者于此更以上章不知其仁后篇仁则吾不知之语并与三仁夷齐之事观之则彼此交尽而仁之为义可识矣今以他书考之子文之相【去声】楚所谋者无非僣王猾【户八反】夏之事【左荘三十年楚杀令尹子元以鬬谷于菟为令尹僖公二十三年楚成得臣伐郑取焦夷子文以为功使子玉为令尹子文为令尹凡二十八年　杜氏曰按荘公三十年楚成王立九年矣僖公二十三年即成王之三十六年也楚自武王三十七年僣称王鲁桓公之八年也武王五十一年卒子文王立文王十三年卒于堵敖立堵敖五年卒弟成王立僖公元年楚成王之十四年也楚伐郑郑即齐故也五年楚鬬谷于菟灭六年楚子围许许男面防衘璧乃释之十二年楚人灭黄十五年楚人伐随二十年随以汉东诸侯叛楚楚鬬谷于菟帅师伐随取成而还二十一年宋人为鹿上之盟以求诸侯于楚楚人许之诸侯防宋公于防楚执宋公以伐宋己而释之二十二年楚人伐宋宋公及楚人战于宋师败绩公伤股明年宋襄公死二十三年楚师伐陈讨其贰于宋也此僣王猾夏之事也】文子之仕齐既失正君讨贼之义又不数歳而复【扶又反】反于齐焉【左襄二十七年宋向戌欲弭诸侯之兵以为名如晋告赵孟晋人许之如楚楚亦许之如齐齐人难之陈文子曰晋楚许之我焉得已且人曰弭兵而我弗许则固擕吾民矣将焉用之齐人许之　杜氏曰按襄公二十五年崔杼弑齐君是时陈文子出奔二十六年不见经二十七年文子有弭兵之说则文子自出奔复反于齐凡二年】则其不仁亦可见矣
　　○季文子三思而后行子闻之曰再斯可矣【三去声】季文子鲁大夫名行父【音甫】每事必三思而后行若使【去声下同】晋而求遭丧之礼以行亦其一事也【左传文公六年季文子将聘于晋使求遭丧之礼以行杜注闻晋侯病故也既而晋襄公果卒】斯语辞程子曰为恶之人未尝知有思有思则为善矣然至于再则已审三则私意起而反惑矣故夫子讥之　愚按季文子虑事如此可谓详审而冝无过举矣而宣公篡【初患反】立文子乃不能讨反为【去声】之使齐而纳赂焉岂非程子所谓私意起而反惑之验欤【左文十八年二月公薨文公二妃敬嬴生宣公敬嬴嬖而私事襄仲宣公长而属诸襄仲襄仲欲立之见于齐侯而请之齐侯新立而欲亲鲁许之冬十月仲杀恶及视宣公元年夏季文子如齐纳赂以请防防于平州以定公位】是以君子务穷理而贵果断【都玩反】不徒多思之为尚
　　○子曰寗武子邦有道则知邦无道则愚其知可及也其愚不可及也【知去声】
　　武子卫大夫名俞按春秋传武子仕卫当文公成公之时文公有道而武子无事可见此其知之可及也【杜氏曰按左僖二十五年卫文公卒子成公立僖二十六年即卫成公元年也经称公防卫寗速盟于向速寗荘子也则荘子尝逮事成公矣至僖二十八年传称武子与卫人盟于宛濮武子速之子即成公即位之三年也以此考之荘子当死于成公二年左右而后子俞为大夫则武子未尝事文公集注云然未知何据】成公无道至于失国而武子周旋其间尽心竭力不避艰险凡其所处【上声】皆智巧之士所深避而不肯为者而能卒保其身以济其君此其愚之不可及也【左僖二十八年初晋侯将伐曹假道于卫卫弗许晋伐卫卫侯请盟晋人弗许卫侯欲与楚国人不欲故出其君以说于晋卫侯出居襄牛及晋败楚师于城濮卫侯惧遂适陈使元咺奉叔武以受盟于践土或诉元咺于卫侯曰立叔武矣其子角从公使杀之咺不废命奉夷叔以入守六月晋人复卫侯武子与卫人盟于宛濮卫侯先期入叔武将沐闻君至喜捉髪走出前驱射而杀之元咺愬于晋冬卫侯与元咺讼寗武子为辅鍼荘子为坐士荣为大士卫侯不胜杀士荣刖鍼庄子谓俞忠而免之执卫侯归之于京师寘诸深室子职纳索饘焉元咺归于卫立公子瑕僖三十年夏晋侯使医衍酖卫侯俞货医使薄其酖鲁为之请纳玉于王与晋侯皆十瑴秋乃释卫侯】程子曰邦无道能沈【俗作沉非】晦以免患故曰不可及也亦有不当愚者比干是也
　　○子在陈曰归与归与吾党之小子狂简斐然成章不知所以裁之【与平声斐音匪】
　　此孔子周流四方道不行而思归之叹也吾党小子指门人之在鲁者狂简志大而略于事也斐文貌成章言其文理成就有可观者裁割正也夫子初心欲行其道于天下至是而知其终不用也于是始欲成就后学以道于来世又不得中行之士而思其次以为狂士志意髙逺犹或可与进于道也但恐其过中失正而或防于异端耳故欲归而裁之也
　　○子曰伯夷叔齐不念旧恶怨是用希
　　伯夷叔齐孤竹君之二子【史记列传索隐孤竹君是殷汤所封相传至夷齐之父姓墨胎氏名初字子朝伯夷名允字公信叔齐名智字公逹夷齐其諡也地理志云孤竹城在辽西令支县金氏曰史记载夷齐名若字出春秋少阳篇古无此名字之例乃纬书附防耳】孟子称其不立于恶人之朝【音潮】不与恶人言与乡人立其冠不正望望然去之若将凂焉其介如此冝若无所容矣然其所恶【乌路反】之人能改即止故人亦不甚怨之也程子曰不念旧恶此清者之量【去声】又曰二子之心
　　非夫子孰能知之
　　○子曰孰谓微生髙直或乞醯焉乞诸其邻而与之【醯呼西反】
　　微生姓髙名鲁人【史记髙帝纪尾生孝己之行顔师古注即微生髙也又荘子注亦然】素有直名者醯醋也人来乞时其家无有故乞诸邻家以与之夫子言此讥其曲意徇物掠【力灼反】美市恩不得为直也【左昭二十四年已恶而掠美为昬诸本掠音亮】　程子曰微生髙所枉虽小害直为大范氏曰是曰是非曰非有谓有无谓无曰直圣人观人于其一介之取予【通作与】而千驷万钟从可知焉故以微事断之所以教人不可不谨也
　　○子曰巧言令色足恭左丘明耻之丘亦耻之匿怨而友其人左丘明耻之丘亦耻之【足将树反】
　　足过也程子曰左丘明古之闻人也【邓名世考氏姓书谓此入盖左丘姓而明名传春秋者乃左氏也】谢氏曰二者之可耻有甚于穿窬也左丘明耻之其所养可知矣夫子自言丘亦耻之盖窃比老彭之意又以深戒学者使察乎此而立心以直也
　　○顔渊季路侍子曰盍各言尔志
　　盍何不也
　　子路曰愿车马衣轻裘与朋友共敝之而无憾【衣去声】衣服之也裘皮服敝坏也憾恨也
　　顔渊曰愿无伐善无施劳
　　伐夸也善谓有能施亦张大之意劳谓有功易曰劳而不伐是也【见系辞】或曰劳劳事也劳事非己所欲故亦不以施之于人亦通
　　子路曰愿闻子之志子曰老者安之朋友信之少者怀之
　　老者养之以安朋友与之以信少【去声】者怀之以恩一说安之安我也信之信我也怀之怀我也亦通　程子曰夫子安仁顔渊不违仁子路求仁又曰子路顔渊孔子之志皆与物共者也但有小大之差【楚冝反】尔又曰子路勇于义者观其志岂可以势利拘之哉亚于浴沂者也顔子不自私己故无伐善知同于人故无施劳其志可谓大矣然未免于有意也至于夫子则如天地之化工付与万物而已不劳焉此圣人之所为也今夫羁【居宜反】靮【音的】以御马而不制牛人皆知羁靮之作在乎人而不知羁靮之生由于马圣人之化亦犹是也先观二子之言后观圣人之言分明天地气象凡看论语非但于理防文字须要识得圣贤气象
　　○子曰已矣乎吾未见能见其过而内自讼者也已矣乎者恐其终不得见而叹之也内自讼者口不言而心自咎也人有过而能自知者鲜【上声下同】矣知过而能内自讼者为尤鲜能内自讼则其悔悟深切而能改必矣夫子自恐终不得见而叹之其警学者深矣
　　○子曰十室之邑必有忠信如丘者焉不如丘之好学也【焉如字属上句好去声】
　　十室小邑也忠信如圣人生质之美者也夫子生知而未尝不好学故言此以勉人言美质易【去声】得至道难闻学之至则可以为圣人不学则不免为乡人而已可不勉哉
　　雍也第六
　　凡二十八章篇内第十四章以前大意与前篇同
　　子曰雍也可使南面
　　南面者人君听治之位言仲弓寛洪简重有人君之度也
　　仲弓问子桑伯子子曰可也简
　　子桑伯子鲁人胡氏以为疑即荘周所称子桑戸者是也【见荘子大宗师篇子桑户与孟子反子琴张三人为友】仲弓以夫子许已南面故问伯子如何可者仅可而有所未尽之辞简者不烦之谓
　　仲弓曰居敬而行简以临其民不亦可乎居简而行简无乃大简乎【大音泰】
　　言自处以敬则中有主而自治严如是而行简以临民则事不烦而民不扰所以为可若先自处以简则中无主而自治踈矣而所行又简岂不失之太简而无法度之可守乎家语记伯子不衣冠而处夫子讥其欲同人道于牛马【刘向说苑修文篇孔子见子桑伯子子桑伯子不衣冠而处弟子曰夫子何为见此人乎曰其质美而无文吾欲说而文之孔子去子桑伯子门人不说曰何为见孔子乎曰其质美而文繁吾欲说而去其文故曰文质修者谓之君子有质而无文谓之易野子桑伯子易野欲同人道于牛马故仲弓曰太简按家语无其文集注误也而欲同人道于牛马一句亦非夫子所讥】然则伯子盖太简者而仲弓疑夫子之过许与
　　子曰雍之言然
　　仲弓盖未喻夫子可字之义而其所言之理有黙契焉者故夫子然之　程子曰子桑伯子之简虽可取而未尽善故夫子云可也仲弓因言内主于敬而简则为要直内存乎简而简则为踈略可谓得其防矣又曰居敬则心中无物故所行自简居简则先有心于简而多一简字矣故曰太简
　　○哀公问弟子孰为好学孔子对曰有顔回者好学不迁怒不贰过不幸短命死矣今也则亡未闻好学者也【好去声亡与无同】
　　迁移也贰复【扶又反下同】也怒于甲者不移于乙过于前者不复于后顔子克己之功至于如此可谓真好学矣短命者顔子三十二而卒也【家语顔子少孔子三十歳年二十九而髪白三十二而蚤死】既云今也则亡又言未闻好学者盖深惜之又以见真好学者之难得也　程子曰顔子之怒在物不在已故不迁有不善未尝不知知之未尝复行不贰过也又曰喜怒在事则理之当喜怒者也不在血气则不迁若舜之诛四凶也可怒在彼已何与【音预】焉如鉴之照物妍媸在彼随物应之而已何迁之有又曰如顔子地位岂有不善所谓不善只是微有差失才差失便能知之才知之便更不萌作张子曰慊【口簟反】于已者不使萌于再或曰【此下乃伊川十八歳时在太学怍顔子所好何学论也胡安定瑗字翼之为国子监直讲出题试诸生得伊川此论大惊异召处以学职】诗书六艺七十子非不习而通也【史记传受业身通者七十有七人注孔子家语亦有七十七人唯文翁孔庙图作七十二人】而夫子独称顔子为好学顔子之所好果何学欤程子曰学以至乎圣人之道也学之道奈何曰天地储精得五行之秀者为人其本也真而静其未发也五性具焉曰仁义礼智信形既生矣外物触其形而动于中矣其中动而七情出焉曰喜怒哀惧爱恶【去声】欲情既炽【昌志反】而益荡其性凿矣故觉者约其情使合于中正其心养其性而已然必先明诸心知所往然后力行以求至焉若顔子之非礼勿视听言动不迁怒贰过者则其好之笃而学之得其道也然其未至于圣人者守之也非化之也假之以年则不日而化矣今人乃谓圣本生知非学可至而所以为学者不过记诵文辞之闲其亦异乎顔子之学矣
　　○子华使于齐冉子为其母请粟子曰与之釡请益曰与之庾冉子与之粟五秉【使为并去声】
</div>
    <div class="pagination">
<a href="四书纂笺_page8.html">上一页</a><span>...</span><a href="四书纂笺_page4.html">4</a><a href="四书纂笺_page5.html">5</a><a href="四书纂笺_page6.html">6</a><a href="四书纂笺_page7.html">7</a><a href="四书纂笺_page8.html">8</a><span class="current-page">9</span><a href="四书纂笺_page10.html">10</a><a href="四书纂笺_page11.html">11</a><a href="四书纂笺_page12.html">12</a><a href="四书纂笺_page13.html">13</a><a href="四书纂笺_page14.html">14</a><span>...</span><a href="四书纂笺_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
