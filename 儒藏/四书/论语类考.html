<!DOCTYPE html>
<html>
<head>
    <meta charset="UTF-8">
    <title>论语类考 - 第 1 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>论语类考 - 第 1 页/共 16 页</h1>
    <div class="content">　　钦定四库全书　　　　经部八
　　论语类考　　　　　　　四书类
　　提要
　　【臣】等谨案论语类考二十卷明陈士元撰士元有易象钩解别着録是编皆考证论语名物典故分十八门又分子目四百九十有四朱子以后解四书者如真徳秀蔡节诸家主于发明义理而已金履祥始作论语孟子集注考证后有杜瑛语孟旁通薛引年四书引证张存中四书通证詹道传四书纂笺始考究典故以发明经义今杜薛之书不传惟金氏张氏詹氏书尚传于世三人皆笃信朱子然金氏于集注之承用旧文偶失驳正者必一一辨析张氏詹氏皆于舛误之处讳而不言其用意则小异士元此书大致遵履祥之例于集注不为苟同毎条必先列旧説而搜讨诸书互相叅订皆以元案二字别之凡一切杜撰浮谈如薛应旂四书人物考称有若字子有之类悉为纠正较明代诸家之书殊有根柢特以专考论语不备四书故不及应旂书之盛传实则有过之无不及也乾隆四十五年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀








　　论语类考原序
　　论语者孔子答弟子时人及弟子相与言而接闻于孔子之语也论语谶谓子夏六十四人撰郑谓仲弓防夏辈撰而程正叔以为成于有子曾子之门人洪景卢又谓兼成于闵子之门人云其书初有古齐鲁之异古论二十一篇齐论二十二篇鲁论二十篇汉孝文置论语愽士平帝召通论语者驾轺诣京师葢慎其选而重兹科也张禹本受鲁论兼讲齐论合而考之删其烦复主鲁论二十篇除齐论问王知道二篇称为张侯论今所传论语是已齐古二学遂不传明兴设科举士初试七义论语居先而世之学子幼时即承斯业及从政为邦则目为筌蹄不复省览予于是盖病焉昔人有言论语始于不愠终于知命为君子儒洙泗为仁之方一贯之秘具在于此可终身违乎予素梼昧有一得辄出入口耳四寸之间玉巵无当也见社童暨舎子弟即喜与谈字义越旬季复询之防矣乃着此编贮之右塾凡二十卷为类十有八目四百九十有四云于乎论语八十防较六经之防三居二聘礼疏可稽也传録者误为八十宗徐遵明曲为之解为王应麟所诋诮予兹曲解不但八十宗三言耳其不免览者诋诮哉嘉靖三十九年庚申冬十月朔日陈士元序











　　钦定四库全书
　　论语类考卷一
　　明　陈士元　撰
　　天象考
　　北辰
　　郉昺氏曰尔雅释文云北极谓之北辰郭璞云北极天之中以正四时然则极中也辰时也以其居天之中故曰北极以正四时故曰北辰北斗七星斗为帝车运于中央临制四海分隂阳建四时均五行移节度定诸纪皆系于斗是众星共之也
　　朱子曰北辰北极天之枢也辰旁小星谓之极星天圆而动包乎地外故天形半覆地上半绕地下左旋不息其极纽则在南北之端焉南极入地三十六度故周回七十二度常隠不见北极出地三十六度故周回七十二度常见不隠北极之星正在常见不隠七十二度之中其旁则经星随天左旋日月五纬右转众星皆左旋惟北辰不动在北极星之旁据北极七十二度常见不隠之中故有北辰之号而常居其所葢天形运转昼夜不息而此为之枢也若太微之在翼天市之在尾摄提之在亢其南距赤道近其北距天极逺则固不容于不动而不免与二十八宿同其运行矣故其或东或西或隠或见各有度数仰而观之葢无一刻之或停也
　　金履祥氏曰北极无星故谓之北辰辰者北极之舍也其旁四辅星环之其前直四星后宫庶子帝星太子也许谦氏曰星属阳辰属隂
　　元按星书北极五星在紫微宫中一名天极一名北辰其纽星天之枢也天运无穷三光迭耀而极星不移第一星太子也第二星帝座也亦为太乙座第三星庶子也第四星后宫也第五星为天枢夫北辰居所天象最尊是于北极五星为第一而星家反以为第五倒置之甚第一星之居所不动者不为帝座而以第二星为帝座是异乎孔子所云矣宋中兴天文志云天枢纽星在四辅宫是为天皇大帝其神曰耀魄寳北极五星初一曰帝次二曰后次三曰妃次四曰太子次五曰庶子是知中宫帝星当以孔子所称北辰为据然邢氏乃谓众星共乎北斗者葢北极之纽星名天枢而北斗第一星亦名天枢又晋志谓北斗为七政之枢机隂阳之本原运乎天中而临制四方建四时而均五行故邢氏误以北斗之天枢即北极之天枢耳然不知北斗天枢去北极二十三度半入张宿十度于孔子居所之义何指哉或问辰之义愚谓中庸孟子以星与辰并言而儒先皆云天体无星处谓之辰今考星书称辰不一如北极固名北辰而大火亦谓之火辰五星中之水星又谓之辰星十二支谓之十二辰日月星又谓之三辰五行之时又谓之五辰原其义葢起于辰巳之辰辰位乃星躔之首嵗纪之始也北辰居所为经星之长水星近辅乎日为行星之长大火天帝之座为舍星之长故三者皆称辰焉左传云日月之会谓之辰一嵗日月十二会日月所会始于东方苍龙角亢之星角亢始于辰故以所始者名之自子丑至戌亥皆可称辰故为十二辰日月星至辰而毕见故称三辰素问谓五运起于角轸角轸辰分也故五行之时亦称五辰书云抚于五辰是也然则星家岂専以天体无星处为辰哉
　　日月之食
　　朱子曰厯法周天三百六十五度四分度之一左旋于地一昼一夜则其行一周而又过一度日月皆右行于天一昼一夜则日行一度月行十三度十九分度之七故日一嵗而一周天月二十七日有竒而一周天又二日半追及于日而与之会一嵗十二会方会则月光尽而为晦已会则月光复蘓而为朔晦朔而日月之合东西同度南北同道则相食
　　洪迈氏曰天体交道有二曰交初曰交中交初者星家以为罗防交中者计都也隠不可见于是为入交法以求之然不过能求朔望耳其余日入交则书所不载顷见太史刘孝荣言月本无光受日为明望夜正与日对故一轮光满或月行有迟疾先后日光所不照处则为月食朔旦之日日月同宫如月在日下则日光为所遮故为日食非此二日则无薄食矣元按越絶书范子计然曰日者寸也纪刻而成晷也月者尺也纪度而成数也説文云日者实也言形体充实也释名云月者阙也言满则复阙也淮南子云麒麟鬭则日月食春秋隠公三年二月己巳日有食之孔颖达氏曰日月同度则日被月映而形魄不见诗小雅十月之交孔安国氏曰厯象交食之法大率以百七十三日有竒为限然月先在里则依限而食者多若月在表虽依限而食者少杜预氏见其参差乃云日月动物虽行有度不能不小有盈缩故有虽交会而不食者或有频交而食者吕伯恭读诗记亦以为然宋中兴天文志云凡月行厯二十九日五十三分而与日相会是谓合朔凡日月之交月行黄道而日为月所掩则日食若日月同度于朔月行不入黄道则虽会而不食月行在望与日对冲月入于日暗虚之内则月为之食此日月交会薄食之大畧也然先儒有月受日光之説窃疑月自有光无系于日易曰日月得天而能久照又曰日月之道贞明者也又曰悬象着明莫大乎日月子思曰日月之代明孟子曰日月有明皆以月之明与日对言之也月有晦朔朢由于隂道有盛衰故易曰月防望书曰哉生明礼曰月生于西亦未尝言日光之逺近也月受日光之説其始于京房之易説乎房曰月与星至隂也有形无光日照之乃光此或神其灾异之谈本以儆戒人君不可以政权下移而后世信之遂以为月本无光不复致辩耳夫古以日月星为三光使月星无光何得并称为三哉刘孝荣所谓日光不照则为月食者非通论也
　　时令考
　　夏时
　　朱子曰行夏之时谓以斗柄初昬建寅之月为嵗首也天开于子地辟于丑人生于寅故斗柄建此三辰之月皆可以为嵗首而三代迭用之然时以作事则嵗月当以人为纪故孔子尝曰吾得夏时焉而説者以为谓夏小正之属葢取其时之正与其令之善也许谦氏曰十二辰横布地之四维天运于外昼夜不息一伏时一周北极为天之枢纽圜北极之外为紫微垣垣之侧有北斗六星在垣内杓在垣外所以运隂阳定辰次行四时也每初昬时杓所指之方则谓之建以所建之方即定为月之辰然昼夜之建有三用昬建者杓夜半建者衡旦建者魁
　　罗泌氏曰五帝以来正朔悉异而广川先生河汾老子犹以为言卒不得其衷也昔孔子作春秋书王正月而古之王者必存二代所以通三统也三易之书首乾坤艮而怠弃三正扈氏之所以为不恭者何至于禹而后革之哉窃考三皇之代嵗皆纪寅颛帝之厯摄提首纪而尧命四子亦鸟正于仲春虞之法虽不着而分廵岳镇必按四仲使舜易尧正则禹改之矣夏正得天明不改也汤革夏建丑而作厯则从冬首武革商建子而巡祭则用夏时葢斗必建寅而后谓之春必建巳而后谓之夏若以冬为春夏为秋则四时反易而失其位矣昔颜渊问为邦夫子告以行夏之时而世有为嵗本之说者乃谓子当夜半则属来日遂以子丑之月属之来嵗又乌知日出之二刻半为明圣人本人事而施之哉知此则三正可得而议矣
　　季本氏曰阳生于子邃古之初必尝以子为正其后圣人开物成务法欲宜民必即气之巳着民之易知者而用寅焉着以为令而世遂谓之夏时葢建子之正天道也建寅之正人道也天人一理但语其宜民则天道不若人道之切近易知耳此夏正所以为善也外此岂别有地正哉商人因夏无改第以成汤得天下之初偶以十二月为朝诸侯颁政令之始而建丑之月农功未起可为常期遂用以为朝会行政之首月本亦顺时为治用此始事非为地辟于丑而别为一正也武王伐商嵗在鹑火月在天驷日在析木之津后三日得周正月辛夘朔辰在斗柄谓建子月朔也明日壬辰至戊午渡孟津即武成所谓惟一月壬辰旁死魄既戊午师逾孟津泰誓所谓十有三年春大会于孟津者也夫武王发兵之初不称商祀而曰年不用商月而曰春曰一月又即举王号誓师而武成亦载始告神之词自称有道周王发则当其时已称王改正朔而大会诸侯矣亦以子月无妨于农功遂为朝正之期其顺时为治犹夫商也但商之时月无改于夏而周则改时与月焉孟子曰七八月之间旱又曰嵗十一月徒杠成十二月舆梁成七八月者夏五六月也十一月十二月者夏九月十月也则周月之次因时逓改葢推本阳生于子之义故视夏常先两月然而温凉寒暑之节作成讹易之宜万万不可易者亦犹商之无改于夏也説春秋者谓孔子假天时以立义则是陷圣人于贱好自専之罪矣黄震氏云天时无改易之理圣人无谓冬为春之事周未尝改天时孔子亦非改周制也夫谓孔子不改周制良是但以周实未尝改天时而谓春王正月即夏正之寅则有不通者桓公八年十月雨雪成公元年二月无氷定公元年十月陨霜杀菽皆以灾异特书而必欲求合于夏时只多牵强耳
　　元按公羊传云夏以斗建寅之月为正平旦为朔殷以斗建丑之月为正鸡鸣为朔周以斗建子之月为正夜半为朔而胡安国则谓春秋以夏时冠月以周正纪事故説者谓春秋书春王正月夏四月秋七月冬十月与夏时无异也然以春秋考之秋大雩龙见而雩非秋矣春正月公狩于郎狩在冬非春矣子产谏筑平台曰十一月妨于农收然而农收葢在九月十月矣是周月非夏时也故左氏于隠公元年春王正月直书曰周正月其载梓慎占星孛大辰直曰火出于夏为三月于商为四月于周为五月谓三代月不同而时令同也可乎谷梁传云隠公之始年周王之正月是已而后儒议论何其纷纷不决也孔安国郑康成谓周人改时与月程伊川胡安国谓周人改月而不改时蔡沈周洪谟谓周不改时亦不改月呉仲迂陈定宇张敷言史伯璿呉渊颖汪克寛辈则又胶于旧见而无所折衷岂知春秋専用周正哉今考左传于诸国用周正而晋独用夏正左传僖公四年十二月晋侯杀世子申生经则书于五年春九年十一月晋里克杀其君卓经则书于十年正月十年冬晋杀其大夫防郑父经则书于十一年春葢左传或据晋史而经则用周厯也汲冡纪年书特纪晋事起自殇叔至庄伯十一年鲁隠公之元年也皆以建寅首嵗每于正月则云夏正月故春秋之时用夏正者惟晋国耳刘知几乃谓诸国皆用夏正鲁以天子礼乐独用周正也亦谬
　　厯数
　　马融氏曰厯数谓列次也
　　郑氏曰厯数谓图录之名
　　朱子曰厯数帝王相继之次第犹嵗时节气之先后非若防纬之説姓名见于图录而为言也
　　元按易革之象曰君子以治厯明时洪范五纪五曰厯数孔安国注云节气之度以为厯也葢自古帝王受命而兴先颁正朔故尧以天下传舜曰厯数在尔躬谓颁朔之政在舜也尚书述厯数详矣易干凿度云尧以甲子天元为推术厯元名握先纪曰甲子七十六嵗为一纪二十纪而一蔀首王应麟氏玉海云五帝重厯数故尧咨舜天之厯数在尔躬逸论语云帝喾序三辰亦谓厯数也
　　朔
　　邢昺氏曰天子冕以视朔皮弁以日视朝诸侯皮弁以聴朔朝服以日视朝其闰月则聴朔于明堂阖门左扉立于其中聴政于路寝门终月故闰字从王从门为王在门也
　　元按朔之为言蘓也谓月之魄晦极而复生明也许谦氏云古者以竹简为书葢十二月作十二竹简故每月至朔日告庙请本月之简而行之朝廷及国中简上所书葢朔之日辰及节气也周礼太史职云颁告朔于邦国闰月诏王居门终月孔颖达氏疏云一年之内有二十四气一月二气皆中气在后朔气在前若朔气在晦则后月闰中气在朔则前月闰中朔二气大小不齐故必正之以闰也颁朔者颁十二月厯及政令若月令之书诸侯受之县之于中门帀日敛之藏于祖庙每月用羊告庙而行之谓之告朔详见礼仪考
　　吉月
　　孔融氏曰吉月月朔也
　　元按诗云二月初吉周礼云正月之吉释者皆以吉为朔也孔安国云君子举事尚早故以朔为吉吉月者谓月之朔日也吉月必朝则孔子虽致仕一年有十二朝也或以吉月为正月则一年一朝无乃太简乎
　　莫春
　　包咸氏曰莫春者季春三月也
　　朱子曰莫春和煦之时汉志三月上巳祓除官民洁于东流水上而蔡邕引此为证是也
　　金履祥氏曰上巳乃三月节后初建巳之日至曹魏则定以三月三日为上巳所以兰亭序云莫春之初修禊事也泗上士人谓沂水三月氷坚未解何以言浴当是沿乎沂尔殊不知沿沂之説本于韩愈李翺朱子已辩其非彼但以浴为裸浴而不知为祓除也况鲁国无川浴之俗曽防非川浴之人若谓坚氷未解防又何以御春服风舞雩哉周无寒嵗秦无燠年古今风气不同气化或异未可据耳目之近而诋古人之书也
　　元按周礼女巫掌嵗时祓除衅浴郑注云嵗时祓除如今三月上巳浴水之类衅浴谓以香薫草药沐浴也若然则曽防非川浴明矣后汉礼仪志云三月上巳祓除官民皆洁于东流水上洗除垢疢许慎以为水上祭而盥手畧湔濯其衣以寓洁清之意非裸而浴也荆楚嵗时记云三月三日并出水渚为流杯曲水之饮韩诗注亦云郑国之俗三月上巳之辰徃溱洧两水之上招魂续魄执兰草以祓除不祥岂有裸浴之事哉刘祯鲁都赋云素秋二七天汉指隅民胥祓禊国子水嬉是浴沂于七月十四日矣此不知何据
　　燧火
　　马融氏曰周书月令有更火之文春取榆栁之火夏取枣杏之火夏季取桑柘之火秋取柞楢之火冬取槐檀之火一年之中鑚火各异木故曰改火也朱子曰燧取火之木也
　　饶鲁氏曰四时取火之木不同榆栁青枣杏赤桑柘黄柞楢白槐檀黒各随其时之方色取之
　　元按外纪燧人氏仰察辰心以出火作鑚燧别五木以改火葢心宿为天之大火而辰戌二位为火之墓故季春心昬见于辰而出火季秋心昬见于戌而纳火夘为心之明堂心至夘而火大壮故仲春禁火戒其盛也周礼司爟掌火之政令四时变国火以救时疾季春出火季秋纳火民咸从之凡国失火野焚莱则有刑罚又司烜氏以燧取明火于日仲春则以木铎修火禁于国中为季春将出火也故郑铸刑书火星未出而出火后乃有灾今之所谓寒食者其原葢出于禁火而传记以为介子推季春三日焚死后人哀之而禁火尝读左迁书岂有子推焚死事况清明寒食之节又无定期乎汉武帝去古未逺犹别置火令丞典司燧事何后世废而不论也东晋王离之妻以洛火渡江传二百年而火色大赤谓之圣火隋文帝见江宁寺之晋灯色青而不热是知改火修火之政帝王所以顺天时也火帝所治祝融所司者虽不经见然而箕子之范具其槩矣若不明于五行而欲裁成辅相以臻位育之功也岂可得哉





　　论语类考卷一
　　钦定四库全书
　　论语类考卷二
　　明　陈士元　撰
　　封国考
　　杞
　　朱子曰杞夏之后
　　元按杞国姒姓伯爵汤放桀封少康之后于杞分派于曹东之楼是为东楼西楼公武王克商求禹后得东楼公而封于杞即今开封府杞县
　　宋
　　朱子曰宋殷之后
　　元按宋国子姓公爵武王时封微子于商丘之墟以奉汤祀其地汉为梁国睢阳县即开封府归徳州今改为归徳府
　　微
　　马融氏曰微箕二国名
　　邢昺氏曰孔安国云微畿内国名子爵为纣卿士元按微国子姓子爵微本陜西鳯翔之郿县地其故城在今山西潞州一统志云微子城在潞城县东北一十五里殷微子所封之地是也其后纣徙微子于畿内葢在鲁地春秋庄公二十八年冬筑郿公羊谷梁俱作微郿微古字通用注云微即纣都朝歌时微子所食邑葢在纣畿内之地也水经注则以东平寿张县西北三十里有微子乡十道志又以微在聊城九域志又以愽州有微子城路史又以徐沛东南有微山微子冢其实皆非微子封地
　　箕
　　元按箕国亦子姓子爵其地本古箕伯之国商以封箕子耳姓纂云箕在商之畿内春秋僖公三十三年秋晋人败狄于箕杜元凯谓太原阳邑有箕城在今太原府大谷县东三十五里此又非商之畿内国矣辽东榆社东南三十里有古箕城或以箕子封朝鲜之后乃有此名而琅琊之箕国则汉宣帝封城阳侯荒之子文为箕侯非商时箕子之国也
　　鲁
　　元按鲁国姬姓侯爵出自文王第三子周公旦有大功于王室成王封之于鲁其地本古奄侯之故国即今山东兖州府曲阜县
　　卫
　　元按卫国姬姓伯爵武王封其同母少弟康叔之国也其初封在河北朝歌之东淇水之北百泉之南至成王诛武庚而朝歌故墟并入于卫其后不知何时尽有三监之地史记世家云武王崩康叔少未得封周公承王命诛武庚杀管叔而放蔡叔分殷余民为二其一封微子啓于宋其一封康叔为卫君马端临封建通考亦云武王克商立武庚武王崩三监挟武庚叛周公讨平之乃封康叔于殷故墟葢不知康之封卫已在武王时朱子尝有辩矣然则卫之初封未尝即得朝歌地也金履祥云纣都朝歌在卫州卫县之西二十二里卫县即今河南卫辉府淇县也卫君初本伯爵六而为贞伯至周夷王始命贞伯之子为顷侯又二而为武公周平王以其平戎有功命为公也又十二而为灵公灵公之孙輙是为出公即冉有子路所称卫君者也
　　陈
　　元按陈国嬀姓侯爵虞舜之后虞阏父为武王陶正武王封其子满于陈是为胡公以奉舜祀其地为宛丘即今河南开封府陈州
　　蔡
　　元按蔡国姬姓侯爵出自文王第五子叔度监殷以叛诛成王复封其子胡于蔡是为蔡仲即今河南汝宁府上蔡县西南十里故蔡城
　　齐
　　元按齐国姜姓侯爵出自四岳其初本为吕侯后裔吕望佐武王号师尚父定天下封于营丘为齐侯营丘边莱莱人争营丘师尚父伐之遂定国焉其地即今山东青州府昌乐县东五十里六而至献公徙治临淄即今青州府临淄县北古齐城是也献公八而为桓公又四而为庄公名光即崔杼所弑者庄公异母弟杵臼立是为景公
　　晋
　　元按晋国姬姓侯爵唐叔虞者周武王子成王弟也武王崩成王立唐有乱周公防唐成王以封叔虞是为唐叔虞叔虞子燮是为晋侯晋都于翼自晋昭侯封文侯之弟成师于曲沃翼与曲沃始为二矣曲沃强于翼其后曲沃武公防晋侯缗始并晋地是为晋武公又再而为文公翼即今山西平阳府翼城县曲沃即今平阳府曲沃县地
　　滕
　　元按滕国姬姓侯爵文王第十四子叔绣之后也武王封叔绣于滕杜元凯云在沛国公丘县东南即今山东兖州府滕县西南地
</div>
    <div class="pagination">
<span class="current-page">1</span><a href="论语类考_page2.html">2</a><a href="论语类考_page3.html">3</a><a href="论语类考_page4.html">4</a><a href="论语类考_page5.html">5</a><a href="论语类考_page6.html">6</a><span>...</span><a href="论语类考_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
