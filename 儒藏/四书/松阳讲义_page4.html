<!DOCTYPE html>
<html>
 <head>
  <meta charset="utf-8"/>
  <title>
   松阳讲义 - 第 4 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   松阳讲义 - 第 4 页/共 7 页
  </h1>
  <div class="content">
   子曰道千乘之国章
　　这一章言治国之要人君能以是五者存于心则虽礼乐刑政未及备具而大纲已举矣这便是王道本领大抵当时列国之君多欠缺此五者大纲先差即条教号令精严详密亦不济事夫子特揭此五件示之所谓有关雎麟趾之精意然后可以行周官之法度也杨注云此特论其所存未及为政不是谓此五者只空空一心絶无事实敬信节爱时使都有实事在然只是大纲好只筭在心上故云未及为政胡注谓五者以敬为主朱子又有反覆相因之说皆是先儒论道理如此在夫子当时只是平说敬字有浅深若深言之则只一敬字便可包得下四件修己以敬之敬是也若浅言之则只是遇事谨慎之意不必便说到包括众善此章之敬是也注以程子主一无适四字解此敬字主一无适亦有浅深不拘何敬字皆可用得信字不用权诈不朝更暮改皆是一叚真确之诚表里如一始终如一虽事势之穷亦有济以变化之时而真确者常在况到底是守常之时多变化之时少节用不必说到节非褊啬之节如周官内府史胥徒其稍食之费无算朝觐聘问其玉帛之费无算不可损的自然不损这个何消说只是当节的再没有不节刻刻欲返一国奢靡之习而同归于淳朴爱人不必说到爱非姑息之爱如康诰内不孝友者其罚无赦羣饮者其罚无赦不可寛的自然不寛这个何消说只是当爱的再没有不爱刻刻欲合一国臣民之众而共游于荡平至于使民亦不必说到不能不使处如成汤之伐夏舍穑事周宣之兴师以六月不得已处自然难已这个何消说只是可以不使的决不敢轻使不可不使的亦必要时使刻刻以小民稼穑艰难置于寤寐度其早晚计其丰凶视筑场纳禾之事重于金城汤池松茂竹苞之事人君用心能常不离此五者一国之气象自然与末世不同使其因此能创制立法尽美尽善固为可久可大之模即法令未尽具制度未尽备疎节濶目亦不失为政简刑清之治唐虞之所以时雍成周之所以刑措其道虽不尽于此而此则其本领也若无此本领纵有高才异智所谓其余不足观也已今学者读圣贤书皆将有天下国家之责胸中须先有王道规模不可使有一毫杂霸气习宜将此章反覆玩味定其本领再去讲求礼乐刑政一旦出而在位方不似世俗人品至于敬之一字是圣门至要工夫无论为政为学皆当体认从古讲敬字莫如程子主一无适四字说得切当而主一无适四字之解又莫如薛文清公瑄说得明白文清论敬曰行第一歩心在第一歩上行第二歩心在第二歩上三歩四歩无不如此所谓敬也如行第一歩而心在二三歩之外行第二歩而心在四五歩之外即非敬也至若写字处事无不皆然合程子文清之言观之敬字之义了然矣诚能于此实下工夫由浅而深学术政事皆可一以贯之此胡注以敬为主之意当于言外深味之者也
　　近年时文因注有但言其所存未及为政也句讲来却似为政者只要空守一心光景殊失注意如中庸言致中而天地位致中是未发工夫未见之于事如何天地便位盖内靣有致中工夫则外靣亦必有实事其设施定不同但只是大纲好未能如致和之精细所以只得天地位讲家亦多错认致中是空守一心故于天地位多说不去此章五件比致中稍浅然其但言心而即有实事则一也
　　子曰弟子入则孝章
　　这一章圣人论防学之事是大学之根基不但教弟子凡为父兄师长者皆不可不知也大抵人之气禀虽有不同然亦差不多只是从小便习壊了气禀不好的固愈习愈壊即气禀好的亦同归于壊童蒙之时根脚既不曾正得到得长大时便如性成一般即能回头改悔发愤自新也费尽气力况改悔发愤者甚少此人才所以日衰皆由蒙养之道失也所以夫子说着弟子不觉拳拳然一则喜其天机未凿易与为善一则怕其人欲渐开亦易与为恶他日之成败全视今日之教育何如故虑之不得不周防之不得不密督之不得不严导之不得不勤入则欲其孝也显亲扬名之事虽未可以责弟子而温凊定省必不可以或缺出则欲其弟也宪老乞言之典虽未可以责弟子而洒扫应对必不可以或肆言有物而行有恒弟子之言行不能遽如成人之言行而必使常在规矩之中则谨而信也尊贤而容众弟子之交与不能遽如成人之交与而必使渐知等杀之辨则泛爱众而亲仁也至于格物穷理大学之功弟子虽未能遽到而诗书六艺之文所以范围其聪明而使之日粹扩充其聪明而使之日辟者又不可不学也这几句分看则一件有一件之益合看则一日之间非出则入非言则行非待人接物则燕居独处总无一时一事不在天则中放心安得不收徳性安得不定气禀好的以此涵飬之自然日引而月长即气禀不好的以此变化之亦且日异而月不同三代人才所以盛于百世者以其有此蒙养之道也盖臯防稷契伊傅周召莫不自弟子时做成的其所以为教者虽不一然总是引之于义理而未尝一毫杂于功利所以养得人品纯粹中正后世为父兄者有弟子而不教固无论矣即有能教者又都从利禄起见束髪受书即便以利禄诱之不期其为大圣大贤而但愿其享高官厚禄这个念头横于胸中即使工夫一如古人亦是为人而非为己了况念头既差工夫必不能精实只求掩饰于外可以悦人而已教学如此人才安得而不壊哉为人父兄者胡不一思而甘使子弟为俗人也为人子弟者胡不一思而甘以父母之身为俗人也朱子特地辑一部小学示学者正与此章相表里更有一说今人为弟子时既不幸而失教及老大而自悔已无及矣则如之何此不必忧也朱子于大学或问中亦有此叚议论以为惟敬之一字可以补小学之缺诚能百倍其功以从事于此不患其不逹虽不幸过时而后学犹愈于不学者也
　　有余力只是有闲暇之时不要说重了学文固是怕上六者有差误然亦不专是讲明六者不要说拘了新安倪氏云文行二者以本末之重轻言则行为重故此章先行而后文先本而后末也以知行之先后言则文为先故四教章先文而后行先知而后行也将二章之旨融会得最妙一是大学之事一是小学之事
　　子夏曰贤贤易色章
　　这一章是子夏想实行之人而因思实学之重学字对行说则便专指穷理一边大抵天下无实行之人则不成世道然实行必由乎实学若不学而徒言行则所谓行者岂能丝毫无歉或反做成病痛故自古笃行之人皆好学之人未有不穷理不读书而能笃行笃行而一无病痛者也子夏盖见当时之人行多亏缺故慨然想一笃行之人谓缁衣之风邈矣贤而不知其贤者多矣况能知所以好之道乎有人焉贤贤易色而实能尽好贤之道克谐之化既逺谁则能无媿于父母者有人焉事父母能竭其力而实能尽为子之道明良之义久晦谁则能无负乎君者有人焉事君能致其身而实能尽为臣之道丽泽之义久衰谁则无惭于友者有人焉与朋友交言而有信而实能尽交友之道就其大纲而观之而大纲无一之亏欠就其节目而观之而节目无一之疎畧情文兼备而经权悉洽若此者人或疑其由于生质之美未必皆学问思辨之功于是有谓何必读书者矣有谓尽伦即是学更别无学者矣不知此种人非浮华之人所能到亦非徒悃愊无华厚重少文之人所能到若不学而能如此便是生知安行了而生知安行之人不可多得其必从读书穷理来无疑也盖读书穷理真积力久而天理人欲之界判然胸中故能于贤亲君友间各尽其道如此人欲如若人之行当先如若人之学所以圣门教人博文约礼工夫不可偏废而子夏平日谓博学笃志切问近思仁在其中亦即此章之意至若后世训诂记诵辞章之学夸多鬭靡而无益于伦纪非子夏之所谓学子夏此章亦非谓救此种学而发也学者读这章书须知吾人不可不敦者实行不可不务者实学若不从实行上着力虽终日讲学与不学者何异与夸多鬭靡之学何异然或但知实行而不知实学或反以实学为支离则又不免走入荆棘中去须是以实学去做实行方得为宇宙间全人
　　看此章注圈内圈外不同依圈内则虽曰未学是假设之词不是真未学是他人不知说他未学依圈外吴氏注则虽曰未学乃真实说他未学非假设之辞蒙引亦从吴注故谓此章与子路何必读书棘子成质而已矣意思相类都是有激之言然毕竟以朱子注为正
　　辛复元谓此章不是说学贵实行是说学问有益世人只说人能敦伦便是学问何必读书然后为学不知学不分明岂能敦得伦纪且子夏以文学著名岂肯为废学之语又曰吾每望人力行尤望人力行前先有讲明工夫不然自以为行善事行之未有不差者说此章学字最分明正是朱子圈内注之意但须知此章未尝无贵实行之意只不可说学贵实行将这学看混了
　　若将此章学字兼涵养穷理说似亦可然以博学笃志章推之则专主穷理言尤切子夏之意
　　吾必谓之学矣这学字也有浅深如朱子谓君实忠信诚实只是天资原不知学尧夫坦夷亦是天资自美耳皆非学之功也君实尧夫岂是未学的只是学得稍粗故有程子朱子之行便有程子朱子之学有君实尧夫之行便有君实尧夫之学总是必由于学圈内与圈外注意思何以不画一盖朱子于疑处便不敢轻断此便是教人读书之法
　　时解谓即此是学竟作箴救俗学意看其意亦谓不必词章记诵而后谓之学非谓不必涵养不必穷理而可谓学也然人最易误认不如从辛复元说为长子曰君子不重章
　　这一章是论君子自修之道盖于学中特提出此四项以示学之要学兼知行虽不止四者而四者其要也君子二字只当学者看不专指成徳之人首节是要人主敬重即整齐严肃之意正其衣冠尊其瞻视俨然人望而畏之是这重字注脚不重则孟子所谓暴其气也大抵不重之病学者最易犯貎言视听之间小小适意自谓无害不知病痛却甚大不重而无威严固害事不重而学不固尤害事盖学必深沉而后能固不重则浮学必镇静而后能固不重则躁读书穷理之功必随得而随失省察克治之念必乍密而乍疎在初学之士必难成就即积学之士亦且多走作次节是要人存诚忠为实心信为实事合之则诚也学之事无穷总以诚为主忠信则一动一静一言一行皆是实心实行方是为己之学若不忠信则虽外靣装饰得极好都是虚的了不特欺人抑且自欺第三节只要人择友友所以辅仁与胜己者友始能严惮切磋以成其徳然人徃徃乐友不如己者一则喜其形己之长一则喜其掩己之短其损多矣虽不如己者亦欲资吾以成其徳有难尽拒者然乐与为友之一念不可不戒也第四节是要人改过人谁无过过而能改善莫大焉然人徃徃惮改一则畏难而不改一则苟安而不改于是以无心之过而成有心之恶矣虽随觉而随改犹嫌其迟是当如天之风行雷动如人之破釜沉舟不可有一毫因循放过之意也这四件是缺一不可的先儒有谓主忠信尤重者忠信固重然不是那三件则忠信亦立不住大全载勉斋黄氏之说曰外厚重而内忠信则其本立友胜己而速改过则其徳进不分轻重最是又这四件是彻始彻终工夫志道据徳依仁中皆有此四项学者读这章书要刻刻检防其身勿使有一毫轻浮之气又刻刻检防其心勿使有一毫巧伪之念又广求直谅多闻之友稍觉有过便彻底扫除能如是以从事于致知力行之间自然不患学不精进
　　游氏注以威重为质而以下三句为学与圈内正注稍异四项总是学浅说云君子于此四者各得其道则学固矣学之大本立矣闻见日新而徳行亦日纯矣最明
　　时文中有谓朴鲁柔弱之人欲不重而不能欲不重而不敢此病徃徃在聪明果敢之士这亦不然不论愚智刚柔都有犯此病者下三句俱然
　　子禽问于子贡曰章
　　这一章见圣人盛徳感人之妙夫子之在当时如祥麟威鳯所在倾动如宋之厄匡之畏陈蔡之围其必不能与夫子合者不过一二人如道不行之叹归与之叹只是叹其不能奉社稷以从耳若夫心悦诚服则到处皆然一时邦君无不以其政就而问之夫子亦因得以尽闻其政这闻政不必看深了只是到一邦其邦之治乱安危必闻之其俗之贞滛奢俭必闻之其君臣上下之淑慝臧否必闻之其先世之典章法度必闻之虽不得一试其期月三年之效而见闻益广起发益多后来删诗书定礼乐脩春秋亦多得力于此这叚光景自流俗观之有莫测其所以然者此子禽所以有求与之问然以为求则求不可训以为与则与不可必而舍求与之外则别无可以闻政之法真有不可解者而不知夫子盛徳感人之妙自有不言而喻不介而孚者所以子贡曰夫子温良恭俭让以得之言得则非求亦非与矣然这一语也要看得好朱子曰此五者皆谨厚谦退不自圣贤底意子贡举夫子可观之一节耳若论全体光景就如天之造物一般原非人所可测者若以此达而在上便是绥来动和气象便是时雍风动气象非知圣之深者熟能信其然哉故子贡又就所谓求者浅言之夫子盛徳感人之妙固未易言而总之夫子必不肯求即欲强被以求之名亦异乎人之求无论侧媚依阿以求者与圣人相去霄壤也即畧有一毫求之心亦便非圣人圣人以徳求非如人之有心求也如伊尹以尧舜之道要汤非以割烹要汤也学者读这章书要知天下人无不可感动不能感动人者只是我未能到圣人地位耳圣人即不可遽学得他一分光景便有一分感应只管积累做工夫去安知不与圣人一様若不于此体认而欲与世相接便不免于求求之极便流到巧言令色一途看来人心风俗之壊病痛都在一求字所以不能不求者只是不信有不待求的道理
　　有子曰礼之用章
　　这一章上下两节俱对放荡者说有子见春秋末有原壤子桑伯子一辈人出以礼为束缚人而思跳脱以为高甘自置身于规矩准绳之外有此一辈人便又有一辈人出来谓礼非人性所有必用权谋督责之术驱之诱之然后人肯循礼只一礼字看不明白天下许多病痛皆从此出老庄申韩所以猖狂于天下者根原皆在于此其祸虽至战国而始烈其端则自春秋而已见故有子特指出一和字告之曰礼何尝是束缚人者其为体虽至严然皆本乎人之性发乎人之情所谓天秩天叙也故其为用必从容而不迫不待驱之而始就不待诱之而始从如对君亲而拜跪对賔友而揖让至严也然如此则安不如此则不安岂不是至和的惟其梏于气蔽于欲溺于习陷于俗则不见其可安耳诚于气禀人欲习俗之外而静观其天性自然之发见其视尊卑贵贱之等周旋裼袭之文诚有不啻如刍豢之悦吾口者此礼之所以可贵也故是礼也先王制之而非先王能制之也使礼制于先王则礼之亡久矣先王不过因人性之所固有人情之所当然而为去其梏彻其蔽出之于陷溺之中而措之于安宅之内竝非强人以所难能也其所以为美者在斯所以垂之百世布之海内智者不能越勇者不能抗大而朝觐会同搜苖狝狩莫敢不由也小而衣服饮食应对进退莫敢不由也非不能背先王不能背其心之所安而已非不敢违先王不敢违其心之所安而已然则先王之礼宜乎万世不废也而亦有时乎不行者是非礼之过也自夫人之恶严而喜纵而又闻吾儒有所谓和者于是借之以自文不于礼之中求和而于礼之外求和但知和之名而不知和之实于是放纵自恣无复忌惮举先王范围天下之具尽弃之以为快而且自谓得礼之意不曰我不肯行礼而曰礼本如是礼果如是哉是亦不可行也总之礼之所贵者和而礼中之和礼之所以行也礼外之和礼之所以不行也礼中之和原于天性礼外之和由于气禀人欲习俗礼中之和与敬为一礼外之和与肆为一行不行之机亦决于敬肆而已故三千三百一言以蔽之曰无不敬有子特拈出一和字以见敬之在我而非外铄者也是即孟子性善之旨也又拈出一个知和而和的以防假借之弊一章大意总为放荡之人痛下鍼砭学者读这章书要知谨守礼法将这身放在规矩准绳之中方是至和不可一毫渉晋魏风流若嵇康阮籍辈真是万世罪人至若苏老泉礼论看得先王之礼纯是一片权术是即荀卿以礼为伪之意总由不识有子此章之旨其贻祸世道非浅皆不可不戒也
　　讲家有谓下节不行之弊是对流荡者言上节可由之道是对拘束者言意各有主而用朱子严而泰和而节六字以括大旨蒙引亦如此说愚意却不如此两节皆是对流荡者言圈外注是余意不是正意陈紫峰浅说最明
　　近来仇沧柱讲此章云礼之用即人之用礼也礼非人不行时解谓只当云礼之用不当云人之用礼者误又云知和而和弊只在和而不节不在于知先王何尝不以礼之当和明示后世乎时文谓先王不欲人知者误此皆明季讲家小巧之说沧柱辟之甚是有子曰信近于义章
　　这一章是欲人谨始虑终之意大抵人之言行交际终之多悔皆由始之不谨能谨之于始则终之悔也鲜矣此与曾子三省章相表里其中亦有战战兢兢之意三者之差不在境而在心心不能谨则急迫之时易差心能谨则安闲之时不差急迫之时亦不差习久之事不差偶暂之事亦不差这信是约信是最难合义的或牵于事势不可许的便轻许了或激于意气不可诺的便轻诺了到后来或限于力而不可复或害于理而不可复悔也迟了须要在约信时便立得住若义上行不得的凭恁麽人来我这一叚战战兢兢之意摇夺我不动引诱我不动方才能信近于义而言可复这防是致敬最难近礼的或随众而差或任意而偏不该致敬的反去致敬该致敬的反不致敬到后来或责其骄惰而耻辱生或讥其謟谀而耻辱生悔也迟了须要在致敬时便立得住若礼上行不得的凭恁麽时我这一叚战战兢兢之意増一毫不得减一毫不得方才能防近于礼而逺耻辱这因是偶相依最难得可亲的或因其顺我意不深考其平生或因其济我事不细论其心术到后来欲絶之则势相制而不可动欲主之则害愈深而不可解悔也迟了须要在初因时便立得住若其人不可亲的凭他恁麽様来我这一叚战战兢兢之意无间可入无隙可乗方才能不失其亲而可宗这两个近字一个不失字是求合义理之至当不是苟且相近苟且不失之意若拘本文近字不失字谓不必几微无憾作降一层看则谬矣处世必求其尽当犹恐多失若先以仅可之念自处其弊可胜道哉可复可逺可宗是言其后来必然亦有尽其在我而得失毁誉不可预必时移势易不可预定者此亦只论其常而已矣但有一说三者求其无悔于终固要立得住亦要见得明若平日无穷理格物之功不是义的反认做义如荀息之辅奚齐是义的反认做非义如荷蓧之不从子路不合礼的反认做礼如曽子之袭裘而吊是礼的反认做非礼如鲁人之疑甯俞不拜湛露不可亲的反认为可亲如温公不识介甫可亲的反以为不可亲如子瞻不识伊川执得愈坚颠倒愈甚安得无悔学者读这章书须合子张学干禄章同看干禄章之慎言行即此章之谨始虑终也而先之以多闻见又继之以阙疑殆择理既精然后操持于言行所以能寡尤寡悔若未有多闻见阙疑殆工夫但责其谨于言行交际亦无下手处
　　宗只是久逺相与之意如孔子之于顔雠由蘧伯玉是宗七十子之于孔子亦是宗因与宗有浅深之分宗之内又自有浅深之分不拘定一项可字亦要味或宗之以成吾之道德不但无轻浮之累而且可有切磋之益或宗之以济吾之事业不但无奸险之虞而且可为腹心之托或宗之于显逹之时而不为謟或宗之于穷愁之际而不为比或人皆宗而我亦宗之不可谓党或人不宗而我独宗之不可谓僻所以能然者全在因不失其亲上言外便见反是者无一而可
　　子曰君子食无求饱章
　　这一章是圣人思好学之人必合上四句方见其能好大全朱子曰此章须反覆看其意思如何若只不求安饱而不谨言敏行有甚意思若只谨言敏行而不就正有道则未免有差若工夫不到则虽亲有道亦无可取正者圣人之言周徧无欠缺类如此
　　子贡曰贫而无謟章
　　这一章重在义理无穷之意子贡偶因论贫富而及之夫子不觉有味乎其言而极口赞叹记者因取而记之以鼓厉天下之学者大抵人之学问不进都因矜而自足怠而自止不知义理之无穷而安于小成所以入室登岸之人不能多觏子贡一日与夫子偶论贫富子贡之意以为天下之贫者常易谄气歉而为卑屈也而有无謟者焉则贫不至于滥矣天下之富者常易骄气盈而为矜肆也而有无骄者焉则富不至于溢矣若而人者岂非不囿于流俗不汩于势利者乎士如是可谓贤矣夫子则以为贫而无謟犹知有贫也岂若忘其贫而但见其乐者乎富而无骄犹知有富也岂若忘其富而但见其好礼者乎乐非因贫而始生也不以贫而改其乐礼非富而始好也不以富而易其好加于无謟无骄者一等矣此但就贫富上见其浅深之分如此耳子贡因想人之学问皆如此不特贫富一端也遂恍然于淇澳之诗所谓如切如磋如琢如磨者人之学问如治骨角玉石一般有切磋之境焉初入门下手工夫也有琢磨之境焉已精而益致其精也由浅而深由生而熟愈进而愈妙皆如此处贫富矣子贡于此盖见义理之无穷而有欲罢不能之意故其一生不敢自怠不敢自足闻文章矣又进于性与天道多学而识矣又进于一贯其皆得力于此与夫子之由志学以至从心孟子之由善信以至圣神皆是这个光景子路升堂而未入室不忮不求而终身诵之皆由不知此夫子所以深喜其言而不觉赞叹之曰赐也始可与言诗已矣告诸往而知来者处贫富之道是所已言者也往者也切磋琢磨是所未言者也来者也告往知来触类旁通如此其于诗也何有是虽赞其善悟其实则深有味乎切磋琢磨之一言犹曰雍之言然云耳通一章观之前言处贫富之道似是一事中言义理无穷似是一事末言读书能扩充而用之不止泥文求义又似是一事然义理无穷一意是一章之主记者特恐学者忽之而详记其前后之语耳他日曽子传大学亦取以释经文止至善盖是圣门相传切要之语学者所当反覆玩味也今日吾辈当思圣贤所谓切琢是何等工夫所谓磋磨是何等工夫若不将圣经贤传熟读精思身体力行循序渐进止将一生精神用在几句滥时文上是未曾切琢何论磋磨在圣贤只要用得磋磨工夫尚且愤防食乐忘忧吾辈方从切琢做起不是人一已百人十已千安能长进须要弩力切勿将圣贤一吃为人之意作闲话看过了
　　按讲家每云子夏因论诗悟礼夫子许其可与言诗子贡因论贫富悟诗夫子亦许其可与言诗二章皆言诗也此殊不然二章皆不是言诗亦不重子贡子夏之能引伸触类巧笑章只重礼后句此章只重切磋琢磨节犹之蘧伯玉章只重寡过未能句若前邉叙交情只是引起末云使乎使乎是有味乎寡过之言而赞叹之不重在使者也今人往往误看将宾作主
　　明季讲家有谓贫而乐富而好礼夫子特举其现成者告之子贡便即其现成田地想到其中磨练工夫故悟及于切磋琢磨依此讲则切磋琢磨专为要到乐好礼地位非注中义理无穷之意义理无穷不但无謟无骄非住处即乐好礼亦非住处又有将第二节斯字作吾斯未信之斯看第三节往字来字泛説者俱大谬斯字是当粘第一节説往来字自当粘上两节説

　　松阳讲义卷四
　　钦定四库全书
　　松阳讲义巻五
　　赠内阁学士陆陇其撰
　　论语
　　子曰道之以政章
　　这一章分别政刑徳礼之效与人看盖为当时専尚政刑者发欲其知所重也人君为治未有不欲民之善恶民之不善者故无不有以道之亦无不有以齐之但操术不同功效各异路头一差而风俗由之而殊气运由之而变不可不辨也有一种重在政刑的方其初头率先道民者専在法制禁令上着力悬于象魏布于始和极其精明极其严密这个政未尝不好及民未能尽善则又有刑以一之小则鞭朴大则刀锯当轻而轻当重而重这个刑亦未尝不好但民迫于政刑自然勉强为善而不敢为恶只是求免于法已耳未尝知孝弟忠信之可乐也未尝知贪滛诈伪之可耻也即使政常如是刑常如是风俗亦日薄气运亦日衰况政刑必有时而弛则免者未必其终免也有一种重在徳礼的方其初头率先道民者务在躬行心得上着力敬以直内义以方外言则有物行则有恒这个徳已足兴起人心了及民未能尽善则又有礼以一之吉凶军賔嘉各有其制宫室饮食衣服各有其度烦简得宜文质得中这个礼又足范围人心彼民化于徳礼莫不知善之当为而不善之不可为非特皇然知耻己也而且有规矩准绳之可据有荡平正直之可由即使继之者未必皆有徳未必皆有礼而风俗之已厚者犹不可骤变气运之已隆者犹不可骤衰况常以徳礼抚之耻且格者岂有艾耶这两种效验如霄壤之不侔而天下之论治者犹以政刑为重徳礼为轻政刑为急徳礼为迂岂不可怪也哉虽务徳礼者未尝废政刑然徳礼本也政刑末也所谓有关雎麟趾之精意然后可以行周官之法度是岂可徒恃也哉更有一説夫子所谓政刑尚是三代时之政刑然且不可恃若春秋时管子作内政子产铸刑书则其所谓政刑者先非矣不待与徳礼较而后知其不足恃也又况春秋而后如申不害商鞅韩非之所谓政刑使夫子见之当如何慨叹哉自汉而后显弃申商之名而隂用其术者多矣人但见其一时天下慑服莫敢犯法以为识治体而不知其遗祸于后者不可胜言皆未尝深防夫子之意也孟子云善政不如善教斯得孔门家法矣学者平日读书须将圣贤此等言语从容玩味使泾渭之辨了然胸中一旦达而在上然后能审取舍而残忍刻薄之説不得而入之不然自谓聪明才力过人适足贻祸于世道而已可不惧哉
　　按此政字与为政以徳之政不同为政政字虚此政字实玩注中自明
　　按礼字在制度品节上説不在君身上説
　　大全朱子谓専用政刑是伯者之为此是朱子浅一层讲愚意更须看是何等政刑有王者之政刑有伯者之政刑此章似不止是王伯之辨
　　新安陈氏谓民耻于不善此观感于徳之功又至于善乃齐一于礼之效
　　子曰吾十有五章
　　这一章夫子自叙一生之学以为学者法要看总注不躐等而进不半涂而废二意程子谓圣人未必然但为学者立法朱子谓必有独觉其进非心实自圣而姑为是退托是补程子之意盖圣人之学虽本天纵然亦由积累而成但比他人积累得快便谓之生知安行便谓之有始有卒不是全不费力特虚设此境界以引诱人也亦不是另有直捷工夫故意隠之而以迟钝者示人也通章先要认这个学字是学个恁麽讲家有以心字贯者有以天字贯者有以矩字贯者然这三字先难认若认得时随拈一字皆是实理若认不真时随拈一字皆是外道注云此所谓学即大学之道也説得极分明故欲识这个学字须先熟玩大学章句或问方不认错认得这学字了方可去看志字朱子谓志字最有力要如饥渴之于饮食才有悠悠便是志不立葢此志即是愤防食乐防忧的起头处自此以后十年一进只是就中提出个大节候耳其实息有存瞬有养便息有进瞬有益不是直到十年忽进一境也立是于道理大纲上守得定便是富贵不能淫贫贱不能移威武不能屈的气象不惑是于事物几防处皆信得真如漆雕开云吾斯之未能信正是未到不惑地位也知天命又是于这道理上见其所以当然之故朱子语类谓譬之于水人皆知其为水圣人则知其发源处是也这天命耑指理言不兼理气耳顺有二様闻一善言见一善行若决江河此是声之善者一入便通诐淫邪遁知其蔽陷离穷此是声之恶者一入便通只是天理烂熟耳从心所欲不逾矩便是无意必固我境界常人随心所发皆是意必固我圣人随心所发皆是天理亦只是一个熟耳通章依朱子志学是知之始不惑知命耳顺是知之至立是行之始从心是行之至总是愈久愈熟若更加数十嵗境界必又不同不是至七十便画住了或疑知行不应画开然论工夫则知行并进必无十年一知十年一行之理论得手则知行有辨有得力于知之时有得力于行之时朱子之説不可易也学者看这章书要晓得学无别法只是循序而不息耳能循序而不息则虽圣人地位亦可渐到人所以不能如圣人不是天资不如只是学不如耳学须先立志有了这志自然欲罢不能顔曾所以亚于圣人皆是从这志做起的若没有必为圣人之志纵日讲学亦不济事
　　按仁山金氏谓不惑是小徳川流知天命是大徳敦化愚意不惑是知其当然知天命是知其所以然不是小徳大徳之分小徳大徳总在知天命内一本贯万殊便是小徳川流万殊原一本便是大徳敦化子曰吾与回言终日章
　　这一章是抑其词以见顔子之能明道是闻一知十的真面目所谓语之不惰所谓于吾言无所不悦皆在其中时文看作始疑终信又看作始终测量他不出者皆谬注中深潜纯粹是形容顔子的气象气象是由资禀亦由学力深潜是知上气象纯粹是行上气象而总是所以能黙识心融能足发之本领也未要看其不违足发且须看他这个气象有了这个气象方才能闻圣人之言而心解力行所以终日间浅言深言精言粗言显言微言迩言逺言不知説了许多话只见他有聴受而无问难像个愚的一般及退省其私动静语黙间无非是夫子之道凡夫子所言浅深精粗显防逺近一一皆能发明若非终日言之时黙识心融触处洞然安能如此世间那有这様一个愚人此夫子深赞顔子以为及门之法今日学者读这章书要有益于自己方好顔子之黙识心融是一时勉强不得的须先学他深潜纯粹的气象深潜纯粹由天资者亦是勉强不得的其由学力者则人人可几及也学者诚能学顔子之学则不深潜者可深潜不纯粹者可纯粹何难直造顔子之域初时不必如他不违有疑必问有问必审反覆论辨不厌其详虽未能触处洞然就其所知必见之行不可只在口头説过只管竭力去做博文约礼工夫积累久后日熟一日聪明自然日开气质自然日变人欲自然日退以此去看圣人之言自然如雪解冰释无异顔子之不违足发矣要知顔子虽是天资髙亦决不如初见夫子时便能不违足发亦必是以渐而进学者切勿谓顔子全由天资非吾所能及
　　退省其私一句最多葛藤注云是燕居独处非进见请问之时恐是以燕居独处説不尽私字故又益以下句谓不但燕居独处凡非进见请问之时皆是存疑疑燕居独处是静时发不得圣人许多道理此未会朱注意也至大全朱子云私不专在无人独处之地谓如人相对坐心思默所趋向亦是私此一条又是将私字与中庸独字同看此是谓私字内有此一意非谓私字专指此也若以私字专指此则当终日言之时便当省矣何必既退然后省乎此私字之葛藤当辨也髙新郑云圣人于顔子必待省而后知欤非也其喜之也深故称之也婉此因省字近于窥伺故如此斡旋然师于弟子防察其受教与否亦何害但不若世俗之窥伺耳尧之于舜何尝不试此省字葛藤之当辨者也
　　子曰视其所以章
　　这一章圣人论知人之法不厌详细盖看人之善恶分明然后可定取舍是道理合当如此无伤于长厚吕东莱谓待人欲寛论人欲尽是也知人原不是易事其实非人之难知只是不细心去看耳既欲知人若但求之毁誉索之语言文字又或为论心不论迹之説探之于践履之外其不为人所欺者鲜矣故视其所以是落手第一欛柄臯陶所谓载采采是也然或有所以虽善却不能无所为而为之正谊明道之事都从计功谋利之念发出来我不能审或隂受其笼络而不知故观其所由是第二层细看法乃为己为人之辨也然又有所由虽善却不是其心之所乐勉强于一时不能不作辍于后日吾不能辨或因其始而信其终终必悔之故察其所安又是第三层细防法乃诚不诚之辨也勉斋黄氏曰视其所以兼君子小人视之观其所由则先之为小人者不复观之矣所观者君子也察其所安则君子所由之未善者亦不复察之矣察其所由之善而欲知其安不安也这一条説得最明然须知这三句亦不止是三项人如同一所由之善而善之浅深分数却有许多不同须一一辨他出来然这等様精详却又不是用亿逆只是一个先觉不是操术止是据理讲家谓不以己意观之只因物付物是也人焉廋哉二句要看得好不是夸张其效言人虽善匿至此却无处躱避犹之权度设而人不可欺以轻重长短然则谓情伪之难测而世路之险巇者此知责人而不知责己者也谓知人之明不可学者此知责天而不知责己者也又须知此是论人如此若待人之道则不然一善可取不忍弃也岂以其所由所安之未善而尽举而废之也哉又须看程注知言穷理四字此是知人之本所以补本文之意若不是知言穷理而徒欲视观察则人之善廋者安知不反借我之视观察以愚我用心愈苦人品愈淆矣更有一説子贡方人而夫子曰夫我则不暇葢自脩之功更急于知人也若自家满身病痛却汲汲要知人无论未尝穷理知人无本者不足言即于理上窥见得一二分于人亦知得一二分然却掩不得自家病痛今日学者读这章书须将圣人观人之法先去自观所为果有善无恶乎所为善矣意之所从来者果尽善乎果心安意有而非勉强乎苟有纎毫未善须痛自涤濯使彻内彻外无一毫不可令圣人见方是切已学问
　　察其所安之安与中庸安而行之之安不同这个安在勉之前能安方能勉非由勉以至安
　　此章是就善中看出他不善来观过章是就不善中看出他善来此章是细宻看法眸子章是直捷看法子曰学而不思罔章
　　这学字与学而时习之学不同学而时习之学兼学问思辨行在内这学字与思字对説则除出思了这学字与中庸博学之学又不同中庸博学之学只是读书此学字则除出思字包得问辨笃行在内圈外程子注是将学字泛説不是正讲此章学字大抵此章正意只是説学思二者不可偏废然其实不思也呌不得学不学也呌不得思故又引程子之言置于圈外所以推广此章之义也如此讲这一章书尽明白了只是要想学是学个恁麽思是思个恁麽今日学者读防篇滥时文就算得学麽做防篇滥时文就算得思麽这防篇时文朝廷以此取士许多贤士大夫都从此出身如何算不得学算不得思只是要有本领本领工夫一在多读书五经性理通鉴皆是要熟读精思的一在身体力行圣贤説话句句要在身上体认要在身上发挥不可只在口里説过有此本领遇着题目做出文字来自然与人不同故时文者所以考诸生之学思不是教诸生就以此当学思也若无这本领终日只在时文里做工夫遇着题目盗袭几句套语勉强敷衍成文纵然敷衍得好亦只是涂饰耳目之具要他何用故这章书先要认明所学所思然后再去看不学不思之弊
　　子曰由诲女知之乎章
　　这一章集注谓其无自欺之蔽这个自欺与大学自欺有别大学自欺是指能知而不能行说是诚意内事此自欺是指强不知以为知説是致知内事须要分别子路为人忠信果决诚意章自欺他却能不犯而致知格物工夫未至往往于不明白处乃错认以为知这不是有意掩防只是用自家意见去穿凿亦是自欺此自欺他却易犯夫子欲其做致知格物工夫然这个自欺病痛未去却难下手故致知格物莫非知之之道而在子路身上尚缓一层只是去自欺之蔽是一个要方法是以急呼而告之使其虚心体认必真知者方才自认为知苟不知者即自认为不知不要一味主张自家意见这个清楚就是知了以此心去做致知格物工夫便不难了夫子悦开之未信而许赐之不如皆是这个意思切不可谓是知也此外更无工夫朱子注中云由此而求之又有可知之理此二句最説得明白自明季王阳明一脉学问兴都谓真知之外更别无知此自夫子欲扫去闻见话头而反以朱注为支离此等邪説今日学者不可染一毫在胸中更有一説当日子路是个好勇的人其病在主张自家意见太过故有强不知为知之患今日学者病痛又不是如此自家也没有意见只是看得几句传注畧见他的皮肤不曽细去玩味不曽在自家身上体贴只要做得文字便罢了此则未尝要求知不但强不知为知也如此用工虽终身读圣贤书不免为俗汉即侥幸窃取富贵亦必为君子所鄙薄大家须要努力
　　子张学干禄章
　　这一章教学者不以干禄为念可见圣门之真学盖学莫先于为己为人之辨苟一心以为学又一心以干禄是学皆为人不是为己千古圣贤学脉必从正其谊不谋其利明其道不计其功始一渉于为人便是俗学不是正学纵然侥幸得禄而根本已壊所得不足偿所失矣圣人教人必先使打破这一关未有这关打不破而可称学者也然这关最是难破圣门高弟虽莫不知为己之贵而不能不微有夹杂如子张才高意广而于此却不能不差一针其病痛伏于隠微之间必有发露于词色者夫子窥见其微急欲扫去他这干字故举正学告之而禄之不当干自见多闻见阙疑殆慎言行皆学之当然者也闻见二字朱子有二説一云闻是闻人之言见是见人之行一云闻是闻前言往行见是见目今所为皆可通闻见寡陋不足以为学故夫子自言好古敏以求之而教顔子亦必先博文便是真个工夫然闻见既博而疑殆不阙则或失之厐杂故必须精以择之而阙其未信未安者如所谓知之为知之不知为不知是也然疑殆虽阙而其余之不疑不殆者亦未可遂自恃也如唐房琯宋王安石之徒未尝不原本经术渉歴世务而议论颇僻措置乖方皆是自信其学贻祸苍生故又须认这三件工夫是缺一不可的能就这三件上着实用力做得到时虽为圣贤无难即未能到亦不失为寡过言焉无鄙倍而尤焉者寡矣行焉无愧怍而悔焉者寡矣是其为学只是潜修于内并无一念及于禄所谓为己而非为人者也正谊而不谋利明道而不计功者也然禄者原朝廷所以待天下之学者也学而至于寡尤寡悔则在我已有得禄之理幸而遭时显达禄固在其中也即不幸而终身不遇禄亦在其中也遇不遇聴之天与人而已何以干为哉此不是以禄歆动颛孙正见干之不可耳夫子张之干禄特畧有其心耳非如陈代之流思枉道以求合也亦特因学而念及于禄耳非如后世之士全为干禄而学也然夫子病之以如此可见学不可一念渉于干禄古之圣贤身居富贵皆是不求而自至其胸中未尝有一毫希觊之念也自圣学不明士束髪受书便从利禄起见终身汲汲都为这一个禄字差遣一部五经四书几同商贾之货只要售得去便罢了未尝思有益于身心有用于天下真是可叹今日学者须先痛除此等念头将根脚拨正了然后去用工才是真学不然即读尽天下之书譬如患病之人日啖饮食皆助了这病毫无益于我
　　闻见分配言行亦是互文非闻必属言见必属行也哀公问曰何为则民服章
　　这一章见人君以知人之明为急民之服不服其机全在乎此不是威严权术可以服得谢氏注云好直而恶枉者天下之至情也顺之则服逆之则去必然之理也説此章本文之意最明又曰或无道以照之则以直为枉以枉为直者多矣是以君子大居敬而贵穷理推此章言外之意尤明大全朱子曰当时哀公举错之权不在己问了只恁休了他若防问时夫子尚须有説此又就哀公时势推论得尤妙先儒所以发明此章之义备矣但要晓得直不是一様直枉不是一様枉其力量各有大小之不等其性情各有刚柔之不同须要一一辨得分明举不是一様举错不是一様错看如何様直便应如何様举如何様枉便应如何様错须要一一行得恰当若髙下浅深稍不分明轻重寛严稍不恰当虽未尝不举直未尝不错枉民如何便服不必説到以直为枉以枉为直然后人不服也然这个病痛亦只是居敬穷理工夫未到盖居敬穷理缺却一分便有一分病痛若工夫到时自然分寸毫厘不爽中庸言知人本之知天正与此章意思相表里至就哀公时势论之当时举错之权既不在哀公而夫子告以举直错枉其深意妙用固未易窥测然意当时必确有直可举有枉可错非三家所能阻者未至如周赧汉献之不可复为也然则鲁之不振非三家之咎特哀公无知人之明无居敬穷理之功耳故知人者万世治道之纲居敬穷理者万世治道之本也学者读这章书须先将居敬穷理四字细细体认人君非此无以治天下儒者非此无以成徳业不居敬则心不一不穷理则心不明以不一不明之心一旦出而任天下之事贤奸杂至于前其不颠倒而错谬者几希苏子瞻不知此乃曰知人之明不可学知人之明岂真不可学哉
　　时解谓民之服不服只就举错合人心不合人心处説未便説到蒙其利被其害上此亦是
　　季康子问使民敬章
　　这一章见移风易俗之本在上不在下康子之问胸中便有道之以政齐之以形的意思夫子之答便是道之以徳齐之以礼的规模临之以庄三句即所谓子帅以正孰敢不正也先要晓得敬忠以劝不是可以强得民的以势驱之势有时而阻以术诱之术有时而穷即能强其外面敬忠劝不能必其心之敬忠劝也即能暂时敬忠劝不能得其常敬常忠常劝也欲民之敬必上先临之以庄这个庄字是为人上者所最难完全的位髙则易骄骄则肆禄厚则易侈侈则荡严恭寅畏之説既以为迂而不屑为衣冠容貌之间又以为细而不知检民安能不傲上也故上之所当务者庄耳若夫敬与不敬是民之事上之人不必虑也欲民之忠必上先孝慈这个孝慈是上之人所最难兼备的志在功名则定省温凊之节不能无缺躬居廊庙则闾阎疾苦之情不能周知况祖父之所为常不便于己则悖之而不恤百姓之所苦或反甚便于我则虐之而不顾民安能无二志也故上之所当务者孝慈耳若夫忠与不忠是民之事上之人不必虑也欲民之劝必上先举善而教不能这个举与教是上之人所最难周到的善者都不工于逢迎故往往为上所厌不能者都失于迟钝又往往为上所弃况我之意气与善者不相投则善者亦不乐为我举我之心思不曲体不能则不能者或反苦我之教民安能皆奋兴也故上之人所当务者举与教耳若夫劝与不劝亦民之事上之人不必虑也天下未有不感而应者亦未有感而不应者果能尽乎上之所当为则虽在我无计功谋利之心而三者之效自有不期然而然者盖敬忠以劝原是人之良心人人所固有的只因向来无以感之则这一防心便锢蔽了今见上之庄便拨动他的敬心见上之孝慈便拨动他的忠心见上之举与教便拨动他的劝心拨动得一分便有一分发出来所以拨动之者愈至则其发也愈盛就如泉源之在山石间一般去其壅塞则汨汨滔滔有不可御者矣此虽夫子一时告康子之言紧切康子病痛而万世治民之道皆如是矣孟子谓其身正而天下归之亦是这个道理学者读这章书要知凡事皆当责己不当责人日用常行之间皆如是又不但治民为然至于庄孝慈举教这几个字都要求其根本节目若只空讲过也不中用根本则在一个诚字夫子所谓主忠信也庄字节目则须将曲礼玉藻诸篇细玩古人容貌顔色辞气之妙孝字则要将孝经反覆玩味慈也举也教也则须把周礼一书熟考其教养之方与夫用人取士之制方才这几个字都见实际有下手处
　　子曰君子无所争章
　　争有两样有用力争是一种粗暴的人有用智争是一种机诈的人所争亦有两样有趋势竞利之争有矜己傲物之争大抵世间多事都从这争字生这争字不是到争时始有平日势利之念矜傲之气隠然伏于胸中外边虽不见有影响一遇着可争之防便发出来不可禁遏或恣睢暴戾或使乖弄巧此等人在朝廷则壊一世之风气在乡党则壊一方之风气其身为小人又不待言矣真可叹息若夫君子平日读书养气一毫势利之念矜傲之气不留在胸中自内及外只是一个恭逊也不恃气力也不使乖巧遇着事来顺理而行依然是这个恭逊即当利害得失关头只是进以礼退以义得之不得曰有命何争之有即有种时关系民生利病学术异同众议纷纭是非可否混然无别不得不为之分辨不得不为之救正如孟子之辟杨墨司马温公之论新法看来却像个争了然慷慨正直之际而恭逊气象未尝不存如射之揖让一般此等君子真是维持世道之人在朝廷则为唐虞之都俞吁咈在乡党则为洙泗之訚訚侃侃吾辈今日讲这章书须要自省胸中有一毫势利否有一毫矜傲否这一毫不要看小了他这便是败壊世道之根这便是君子小人之分须猛力防去斩尽根株一味恭逊临事方能不争方不愧这个君子然不是读书养气则这样病痛一时也难尽拔须要猛省于一时讲究涵养于平日两路用功才能到得努力努力至若世间有一等人惟知隠黙自守不与人争而是非可否亦置不论此朱子所谓谨厚之士非君子也有一等人惟知阉然媚世将是非可否故意含糊自谓无争此夫子所谓乡愿非君子也又有一等人激为髙论托于万物一体谓在己在人初无有异无所容争此是老庄之论亦非君子也是皆不可不辨
　　子曰里仁为美章
　　这一章论择居之道而见为仁之不可无辅大抵为仁由己而薰陶渐染之益必资乎人故夫子谓子贱则曰鲁无君子者斯焉取斯与子贡论仁则曰事其大夫之贤者友其士之仁者教弟子则欲其亲仁论择居则曰里仁为美盖前后左右皆非仁人虽有仁焉者寡矣前后左右皆仁人虽有不仁焉者寡矣今有择居者于此将以助吾徳者为美乎抑以损吾徳者为美乎将以长我私者为美乎抑以克吾私者为美乎此易辨也故里有仁厚之俗者此仁人君子所深喜而乐就者也仁则必朴实然愈朴实愈美仁则必平淡然愈平淡愈美无功利夸诈之习则我之气质不觉其日变无新竒可喜之行则我之耳目不患其或移以其迹观之或未见其美也以其实考之美何如乎然而难言之矣闻仁之名而尊之者比比皆是也覩仁之实而乐之者十无一二焉拘于气质者以类其气质为美溺于习俗者以类其习俗为美所喜者浮华则覩仁之朴实而厌矣所趋者热閙则覩仁之平淡而厌矣道义之味不若功利之味中正之行不若新竒之行故有一仁俗于此有一不仁之俗于彼其不处此而处彼也必矣或明知其为仁而不乐处之或并不知其为仁而不肯处之虽强之使居亦且疾首蹙额若不可以终日然其人皆自谓择之不爽自负其聪明过人者也夫子为指而示之曰择不处仁焉得知盖所以动其是非之本心使之审取舍而收薫陶渐染之益与论子贱告子贡者同一吃紧为人之意也学者读这章书须知一居处一交友皆关系我之徳凡择居取友必视其仁不仁勿以其便于己而取之勿以其不便于己而弃之取舍不爽则成徳有资而造于仁不难矣为仁之事虽非一端而此其首务也大全勉斋黄氏曰居必择乡居之道也薰陶染习以成其徳赒恤保爱以全其生岂细故哉按赒恤是里仁中所必有亦是一美处然此章却不重在此明季讲家多将此章作寓言与孟子所引一例看然注却不作寓言盖孟子是断章取义难以例此云峰胡氏曰集注仁厚之俗四字有斟酌一里之中安得人皆仁者但有仁厚之俗则美矣按此仁字本浅但欲取以为辅仁之资所关却大
　　子曰不仁者不可以久处约章
　　这一章见人当全其本心之徳本心之徳全则外境自不能夺大抵天下之人多被境移境能移得我只是自家脚根不曽着实脚根不实只是不知有本心之徳何谓本心之徳仁是也仁也者是天所赋于人的全理禀之为性发之为情言其为万物所不能并则曰尊爵言其为万物所不能摇则曰安宅言其具四端备万善则曰广居言其为人心所固有则统谓之本心这个本心原是个大行不加穷居不损的但人虽共有此心不能不为气禀物欲所拘蔽由是这天所赋之理封锢于内遂成一不仁之人既为不仁之人则胸中毫无自得便觉物重而我轻物大而我小物能制我我不能制物故一处夫约其心便不胜其屈何况久处一处夫乐其心便不胜其侈何况长处必滥必淫固其所矣此等人以一身言则败名丧节之事将无所不为千态万状皆从此不仁做出来以一世言则伤风败俗之事将无所不为千竒百怪皆从此不仁做出来人但见其一心稍差未有大害不知其可危如此然则人可须防离仁哉仁上亏一分则物累便重一分仁上得一分则物累亦便轻一分诚于仁的工夫做熟了心与仁一不待思勉而所为皆义理是谓仁者仁者则随所往而皆安于仁固非约乐所能移也即未能到仁者地位心犹与仁二而于仁的道理看明白了知有是非求其是而去其非是谓知者知者则随所往而皆利于仁亦非约乐所能移也如舜之饭糗茹草若将终身被袗衣鼓琴若固有之便是安仁内事如原宪环堵晏平仲一狐裘三十年便是利仁内事安仁利仁而处约即所谓贫而乐安仁利仁而处乐即所谓富而好礼説个仁者知者似乎迂濶然不如此便不可处约乐便不成人品所以圣门之学以求仁为急子思所谓君子素其位而行不愿乎其外亦即是安仁利仁之谓学者读这章书要急将此心放在天理上未能安仁且须利仁见得这一边重那一边自轻这一边大那一边自小约乐之境虽能牵制人却牵制我不得若不在这条路上走便风吹草动到堕落地位却咎境之累人是岂境之过哉
　　按丘月林先生讲此节云注安其仁而无适不然利于仁而不易所守乃先防字面后发本防非两截意或把安仁利仁泛説以处约处乐添在言外则夫子之言为歇后矣此説极是若存疑云处约不滥处乐不淫这便是仁仁者处约自然不滥处乐自然不淫故曰安仁知者处约则固守而不至于滥处乐则固守而不至于淫故曰利仁觉稍差盖为安仁利仁内包得不滥不淫意则可谓不滥不淫便是仁则不可子曰富与贵是人之所欲也章
　　这一章集注将上二节作取舍之分明下一节作存养之功密西山真氏又就下一节内将终食不违作存养细密工夫造次颠沛必于是作存养至细密工夫皆説得十分明白但将先儒之言反覆玩味一章之间架了然矣只是要细想审富贵是如何样审安贫贱是如何样安终食无违是如何样无违造次颠沛必于是是如何样必于是不义之富贵谁不知是不可处者亦有本分所当得之位而加一分干求加一分躁急便是不以其道本分所应得之利而加一分较量加一分急迫便是不以其道故道字之借径最多道字之界限最严必一一辨得明白方才是能审非分之贫贱亦有知其当安者然非分二字难轻説如吾之文章好不应贫贱然文章能如韩柳欧苏乎未能如韩柳欧苏则贫贱犹是吾分也吾之学问好不应贫贱然学问能如周程张朱乎未能如周程张朱则贫贱犹是吾分也故自人视之谓不以其道自吾视之皆是以其道必一一看破方才能安至于终日无违仁不是教人在杳冥昏黙处求只在动静语黙间举一念必在天理上行一事必在天理上便是不违仁了平常之时如此造次颠沛之时亦如此时有常变心无常变此不是另有一法可以驾驭得只是平常时做得熟了卒然处变此心自然不动无所疑惑无所恐惧所以能必于是上二节言取舍之分犹大学切琢工夫末一节言存养之功犹大学磋磨工夫学者诚能将此章反覆玩味身体力行资质浑厚者便可成一好仁之人资质刚毅者便可成一恶不仁之人初时深知笃好便是利仁的人久而无适不然便是安仁的人仁岂逺乎哉
　　先儒之言有当善防者此章取舍存养皆是合内外工夫大全庆源辅氏曰取舍之分在外存养之功在内此只是因取舍在外边着力多存养在内边着力多故偶如此分其实皆是内外合一的不可泥看若説取舍全在外则取舍岂不本正心诚意乎若説存养全在内则存养岂离却处事接物乎
　　子曰我未见好仁者章
　　这一章是夫子要人用力于好仁恶不仁的话朱子曰好仁恶不仁只是利仁事却有此二等好仁者是资性浑厚的恻隠之心较多恶不仁者是资性刚毅的羞恶之心较多又蔡氏曰论资质则恶不仁者不如好仁者之浑然论工夫则好仁者不如恶不仁者之有力先儒于此説得极明明季讲章欲作一人看是谬説此二等人注云是成徳之事盖不限定是由天资亦不限定是由学力总之这样人其性情虽不同多是做成一个人品了所以夫子要见他然曰好则必是无以尚曰恶则必是不使加皆必自慊而不自欺皆有一叚至明的识见至健的力量方才是真好方才是真恶这样人最是难得非真难得也仁者吾心之徳好之恶之亦在我而已只是我不肯用力耳果能用力未有力不足者用力如何一要立得志定胸中分别天理人欲不使丝毫糊涂一要养得气盛身上实能存理遏欲不使丝毫夹杂这二件工夫志尤要紧故注云志之所至气亦至焉夫子説至此所以开示学者至矣又恐天下有自诿于用力而力不足者或垂成而止或半涂而废谓是限于力而不知只是自暴自弃天下岂有用力而力不足者故复申之曰盖有之矣我未之见也此是临了再下一鞭无非欲其猛去用力而已学者切不可负了圣人这一叚意思看后边説见善如不及见不善如探汤吾见其人矣注云顔曽冉闵之徒盖能之朱子又尝云顔子明道是好仁孟子伊川是恶不仁可见夫子初时未见到后来及门之内便有这一种人了是夫子造就人才之功而用力而力无不足亦愈可知矣今日吾辈诚能先定了一个志我必要做到这样人将天理人欲细细分别明白了是天理自然舍不得是人欲自然来不得起初或不无勉强工夫愈久愈熟不知不觉到成徳地位圣人之言岂欺我哉
　　再看大全庆源辅氏曰此章三言未见而意实相承初言成徳之未见次言用力之未见末又言用力而力不足者之未见无非欲学者因是自警而用力于仁耳此又是一样讲若欲依此则讲末节当云天下亦实有用力而力不足之人此项人虽或垂成而止或半涂而废然犹愈于自画而不进者也虽同一自暴自弃而自暴弃于垂成半涂之时与初头便自暴弃者有间矣然此等人今亦难得真可叹息大抵世上人看得仁是个迂逺不急之物莫肯走到这一条路上去肯上这条路就是好的了故夫子并用力而力不足者亦思之也如此讲亦于理无碍存之以备一説可也
　　子曰人之过也章
　　这一章言不可以过弃人所以开人自新之路也盖人不能无过如迫于时势不得已而冒天下之不韪若汤武之放伐伊尹之废立周公之为管叔受过孔子之为昭公受过不知者或指为过然是皆出于无可如何便是理之当然算不得过这固不必论了所谓过者是实于理上有差或一时见不到或一时不及检揆之于理实是过了然岂可因此遂尽举而弃之哉其中又各有类之不同程子所谓君子常失于厚小人常失于薄君子过于爱小人过于忍是也盖由其平日心之所存身之所习常在厚与爱一边不知不觉偏在那一边去了其平日心之所存身之所习常在薄与忍一边不知不觉偏在那一边去了同一过而相去悬絶是不可不分别观之其偏在薄与忍者其人固不足取矣若偏在厚与爱者其人原是仁厚的人只是学问有浅深生熟未能到中正地位所以有这样过虽是过了其一叚慈祥恺恻之意却不可没了他裁而正之使其见识日扩工夫日密归于中正则此等人皆是扶持世道之人岂可因其一时之过而遂弃之哉此是圣人一叚好善的念于有过中看出人的好处来不是説过不妨亦不是説必俟其有过而后贤否可知只是恐人以过弃人故如此分别言之然只就仁上説何也岂苏子瞻所谓仁可过义不可过乎是又不然仁义皆是不可过的其过也亦皆是不可槩弃的特此章夫子偶就仁言之耳故朱子语类曰此叚只是论仁若论义则当云君子过于公于廉于严小人过于私于贪于纵此是因人而发説得最明学者读这章书要知修己与观人不同若论修己则过是不可一毫有的若有一毫过当处虽出于慈祥恺恻然非中正之道亦是吾见识未到处是吾检防未到处皆是学问病痛必须如芒刺在背负罪引慝省察克治必去之而后已所以夫子平日説过则勿惮改説吾未见能见其过而内自讼而于欲寡其过之伯玉不贰过之顔子则叹赏不已何尝肯教人自恕若论观人则不如此瑕瑜自不相掩虽视以观由察安考之之法极严而待之之心甚恕其党未分之前可以过决之其党既分之后可以过谅之若只论其过不过不论其仁不仁使君子与小人同弃此非圣贤观人之道也按过有偶不及检者有势不得已者此章之过只是偶不及检者大全刘氏双峰饶氏皆以周公孔子之过言之看作势不得已了此原非正意明季讲家多主之误矣
　　大全云峰胡氏谓人之过兼君子小人而言观过独指君子而言此説极是如此説方是为以过弃人者发程注尹注虽俱平説然意原重君子边但明季讲家遂有谓此不是观仁不仁是观仁之不同处则穿凿甚矣是非云峰重君子边意也
　　朱子语类谓观过知仁之仁只是就仁爱上説故程先生尹先生皆只将厚薄爱忍字説此仁字较浅按朱子此条大全不载然却甚要紧今人讲此章多混者只是将此仁字看深了
　　礼记云与仁同功其仁未可知与仁同过然后其仁可知勉斋黄氏谓如此是必欲得其人之过而观之恐非圣人意然则礼记之言非乎曰礼记之言本不如此孔疏云过谓利之与害若遭遇利害之事其行仁之情则可知也自陈氏集説以论语之言解礼记遂两失之明季讲家便谓仁者才有过可见不仁者直是无过可见与其为无瑕石宁为有瑕玉多讲到恶乡愿去与此章差以千里矣不知乡愿之无非无刺亦岂是真无过只是人看他过不出耳安得谓仁者才有过
　　过兼心迹作畧迹原心看者非
　　子曰君子之于天下也章
　　这一章见君子处事之妙自古天下之事经君子处置便可久可大不经君子处置便偏僻固滞这不是君子之才髙只是于适莫与义之间架认得明白耳大抵天下之事不是可便是不可皆有一定之理若不问其理之可不可一味要做这呌做适一味不肯做这呌做莫这适莫不是两种人适在此便莫在彼如刚柔缓急寛严动静之类主意在这一边便不肯在那一边要走东便不肯往西总是个一偏之见若理之所当然这呌做义义与适莫大不相同存疑谓义是物之权衡适莫是人之意见最明人于平日未尝有精义之学辨得不真又未尝有集义之功行得不熟一旦临事欲立主意不知不觉走到适莫一途去了或牵制于利害则适莫生或拘囿于气禀则适莫生或胶固于学术则适莫又生适莫于事前则事之成者可壊适莫于事后则事之壊者不可复成如王安石必欲行新法而不肯守常是适莫也如汉文帝必欲用黄老而不肯从贾生改正朔易服色亦适莫也从古来天下被这适莫两字壊了许多事若夫君子则不然君子于天下事无有适而必为之念也无有莫而不肯为之念也只看义之所在何如而惟义是从耳义当为则为虽举世非之而不顾然非适也义不当为则不为亦举世非之而不顾然非莫也毅然确然认定一义不敢丝毫走作这比义不要看做是圆融模样君子虽不专守经亦有达权通变之时然当守经而守经固是毅然确然当通变而通变亦是毅然确然无处不有一定之理此是赞其有定见定力不是赞其无成心是恶偏执者之不合理而欲以义正之不是恶偏执之有成心而欲以义融之明季讲家谓适莫不是是非上差错只为添着意思依此説则不论理而只论心无适莫便是义了此正谢注所谓佛老之学自谓心无所住者也其説甚谬又这比义工夫全在平日居敬穷理然临事亦不可不省察明季讲家谓比是从心流出自然合符此是良知家话头皆谬説也学者读这章书既明了适莫与义之辨须思如何能去得这适莫如何能合得这义此不是一日可到的精义集义工夫深了方才有这个境界若不曽做得工夫临事思量合义这便是告子之义袭自以为义却仍落在适莫内去学术一错遗祸天下不可不慎
　　子曰君子懐徳章
　　这一章分别君子小人趋向之不同欲人知省察也云峰胡氏曰论语以君子小人对言者甚多他章都指其所为者言此章则指其所思者言所为者行事之着所思者心术之微也新安陈氏曰懐徳者安于善懐刑者畏法而不敢为不善懐土者自恋其所有懐惠者贪得人之所有又此所谓懐土与易所谓安土不同易与乐天敦仁连言有安分不外求之意此则集注曰溺其所处之安又曰苟安其相去逺矣此二条发此章大防已极明但要想圣人所以将这君子小人分别示人者其意何在盖这君子小人不过任其心之所好所恶时时注念在此不知不觉一个已在君子路上一个已在小人路上使有人从旁提醒之曰由这路走才是君子自然不敢不走这路又有人从旁提醒之曰从那路上走便是小人自然不肯走那路惟其没人提醒故有所走的路本不差却不能坚定复走到差路上去有所走的路已差了却不肯回头到底撇却正路盖他若在外靣差了人犹可指摘在心上差了人不能指摘到得他发见出来病已成了故圣人将这两路分别以示之曰如此则君子如此则小人使人各自去省察看我之所时时注念者果懐徳乎懐土乎十分懐徳中有一分懐土之念不可不去也果懐刑乎懐惠乎十分懐刑中有一分懐惠之念不可不去也懐徳不是空空想这个徳便思如何样讲求此徳如何样涵养此徳此徳最易杂于气质如何可以变化气质此徳最易蔽于物欲如何可以克去物欲懐刑不是空空怕这刑便思刑多由言之不慎当如何样慎言刑多由行之不谨当如何样谨行刑非可以苟免当如何守正刑不可不见机当如何观变怀土不必説到十分系恋只是道义之念不能胜其身家之念名节之思不能胜其爵位之思当言者弗敢言惟恐夺其所乐当行者弗敢行惟恐失其所有懐惠不必説到十分狼籍只是正谊中不能不叅一分谋利之念明道中不能不叅一分计功之心君臣父子不免怀利以相交视聴言动不免为利所驱遣这四种人怀徳之君子髙于怀刑之君子怀恵之小人又不如怀土之小人固自有深浅然天下只有义利两途既在这一条路上走了自然由浅入深所谓君子上逹小人下逹某终亦归于一而已这四个怀字与喻义喻利喻字要有分别盖怀有在喻前者有在喻后者喻前之怀象山所谓所喻由于所习所习由于所志也喻后之怀程子所谓惟其深喻是以笃好也学者读这章书要知我一个怀便是君子小人分途处今人説了君子谁不艶慕説了小人谁不羞愧然试内自省能信得过是君子不是小人麽即就举业论之今日大家读书还是要讲求圣贤义理身体力行上之继往开来次之免于刑戮乎抑只要苟且悦人求保门户求取功名富贵乎若只从保门户起见便是懐土若只从取功名富贵起见便是懐惠是终日读书终日只做得小人工夫这个念头熟了一旦功名富贵到手不是将书本尽情抛却彻内彻外做个小人便是将圣贤道理外面粉饰欺世罔人败壊世道病根都是从习举业时做起的岂不可叹须将这个念头拨转猛力向君子路上走虽不必废举业只是要将得失之念置之度外一心只要讲求此理身体力行不使堕落庶不负天地生我这个人



　　松阳讲义卷五
&lt;经部,四书类,松阳讲义&gt;
　　钦定四库全书
　　松阳讲义卷六
　　赠内阁学士陆陇其撰
　　论语
　　子贡问曰赐也何如章
　　这一章因论子贡而见圣门之人才远出流俗之上通节俱是赞词大全朱子谓子贡毕竟只是器非不器也此是推言外之意不是夫子此时口气集注云子贡虽未至于不器其亦器之贵者欤一抑一扬原重在扬一边大抵天下人才最怕是无用不但庸陋而无用有一种极聪明极有学问的人却一些用也没有如世间许多记诵词章虚无寂灭之辈他天资尽好费尽一生心力只做得一个无用之人故这一个器字亦是最难得的人到了器的地位便是天地间一个有用之人了子贡问曰赐也何如而子曰女器也这原是喜他的口气夫子说这一个器字便欲救正许多人才人若防得这个器字自然天资学问不敢乱用了然器却有贵贱之不同真的便贵假的便贱大的便贵小的便贱春秋天下也有许多有用的器其功业赫然天下亦多受他的赐然却多是假的小的故夫子谓管仲之器小哉又曰斗筲之人何足算也这様器便使人可鄙了子贡有见于器之不同故问何器也而夫子以瑚琏许之这又是极喜他口气瑚琏乃贵重而华美之物是真器不是假器是大器不是小器子贡之才如可使四方可接賔客多是正谊明道作用非功利夸诈者比正与瑚琏之贵重华美一般这瑚琏两字夫子又欲救正许多人才人若会得这两个字自然觉一切权术作用可鄙可贱观女器也一句则知圣门之实学观瑚琏也一句则知圣门之真学总是三代以上人物不是春秋人物史记载子贡存鲁乱齐破吴强晋之事纯是战国纵横气习此是相传之谬决非子贡实事若子贡果有此事则是世俗所谓器而非瑚琏之器矣观夫子称许之如此则史记之诬可知但此章本因子贡见孔子以君子许子贱故以己为问而夫子告之如此则言外便见瑚琏虽美尚未是不器之君子云峯胡氏曰子贱亦未是不器之君子特子贱有所取以成其德可充之以至于不器子贡虽有用之成材尚有所局而未至于不器也其说亦有味特不可以此作正意耳学者读这章书要想如何方成得器如何方成得瑚琏的器又如何可到不器大抵穷理则识进集义则气定临事自不疑不惧便是有用之器而皆本于正谊明道之心无一毫徇外为人之意便是瑚琏之器这个工夫不息不要自足到得熟了便能不器
　　孟武伯问子路仁乎章
　　这一章当与雍也仁而不佞章囘也其心三月不违章同看朱子谓仁道至大非全体而不息者不足以当之朱氏公迁曰无所不体而自然不息者圣人也能全体之而不免有息者亚圣也体之未必能全而息之之时又多者仲弓子路以下是也若原宪之克伐怨欲不行而遽以为仁则非惟未加不息之功而实不知全体之妙矣合此二条观之则仁之体叚可见而三子之未得为仁不待辨矣孟武伯承懿子之家学略闻圣人之论知仁之可尚而未识仁体见三子之在圣门所守者正义明道之学所用者存理遏欲之功故皆疑其为仁而不知仁之未易言也初问子路夫子以不知答之而犹未信以夫子之论近于过严而闻斯行之之子路未可以日月至量之也盖其见识尚在子路之下安能看得子路病痛出其视仁也粗则其视子路也重夫子谓若由也使之治赋则必堂堂正正虽伍两卒旅之间必从天理上走决不如世俗之诈至于仁则不知也武伯问求问赤犹之问由也夫子谓若求也使之为宰则必光明正大虽刑名钱谷之间亦必从天理上走决不如世俗之陋至于仁则亦不知也若赤也使之对賔客则必文质彬彬虽揖让周旋之际亦必在天理上走决不如世俗之浅至于仁则亦不知也盖三子皆求仁而未能仁者也自武伯视之则三子无一毫病痛自夫子视之则三子尚不能无病痛自武伯视之则三子已纯乎天理自夫子视之则三子犹然理欲夹杂故日月至焉非夫子看不出或在或亡非夫子看不出夫子非刻论三子也仁道固如是也武伯之问犹之陈同父以汉唐比三代耳充其论势必将金银铜鐡混而为一不复知辨天下遂无仁矣今日学者读这章书须知仁道至难当日圣门高弟何等様志向何等様工夫夫子尚不肯轻许之吾辈今日粗粗认得个天理人欲路径去升堂入室地位岂不甚遥然又不可看得太难了夫子不又云乎我欲仁斯仁至矣我未见力不足者诚能如顔子之克己复礼仲弓之主敬行恕不要一毫放过不要一息放过由踈而密由浅而深由生而熟则仁之地位又岂是终不可到的
　　明季讲章谓此章称才不称仁者盖以武伯有用人之责只宜抡材而器使何必问仁此说大谬三个可使字正是言三子之不用才其治赋为宰对賔客皆是天理上作用但未可谓仁耳絶不是世俗所谓才所以可使若如后世之为将为吏为大行铮铮于时者皆不可使者也这三个可使字就在日月至焉之至字内此章只是论仁竝无器使意后世天下败坏皆由不论天理只管要用才使贪使诈才愈多而天下愈乱如何反将此等议论混入圣人论仁之意子谓子贡曰女与回也孰愈章
　　这一章是夫子以囘进赐然须知子贡所以不如顔子处只在天资学力上天资则有沉潜高明之分学力则涵养不如顔子之粹穷理又不如顔子之精所以一则能闻一知十一则仅能闻一知二若子贡平日在闻见上用功此则未尝差多闻多见原是圣门必用工夫所谓博学于文颜子亦是从此做进去只是颜子天资敏工夫密到得快耳注中颜子明睿所照子贡推测而知不过是敏钝之分熟与不熟之分非一错一不错也这推测而知内居敬穷理上夫都有圣门弟子用功未有不两件并进者子贡要到顔子地位只是只管推测到得熟了便是明睿别无他法但子贡平日自负非常夫子恐其不求复进故以孰愈进之不是谓其与顔子有两様工夫欲其舎此学彼后来闻性与天道闻一贯原不过是这个推测工夫做到纯粹遂自得手不是另换一样工夫然后得之也自明季以来讲家讲此章却似子贡平日工夫都错做了故有谓承夫子孰愈之问而始悟其所以不如顔子处有谓承夫子孰愈之问仍在知二知十上较量防竟不知所以不如颜子处皆误看也此皆因姚江之学兴谓圣门自有一派直捷工夫故每将顔子子贡看作两条路上人谓顔子在心地上用功子贡只在知见上着力真谬论也夫子一闻其何敢望囘之言知其能自知自屈遂不觉深许之许之之意有谓学才觉退便是进才觉病便是药者此说似是而非谓觉了退才肻进觉了病才肯药如此说则可若云便是进便是药则似立地成佛话头不似儒者议论今日学者读这章书要知为学最不好是一个矜字最好是一个逊字常要看得自己不如人方才有不得不进之势要想子贡是何等聪明人尚且以不如顔子自歉今日我辈又万万不如子贡何处用得一防自矜之意然但不自矜而已亦不济事当日子贡自谓不如顔子便猛力做进去到闻性与天道时便与顔子相去不逺今日吾辈诚自见为不如人亦当猛力做进去就是顔子也不要怕他论吾目前地位去顔子何啻霄壤若能做得顔子工夫便与顔子一般何怕之有所以傅说论学说一个逊字又说一个敏字逊与敏缺一不可闻一知十不限定是一贯若作一贯看了则后来子贡承多学而识之问不应有疑矣此章一字与一贯之一亦不同
　　子贡曰我不欲人之加诸我也章
　　这一章见仁恕之分学者当由恕以求仁程注谓我不欲人之加诸我吾亦欲无加诸人仁也施诸己而不愿亦勿施于人恕也恕则子贡或能勉之仁则非所及矣朱子谓此程子晚年仁熟方看得如此分晓说得如此明白所以分仁恕者即是生熟难易之间耳熟的是仁生的是恕自然的是仁勉强的是恕程朱于此补出仁恕二字已曲尽此章之义今日只要想这个不欲无加既为仁者之事便是己欲立而立人己欲达而达人的地位便是老安友信少怀的地位子贡如何却看得这様容易虽非自谓己能如此然却似一蹴便可到的只缘他不曾着实在这个上做工夫不知这个就是仁者之事但见世上纷纭多故皆由人我间隔吾所不欲无加诸人世上便无一事不觉说得容易了只此一言便见他学力尚浅若曾在这个上着实用功来便知吾人所最难化者气质一为气质所拘则知有我不知有人矣最难防者习俗一为习俗所囿则知有我不知有人矣最难除者私欲一为私欲所蔽则知有我不知有人矣是虽刻刻存养刻刻省察竭力推致竭力扩充尚恐未能尽融其渣滓未能尽絶其萌芽如何可轻说得个无字夫子所以急提醒之曰赐也非尔所及也盖此本是学者所不可不及之事亦是必可及之事然不是容易及之事视为容易则用力必踈踈则理欲夹杂而不能辨也用力必浅浅则私欲乍发而不能制也始见为易而骤进继必见为难而速退是终身不能仁之道也世上纷纭多故由于人我之见未化亦未必非急化人我之见有以致之夫子此言不是贬驳子贡正欲其反而求之切实之地以渐及乎此也求及乎此无他亦曰恕而已矣夫子平日告子贡曰能近取譬曰可终身行皆与此言相表里盖由生而熟由难而易由恕而仁圣门教人一定之次序也他日子贡闻性天道之后亦深服夫子之教不躐等此章亦其一端欤今日学者读这章书要汲汲去理防恕字或束防于气禀习俗人欲而不能恕则当如孟子之强恕无忠做恕不出则当由尽已而推己恕字工夫熟则仁在是矣何不可及之有
  </div>
  <div class="pagination">
   <a href="松阳讲义_page3.html">
    上一页
   </a>
   <a href="松阳讲义.html">
    1
   </a>
   <a href="松阳讲义_page2.html">
    2
   </a>
   <a href="松阳讲义_page3.html">
    3
   </a>
   <span class="current-page">
    4
   </span>
   <a href="松阳讲义_page5.html">
    5
   </a>
   <a href="松阳讲义_page6.html">
    6
   </a>
   <a href="松阳讲义_page7.html">
    7
   </a>
   <a href="松阳讲义_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
