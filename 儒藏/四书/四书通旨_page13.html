<!DOCTYPE html>
<html>
<head>
    <meta charset="UTF-8">
    <title>四书通旨 - 第 13 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书通旨 - 第 13 页/共 15 页</h1>
    <div class="content">　　孟子之平陆谓其大夫曰子之持防之士一日而三失伍则去之否乎曰不待三然则子之失伍也亦多矣凶年饥嵗子之民老羸转于沟壑壮者散而之四方者防千人矣曰此非距心之所得为也曰今有受人之牛羊而为之牧之者则必为之求牧与刍矣求牧与刍而不得则反诸其人乎抑亦立而视其死与曰此则距心之罪也他日见于王曰王之为都者臣知五人焉知其罪者惟孔距心为王诵之王曰此则寡人之罪也【公孙丑下】右以职任言
　　愚谓居其位则当保其民不能保民则当去其位孟子与距心言而又为王诵之亦有儆戒人君之意焉
　　王何卿之问也王曰卿不同乎曰不同有贵戚之卿有异姓之卿王曰请问贵戚之卿曰君有大过则谏反覆之而不听则易位王勃然变乎色曰王勿异也王问臣臣不敢不以正对王色定然后请问异姓之卿曰君有过则谏反覆之而不听则去【万章下】
　　右以亲踈势分言
　　可以托六尺之孤可以寄百里之命临大节而不可夺也君子人与君子人也【泰伯】
　　右以才能节操言
　　事君尽礼人以为谄也【八佾】　事君敬其事而后其食【卫灵公】　子路问事君子曰勿欺也而犯之【宪问】　陈力就列不能者止危而不持颠而不扶则将焉用彼相矣【季氏】人不足与适也政不足闲也惟大人为能格君心之非君仁莫不仁君义莫不义君正莫不正一正君而国定矣【离娄上】　责难于君谓之恭陈善闭邪谓之敬吾君不能谓之贼【离娄上】　君子之事君也务引其君以当道志于仁而已矣【告子下】　子欲子之王之善与我明告子有楚大夫于此欲其子之齐语也则使齐人傅诸使楚人傅诸曰使齐人傅之曰一齐人傅之众楚人咻之虽日挞而求其齐也不可得矣引而置之庄岳之闲数年虽日挞而求其楚亦不可得矣子谓薛居州善士也使之居于王所在于王所者长幼卑尊皆薛居州也王谁与为不善在王所者长幼卑尊皆非薛居州也王谁与为善一薛居州独如宋王何【滕文公下】
　　右以事君之道言
　　愚案圣贤之言有以谦卑顺承为主者有以维持调防为主者盖事君之礼匡君之义莫非臣道之当然也
　　微子去之箕子为之奴比干谏而死孔子曰殷有三仁焉【微子】　伊尹相汤以王于天下汤崩太丁未立外丙二年仲壬四年大甲颠覆汤之典刑伊尹放之于桐三年大甲悔过自怨自艾于桐处仁迁义三年以听伊尹之训己也复归于亳【万章上】　伊尹曰子不狎于不顺放大甲于桐民大悦大甲贤又反之民大悦贤者之为人臣也其君不贤则固可放与孟子曰有伊尹之志则可无伊尹之志则篡也【尽心上】
　　右以处变之道言
　　鄙夫可与事君也与哉其未得之也患得之既得之患失之苟患失之无所不至矣【阳货】　长君之恶其罪小逢君之恶其罪大今之大夫皆逢君之恶故曰今之大夫今之诸侯之罪人也【告子下】
　　右以小人心术言
　　余如孟子论今之事君者及善战者连诸侯者辟草莱任土地者皆谓当时人臣各以异端小道事其君亦鄙夫罪人之徒也故特深辟之见异端类又有陈贾为齐王文过一章亦责贾以小人之
　　道事其君也贾之为人也内而有患得患失之心外而有长恶逢恶之术故顺之而又为之辞如此三章之防自可互相发也
　　孟子将朝王王使人来曰寡人如就见者也有寒疾不可以风朝将视朝不识可使寡人得见乎对曰不幸而有疾不能造朝明日出吊于东郭氏公孙丑曰昔者辞以病今日吊或者不可乎曰昔者疾今日愈如之何不吊王使人问疾医来孟仲子对曰昔者有王命有采薪之忧不能造朝今病小愈趋造于朝我不识能至否乎使数人要于路曰请必无归而造于朝不得已而之景丑氏宿焉景子曰内则父子外则君臣人之大伦也父子主恩君臣主敬丑见王之敬子也未见所以敬王也曰恶是何言也齐人无以仁义与王言者岂以仁义为不美也其心曰是何足与言仁义也云尔则不敬莫大乎是我非尧舜之道不敢以陈于王前故齐人莫如我敬王也景子曰否非此之谓也礼曰父召无诺君命召不俟驾固将朝也闻王命而遂不果宜与夫礼若不相似然曰岂谓是与曽子曰晋楚之富不可及也彼以其富我以吾仁彼以其爵我以吾义吾何慊乎哉夫岂不义而曽子言之是或一道也天下有达尊三爵一齿一徳一朝廷莫如爵乡党莫如齿辅世长民莫如徳恶得有其一以慢其二哉故将大有为之君必有所不召之臣欲有谋焉则就之其尊徳乐道不如是不足与有为也故汤之于伊尹学焉而后臣之故不劳而王桓公之于管仲学焉而后臣之故不劳而覇今天下地丑徳齐莫能相尚无他好臣其所教而不好臣其所受教汤之于伊尹桓公之于管仲则不敢召管仲且犹不可召而况不为管仲者乎【公孙丑】
　　右言賔师自处之道
　　曽子居武城有越寇或曰寇至盍去诸曰无寓人于我室毁伤其薪木寇退则曰修我墙屋我将反寇退曽子反左右曰待先生如此其忠且敬也寇至则先去以为民望寇退则反殆于不可沈犹行曰是非汝所知也昔沈犹有负刍之祸从先生者七十人未有与焉子思居于卫有齐寇或曰寇至盍去诸子思曰如伋去君谁与守孟子曰曽子子思同道曽子师也父兄也子思臣也微也曽子子思易地则皆然【离娄下】　子之辞灵丘而请士师似也为其可以言也今既数月矣未可以言与蚳鼃谏于王而不用致为臣而去齐人曰所以为蚳鼃则善矣所以自为则吾不知也公都子以告曰吾闻之也有官守者不得其职则去有言责者不得其言则去我无官守我无言责也则吾进退岂不绰绰然有余裕哉【公孙丑下】
　　右言賔师臣道之不同
　　朋友
　　益者三友损者三友友直友谅友多闻益矣友便辟友善柔友便倿损矣【季氏】　工欲善其事必先利其器居是邦也事其大夫之贤者友其士之仁者【卫灵公】　君子以文会友以友辅仁【顔渊】　三人行必有我师焉择其善者而从之其不善者而改之【述而】　无友不如己者【学而】　一乡之善士斯友一乡之善士一国之善士斯友一国之善士天下之善士斯友天下之善士以友天下之善士为未足又尚论古之人颂其诗读其书不知其人可乎是以论其世也是尚友也【万章下】　子夏之门人问交于子张子张曰子夏云何对曰子夏曰可者与之其不可者拒之子张曰异乎吾所闻君子尊贤而容众嘉善而矜不能我之大贤与于人何所不容我之不贤与人将拒我如之何其拒人也【子张】
　　右自取友而言之
　　愚谓孔曽之言以知人为本而取友不可以不慎孟子之言以进善为本而取友不可以自足凡此皆主乎修己而言进徳之事也若朋来逺方则主乎及人而言成徳之事也　余有逢蒙学射一章亦自取友而言但其人其事无足论者今不具
　　与国人交止于信【大学传三章】　晏平仲善与人交久而敬之【公冶】　忠告而善道之不可则止无自辱焉【顔渊】　朋友死无所归曰于我殡　朋友之馈虽车马非祭肉不拜【乡党】　敢问友孟子曰不挟长不挟贵不挟兄弟而友友也者友其徳也不可以有挟也孟献子百乗之家也有友五人焉乐正裘牧仲其三人则予忘之矣献子之与此五人者友也无献子之家者也此五人者亦有献子之家则不与之友矣非惟百乗之家为然也虽小国之君亦有之费恵公曰吾于子思则师之矣吾于顔般则友之矣王顺长息则事我者也非惟小国之君为然也虽大国之君亦有之晋平公之于亥唐也入云则入坐云则坐食云则食虽防食菜羹未甞不饱盖不敢不饱也然终于此而已矣弗与共天位也弗与治天职也弗与食天禄也士之尊贤者也非王公之尊贤也舜尚见帝帝馆甥于贰室亦飨舜迭为賔主是天子而友匹夫也用下敬上谓之贵贵用上敬下谓之尊贤贵贵尊贤其义一也【万章下】
　　右自交友而言之
　　愚谓不可有挟者交友之诚主乎敬信者交友之本车马不拜者交友之义不可则止所以全其友也死于我殡所以尽其交也此则友道之变也余如切切偲偲责善朋友之道朋友数斯防矣皆是此类
　　名分
　　八佾舞于庭是可忍也孰不可忍也　三家者以雍彻子曰相维辟公天子穆穆奚取于三家之堂　季氏旅于泰山子谓冉有曰女弗能救与对曰不能子曰呜呼曽谓泰山不如林放乎　禘自既灌而徃者吾不欲观之矣　夷狄之有君不如诸夏之亡也【并八佾】　天下有道则礼乐征伐自天子出天下无道则礼乐征伐自诸侯出自诸侯出盖十世希不失矣自大夫出五世希不失矣陪臣执国命三世希不失矣天下有道则政不在大夫天下有道则庶人不议　禄之去公室五世矣政逮于大夫四世矣故夫三桓之子孙微矣【并季氏】
　　右圣人悯乱之心
　　愚案此皆为诸侯大夫强僣而发而其辞则有轻重不同孰不可忍责之也奚取于三家之堂讥之也夷狄之有君伤之也呜呼于泰山之旅不观于既灌之后叹之也五世三世希不失以至三桓子孙之微则皆儆戒之微意也
　　季子然问仲由冉求可谓大臣与子曰吾以子为异之问曽由与求之问所谓大臣者以道事君不可则止今由与求也可谓具臣矣曰然则从之者与子曰弑父与君亦不从也【先进】　冉子退朝子曰何晏也对曰有政子曰其事也如有政虽不吾以吾其与闻之【子路】
　　右圣人防乱之意
　　陈成子弑简公孔子沐浴而朝告于哀公曰陈恒弑其君请讨之公曰告夫三子孔子曰以吾从大夫之后不敢不告也君曰告夫三子者之三子告不可孔子曰以吾从大夫之后不敢不告也【宪问】
　　右圣人拨乱之志
　　卫君待子而为政子将奚先子曰必也正名乎子路曰有是哉子之迂也奚其正子曰野哉由也君子于其所不知盖阙如也名不正则言不顺言不顺则事不成事不成则礼乐不兴礼乐不兴则刑罚不中刑罚不中则民无所措手足故君子名之必可言也言之必可行也君子于其言无所茍而已矣【子路】
　　右圣人救乱之本
　　愚案卫輙之事两见于论语必也正名是夫子正言其义不为卫君是因论夷齐而知夫子不与之心大抵卫輙之事非夫子不能正夫子之心非子贡不能知
　　世俗
　　夷狄之有君不如诸夏之亡也　射不主皮为力不同科古之道也【并八佾】　不有祝鮀之佞而有宋朝之美难乎免于今之世矣　中庸之为徳也其至矣乎民鲜久矣【并雍也】　中庸其至矣乎民鲜能久矣【中庸三章】　鲁卫之政兄弟也【子路】　吾犹及史之阙文也有马者借人乗之今亡已夫【卫灵公】　古者民有三疾今也或是之亡也古之狂也肆今之狂也荡古之矜也廉今之矜也忿戾古之愚也直今之愚也诈而已矣【阳货】　古之为关也将以御暴今之为关也将以为暴　贤者以其昭昭使人昭昭今以其昬昬使人昭昭【并尽心下】
　　右叹时之衰
　　林放问礼之本子曰大哉问礼与其奢也宁俭丧与其易也宁戚【八佾】　先进于礼乐野人也后进于礼乐君子也如用之则吾从先进【先进】　以约失之者鲜矣【里仁】　奢则不孙俭则固与其不孙也宁固【述而】
　　右救时之弊
　　麻冕礼也今也纯俭吾从众拜下礼也今拜乎上泰也虽违众吾从下【子罕】
　　右明处世之道
　　齐一变至于鲁鲁一变至于道【雍也】
　　右明政俗美恶之不同
　　知人
　　不知言无以知人也【尧曰】
　　右明知人之本
　　视其所以观其所由察其所安人焉廋哉人焉廋哉【为政】存乎人者莫良于眸子眸子不能掩其恶胷中正则
　　眸子了焉胷中不正则眸子眊焉听其言也观其眸子人焉廋哉【离娄上】　父在观其志父没观其行三年无改于父之道可谓孝矣【学而】　观过斯知仁矣【里仁】　始吾于人也听其言而信其行今吾于人也听其言而观其行于予与改是【公冶长】　论笃是与君子者乎色庄者乎【先进】君子不可小知而可大受也小人不可大受而可小
　　知也　众恶之必察焉众好之必察焉【并卫灵公】　乡人皆好之何如子曰未可也乡人皆恶之何如子曰未可也不如乡人之善者好之其不善者恶之【子路】　好名之人能让千乗之国茍非其人箪食豆羹见于色【尽心下】右明观人之道
　　愚谓自知言而言之则知言可以知人自观人而言之则容貌辞气乃观人之一节故孔子于论笃犹有疑孟子谓听其言而又必观其眸子也　又知言知人是泛言其理听言观行是因宰我而言之
　　用人
　　君子不施其亲不使大臣怨乎不以故旧无大故则不弃也无求备于一人【微子】　国君进贤如不得已将使卑逾尊防逾戚可不慎与左右皆曰贤未可也诸大夫皆曰贤未可也国人皆曰贤然后察之见贤焉然后用之左右皆曰不可勿听诸大夫皆曰不可勿听国人皆曰不可然后察之见不可焉然后去之　为巨室则必使工师求大木工师得大木则王喜以为能胜其任也匠人斵而小之则王怒以为不胜其任矣夫人幼而学之壮而欲行之王曰姑舍女所学而从我则何如今有璞玉于此虽万镒必使玉人雕琢之至于治国家则曰姑舍女所学而从我则何以异于教玉人雕琢玉哉【梁恵王下】右明用人之道
　　何为则民服孔子对曰举直错诸枉则民服举枉错诸直则民不服【为政】　舜有臣五人而天下治武王曰予有乱臣十人孔子曰才难不其然乎唐虞之际于斯为盛有妇人焉九人而已三分天下有其二以服事殷周之徳其可谓至徳也已矣【泰伯】　舜有天下选于众举臯陶不仁者逺矣汤有天下选于众举伊尹不仁者逺矣【顔渊】子言卫灵公之无道也康子曰夫如是奚而不丧孔
　　子曰仲叔圉治賔客祝鮀治宗庙王孙贾治军旅夫如是奚其丧　为命裨谌草创之世叔讨论之行人子羽修饰之东里子产润色之【并宪问】
　　右明用人之效
　　交际
　　信近于义言可复也恭近于礼逺耻辱也因不失其亲亦可宗也【学而】
　　右明持身取友之道
　　爱之能勿劳乎忠焉能勿诲乎【宪问】
　　右明上下相与之道
　　不逆诈不亿不信抑亦先觉者是贤乎【宪问】　可与言而不与之言失人不可与言而与之言失言知者不失人亦不失言【卫灵公】　事君数斯辱矣朋友数斯防矣【里仁】右明见防之智
　　侍于君子有三愆言未及之而言谓之躁言及之而不言谓之隠未见顔色而言谓之瞽【季氏】
　　右明事上之礼
　　惟女子与小人为难养也近之则不孙逺之则怨【阳货】右明御下之道
　　食而弗爱豕交之也爱而不敬兽畜之也【尽心上】
　　右明待贤之礼
　　愚案此章是君交乎臣所主者在爱敬之实万章问交际一章是臣交乎君所主者在礼义之正若缪公之于子思亟问亟餽鼎肉是知爱敬而不知所以爱敬之道子思以为君之犬马畜伋也此谓君之于臣不以私恵而为礼臣之于君不以小恩而为徳此与豕交兽畜之防相发云
　　问人于他邦再拜而送之　康子馈药拜而受之曰丘未达不敢甞【乡党】
　　右圣人待物之诚
　　子见南子子路不说夫子矢之曰予所否者天厌之天厌之【雍也】
　　右圣人事上之礼
　　阳货欲见孔子孔子不见归孔子豚孔子时其亡也而徃拜之遇诸涂谓孔子曰来予与尔言曰懐其寳而迷其邦可谓仁乎曰不可好从事而亟失时可谓知乎曰不可日月逝矣嵗不我与孔子曰诺吾将仕矣【阳货】　阳货欲见孔子而恶无礼大夫有赐于士不得受于其家则徃拜其门阳货矙孔子之亡也而馈孔子蒸豚孔子亦矙其亡也而徃拜之当是时阳货先岂得不见【滕文公下】孟子居邹季任为任处守以币交受之而不报处于
　　平陆储子为相以币交受之而不报他日由邹之任见季子由平陆之齐不见储子屋庐子喜曰连得间矣问曰夫子之任见季子之齐不见储子为其为相与曰非也书曰享多仪仪不及物曰不享惟不役志于享为其不成享也屋庐子悦或问之屋庐子曰季子不得之邹储子得之平陆【告子下】
　　右圣贤处物之义
　　愚谓子见南子是委曲以尽当时之礼徃拜阳货而时其亡是于礼之中而裁之以义也
　　孺悲欲见孔子孔子辞以疾将命者出戸取瑟而歌使之闻之【阳货】
　　右圣人教人之道
　　余如孟子隠几以絶留行者亦是此类
　　或谓孔子于卫主痈疽于齐主侍人瘠环有诸乎孟子曰否不然也好事者为之也于卫主顔雠由弥子之妻与子路之妻兄弟也弥子谓子路曰孔子主我卫卿可得也子路以告孔子曰有命孔子进以礼退以义得之不得曰有命而主痈疽与侍人瘠环是无义无命也孔子不悦于鲁卫遭宋桓司马将要而杀之微服而过宋是时孔子当阨主司城贞子为陈侯周臣吾闻观近臣以其所为主观逺臣以其所主若孔子主痈疽与侍人瘠环何以为孔子【万章上】
　　右圣人亲贤之实
　　互乡难与言童子见门人惑子曰与其进也不与其退也惟何甚人洁已以进与其洁也不保其徃也【述而】右圣人容物之仁
　　余如孟子与匡章游亦是此类
　　孟子为卿于齐出吊于滕王使盖大夫王驩为辅行王驩朝暮见反齐滕之路未甞与之言行事也公孙丑曰齐卿之位不为小矣齐滕之路不为近矣反之而未甞与言行事何也曰夫既或治之予何言哉【公孙丑下】　公行子有子之丧右师徃吊入门有进而与右师言者有就右师之位而与右师言者孟子不与右师言右师不悦曰诸君子皆与驩言孟子独不与驩言是简驩也孟子闻之曰礼朝廷不歴位而相与言不逾阶而相揖也我欲行礼子敖以我为简不亦异乎【离娄下】
　　右圣贤恶恶之义
　　原壤夷俟子曰幼而不孙弟长而无述焉老而不死是为贼以杖叩其胫【宪问】　乐正子从于子敖之齐乐正子见孟子孟子曰子亦来见我乎曰先生何为出此言也曰子来防日矣曰昔者曰昔者则我出此言也不亦宜乎曰舍馆未定曰子闻之也舍馆定然后求见长者乎曰克有罪　子之从于子敖来徒餔啜也我不意子学古之道而以餔啜也【并离娄上】
　　右圣贤责善之道
　　愚谓孔子之于原壤是待故人之意故犹忠诚恺切以责之也孟子之于右师是待小人之道则严以自持絶之而已矣　余见孔子气象类
　　义命
　　君子素其位而行不愿乎其外素富贵行乎富贵素贫贱行乎贫贱素夷狄行乎夷狄素患难行乎患难君子无入而不自得焉在上位不陵下在下位不援上正己而不求于人则无怨上不怨天下不尤人故君子居易以俟命小人行险以徼幸子曰射有似乎君子失诸正鹄反求诸其身【中庸十四章】
　　右兼义命言
　　不在其位不谋其政【泰伯】　君子思不出其位【宪问】
　　右専以分义言
　　愚谓思不出位泛以地位言不在其位専以职位言
　　富贵贫贱
　　欲贵者人之同心也人人有贵于己者弗思耳人之所贵者非良贵也赵孟之所贵赵孟能贱之诗云既醉以酒既饱以徳言饱乎仁义也所以不愿人之膏粱之味也令闻广誉施于身所以不愿人之文绣也　有天爵者有人爵者仁义忠信乐善不倦此天爵也公卿大夫此人爵也古之人修其天爵而人爵从之今之人修其天爵以要人爵既得人爵而弃其天爵则惑之甚者也终亦必亡而已矣【并告子上】　广土众民君子欲之所乐不存焉中天下而立定四海之民君子乐之所性不存焉君子所性虽大行不加焉虽穷居不损焉分定故也君子所性仁义礼智根于心其生色也睟然见于面盎于背施于四体四体不言而喻【尽心上】　君子谋道不谋食耕也馁在其中矣学也禄在其中矣君子忧道不忧贫【卫灵公】　不仁者不可以久处约不可以长处乐仁者安仁知者利仁　富与贵是人之所欲也不以其道得之不处也贫与贱是人之所恶也不以其道得之不去也君子去仁恶乎成名君子无终食之闲违仁造次必于是颠沛必于是　士志于道而耻恶衣恶食者未足与议也【并里仁】　附之以韩魏之家如其自视欿然则过人逺矣　饥者甘食渴者甘饮是未得饮食之正也饥渴害之也岂惟口腹有饥渴之害人心亦皆有害人能无以饥渴之害为心害则不及人不为忧矣【并尽心上】
　　右以内外轻重而言之
　　富贵在天【顔渊】　富而可求也虽执鞭之士吾亦为之如不可求从吾所好【述而】　赐不受命而货殖焉【先进】
</div>
    <div class="pagination">
<a href="四书通旨_page12.html">上一页</a><span>...</span><a href="四书通旨_page8.html">8</a><a href="四书通旨_page9.html">9</a><a href="四书通旨_page10.html">10</a><a href="四书通旨_page11.html">11</a><a href="四书通旨_page12.html">12</a><span class="current-page">13</span><a href="四书通旨_page14.html">14</a><a href="四书通旨_page15.html">15</a><a href="四书通旨_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
