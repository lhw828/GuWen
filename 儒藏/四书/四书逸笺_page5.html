<!DOCTYPE html>
<html>
<head>
    <meta charset="UTF-8">
    <title>四书逸笺 - 第 5 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书逸笺 - 第 5 页/共 12 页</h1>
    <div class="content">　　白虎通引论语云朋友无所归生于我乎馆死于我乎殡多中一句文义尤备近秀水朱氏采入经义考论语逸句中
　　山梁雌雉节
　　山梁节无确注邢氏説尤非按吕览子路掩雉而复释之则共当为拱执之义嗅当为飞鸣声无疑也
　　附录【凡与集注小异者附志之以备一説】
　　为政章
　　论语注疏引包咸注云孝乎惟孝美大孝之辞友于兄弟善于兄弟是以书云为一句孝乎惟孝为一句友于兄弟为一句晋书夏侯湛昆弟诰古人有言孝乎惟孝友于兄弟潘岳闲居赋序孝乎惟孝友于兄弟此亦拙者之为政也皆与包注同今集注从尚书文遂以孝乎二字为孔子之言
　　子游问孝章
　　集注养其亲而敬不至则与养犬马者何异以犬马喻亲殊属不伦程友鞠四书辨云犬马喻子之不肖者犹刘景升儿子豚犬耳之类言犬马之子皆能有以养其亲但养以敬为本不敬何以别于犬马之子之养其亲者乎按此最分晓于义理俱圆　包咸论语注有二义一曰犬以守御马以代劳皆能养人者但禽兽无知不能生敬于人一曰人之所养乃至于犬马不敬则无以别今集注从后一説
　　八佾
　　汉百官志八佾舞三百八十四人【近本十字下无四字】据此是以四十八人为列也与杜预何休注迥异附记于此
　　问社
　　太平御览引尚书逸篇云太社惟松东社惟柏南社惟梓西社惟栗北社惟槐可与问社章参看
　　宰予昼寝章
　　论语笔解一卷托名昌黎文义甚粗浅昼寝章读寝为寝室之寝昼胡卦反言宰予绘画寝室故夫子叹其不可雕不可杇攷梁武帝解此章已是如此不始于笔解也
　　又
　　荀子有子恶卧而焠掌与宰予昼寝可作一反对同以圣人为师其勤惰相去如此
　　必有忠信章
　　释文必有忠信如丘者焉引衞氏集注焉于防反为下句首按衞氏名瓘有集注六卷今论语疏后一説亦引之
　　学易章
　　邢氏论语疏此章孔子言其学易年加我数年方至五十谓四十七时也按四十七时语特创出
　　齐必变食章
　　古注疏齐必变食合下食不厌精为一章所谓改常馔也与周礼齐日三举义亦合















　　四书逸笺卷一
　　钦定四库全书
　　四书逸笺卷二
　　应城程大中撰
　　论语【下】
　　请车章
　　此章或以为假设之辞固非据其年顔回少孔子三十岁三十二而卒则顔渊卒时孔子年六十一伯鱼五十先孔子死是时孔子年七十则顔回先伯鱼卒殆十年矣而此云鲤也死又似伯鱼先回死者王肃家语注此书久逺年数错悮未可详也
　　长府
　　集注藏货财曰府本郑注邢疏云布帛曰财金玉曰货
　　闵子侍侧章【记若由也句】
　　子路死子哭之曰噫天祝予天祝予按祝予事好与丧予对他书不载惟公羊传及盐铁论注引之
　　冉求聚敛
　　冉求聚敛即用田赋事左哀十一年季孙欲以田赋使冉有访于夫子子谓有周公之典在季孙弗聴终用田赋冉求不能谏止之是季氏之聚敛皆求为之也
　　鼓瑟希
　　集注希间歇也是解希字之义何晏集解引孔注云思所以对故音希是解希字之意
　　与防
　　与防句何晏集解引周注曰善防独知时按知时即集注乐其日用之常意时字较该括【集解引周注魏博士周生烈也炖煌人七录云字文逸本姓唐著论语义説】
　　顔渊问仁章【记归仁句】
　　顔回十八天下归仁见郎顗荐李固语【按孔子四十七学易顔回十八归仁语皆创出不见他书】
　　折狱章【记无宿诺句】
　　人知子路无宿诺不知宰我无宿问见墐户录
　　襁负
　　包咸论语注曰负者以器曰襁博物忘曰襁织缕为之广八寸长尺二寸以约小儿于背负之而行【见三国志凉茂传注论语疏亦引之少负之而行一句】
　　诵诗
　　周礼注云倍文曰讽以声节之曰诵盖诗有音韵可节故云诵诗【一云诵记也记书能举其词曰成诵古无此解】
　　南宫适
　　古者命士以上父子皆异宫故仪礼言有东宫有西宫有南宫有北宫南容居南宫因以所居之宫为氏应邵谓或氏于居是也
　　羿
　　羿有二一帝喾时人见説文一尧时人见淮南子邢疏帝喾时有羿尧时亦有羿则羿是善射之号非复人之名字郑渔仲云羿字从羽从廾廾即拱字拱羽为羿与伊尹之伊相类伊从人从尹以其人能尹正天下伊与羿皆因其人制字也
　　夫子不答
　　马融注云适意欲以禹稷比孔子孔子谦故不答也谦字最平实省许多议论
　　东里
　　东里郑地名马融注子产居东里因以为号列子云郑之圃泽多贤东里多才是也四书备考引东里子及东里槐误
　　子西
　　马融注论语子西郑大夫【谓子驷之子公孙夏也】后一説云楚令尹
　　骈邑三百
　　集注骈邑地名本孔氏论语类考云书其邑之人名使相骈聨易于稽察故谓之骈邑非有定地也　书社三百计七千五百家索隐云古者二十五家为里里各立社书社者书其社之人名于籍注引书社三百是骈邑乃七千五百家也
　　卞庄子
　　郑论语注卞庄子秦大夫【按郑注如子桑伯子陈司败老彭等与诸家注异然必有所本存之以备一説】
　　石门
　　太平寰宇记古鲁城凡七门次南第二门名石门注云鲁城外门盖郭门也即子路宿处
　　夷俟
　　夷蹲踞也本古注四书纂笺曰蹲即坐也踞谓箕踞
　　九月在陈
　　荀子孔子厄于陈蔡居桑落之下杨倞注九月时也人知孔子在陈之年而不知为九月此可补书传所未备
　　东蒙
　　集注东蒙山名邢疏云蒙山在东故曰东蒙
　　分崩离析
　　孔注有异心曰分欲去曰崩不可防聚曰离析较集注四分公室家臣屡叛更晓晰
　　陪臣
　　马融注陪重【平声】也邢疏大夫已为臣故谓家臣为陪臣
　　景公千驷
　　晏子春秋齐景公好马疑公以好马故致多如此
　　周人葬伯夷以将军之礼
　　夷齐饿于首阳不识谁为掩骨者窃疑武周式闾封墓何独薄于二子及读韩非储説云伯夷以将军葬于首阳山之下然后为千古死义者快而叹周之厚也
　　夷齐采葛
　　韩子通解夷齐居首阳采薇而食采葛而衣采葛事罕见引用
　　邦君之妻
　　何晏集解引孔注曰当此之时诸侯嫡妾不正称号不审故孔子正言其礼也按孔氏説乃此章立论本防集注从呉氏故不录入
　　又
　　王文宪曰天地之间男贵女贱女子贵者方得比于男子故夫人自称小童比于小男子也大夫之妻曰孺人亦比小男子也公侯之妻曰夫人则比于男子矣至为天子之妻始曰后则在司之上而比于继体之君矣
　　阳货
　　邢疏阳货名虎字货
</div>
    <div class="pagination">
<a href="四书逸笺_page4.html">上一页</a><a href="四书逸笺.html">1</a><a href="四书逸笺_page2.html">2</a><a href="四书逸笺_page3.html">3</a><a href="四书逸笺_page4.html">4</a><span class="current-page">5</span><a href="四书逸笺_page6.html">6</a><a href="四书逸笺_page7.html">7</a><a href="四书逸笺_page8.html">8</a><a href="四书逸笺_page9.html">9</a><a href="四书逸笺_page10.html">10</a><span>...</span><a href="四书逸笺_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
