<!DOCTYPE html>
<html>
<head>
    <meta charset="UTF-8">
    <title>四书纂笺 - 第 33 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书纂笺 - 第 33 页/共 44 页</h1>
    <div class="content">　　孰不为事事亲事之本也孰不为守守身守之本也事亲孝则忠可移于君顺可移于长【上声】身正则家齐国治【去声】而天下平
　　曽子养曽晳必有酒肉将彻必请所与问有余必曰有曽晳死曽元养曽子必有酒肉将彻不请所与问有余曰亡矣将以复进也此所谓养口体者也若曽子则可谓养志也【养去声复扶又反】
　　此承上文事亲言之曽晳名防曽子父也曽元曽子子也曽子养其父每食必有酒肉食毕将彻去必请于父曰此余者与谁或父问此物尚有余否必曰有恐亲意更欲与人也曽元不请所与虽有言无其意将以复进于亲不欲其与人也此但能养父母之口体而已曽子则能承顺父母之志而不忍伤之也
　　事亲若曽子者可也
　　言当如曽子之养志不可如曽元但养口体程子曰子之身所能为者皆所当为无过分【去声】之事也故事亲若曽子可谓至矣而孟子止曰可也岂以曽子之孝为有余哉
　　○孟子曰人不足与适也政不足闲也惟大人人为能格君心之非君仁莫不仁君义莫不义君正莫不正一正君而国定矣【适音谪闲去声】
　　赵氏曰适过也【古注与诗室人交徧适我之适同】闲非也格正也徐氏【名度字孝节睢阳人】曰格者物之所取正也书曰格其非心【周书冏命篇】愚谓闲字上亦当有与字言人君用人之非不足过讁【与谪同】行政之失不足非闲惟有大人之徳则能格君心之不正以归于正而国无不治【去声下同】矣大人者大徳之人正已而物正者也　程氏曰天下之治乱系乎人君之仁与不仁耳心之非即害于政不待乎发之于外也昔者孟子三见齐王而不言事门人疑之孟子曰我先攻其邪心【见荀子大略篇】心旣正而后天下之事可从而理也夫【音扶】政事之失用人之非知【去声】者能更【平声下同】之直者能谏之然非心存焉则事事而更之后复【扶又反下同】有其事将不胜【平声下同】其更矣人人而去【上声下同】之后复用其人将不胜其去矣是以辅相【去声】之职必在乎格君心之非然后无所不正而欲格君心之非者非有大人之徳则亦莫之能也
　　○孟子曰有不虞之誉有求全之毁
　　虞度【待洛反】也吕氏曰行【去声】不足以致誉而偶得誉是谓不虞之誉求免于毁而反致毁是谓求全之毁言毁誉之言未必皆实修已者不可以是遽为忧喜观人者不可以是轻为进退
　　○孟子曰人之易其言也无责耳矣【易去声】
　　人之所以轻易其言者以其未遭失言之责故耳盖常人之情无所惩于前则无所警于后非以为君子之学必俟有责而后不敢易其言也然此岂亦有为【去声】而言之与
　　○孟子曰人之患在好为人师【好去声】
　　王勉曰学问有余人资于己不得已而应之可也若好为人师则自足而不复【扶又反】有进矣此人之大患也
　　○乐正子从于子敖之齐
　　子敖【音傲】王驩字
　　乐正子见孟子孟子曰子亦来见我乎曰先生何为出此言也曰子来几日矣曰昔者曰昔者则我出此言也不亦宜乎曰舍馆未定曰子闻之也舍馆定然后求见长者乎【长上声】
　　昔者前日也馆客舍也王驩孟子所不与言者则其人可知矣乐正子乃从之行其失身之罪大矣又不蚤见长者则其罪又有甚者焉故孟子姑以此责之
　　曰克有罪
　　陈氏曰乐正子固不能无罪矣然其勇于受责如此非好【去声】善而笃信之其能若是乎世有强辩饰非闻谏愈甚者又乐正子之罪人也
　　○孟子谓乐正子曰子之从于子敖来徒餔啜也我不意子学古之道而以餔啜也【餔博孤反啜昌恱反】
　　徒但也餔食也啜饮也言其不择所从但求食耳此乃正其罪而切责之
　　○孟子曰不孝有三无后为大
　　赵氏曰于礼有不孝者三事谓阿意曲从陷亲不义一也家贫亲老不为禄仕二也不娶无子絶先祖祀三也三者之中无后为大【辅氏曰此必见于古传记赵岐时其书尚存故引之今则不复存矣】
　　舜不告而娶为无后也君子以为犹告也【为无之为去声】舜告焉则不得娶而终于无后矣告者礼也不告者权也犹告言与告同也盖权而得中则不离【去声】于正矣　范氏曰天下之道有正有权正者万世之常权者一时之用常道人皆可守权非体道者不能用也盖权出于不得已者也若父非瞽瞍子非大舜而欲不告而娶则天下之罪人也
　　○孟子曰仁之实事亲是也义之实从兄是也
　　仁主于爱而爱莫切于事亲义主于敬而敬莫先于从兄故仁义之道其用至广而其实不越于事亲从兄之闲盖良心之发最为切近而精实者有子以孝弟为为仁之本其意亦犹此也
　　智之实知斯二者弗去是也礼之实节文斯二者是也乐之实乐斯二者乐则生矣生则恶可已也恶可已则不知足之蹈之手之舞之【乐斯乐则之乐音洛恶平声】
　　斯二者指事亲从兄而言知而弗去则见之明而守之固矣节文谓品节文章乐则生矣谓和顺从【七容反】容无所勉强【上声】事亲从兄之意油然自生如草木之有生意也旣有生意则其畅茂条达自有不可遏者所谓恶可已也其又盛则至于手舞足蹈而不自知矣　此章言事亲从兄良心真切天下之道皆原于此然必知之明而守之固然后节之密而乐之深也
　　○孟子曰天下大恱而将归已视天下恱而归已犹草芥也惟舜为然不得乎亲不可以为人不顺乎亲不可以为子
　　言舜视天下之归已如草芥而惟欲得其亲而顺之也得者曲为承顺以得其心之恱而已顺则有以谕之于道心与之一而未始有违尤人所难也为人盖泛言之为子则愈密矣
　　舜尽事亲之道而瞽瞍底豫瞽瞍底豫而天下化瞽瞍底豫而天下之为父子者定此之谓大孝
　　瞽瞍舜父名底致也豫恱乐【音洛】也瞽瞍至顽尝欲杀舜至是而底豫焉书所谓不格奸亦允若是也【书舜典瞽子父顽母嚚象傲克谐以孝烝烝又不格奸大禹谟祗载见瞽瞍夔夔斋栗瞽瞍亦允若】　盖舜至此而有以顺乎亲矣是以天下之为子者知天下无不可事之亲顾吾所以事之者未若舜耳于是莫不勉而为孝至于其亲亦底豫焉则天下之为父者亦莫不慈所谓化也子孝父慈各止其所而无不安其位之意所谓定也为法于天下可传于后世非止一身一家之孝而已此所以为大孝也　李氏曰【名侗字愿中延平人】曰舜之所以能使瞽瞍底豫者尽事亲之道共【音恭】为子职不见父母之非而已昔罗仲素语此云只为【去声】天下无不是底父母了翁闻而善之曰唯如此而后天下之为父子者定彼臣弑其君子弑其父者常始于见其有不是处耳【仲素名从彦豫章人后居延平了翁姓陈名瓘字莹中延平人】
　　孟子纂笺卷七
　　钦定四库全书
　　孟子纂笺卷八
　　元　詹道传　撰
　　离娄下
　　凡三十三章
　　孟子曰舜生于诸冯迁于负夏卒于鸣条东夷之人也诸冯负夏鸣条皆地名在东方夷服之地
　　文王生于岐周卒于毕郢西夷之人也
　　岐周岐山下周旧邑近畎夷毕郢在丰镐【胡老反】今有文王墓
　　地之相去也千有余里世之相后也千有余嵗得志行乎中国若合符节
　　得志行乎中国谓舜为天子文王为方伯得行其道于天下也符节以玉为之篆刻文字而中分之彼此各藏其半有故则左右相合以为信也【周礼六节守邦国者用玉节守都鄙者用角节凡邦国之使节山国用虎节土国用人节泽国用龙节皆金也门闗用符节货贿用玺节道路用旌节语録云古者符节多以玉为之如牙璋以起军旅又有竹符又有英簜符汉有铜虎符竹使符铜虎以起兵竹使郡守用之凡符节右留君所左以与其人有故则君以其右合其左以为信也曲礼曰献粟者执右契右者取物之劵如征兵取物徴召皆以右取之也】若合符节言其同也
　　先圣后圣其揆一也
　　揆度【音铎下同】也其揆一者言度之而其道无不同也范氏曰言圣人之生虽有先后逺近之不同然其道则一也
　　○子产听郑国之政以其乘舆济人于溱洧【乘去声溱音臻洧荣美反】
　　子产郑大夫公孙侨【音乔】也溱洧二水名也子产见人有徒涉此水者以其所乘【平声】之车载而渡之
　　孟子曰惠而不知为政
　　惠谓私恩小利政则有公平正大之体纲纪法度之施焉
　　岁十一月徒杠成十二月舆梁成民未病涉也【杠音江】杠方桥也徒杠可通徒行者梁亦桥也舆梁可通车舆者周十一月夏九月也周十二月夏十月也夏令曰十月成梁【见春秋外传】盖农功已毕可用民力又时将寒沍【音互】水有桥梁则民不患于徒涉亦王政之一事也
　　君子平其政行辟人可也焉得人人而济之【辟与辟同焉于防反】辟辟除也如周礼阍【音昬】人为【去声】之辟之辟【周礼天官阍人掌王宫之中门之禁凡内外命夫命妇出入则为之辟】言能平其政则出行之际辟除行人使之辟已亦不为过况国中之水当涉者众岂能悉以乘舆济之哉
　　故为政者毎人而恱之日亦不足矣
　　言每人皆欲致私恩以恱其意则人多日少亦不足于用矣诸葛武侯尝言治世以大徳不以小惠【金氏曰葛氏本出诸县后徙琅琊其地自有葛氏故自诸而迁者称诸葛以别之诸葛亮字孔明官至丞相封武乡侯諡忠武续汉书曰亮为相十四年才两赦或言其惜赦者亮曰云云】得孟子之意矣
　　○孟子告齐宣王曰君之视臣如手足则臣视君如腹心君之视臣如犬马则臣视君如国人君之视臣如土芥则臣视君如寇雠
　　孔氏曰宣王之遇臣下恩礼衰薄至于昔者所进今日不知其亡则其于羣臣可谓邈【莫角反】然无敬矣故孟子告之以此手足腹心相待一体恩义之至也如犬马则轻贱之然犹有豢【音患】养之恩焉国人犹言路人言无怨无徳也土芥则践踏之而已矣斩艾【音乂】之而已矣其贱恶【去声】之又甚矣寇雠之报不亦宜乎
　　王曰礼为旧君有服何如斯可为服矣【为去声下为之同】仪礼曰以道去君而未絶者服齐【音咨】衰【音催】三月【按仪礼丧服篇传曰大夫为旧君何以服齐衰三月也大夫去君归其宗庙故服齐衰三月言与民同也何大夫之谓乎言其以道去君而犹未絶也注谓三谏不从待放于郊未絶者言爵禄尚有列于朝出入有诏于国凡畿内之民服齐衰三月又按子夏传云臣为君方丧三年】王疑孟子之言太甚故以此礼为问
　　曰谏行言听膏泽下于民有故而去则君使人导之出疆又先于其所徃去三年不反然后収其田里此之谓三有礼焉如此则为之服矣
　　导之出疆防剽【匹妙反】掠【音略】也先于其所往称道其贤欲其收用之也三年而后收其田禄里居前此犹望其归也
　　今也为臣谏则不行言则不听膏泽不下于民有故而去则君搏执之又极之于其所往去之日遂收其田里此之谓寇雠寇雠何服之有
　　极穷也穷之于其所往之国如晋锢【音固】栾盈也【左襄二十十年栾桓子娶于范宣子生懐子范鞅以其亡也怨栾氏桓子卒栾祁与其老州賔通懐子患之祁惧其讨也愬诸宣子曰盈将为乱范鞅为之徴宣子使城着而遂逐之秋栾盈出奔楚冬防于商任锢栾氏也】潘兴嗣【字延之豫章人号清逸尝从濓溪逰】曰孟子告齐王之言犹孔子对定公之意也而其言有迹不若孔子之浑然也盖圣贤之别【必列反】如此【陈定宇曰孟子亦是述记檀弓篇子思荅鲁穆公问礼为旧君反服之意】杨氏曰君臣以义合者也故孟子为【去声】齐王深言报施【诗智反】之道使知为君者不可不以礼遇其臣耳若君子之自处【上声下同】则岂处其薄乎孟子曰王庶几改之予日望之君子之言盖如此
　　○孟子曰无罪而杀士则大夫可以去无罪而戮民则士可以徙
　　言君子当见几【平声】而作祸已迫则不能去矣
　　○孟子曰君仁莫不仁君义莫不义
　　张氏曰此章重【平声】出然上篇主言人臣当以正君为急此章直戒人君义亦小异耳
　　○孟子曰非礼之礼非义之义大人弗为
　　察理不精故有二者之蔽大人则随事而顺理因时而处【上声】宜岂为是哉
　　○孟子曰中也养不中才也养不才故人乐有贤父兄也如中也弃不中才也弃不才则贤不肖之相去其闲不能以寸【乐音洛】
　　无过不及之谓中足以有为之谓才养谓涵育薰陶俟其自化也贤谓中而才者也乐有贤父兄者乐其终能成已也为父兄者若以子弟之不贤遂遽絶之而不能教则吾亦过中而不才矣其相去之闲能几何哉
　　○孟子曰人有不为也而后可以有为
　　程子曰有不为知所择也惟能有不为是以可以有为无所不为者安能有所为邪
　　○孟子曰言人之不善当如后患何
　　此亦有为【去声】而言
　　○孟子曰仲尼不为己甚者
　　已犹太也杨氏曰言圣人所为本分【去声】之外不加毫末非孟子真知孔子不能以是称之
　　○孟子曰大人者言不必信行不必果惟义所在【行去声】必犹期也大人言行不先期于信果但义之所在则必从之卒亦未尝不信果也　尹氏曰主于义则信果在其中矣主于信果则未必合义王勉曰若不合于义而不信不果则妄人尔
　　○孟子曰大人者不失其赤子之心者也
　　大人之心通达万变赤子之心则纯一无伪而已然大人之所以为大人正以其不为物诱而有以全其纯一无伪之本然是以扩而充之则无所不知无所不能而极其大也
　　○孟子曰养生者不足以当大事惟送死可以当大事【养去声】
　　事生固当爱敬然亦人道之常耳至于送死则人道之大变孝子之事亲舍【上声】是无以用其力矣故尤以为大事而必诚必信不使少有后日之悔也【记檀弓上子思曰丧三日而殡凡附于身者必诚必信勿之有悔焉耳矣三月而葬凡附于棺者必诚必信勿之有悔焉耳矣】
　　○孟子曰君子深造之以道欲其自得之也自得之则居之安居之安则资之深资之深则取之左右逢其原故君子欲其自得之也【造七到反】
　　造诣也深造之者进而不已之意道则其进为之方也资犹借也左右身之两旁言至近而非一处也逢犹值也原本也水之来处也言君子务于深造而必以其道者欲其有所持循以俟夫【音扶】黙识【如字】心通自然而得之于已也自得于已则所以处【上声】之者安固而不揺处之安固则所借者深逺而无尽所借者深则日用之闲取之至近无所往而不值其所资之本也　程子曰学不言而自得者乃自得也有安排布置者皆非自得也然必潜心积虑优游厌饫于其闲然后可以有得若急迫求之则是私己而已终不足以得之也
　　○孟子曰博学而详说之将以反说约也
　　言所以博学于文而详说其理者非欲以夸多而鬬靡也【此句出韩文送陈秀才形序】欲其融防贯通有以反而说到至约之地耳盖承上章之意而言学非欲其徒博而亦不可以径约也
　　○孟子曰以善服人者未有能服人者也以善养人然后能服天下天下不心服而王者未之有也【王去声】服人者欲以取胜于人养人者欲其同归于善盖心之公私小异而人之向背【音佩】顿殊学者于此不可以不审也
　　○孟子曰言无实不祥不祥之实蔽贤者当之
　　或曰天下之言无有实不祥者惟蔽贤为不祥之实或曰言而无实者不祥故蔽贤为不祥之实二说不同未知孰是或有阙文焉
　　○徐子曰仲尼亟称于水曰水哉水哉何取于水也【亟去吏反】
　　亟数【音朔】也水哉水哉叹美之辞【古疏徐子即徐辟】
　　孟子曰原泉混混不舍昼夜盈科而后进放乎四海有本者如是是之取尔【舍放皆去声】○【舍合读如字详见论语子在川上章】原泉有原之水也混混涌出之貌不舍昼夜言常出不竭也盈满也科坎也言其进以渐也放至也言水有原本不已而渐进以至于海如人有实行【去声】则亦不已而渐进以至于极也
　　苟为无本七八月之间两集沟浍皆盈其涸也可立而待也故声闻过情君子耻之【浍古外反涸下各反闻去声】
　　集聚也浍田间水道也涸干【音干】也如人无实行而暴得虚誉不能长久也声闻名誉也情实也耻者耻其无实而将不继也林氏曰徐子之为人必有躐等干誉之病故孟子以是荅之　邹氏曰孔子之称水其旨微矣孟子独取此者自徐子之所急者言之也孔子尝以闻达告子张矣达者有本之谓也闻则无本之谓也然则学者其可以不务本乎
　　○孟子曰人之所以异于禽兽者几希庶民去之君子存之
　　几希少也庶众也人物之生同得天地之理以为性同得天地之气以为形其不同者独人于其间得形气之正而能有以全其性为少异耳虽曰少异然人物之所以分实在于此众人不知此而去之则名虽为人而实无以异于禽兽君子知此而存之是以战兢惕【他歴反】厉而卒能有以全其所受之正也
　　舜明于庶物察于人伦由仁义行非行仁义也
　　物事物也明则有以识其理也人伦説见前篇察则有以尽其理之详也物理固非度外而人伦尤切于身故其知之有详略之异在舜则皆生而知之也由仁义行非行仁义则仁义已根于心而所行皆从此出非以仁义为美而后勉强【上声】行之所谓安而行之也此则圣人之事不待存之而无不存矣　尹氏曰存之者君子也存者圣大也君子所存存天理也由仁义行存者能之
　　○孟子曰禹恶旨酒而好善言【恶好皆去声】
　　战国防曰仪狄作酒禹饮而甘之曰后世必有以酒亡其国者遂疏【平声】仪狄而絶旨酒【事见魏卷二】书曰禹拜昌言【见大禹谟】
　　汤执中立贤无方
　　执谓守而不失中者无过不及之名方犹类也立贤无方惟贤则立之于位不问其类也
　　文王视民如伤望道而未之见【而读为如古字通用】
</div>
    <div class="pagination">
<a href="四书纂笺_page32.html">上一页</a><span>...</span><a href="四书纂笺_page28.html">28</a><a href="四书纂笺_page29.html">29</a><a href="四书纂笺_page30.html">30</a><a href="四书纂笺_page31.html">31</a><a href="四书纂笺_page32.html">32</a><span class="current-page">33</span><a href="四书纂笺_page34.html">34</a><a href="四书纂笺_page35.html">35</a><a href="四书纂笺_page36.html">36</a><a href="四书纂笺_page37.html">37</a><a href="四书纂笺_page38.html">38</a><span>...</span><a href="四书纂笺_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
