<!DOCTYPE html>
<html>
<head>
    <meta charset="UTF-8">
    <title>四书纂笺 - 第 10 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书纂笺 - 第 10 页/共 44 页</h1>
    <div class="content">　　子华公西赤也使为【去声】孔子使也釡六斗四升庾十六斗秉十六斛【周礼臬氏为量量之为鬴容六斗四升鬴深尺内方外圜象天包地外鬴釜同又按仪礼归賔饔饩篇十斗曰斛十六斗曰防十六防曰秉则五秉今八十石也】
　　子曰赤之适齐也乗肥马衣轻裘吾闻之也君子周急不继富【衣去声】
　　乗肥马衣轻裘言其富也急穷迫也周者补不足继者续有余
　　原思为之宰与之粟九百辞
　　原思孔子弟子名宪【宋人】孔子为鲁司宼时以思为宰粟宰之禄也九百不言其量【去声】不可考
　　子曰毋以与尔邻里乡党乎
　　毋禁止辞五家为邻二十五家为里万二千五百家为乡五百家为党【周礼地官遂人则以五家为邻五邻为里四里为鄼五鄼为鄙五鄙为县五县为遂而大司徒之职则五家为比五比为闾四闾为族五族为党五党为州五州为乡愚按大司徒掌建邦土地之图与其人民之数此郊内之制也遂人掌邦之野以土地之图经田野造县鄙形体之法此郊外之制也郑司农云田野之居其比伍之名与国中异制故亦异其名】言常禄不当辞有余自可推之以周贫乏盖邻里乡党有相周之义　程子曰夫子之使【如字】子华子华之为【去声下为之同】夫子使【去声】义也而冉有乃为之请圣人寛容不欲直拒人故与之少所以示不当与也请益而与之亦少所以示不当益也求未逹而自与之多则已过矣故夫子非之盖赤苟至乏则夫子必自周之不待请矣原思为宰则有常禄思辞其多故又教以分诸邻里之贫者盖亦莫非义也张子曰于斯二者可见圣人之用财矣
　　○子谓仲弓曰犂牛之子骍且角虽欲勿用山川其舍诸【犂利之反骍息营反舍上声】
　　犂杂文骍赤色周人尚赤牲用骍【见记檀弓】角角周正中【去声】牺牲也【月令仲秋命宰祝循行牺牲视全具量大小视长短防云纯色曰牺体完曰全视长短者王制云祭天地之牛角茧栗宗庙之牛角握賔客之牛角尺周正者即长短全具之义中牺牲者中程度也】用用以祭也山川山川之神也言人虽不用神必不舎也仲弓父贱而行【去声】恶【此语本防文家语亦言其生于不肖之父】故夫子以此譬之言父之恶不能废其子之善如仲弓之贤自当见用于世也然此论仲弓云尔非与仲弓言也　范氏曰以瞽叟为父而有舜以鲧为父而有禹古之圣贤不系于世类尚矣子能改父之过变恶以为美则可谓孝矣
　　○子曰回也其心三月不违仁其余则日月至焉而已矣
　　三月言其久仁者心之徳心不违仁者无私欲而有其徳也曰月至焉者或日一至焉或月一至焉能造其域而不能久也　程子曰三月天道小变之节言其久也过此则圣人矣不违仁只是无纎毫私欲少有私欲便是不仁尹氏曰此顔子于圣人未逹一闲者也【闲平声此语本杨子问神篇顔渊亦潜心于仲尼矣未逹一闲尔】若圣人则浑然无闲断【闲去声断徒玩反】矣张子曰始学之要当知三月不违与日月至焉内外賔主之辨使心意勉勉循循而不能已过此几【平声】非在我者
　　○季康子问仲由可使从政也与子曰由也果于从政乎何有曰赐也可使从政也与曰赐也逹于从政乎何有曰求也可使从政也与曰求也艺于从政乎何有从政谓为大夫果有决断【都玩反】逹通事理艺多才能程子曰季康子问三子之才可以从政乎夫子答
　　以各有所长非惟三子人各有所长能取其长皆可用也
　　○季氏使闵子骞为费宰闵子骞曰善为我辞焉如有复我者则吾必在汶上矣【费音秘为去声复扶又反汶音问】
　　闵子骞孔子弟子名损【鲁人】费季氏邑汶水名在齐南鲁北竟【与境同】上闵子不欲臣季氏令【平声】使【去声】者善为已辞言若再来召我则当去之齐　程子曰仲尼之门能不仕大夫之家者闵子曽子数人而已谢氏曰学者能少知内外之分皆可以乐【音洛】道而忘人之势况闵子得圣人为之依归彼其视季氏不义之富贵不啻犬彘又从而臣之岂其心哉在圣人则有不然者盖居乱邦见恶人在圣人则可自圣人以下刚则必取祸柔则必取辱闵子岂不能早见而豫待之乎如由也不得其死求也为季氏附益夫【音扶】岂其本心哉盖既无先见之知【去声】又无克乱之才故也然则闵子其贤乎
　　○伯牛有疾子问之自牖执其手曰亡之命矣夫斯人也而有斯疾也斯人也而有斯疾也【夫音扶】
　　伯牛孔子弟子姓冉名耕【鲁人】有疾先儒以为癞【音赖】也【淮南子精神篇子夏失明伯牛为厉厉即癞也】牖南牖也礼病者居北牖下君视之则迁于南牖下使君得以南面视已【丧大记疾病外内皆扫君大夫彻县士去琴瑟寝东首于北牖下防曰病者惟恒在北牖下若君来视之时则暂时移向南牖下东首令君得南面而视之北牖之牖或为墉】时伯牛家以此礼尊孔子孔子不敢当故不入其室而自牖执其手盖与之永诀也命谓天命言此人不应【平声】有此疾而今乃有之是乃天之所命也然则非其不能谨疾而有以致之亦可见矣　侯氏曰【名仲良字师圣河东人】伯牛以徳行【去声】称亚于顔闵故其将死也孔子尤痛惜之
　　○子曰贤哉回也一箪食一瓢饮在陋巷人不堪其忧回也不改其乐贤哉回也【食音嗣乐音洛】
　　箪竹器食饭也瓢瓠【音互】也顔子之贫如此而处【上声】之泰然不以害其乐故夫子再言贤哉回也以深叹美之　程子曰顔子之乐非乐箪瓢陋巷也不以贫窭【郡羽反】累其心而改其所乐也故夫子称其贤又曰箪瓢陋巷非可乐盖自有其乐尔其字当玩味自有深意又曰昔受学于周茂叔每令【平声】寻仲尼顔子乐处所乐何事愚按程子之言引而不发盖欲学者深思而自得之今亦不敢妄为之说学者但当从事于博文约礼之诲以至于欲罢不能而竭其才则庶乎有以得之矣
　　○冉求曰非不说子之道力不足也子曰力不足者中道而废今女画【说音恱女音汝】
　　力不足者欲进而不能画者能进而不欲谓之画者如画地以自限也　胡氏曰夫子称顔回不改其乐冉求闻之故有是言然使求说夫子之道诚如口之说刍豢【音患】则必将尽力以求之何患力之不足哉画而不进则日退而已矣此冉求之所以局于艺也
　　○子谓子夏曰女为君子儒无为小人儒
　　儒学者之称程子曰君子儒为【去声下同】已小人儒为人谢氏曰君子小人之分义与利之间而已然所谓
　　利者岂必殖货财之谓以私灭公适已自便凡可以害天理者皆利也子夏文学虽有余然意其逺者大者或昧焉故夫子语【音御】之以此
　　○子游为武成宰子曰女得人焉尔乎曰有澹台灭明者行不由径非公事未尝至于偃之室也【女音汝澹徒甘反】武城鲁下邑澹台姓灭明名字子羽径路之小而捷者公事如饮射读法之类【胡氏曰饮谓乡饮酒周礼乡大夫賔贤能饮国中贤者能者州长习射党正蜡祭皆行乡饮酒礼射谓乡射周礼乡大夫以五物询众庶一曰和二曰容三曰主皮四曰和容五曰兴舞州长春秋以礼防民皆行乡射礼读法则州长于正月之吉党正于四时孟月吉日族师于吉月闾胥于既比皆行读法礼以是知为邑宰者亦然也笺饮射读法胡氏固详之矣又按羣书百考云州长毎以正月正嵗及春秋祭社属民读教法一年凡四党正于四时孟月朔及春秋祭禜及正嵗属民读法一年凡七族师毎月朔及春秋禜酺属民读法一年凡十四是州长四读党正七读族师十四读一年之闲凡二十五读法】不由径则动必以正而无见小欲速之意可知非公事不见邑宰则其有以自守而无枉已徇人之私可见矣　杨氏曰为政以人才为先故孔子以得人为问如灭明者观其二事之小而其正大之情可见矣后世有不由径者人必以为迂不至其室人必以为简非孔氏之徒其孰能知而取之愚谓持身以灭明为法则无苟贱之羞取人以子游为法则无邪媚之惑
　　○子曰孟之反不伐奔而殿将入门防其马曰非敢后也马不进也
　　孟之反鲁大夫名侧【左传称孟子侧】胡氏曰反即荘周所称孟子反者是也【笺见篇首】伐夸功也奔败走也军后曰殿【丁綀反】防鞕也战败而还【音旋】以后为功反奔而殿故以此言自揜【与掩同】其功也事在哀公十一年【左哀十一年齐国书帅师伐我孟孺子泄帅右师冉求帅左师师及齐师战于郊右师奔齐人从之孟之侧后入以为殿抽矢防其马曰马不进也】谢氏曰人能操【平声】无欲上人之心则人欲日消天理日明而凡可以矜已夸人者皆无足道矣然不知学者欲上人之心无时而忘也若孟之反可以为法矣
　　○子曰不有祝鮀之佞而有宋朝之美难乎免于今之世矣【鮀徒河反】
　　祝宗庙之官鮀卫大夫字子鱼有口才朝宋公子有美色言衰世好【去声】谀恱色非此难免盖伤之也
　　○子曰谁能出不由户何莫由斯道也
　　言人不能出不由户何故乃不由此道邪怪而叹之之辞　洪氏曰人知出必由戸而不知行必由道非道逺人人自逺尔
　　○子曰质胜文则野文胜质则史文质彬彬然后君子野野人言鄙略也史掌文书多闻习事而诚或不足也彬彬犹班班物相杂而适均之貌言学者当损有余补不足至于成徳则不期然而然矣　杨氏曰文质不可以相胜然质之胜文犹之甘可以受和【去声】白可以受采也文胜而至于灭质则其本亡矣虽有文将安施乎然则与其史也寜野
　　○子曰人之生也直罔之生也幸而免
　　程子曰生理本直罔不直也而亦生者幸而免耳
　　○子曰知之者不如好之者好之者不如乐之者【好去声乐音洛】尹氏曰知之者知有此道也好之者好而未得也乐之者有所得而乐之也　张敬夫曰譬之五谷【周礼夏官职方氏河南曰豫州其谷冝五种黍稷菽麦稻详见五谷不分笺】知者知其可食者也好者食而嗜之者也乐者嗜之而饱者也知而不能好则是知之未至也好之而未及于乐则是好之未至也此古之学者所以自彊而不息者欤
　　○子曰中人以上可以语上也中人以下不可以语上也【以上之上上声语去声】
　　语告也言教人者当随其高下而告语之则其言易【去声】入而无躐等之弊也　张敬夫曰圣人之道精粗虽无二致但其施教则必因其材而笃焉盖中人以下之质骤而语之太髙非惟不能以入且将妄意躐等而有不切于身之弊亦终于下而已矣故就其所及而语之是乃所以使之切问近思而渐进于髙逺也
　　○樊迟问知子曰务民之义敬鬼神而逺之可谓知矣问仁曰仁者先难而后获可谓仁矣【知逺皆去声】
　　民亦人也获谓得也専用力于人道之所宜而不惑于鬼神之不可知知者之事也先其事之所难而后其效之所得仁者之心也此必因樊迟之失而告之程子曰人多信鬼神惑也而不信者又不能敬能
　　敬能逺可谓知矣又曰先难克己也以所难为先而不计所获仁也吕氏曰当务为急不求所难知力行所知不惮所难为
　　○子曰知者乐水仁者乐山知者动仁者静知者乐仁者寿【知去声乐上二字并五教反下一字音洛】
　　乐喜好【去声】也知者逹于事理而周流无滞有似于水故乐水仁者安于义理而厚重不迁有似于山故乐山动静以体言乐寿以效言也动而不括故乐【动而不括出易系辞下注括结阂也动而无结阂之患也阂五代反与碍同】静而有常故寿程子曰非体仁知之深者不能如此形容之
　　○子曰齐一双至于鲁鲁一变至于道
　　孔子之时齐俗急功利喜夸诈乃霸政之余习鲁则重礼教崇信义犹有先王之遗风焉但人亡政息不能无废坠耳道则先王之道也言二国之政俗有美恶故其变而之道有难易　程子曰夫子之时齐彊鲁弱孰不以为齐胜鲁也然鲁犹存周公之法制齐由桓公之霸为从简尚功之治【去声】太公之遗法变易尽矣【闵元年齐仲孙湫谓桓公曰鲁犹秉周礼哀十一年季孙欲用田赋使冉有访诸仲尼仲尼曰且子季孙欲行而法则周公之典在昭二年晋韩宣子适鲁见易象与鲁春秋曰周礼尽在鲁矣吾乃今知周公之徳与周之所以王此所谓犹存周公之法制也国语管仲为政制国为二十一都注云此非周制不三卒伍不修甲兵作内政而寄军令则可速得志于天下注云内政国政也此所谓从简也桓公令官长期而书伐盖期年报功此所谓尚功者也大抵从简尚功之意备见齐语】故一变乃能至鲁鲁则修举废坠而已一变则至于先王之道也愚谓二国之俗惟夫子为能变之而不得试然因其言以考之则其施为缓急之序亦略可见矣
　　○子曰觚不觚觚哉觚哉【觚音孤】
　　觚棱也或曰酒器【礼特牲礼用二爵二觚四觯一角一散马融曰一升曰爵二升曰觚】或曰木简【见于汉急就章顔师古曰学书之牍或以记事削木为之其形或六靣或八靣皆可书孔子叹即此也】皆器之有棱者也不觚者盖当时失其制而不为棱也觚哉觚哉言不得为觚也　程子曰觚而失其形制则非觚也举一器而天下之物莫不皆然故君而失其君之道则为不君臣而失其臣之职则为虚位范氏曰人而不仁则非人国而不治【去声】则不国矣
　　○宰我问曰仁者虽告之曰井有仁焉其从之也子曰何为其然也君子可逝也不可陷也可欺也不可罔也刘聘君【名勉之字致中号草堂建安人文公妇翁】曰有仁之仁当作人今从之从谓随之于井而救之也宰我信道不笃而忧为仁之防害故有此问逝谓使之往救防谓防之于井欺谓诳【古况反】之以理之所有罔谓昧之以理之所无盖身在井上乃可以救井中之人若从之于井则不复【扶又反】能救之矣此理甚明人所易【去声】晓仁者虽切于救人而不私其身然不应【平声】如此之愚也
　　○子曰君子博学于文约之以礼亦可以弗畔矣夫【夫音扶】约要【去声】也畔背【音佩】也君子学欲其博故于文无不考守欲其要故其动必以礼如此则可以不背于道矣程子曰博学于文而不约之以礼必至于汗漫博
　　学矣又能守礼而由于规矩则亦可以不畔道矣
　　○子见南子子路不说夫子矢之曰予所否者天厌之天厌之【说音恱否力九反】
　　南子【宋女子姓】卫灵公之夫人有淫行【去声】孔子至卫南子请见孔子辞谢不得已而见之【史记世家孔子至卫南子使人谓孔子曰四方之君子不辱欲与寡君为兄弟者必见寡小君寡小君愿见孔子辞谢不得已而见之夫人在絺帷中孔子入门北面稽首夫人自帷中见之礼答焉再拜环佩玉声璆然孔子曰吾乡为弗见见之礼答焉子路不恱以下云云】盖古者仕于其国有见其小君之礼【或问见其小君礼欤朱子曰是于礼无所见谷梁子以为大夫不见其夫人而何休独以为夫人至大夫皆郊迎执贽不知何所考也然记云阳侯杀缪侯而窃其夫人故大飨废夫人之礼则大夫见夫人之礼疑亦久矣不行而灵公南子特举之耳又士相见礼大夫始见于君执贽夫人尊与君同亦当有礼相见杜云大夫始见用羔鴈见夫人亦当然】而子路以夫子见此淫乱之人为辱故不恱矢誓也所誓辞也如云所不与崔庆者之类【左襄二十五年齐崔杼杀荘公立景公而相之庆封为左相盟国人于大宫曰所不与崔庆者晏子仰天叹曰婴所不唯忠于君利杜稷是与有如上帝乃歃】否谓不合于礼不由其道也厌弃絶也圣人道大徳全无可不可其见恶人固谓在我有可见之礼则彼之不善我何与【音预】焉然此岂子路所能测哉故重【平声】言以誓之欲其姑信此而深思以得之也
　　○子曰中庸之为徳也其至矣乎民鲜久矣【鲜上声】中者无过不及之名也庸平常也至极也鲜少也言民少此徳今已久矣　程子曰不偏之谓中不易之谓庸中者天下之正道庸者天下之定理自世教衰民不兴于行【去声】少有此徳久矣
　　○子贡曰如有博施于民而能济众何如可谓仁乎子曰何事于仁必也圣乎尧舜其犹病诸【施去声】
　　博广也仁以理言通乎上下圣以地言则造【七到反】其极之名也乎者疑而未定之辞病心有所不足也言此何止于仁必也圣人能之乎则虽尧舜之圣其心犹有所不足于此也以是求仁愈难而愈逺矣
　　夫仁者已欲立而立人已欲逹而逹人【夫音扶】
　　以已及人仁者之心也于此观之可以见天理之周流而无闲【去声】矣状仁之体莫切于此
　　能近取譬可谓仁之方也已
　　譬喻也方术也近取诸身以已所欲譬之他人知其所欲亦犹是也然后推其所欲以及于人则恕之事而仁之术也于此免焉则有以胜其人欲之私而全其天理之公矣　程子曰医书以手足痿痹为不仁【痿于危反痹音畀】此言最善名状仁者以天地万物为一体莫非已也认得为【如字】已何所不至若不属已自与已不相干如手足之不仁气已不贯皆不属己故博施济众乃圣人之功用仁至难言故止曰已欲立而立人已欲逹而逹人能近取譬可谓仁之方也已欲令【平声】如是观仁可以得仁之体又曰论语言尧舜其犹病诸者二夫【音扶】博施者岂非圣人之所欲然必五十乃衣【去声下同】帛七十乃食肉圣人之心非不欲少【去声】者亦衣帛食肉也顾其养有所不赡【时艳反】尔【赡足也】此病其施之不博也济众者岂非圣人之所欲然治不过九州圣人非不欲四海之外亦兼济也顾其治有所不及尔此病其济之不众也推之以求修已以安百姓则为病可知苟以吾治【去声】已足则便不是圣人吕氏曰子贡有志于仁徒事髙逺未知其方孔子教以于已取之庶近而可入是乃为仁之方虽博施济众亦由此进








　　论语纂笺卷三
<经部,四书类,四书纂笺__论语纂笺>
　　钦定四库全书
　　论语纂笺卷四
　　元　詹道传　撰
　　述而第七
　　此篇多记圣人谦己诲人之辞及其容貌行事之实凡三十七章
　　子曰述而不作信而好古窃比于我老彭【好去声】
　　述传旧而已作则创始也故作非圣人不能而述则贤者可及窃比尊之之辞我亲之之辞老彭商贤大夫见大戴礼【史记儒林传戴徳事汉宣帝为信都大傅戴圣为九江太守赵宋韩元吉叙小戴云盖自汉兴得先儒礼书凡二百四篇戴徳删之为八十五篇谓之大戴礼戴圣又删徳之书为四十九篇谓之小戴礼今立之学官者小戴书也戴礼虞徳篇夫子有昔商老彭之语包氏注云商贤大夫】盖信古而述者也孔子删诗书定礼乐賛周易修春秋皆先王之旧而未尝有所作也故其自言如此盖不惟不敢当作者之圣而亦不敢显然自附于古之贤人盖其徳愈盛而心愈下不自知其辞之谦也然当是时作者略备夫子盖集羣圣之大成而折衷之其事虽述而功则倍于作矣此又不可不知也
　　○子曰黙而识之学而不厌诲人不倦何有于我哉【识音志又如字】
　　识记也黙识谓不言而存诸心也一说识知也不言而心解也前说近是何有于我言何者能有于我也三者已非圣人之极至而犹不敢当则谦而又谦之辞也
　　○子曰徳之不修学之不讲闻义不能徙不善不能改是吾忧也
　　尹氏曰徳必修而后成学必讲而后明见善能徙改过不吝此四者日新之要也苟未能之圣人犹忧况学者乎
　　○子之燕居申申如也夭夭如也
　　燕居闲【音闲】暇无事之时杨氏曰申申其容舒也夭夭其色愉也　程子曰此弟子善形容圣人处也为【去声】申申字说不尽故更着【陟略反作着非】夭夭字今人燕居之时不怠惰放肆必太严厉严厉时着此四字不得怠惰放肆时亦着此四字不得惟圣人便自有中和之气
　　○子曰甚失吾衰也乆矣吾不复梦见周公【复扶又反】孔子盛时志欲行周公之道故梦寐之闲如或见之至其老而不能行也则无复【扶又反不同】是心而亦无复是梦矣故因此而自数其衰之甚也　程子曰孔子盛时寤寐常存行周公之道及其老也则志虑衰而不可以有为矣盖存道者心无老少【去声】之异而行道者身老则衰也
　　○子曰志于道
　　志者心之所之之谓道则人伦日用之间所当行者是也知此而心必之焉则所适者正而无他岐之惑矣
　　据于徳
　　据者执守之意徳则行道而有得于心者也得之于心而守之不失则终始惟一而有日新之功矣
　　依于仁
　　依者不违之谓仁则私欲尽去而心徳之全也工夫至此而无终食之违则存养之熟无适而非天理之流行矣
　　游于艺
　　游者玩物适情之谓艺则礼乐之文射御书数之法皆至理所寓而日用之不可阙者也朝夕游焉以博其义理之趣【去声】则应务有余而心亦无所放矣　此章言人之为学当如是也盖学莫先于立志志道则心存于正而不他据徳则道得于心而不失依仁则徳性常用而物欲不行游艺则小物不遗而动息有养学者于此有以不失其先后之序轻重之伦焉则本末兼该内外交养日用之间无少闲【去声】隙【乞逆反】而涵泳从【七容反】容忽不自知其入于圣贤之域矣
　　○子曰自行束脩以上吾未尝无诲焉
　　脩脯也十脡【他鼎反】为束【仪礼脯一脡长尺有二寸礼记少仪壷酒束脩疏云束脩十脡脯也又周礼膳夫肉脩注疏加姜桂调治者谓之脩不加姜桂以盐干之谓之脯】古者相见必执贽以为礼束脩至其薄者【礼曲礼下凡挚与贽同天子鬯诸候圭卿羔大夫鴈士雉庶人之挚匹郑音木匹即鹜也童子委挚而退不与成人为礼也野外军中无挚以缨拾矢可也缨马繁缨也拾射韝也妇人之挚椇榛脯脩枣栗胡氏曰在礼无以束脩为贽惟记檀弓曰束脩之问不出境少仪曰其以乘壶酒束脩一犬谷梁传曰束脩之间不行境中则是亦有以此为礼不但妇人用脯脩为贽也然比羔鴈为薄故云至薄】盖人之有生同具此理故圣人之于人无不欲其入于善但不知来学则无往教之礼故苟以礼来则无不有以教之也
　　○子曰不愤不啓不悱不发举一隅不以三隅反则不复也【愤房粉反悱芳匪反复扶又反】
　　愤者心求通而未得之意悱者口欲言而未能之貌啓谓开其意发谓逹其辞物之有四隅者举一可知其三反者还以相证之义复再告也上章已言圣人诲人不倦之意因并【去声】记此欲学者勉于用力以为受教之地也　程子曰愤悱诚意之见【贤徧反】于色辞者也待其诚至而后告之既告之又必待其自得乃复告尔又曰不待愤悱而发则知之不能坚固待其愤悱而后发则沛然矣
　　○子食于有丧者之侧未尝饱也
　　临丧哀不能甘也
　　子于是日哭则不歌
　　哭谓吊哭一日之内余哀未忘自不能歌也　谢氏曰学者于此二者可见圣人情性之正也能识圣人之情性然后可以学道
　　○子谓顔渊曰用之则行舎之则藏惟我与尔有是夫【舎上声夫音扶】
　　尹氏曰用舎无与【音预】于已行藏安于所遇命不足道也顔子几【平声】于圣人故亦能之
</div>
    <div class="pagination">
<a href="四书纂笺_page9.html">上一页</a><span>...</span><a href="四书纂笺_page5.html">5</a><a href="四书纂笺_page6.html">6</a><a href="四书纂笺_page7.html">7</a><a href="四书纂笺_page8.html">8</a><a href="四书纂笺_page9.html">9</a><span class="current-page">10</span><a href="四书纂笺_page11.html">11</a><a href="四书纂笺_page12.html">12</a><a href="四书纂笺_page13.html">13</a><a href="四书纂笺_page14.html">14</a><a href="四书纂笺_page15.html">15</a><span>...</span><a href="四书纂笺_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
