<!DOCTYPE html>
<html>
<head>
    <meta charset="UTF-8">
    <title>四书通旨 - 第 8 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书通旨 - 第 8 页/共 15 页</h1>
    <div class="content">　　余如孔子告顔子以四代礼乐告子张以尊美屏恶之类及子贡称夫子之得邦家者中庸哀公问政章大学治国平天下章孟子所论王道诸章皆可以见治统之相传者如此盖设施之当其可者即圣人授受之中也
　　尧舜禹汤文武周公
　　尧舜性之也汤武身之也【尽心上】　克舜性者也汤武反之也【尽心下】
　　右以徳性言
　　愚案身之兼用功而言反之举成功而言惟其能身之所以能反之也　又见性类
　　舜之居深山之中与木石居与鹿豕游其所以异于深山之野人者几希及其闻一善言见一善行若决江河沛然莫之能御也【尽心上】　禹闻善言则拜大舜有大焉善与人同舍已从人乐取于人以为善自耕稼陶渔以至为帝无非取于人者取诸人以为善是与人为善者也故君子莫大乎与人为善【公孙丑上】
　　右以徳行言【亦曰圣人乐善之诚】
　　大哉尧之为君也巍巍乎惟天为大唯尧则之荡荡乎民无能名焉巍巍乎其有成功也焕乎其有文章【泰伯】右兼徳业言
　　愚案主乎君道而言者凡四章此章及舜大知无为而治禹无间然皆以赞其为君之道若尧舜犹病及文王视民如伤则所以形容其爱人之心
　　舜生于诸冯迁于负夏卒于鸣条东夷之人也文王生于岐周卒于毕郢西夷之人也地之相去也千有余里世之相后也千有余嵗得志行乎中国若合符节先圣后圣其揆一也【离娄下】
　　右以道统言
　　愚案论语末篇之首章孟子末篇之末章皆是此意但彼则主乎道统而言故厯述其相传之绪此则主乎圣人而言故举其相去之最逺者以为例见其无不同也
　　穆穆文王于缉熙敬止【大学传三章】
　　右以学业言
　　余如尧舜之执中舜之好问察言明物察伦由仁义行乐取诸人若决江河而莫御禹拜善言恶防酒汤执中汤武身之反之文王望道而未之见周公仰而思之夜以继日凡若此类固皆以圣人徳行事实而言其实可见圣人学业之盛也
　　昔者禹抑洪水而天下平周公兼夷狄驱猛兽而百姓寜孔子成春秋而乱臣贼子惧【滕文公下】
　　右以事功言
　　舜其大孝也与徳为圣人尊为天子富有四海之内宗庙飨之子孙保之故大徳必得其位必得其禄必得其名必得其夀故天之生物必因其材而笃焉故栽者培之倾者覆之诗曰嘉乐君子宪宪令徳宜民宜人受禄于天保佑命之自天申之故大徳者必受命【中庸十七章】右以徳行效验言
　　无为而治者其舜也与夫何为哉恭已正南靣而已矣【卫灵公】
　　右以临民气象言
　　舜其大知也与舜好问而好察迩言隐恶而扬善执其两端用其中于民其斯以为舜乎【中庸六章】　舜之饭糗茹草也若将终身焉及其为天子也被袗衣鼔琴二女果若固有之【尽心下】　巍巍乎舜禹之有天下也而不与焉【泰伯】　禹吾无间然矣菲饮食而致孝乎鬼神恶衣服而致美乎黻冕卑宫室而尽力乎沟洫禹吾无间然矣【泰伯】禹恶防酒而好善言汤执中立贤无方文王视民如
　　伤望道而未之见武王不泄迩不忘逺周公思兼三王以施四事其有不合者仰而思之夜以继日幸而得之坐以待旦【离娄下】
　　右兼徳行事实而言
　　余如孟子论舜所以事亲者所以处人伦之变者亦即其事实言之而徳行因可见也见孝弟及人伦类
　　孔子
　　子絶四毋意毋必毋固毋我【子罕】
　　右以心言
　　顔渊喟然叹曰仰之弥髙钻之弥坚瞻之在前忽焉在后夫子循循然善诱人博我以文约我以礼欲罢不能旣竭吾才如有所立卓尔虽欲从之末由也已【子罕】　叔孙武叔毁仲尼子贡曰无以为也仲尼不可毁也他人之贤者丘陵也犹可逾也仲尼日月也无得而逾焉人虽欲自絶其何伤于日月乎多见其不知量也【子张】右以道言
　　愚案顔子賛其道之妙言其不易学者如此子贡赞其道之髙言其不可毁者如此
　　学不厌智也教不倦仁也仁且智夫子旣圣矣【公孙丑上】右以徳言
　　江汉以濯之秋阳以暴之皜皜乎不可尚已【滕文公上】　子贡贤于仲尼子服景伯以告子贡子贡曰譬之宫墙赐之墙也及肩窥见室家之好夫子之墙数仞不得其门而入不见宗庙之美百官之富得其门者或寡矣夫子之云不亦宜乎【子张】
　　右兼道徳言
　　仲尼不为已甚者【离娄下】
　　右以徳行言
　　愚案孟子言仲尼不为已甚孔子自言君子依乎中庸二説互相也
　　陈子禽谓子贡曰子为恭也仲尼岂贤于子乎子贡曰君子一言以为知一言以为不知言不可不慎也夫子之不可及也犹天之不可阶而升也夫子之得邦家者所谓立之斯立道之斯行绥之斯来动之斯和其生也荣其死也哀如之何其可及也【子张】
　　右以功用言
　　以子观于夫子贤于尧舜逺矣【公孙丑上】　世衰道微邪説暴行有作臣弑其君者有之子弑其父者有之孔子惧作春秋春秋天子之事也是故孔子曰知我者其惟春秋乎罪我者其惟春秋乎【滕文公下】
　　右以事功言
　　愚谓继往圣开来学则其功贤于尧舜拨乱世而反诸正则其功着于春秋宰我举其统体言孟子即其一事言
　　见其礼而知其政闻其乐而知其徳由百世之后等百世之王莫之能违也自生民以来未有夫子也【公孙丑上】右以礼乐言
　　岂惟民哉麒麟之于走兽凤凰之于飞鸟泰山之于丘垤河海之于行潦类也圣人之于民亦类也出于其类防乎其萃自生民以来未有盛于孔子也【公孙丑上】
　　右兼资质徳行言
　　仲尼祖述尧舜宪章文武上律天时下袭水土辟如天地之无不持载无不覆帱辟如四时之错行如日月之代明万物并育而不相害道并行而不相悖小徳川流大徳敦化此天地之所以为大也【中庸三十章】　孔子之谓集大成集大成也者金声而玉振之也金声也者始条理也玉振之也者终条理也始条理者智之事也终条理者圣之事也智譬则巧也圣譬则力也由射于百歩之外也其至尔力也其中非尔力也【万章下】
　　右兼徳行学业言
　　子之所慎齐战疾　子钓而不纲弋不射宿【并述而】右兼徳行事实言
　　子所雅言诗书执礼皆雅言也【述而】　子罕言利与命与仁【子罕】　子不语怪力乱神【述而】
　　右以言辞言
　　子温而厉威而不猛恭而安【述而】　君子有三变望之俨然即之也温听其言也厉【子张】　子之燕居申申如也夭夭如也【述而】　寝不尸居不容【乡党】　夫子至于是邦也必闻其政求之与抑与之与子贡曰夫子温良恭俭让以得之夫子之求之也其诸异乎人之求之与【学而】
　　右气象见于容貌之间
　　老者安之朋友信之少者懐之【公冶】　子入太庙毎事问或曰孰谓鄹人之子知礼乎入太庙毎事问子闻之曰是礼也【八佾】　陈司败问昭公知礼乎孔子曰知礼孔子退揖巫马期而进之曰吾闻君子不党君子亦党乎君取于吴为同姓谓之吴孟子君而知礼孰不知礼巫马期以告子曰丘也幸茍有过人必知之【述而】
　　右气象见于言辞之间
　　子食于有丧者之侧未尝饱也子于是日哭则不歌子与人歌而善必使反之而后和之【并述而】　子见齐衰者冕衣裳者与瞽者见之虽少必作过之必趋【子罕】　孔子于乡党恂恂如也似不能言者其在宗庙朝廷便便言唯谨尔朝与下大夫言侃侃如也与上大夫言訚訚如也　食不语寝不言虽防食菜羮祭必齐如也席不正不坐乡人饮酒杖者出斯出矣乡人傩朝服而立于阼阶　见齐衰者虽狎必变见冕者与瞽者虽亵必以貌凶服者式之式负版者有盛馔必变色而作迅雷风烈必变　升车必正立执绥车中不内顾不疾言不亲指【并乡党】　师冕见及阶子曰阶也及席子曰席也皆坐子告之曰某在斯某在斯师冕出子张问曰与师言之道与子曰然固相师之道也【衞灵公】
　　右气象见于应物之际
　　愚案此有哀矜闵恤之仁有节文委曲之礼所谓充积极其盛见当其可也
　　君在踧踖如也与与如也　君召使摈色勃如也足躩如也揖所与立左右手衣前后襜如也趋进翼如也賔退必复命曰賔不顾矣　入公门鞠躬如也如不容立不中门行不履阈过位色勃如也足躩如也其言似不足者摄齐升堂鞠躬如也屏气似不息者出降一等逞顔色怡怡如也没阶趋翼如也复其位踧踖如也　执圭鞠躬如也如不胜上如揖下如授勃如战色足缩缩如有循享礼有容色私觌愉愉如也　君赐食必正席先尝之君赐腥必熟而荐之君赐生必畜之侍食于君君祭先饭疾君视之东首加朝服拖绅【并乡党】
　　右气象见于事君之际
　　述而不作信而好古窃比于我老彭　黙而识之学而不厌诲人不倦何有于我哉　盖有不知而作之者我无是也多闻择其善者而从之多见而识之知之次也若圣与仁则吾岂敢抑为之不厌诲人不倦则可谓
　　云尔已矣公西华曰正唯弟子不能学也【并述而】　吾有知乎哉无知也有鄙夫问于我空空如也我叩其两端而竭焉　出则事公卿入则事父兄丧事不敢不勉不为酒困何有于我哉【并子罕】　君子道者三我无能焉仁者不忧知者不惑勇者不惧子贡曰夫子自道也【宪问】右自谦之辞
　　吾十有五而志于学三十而立四十而不惑五十而知天命六十而耳顺七十而从心所欲不逾矩【为政】　十室之邑必有忠信如丘者焉不如丘之好学也【公冶】　我非生而知之者好古敏以求之者也　徳之不脩学之不讲闻义不能徙不善不能改是吾忧也　加我数年五十以学易可以无大过矣　文莫吾犹人也躬行君子则吾未之有得【并述而】
　　右谦已诲人之辞
　　孔门弟子
　　柴也愚参也鲁师也辟由也喭【先进】
　　右以质言
　　子贡问师与商也孰贤子曰师也过商也不及曰然则师愈与子曰过犹不及【先进】
　　右兼才学言
　　回也其心三月不违仁其余则日月至焉而已矣【雍也】子夏子游子张皆有圣人之一体冉牛闵子顔渊则具体而防【公孙丑上】
　　右以徳行言
　　孟武伯问子路仁乎子曰不知也又问子曰由也千乗之国可使治其赋也不知其仁也求也何如子曰求也千室之邑百乗之家可使为之宰也不知其仁也赤也何如子曰赤也束带立于朝可使与賔客言也不知其仁也【公冶】
　　右兼才徳言
　　囘也其庶乎屡空赐不受命而货殖焉亿则屡中【先进】右兼学问心志言　已上皆评论之辞
　　赐也何如子曰女器也曰何器也曰瑚琏也【公冶】　季康子问仲由可使从政也与子曰由也果于从政乎何有曰赐也可使从政也与曰赐也达于从政乎何有曰求也可使从政也与曰求也艺于从政乎何有【雍也】
　　右以才言
　　吾与囘言终日不违如愚退而省其私亦足以囘也不愚【为政】　语之而不惰者其囘也与【子罕】　囘也非助我者也于吾言无所不説【先进】　以能问于不能以多问于寡有若无实若虚犯而不校昔者吾友尝从事于斯矣【泰伯】　囘之为人也择乎中庸得一善则拳拳服膺而弗失之矣【中庸八章】　子路有闻未之能行惟恐有闻【公冶】　由之瑟奚为于丘之门门人不敬子路子曰由也升堂矣未入于室也【先进】　子路人告之以有过则喜【公孙丑上】　子使漆雕开仕对曰吾斯之未能信子説【公冶】　南容三复白圭孔子以其兄之子妻之【先进】
　　右以学言
　　余如夫子许商赐可与言诗亦是此类
　　女与囘也孰愈对曰赐也何敢望囘囘也闻一以知十赐也闻一以知二子曰弗如也吾与女弗如也【公冶】　从我于陈蔡者皆不及门也徳行顔渊闵子骞冉伯牛仲弓言语宰我子贡政事冉有季路文学子游子夏【先进】宰我子贡善为説辞冉牛闵子顔渊善言徳行【公孙丑上】右兼才学言
　　犂牛之子骍且角虽欲勿用山川其舍诸【雍也】　孝哉闵子骞人不闲于其父母昆弟之言【先进】　片言可以折狱者其由也与【顔渊】　子谓子贱君子哉若人鲁无君子者斯焉取斯　子谓公冶长可妻也虽在缧絏之中非其罪也以其子妻之子谓南容邦有道不废邦无道免于刑戮以其兄之子妻之【并公冶】
　　右以徳行言
　　余如雍也可使南面又以徳量言与此类大同小异
　　子游为武城宰子曰女得人焉尔乎曰有澹台灭明者行不由径非公事未尝至于偃之室也【雍也】
　　右以操履言
　　贤哉囘也一箪食一瓢饮在陋巷人不堪其忧囘也不改其乐贤哉囘也【雍也】　衣敝緼袍与衣狐貉者立而不耻者其由也与不忮不求何用不臧子路终身诵之子曰是道也何足以臧【子罕】
　　右兼徳行心志言　已上皆称之之辞
　　余如闵子骞之言必有中南宫适之君子尚徳哉若人亦皆夫子称之之辞也　已上称许之辞凡二十四章其为夫子之言者十有六但由之瑟一章是先儆之而又称賛之衣敝緼袍一章是先称之而又儆教之此圣人之善教也
　　堂堂乎张也难与并为仁矣　吾友张也为难能也然而未仁【并子张】
　　右以徳行言　已上皆贬之之辞
　　哀公问弟子孰为好学孔子对曰有顔囘者好学不迁怒不贰过不幸短命死矣今也则亡未闻好学者也【雍也】季康子问弟子孰为好学孔子对曰有顔囘者好学
　　不幸短命死矣今也则亡【先进】　惜乎吾见其进也未见其止也【子罕】
　　右以学言　已上皆伤叹之辞
　　余如顔渊之死伯牛之疾夫子皆有伤叹之辞然于顔渊则归之于天于伯牛则归之于命莫之为而为莫之致而致盖亦末如之何也已　又有圣人责之之辞见于论语者凡十章如子路使门人为臣求也为季氏聚敛冉有季路欲佐季氏伐颛臾此是因其行事之失而责之宰我之问丧樊迟之问稼圃则因其请问之失而责之宰我言使民战栗子路言有是哉子之迂则因其言辞之失而责之至于子贡方人而疎于自治冉求之画宰予之昼寝而甘于自弃亦皆有责之之辞盖圣人欲人有过则改之责之之深者所以为爱之之至也
　　闵子侍侧訚訚如也子路行行如也冉有子贡侃侃如也【先进】
　　右以气象言
　　余如不违如愚是顔子之气象堂堂乎张也是子张之气象与此类同皆气象见于容貌之间者也又案顔渊季路侍一章见二子之气象见于言
　　辞之间者如此子路曽晳冉有公西华侍坐一章见四子气象见于言辞之间者如此然浴沂咏归有髙明广大之气象朋友共敝有勇知方有敦厚质实之气象顔渊之气象则近于孔子之自然冉有公西华之气象则亚于子路之笃实者也子思
　　昔者鲁缪公无人乎子思之侧则不能安子思【公孙丑下】子思居于衞有齐宼或曰宼至盍去诸子思曰如伋去君谁与守【离娄下】
　　右圣贤去就之义
　　缪公之于子思也亟问亟餽鼎肉子思不悦于卒也摽使者出诸大门之外北面稽首再拜而不受曰今而后知君之犬马畜伋盖自是台无餽也　缪公亟见于子思曰古千乗之国以友士何如子思不悦曰古之人有言曰事之云乎岂曰友之云乎【并万章】
　　右圣贤交际之道
　　愚谓于衞见子思尽人臣之道于鲁见子思居賔师之道大扺子思为人方正而严毅上可以见曽子之传下可以见孟子之所传
</div>
    <div class="pagination">
<a href="四书通旨_page7.html">上一页</a><span>...</span><a href="四书通旨_page3.html">3</a><a href="四书通旨_page4.html">4</a><a href="四书通旨_page5.html">5</a><a href="四书通旨_page6.html">6</a><a href="四书通旨_page7.html">7</a><span class="current-page">8</span><a href="四书通旨_page9.html">9</a><a href="四书通旨_page10.html">10</a><a href="四书通旨_page11.html">11</a><a href="四书通旨_page12.html">12</a><a href="四书通旨_page13.html">13</a><span>...</span><a href="四书通旨_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
