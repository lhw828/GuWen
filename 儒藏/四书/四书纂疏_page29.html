<!DOCTYPE html>
<html>
<head>
    <meta charset="UTF-8">
    <title>四书纂疏 - 第 29 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书纂疏 - 第 29 页/共 46 页</h1>
    <div class="content">　　孔子曰德之流行速于置邮而传命【邮音尤】
　　置驿也邮驲也所以传命也孟子引孔子之言如此
　　当今之时万乗之国行仁政民之恱之犹解倒悬也故事半古之人功必倍之惟此时为然【乗去声】
　　倒悬谕困苦也所施之事半于古人而功倍于古人田时势易而德行速也【愚谓以德行之速乗时势之易此真有所不难也】
　　○公孙丑问曰夫子加齐之卿相得行道焉虽由此霸王不异矣如此则动心否乎孟子曰否我四十不动心【相去声】
　　此承上章又设问孟子若得位而行道则虽由此而成霸王之业亦不足怪【语录曰言虽由此而为霸为王不是差异○辅氏曰上章乃公孙丑设辞以问孟子若当要路于齐国管晏二子之功可复以自许否乎孟子既言二子之功不足为而以齐王犹反手之説告之矣故丑复设辞以问孟子若遂得位以行道则虽由此而成霸王之业是亦宜然而不足怪矣其并以王霸为言者丑方闻孟子之説而未能无疑习于世俗之论而不肯遽舍也】任大责重如此亦有所恐惧疑惑而动其心乎【语录曰公孙丑问孟子动心否乎非谓以卿相富贵动其心谓霸王事大孟子担当不过有所疑惧而动其心也○辅氏曰任大谓加齐之卿相责重谓人望以霸王之业凡人气禀弱小而不知持养者遇事便疑惑惧以动其心况任大责重如此其心岂有不动者哉想公孙丑正未免此故以为问盖疑孟子担当不去有所疑惧而动心也】四十彊仕君子道明德立之时孔子四十而不惑亦不动心之谓【或问孟子之不动心曰尽心知性无所疑惑动皆合义无所畏怯虽当盛位行大道亦沛然行其所无事而已何心动之有易所谓不疑其所行者盖如此而孔子之不惑亦其事也○辅氏曰曲礼四十曰彊而仕非道明德立则何以仕哉孔子之不惑则道明之谓也孟子之不动心则德立之谓也唯其不惑然后能不动心也大抵人年四十亦是个大节指所以使之出仕而夫子亦尝曰年四十而见恶焉其终也已○陵阳李氏问明则不疑立则不惧然未有不明而能立者故知言养气虽二事并进而其序必以知言为先孔子不惑则自不动矣万氏曰集注乃是借彼以明此犹言孔子之不惑亦如此而已今曰孔子不惑亦不疑之谓不疑则自不动矣以不动为圣人之不惑以不惑而后能不动似非所以言圣人于集注之意不能无小差也集注不惑章又云于事理之当然者皆无所疑则知之明而无所事守矣既曰无所事守则不动心乃其余事斯又足以见其道明德立非有次第也黄氏曰李説是也万之疑过矣】
　　曰若是则夫子过孟贲逺矣曰是不难告子先我不动心【贲音奔】
　　孟贲勇士【愚案贲齐人能生防牛角秦武好多力之士贲徃归之】告子名不害孟贲血气之勇丑盖借之以賛孟子不动心之难【辅氏曰孟贲血气之勇虽非孟子等伦然时人莫不以贲为难能故丑借以賛孟子不动心之难耳】孟子言告子未为知道乃能先我不动心则此亦未足为难也【语录曰孟子是义精理明天下之物不足以动其心不是把捉得定告子不动心是硬把定○辅氏曰告子外义未为知道然未四十时已能不动心其不动心又先于孟子以此观之则不动心未足为难可知也】
　　曰不动心有道乎曰有
　　程子曰心有主则能不动矣【辅氏曰程子之説本云不动心有道如数子皆中有所主便心不动所谓数子者即并下文舎言之黝舍二子其麤厉又非告子比然其心一以必胜为主一以不惧为主故其心亦皆不动以此观之则程子正意可见不然则如黝舍二子事皆有窒碍説不合也】
　　北宫之养勇也不肤挠不目逃思以一豪挫于人若挞之于市朝不受于褐寛博亦不受于万乗之君视刺万乗之君若刺褐夫无严诸侯恶声至必反之【伊紏反挠奴效反朝音潮乗去声】
　　北宫姓名肤挠肌肤被刺而挠屈也目逃目被刺而转睛逃避也挫犹辱也褐毛布【愚谓以毳织布曰褐】寛博寛大之衣贱者之服也不受者不受其挫也刺杀也严畏惮也言无可畏惮之诸侯也盖刺客之流【辅氏曰以其言所谓视刺万乗之君若刺褐夫而知之也】以必胜为主而不动心者也【辅氏曰亦以其言而知之也其心以必胜夫人为主故无有尊贵视之一如匹夫不受其挫必反报之】
　　孟施舍之所飬勇也曰视不胜犹胜也量敌而后进虑胜而后防是畏三军者也舍岂能为必胜哉能无惧而已矣【舍去声下同】
　　孟姓施语声舍名也【语录曰此是古注説后面只称舍字可见问有何例可案曰如孟之反舟之侨尹公之他之】防合战也舍自言其战虽不胜亦无所惧若量敌虑胜而后进战则是无勇而畏三军矣【语录曰此孟施舍讥别人舍自云我则能无惧而已】舍盖力战之士以无惧为主而不动心者也【辅氏曰亦以其言而知之也惟其心以无惧为主故不问其徒之众寡我之胜否遇敌则战也】
　　孟施舍似曽子北宫似子夏夫二子之勇未知其孰贤然而孟施舍守约也【夫音扶】
　　务敌人舍専守已【辅氏曰务敌人谓専以必胜于人为主也舍専守己谓舍专以我无所惧为主也】子夏笃信圣人曽子反求诸己【语録曰问曽子反求诸己固有可见处子夏笃信圣人何以言之曰此因孟子説处文义推防亦无事实可指但将其平日所言详味之有笃信圣人气象○又曰子夏笃信圣人但防他言语如博学笃志切问近思之便见得他有个紧要定底意思○昭武李氏曰集注以子夏为笃信圣人至曽子则以为明理笃信者特坚守不变之谓于反身处未有以知其尽也若反身而尽则理无不明行无不慊矣黄氏曰子夏未尽反身盖对曽子而言也子夏之学防着圣人笃信而进取之曽子之学只是防检自身】故二子之与曽子子夏虽非等伦然论其气象则各有所似【或问孟施舍之于曽子北宫之于子夏奈何曰二人勇力之士耳孟子特以其气象之所似而明之非以其道为同乎二子也○黄氏曰北宫之勇只要与人鬬故子夏之学似之孟施舍之勇只是要心能不惧故曽子之学似之】贤犹胜也约要也言论二子之勇则未知谁胜论其所守则舍比于为得其要也【辅氏曰务敌人则不屈于外舍専守己则无惧于我是舍之比所守为得其要也】
　　昔者曽子谓子襄曰子好勇乎吾尝闻大勇于夫子矣自反而不缩虽褐寛博吾不惴焉自反而缩虽千万人吾徃矣【好去声惴之瑞反】
　　此言曽子之勇也子襄曽子弟子也夫子孔子也缩直也【文集曰仪礼礼记多有此字毎与衡字作对下文直养之説盖本于此乃一章大指所系不可失也】檀弓曰古者冠缩今也衡【愚谓凡物缩之则直衡之则横古尚质故冠之吉凶相似而惟直之同今尚文故冠之吉凶相反而有横之异】又曰棺束缩二衡三【愚谓古者以皮束棺盖不用铁故也为直者二为横者三】惴恐惧之也往往而敌之也
　　孟施舍之守气又不如曽子之守约也
　　言孟施舍虽似曽子然其所守乃一身之气又不如曽子之反身循理所守尤得其要也【或问既以孟施舍为守约矣又曰舍之守气不如曽子之守约何也曰守约云者言其所守之得其要耳非以约为一物而可守也盖舍皆守气以养勇然以比舍则舍之守为得其要至以舍而比于曽子则曽子之守尤为得其要也语录曰孟施舍就气上做工夫曽子就理上做工夫○辅氏曰论舍之气象虽大略有似于曽子然舍之所守不过是一身之血气固未尝反之于心以自顾其直与不直也其视曽子之自反而以缩不缩为勇怯则其所守之要非舍之所能知所可比也反身谓自反循理谓直】孟子之不动心其原盖出于此下文详之【辅氏曰引曽子谓子襄之言以明不动心之由在于自反而缩以见己之所以不动心亦是如此其意至此已足矣下文则是縁公孙丑反复问难故又説得如此详尽】
　　曰敢问夫子之不动心与告子之不动心可得闻与告子曰不得于言勿求于心不得于心勿求于气不得于心勿求于气可不得于言勿求于心不可夫志气之帅也气体之充也夫志至焉气次焉故曰持其志无其气【闻与之与平声夫志之夫音扶】
　　此一节公孙丑之问孟子诵告子之言又断以己意而告之也告子谓于言有所不达则当舍置其言而不必反求其理于心于心有所不安则当力制其心而不必更求其助于气此所以固守其心而不动之速也【语录曰不得于言勿求于心是心与言不相干不得于心勿求于气是心与气不相贯此告子説也告子只去守个心得定都不管外面事外面是亦得不是亦得○又曰告子之意以为言语之失当直求之于言而不足以动吾心念虑之失当直求之于心而不必更求之于气盖其天资刚劲有过人者力能坚忍固执以守其一偏之见所以学虽不正而能先孟子不动心也○辅氏曰达字与辞达而已矣之达同言而不能通达乃其所以失也舍置其言谓置其前言而别更为説也若言有所不达而反求其理于心则是因言之失而自累其心也安字与于汝安乎之安同心是臲杌不安则正失其心之平也力制其心谓硬把定其心也若心有所不安而更求其助于气则是舍其本而从事于末也此四句乃告子不动心之法盖告子只就心上整理坚持其心言与气皆以为末节而不理防平居唯恐动着他心故虽义理亦皆以为在外而不敢认为已有程子所谓不知义在内者是也此其所以未四十而能先孟子不动心也】孟子既诵其言而断之曰彼谓不得于心而勿求诸气者急于本而缓于末犹之可也【语录曰不得于心勿求于气者不失其本则犹可也○又曰心之不正未必皆气使之故勿求于气未为甚失○辅氏曰气固有时而能动其心然心之不正则未必皆气使之大抵心是本气是末故程子亦曰人必有仁义之心然后有仁义之气睟然达于外此不得于心勿求诸气所以为急于本而缓其末犹之可也犹言尚为可也】谓不得于言而不求诸心则既失于外而遂遗于内其不可也必矣【语录曰不得于言而不求于心以考其所失则其中顽然而无所知觉无以择乎义之所安故断之以不可○又曰言之不当未有不出于心者而曰勿求于心则有所不可矣○辅氏曰言心声也虽于口而实出于心言有不顺理不通达即是心有不顺理不通达处也不得于言须就心上理防心正而明则言无不达矣告子反之是因其言之或失于外而遂遗其所以然者于内而不求也是则岂可哉故曰其不可也必矣○永嘉陈氏曰言上有病便是他心上有病当反求诸心可也告子乃言不求于心此是他不知言处孟子与告子正相反故于诐邪遁之辞而知其所受病之处盖诐邪遁言之病也蔽陷离穷心之病也因其言之病知其心之病孟子所以为知言】然凡曰可者亦仅可而有所未尽之词耳【辅氏曰以下文气志贵于交相养之説观之则勿求于气之説尚未为尽善】若论其极则志固心之所之而为气之将帅然气亦人之所以充满于身而为志之卒徒者也【辅氏曰心有知而气无知虽云气壹则能动志然大抵是气随心动故以志为气之将帅气从志所使犹卒徒之听命于将帅也不言心而言志者志者心之动而有所之处志即心也但志则就其动处言故尤切耳下文又言是气也而反动其心亦可见矣心无形而气有质虽云心为本气为末然人之所以充满其身而不至馁乏者实赖气为志之卒徒也志而无气则志无所使亦由将帅而无卒徒则亦虚名而已】故志固为至极而气即次之【语录曰志最紧气亦不可缓志至焉则气便在这里是气亦至了○又曰只是一个缓急底意思志虽为至然气亦次之○又曰志至气次只是先后志至此气亦随之】人固当敬守其志然亦不可不致养其气盖其内外本末交相培养【或问持志养气之为交养曰持志所以直其内也无其气所以防于外也两者各致其功而无所偏废焉则志正而气自完气完而志益正其于存飬之功且将无一息之不存矣○语录曰志是最要紧气亦不可缓持其志无其气是两边做工夫○辅氏曰志与气虽有缓急而实不争多则两下皆不可不理防故人当敬守其志而又不可不致养其气守即持也敬则主一而无适也欲持守其志非敬不可故程子谓帅气者在志养志者在直内切要之道无如敬以直内也养即无也凡气得者皆失其养故也必言致者见养气之难须是以集义为本而又无正忘助长之病方得其养也】此则孟子之心所以未尝必其不动而自然不动之大略也【辅氏曰言与心虽有内外心与气虽有本末而内外本末贵乎交相培养孟子虽不及言上工夫然朱子尝谓言上亦不可无工夫故程子有言禁躁妄内斯静専工夫两下皆要到然后言顺气平而其心自然不动孟子养气后面更有许多説话在然其不动心之大略则具见于此其视告子外义而不顾言悖而气麤硬守定其心而不动者殆不可同年而语矣】
　　既曰志至焉气次焉又曰持其志无其气者何也曰志壹则动气气壹则动志也今夫蹶者趋者是气也而反动其心【夫音扶】
　　公孙丑见孟子言志至而气次故问如此则専持其志可矣又言无其气何也【语录曰公孙丑疑只就志理防理防得志气自随之不必更问气也故又问曰持其志无其气何也○辅氏曰此见丑之有志于学也使其无志于学则闻孟子之言亦漫听之而已必不能如是问之反覆也】壹专一也【辅氏曰此本程子説但其谅以为壹与一字同一动气则动志一动志则动气此为养气者言也若成德者志已坚定则气不能动志末后虽分得好但説一动气则便动志一动志则便动气亦太説得轻了至第二説以为志专一则动气气专一则动志若志专在淫僻则岂不动气气专在喜怒亦岂不动志故蹶者趋者反动其心此却説得好】蹶顚踬也趋走也孟子言志之所向专一则气固从之然气之所在专一则志亦反为之动【语录曰气若并在一处自然引动着志】如人颠踬趋走则气专在是而反动其心焉【语录曰问蹶趋反动其心若是志养得坚定莫须蹶趋亦不能动得否曰蹶趋自是动其心人之奔走如何心不动得曰蹶趋多遇于猝然不可支吾之际所以易动得心曰是○又曰今人奔走而来偶吃一跌其气必逆而心不定是气之能动其心如人于忙急之中理防甚事亦是气未定也○辅氏曰志者心之所之故可言向气则做出来厎便是不可以向言只得下在字如蹶者趋者要如此者是心及其蹶趋则是气也此其察理精矣】所以既持其志而又必无其气也程子曰志动气者什九气动志者什一【或问程子之説曰此言其多少之分也而孟子所以犹有取于勿求于气之云者而不尽善之于此亦可见矣○辅氏曰什九什一所以极言其多与少耳所以如此説者只是要以志为主工夫须多在志上方可故程子又有説曰志动气者多气动志者少虽气亦能动志然亦在持其志而已】
　　敢问夫子恶乎长曰我知言我善养吾浩然之气【恶平声】公孙丑复问孟子之不动心所以异于告子如此者有何所长而能然而孟子又详告之以其故也【语录曰公孙丑既知告子之失而未知孟子之所以得故问焉而孟子告之】知言者尽心知性于凡天下之言无不有以究极其理而识其是非得失之所以然也【辅氏曰尽心知至也知性物格也物格知至则凡天下之事过于吾前者其理皆轩豁呈露无所遁情况言心声也一接乎耳则岂不能究极其理而识其是非得失之所以然邪言有是非得失而所以然者则心也心有蔽陷离穷之病则言有诐淫邪遁之失矣】浩然盛大流行之貎气即所谓体之充者本自浩然失养故馁惟孟子为善养之以复其初也【文集曰浩然之气乃指其本来体而言谓体之充者泛言之耳然亦非外此而别有浩然之气也○辅氏曰盛大言其体流行言其用才怯小则便非气之本体才郁塞则便非气之本用气即天地之气而人之所以充满其身者其本然之体用自是浩然由失其养故馁乏而不充乎体唯孟子善养之故复其初而成浩然也】盖惟知言则有以明夫道义而于天下之事无所疑养气则有以配夫道义而于天下之事无所惧此其所以当大任而不动心也【或问知言养气之説曰孟子之不动心知言以开其前故无所疑养气以培其后故无所慑如智勇之将胜败之形得失之算已判然于胷中而熊虎貅百万之众又皆望其旌麾听其金鼔为之赴汤蹈火有死无二是以千里转战所向无前其视告子之不动心正犹勇夫悍卒初无制胜料敌之谋又无蚍蜉蚁子之援徒恃其勇而挺身以赴敌也其不为人所擒者特幸而已○辅氏曰疑惧二字以应此章第一节疑惑惧等字也道体也义用也言道义以该体用也知言则于道义究极无余一事来则以一理应之夫复何疑之有养气则于道义贴衬得起勇猛果决而不留行夫复何惧之有】告子之学与此正相反其不动心殆亦防然无觉悍然不顾而已尔【辅氏曰孟子能知人言之是非告子乃自以其言为外而不复考孟子善养其气而告子乃以气为末而不知求此所谓正相反也其不动心者不过是硬把定其心冥冥然都无知觉于一切事皆漠然与之扞格而不顾耳亦岂能终不动哉然其所以能不动者亦幸而已】
　　敢问何谓浩然之气曰难言也
　　孟子先言知言而丑先问气者承上文方论志气而言也难言者盖其心所独得而无形声之验有未易以言语形容者【愚谓心所独得谓非人所与知有形有声则有可指之验惟无形声之可验则言语诚有未易形容者矣】故程子曰观此一言则孟子之实有是气可知矣
　　其为气也至大至刚以直养而无害则塞于天地之间至大初无限量至刚不可屈挠盖天地之正气而人得以生者其体本如是也【语录曰问集注于刚字下防句何也曰直字断句则养字全无骨肋只是自反而缩是以直养而无害也至大至刚气之本也以直养而无害是用功处塞乎天地之间乃其效也○又曰气虽有清浊厚薄之不齐然论其本则未尝异也所谓至大至刚者乃气之本体如此○辅氏曰至大初无限量者谓充塞宇宙而无有边表之处穷尽之时也至刚不可屈挠者谓坚劲果决虽金石亦透过举天下万物不能沮抑之也此乃天地之正气而人得以生者人固是禀天地之正气以生然其间亦不能无盛衰之异此但言其盛者耳其体本如是者孟子以至大至刚指言气之本相也初无限量便是盛大不可屈挠便是流行即所谓浩然之气也不言用者举体则足以该之矣】惟其自反而缩则得其所养而又无所作为以害之则其本体不亏而充塞无间矣【语录曰充塞是遍满之意○又曰有一毫不满不足之意则非塞矣○辅氏曰人虽是禀得此气以生然须是所为凡事合义自反而直仰无所愧俯无所怍则乃为得其所养而又无所作为如正忘助长以为之害则是气之体始为无所亏欠而充塞乎天地之中更无有为之间隔者矣】程子曰天人一也更不分别浩然之气乃吾气也养而无害则塞乎天地一为私意所蔽则欿然而馁知其小也【语录曰天地之气无处不到无处不透是他气刚虽金石也透过去人便是禀得这个气无欠阙所以曰天人一也○又曰蔽是遮隔之意气自流通不息一为私意所遮隔则便去不得今且以麤言之如项羽一个意气如此才被汉王数其十罪便觉沮屈去不得也○辅氏曰浩然之气本是天地之正气然天人一理故孟子更不分别直以为己之气也养而无害则全得其本体而塞乎天地若不务集义而所为一有私意遮隔了则便不流行而欿然馁乏不足以充乎身而失其盛大之体也】谢氏曰浩然之气须于心得其正时识取又曰浩然是无亏欠时【辅氏曰心得其正如大学所谓正心无四者之累则心始得其正矣心得其正则气之盛大流行者自可见故人当于此际体认取盛大流行则其气方始无所亏欠也】
　　其为气也配义与道无是馁也【馁奴罪反】
　　配者合而有助之义【语录曰问配字从前只训作合今以助意释之有据否曰非谓配便是助但养得那气充不馁方合得那道义所以説有助之意○又曰如有正将又立个副将以配他乃所以助他○辅氏曰此意本于李先生曰配是衬贴起来朱子谓衬贴二字説配字极亲切盖道义是虚厎物本自单得这气衬贴起来便自张大无所不达今人做事亦有合于道义者若无此气则只是一个衰厎人李先生又曰气与道义一滚出来朱子谓一滚出来説得道理好孟子分明説配义与道不是两物相补贴只是一滚出来故朱子用此意而又就配字説出此句盖已极于精切矣】义者人心之裁制道者天理之自然【语录曰道则是物我公共自然之理义则吾心之能断制者所用以处此理者也○又曰义者人心节制之用道者人事当然之理】馁饥乏而气不充体也【辅氏曰馁如人之不食而饥馁便觉得其体虚乏而不充也】言人能养成此气则其气合乎义道而为之助使其行之勇决无所疑惮若无此气则其一时所为虽未必不出于道义然其体有所不充则亦不免于疑惧而不足以有为矣【或问何以言气之配义与道也曰道体也义用也二者皆理也形而上者也气也者器也形而下者也以本体言之则有是理然后有是气而理之所以行又必因气以为质也以人言之则必明道集义然后能生浩然之气而义与道也又因是气而后得以行焉盖三者虽有上下体用之殊然其浑合而无间也乃如此苟为不知所以养焉而有以害之则理自理气自气其浩然而充者且为慊然之馁矣或略知道义之为贵而欲恃之而有为亦且散漫萧索而不能以自振矣○语录曰谓养成浩然之气以配道义方衬贴得起不然虽有道义其气慑怯安能有为○又曰将这气去助道义方能行得去若平时不养得此气自衰飒了合当做厎事也畏缩不敢去做如朝廷欲去这小人我道理直了有甚怕他不敢动着知他是小人不敢去他只是我这气自如此便是合下无工夫○辅氏曰气合乎道义而为之助便是一滚出来之意】
　　是集义所生者非义袭而取之也行有不慊于心则馁矣我故曰告子未尝知义以其外之也【慊口簟反又口刼反】集义犹言积善盖欲事事皆合于义也【语录曰集义是平时积累工夫○又曰只是件件要合宜自然积得多○又曰只是无一事不求个是而已矣○辅氏曰集谓积集于此不一而足】袭掩取也如齐侯袭莒之袭【语录曰袭如用兵之袭有袭夺之意如掩人不备而攻袭之者谓如才行得一件事合义便将来壮吾气以为浩然之气可以攫拏而来夫是之谓袭○又曰袭如刼寨相似非顺理而行有积习工夫者也○又曰犹曰于一事一行之义勇而为之以袭取其气也】言气虽可以配乎道义而其养之之始乃由事皆合义自反常直是以无所愧怍而此气自然生于中【文集曰此气乃集义而生事皆合义则胷中浩然俯仰无所愧怍矣○语录曰事事都要合道理才有些子不合道理心下便不足才事事合道理便仰不愧俯不怍○辅氏曰气虽可以配道义使之张大无所不达然其养之之始则在乎集义以生之若我之所为事事合义自反而常直则仰无所愧俯无所怍而浩然之气自然生于中也所谓自然生于中一句甚要切説得生字分明】非由只行一事偶合于义便可掩袭于外而得之也【语录曰非谓一事合宜便可掩取其气以归于已也○又曰不是行一二件合义厎事能搏取浩然之气也集义是歳月之功袭取是一朝一夕之事从而掩取终非已有也】慊快也足也【辅氏曰慊是心有所衔之义而此所谓慊者则衔其快与足也】言所行一有不合于义而自反不直则不足于心而其体有所不充矣【辅氏曰气是集众义而生故不可不积若所行一有不合于义则自反便不直自反既不直便自不足于心才有不足于心则气之体便有所不充矣】然则义岂在外哉告子不知此理乃曰仁内义外而不复以义为事则必不能集义以生浩然之气矣【文集曰告子之病盖不知心之慊处即是义之所安其不慊处即是不合于义故直以义为外而不求○辅氏曰所行一有不合于义则自反便不直心之理便不足气之体便不充则义之不在外也明矣今告子乃曰仁内也非外也义外也非内也直是将义屏除去更不复以为事只就心上理防则是全然不知此理矣浩然之气将何自而能生哉】上文不得于言勿求于心即外义之意【语录曰问外义之意盖告子外之而不求非欲求之于外也曰告子直是将义屏除去只就心上理防○辅氏曰告子谓言有所不得于义则当舍置其所言而别更为説若言有所不得而反求于心则是因言之失而自累其心平居唯动着他心故虽义亦以为在外而不敢认为己有此即外义之意也】详见告子上篇
　　必有事焉而勿正心勿忘勿助长也无若宋人然宋人有闵其苖之不长而揠之者芒芒然归谓其人曰今日病矣予助苗长矣其子趋而往视之苗则槁矣天下之不助苗长者寡矣以为无益而舍之者不耘苗者也助之长者揠苖者也非徒无益而又害之【长上声揠乌八反舍上声】必有事焉而勿正赵氏程子以七字为句近世或并下文心字读之者亦通必有事焉有所事也【语录曰有所事只是集义也○黄氏曰犹言必有所作为】如有事于颛臾之有事【文集曰如言有事于颛臾之非是用力之地乃言须当用力也】正预期也【文集曰正者等待期望之意○语录曰正则有所待盖必之之意古人言正字皆谓必也】春秋传曰战不正胜是也【语录曰公羊传云师不正反战不正胜此正字与孟子説正心之正一般彼言师出不可必期其反战不可必期其胜也】如作正心义亦同此与大学之所谓正心者语意自不同也【辅氏曰正谓预期也勿正谓勿预期也勿正心谓勿以其心预期之也若大学之所谓正心则谓无忿恐惧好乐忧患四者之累而心体自得其正耳其语意固不同也】此言养气者必以集义为事而勿预期其效其或未充则但当勿忘其所有事而不可作为以助其长乃集义养气之节度也【语录曰勿正者勿待也勿忘者勿忘其以集义为事也助长者是待之不得而拔之使长也言人能集义以养其浩然之气故事物之来自有以应之不可萌期待之心少闲待之不得则必出于私意有所作为而逆其天理矣是助之长也○又曰集义是养气之丹头必有事是集义之大法言必有事者是养气之法度也○又曰是集义中小节目不要等待不要催促○辅氏曰必有事焉者谓必以集义为事也勿预期其效者谓勿正也勿忘谓虽以集义为事或心生而未熟或集义而未多气虽生而未至于充盛则但当勿忘其所集义之事也勿助长谓不可用意作为以助气之长也夫养气固在于集义然其所以集义之节度则又当如是也】闵忧也揠拔也芒芒无知之貎其人家人也病疲倦也舍之不耘者忘其所有事揠而助之长者正之不得而妄有作为者也然不耘则失养而已揠则反以害之无是二者则气得其养而无所害矣【辅氏曰舍之而不耘者是忘其集义之事者也助之长者是预期之而不得乃妄意作为以助气之长者也然忘其集义之事则气失其养不能生而已至于妄有作为以助气之长则气反被害将如苖之槁死而后已也苟集义而不忘其所事则气得其养勿正而不妄作为则气无所害如此则日引月长而充塞天地之体沛然流行之用将不期然而然矣夫其所谓揠则反以害之者正指告子而言也盖告子不能集义而欲彊制其心则必不能免于正助之病其于所谓浩然者盖不惟不善飬而又反害之矣】如告子不能集义而欲彊制其心则必不能免于正助之病其于所谓浩然者盖不惟不善养而又反害之矣【语录曰养气一章在不动心不动心在勇勇在气气在集义勿忘勿助长又是那集义厎节度若告子则更不理防言之得失事之是非气之有平不平只是硬制压那心使不动恰如説打硬修行一般○愚谓告子之事虽不可详考然即其以义为外而彊制其心与人辩论则自执已私屡变其説展转求胜即其狭陋蔽固有害于盛大流行之体亦已多矣】
　　何谓知言曰诐辞知其所蔽淫辞知其所陷邪辞知其所离遁辞知其所穷生于其心害于其政于其政害于其事圣人复起必从吾言矣【诐彼反复扶又反】
　　此公孙丑复问而孟子答之也诐偏陂也【语录曰诐是説得一边长一边短○又曰凡从皮皆是一边意如跛是脚一长一短坡是山一边斜○又曰如杨氏为我墨氏兼爱各只见一边】放荡也【语录曰淫者説得周遮浩瀚○辅氏曰放荡谓无检説得渐次夸张泛滥去】邪邪僻也【辅氏曰邪僻谓不正説得一句防邪乖僻去】遁逃避也【语录曰遁如墨者夷之他説爱无差等却又説施由亲始杨朱不肯拔一毛以利天下又遁处却説天下非拔一毛所能利若人人不拔一毛则天下利矣如佛氏他本无父母却説父母经这是他遁了○辅氏曰逃避谓走闪説得皆成回互走作去】四者相因言之病也【辅氏曰偏陂则必放荡放荡则必邪僻邪僻则必逃避四者相因皆言之病也言形于外故以病言】蔽遮隔也【语录曰心有所蔽只见一边不见一边】陷沉溺也【语录曰陷是身溺在那里如陷溺于水只见水而不见岸了】离叛去也【辅氏曰叛去谓其心与正理违叛愈去愈逺】穷困屈也【辅氏曰困屈谓其心于理有不通而困踬郁屈】四者亦相因则心之失也【语录曰问四者相因之説曰诐辞初间只是偏了所以偏者止縁他蔽了一边如被有物隔了只见一边初间是如此后来只管陷入里面去渐只管説得阔了支蔓淫溢才恁地防入深了于是一向背却正路遂与正路相离了既离去了正路他那物事不成物事毕竟用不得其説必至于穷为是他説穷了又为一説以自遁○又曰有则四者俱有其序自如此○辅氏曰遮隔则必沈溺沈溺则必叛去叛去则必困屈四者亦相因则心之失也心存于中故以失言】人之有言皆本于心其心明乎正理而无蔽然后其言平正通达而无病苟为不然则必有是四者之病矣【辅氏曰此又言言之四病与心之四失表里又相因也言心声也故曰人之有言皆本于心蔽则心之初失也其心明乎正理而无蔽则陷离穷之三失皆无之矣○永嘉陈氏曰辞之偏诐者由其心之蔽于理辞之淫放者由其心之陷于欲辞之邪僻者由其心之离于道辞之逃遁者由其心之穷屈于义理也】即其言之病而知其心之失又知其害于政事之决然而不可易者如此非心通于道而无疑于天下之理其孰能之【辅氏曰此言孟子之所以能知言也因其言之病而知其心之失是即其用而知其体也又知其害于政事之决然而不可易者如此是据其始而知其终也非心与理一其于天下之事如烛照数计略无所疑者何能如是哉不然则知其用者或不知其体见其始者或不见其终者有矣】彼告子者不得于言而不肯求之于心至为义外之説则自不免于四者之病其何以知天下之言而无所疑哉【辅氏曰此言告子之学离本末隳内外而不足以知夫道之实也既不能知天下之言而无所疑则所谓不动心殆亦防然不觉悍然不顾而已矣】程子曰心通乎道然后能辨是非如持权衡以较轻重孟子所谓知言是也又曰孟子知言正如人在堂上方能辨堂下人曲若犹未免杂于堂下众人之中则不能辨决矣【语录曰程子只言髙如众人了便见得众人与人一般低立在堂下如何辨得人长短○问所谓在堂上者莫只是喻那心通于道者否曰此只是言见识髙似他方能辨他是非得失若见识与他一般如何解辨得他○辅氏曰心通乎道谓心与理一则其于天下是非得失真如持权衡于此而轻重分毫之不差盖不待求而知思而得也至于见识不超出于众人之上则亦安能辨众人之曲直邪非亲到孟子地位则何能以是言之哉】
　　宰我子贡善为説辞冉牛闵子顔渊善言德行孔子兼之曰我于辞命则不能也然则夫子既圣矣乎【行去声】此一节林氏以为皆公孙丑之问是也【林氏名之竒三山人○辅氏曰林氏之説当矣先儒皆有所不及者盖惑于两夫子字而然今以此夫子字为指孟子而言下叚夫子字为指孔子而言然后明白无疑也】説辞言语也德行得于心而见于行事者也三子善言德行者身有之故言之亲切而有味也【辅氏曰大凡非得于心体于身而貎言之其支离蔓衍离真失正者固不足论政使偶合于理则亦轻虚浮浅既无沈着痛快之意又无含蓄有余之味不堪咀嚼不堪涵泳必矣惟冉闵顔三子者心得之身体之所以言之亲切而有味可以涵泳而咀嚼兹其所以为善也】公孙丑言数子各有所长而孔子兼之然犹自谓不能于辞命今孟子乃自谓我能知言又善养气则是兼言语德行而有之【辅氏曰知言则在我在人一也知其如此则于言语辞命何患其不能哉至于气则必将见于行事况此章本为当大事不动心而言则夫养气岂非德行乎】然则岂不既圣矣乎此夫子指孟子也○程子曰孔子自谓不能于辞命者欲使学者务本而已【辅氏曰辞命在圣人岂有不能所以如此説者正欲教学者务本耳与论语所谓文莫吾犹人也躬行君子则吾未之有得同意】
　　曰恶是何言也昔者子贡问于孔子曰夫子圣矣乎孔子曰圣则吾不能我学不厌而教不倦也子贡曰学不厌智也教不倦仁也仁且智夫子既圣矣夫圣孔子不居是何言也【恶平声夫圣之夫音扶】
　　恶惊叹辞也昔者以下孟子不敢当丑之言而引孔子子贡问答之辞以告之也此夫子指孔子也学不厌者智之所以自明教不倦者仁之所以及物再言是何言也以深拒之
　　昔者窃闻之子夏子游子张皆有圣人之一体冉牛闵子顔渊则具体而微敢问所安
　　此一节林氏亦以为皆公孙丑之问是也一体犹一肢也具体而微谓有其全体但未广大耳【或问六子之不同曰圣人之道大而能博门弟子不能徧观而尽识也故学焉而各得其性之所近如游夏得其文学子张得其威仪皆一体也惟冉牛闵子顔渊气质不偏理义完具故其黙而识之不言而信者独能具有圣人之全体但犹役于思勉滞于形迹未若圣人之大而化之无复限量之可言故以为具体而微尔○辅氏曰孟子谓人之有是四体则一体犹一肢具体谓得其全体者宜也夫游夏以文学名子张以髙明称是固各得圣人之一体矣至于冉闵顔子之德行则具有圣人之全体但养之未至充之未全故未极于广大耳使其极于广大则是固圣人天地之德也然此论亦未得为精细盖冉闵顔子虽皆以德行称然恐冉闵二子之所至终未及于顔子也至顔子之亚圣则与圣人相去特一间耳】安处也公孙丑复问孟子既不敢比孔子则于此数子欲何所处也
　　曰姑舍是【舍上声】
　　孟子言且置是者不欲以数子所至者自处也【陵阳李氏问如集注之説则孟子犹有不足于顔子欤天台潘氏曰孟子之志愿学孔子是诚有不足于顔子者盖非不足于顔子以顔子不幸短命而未至于圣人之域耳前辈云才逊第一等事与别人做便是自自弃盖古人之志大率如此然立志之后要须力行以酬其志不可徒有此志也○愚谓学未至于圣人孟子之心终未慊也观下文乃所愿学孔子则可见矣】
　　曰伯夷伊尹何如曰不同道非其君不事非其民不使治则进乱则退伯夷也何事非君何使非民治亦进乱亦进伊尹也可以仕则仕可以止则止可以乆则乆可以速则速孔子也皆古圣人也吾未能有行焉乃所愿则学孔子也【治去声】
　　伯夷孤竹君之长子兄弟逊国避纣隐居闻文王之德而归之及武王伐纣去而饿死伊尹有莘之处士汤聘而用之使之就桀桀不能用复归于汤如是者五乃相汤而伐桀也三圣人事详见此篇之末及万章下篇
　　伯夷伊尹于孔子若是班乎曰否自有生民以来未有孔子也
　　班齐等之貎公孙丑问而孟子答之以不同也【辅氏曰自生民以来未有孔子则伯夷伊尹固不得与之齐等矣】
　　曰然则有同与曰有得百里之地而君之皆能以朝诸侯有天下行一不义杀一不辜而得天下皆不为也是则同【与平声朝音潮】
　　有言有同也以百里而王天下德之盛也行一不义杀一不辜而得天下有所不为心之正也圣人之所以为圣人其本根节目之大者惟在于此【蔡氏曰此见孟子心通乎圣而羣圣人之心所以不约而同者惟在于此故集注以为根本节目之大者○辅氏曰得百里之地而君之皆能以朝诸侯有天下非德之盛何以及此此即所谓本根之大者也行一不义杀一不辜而得天下不为非心得其正而不为外物所动者何以及此此即所谓节目之大者也本根之大不立固无以为节目之正节目之大不正则所谓本根者又岂能至于若是之盛哉】于此不同则亦不足以为圣人矣
　　曰敢问其所以异曰宰我子贡有若智足以知圣人污不至阿其所好【污音蛙好去声】
　　污下也【语录曰污是污下不平处或当时方言未可知当属上文读】三子智足以知夫子之道假使污下必不阿私所好而空誉之明其言之可信也【辅氏曰智足以知圣人则其智识髙明矣阿私所好而空誉之则其识趣污下矣髙明与污下正相反髙明则必不至污下矣反覆极言之以明三子之言必可信耳】
　　宰我曰以予观于夫子贤于尧舜逺矣
　　程子曰语圣则不异事功则有异夫子贤于尧舜语事功也盖尧舜治天下夫子又推其道以垂教万世尧舜之道非得孔子则后世亦何所据哉【辅氏曰语圣则不异以其德言也事功则有异就其所为事与成功而言也尧舜治天下夫子又推其道以垂教万世此言事功久近之不同也尧舜之道非得孔子则后世亦何所据哉此言事功始终成就之不同也○永嘉陈氏曰衣于斯食于斯寝且处于斯终身由而不自知夫子之功所以与天长地乆虽尧舜不能与也○又曰当时若无孔子今人连尧舜也不识】
　　子贡曰见其礼而知其政闻其乐而知其德由百世之后等百世之王莫之能违也自生民以来未有夫子也言大凡见人之礼则可以知其政闻人之乐则可以知其德【辅氏曰礼者政之本也见人之礼则知其政者遡其末而知其本也乐者德之也闻人之乐而知其德者因其而知其蕴也大凡者泛言其理实如是也】是以我从百世之后差等百世之王无有能遁其情者而见其皆莫若夫子之盛也【辅氏曰惟其理之如是故我从百世之后以是等差百世之王其政之优劣德之髙下莫不尽见无有一人能遁其情而见其皆莫若夫子也】
　　有若曰岂惟民哉麒麟之于走兽鳯凰之于飞鸟太山之于丘垤河海之于行潦也圣人之于民亦也出于其拔乎其萃自生民以来未有盛于孔子也【垤大结反潦音老】
　　麒麟毛虫之长【愚案牝曰麒牡曰麟身牛尾一角不践生草】鳯凰羽虫之长【愚案雄曰鳯雌曰凰状如五色而文】垤蚁封也行潦道上无源之水也出髙出也拔特起也萃聚也言自古圣人固皆异于众人然未有如孔子之尤盛者也【愚谓三子所论皆以事功言但宰我之所言者帝也子贡之所言者王也有若之所言者圣也此其为不同耳】○程子曰孟子此章扩前圣所未学者所宜濳心而玩索也【辅氏曰学者须是潜心玩索庶防有得于心若泛然读过则亦何能有益哉】
　　○孟子曰以力假仁者霸霸必有大国以德行仁者王王不待大汤以七十里文王以百里
　　力谓土地甲兵之力假仁者本无是心而借其事以为功者也霸若齐桓晋文是也【辅氏曰力如今人之言事力也盖生于己之所有而霸者之所有其大者则土地甲兵也假仁者谓己本无是仁心徒以其土地甲兵之力而借夫仁之一二事以图彊霸之功如齐桓晋文也五霸独以桓文言者举其盛者也夫假仁者固不足道然有土地甲兵之力而不借仁以行之则虽霸者之功亦无由可致矣】以德行仁则自吾之得于心者推之无适而非仁也【辅氏曰德谓得于己而不失者也仁则性之所固有也自吾之得于己者推而行之则唯吾之所为生杀予夺阖辟敛散自然无所往而非仁矣】
　　以力服人者非心服也力不赡也以德服人者中心恱而诚服也如七十子之服孔子也诗云自西自东自南自北无思不服此之谓也
　　赡足也诗大雅文王有声之篇王霸之心诚伪不同故人所以应之者其不同亦如此【辅氏曰以力假仁者伪也假而行之终非己有非伪而何以德行仁者诚也所谓诚者成已者也已以伪感人以伪应己以诚感人以诚应如形声影响之相随盖不容于有异也】○邹氏曰以力服人者有意于服人而人不敢不服以德服人者无意于服人而人不能不服从古以来论王霸者多矣未有若此章之深切而着明也【邹氏名浩毗陵人○辅氏曰邹氏以有意无意释力与德字最为简要然其所谓无意者非如木石之无意者无期必之私意耳若夫正心修身之道则自有不可已者至谓自古论王霸未有如是之深切着明者亦为得之其视董子羙玊碔砆之喻荀子隆礼尊贤重法爱民与夫曰粹曰驳诸説皆为优矣】
　　○孟子曰仁则荣不仁则辱今恶辱而居不仁是犹恶湿而居下也【恶去声下同】
　　好荣恶辱人之常情然徒恶之而不去其得之之道不能免也【辅氏曰本天理者常安荣徇人欲者常危辱固天理之自然也好荣而恶辱亦人情之同然也然心为之宰则以其情而顺其理好荣而居仁恶辱而不居不仁者是也心苟不宰则肆其情而咈其理好荣而不居仁恶辱而居不仁者是也夫恶辱而居不仁其为得失是非甚易见也而情性之不治者每陷焉而不自知故以恶湿而居下者晓之夫恶湿而居下此又易见之甚而人未有不知避者故以是晓之而欲其省觉也夫恶辱者义之端也居不仁者不仁不智者之所为也不仁则不足以安其守不智则不足以决其行故徒知恶辱而终不能免辱也】
　　如恶之莫如贵德而尊士贤者在位能者在职国家闲暇及是时明其政刑虽大国必畏之矣【闲音闲】
　　此因其恶辱之情而进之以彊仁之事也【辅氐曰彊仁者勇者之仁勉彊于行仁者也所谓　安行利行之事亦自此而造耳】贵德犹尚德也士则指其人而言之贤有德者使之在位则足以正君而善俗能有才者使之在职则足以修政而立事国家闲暇可以有为之时也详味及字则惟日不足之意可见矣【辅氏曰春秋传曰及犹汲汲也及我欲之详味此意则惟日不足之意可见矣】
　　诗云迨天之未隂雨彻彼桑土绸缪牖戸今此下民或敢侮予孔子曰为此诗者其知道乎能治其国家谁敢侮之【彻直列反土音杜绸音稠缪武彪反】
　　诗豳风鸱鸮之篇周公之所作也迨及也彻取也桑土桑根之皮也绸缪纒緜补葺也牖戸巢之通气出入处也予鸟自谓也言我之备患详密如此今此在下之人或敢有侮予者乎【诗传曰托为鸟言我及天未隂雨之时而往取桑根以纒緜巢之隙穴使之坚固以备隂雨之患则此下土之民谁敢有侮予者】周公以鸟之为巢如此比君之为国亦当思患而预防之孔子读而賛之以为知道也【辅氏曰鸱鸮之诗则周公所作所谓安仁者之事而非彊仁者之所能也故孔子读之以为知道知道则仁矣详味思患预防之义则仁之理亦自可识非是心之存者能之乎○真氏曰孟子引鸱鸮之诗以为彼羽毛微而能于未雨之时豫为之备若此今国家闲暇不能修明政刑顾乃翫细娱而忘大患可乎昔人有言燕雀处堂母子相安自以为乐也突如栋焚而母子恬然不知祸之将及是燕雀之智不及鸱鸮逺矣为国者必能忧勤兢畏以图安而不为般乐怠傲以自祸庶防免于燕雀之讥乎】
　　今国家闲暇及是时般乐怠敖是自求祸也【般音盘乐音洛敖音傲】
　　言其縦欲偷安亦惟日不足也【辅氏曰縦欲则无縁得当乎理偷安则是私心之所为其为不仁甚矣】
　　祸福无不自己求之者
　　结上文之意
　　诗云永言配命自求多福太甲曰天作孽犹可违自作孽不可活此之谓也【孽鱼列反】
　　诗大雅文王之篇永长也言犹念也配合也命天命也此言福之自己求者太甲商书篇名孽祸也违避也活生也书作逭逭犹缓也此言祸之自己求者
　　○孟子曰尊贤使能俊杰在位则天下之士皆恱而愿立于其朝矣【朝音潮】
　　俊杰才德之异于众者
　　市防而不征法而不防则天下之商皆恱而愿藏于其市矣
　　防市宅也张子曰或赋其市地之防而不征其货或治之以市官之法而不赋其防盖逐末者多则防以抑之少则不必防也【语录曰市防而不征谓使居市之防者各出防赋若干如今人赁铺面相似更不征税其所货之物法而不防则但治之以市官之法而已虽防赋亦不取之也问古之为市者以其所有易其所无者有司者治之耳此是周礼市官之法否曰然如汉之狱市之皆是古之遗制盖自有一个所在以为市其中自有许多事○问此市在何处曰此都邑之市人君国都如井田様画为九区面朝背市左祖右社中间一区则君之宫室宫室前一区为外朝凡朝防藏库之属皆在焉后一区为市市四面有门毎日市门开则商贾百物皆入焉赋其防者谓收其市地钱盖逐末者多则赋其防以抑之少则不防但治以市官之法所以招徕之也市官之法如周礼司市平物价治争讼讥察异服异言之市中惟民乃得入凡公卿大夫有爵位者及士者皆不得入入则有罚左右各三区皆民所居而外朝一区左则宗庙右则社稷在焉此国君都邑规模之大槩○辅氏曰此虽是张子以意度言之然观孟子所论征商自此贱丈夫始之説则知先王之政必是如此】
　　闗讥而不征则天下之旅皆恱而愿出于其路矣解见前篇
　　耕者助而不税则天下之农皆恱而愿耕于其野矣但使出力以助耕公田而不税其私田也【辅氏曰助而不税则是用助法而不用贡法周之彻法通用二者】
　　防无夫里之布则天下之民皆恱而愿为之氓矣【氓音盲】周礼宅不毛者有里布民无职事者出夫家之征郑氏谓宅不种桑麻者罚之使出一里二十五家之布民无常业者罚之使出一夫百之税一家力役之征也【语录曰问一里二十五家之布曰亦不可考又问民无常业者罚之如何罚得恁地重曰后世之法与此正相反农民赋税丁钱却重而游手浮浪之民泰然都不管他○辅氏曰先王之政宅不种桑麻与闲民无职事者上之人皆有法以抑之此所以当其盛时民皆着业而无游手与甚贫困者所谓穷民不过鳏寡独四者而已】今战国时一切取之市宅之民已赋其防又令出此夫里之布非先王之法也【辅氏曰此则是末流之害縦人欲而灭天理者之所为也斯民何其不幸哉】氓民也
　　信能行此五者则邻国之民仰之若父母矣率其子弟攻其父母自生民以来未有能济者也如此则无敌于天下无敌于天下者天吏也然而不王者未之有也吕氏曰奉行天命谓之天吏废兴存亡惟天所命不敢不从若汤武是也【辅氏曰奉行天命则谓之天之吏废兴存亡惟天所命不敢不从者如栽培倾覆推亡固存者是也若汤武者汤武以征伐得天下其迹着故也要之圣人得位者皆能为之故曰无敌于天下者天吏也】○此章言能行王政则冦戎为父子不行王政则赤子为仇雠【辅氏曰所以极言行王政与不行者之得失使后之人君知所警励也】
　　○孟子曰人皆有不忍人之心
　　天地以生物为心而所生之物因各得夫天地生物之心以为心所以人皆有不忍人之心也【语录曰天地以生物为心譬如饭甑蒸饭从里面蒸上到上面又下来只管在里面滚便蒸得熟天地即是包得许多气在这里无出处滚一畨便生一畨物他别无可勾当只得生物不似得人便有许多应接所谓为心者如云天命岂是谆谆然命之所谓为心亦岂切切然做似磨子相似只是防磨出这物事○又曰天包着地别无所作为只知生物而已亘古亘今生生不穷人物则得此生物之心以为心所以个个肖他本不须説以生物为心縁做个语句难故着个以生物为心○又曰天地生物自是温暖和煦这个便是仁所以人物得之无不有慈爱恻怛之心○又曰无天地生物之心则没这身才有这血气之身便具天地生物之心矣○真氏曰天地造物无他作为惟以生物为事观夫春夏秋冬徃古来今生意周流何尝一息间断天地之心于此可见万物之生既从天地生意中出故物物皆具此理何况人为最灵宜乎皆有不忍人之心也】
　　先王有不忍人之心斯有不忍人之政矣以不忍人之心行不忍人之政治天下可运之掌上
　　言众人虽有不忍人之心然物欲害之存焉者寡故不能察识而推之政事之间惟圣人全体此心随感而应故其所行无非不忍人之政也【辅氏曰孟子言先王如此则便见得众人不能如此集注又明众人之所以不能然之故与夫先王之所以能然之由使学者得以致知而力行也夫人皆有是不忍人之心惟学然后能知之众人是指不知学者故言物欲害之存焉者寡所以不能察其端绪而推广之于政事之间先王则指圣人也圣人更不言察识推广之事但言全体此心随感而应故其所行无非不忍人之政也此亦可见圣人之忠恕夫以不忍人之心行不忍人之政则体用兼备而天下虽大皆在吾性分之中治之固为近且易耳○真氏曰人有是心而私欲间断故不能达之于用惟圣人全体本心私欲不杂故有此仁心便有此仁政自然流出更无壅遏天下虽大运以此心而有余矣】
　　所以谓人皆有不忍人之心者今人乍见孺子将入于井皆有怵惕恻隐之心非所以内交于孺子之父母也非所以要誉于乡党朋友也非恶其声而然也【怵音黜内读为纳要平声恶去声下同】
　　乍犹忽也怵惊动貎恻伤之切也隐痛之深也此即所谓不忍人之心也【语录曰恻是初头子隐是痛○辅氏曰怵然惕然皆是其心惊惧而念起之意縁其卒乍而见故其心有所惊惧而动也恻伤之切者谓伤之切于己也隐痛之深者谓痛之发于理也始也怵中也隐痛自浅而深也此皆所以名状不忍人之心亦可谓善于形容者矣○蔡氏曰恻者伤其失仁于外也隐者痛其失仁而不忍于中也】内结要求声名也【语录曰是恶其被不救之名】言乍见之时便有此心随见而发非由此三者而然也【语录曰方其乍见时也着手脚不得纵有许多私意未暇思量到但更迟霎时则了不得也】程子曰满腔子是恻隐之心【文集曰腔子犹言躯殻耳满腔子只是言充塞周徧本来如此○又曰此是就人身上指出理充塞处最是亲切若于此见得即万物一体更无内外之别若见不得却去腔子外寻即莾莾荡荡无交渉矣○语录曰腔子只是此心内虚处○又曰满腔子是只在这躯殻里腔子乃洛中俗语○又曰只是满这躯殻都是恻隐之心才触着便是这个物事出来大感则大应小感则小应恰似大叚痛伤固是痛只如针子略挑些血出也便痛故日用所当应接更无些少间隔痒疴疾痛莫不相闗才是有些少不通处便是被些私意隔了○又曰腔子身里也言满身里皆恻隐之心在腔子里亦只云心在身里问心所发处不一便説恻隐如何曰恻隐之心浑身皆是无处不发如见赤子有恻隐之心见一蚁子亦岂无此心○陵阳李氏谓腔子指人身言之天地之间充塞上下浑然生物之意无有空处人得此以为心则亦四体百骸充塞遍满无非此恻隐之心触处即是无有欠阙也黄氏曰极是】谢氏曰人须是识其真心方乍见孺子入井之时其心怵乃眞心也非思而得非勉而中天理之自然也内交要誉恶其声而然即人欲之私矣【辅氏曰谢氏要人识得此个真心学者先识得此心然后有进歩处非思而得非勉而中所以言天理自然之妙内交要誉恶其声而然所以言人欲造作之私○真氏曰孺子未有所知而将入于井乍见之者无闲贤愚皆有恻怛伤痛之心方其此心骤发之时非欲以此纳交非欲以此干誉又非以避不仁之名也仓猝之间无安排无矫饰而天机自动此所谓真心也】
　　由是观之无恻隐之心非人也无羞恶之心非人也无辞让之心非人也无是非之心非人也【恶去声下同】
　　羞耻己之不善也恶憎人之不善也辞解使去己也让推以与人也是知其善而以为是也非知其恶而以为非也【语录曰四端八个字毎字是一意恻是方恻然有此念起隐是恻然之后隐痛比恻为深羞者羞己之恶恶者恶人之恶辞者辞已之物让者让与他人是非自是两様分明但仁是总名若説仁义便如隂阳若説四端便如四时若分四端八字便如八节○蔡氏曰羞者以其非义而耻之于内也恶者以其非义而憎之于外也辞者以其非礼而不受于已也让者以其非礼而还之于人也是者以其善之未分而是之也非者以其恶之未分而非之也○又曰每端两字有内外人已之分惟是非一端则两字皆在内而照乎外盖仁义礼皆在内而外接乎物惟智则独在内而外照乎物也】人之所以为心不外乎是四者故因论恻隐而悉数之言人若无此则不得谓之人所以明其必有也【黄氏曰虐狠鸷伤人害物则无复恻隐之心矣顽钝嗜利寡亷鲜耻则无复羞恶之心矣骄淫矜夸傲很凌物则无复辞让之心矣背善趋恶舍正习邪则无复是非之心矣如此则虽具人之形以生亦何以异于禽兽哉○辅氏曰人之所以为心虽不外是四者然仁则又贯乎三者之中故此因论恻隐而悉数之也至于言人若无此心则非人也者所以明其必有而使人知反求之于己也○真氏曰孟子始言恻隐之心至此则兼羞恶辞逊是非而言者盖仁为众善之长有恻隐则三者从之矣恻隐不存则三者亦何有哉○又曰赋形为人孰无此心苟无此心则非人矣然所谓无者岂其固然哉私欲蔽塞而失其本真耳】
　　恻隐之心仁之端也羞恶之心义之端也辞让之心礼之端也是非之心智之端也
　　恻隐羞恶辞让是非情也仁义礼智性也【文集曰性非有物只是一个道理之在我者耳仁则是个温和慈爱厎道理义则是个断制裁割厎道理礼则是个恭敬撙节厎道理智则是个分别是非厎道理凡此四者具于人心乃是性之本体方其未漠然无形象之可见及其而为用则仁者为恻隐义者为羞恶礼者为辞逊智者为是非随事见各有苖脉不相殽乱所谓情也】心统性情者也【文集曰性为体情为用而心则贯之○语录曰性是理之总名仁义礼智皆性中一理之名恻隐羞恶是非辞逊是情之所发之名其端所甚微皆从此心出来性不是别有一个物在心里此心具此性情○又曰性情与心固是一理然命之以心却似包着这性情在里面○又曰性是静情是动心则兼动静而言或指体或指用随人所防○又曰统犹兼也○又曰性者心之理情者心之用心者性情之主○又曰性对情言心对性情言合如此是性动处是情主宰是心大抵心与性似一而二似二而一此处最当体认○又曰性情皆出于心故心能统之统如统兵之统言有以主之也○又曰统是主宰如统百万军心是浑然厎物性是有此理情是动处○又曰心主宰之谓也动静皆主宰非是静时无所用及至动时方有主宰也言主宰则混然体统自在其中心统摄性情非儱侗与性情为一物而不分别也○又曰心之全体湛然虚明万理具足无一毫私欲之间其流行该徧贯乎动静而妙用又无不在焉故以其未而全体者言之则性也以其已而妙用者言之则情也然心统性情只就浑沦一物之中指其已未而为言尔非是性是一个地头情又是一个地头如此悬隔也○又曰仁义礼智是心统性恻隐羞恶辞逊是非是心统情○黄氏曰统字兼两义有训总字者有训主字者非性情之外别有心只是总性情而谓之心心虽便是性情然又能为性情之主宰故兼此两义而谓之统也○陈氏曰恻隐羞恶等以情言仁义等以性言必又言心在其中者所以统性情而为之主也】端绪也因其情之而性之本然可得而见犹有物在中而绪见于外也【文集曰谓之端者犹有物在中而不可见必因其端绪见于外然后可得而寻也○辅氏曰绪谓头绪也因恻隐羞恶辞逊是非之情而仁义礼智本然之性可得而见譬犹有物在中而其头绪见于外也○陈氏曰四端之説是就外面可见厎以验其中之所有惟是里面有是四者之体故四者端绪自然见于外○又曰四者端绪日用间常常见只是人防理不明故茫然不知得○蔡氏曰性不可见以其初之端绪而见其性之本然○永嘉陈氏曰端者端倪也物之绪也譬之茧丝外有一条绪便知得内有一丝若其无丝在内则绪何由而见于外】
　　人之有是四端也犹其有四体也有是四端而自谓不能者自贼者也谓其君不能者贼其君者也
　　四体四支人之所必有者也自谓不能者物欲蔽之耳【辅氏曰人所必有应上明其必有之説物欲蔽之应上物欲害之之説】
　　凡有四端于我者知皆扩而充之矣若火之始然泉之始达苟能充之足以保四海苟不充之不足以事父母【扩音廓】
　　扩推广之意充满也【语录曰扩是胀开充是放满○又曰推是从这里推将去如老吾老以及人之老幼吾幼以及人之幻到得充则填得来满了如注水相似推是注下水去充则注得这一器满了盖仁义之性本自充塞天地若自家不能扩充则无縁得这个殻子满只是个空殻子】四端在我随处见知皆即此推广而充满其本然之量则其日新又新将有不能自己者矣【语录曰此四者皆我所固有其初时毫毛如也及推广将去充满其量则广大无穷○又曰此心之量本足以包括天地兼利万物只是人自不能充满其量所以推不去或能推之于一家而不能推之于一国或能推之于一国而不足以治天下此皆是未足以尽其本然之量○又曰日新又新常常如此无间断也】能由此而遂充之则四海虽逺亦吾度内无难保者不能充之则虽事之至近而不能矣【愚谓足以保四海极其逺而言之也不足以保妻子极其近而言之也】○此章所论人之性情心之体用本然全具而各有条理如此学者于此反求黙识而扩充之则天之所以与我者可以无不尽矣【黄氏曰仁义礼智心之体也恻隐羞恶辞逊是非心之用也人禀五行之气以生有是气则必有是理仁义礼智者木火金水之理也有是体则必有是用恻隐羞恶辞逊是非者仁义礼智之用也莫不有是气则莫不有是理莫不有是体则莫不有是用此天之所以予我而人之所以为人者也天下之人饥食而渇饮趋利而避害则知之矣至于天之予我而人之所以为人者乃反不知焉何哉孟子悯斯人之愚而莫之觉也既啓以孺子入井之端又告之以火然泉达之始知是理而充之则足以保四海不充之则不足以事父母充不充之间而功用之辽絶乃如此其教人之意亦切矣○辅氏曰反求黙识者格物致知穷理之事也扩充之者诚意正心力行之事也既能穷理又能力行则天之所以予我仁义礼智之性可以各各充满其量而无遗憾矣前言日新又新将有不能自己所以言其推广之意于其始也此言天之所与我者可以无不尽矣所以言充广于其后之意也】○程子曰人皆有是心惟君子为能扩而充之不能然者皆自弃也然其充与不充亦在我而已矣【辅氏曰程子之説乃为仁由己之意熟玩之自有以啓人进德之诚】又曰四端不言信者既有诚心为四端则信在其中矣【语录曰信是诚实此四者实有是仁实有是义与礼智皆然○黄氏曰仁义礼智莫非实理之所为故四端不言信而信在其中矣○永嘉陈氏曰信者实有此者也四端不得信则不成四端】愚案四端之信犹五行之土无定位无成名无専气而水火金木无不待是以生者故土于四行无不在于四时则寄王焉其理亦犹是也【语录曰如五行之有土非土则不足以载四者又如土于四时各寄王十八日或谓王于戊己然季夏乃土之本宫故尤王于夏末月令载中央土者以此故也○永嘉陈氏曰五行无土位位在四象之中五常无信位位在四端之中】
　　【○】孟子曰矢人岂不仁于函人哉矢人唯恐不伤人函人唯恐伤人巫匠亦然故术不可不慎也【函音含】
　　函甲也【愚谓函之为义取其能包里人身】恻隐之心人皆有之是矢人之心本非不如函人之仁也巫者为人祈祝利人之生匠者作为棺椁利人之死
　　孔子曰里仁为羙择不处仁焉得智夫仁天之尊爵也人之安宅也莫之御而不仁是不智也【焉于防反夫音扶】里有仁厚之俗者犹以为羙人择所以自处而不于仁安得为智乎此孔子之言也仁义礼智皆天所与之良贵而仁者天地生物之心得之最先而兼统四者所谓元者善之长也故曰尊爵【语录曰问如何是得之最先曰人先得那生厎道理所谓心生道也有是心斯具是形以生也○又曰元亨利贞皆是善而元则为善之长亨利贞皆是那里来仁义礼智亦皆善也而仁则为万善之首义礼智皆从这里出○辅氏曰五性皆是天之赋与于人者故曰良贵谓天所予我自然之贵也贵字正对爵字而言】在人则为本心全体之德有天理自然之安无人欲陷溺之危人当常在其中而不可须臾离者也故曰安宅【辅氏曰五性皆人心之德而仁则周贯乎四者之中故为本心全体之德天理有则而不流故有自然之安人欲横流而无止故有陷溺之危克尽人欲纯是天理方始是仁此所以有安而无危也人当常处其中而不可须臾离即所谓依于仁造次必于是颠沛必于是之意此圣门学者必以求仁为先务也○又曰仁者天理之本然无人欲之阽危人当常居其中而不可有须臾之离故曰安宅】此又孟子释孔子之意以为仁道之大如此而自不为之岂非不智之甚乎【辅氏曰莫之御而不仁则是自不为之耳○真氏曰仁者我所自有苟欲为之谁能止者乃甘心于不仁岂非不智乎故仁智二者常相须焉不仁斯不智矣不智斯不仁矣】
　　不仁不智无礼无义人役也人役而耻为役由弓人而耻为弓矢人而耻为矢也【由与犹通】
　　以不仁故不智不智故不知礼义之所在【辅氏曰不仁则顽然不觉不智则懵然无知故不仁则不智而下句只言不智者防上句故不必言也既顽然不觉又懵然无知则自然不知礼义之所在】
　　如耻之莫如为仁
　　此亦因人愧耻之心而引之使志于仁也不言智礼义者仁该全体能为仁则三者在其中矣
　　仁者如射射者正已而后而不中不怨胜己者反求诸己而巳矣【中去声】
</div>
    <div class="pagination">
<a href="四书纂疏_page28.html">上一页</a><span>...</span><a href="四书纂疏_page24.html">24</a><a href="四书纂疏_page25.html">25</a><a href="四书纂疏_page26.html">26</a><a href="四书纂疏_page27.html">27</a><a href="四书纂疏_page28.html">28</a><span class="current-page">29</span><a href="四书纂疏_page30.html">30</a><a href="四书纂疏_page31.html">31</a><a href="四书纂疏_page32.html">32</a><a href="四书纂疏_page33.html">33</a><a href="四书纂疏_page34.html">34</a><span>...</span><a href="四书纂疏_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
