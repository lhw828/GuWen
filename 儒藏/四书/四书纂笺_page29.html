<!DOCTYPE html>
<html>
<head>
    <meta charset="UTF-8">
    <title>四书纂笺 - 第 29 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书纂笺 - 第 29 页/共 44 页</h1>
    <div class="content">　　他日王谓时子曰我欲中国而授孟子室养弟子以万钟使诸大夫国人皆有所矜式子盍为我言之【为去声】时子齐臣也中国当国之中也万钟谷禄之数也钟量【去声】名受六斛四斗矜敬也式法也盍何不也
　　时子因陈子而以告孟子陈子以时子之言告孟子陈子即陈臻也
　　孟子曰然夫时子恶知其不可也如使予欲富辞十万而受万是为欲富乎【夫音扶恶平声】
　　孟子既以道不行而去则其义不可以复【扶又反】留而时子不知则又有难显言者故但言设使我欲富则我前日为卿尝辞十万之禄今乃受此万钟之馈是我虽欲富亦不为此也
　　季孙曰异哉子叔疑使己为政不用则亦已矣又使其子弟为卿人亦孰不欲富贵而独于富贵之中有私龙断焉【龙音垄】
　　此孟子引季孙之语也季孙子叔疑不知何时人龙断【徒玩反】冈垄之断而髙也义见下文盖子叔疑者尝不用而使其子弟为卿季孙议其既不得于此而又欲求得于彼如下文贱丈夫登龙断者之所为也孟子引此以明道既不行复【扶又反】受其禄则无以异此矣
　　古之为市者以其所有易其所无者有司者治之耳有贱丈夫焉必求龙断而登之以左右望而罔市利人皆以为贱故从而征之征商自此贱丈夫始矣
　　孟子释龙断之説如此治之谓治其争讼左右望者欲得此而又取彼也罔谓罔罗取之也从而征之谓人恶【去声】其专利故就征其税后世縁此遂征商人也程子曰齐王所以处【上声】孟子者未为不可孟子亦
　　非不肯为国人矜式者但齐王实非欲尊孟子乃欲以利诱之故孟子拒而不受
　　○孟子去齐宿于昼【昼如字或曰当作画音获下同】
　　昼齐西南近邑也【按通鉴周赧王三十一年燕乐毅伐齐闻昼邑人王烛贤令军中环昼三十里无入释文云齐西南邑疑此即昼邑也故又引或曰云云】
　　有欲为王留行者坐而言不应隠几而卧【为去声下同隠于靳反】隠凭也客坐而言孟子不应而卧也
　　客不悦曰弟子齐宿而后敢言夫子卧而不听请勿复敢见矣曰坐我明语子昔者鲁缪公无人乎子思之侧则不能安子思泄桞申详无人乎缪公之侧则不能安其身【齐侧皆反复扶又反语去声】
　　齐宿齐戒越宿也缪【音穆】公尊礼子思常使人候伺【音笥】道【去声】达诚意于其侧乃能安而留之也泄栁鲁人申详子张之子也【见檀弓郑注云子张子】缪公尊之不如子思然二子义不苟容非有贤者在其君之左右维持调防之则亦不能安其身矣
　　子为长者虑而不及子思子絶长者乎长者絶子乎【长上声】
　　长者孟子自称也言齐王不使子来而子自欲为【去声下以为同】王留我是所以为我谋者不及缪公留子思之事而先絶我也我之卧而不应岂为先絶子乎
　　○孟子去齐尹士语人曰不识王之不可以为汤武则是不明也识其不可然且至则是干泽也千里而见王不遇故去三宿而后出昼是何濡滞也士则兹不悦尹士齐人也干求也泽恩泽也濡滞迟留也
　　髙子以告
　　髙子亦齐人孟子弟子也
　　曰夫尹士恶知予哉千里而见王是予所欲也不遇故去岂予所欲哉予不得已也【夫音扶下同恶平声】
　　见王欲以行道也今道不行故不得已而去非本欲如此也
　　予三宿而出昼于予心犹以为速王庶几改之王如改诸则必反予
　　所改必指一事而言然今不可考矣
　　夫出昼而王不予追也予然后浩然有归志予虽然岂舍王哉王由足用为善王如用予则岂徒齐民安天下之民举安王庶几改之予日望之
　　浩然如水之流不可止也杨氏曰齐王天资朴实如好勇好货好色好世俗之乐皆以直告而不隠于孟子故足以为善若乃其心不然而谬为大言以欺人是人终不可与入尧舜之道矣何善之能为
　　予岂若是小丈夫然哉谏于其君而不受则怒悻悻然见于其面去则穷日之力而后宿哉【悻形顶反见音现】
　　悻悻怒意也穷尽也
　　尹士闻之曰士诚小人也
　　此章见圣贤行道济时汲汲之本心爱君泽民惓惓【音权】之余意李氏【昭武人名郁字光祖学于山杨公】曰于此见君子忧则违之之情而荷蒉者所以为果也
　　○孟子去齐充虞路问曰夫子若有不豫色然前日虞闻诸夫子曰君子不怨天不尤人
　　路问于路中问也豫悦也尤过也此二句实孔子之言盖孟子尝称之以教人耳
　　曰彼一时此一时也
　　彼前日此今日
　　五百年必有王者兴其间必有名世者
　　自尧舜至汤自汤至文武皆五百余年而圣人出【通鉴外纪尧在位九十八年舜在位五十年大禹至履癸共十七王合四百三十二年而为商是尧舜至汤共五百八十年殷纪成汤至纣共三十王合六百二十八年而周兴下文由周而来七百有余歳笺见篇首】名世谓其人徳业闻【去声】望可名于一世者为之辅佐若臯陶稷契【私列反】伊尹莱朱太公望散【素亶反】宜生之属
　　由周而来七百有余岁矣以其数则过矣以其时考之则可矣
　　周谓文武之间数谓五百年之期时谓乱极思治【去声】可以有为之日于是而不得一有所为此孟子所以不能无不豫也
　　夫天未欲平治天下也如欲平治天下当今之世舍我其谁也吾何为不豫哉【夫音扶舍上声】
　　言当此之时而使我不遇于齐是天未欲平治天下也然天意未可知而其具又在我我何为不豫哉然则孟子虽若有不豫然者而实未尝不豫也盖圣贤忧世之志乐【音洛】天之诚有并行而不悖者于此见矣
　　○孟子去齐居休公孙丑问曰仕而不受禄古之道乎休地名
　　曰非也于崇吾得见王退而有去志不欲变故不受也崇亦地名孟子始见齐王必有所不合故有去志变谓变其去志
　　继而有师命不可以请久于齐非我志也
　　师命师旅之命也国既被兵难请去也　孔氏曰仕而受禄礼也不受齐禄义也义之所在礼有时而变公孙丑欲以一端裁之不亦误乎









　　孟子纂笺卷四
<经部,四书类,四书纂笺__孟子纂笺>
　　钦定四库全书
　　孟子纂笺卷五
　　元詹道传　撰
　　滕文公上
　　凡五章
　　滕文公为世子将之楚过宋而见孟子
　　世子太子也
　　孟子道性善言必称尧舜
　　道言也性者人所禀于天以生之理也浑然至善未尝有恶人与尧舜初无少异但众人汩【音骨】于私欲而失之尧舜则无私欲之蔽而能充其性尔故孟子与世子言毎道性善而必称尧舜以实之欲其知仁义不假外求圣人可学而至而不懈【居隘反】于用力也门人不能悉记其辞而撮其大防如此程子曰性即理也天下之理原其所自未有不善喜怒哀乐【音洛】未发何尝不善发而中【去声下同】节即无往而不善发不中节然后为不善故凡言善恶皆先善而后恶言吉凶皆先吉而后凶言是非皆先是而后非
　　世子自楚反复见孟子孟子曰世子疑吾言乎夫道一而已矣【复扶又反夫音扶】
　　时人不知性之本善而以圣贤为不可企及故世子于孟子之言不能无疑而复来求见盖恐别有卑近易【去声】行之说也孟子知之故但告之如此以明古今圣愚本同一性前言已尽无复【扶又反】有他说也
　　成覸谓齐景公曰彼丈夫也我丈夫也吾何畏彼哉顔渊曰舜何人也予何人也有为者亦若是公明仪曰文王我师也周公岂欺我哉【覸古苋反】
　　成覸人姓名彼谓圣贤也有为者亦若是言人能有为则皆如舜也公明姓仪名鲁贤人也【檀弓上子张之丧公明仪为志焉即此也】文王我师也盖周公之言公明仪亦以文王为必可师故诵周公之言而叹其不我欺也孟子既告世子以道无二致而复【扶又反下同】引此三言以明之欲世子笃信力行以师圣贤不当复求他说也
　　今滕絶长补短将五十里也犹可以为善国书曰若药不瞑厥疾不瘳【瞑莫甸反音县】
　　絶犹截也书商书说【音恱】命篇瞑愦【古对反】乱言滕国虽小犹足为治【去声】但恐安于卑近不能自克则不足以去【上声】恶而为善也　愚按孟子之言性善始见【形甸反】于此而详具于告子之篇然黙识【如字】而旁通之则七篇之中无非此理其所以扩前圣之未发而有功于圣人之门程子之言信矣
　　○滕定公薨世子谓然友曰昔者孟子尝与我言于宋于心终不忘今也不幸至于大故吾欲使子问于孟子然后行事
　　定公文公父也然友世子之傅也大故大丧也事谓丧礼
　　然友之邹问于孟子孟子曰不亦善乎亲丧固所自尽也曽子曰生事之以礼死葬之以礼祭之以礼可谓孝矣诸侯之礼吾未之学也虽然吾尝闻之矣三年之丧齐疏之服飦粥之食自天子达于庶人三代共之【齐音资疏所居反飦诸延反】
　　当时诸侯莫能行古丧礼而文公独能以此为问故孟子善之又言父母之丧固人子之心所自尽者盖悲哀之情痛疾之意非自外至宜乎文公于此有所不能自己也但所引曽子之言本孔子告樊迟者岂曽子尝诵之以告其门人欤三年之丧者子生三年然后免于父母之懐故父母之丧必以三年也齐衣下缝也不缉【七入反】曰斩衰【音催下同】缉之曰齐衰疏麤也麤布也飦糜也丧礼三日始食粥既葬乃疏食【音嗣见丧大记】此古今贵贱通行之礼也
　　然友反命定为三年之丧父兄百官皆不欲曰吾宗国鲁先君莫之行吾先君亦莫之行也至于子之身而反之不可且志曰丧祭从先祖曰吾有所受之也
　　父兄同姓老臣也滕与鲁俱文王之后【文王之子周公旦其子伯禽封于鲁文王子错叔绣武王庶弟封于滕侯爵】而鲁祖周公为长【上声】兄弟宗之故滕谓鲁为宗国也然谓二国不行三年之丧者乃其后世之失非周公之法本然也志记也引志之言而释其意以为所以如此者盖为【去声】上世以来有所传受虽或不同不可改也然志所言本谓先王之世旧俗所传礼文小异而可以通行者耳不谓后世失礼之甚者也
　　谓然友曰吾他日未尝学问好驰马试剑今也父兄百官不我足也恐其不能尽于大事子为我问孟子然友复之邹问孟子孟子曰然不可以他求者也孔子曰君薨聴于冢宰歠粥面深墨即位而哭百官有司莫敢不哀先之也上有好者下必有甚焉者矣君子之德风也小人之德草也草尚之风必偃是在世子【好为皆去声复扶又反歠川恱反】
　　不我足谓不以我满足其意也然者然其不我足之言不可他求者言当责之于己冢宰六卿之长【上声】也【周礼六官天官为冢宰地官为司徒春官为宗伯夏官为司马秋官为司冦冬官为司空司者以其各主一官也宗伯不言司者以祭祀非人所主天官冢宰以其总御众官犹天道统理万物】歠饮也深墨甚黒色也即就也尚加也论语作上古字通也偃伏也孟子言但在世子自尽其哀而已
　　然友反命世子曰然是诚在我五月居庐未有命戒百官族人可谓曰知及至葬四方来观之顔色之戚哭泣之哀吊者大恱
　　诸侯五月而葬【记杂记士三月而葬是月卒哭大夫三月而葬五月而卒哭诸侯五月而葬七月而卒哭又左隠元年天子七月而葬同轨毕至言同轨以别四夷之国诸侯五月同盟至大夫三月同位至士逾月外姻至】未葬居倚庐于中门之外【记丧服大记父母之丧居倚庐不涂君为庐宫之大夫士檀之既葬柱楣涂庐不于显者疏云此君大夫士居庐之礼谓于中门外东墙下倚木为庐因以草夹障不以泥涂之既葬情杀故柱楣稍举以纳日光又以泥涂以辟风寒若庐外之显处则不涂也既葬则君大夫士皆宫之宫谓围障之也袒露也盖未葬则倚木为庐故云未葬居倚庐既葬而柱楣涂庐不得谓之倚庐矣问丧云成圹而归不敢入处室居于倚庐哀亲之在外也寝苫枕块哀亲之在草土也既虞剪屏柱楣寝有蓆既练舍于外寝凡初丧居庐垩室子为父臣为君各依亲疎贵贱之序又按唐大厯中有杨垂撰丧服图云设庐次于东廊下无廊于墙下北上凡起庐先以一木横于墙下去墙五尺卧于地为楣即立五椽于上斜倚东墉上以草苫盖之其南北面亦以草屏之向北开户一孝一庐门帘以缞布庐形如偏屋其间容半席庐间施苫块其庐南为垩室以墼垒三面上至屋如于墙下即亦如偏屋以瓦覆之西向户室施荐木枕室南为大功幕次中施蒲席次南为小功缌麻次施牀并西户如诸侯始起庐门外便有小屏余则否为父与母同为继母慈母居垩室如继母有子即随子居庐为妻准母其垩室及幕次不必毎人致之共处可也妇人次于西廊下】居丧不言故未有命令教戒也可谓曰知疑有阙误或曰皆谓世子之知礼也　林氏曰孟子之时丧礼既壊然三年之丧恻隠之心痛疾之意出于人心之所固有者初未尝亡也惟其溺于流俗之弊是以丧【去声】其良心而不自知耳文公见孟子而闻性善尧舜之说则固有以啓发其良心矣是以至此而哀痛之诚心发焉及其父兄百官皆不欲行则亦反躬自责悼其前行【去声】之不足以取信而不敢有非其父兄百官之心虽其资质有过人者而学问之力亦不可诬也及其断【丁乱反】然行之而逺近见闻无不恱服则以人心之所同然者自我发之而彼之心恱诚服亦有所不期然而然者人性之善岂不信哉
　　○滕文公问为国
　　文公以礼聘孟子故孟子至滕而文公问之
　　孟子曰民事不可缓也诗云昼尔于茅宵尔索绹亟其乗屋其始播百谷【绹音陶亟纪力反】
　　民事谓农事诗豳风七月之篇于往取也绹绞【古巧反】也亟急也乗升也播布也言农事至重人君不可以为缓而忽之故引诗言治屋之急如此者盖以来春将复【扶又反】始播百谷而不暇为此也
　　民之为道也有恒产者有恒心无恒产者无恒心苟无恒心放辟邪侈无不为已及陷乎罪然后从而刑之是罔民也焉有仁人在位罔民而可为也【音义并见前篇】是故贤君必恭俭礼下取于民有制
　　恭则能以礼接下俭则能取民有制
　　阳虎曰为富不仁矣为仁不富矣
　　阳虎阳货鲁季氏家臣也天理人欲不容并立虎之言此恐为仁之害于富也孟子引之恐为富之害于仁也君子小人毎相反而已矣【左定九年阳虎奔齐鲍文子曰阳虎亲富而不亲仁君焉用之】
　　夏后氏五十而贡殷人七十而助周人百亩而彻其实皆什一也彻者彻也助者借也【彻敕列反借子夜反】
　　此以下乃言制民常产与其取之之制也夏时一夫受田五十亩而毎夫计其五亩之入以为贡商人始为井田之制以六百三十亩之地画为九区区七十亩中为公田其外八家各授一区但借其力以助耕公田而不复【扶又反】税其私田周时一夫受田百亩乡遂用贡法十夫有沟都鄙用助法八家同井【乡遂之地在国中周礼遂人所职是也都鄙之地在野外周礼匠人所职是也大司徒之职令五家为比使之相保五比为闾使之相受四闾为族使之相葬五族为党使之相救五党为州使之相赒五州为乡使之相宾是一万二千五百家为乡也遂人掌六遂犹司徒之六乡也遂人以土地之图经田野造县鄙形体之法五家为邻五邻为里四里为鄼五鄼为鄙五鄙为县五县为遂朱子所谓以五起数者亦是一万二千五百家为遂也皆有地域沟树之此所谓乡遂也遂人治野夫间有遂遂广深各二尺遂上有径可容牛马十夫有沟则千亩之田也沟之深广倍遂沟上有畛可容大车百夫有洫则万亩之田也洫倍沟洫上有涂可容乗车一轨千夫有浍则十万亩之田也浍广二寻深二仞浍上有道可容二轨万夫有川则百万亩之田也川所以受沟洫浍之水川上有路可容三轨以达于畿畿亦遂之境也毎百夫之田为一经界十夫之田同一遂百夫之遂凡十而皆直沟有九而皆横百夫之田万亩外其洫直千夫之田十万亩外其浍横此乡遂之大略也小司徒乃经土田而井牧其田野九夫为井四井为邑四邑为丘四丘为甸四甸为县四县为都朱子所谓以四起数者此乃造都鄙采邑制井田异于乡遂重立国毎丘之地纵横各三沟四丘之田为一甸十字中为四洫冬官考工记匠人为沟洫九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之浍郑注云此畿内采地之制采地制井田异于乡遂故匠人以一井至一同言之则以开方之法而言遂人以一夫至万夫言之则以车运厉而言也奉新隂炤云乡遂在近郊逺郊之间平原圹野可画为万夫之井故有沟洫途路都鄙谓甸稍县都包山林陵麓在内难用沟洫整齐分画但逐处画为井田】耕则通力而作収则计亩而分故谓之彻其实皆什一者贡法固以十分【扶问反下同】之一为常数惟助法乃是九一而商制不可考周制则公田百亩中以二十亩为庐舍一夫所耕公田实计十亩通私田百亩为十一分而取其一盖又轻于十一矣【前汉食货志理民之道地着为本故必建步立畮正其经界六尺为步步百为畮畮百为夫夫三为屋屋三为井井方一里是为九夫八家共之各受私田百畮公田十畮是为八百八十畮余二十畮以为庐舍出入相友守望相助疾病相救民是以和睦而教化齐同力役生产可得而平也民受田上田夫百畮中田夫二百畮下田夫三百畮嵗耕种者为不易上田休一嵗者为一易中田休二嵗者为再易下田三嵗更耕之自爰其处农民户人已受田其家众男为余夫亦以口受田如比士工商家受田五口乃当农夫一人此谓平土可以为法者也若山林薮泽原陵淳卤之地各以肥硗多少为差民年二十受田六十归田在野曰庐在邑曰里】窃料商制亦当似此而以十四亩为庐舍一夫实耕公田七亩是亦不过十一也彻通也均也借借也
　　龙子曰治地莫善于助莫不善于贡贡者校数嵗之中以为常乐嵗粒米狼戾多取之而不为虐则寡取之凶年粪其田而不足则必取盈焉为民父母使民盻盻然将终嵗勤动不得以养其父母又称贷而益之使老稚转乎沟壑恶在其为民父母也【乐音洛盻五礼反从目从兮或音普苋反者非养去声恶平声】
　　龙子古贤人狼戾犹狼籍言多也粪防【于用反】也盈满也盻【礼韵胡计吾计二反谓陆音五礼反误】恨视也勤动劳苦也称举也贷【他代反】借也取物于人而出息以偿之也益之以足取盈之数也稚幼子也
　　夫世禄滕固行之矣【夫音扶】
　　孟子尝言文王治岐耕者九一仕者世禄二者王政之本也今世禄滕已行之惟助法未行故取于民者无制耳盖世禄者授之土田使之食其公田之入实与助法相为表里所以使君子野人各有定业而上下相安者也故下文遂言助法
　　诗云雨我公田遂及我私惟助为有公田由此观之虽周亦助也【雨于付反】
　　诗小雅大田之篇雨降雨也言愿天雨于公田而遂及私田先公而后私也当时助法尽废典籍不存惟有此诗可见周亦用助故引之也
　　设为庠序学校以教之庠者养也校者教也序者射也夏曰校殷曰序周曰庠学则三代共之皆所以明人伦也人伦明于上小民亲于下
　　庠以养老为义校以教民为义序以习射为义皆乡学也学国学也共之无异名也伦序也父子有亲君臣有义夫妇有别长幼有序朋友有信此人之大伦也庠序学校皆以明此而已
　　有王者起必来取法是为王者师也
　　滕国褊【俾浅反】小虽行仁政未必能兴王业然为王者师则虽不有天下而其泽亦足以及天下矣圣贤至公无我之心于此可见
　　诗云周虽旧邦其命维新文王之谓也子力行之亦以新子之国
</div>
    <div class="pagination">
<a href="四书纂笺_page28.html">上一页</a><span>...</span><a href="四书纂笺_page24.html">24</a><a href="四书纂笺_page25.html">25</a><a href="四书纂笺_page26.html">26</a><a href="四书纂笺_page27.html">27</a><a href="四书纂笺_page28.html">28</a><span class="current-page">29</span><a href="四书纂笺_page30.html">30</a><a href="四书纂笺_page31.html">31</a><a href="四书纂笺_page32.html">32</a><a href="四书纂笺_page33.html">33</a><a href="四书纂笺_page34.html">34</a><span>...</span><a href="四书纂笺_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
