<!DOCTYPE html>
<html>
 <head>
  <meta charset="utf-8"/>
  <title>
   四书大全 - 第 7 页/共 47 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四书大全 - 第 7 页/共 47 页
  </h1>
  <div class="content">
   钦定四库全书
　　论语集注大全卷五
　　公冶长第五
　　此篇皆论古今人物贤否得失【公冶长以下在当时为今人也孔文子以下古人也】盖格物穷理之一端也凡二十七章胡氏以为疑多子贡之徒所记云【以子贡方人故疑其然】
　　子谓公冶长可妻也虽在缧絏之中非其罪也以其子妻之【妻去声下同缧力追反絏息列反】
　　公冶长孔子弟子【鲁人一云齐人】妻为之妻【如字】也缧黒索也絏挛【闾縁反】也古者狱中以黒索拘挛罪人长之为人无所考而夫子称其可妻其必有以取之矣又言其人虽尝陷于缧絏之中而非其罪则固无害于可妻也夫【音扶】有罪无罪在我而已岂以自外至者为荣辱哉【朱子曰虽尝陷缧絏而非其罪则其平昔之行可知非谓以非罪陷缧絏为可妻也○庆源辅氏曰在我无得罪之道而不幸有罪自外至何足以为辱在我有得罪之道虽或幸免其罪于外何足以为荣故君子有隠微之过于暗室屋漏之中则其心愧耻若挞于市不幸而遇无妄之灾则虽市朝之刑裔夷之窜皆受之而无恧也○双峯饶氏曰可妻以其素行取之缧絏非罪以其一事言之在缧絏则似不可妻非其罪则无害于可妻也○齐氏曰匡章非孟子遂为不孝之子公冶长非夫子遂为有罪之人天下之不遇圣贤者众矣○东阳许氏曰择婿之意全在可妻也上下面却言长虽曽在缧絏自是为人所诬累非长实有罪则缧絏不足污其行】
　　子谓南容邦有道不废邦无道免于刑戮以其兄之子妻之
　　南容孔子弟子居南宫名縚【音滔】又名适字子容諡【神至反正作諡】敬叔孟懿子之兄也【鲁人】不废言必见用也以其谨于言行【去声】故能见用于治【去声】朝【音潮】免祸于乱世也事又见【贤遍反】第十一篇【朱子曰三复白圭见其谨言言行相表里谨言必能谨行矣又曰邦有道是君子道长之时南容必不废弃邦无道是小人得志以陷害君子之时南容能谨其言行必不陷于刑戮○新安陈氏曰此章本不见谨于言行意参以三复白圭章故云】○或曰公冶长之贤不及南容故圣人以其子妻长而以兄子妻容盖厚于兄而薄于已也程子曰此以已之私心窥圣人也凡人避嫌者皆内不足也圣人自至公何避嫌之有况嫁女必量其才而求配尤不当有所避也【配合也夫妇皆可以配言】若孔子之事则其年之长【上声】幼时之先后皆不可知惟以为避嫌则大不可避嫌之事贤者且不为况圣人乎【厚斋冯氏曰免于刑戮非必免于缧絏也缧絏之不免圣人所不能计特计其能保首领耳盖世乱而刑戮易于陷之也唯谨身免祸庻保其妻子尔】
　　○子谓子贱君子哉若人鲁无君子者斯焉取斯【焉于防反】子贱孔子弟子姓宓【考之韵书此字音密又云姓也通作虙音伏】名不齐【鲁人】上斯斯此人下斯斯此德子贱盖能尊贤取友以成其德者【説苑子贱为单父宰所父事者二人所兄事者五人所友者十一人皆教子贱以治人之术○朱子曰居乡而多贤其老者吾当尊敬师事以求其益其行軰与吾相若者则纳交取友亲炙渐磨以涵飬徳性薰陶气质○胡氏曰家语云子贱少孔子四十九歳有才智仁爱为单父宰民不忍欺以年计之孔子卒时子贱方年二十余歳意其进师夫子退从诸弟子游而切磋以成其徳者故夫子叹之如此】故夫子既叹其贤而又言若鲁无君子则此人何所取以成此德乎因以见【贤遍反】鲁之多贤也【朱子曰论语中説君子有説最高者有大槩説者如言贤者之类圣人于子贱南宫适皆曰君子哉若人皆大槩説○南轩张氏曰非特叹鲁之多贤言美质系乎薫陶之效如此也】○苏氏曰称人之善必本其父兄师友厚之至也【双峯饶氏曰称人善已可言厚又推本其父兄师友乃厚之至也】
　　○子贡问曰赐也何如子曰女器也曰何器也曰瑚琏也【女音汝瑚音胡琏力展反】
　　器者有用之成材夏曰瑚商曰琏周曰簠簋【音甫鬼】皆宗庙盛【平声】黍稷之器而饰以玉器之贵重而华美者也【新安氏曰按明堂位曰夏后氏之四琏殷之六瑚周之八簋是商曰瑚夏曰琏也此因旧注想因瑚在上琏在下而误耳外方内圆曰簠外圆内方曰簋】子贡见孔子以君子许子贱故以己为问而孔子告之以此然则子贡虽未至于不器其亦器之贵者欤【程子曰瑚琏可施礼于宗庙如子贡之才可使于四方可使与賔客言而已○朱子曰子贡毕竟只是器非不器也子贡是器之贵者与贱器不同然可贵而不可贱宜于宗庙朝廷而不可退处此子贡之偏处○南轩张氏曰瑚琏虽贵终未免于可器也赐能因其所至而勉其所未至则亦何所限量哉○双峯饶氏曰用之宗庙故曰贵盛黍稷故曰重饰以珠玉故曰华美子贡之才可使从政为卿大夫是贵重也而又有言语文章之可观是华美也○胡氏曰器者各适其用而不能相通此以为有用之成材者因下文瑚琏而加重其词尔○或问子贡未至于子贱之君子欤云峯胡氏曰子贱亦未便不是器之君子特子贱能有所取以成徳可充之以至于不器子贡虽有用之成材尚有所局而未至于不器也】
　　○或曰雍也仁而不佞
　　雍孔子弟子姓冉字仲弓【鲁人】佞口才也【程子曰有便佞之才者多入于不善故学不贵○朱子曰佞是无实之辨又曰佞是捷给便口者不是谄是个口快底人却未问是不是一时言语便抵当得去撰得説话也好如子路何必读书之言子曰恶夫佞者是也】仲弓为人重厚简黙而时人以佞为贤故美其优于德而病其短于才也【庆源辅氏曰仲弓从事于敬恕以求仁又在德行之科而夫子称其可使南面今或者又以不佞为慊则决非务外而事口者故以为重厚简黙也人情徇外而不事内求名而不务实故以佞为贤】
　　子曰焉用佞御人以口给屡憎于人不知其仁焉用佞【焉于防及】
　　御当也犹应答也给办也憎恶【去声下同】也言何用佞乎佞人所以应答人者但以口取办而无情实徒多为人所憎恶尔【庆源辅氏曰佞人恃口以御人浮浅躁妄言成文虽若可听然其情实则未必如此心口既不相副自然招尤而取憎也○新安陈氏曰口才虽俗人所贤而实正人所恶】我虽未知仲弓之仁然其不佞乃所以为贤不足以为病也再言焉用佞所以深晓之【厚斋冯氏曰左氏传云寡人不佞盖以佞为才卫以祝鮀之佞治宗庙然顔子为邦之问夫子则告之以逺佞人盖木讷者近仁多言者数穷佞多失言不佞不害其为贤也○新安陈氏曰或人称仲弓之仁而短其不佞夫子不轻许仲弓以仁而反喜其不佞】○或疑仲弓之贤而夫子不许其仁何也曰仁道至大非全体而不息者不足以当之如顔子亚圣犹不能无违于三月之后况仲弓虽贤未及顔子圣人固不得而轻许之也【蔡氏曰全体是天理浑然无一毫之杂不息是天理流行无一息之间爱之理心之徳六字所以训仁之义为甚切全体不息四字所以尽仁之道为甚大只此十字之约不惟诸儒累千百言莫能尽而前后圣贤所论仁字博精深千条万绪莫不总防于十字之中矣○勉斋黄氏曰当理而无私心朱子据所闻于师者而言此章即己之所见而言全体二字已足以该当理无私心之义加以不息二字又五字未尽之旨盖亦因其所已闻而其所独得故子文文子章虽引师説而或问乃曰仁者心之徳而天之理也自非至诚尽性通贯全体无少间息不足以名之则亦引前章之説以释后章之防亦足以见前説之义为详且宻也○陈氏曰仁惟此心纯是天理无一毫人欲之私乃可以当其名全体云者非指仁之全体而言乃所以全体之也○西山真氏曰仁者兼该万善无所不备如人之头目手足皆具然后谓之人也○双峯饶氏曰此体字当作活字看即君子体仁之体仁之体本全故体此仁者不可以不全○云峯胡氏曰全体而不息如真蔡之説则仁之体本自浑全如陈饶之説则是以人全体之愚玩朱子之意仁道至大是説仁全体而不息者是説仁者之人故着一者字盖仁只是人之本心所贵乎仁者于此心本体无一毫之亏欠又无一息之间断也○新安陈氏曰胡氏通主仁者之人之説自是程子曰公而以人体之则为仁此体仁之説也曾子曰士不可以不毅仁以为己任也死而后已毅也仁者本心之全德必欲以身体而力行之全体此仁即也一息尚存此志不容少懈此不息即毅也必如此始足以参透全体而不息者之语欤】
　　○子使漆雕开仕对曰吾斯之未能信子説【説音悦】漆雕开孔子弟子字子若【蔡人】斯指此理而言信谓真知其如此而无毫髪之疑也开自言未能如此【新安陈氏曰未能真知此理而无毫髪之疑则正当学时未是学优而仕时】未可以治人故夫子説其笃志【程子曰不先自信何以治人○朱子曰斯之一字甚大有所指而言如事君忠事父孝皆是这个道理若自信得及则虽欲不如此不可得若自信不及如何勉强做得欲要自信得及又须自有所得于这个道理上见得透全无些子疑处方是信○斯只是这许多道理见于日用之间君臣父子仁义忠孝之理于是虽已见得如此却自恐做不尽不免或有过差尚自保不过虽是知其已然未能决其将然故曰吾斯之未能信】○程子曰漆雕开己见大意故夫子説之【朱子曰大意便是本初处若不曾见得大意如何下手做工夫若已见得大意而不下手做工夫亦不可斯者非大意而何若推其极只是性盖帝之降便是○陈氏曰开于心体上未到昭晰融释处所以未敢出仕其所见处已自高于世俗诸儒但其下工夫不到头故止于见大意尔】又曰古人见道分明故其言如此【或问开未能自信而程子以为已见大意见道分明何也朱子曰人惟不见其大者故安于小惟见之不明故若存若亡一出一入而不自知其所至之浅深也今开之不安于小如此则非见乎其大者不能矣卒然之间一言之对若目有所见而手有所指者且其指之于身又如此其切而不容自欺也则其见道之明又为何如然曰见大意则于细微容或有所未尽曰见道分明则固未必见其反身而诚也○庆源辅氏曰人惟见道不分明故所言含糊不决今开断然以为未能信未可以仕而治人故知其见道分明也○胡氏曰谓之见道分明者凡毫厘之未信皆自知之也】谢氏曰开之学无可考然圣人使之仕必其材可以仕矣至于心术之微则一毫不自得不害其为未信此圣人所不能知而开自知之【庆源辅氏曰圣人明于知人何不能知但其未信之实毫厘纎悉处与意味曲折不若开自知之精耳】其材可以仕而其器不安于小成他日所就其可量乎夫子所以説之也【朱子曰据他之材已自可仕只是他不伏如此小用了又欲求进是他先见大意了方肯不安于小成若不见大意者只安于小成耳如人食藜藿未食刍豢只知藜藿之美及食刍豢则藜藿不足食矣又曰他是不肯便做小底所谓有天民者逹可行于天下而后行之者也○问开之未信若一理见未透即是未信否曰也不止説一理行一不义杀一不辜得天下不为须是真见得不义不辜处便不可以得天下若説畧行不义畧杀不辜做到九分也未甚害也不妨这便是未信处这里更须玩味省察体认存飬亦防见得决定恁地而不可不恁地所谓脱然如大寐之得醒方始是信处耳○开所谓斯是他见得此个道理了只是信未及他眼前看得濶只是践履犹未纯熟他是见得个规模大不入这小底窠坐曾防被他见得高下面许多事皆所不屑为到他説时便都恁地脱洒想见他只是天资高便见得恁地都不曾做工夫○防见得高却于工夫上有疎畧处开见处不如防然有向进之意防规模大开尤缜宻○论资禀之诚慤则开优于防语其见趣超诣脱然无毫髪之累则防贤于开然开之进则未已也○庆源辅氏曰器言其志量也所见者大所知者明则其志量自然不肯安于小成其进进不已之意不至于大而化化而不知之神不止也则他日所就果可量乎○胡氏曰开得其大而不局于小○双峯饶氏曰集注释悦字有三朱子谓悦其笃志程子谓悦其已见大意谢氏谓悦其不安于小成其实相贯惟其见大意故不安于小成惟其不安于小成故笃志○按程氏遗书曰曽防漆雕开已见大意集注采之以曾防事在后不欲学者躐之故去上二字○云峯胡氏曰已见大意已字有意味盖漆雕开巳见大意而未析其微曾防己见大意而易畧于细使二子之学各有所进则其已然者固如此而其未然者当不止于此也已字当如此看】
　　○子曰道不行乘桴浮于海从我者其由与子路闻之喜子曰由也好勇过我无所取材【桴音孚从好并去声与平声材与裁同古字借用】
　　桴筏也【筏房越反编竹木为之】程子曰浮海之叹伤天下之无贤君也子路勇于义故谓其能从己皆假设之言耳【此叹与欲居九夷同意】子路以为实然而喜夫子之与己故夫子美其勇而讥其不能裁度【待洛反】事理以适于义也【庆源辅氏曰圣人欲浮海岂有愤世长徃之意其忧时闵道之心盖有不得已者子路不惟今日遂以夫子为必行而喜其与己其平日所为多伤于刚果而不能裁度以适义如率尔之对迂也之言皆是也夫子所以教之○胡氏曰得时行道使天下无不被其泽此圣人之本心世衰道否至于无所容其身岂圣人之得已乘桴浮海虽假设之辞然伤时之不我用也如子路之勇于义不以流离困苦而二其心故谓其能从我是皆忧深思逺而形于言也子路不知夫子之本心而喜夫子之与己可谓直情径行而无所忖度也○汪氏炎昶曰集注能不能字是而抑之处所能者禀赋之刚果所不能者学力之未至也○新安陈氏曰既云勇于义又云不能裁度事理以适于义何也盖勇于义是畧见大意能勇于行不能裁度事理以适于义是不能审察精义而冇误勇决行之者故其仕于衞也知食焉不避其难之为义而死之是勇于义不知食出公之食为非义是不能裁度事理以适于义也】
　　○孟武伯问子路仁乎子曰不知也
　　子路之于仁盖日月至焉者或在或亡不能必其有无故以不知告之
　　又问子曰由也千乘之国可使治其赋也不知其仁也【乘去声】
　　赋兵也古者以田赋出兵故谓兵为赋春秋传【去声后凡言春秋传者同】所谓悉索【所白反】敝赋是也【左传襄公八年悉索敝赋以讨于蔡三十一年悉索敝赋以来防时事】言子路之才可见者如此仁则不能知也【朱子曰仲由可使治赋才也不知其仁以学言】
　　求也何如子曰求也千室之邑百乘之家可使为之宰也不知其仁也
　　千室大邑百乘卿大夫之家宰邑长【上声】家臣之通号
　　赤也何如子曰赤也束带立于朝可使与賔客言也不知其仁也【朝音潮】
　　赤孔子弟子姓公西字子华【鲁人○朱子曰浑然天理便是仁有一毫私意便是不仁三子之心不是都不仁但是不纯尔○问三子虽全体未是仁苟于一事上能当理而无私心亦可谓之一事之仁否曰不然盖才説个仁字便用以全体言若一事上能尽仁便是他全体是仁了若全体有亏这一事上必不能尽仁才説个仁字便包尽许多事无不当理而无私了所以三子当不得个仁字圣人只称其才圣门工夫不过居敬穷理以修身也由求只是这些工夫未到故夫子所以知其未仁若能主敬以穷理工夫到此则德性常用物欲不行而仁流行矣○庆源辅氏曰诸子之于仁盖亦勉焉而未能有诸己也故或日一至焉或月一至焉能造其域而不能乆耳方其志气清明存飬不懈则是心存而有其仁及私意横生一有间断则是心亡而无其仁矣将以为有则有时而无将以为无则冇时而有既不能必其有无则以不知告之○勿轩熊氏曰此与后篇由可使有勇求可使足民赤愿为小相章互见兵财礼乐乃国之大政而三子之意不足以当之见圣门有用之学然治事之才易见本心之徳难全故夫子皆不许其仁】
　　○子谓子贡曰女与回也孰愈【女音汝下同】
　　愈胜也
　　对曰赐也何敢望回回也闻一以知十赐也闻一以知二
　　一数之始十数之终二者一之对也【胡氏曰十者数之终以其充极之所至而言二者一之对以其彼此之相形而言】顔子明睿【余例反】所照即始而见终子贡推测而知因此而识彼无所不説【音悦】告往知来是其验矣【程子曰子贡之知亚于顔子知至而未至之也○朱子曰明睿所照推测而知两句当玩味明睿所照如明镜在此物来毕照推测而知如将些子火逐些子照去○庆源辅氏曰闻一知十不是知一件限定知得十件只是知得周徧始终无遗闻一知二亦不是闻一件限定知得二件只是知得通逹无所轨泥知得周徧始终无遗故无所不悦知得通逹无所执泥故告往知来然思与睿亦非两事但有生熟之异始则思而通乆则明睿生而物无遗照矣又曰惟是生知之圣人则全体昭著不待推广若夫学而知之者则须居敬穷理渐渐开明固不能无浅深之异也○胡氏曰顔子之于吾言无所不説可谓知十之验子贡之告诸徃而知来者可为知二之验又曰闻一知十岂有事可指哉亦以况顔子明哲举首见尾而已所不及耳】
　　子曰弗如也吾与女弗如也
　　与许也○胡氏曰子贡方人夫子既语【音御】以不暇又问其与回孰愈以观其自知之如何闻一知十上知【去声】之资生知之亚也闻一知二中人以上之资学而知之之才也子贡平日以己方回见其不可企【丘氏去智二反】及故喻之如此夫子以其自知之明而又不难于自屈【朱子曰几人有不及人处多不能自知虽知亦不肯屈服如子贡自屈于顔子可谓高明夫子所以与其弗如之説○庆源辅氏曰自屈生于自知自知之明则不容于不自屈也且自知之明则不安于己知不难于自屈则不画于己至此夫子所以许之】故既然之又重【去声】许之此其所以终闻性与天道不特闻一知二而已也【朱子曰圣人之道大叚用敏悟晓得底敏悟晓得时方担荷得去如子贡虽所行未实然他却极是晓得担荷得去使其见处更长一格则所行自然又进一歩圣门自曾顔而下便还用子贡如冉闵非无德行然终是晓不甚得担荷圣人之道不去所以孔子爱呼子贡而与之语意盖如此○新安陈氏曰孔门颖悟莫如顔子子贡可以亚之所以终得闻性与天道与一以贯之岂局于闻一知二者哉】
　　○宰予昼寝子曰朽木不可雕也粪土之墙不可杇也于予与何诛【朽许乆反杇音污与平声下同】
　　昼寝谓当昼而寐朽腐也雕刻画也杇镘【莫官反】也言其志气昏惰敎无所施也【新安陈氏曰志谓心志气谓血气志先惰气随而昏则教无施处如朽木粪墙雕杇之工无施力处也】与语辞诛责也言不足责乃所以深责之
　　子曰始吾于人也听其言而信其行今吾于人也听其言而观其行于予与改是【行去声】
　　宰予能言而行不逮故孔子自言于予之事而改此失亦以重【去声】警之也【庆源辅氏曰宰予以言语称于圣门而孟子亦以为善为説辞然论丧则欲其短论仁则病其愚对社则失其义至此昼寝而夫子深责之且自言于予之事而改此失则能言而行不逮可见矣】胡氏曰子曰疑衍文不然则非一日之言也○范氏曰君子之于学惟日孜孜毙【毗祭反】而后已惟恐其不及也宰予昼寝自弃孰甚焉故夫子责之胡氏曰宰予不能以志帅【入声】气居然而倦是宴安之气胜儆戒之志惰也古之圣贤未尝不以懈惰荒寜为惧勤励不息自彊此孔子所以深责宰予也听言观行圣人不待是而后能亦非縁此而尽疑学者特因此立敎以警群弟子使谨于言而敏于行耳【觉轩蔡氏曰学者诚能立志以自彊则气亦从之不至于昏惰何有于昼寝故学莫先于立志○庆源辅氏曰玩理以养心则志不昏以志而帅气则气不惰志不昏气不惰则有受教之地而圣人之教可得而施也朽木不可雕粪土之墙不可杇止以喻其志气昏惰而教无所施耳听言观行圣人明睿所照不待是而后能至诚与人不逆于诈故非縁此而尽疑学者仁以体物教人不倦故因此立教以警群弟子也】
　　○子曰吾未见刚者或对曰申枨子曰枨也欲焉得刚【焉于防反】
　　刚坚彊不屈之意最人所难能者故夫子叹其未见申枨弟子姓名【鲁人】欲多嗜【时利反】欲也多嗜欲则不得为刚矣【问欲欲何分别朱子曰无心欲字虚冇心欲字实二字亦通用】○程子曰人有欲则无刚刚则不屈于欲谢氏曰刚与欲正相反能胜物之谓刚故常伸于万物之上为物揜之谓欲故常屈于万物之下自古有志者少无志者多宜夫子之未见也枨之欲不可知其为人得非悻悻【下顶反】自好【去声】者乎【新安倪氏曰孟子集注悻悻怒意自好自爱其身也】故或者疑以为刚然不知此其所以为欲耳【程子曰凡人有欲则不刚至大至刚之气在养之可以至焉○朱子曰刚是坚强不屈卓然有立不为物欲所累防人故夫子以为未见○凡人才贪一件物事便被这物事压得头低了才有些欲便被他牵引去此中便无所主焉得刚○节斋蔡氏曰范氏谓刚者天德惟无欲者乃能之神龙惟冇欲是以人得求其欲而制之亦得而食之圣人无欲故天下万物不能易也蘓氏谓有志而未免于欲者其志尝屈于欲惟无欲者能以刚自遂某闻之师曰刚者外虽退然自守而其中不诎于欲悻悻者外虽有崛彊之貎而其中实有计较胜负之意即此便是欲圣人观人直从里靣观出见得他中无所主只是色庄便是欲了○胡氏曰刚则己大物小凡天下之可欲者皆不足以动之所谓伸于万物之上是也欲则己小物大随其意之所贪俯首下气以求之所谓屈于万物之下是也所以相对而相反有此则无彼也○西山真氏曰所谓胜物者谓立志坚强不为外物所夺凡荣辱得丧祸福死生皆不足以动之如孟子所谓冨贵不能淫贫贱不能移威武不能屈此之谓胜物非刚暴恃气求以胜人之谓也为物掩之谓欲言陷溺于物欲之中不能自克如为物遮覆掩遏而不能出也○双峯饶氏曰悻悻只是色厉底人孟子所谓谏于其君而不受则怒悻悻然见于其靣是也此等人外靣虽似刚其中心不过为名这便是自好便是欲即所谓色厉而内荏也○厚斋冯氏曰枨之刚乃血气之刚夫子所言乃义理之刚也血气之刚物欲得以屈之惟义理之刚则不为外物所夺尔○云峯胡氏曰孟子论浩气曰至大至刚北天地之正气也悻悻自好客气也或人于申枨惑其刚之似而夫子识其不刚之真】
　　○子贡曰我不欲人之加诸我也吾亦欲无加诸人子曰赐也非尔所及也
　　子贡言我所不欲人加于我之事我亦不欲以此加之于人此仁者之事不待勉强【上声】故夫子以为非子贡所及【朱子曰欲无加诸人此等地位是本体明浄发处尽是不忍之心不待勉强乃仁者之事子贡未到此田地而遽作此言故夫子谓非尔所及言不可以躐等】○程子曰我不欲人之加诸我吾亦欲无加诸人仁也施诸己而不愿亦勿施于人恕也恕则子贡或能勉之仁则非所及矣愚谓无者自然而然勿者禁止之谓此所以为仁恕之别【必列反○朱子曰此章程子晚年仁熟方看得如此分晓説得如此明白所以分仁怒者只是生熟难易之间尔熟底是仁生底是恕自然底是仁勉强底是恕无计较无覩当底是仁有计较冇覩当底是恕○云峯胡氏曰本文无字是子贡説勿字是夫子説程子是借夫子説恕之事以见子贡所言是仁之事】
　　○子贡曰夫子之文章可得而闻也夫子之言性与天道不可得而闻也
　　文章德之见【贤遍反下同】乎外者威仪文辞皆是也【庆源辅氏曰威仪徳之见乎容貌者文辞徳之见乎言语者】性者人所受之天理天道者天理自然之本体其实一理也言夫子之文章曰见乎外固学者所共闻至于性与天道则夫子罕言之而学者有不得闻者盖圣门教不躐等子贡至是始得闻之而叹其美也【问子贡是因文章中悟性天道抑后来闻孔子説邪朱子曰是后来闻孔子説曰文章亦是性天道之流行发见处曰固亦是发见处然他当初只是理防文章后来是闻孔子説性与天道今不可硬做是因文章得○陈氏曰圣人教不躐等平时只是教人以文章到后来地位高方语以性与天道尔○新安陈氏曰尧之文章朱子释以礼乐法度与此不同者尧逹而在上其文章见于治天下夫子穷而在下其文章惟见于吾身在天下故以礼乐法度言在吾身故以威仪文辞言也】○程子曰此子贡闻夫子之至论而叹美之言也【王氏曰此理在天未赋于物故曰天道此理其于人心未应于事故曰性即元亨利贞仁义礼智是也文章至显而易见此理至防而难言○西山真氏曰文章二字之义五色错而成文黒白合而成章文者粲然有文章者蔚然有章文章可闻夫子平日以身教人凡威仪文辞自然成文有章者皆是所谓吾无隠乎尔吾无行而不与二三子者是也若性与天道则渊奥精防未可遽与学者言恐其亿度料想驰心妙反躐等而无所益故罕言之论语仅有性相近一语亦已是兼言气质之性非言性之本至于賛易方云乾道变化各正性命一隂一阳之谓道继善成性方是正説性与天道亦可谓罕言矣子贡后来始得闻之而有此叹也】
　　○子路有闻未之能行唯恐有闻
　　前所闻者既未及行故恐复【扶又反】有所闻而行之不给也○范氏曰子路闻善勇于必行门人自以为弗及也故着之若子路可谓能用其勇矣【朱子曰子路不急于闻而急于行此古人为己之实处如人之饮食珍羞罗列须吃尽方好吃不尽又増加亦徒然○南轩张氏曰有所闻而实未副勇者之所耻也唯恐有闻则其笃于躬行可知门人记此亦可谓善观子路者矣然比之得一善拳拳服膺而不失者则未免有强力之意耳○庆源辅氏曰人之有勇多有用于非所当用者子路之勇用以力行真能用其勇矣○勿轩熊氏曰子路勇于力行而致知工夫不及所以死于孔悝之难○或曰此即子路闻斯行之之勇门人以为弗及而着之夫子以为兼人而退之何也云峯胡氏曰着之者门人弗及其行之勇推敬之辞也退之者夫子恐其徙事乎行之勇陶成之术也】
　　○子贡问曰孔文子何以谓之文也子曰敏而好学不耻下问是以谓之文也【好去声】
　　孔文子卫大夫名圉【音语】凡人性敏者多不好学【恃其天资多怠于学】位高者多耻下问【位高自骄多耻问于卑下】故諡法有以勤学好问为文者盖亦人所难也孔圉得諡为文以此而已○蘓氏曰孔文子使太叔疾出其妻而妻【去声】之疾通于初妻之娣【大计反】文子怒将攻之访于仲尼仲尼不对命驾而行疾奔宋文子使疾弟遗室孔姞【梁乙反】其为人如此而諡曰文此子贡之所以疑而问也【春秋左氏传云哀公十一年冬卫太叔疾出奔宋初疾娶于宋子朝子朝宋人卫大夫其娣嬖子朝出孔文子使疾出其妻出宋朝之女而妻之疾使侍人诱其初妻之娣寘于犂卫邑而为之一宫如二妻文子怒欲攻之仲尼止之遂夺其妻文子遂夺其女不嫁太叔疾或淫于外州外州人夺之轩以献夺太叔疾之轩车以献于君耻是二者以夺妻夺轩二事为耻故出卫人立其弟遗遗疾之弟使室孔姞孔姞文子之女疾之妻也使遗室之孔文子之将攻太叔也访于仲尼仲尼曰胡簋之事胡簋礼器也夏曰胡周曰簋则尝学之矣甲兵之事未之闻也退命驾而行】孔子不没其善言能如此亦足以为文矣非经天纬地之文也【史记諡法解惟周公旦太公望嗣王业建功于牧野终将葬乃制諡遂叙諡法諡者行之迹号者功之表有大功则赐之善号以为称也车服者位之章也是以大行受大名细行受细名行出于己名出于人名谓諡号经纬天地文道徳博闻文勤学好问文慈惠爱民文愍民惠礼文赐民爵位文○朱子曰此章因论諡而发然人有一善之可称圣人亦必取之此天地之量也○问孔姞事如此不好便敏学好问济得甚事曰古諡法甚寛所谓节以一惠言只有一善亦取之节者节畧而取其一善也孔文子固是不好只敏学下问亦是他好处周礼諡只有二十八字不成説孔文子与文王一般盖人有善多者则摘其尤善者一事以为諡亦有只有一善则只取其一善以为諡而隠其恶如孔文子是也惟无一善可称而纯于恶然后名曰幽厉耳○如织布绢经是直底纬是横底经天纬地是一横一直皆是文理故谓之文裁成天地之道辅相天地之宜此便是经纬天地之文○胡氏曰日月星辰风雨霜露天文也山岳河海草木花卉地文也防而鸟兽虫鱼皆有文焉舜在璿玑玉衡以齐七政经天之文也封山濬川若草木鸟兽纬地之文也天文粲乎上地文陈乎下圣人处乎中而经纬之所以裁成辅相之以为用也○厚斋冯氏曰諡法之为文者六而勤学好问居其一殆取诸此欤】
　　○子谓子产有君子之道四焉其行己也恭其事上也敬其养民也惠其使民也义
　　子产郑大夫公孙侨【音乔】恭谦逊也敬谨恪【充各反】也【庆源辅氏曰首篇释恭为荘敬此又释为谦逊者恭敬谦逊皆礼之端縁此下文有事上也敬故以谦逊释恭谨恪释敬盖谦逊乃恭之实而于行己为切谨恪乃敬之实而于事上为宜也】惠爱利也使民义如都鄙有章上下有服田有封洫【忽域反】庐井有伍之类【左传襄公三十年郑子皮授子产政子产使都鄙有章上下有服田有封洫庐井有伍杜氏注国都及边鄙车服尊卑各有分部公卿大夫服不相逾封疆也洫沟也庐舍也九夫为井使五家相保○朱子曰有章是有章程条法冇服是贵贱衣冠各有制度郑国人谓取我田畴而伍之取我衣冠而禇之是子产为国时衣服有定制不敢着底皆収之囊中故曰取而禇之又曰有章是一都一鄙各有规矩有服是衣冠服用皆有等级高卑义字有刚断之意其飬民则惠及使民则义惠与义相反便见得子产之政不专在于寛就都鄙有章处见得义字在子产上不在民上○或问四者亦有序乎曰行己恭则其事上非有容悦之私而能敬矣惠于民而后使之以义则民虽劳而不怨矣○新安陈氏曰事上之敬即行己之恭之所推使民之义又所以济其飬民之惠也】○吴氏曰数【上声下同】其事而责之者其所善者多也臧文仲不仁者三不知【去声】者三是也【张氏存中曰左传文公三年秋八月丁夘大事于大庙跻僖公逆祀也僖是闵兄尝为臣位应在下今跻居闵上故曰逆祀仲尼曰臧文仲不仁者三不知者三下展禽展禽栁下惠也文仲知其贤而使在下位不与立于朝也废六关塞关阳关之属凡六关所以禁絶来游而废之妾织蒲以蒲为席是与民争利三不仁也作虚器谓居蔡之室而山节藻棁也有其器无其位故曰虚纵逆祀聴夏父弗忌跻僖公祀爰居爰居海鸟也三不知也又按家语顔回篇曰置六关王肃云六关关名鲁本无此关文仲置之以税行客故为不仁传曰废六关未知孰是姑并録之】数其事而称之者犹有所未至也子产有君子之道四焉是也今或以一言盖一人一事盖一时皆非也【厚斋冯氏曰自其立谤政作立赋制参辟铸刑书言之其所未尽者诚多也自春秋之时言之知君子之道者诚寡也圣人之言褒不溢美贬不溢恶称其所长之多而所短自不能掩尔○云峯胡氏曰集注于使民义独迹其实而言者子产为政三年舆人颂之曰我有子弟子产教之我有田畴子产植之及其卒也孔子闻之曰古之遗爱也先儒云子产精神全在义字上夫民之所以颂之夫子所以取之者以其惠而能义孟子所谓惠而不知为政姑指济人一事而言尔】
　　○子曰晏平仲善与人交乆而敬之
　　晏平仲齐大夫名婴程子曰人交乆则敬衰乆而能敬所以为善【南轩张氏曰圣人论豫之六二介于石不终日贞吉以为君子上交不谄下交不渎为知几盖交道易以凌夷非正其志者莫之能守也交乆而敬不衰亦可谓善矣圣人于人虽一善必録天地之心也○勉斋黄氏曰朋友人伦之一可不敬乎摄以威仪相观以善一有不敬则失朋友之道矣惟其乆而敬也则愈乆而愈亲拍肩执袂以为气合酒食游戏相征逐以为生死不相背负未冇能全交者也夫子美平仲之善交友之道尽于此矣○叶氏少蕴曰夫子在齐与平仲处者八年故知其如此○新安陈氏曰常人之交初则敬乆则玩乆而玩必不能全交乆而不替初心之敬所以为善交也】
　　○子曰臧文仲居蔡山节藻棁何如其知也【棁章悦反知去声】臧文仲鲁大夫臧孙氏名辰【鲁孝公生僖伯彄字于臧辰其曽孙諡文】居犹藏也蔡大也【古注蔡国君之守出蔡地因以为名长尺冇二寸】节柱头斗栱【音拱】也藻水草名棁梁上短柱也盖为藏之室而刻山于节画【俗作画】藻于棁也当时以文仲为知孔子言其不务民义而谄凟鬼神如此安得为知春秋传所谓作虚器即此事也【朱子曰卜筮事圣人固欲人信之然藏须自有合当处今乃如此是他心惑于鬼神一向倒在卜亟上了安得为知古説他僣若是僣便是不仁了今只主不知言大夫不藏礼家乃因立此説臧文仲在当时人説是非常底人孔子直见他不是处便见得圣人显防阐幽处○南轩张氏曰所贵乎知者为其明见理之是非也方其时世俗以小慧为知故于文仲有惑焉夫子明之使人知夫所谓知者在此而不在彼也○新安陈氏曰不务民义本文无此意然谄渎鬼神者必不务民义务民义者必不谄渎鬼神二者常相关樊迟问知子曰务民之义敬鬼神而逺之可谓知矣朱子盖即答樊迟问知之意以断臧文仲欤】○张子曰【张子名载字子厚号横渠先生长安人】山节藻棁为藏之室祀爰居之义同归于不知冝矣【朱子曰三不知皆是谄渎鬼神之事○国语鲁语海鸟曰爰居止于鲁东门之外三日臧文仲使国人祭之文仲以为神故命人祭之】
　　○子张问曰令尹子文三仕为令尹无喜色三己之无愠色旧令尹之政必以告新令尹何如子曰忠矣曰仁矣乎曰未知焉得仁【知如字焉于防反】
　　令尹官名楚上卿执政者也子文姓鬭名谷【奴口反】于【音乌】菟【音徒○左传宣公四年初若敖娶于防音云生鬬伯比若敖卒从其母畜于防淫于防子之女伯比私淫之生子文焉防夫人使弃诸梦中夣音蒙又如字泽名也虎乳之防子田见之惧而归夫人以告言其女私通伯比所生遂使收之楚人谓乳谷谓虎于菟故命之曰鬬谷于菟以其女妻去声伯比实为令尹子文】其为人也喜怒不形物我无间【去声】知有其国而不知有其身其忠盛矣故子张疑其仁【勉斋黄氏曰喜怒不形释三仕三己无喜愠物我无间释旧政告新知有其国而不知有其身通释上两件】然其所以三仕三已而告新令尹者未知其皆出于天理而无人欲之私也是以夫子但许其忠而未许其仁也【或问令尹子文忠矣孔子不许其仁何也程子曰此只是忠不可谓之仁若比干之忠见得时便是仁也○问令尹子文之忠若其果无私意出于至诚恻怛便可谓之仁否朱子曰固是然不消泥他事上説须看他三仕三已还是当否以旧政告新令尹又须看他告得是否只縁他大体既不是了故其小节有不足取如管仲之三归反坫圣人却与其仁之功者以其立义正也故管仲是天下之大义子文是一人之私行耳】
　　崔子弑齐君陈文子有马十乘弃而违之至于他邦则曰犹吾大夫崔子也违之之一邦则又曰犹吾大夫崔子也违之何如子曰清矣曰仁矣乎曰未知焉得仁【乘去声】
　　崔子齐大夫名杼【直吕反】齐君荘公名光陈文子亦齐大夫名须无十乘四十匹也违去也文子洁身去乱【不使弑逆之恶得污其身】可谓清矣然未知其心果见义理之当然而能脱然无所累乎抑不得已于利害之私而犹未免于怨悔也故夫子特许其清而不许其仁【春秋襄公二十五年夏五月乙亥齐崔杼弑其君光左传齐棠公棠邑大夫之妻东郭偃之姊也东郭偃臣崔武子棠公死偃御武子以吊焉见棠姜而美遂取之荘公通焉骤如崔氏以崔子之冠赐人侍者曰不可公曰不为其无冠乎言虽不为崔子犹自应有冠崔子因足又以其间去声伐晋也间晋之难而伐之曰晋必将报欲弑公以説于晋而不获间公鞭侍人贾举而又近之乃为崔子间公伺公间隙五月莒子朝于齐甲戍飨诸北郭崔子称疾不视事欲使公来乙亥公问崔子遂从姜氏姜氏入于室与崔子自侧户出公捬楹而歌歌以命姜侍人贾举止众从者而入闭门甲兴公登台而请弗许请盟弗许请自刃于庙弗许皆曰君之臣杼疾病不能听命近于公宫谓崔子宫近公宫或淫者诈称公陪臣干胡旦反掫将侯反有淫者不知二命干掫行夜行夜得淫人受崔子命讨之不知他命公逾墙又射之中股反队与坠同遂弑之】愚闻之师曰当【去声】理而无私心则仁矣【朱子曰有人事当于理而未必无私心有人无私心而处事又未必当于理惟仁者内无私心而外之处事又当于理须表里心事一皆纯乎天理而无一毫之私乃可】今以是而观二子之事虽其制行【去声】之高若不可及然皆未有以见其必当于理而真无私心也子张未识仁体而悦于苟难【荀子不苟篇曰君子行不贵苟难唯其当之为贵注当谓合礼义也】遂以小者【二子之小善】信其大者【仁】夫子之不许也宜哉读者于此更以上章不知其仁【雍也仁而不佞及孟武伯问子路仁乎】后篇仁则吾不知之语【宪问克伐怨欲不行】并与三仁【微子箕子比干】夷齐之事【求仁得仁】观之则彼此交尽而仁之为义可识矣【问陈文子之清令尹子文之忠使圣人为之则是仁否程子曰不然圣人为之亦只是清忠○朱子曰仁者心之德圣人所以不许二子者正以其事虽可观而其本心或有不然也子文三仕三已畧无喜愠尽以旧政告之新尹文子有马十乘弃之如敝屣然此岂是易事后人因孔子不许之以仁便以二子之事为未足道此却不可须当思二子所为如此高絶而圣人不许之以仁者因如何便见得二子不可易及仁之体段实是如何切不可容易看○二子忠清只就事上説若比干夷齐之忠清只就心上説比干夷齐是有本底忠清忠清里有仁二子之忠清只唤做忠清○问子文文子之事程子谓圣人为之亦只是清忠夫圣人无一事之非仁而乃云尔者何也南轩张氏曰程子之意大要以为此事只得谓之清忠然在二子为之曰忠曰清而止矣仁则未知也在圣人事或有类此者以其事言亦只得谓之忠清然而所以然者则亦不妨其为仁也如伯夷之事虽以清目之亦何害其为仁乎○胡氏曰不知其仁谓非全体不息者不足以当之也仁则吾不知谓仁则天理浑然自无克伐怨欲之累不行不足以言之也殷有三仁谓三人同出于至诚恻怛之意故不咈乎爱之理而有以全其心之徳也夷齐之仁谓皆求合乎天理之正而即乎人心之安也夫全体者无亏欠也不息者无间断也至于外若无亏欠间断而中之私意根萌犹在焉亦不得谓之仁必其见于事者皆当于理而于心者皆无所私然后可以谓之仁也○防峯饶氏曰论语言仁有以德言者有以事言者如雍也仁而不佞问子路仁乎克伐怨欲不行焉可以为难皆是以徳言子文文子未知焉得仁夷齐求仁得仁殷有三仁皆是以事言以徳言非全体而不息不足以当之以事言则须当理而无私心乃可以当之顔子于仁可言全体仲弓便不可谓之全体顔子三月不违庻几乆而不息日月至焉能至而不能乆不可谓之不息夷齐三仁事当理而心无私故皆可谓之仁子文文子之事非特心未能无私而事亦不当理何以得为仁乎】今以他书考之子文之相【去声】楚所谋者无非僣王猾【户八反】夏之事【左传荘公三十年楚杀令尹子元以鬬谷于莬为令尹僖公二十三年楚成得臣伐陈取焦夷子文以为功使子玉为令尹子文为令尹凡二十八年注杜氏曰按荘公三十年楚成王立九年矣僖公二十三年即成王之三十六年也楚自武王三十七年僣称王鲁桓公之八年也武王五十一年卒子文王立文王十三年卒子堵敖立堵敖五年卒弟成王立僖公元年楚成王之十四年也楚伐郑郑即齐故也五年楚鬬谷于莬防六年楚子围许许男靣衘璧乃释之十二年楚人防黄十五年楚人伐随二十年随以汉东诸侯叛楚楚鬬谷于莬帅师伐随取成而还二十一年宋人为鹿上之盟以求诸侯于楚楚人许之诸侯防宋公于孟楚执宋公以伐宋已而释之二十二年楚人伐宋宋公及楚人战于宋师败绩公伤股明年宋襄公死二十三年楚师伐陈讨其贰于宋也此僣王猾夏之事也】文子之仕齐既失正君讨贼之义【上不能规正荘公次不能讨杼弑逆】又不数嵗而复【扶又反】反于齐焉【左传襄公二十七年宋向戍欲弭诸侯之兵以为名欲获息民之名如晋告赵孟晋人许之如楚楚亦许之如齐齐人难之陈文子曰晋楚许之我焉得已且人曰弭兵而我弗许则固携吾民矣将焉用之齐人许之注杜氏曰按襄公二十五年崔杼弑齐君是时陈文子出奔二十六年不经见二十七年文子存弭兵之説则文子自出奔复反于齐凡二年】则其不仁亦可见矣【朱子曰仁者心之德而天之理也自非至诚尽性通贯全体如天地一元之气化育流行无少间息不足以名之今子文仕于蛮荆执其政柄至于三既不能革其僣王之号又不能止其猾夏之心至于灭伐随之事至乃以身为之而不知其为罪文子立于淫乱之朝既不能正君御乱又不能先事而洁身至于簒弑之祸已作又不能上告天子下请方伯以讨其贼去国二年又无故而自还复与乱臣共事此二者平日之所为止于如此其不得为仁也明矣然圣人之言辞不廹切而意已独至虽不轻许而亦不轻絶也学者因其言而反以求之则于仁之理与人之所以得是名者庻几其可黙识乎○云峯胡氏曰子文知有楚而不知有周以春秋尊王之义责之不仁矣文子知有已而不知有齐以春秋讨贼之义责之不仁矣○新安陈氏曰论至此则其事不当理而心之私可见矣夫子只言未知焉得仁而朱子直断其为不仁盖本章外究竟到底之断案也】
　　○季文子三思而后行子闻之曰再斯可矣【三去声】季文子鲁大夫名行父【音甫】每事必三思而后行若使【去声下同】晋而求遭丧之礼以行亦其一事也【左传文公六年季文子将聘于晋使求遭防之礼以行杜注闻晋侯病故既而晋襄公果卒】斯语辞程子曰为恶之人未尝知有思有思则为善矣然至于再则已审三则私意起而反惑矣故夫子讥之【朱子曰天下之事以义理断之则是非当否再思而已审以私意揣之则利害得丧万变而无穷思止于再者欲人之以义制事而不汨于利害之私也○思之未得者须着于细思到思而得之方是一思虽见得已是又须平心更思一遍如此则无不当○问周公仰而思之夜以继日所思岂止于三曰横渠云木知立心恶多思之致疑已知立心恶讲治之不精讲治之思莫非术内虽勤而何厌推此求之可见○潜室陈氏曰若为学之道则不厌思此只为应事言之耳】○愚按季文子虑事如此可谓详审而宜无过举矣而宣公簒【初患反】立文子乃不能讨反为【去声】之使齐而纳赂焉岂非程子所谓私意起而反惑之验欤【左传文公十八年二月公薨文公二妃敬嬴生宣公敬嬴嬖而私事襄仲宣公长而属诸襄仲襄仲欲立之见于齐侯而请之齐侯新立而欲亲鲁许之冬十月仲杀恶及视恶大子视其母弟宣公元年夏季文子如齐纳赂以请防防于平州齐地以定公位簒立者诸侯既与之防则不得讨臣子杀之与弑君同故公与齐防而位定】是以君子务穷理而贵果断【都玩反】不徒多思之为尚【问再斯可矣只是就季文子身上行事处説在学者穷索义理则思之思之而又思之愈深而愈精岂可以数限而君子物格之至者万事透彻事物之来皆有定则则从容以应之亦岂待临时方致其思不审此语只是文子事抑众人通法皆当以再为可耶不容有越思耶而程子又何故只就为恶一邉説也朱子曰物格知至者应物虽从容然临事岂可不思况未至此岂可不熟思耶故以再思为众人之通法盖至此则思已熟而事可决过则惑矣○双峯饶氏曰穷理是思以前事果断是思以后事○陈氏曰理之明则是非判断之果则从违决○新安陈氏曰务穷理明也贵果断决也明于方思之初决于既思之后若不明不决而徒多思则愈思而愈惑矣】
　　○子曰寗武子邦有道则知邦无道则愚其知可及也其愚不可及也【知去声】
　　寗武子卫大夫名俞按春秋传武子仕卫当文公成公之时文公有道而武子无事可见此其知之可及也成公无道至于失国而武子周旋其间尽心竭力不避艰险凡其所处【上声】皆智巧之士所深避而不肯为者而能卒保其身以济其君此其愚之不可及也【左传僖公二十八年卫侯闻楚师败楚成王与晋文公战于城濮卫地也楚师败绩惧出奔楚初晋侯将伐曹假道于卫卫弗许晋伐卫卫侯请盟晋人弗许卫侯欲与楚国人不欲故出其名以説于晋卫侯闻楚败出居襄牛之地以避晋而遂奔楚遂适陈使元咺奉叔武以受盟元咺卫大夫叔武卫侯弟使摄君事以受盟于践土癸亥王子虎盟诸侯于王庭或诉元咺于卫侯曰立叔武矣其子角从公公使杀之咺不废命奉夷叔以入守音狩夷叔即叔武六月晋人复卫侯寗武子与卫人盟于宛濮俞时从卫侯在外故与卫人盟卫侯先期入寗子先先入欲安喻国人长牂音臧守门以为使去声也与之乘而入长牂与甯子共载而入国公子歂犬华仲前驱歂市专反华去声二子并卫大夫卫侯遂驱使寗子未偹叔武将沐闻君至喜捉髪走出前驱射而杀之公知其无罪也枕去声之股而哭之歂犬走出公使杀之元咺出奔晋冬防于温讨不服也卫侯与元咺讼寗武子为辅鍼其亷反荘子为坐坐狱为坐士荣为大士治狱官也周礼命夫命妇不躬坐狱讼元咺又不宜与若对坐故使鍼荘子为坐又使卫之忠臣反其狱官质正元咺盖今勘史有罪先騐吏卒之义卫侯不胜三子辞屈故不胜杀士荣刖鍼荘子谓寗俞忠而免之执卫侯归之于京师寘诸深室寗子职纳槖饘焉橐音托衣裳也饘音防糜也寗俞以君在幽隘故亲以衣食为己职言其忠至所虑者深元咺归于卫立公子瑕瑕卫公子适也○僖公三十年夏晋侯使医衍酖卫侯衍医名晋文欲杀卫侯而罪下至死故使医因治疾而加酖毒寗俞货医寗子视卫侯衣食得知其谋乃以货赂医使薄其酖公为去声之请鲁僖公为之请纳玉于王与晋侯皆十防与珏同二玉相合曰珏王许之襄王许之秋乃释卫侯杜氏曰按左氏僖公二十五年卫文公卒子成公立僖二十六年即卫成公元年也经称公防卫寗速盟于向寗速荘子也则荘子尝逮事成公矣至僖公二十八年传称寗武子与卫人盟于宛濮武子名俞速之子即成公即位之三年也以此考之寗庄子当死于成公二年左右而后子俞为大夫则武子未尝事文公集注谓武子仕卫当文公成公之时与此少异】○程子曰邦无道能沈晦以免患故曰不可及也【新安陈氏曰朱子谓其不避艰险程子以为能沈晦者盖于艰险中能沈晦非避事也】亦有不当愚者比干是也【朱子曰邦无道时全身退听人皆能之武子不全身退听却似愚然又事事处置得去且不表着其能所以为愚不可及也又曰武子九世公族与国同休戚却与寻常无干渉底人不同○成公失国若智巧之士必且隠避不肯出武子竭力其间至诚恳恻不避艰险却能摆脱祸患卒得两全非能沈晦何以致此若比以智自免之士武子却似个愚底人但愚得来好若使他人处之纵免祸患不失于此必失于彼○他人于邦无道时要正救者不免祸患要避患者又却偷安若武子之愚既能韬晦以免患又自处不失其正此所以不可及○问寗武子世臣他人不必如此曰然又看事如何若覊旅之臣见几先去则可若事已尔又岂可去此事最难当权其轻重○云峯胡氏曰武子于卫为公族比干于纣为父族皆与国存亡者也特卫成公之患在外欲免之非沈晦不可纣之恶在己不谏之而诿于沈晦亦不可程子所谓亦有不当愚者最见时中之义○新安陈氏曰以有道则见无道则隠及称南容不废免刑戮蘧伯玉仕卷怀等例之则有道而知当是舒以自见无道则愚当是韬晦而无为今证以武子之时与事无事可见反谓之知尽忠济难反谓之愚何也盖处有道而安常者易处无道而济变者难武子当文公时安常处顺知者行所无事此可及之知也当成公之失国国家多事而能竭忠冒险保身全君此知者所避而不敢为乃若愚而冒为之非真愚也栁子厚曰寗武子邦无道则愚知而为愚者也不得为真愚是也】
　　○子在陈曰归与归与吾党之小子狂简斐然成章不知所以裁之【与平声斐音匪】
　　此孔子周流四方道不行而思归之叹也吾党小子指门人之在鲁者狂简志大而畧于事也斐文貎成章言其文理成就有可观者裁割正也夫子初心欲行其道于天下至是而知其终不用也于是始欲成就后学以传道于来世又不得中行之士而思其次【本孟子不得中行而与之一章説】以为狂士志意高逺犹或可与进于道也但恐其过中失正而或防于异端耳【如曾防之狂易流于老庄】故欲归而裁之也【问何故只思狂士不及狷者朱子曰狂底却有躯殻可以驱策狷者只是自守得些便道是了所谓言必信行必果者是也○成章是有首有尾虽狂简非中然却做得这个道理成个物事不是半上落下故圣人虽谓其狂简不知所裁然亦取其成一个道理大率孔门弟子随其资质各能成就如子路之勇真个成一个勇冉求之艺真个成一个艺言语徳行之科一齐被他做得成了○成章是做得成片段有文理可观盖他狂也是做得个狂人成○问孔子欲归而裁之后来曾晳之徒吊丧而歌全似老荘圣人既裁之后何故如此曰裁之在圣人听不听在他○庆源辅氏曰大凡学者易得有狂简之病非笃志为己者不能免也虽琴张曾防犹或堕于此失志意高逺即所谓志大也过中失正即其畧于事者也大凡人之志意高逺则势利拘绊他不住故或可与进于道然溺于高逺又有脱畧世故之故过中失正而或陷于异端是以不可不有以裁之而使归于中正也○徽庵程氏曰狂简者志大而畧于事宜其梗槩防率乃能斐然成章者盖其禀气英明赋质坚劲虽致广大而不屑于精防然其规模之广大实非卑下者所能攀虽极高明而不屑于中庸然其志趣之高明实非平凡者所能企也其立心制行岂不斐然可观但各矜所自得非得圣人以裁之则广大虽可观而精防有未究高明虽可喜而中庸有未协且有琴张曾晳牧皮之夷考其行而不掩焉者矣○新安陈氏曰狂者易过中失正得圣人裁之则得中正矣狂则必贵于裁裁则不终于狂也】
　　○子曰伯夷叔齐不念旧恶怨是用希
　　伯夷叔齐孤竹君之二子【史记列传索隐孤竹君是殷汤所封相传至夷齐之父姓墨胎氏名初字子朝伯夷名允字公信叔齐名智字公逹夷齐其諡也地理志云孤竹城在辽西令支县】孟子称其不立于恶人之朝【音潮】不与恶人言与乡人立其冠不正望望然去之若将凂焉其介如此【介孤特而有分辨之意】宜若无所容矣然其所恶【乌路反】之人能改即止故人亦不甚怨之也○程子曰不念旧恶此清者之量【去声】又曰二子之心非夫子孰能知之【朱子曰伯夷介僻宜其恶恶直是恶之然能不念旧恶却是他清之好处伯夷平日以隘闻故特明之○伯夷叔齐不念旧恶要见得他胷中都是义理人之有恶不是恶其人是恶其恶耳到他既改其恶便自无可恶者今人见人有恶便恶之固是然那人既改其恶又从而追之此便是因人一事之恶而遂恶其人却不是恶其恶也此与不迁怒一般其所恶者因其人可恶而恶之而所恶不在我及其能改又只见他善处不见他恶处圣贤之心皆是如此○南轩张氏曰以夷齐平日之节观之疑其狭隘而不容矣今夫子乃称其不念旧恶何其宏裕也盖于其所为亦率夫天理之常而其胷中休休然初无一毫介于其间也若有一毫介于其间则是私意之所执而岂夷齐之心哉】
　　○子曰孰谓防生高直或乞醯焉乞诸其邻而与之【醯呼西反】
　　防生姓高名鲁人素有直名者醯醋也人来乞时其家无有故乞诸邻家以与之夫子言此讥其曲意徇物掠【力灼反】美市恩不得为直也○程子曰微生高所枉虽小害直为大【事有小大理无小大】范氏曰是曰是非曰非有谓有无谓无曰直圣人观人于其一介之取予【通作与】而千驷万钟从可知焉故以微事断【都玩反】之所以教人不可不谨也【朱子曰如此予必如此取只看他小事尚如此到处千驷万钟亦只是这模様范氏云害其所以养心者不在于大此语尤痛切醯至易得之物尚委曲如此若临大事如何得当才枉其小便害其大此皆不可谓诚实也○问看孔子説微生高一章虽一事之微亦可见王霸心术之异处一便见得皥皡气象一便见得驩虞气象曰然○庆源辅氏曰平心顺理以应物则为直若有一毫计较作为则不得为直知乞醯以应人之求为不直则知所以为直矣○厚斋冯氏曰人谓申枨刚夫子以欲知其非刚人谓文仲知夫子以居蔡知其不知人谓微生高直夫子以乞醯知其非直夫子知人之道于众好之而必察盖如此】
　　○子曰巧言令色足恭左丘明耻之丘亦耻之匿怨而友其人左丘明耻之丘亦耻之【足将树反】
　　足过也【朱子曰足者谓本当如此我却以为未足而添足之故谓之足若本当如此则是自足了乃不是足凡制字如此类者皆有两意】程子曰左丘明古之闻人也【或问左丘明非传春秋者邪朱子曰未可知也先友邓著作名世考之氏姓书曰此人盖左丘姓而明名传春秋者乃左氏耳○左丘明所耻巧言左传必非其所作】谢氏曰二者之可耻有甚于穿窬也【庆源辅氏曰此虽与穿窬事不类然其心隂巧谲诈以取悦媚谋倾陷则甚于穿窬○陈氏曰穿窬者之志不过隂取货财而止若过谄以事人匿怨而靣友其所包藏岂止于取货财之谓邪故可耻有甚于穿窬也】左丘明耻之其所养可知矣夫子自言丘亦耻之盖窃比老彭之意又以深戒学者使察乎此而立心以直也【朱子曰匿怨心怨其人而外与交也孔门编排此书已从其类此二事相连若防生高之心乆而滋长便做得这般可耻事出来巧言令色足恭与匿怨皆不诚实者也人而不诚实何所不至所以可耻与上文乞醯之义相似○勉斋黄氏曰巧令足恭谄人也其可耻者卑贱而已藏怨外交奸人也其为险谲尤可耻○双峯饶氏曰此上二章皆是教学者立心以直举防生高是要人防事亦谨举左丘明是要人表里如一】
　　○顔渊季路侍子曰盍各言尔志
　　盍何不也
　　子路曰愿车马衣轻裘与朋友共敝之而无憾【衣去声】衣服之也裘皮服敝坏也憾恨也
　　顔渊曰愿无伐善无施劳
　　伐夸也善谓有能施亦张大之意劳谓有功易曰劳而不伐是也【易系辞上子曰劳而不伐有功而不徳厚之至也】或曰劳劳事也劳事非己所欲故亦不欲施之于人亦通【前説与上句皆谦也后説恕也○朱子曰顔子是治个骄字子路是治个吝字顔子之志不以己之长方人之短不以己之能媿人之不能是与物共○问无伐善无施劳善与劳如何分别曰善是自家所有之善劳是自家做出来底○无伐善是不矜己能无施劳是不矜己功○南轩张氏曰人之不仁病于有己故虽衣服车马之间此意未尝不存焉子路盖欲克其私于事物间者其志可谓笃而用功可谓实矣至于顔子则又宏焉理之所在何有于己其于善也奚伐为吾之所当为而已其为劳也奚施盖存乎公理而无物我之间也学者有志于求仁则子路之事亦未宜忽要当如此用力以为入德之涂则顔子之事可以驯致矣】
　　子路曰愿闻子之志子曰老者安之朋友信之少者怀之
　　老者养之以安朋友与之以信少【去声】者怀之以恩一説安之安我也信之信我也怀之怀我也亦通【合二説其义方备老者我养之以安而后方安于我○问孔子举此三者莫是朋友是其等辈老者是上一等人少者是下一等人三者足以尽该天下之人否朱子曰然○黄氏曰集注前説是作用后説是效验后説与绥斯来动斯和意思相类自是圣人地位但前説却有仁心自然物各付物之意有天地生气象况顔子子路皆是就作用上説故前説为胜】○程子曰夫子安仁顔渊不违仁子路求仁【朱子曰他人于微小物事尚恋不能舍仲由能如此其心广大而不私己矣非意在于求仁乎○子路顔子孔子皆是将己与物对説子路便是个舍己忘私底意思今若守定他这説谓此便是求仁不成子路每日都无事只是如此当时只因子路偶然如此説出故顔子孔子各就上靣説去使子路若别説出一般事则顔子孔子又就他那一般事上説然意思却只如此○赵氏曰求仁犹与仁为二不违仁则身己居仁而常不去安仁则心即仁仁即心安而行之无适非仁矣】又曰子路顔渊孔子之志皆与物共者也但有小大之差【楚宜反】尔【程子曰顔子所言不及孔子无伐善无施劳是他顔子性分上事孔子言安之信之怀之是天理上事○朱子曰子路有济人利物之心顔子有平物我之心夫子有万物得其所之心○子路须是有个车马轻裘方把与朋友共如顔子只就性分上理防无伐善无施劳车马轻裘则不足言矣然以顔子比之孔子则顔子犹有个善劳在若孔子便不见有痕迹了又曰子路底浅顔子底深二子底小圣人底大子路底较粗顔子底较细腻然都是去得个私意了只是有粗细○子路收敛细宻可到顔子地位顔子底纯熟又展拓开可到孔子地位○西山真氏曰圣门学者诚实端慤言者即其所行行者即其所言苟躬行有一毫未到断不敢轻以自许子路为人勇于为善而笃于朋友故所愿如此盖私之一字乃人心之深害私苟未忘虽于骨肉亲戚之间尚不能无彼此物我之分况朋友乎子路之言虽只及朋友然观其用心则其至公无私可见矣顔渊之志又大于子路盖视己之善如未有善视己之劳若初无劳观其用心虽至尧舜地位亦歉然常若不足子路所谓车马衣裘与朋友共特顔子善中之一善耳夫子之言志又大于顔渊盖二子犹未免于用意若圣人则如天地然一元之气运之于上而天地之间无一物不得其所不待物物着力然后能之又非二子所及然今学者且当从子路学起必如子路之忘私然后方可进歩不然则物我之私便于胷中如蟊贼如戈防然又安能有善不伐有劳不矜如顔子乎况于圣人地位又高又逺非用力所可到须徳盛仁熟从容中道然后不期而自至耳此非始学之事故必先学子路之忘私而后可】又曰子路勇于义者观其志岂可以势利拘之哉亚于浴沂者也【问浴沂地位恁高程子称子路言志亚于浴沂何也朱子曰子路学虽粗然他资质也高如人告以有过则喜有闻未之能行惟恐有闻见善必迁闻义必徙皆是资质高车马轻裘都不做事看所以亚于浴沂故程子曰子路只为不逹为国以礼道理若逹便是这气象也又问浴沂是自得于中而外物不能以累之子路虽未至自得然亦不为外物所动矣曰是○胡氏曰以气象观之子路于意气者也顔子循其性分者也夫子则浑然天理者也子路所以亚于浴沂以其胷次洒落非势利所得拘使无所滞碍则曽晳之所至矣圣人信不可及顔子地位亦高诚能先于货利之间慕子路之勇决而去其吝啬之心于求仁之方亦庶几矣○庆源辅氏曰子路虽有曽防气象而其实亦有不同曽防是知之事子路是行之事浴沂之智崇共敝之行实○新安陈氏曰人心天理本自周流特为私欲间隔故不得遂其与人同适之乐与人同利之仁尔子路之志虽未能超然如曽防之洒落然常人认物为己知有己不知有人以子贡尚货殖以子夏见孔子尚不改纷华子路自甘敝緼而与人共其轻肥私欲不间隔其天理之周流得遂其与人同利之仁岂不可亚于曽防与人同适之乐乎】顔子不自私己故无伐善知同于人故无施劳【朱子曰以善者己之所有不自有于己故无伐善以劳事人之所惮知同于人故无施劳】其志可谓大矣然未免于有意也【尚有勉行克治之意】至于夫子则如天地之化工付与万物而已不劳焉此圣人之所为也今夫羁【居宜反】靮【音的】以御马而不以制牛人皆知羁靮之作在乎人而不知羁靮之生由于马圣人之化亦犹是也先观二子之言后观圣人之言分明天地气象凡看论语非但欲理防文字须要识得圣贤气象【问夫子如化工及羁靮之喻朱子曰这只是理自合如此老者安之是他自带得安之理来友信少怀是他自带得信之理怀之理来圣人为之初无形迹如穿牛鼻络马首都是天理如此恰似他生下便是带得此理来○新安陈氏曰子路物与人共而不为己私者也顔子善与人同而不为己私者也夫子则廓然大公有造化物各付物之气象不为己私不足以言矣】
　　○子曰己矣乎吾未见能见其过而内自讼者也已矣乎者恐其终不得见而叹之也内自讼者口不言而心自咎也人有过而能自知者鲜【上声下同】矣知过而能内自讼者为尤鲜能内自讼则其悔悟深切而能改必矣夫子自恐终不得见而叹之其警学者深矣【南轩张氏曰能见其过而内自讼则惩创之深省察之力其必能舍旧而新是图若是则于进徳也孰御○勉斋黄氏曰自讼而见于言不若不言而自责于心之深切○庆源辅氏曰口不言而心自咎是改过之机盖悔悟深切则诚意所蓄根深力固才説出来意思便消散了○厚斋冯氏曰不曰不见而曰未见不敢絶天下于无人也○云峯胡氏曰讼者欲胜人内自讼则能胜己】
　　○子曰十室之邑必有忠信如丘者焉不如丘之好学也【焉如字属上句好去声】
　　十室小邑也忠信如圣人生质之美者也夫子生知而未尝不好学故言此以勉人言美质易【去声】得至道难闻学之至则可以为圣人不学则不免为乡人而已可不勉哉【南轩张氏曰圣人斯言使学者知夫圣可学而至虽有其质而不学则终身为乡人而已○勉斋黄氏曰夫子自言好学固是谦辞然圣人惟生知所以自然好学学者一出一入而不加之意正以其不能真知义理之切身故尔○新安陈氏曰忠信之质圣人与人同耳好学之至则充极此美质而为圣人不好学所以孤负此美质而不免为郷人美质之不可恃而学力之所当勉如此○朱子答问云注防之读不成文理按注防音焉如烟读属下文故朱子既音如字且云属上句也】


　　论语集注大全卷五
&lt;经部,四书类,四书大全__论语集注大全&gt;
　　钦定四库全书
　　论语集注大全卷六
　　雍也第六
　　凡二十八章篇内第十四章以前大意与前篇同【胡氏曰此篇前一半与上篇大意同而八佾篇论礼乐亦与为政末相接大抵记圣人之言多以其类而卷帙之分特以竹简之编既尽而止其篇目则聊举其首二字以为之别尔○新安陈氏曰亦论古今人物贤否得失】
　　子曰雍也可使南面
　　南面者人君听治【去声】之位【厚斋冯氏曰人君听治之位必体天地隂阳之向背南面向明也】言仲弓寛洪简重有人君之度也【问寛洪简重也是説仲弓贤质恁地朱子曰夫子既许他南面则须是有人君之度这又无稽考须是将他言行来看如何○庆源辅氏曰惟寛故洪惟简故重寛则有容故洪简则守要故重寛与简御众临下之道也故有人君之度而可以南面度以徳量言也○洪氏曰语顔渊以为邦王者之佐也仲弓南面诸侯之任也】
　　仲弓问子桑伯子子曰可也简
　　子桑伯子鲁人胡氏以为疑即庄周所称子桑户者是也【朱子曰庄子所称子桑户与孟子反子琴张三人为友盖老氏之流】仲弓以夫子许已南面故问伯子如何可者仅可而有所未尽之辞简者不烦之谓【朱子曰仲弓为人简重见夫子许之以伯子亦是一个简底故以为问夫子言此人亦可者以其简也】
　　仲弓曰居敬而行简以临其民不亦可乎居简而行简无乃大简乎【大音防】
　　言自处【上声下同】以敬则中有主而自治严如是而行简以临民则事不烦而民不扰所以为可若先自处以简则中无主而自治疎矣而所行又简岂不失之大简而无法度之可守乎【庆源辅氏曰中有主则一自治严则収敛固事不烦则无凿出之事民不扰则无不得所之民中无主则二三自治疎则渗漏多大简则率易无法度之可守则或不免于猖狂妄行矣】家语记伯子不衣冠而处夫子讥其欲同人道于牛马【张存中曰刘向説苑云孔子见子桑伯子子桑伯子不衣冠而处弟子曰夫子何为见此人乎曰其质美而无文吾欲説音税下同而文之孔子去子桑伯子门人不説音悦曰何为见孔子乎曰其质美而文繁吾欲説而去其文故曰文质修者谓之君子有质而无文谓之易野简易鄙野也子桑伯子易野欲同人道于牛马故仲弓曰大简】然则伯子盖大简者而仲弓疑夫子之过许与【朱子曰居敬则凡事严肃若要以此去律事凡事都要如此此便是居敬而不行简也○今固有居敬底人把得忒重却反行得烦碎了临下以简只要拣那紧要底来行○居敬行简是两件工夫若谓居敬则所行自简则有偏于居敬之意徒务行简老子是也乃所以为不简○居敬行简如云内外不只是尽其内而不用尽其外如云本末不只是致力于本而不务乎其末居敬了又要行简圣人教人为学皆如此不只偏説一边○居敬行简是有本领底简居简行简是无本领底简○居敬是自处以敬行简是所行得要○问敬是就心上説简是就事上説否曰简也是就心上做出来而今行简须是心里安排后去行岂有不是心做出来○问居敬行简之居如居室之居曰然复问何谓简曰简是凡事据见定又曰简静又曰居敬是所守正而行之以简○问居简而行简则有志大略小之患以之临事必有怠忽不举之处居敬而行简则心一于敬不以事之大小而此敬有所损益也以之临事必简而尽曰居敬则明烛事几而无私意之扰故其行必简○叶少蕴曰简者临下之道而非所以处己也书记舜之徳曰临下以简此仲弓所以可使南面也○双峯饶氏曰敬者一心之主宰而万事之本根也仲弓之在圣门以徳行称者也夫子许之以可使南面是以其有人君之徳而然也仲弓闲夫子之许已而未知其所以许之之意安在于是即其气象之类已如子桑伯子者以为问夫子以其可也简许之而又曰居简而行简无乃大简乎其意以为简出于敬则其简为有本而每事顺理而要直谓之可也固宜简出于简则其简为无本而遇事不免率意而疎略无乃简之过乎仲弓之简敬而简者也伯子之简简而简者也仲弓之简固与伯子之简异矣然其所以致是者非特天资之美亦其学力之至尔盖他日尝问仁于夫子矣夫子告之曰出门如见大賔使民如承大祭此居敬之谓也又尝问政于夫子矣夫子告之曰先有司赦小过举贤才此行简之谓也居敬行简其得于平日师友之所讲磨者如此则可使南面固有所自来矣若伯子之不衣冠而处则有仲弓之资而无仲弓之学者也大简之失不亦宜乎○简于行事上用得于治己上用不得故行简则可居简则不可○新安陈氏曰人所以异于马牛以衣冠也伯子恶衣冠烦而去之简则简矣如不敬何简与敬易相反故书曰简而无傲盖简易流于傲无傲者欲以敬矫简之流弊也敬而简则为简严简易之简不然则为简忽简略之简仲弓盖能居敬行简者伯子乃不敬而居简行简者也】
　　子曰雍之言然
　　仲弓盖未喻夫子可字之意而其所言之理有黙契焉者故夫子然之【朱子曰夫子虽不言其居简之失而可字已寓未尽善之意仲弓虽未喻可为仅可乃能黙契其防防分别出居敬居简之不同夫子所以深许之】○程子曰子桑伯子之简虽可取而未尽善故夫子云可也仲弓因言内主于敬而简则为要直内存乎简而简则为疎略可谓得其防矣又曰居敬则心中无物故所行自简【双峯饶氏曰无物以是无私意无私意则能循理所以所行自简】居简则先有心于简而多一简字矣故曰太简【问集注何不全用程説朱子曰程子只説得敬中有简防意亦有自处以敬而所行不简却説不及圣人所以曰居敬曰行简二者须是周尽某所以不敢全用他説又曰程子説自不相害果能居敬则理明心定自是简又曰世间有居敬而所行不简者如上蔡説吕进伯是个好人极至诚只是烦扰便是请客也须临时两三畨换食次又有不能居敬而所行却简易者每事不劳扰只从简径处行如曹参之治齐专尚清静及至为相毎日酣饮不视事隔墙小吏歌呼参亦酣歌以和之何有于居敬据仲弓言自是两事程子作一事看了○此叚若不得仲弓下面更问一问人只道可也简便是了故夫子复之曰雍之言然这亦见仲弓有可使南面之基亦见得他深沉详密处论来简已是好资禀较之繁苛细使人难事亦煞不同然是居敬以行之方好○问仲弓之有人君之度何以知其然耶曰以前篇不佞之讥此章居敬行简之对而有以知其然也谢氏以为简以临之荘以莅之盖近之矣然其深厚广博冝在人上之意则未之发也然此曰南面而不曰为政则疑其主于徳而言也○问居敬居简之不同何也曰持身以敬则心不放逸而义理着明故其所以见于事者自然操得其要而无烦扰之患若所以处身者既务于简而所以行之者又一切以简为事则是民理凖则既不素明于内而纲纪法度又无所持循于外也太简之将有不可胜言者矣○勉斋黄氏曰居谓身所自处行谓见于所行观其以居对行则是以处身对行事明矣居敬而后可以行简】
　　○哀公问弟子孰爲好学孔子对曰有顔回者好学不迁怒不贰过不幸短命死矣今也则亡未闻好学者也【好去声亡与无同】
　　迁移也贰复【扶又反下同】也怒于甲者不移于乙过于前者不复于后顔子克己之功至于如此可谓真好学矣【朱子曰不迁怒贰过是顔子好学之符騐如此却不是只学此二事其学全在非礼勿视聼言动上乃是做工夫处不迁不贰是成效处○怒与过皆自己上来不迁不贰皆已克己上来○勉斋黄氏曰存养之深省察之明充治之力持守之坚故其未怒之初鉴空衡平既怒之后氷消雾释方过之萌瑕纇莫逃既知之后根株悉防此所以为好学而集注以为克己之功也○庆源辅氏曰真好学真字须子细看○新安陈氏曰人惟不能克去己私故迁怒者私意之执滞也贰过者私意之隐伏也顔子之学真能克己故当怒未尝不怒既怒则不迁有过未尝不知既知则不留此皆克己之功效而好学之符騐也】短命者顔子三十二而卒也【家语顔子少孔子三十嵗年二十九而髪白三十二而早卒】既云今也则亡又言未闻好学者盖深惜之又以见真好学者之难得也【厚斋冯氏曰师有父兄之道故称受教者为弟子当是时曽子尚少好学而可以道者唯顔子一人而已曰今也则亡言好学者无存也不曰不闻而曰未闻不敢以一己之闻见厚诬天下之无人又焉知来者之不如今也】○程子曰顔子之怒在物不在己故不迁有不善未尝不知知之未尝复行【新安陈氏曰二句易系辞文乃孔子称顔子语】不贰过也【云峯胡氏曰程子兼不迁怒不贰过説】又曰喜怒在事则理之当喜怒者也不在血气则不迁若舜之诛四凶也可怒在彼己何与【音预】焉如鉴之照物妍媸在彼【媸赤之反妍美也媸丑也】随物应之而已何迁之有【云峯胡氏曰専説不迁怒怒每自血气而发顔子之怒在理而不在血气故不迁】又曰如顔子地位岂有不善所谓不善只是防有差失才差失便能知之才知之便更不萌作张子曰慊【口箪反】于己者不使萌于再【朱子曰慊于己只是略有些子不足于心便自知之即随手消除不复萌作○许氏曰心过常小身过常大顔子虽有心过无身过无身过易无心过难要当制之于心而已】或曰诗书六艺七十子非不习而通也而夫子独称顔子为好学顔子之所好果何学欤程子曰学以至乎圣人之道也【双峯饶氏曰道者方法之谓言学以至乎圣人底方法也下文言学之道与学之得其道皆是此意】学之道奈何曰天地储精得五行之秀者为人【问储精朱子曰精气流通储蓄得二气之精聚故能生出人物】其本也真而静其未发也五性具焉曰仁义礼智信【朱子曰本是本体真是不杂人伪静言其初未感物时五性便是真未发便是静】形既生矣外物触其形而动于中矣其中动而七情出焉曰喜怒哀惧爱恶【去声】欲【庆源辅氏曰心是活物故外物触之而动上言其本静故于此言动】情既炽【昌志反】而益荡其性凿矣【朱子曰性固不可凿但人不循此理去伤了他】故觉者约其情使合于中正其心养其性而已然必先明诸心知所往然后力行以求至焉【朱子曰这一段紧要处只在先明诸心上明诸心知所往穷理之事力行求至践履之事知所往如识路力行求至如行路○双峯饶氏曰用工最紧要处在约其情使合于中约是工夫中是准则四勿便是约的工夫礼便是中的准则能约其情使合于中则心得其正而不荡性得其养而不凿○云峯胡氏曰程子此段议论皆自周子太极圗説来天地储精此精字即是二五之精其本也真而静真字即是无极之真特周子自太极説来故先真而后精程子只自天地説起故先精而后真储字即是凝字自古言性未尝言五性圗説谓五行之生也各一其性故此曰五性具焉圗説谓五性感动而善恶分万事出此则曰其中动而七情出焉盖五性感动之后有善有恶至于情既炽而益荡则全失其本来之善矣圗説定之以中正仁义而主静圣人立人极之事此曰约其情使合于中学者克己之事也】若顔子之非礼勿视听言动不迁怒贰过者则其好之笃而学之得其道也然其未至于圣人者守之也非化之也假之以年则不日而化矣【双峯饶氏曰不迁不贰皆是守而未化之事若怒自然不迁心无过可贰则化而无事于守矣】今人乃谓圣本生知非学可至而所以为学者不过记诵文辞之间其亦异乎顔子之学矣【程子曰小人之怒在己君子之怒在物小人之怒出于心作于气形于身以及于物以至于无所不怒是所谓迁也怒在理则无所迁动乎血气则迁矣舜诛四凶盖因是人有可怒之事而怒之圣人之心本无怒也譬如明镜好物来时便见是好恶物来时便见是恶镜何尝有好恶也世之人固有怒于室而色于市○上蔡谢氏曰顔子不迁怒不贰过则其所好乃克己之学也○朱子曰顔子因物之可怒而怒之又安得迁内有私意而至于迁怒者志动气也有为怒气所动而迁者气动志也或谓不独迁于他人为迁就其人而益之便是迁曰此却是不中节非迁也○问不迁怒此是顔子与圣人同处否曰不迁字在圣人分上説便小在顔子分上説便大盖圣人无怒何待于不迁圣人无过何待于不贰所以不迁不贰者犹有意存焉与愿无伐善无施劳之意同犹今人所谓愿得不如此是固尝如此而今且得其不如此也此所谓守之非化之也○问人之义理未明而血气未曽消释物来触着则乘此血气之动惟好恶之所之怒不能得休歇而至于有所移也若顔子则是磨得心地光明而无一毫物事杂在其间或喜或怒皆是物之当喜当怒随其来而应之而在我初无容心不以此动其血气而至于有所迁也但此是顔子克己工夫到后方如此却不是以此方为克己工夫也曰夫子当时也是従他克己效騐上説但克己工夫未到时也须照管不成道我工夫未到那田地而迁怒贰过只聼之耶○问顔子不迁怒亦见得克己工夫否曰固是然克己亦非一端如喜怒哀乐皆当克但怒是粗而易见者尔○顔子于念虑处少差輙改而今学者未到顔子地位且须逐事上检防过也不论显微如大雷雨也是雨些子雨也是雨无大小都唤做过只是晴明时节青天白日更无些子云翳这是甚麽气象○问喜怒发于当然者人情之不可无者也但不可为其所动尔过失则不当然而然者既知其非则不可萌于再所谓频复之吝也二者若不相类而其向背实相对曰圣人虽未必有此意但能如此看亦好○顔子只是见得个道理透见得道理透自不迁不贰○非礼勿视听言动是夫子告顔子教他做工夫要知紧要工夫却只在这上如无伐善无施劳不迁怒不贰过是他到处又曰顔子到这里直是浑然更无些子渣滓不迁怒如铙悬水止不贰过如氷消冻释如三月不违又是已前事到这里已自浑沦都是天理是甚次第○问顔子之所学者盖人之有生五常之性浑然一心之中未感物之时寂然不动而已而不能不感于物于是喜怒哀乐七情出焉既发而易縦其性始凿故顔子之乐见得此理分明必欲约其情以合于中刚决以克其私私欲既去天理自明故此心虚静随感而应或有所怒因彼之可怒而已无与焉怒才过而此心又复寂然何迁移之有所谓过者只是防有差失张子谓之慊于己只是略有些子不足于心便自知之即随手消除更不复萌作为学工夫如此可谓真好学矣曰所谓学者只是学此而已伊川所谓约其情大学所谓明明徳中庸所谓天命之谓性皆是此理○勉斋黄氏曰论顔子之天资则只是明与刚论顔子之用功则只是敬与义惟其明且敬也故几才动处便觉惟其刚且义也故才觉便与一刀两段既明矣又持之以敬既刚矣又辅之以义天资学力两极则血气岂能轻为之动念虑岂能再使之差此所以谓之不逺复也所以谓之有不善未尝不知知之未尝复行也不逺是觉得早复是斩断得猛烈○问顔子之不迁怒与喜怒哀乐皆中节如何潜室陈氏曰当其怒时见理而不见怒故怒所可怒而不迁于他此克己阳刚工夫峻防之甚其要固归于中节但以中节言顔子无起发人意处○庆源辅氏曰顔子不迁不贰乃终身学力之所就固非一旦収其放心便能如此亦非是学者克己之事故集注以为克己之功必其平日遇怒则克不使之流荡于外以过于物遇过则克不使之伏藏于内以为之根怒不过于物则久久自然不迁过蹙其根则久久自然不贰○觉轩蔡氏曰不迁怒朱子谓怒于甲者不移于乙程子谓在物不在己不贰过朱子谓过于前者不复于后程子谓只是微有差失便能知之才知之便更不萌作若不同矣然程子是就怒初发念初萌而直言之也朱子是就怒已发念己萌而横言之也其理则一必兼之方尽其义○问不迁怒鲁斋许氏曰是圣人境界之事也如何便到得且自忿思难为始】
　　○子华使于齐冉子为其母请粟子曰与之釜请益曰与之庾冉子与之粟五秉【使为并去声】
　　子华公西赤也使为【去声】孔子使也【庆源辅氏曰或使于他邑或使于外国不可知也大夫无私交此必未为大夫时事又孔子将之荆先之以子夏申之以冉有皆使之类也又如蘧伯玉使人于孔子大夫虽无私交若此类则无害也】釜六斗四升庾十六斗秉十六斛
　　子曰赤之适齐也乘肥马衣轻裘吾闻之也君子周急不继冨【衣去声】
　　乗肥马衣轻裘言其富也急穷廹也周者补不足继者续有余
　　原思为之宰与之粟九百辞
　　原思孔子弟子名宪【宋人】孔子为鲁司冦时以思为宰粟宰之禄也九百不言其量【去声】不可考【赵氏曰司防有采邑故以思为邑宰】
  </div>
  <div class="pagination">
   <a href="四书大全_page6.html">
    上一页
   </a>
   <span>
    ...
   </span>
   <a href="四书大全_page2.html">
    2
   </a>
   <a href="四书大全_page3.html">
    3
   </a>
   <a href="四书大全_page4.html">
    4
   </a>
   <a href="四书大全_page5.html">
    5
   </a>
   <a href="四书大全_page6.html">
    6
   </a>
   <span class="current-page">
    7
   </span>
   <a href="四书大全_page8.html">
    8
   </a>
   <a href="四书大全_page9.html">
    9
   </a>
   <a href="四书大全_page10.html">
    10
   </a>
   <a href="四书大全_page11.html">
    11
   </a>
   <a href="四书大全_page12.html">
    12
   </a>
   <span>
    ...
   </span>
   <a href="四书大全_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
