<!DOCTYPE html>
<html>
 <head>
  <meta charset="utf-8"/>
  <title>
   四书纂疏 - 第 12 页/共 46 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四书纂疏 - 第 12 页/共 46 页
  </h1>
  <div class="content">
   子华公西赤也使爲孔子使也【辅氏曰或使于他邑或使于外国不可知也大夫无私交此未必爲大夫时事又孔子将之楚先之以子路申之以冉有皆使之类也又如蘧伯玉使人于孔子大夫虽无私交若此类则无害也】釡六斗四升庾十六斗秉十六斛【愚案左传晏子云齐旧四量豆区釜钟四升爲豆各自其四以登于釜杜注云四豆爲区区斗六升四区爲釡釡六斗四升是也又案聘礼记云十斗曰斛十六斗曰防十防曰秉郑注云秉十六斛今江淮之间量名有爲薮者今文防爲逾是庾逾防其数同也】
　　子曰赤之适齐也乗肥马衣轻裘吾闻之也君子周急不继富【衣去声】
　　乗肥马衣轻裘言其富也急穷迫也周者补不足继者续有余
　　原思爲之宰与之粟九百辞
　　原思孔子弟子名宪【鲁人】孔子爲鲁司寇时以思爲宰【愚谓鲁司寇大夫也必有采邑故以思爲采邑之宰】粟宰之禄也九百不言其量不可考【辅氏曰量谓五量龠合升斗斛也但此言九百而已不可考知其爲斗爲斛也】
　　子曰毋以与尔邻里郷党乎
　　毋禁止辞五家爲邻二十五家爲里万二千五百家爲郷五百家爲党言常禄不当辞有余自可推之以周贫乏盖邻里郷党有相周之义【辅氏曰先王制爲井田之法使郷田同井出入相友守望相助疾病相扶持则邻里郷党有贫乏者于义固当相周也】○程子曰夫子之使子华子华之爲夫子使义也而冉子乃爲之请圣人寛容不欲直拒人故与之少所以示不当与也请益而与之亦少所以示不当益也求未达而自与之多则已过矣故夫子非之盖赤茍至乏则夫子必自周之不待请矣原思爲宰则有常禄思辞其多故又敎以分诸邻里之贫者盖亦莫非义也【辅氏曰圣人能通天下之志而于物无遗照故虽不徇人之情以咈吾之理然亦不行吾之义而不察人之情使赤诚有所乏则夫子自当知之而自有以处之矣又何待求之请哉】张子曰于斯二者可见圣人之用财矣【语録曰这是见得圣人于小处也区处得恁地尽这便是一以贯之处圣人做事都着地头○黄氏曰冉子之与粟不害其爲惠原思之辞粟不害其爲廉自常人观之皆善行也圣人处事如化工生物洪纎髙下各适其冝又岂但可见其用财而已哉】
　　○子谓仲弓曰犂牛之子骍且角虽欲勿用山川其舍诸【犂利之反骍息营反舎上声】
　　犂杂文骍赤色周人尚赤牲用骍角角周正中牺牲也【永嘉陈氏曰以其角中程度也祭天地之牛角茧粟宗庙之牛角握社稷之牛角尺】用用以祭也山川山川之神也言人虽不用神必不舍也【辅氏曰犂牛杂文虽不堪作牺牲然其所生之子其色则骍其角则正则必将取以爲牺牲用矣固不可以其母之犂而废其子之骍也虽欲勿用人之私意也山川其舍诸理之所不容废也】仲弓父贱而行恶故夫子以此譬之【胡氏曰父贱而行恶本疏文家语亦言其生于不肖之父也】言父之恶不能废其子之善如仲弓之贤自当见用于世也然此论仲弓云尔非与仲弓言也【文集曰如子谓顔渊未见其止亦非与顔渊言也】○范氏曰以瞽防爲父而有舜以鲧爲父而有禹古之圣贤不系于世类尚矣子能改父之过变恶以爲美则可谓孝矣【胡氏曰范氏之说可以勉人爲子故有取焉】
　　○子曰回也其心三月不违仁其余则日月至焉而已矣
　　三月言其久【语録曰三月只是言久尔非谓三月后必违也○愚谓三月姑借以言其久日月亦偕以言其暂】仁者心之德心不违仁者无私欲而有其德也【或问仁人心也则心与仁冝一矣而又曰心不违仁则心之与仁又若二物曰孟子之言非以仁训心也盖以仁爲心之德也人有是心则有是德矣然私欲乱之则或有是心而不能有是德此众人之心所以每至于违仁也克己复礼私欲不萌则即是心而是德存焉此顔子之心所以不违于仁也故所谓爲仁者非有两物而相去也所谓不违者非有两物而相依也深体而黙识于言意之表则庶乎其得之矣○语録曰仁与心本是一物被私欲一隔仁便违去却爲二物若私欲旣无则心与仁便不相违合成一物心犹镜仁犹镜之明镜本来明被尘垢一蔽遂不明若尘垢一去则镜明矣】日月至焉者或日一至焉或月一至焉能造其域而不能久也【语録曰日至是一日一次至此月至是一月一次至此言其疎也闲时都思量别处○眞氏曰详集注之意谓自顔子之外其余门弟子有一日全不违仁有一月全不违仁者语録以爲或一日中一次不违仁一月中一次不违仁二说不同当以集注爲正】○程子曰三月天道小变之节言其久也过此则圣人矣不违仁只是无纎豪私欲少有私欲便是不仁【辅氏曰二气分爲四时三月而一变故三月爲天道小变之节】尹氏曰此顔子于圣人未达一间者也若圣人则浑然无间断矣【辅氏曰间隙也三月之后少有违仁处便间隙也○永嘉陈氏曰顔子不逺复才有间断处依旧又接续了若圣人则自生至死满腔子都是仁无少间断顔子所以未逹一间者正以此耳】张子曰始学之要当知三月不违与日月至焉内外宾主之辨使心意勉勉循循而不能已过此几非在我者【或问内外宾主曰不违仁者仁在内而我爲主也日月至者仁在外而我爲客也诚知此辨则其不安于客而求爲主于内必矣故曰使心意勉勉循循而不能已也其曰过此几非在我者则岂以爲用功至此而极矣过此以往则必德盛仁熟而自至而非吾力之所能与也○语録曰仁犹屋心犹我常在屋中则爲主出入不常则爲客也三月不违者心常在内虽间或有出时然终是在外不穏便才出即便入盖心安于内所以爲主日月至焉者心常在外虽间或有入时然终是在内不安才入即便出盖心安于外所以爲宾○又曰不违仁者仁在内而爲主然其未熟亦有时而出于外日月至焉者仁在外而爲宾虽有时入于内而不能久也○又曰那客亦是主人只以其多在外故谓之客○又曰学者只要勉勉循循而不能已才能如此便后面虽不用大段着力也自做去如推个轮车相似才推得转了他便滔滔自去○又曰不能已是爲了又爲爲得好后只管爲如欲罢不能相似过此则自家着力不得待他自长进去如水涨船行更无着力处○又曰前头事皆不由我我也不知前面之分寸我也不知前面之浅深只理防这里工夫使外内宾主之辨常要分晓使心意勉勉循循不已只如此而已○黄氏曰内外宾主之语语録有数条大略以屋爲喻而在内者爲主在外者爲宾然有二说其一以仁爲屋而以心之出入爲宾主其一以躯殻爲屋而以仁之存亡爲宾主以文义言则前说胜以义理言则后说胜以文义言则心自是心仁自是仁以义理言则心即仁也前说因孔子所言而爲文后说则言心在便爲仁不在便爲不仁其旨尤切当两存而竝观之○陈氏曰如内外宾主之辨初学便当知此然天理人欲相爲胜负之几最未易判也若到天理决然常在内而爲主人欲决然不随之追逐于外而爲宾非眞知而足目俱到者不能到此田地则主势日伸宾势日屈其进进自不能止过此方知车轮运转不停非是放下全不用力前头限量不由我非吾力所能料虽欲辍不用力而力自不能辍矣此即日进无疆地位也然此等皆学者所未到之处非可以臆度想像而识须临境而后知味也○胡氏曰勉勉者用力而不已也循循者谨守而不变也二者学者希顔之方也○永嘉陈氏曰先儒提出此旨正欲学者扪心猛省若是爲客乍入复出则爲无家之人将来必大可哀】
　　○季康子问仲由可使从政也与子曰由也果于从政乎何有曰赐也可使从政也与曰赐也达于从政乎何有曰求也可使从政也与曰求也艺于从政乎何有【与平声】
　　从政谓爲大夫【胡氏曰由求仕于季氏久矣若爲家臣岂至此方问其可不可邪以冉子退朝而夫子有政与事之辨参之知其谓爲大夫也必矣】果有决断达通事理艺多才能【辅氏曰子路资禀刚勇故能有决断子贡知识髙明故通达事理冉求虽进道不力然在政事之科故多才能】○程子曰季康子问三子之才可以从政乎夫子答以各有所长非惟三子人各有所长能取其长皆可用也【黄氏曰程子言人各有所长意则大矣然如三子之果逹艺而可以从政则恐亦非凡人所可能也○辅氏曰圣人于天下无棨才无遗善圣人不作天下人才冇多少用不尽处】
　　○季氏使闵子骞爲费宰闵子骞曰善爲我辞焉如有复我者则吾必在汶上矣【费音秘爲去声汶音问】
　　闵子骞孔子弟子名损【鲁人】费季氏邑汶水名在齐南鲁北境上闵子不欲臣季氏令使者善爲己辞言若再来召我则当去之齐【辅氏曰闵子心虽不欲臣季氏而不遽形于言姑令使者善爲己辞焉此与人爲善之意也又言若再来召我则当去之齐以示其必不从之意其与人处已两尽其道如此】○程子曰仲尼之门能不仕大夫之家者闵子曾子数人而已谢氏曰学者能少知内外之分皆可以乐道而忘人之势况闵子得圣人爲之依归彼其视季氏不义之富贵不啻犬彘又从而臣之岂其心哉在圣人则有不然者盖居乱邦见恶人在圣人则可自圣人以下刚则必取祸柔则必取辱闵子岂不能早见而豫待之乎如由也不得其死求也爲季氏附益夫岂其本心哉盖旣无先见之知又无克乱之才故也然则闵子其贤乎【语録曰谢氏说得麄亦可以警那懦底人若常常记得这様在心不至倒了今倒了底却多○辅氏曰谢氏说由求之事曰是岂其本心哉却说得好刚者必取祸谓子路柔者必取辱谓冉求圣人道全德备应用无穷其于先见之知克乱之才盖兼有之故于天下无不可爲之时亦无不可爲之事若未至于圣人而欲早见豫待以拟方来之变则于轇轕纷沓之际未有不失其本心者此闵子所以爲贤也】
　　○伯牛有疾子问之自牖执其手曰亡之命矣夫斯人也而有斯疾也斯人也而有斯疾也【夫音扶】
　　伯牛孔子弟子姓冉名耕【鲁人】有疾先儒以爲癞也【或问伯牛之癞曰以淮南子而言耳其信否不可知】牖南牖也礼病者居北牖下君视之则迁于南牖下使君得以南面规已【黄氏曰北牖见仪礼记若丧大记则云北牖西南隅旣谓之奥则北面不当有牖当攷○翁氏曰此说见郷党疏文案寝庙制无北牖然北方冇少牖谓之扉因天光漏入而得屋漏之名恐北牖指此也室西南隅曰奥奥南有牖】时伯牛家以此礼尊孔子孔子不敢当故不入其室而自牖执其手盖与之永诀也【辅氏曰不入其室以避过奉之礼义也自牖执其手以致永诀之意仁也此圣人从容中礼处】命谓天命【或问命曰有生之初气质之禀盖有一定而不可易者孟子所谓莫之致而至者也○语録曰命之正者出于理命之变者出于气质要之皆天所付予但当自尽其道则所值之命皆正命也○又曰问此命是天理本然之命否曰此只是气禀之命富贵死生祸福贵贱皆禀之气而不可移易者】言此人不应有此疾而今乃有之是乃天之所命也然则非其不能谨疾而有以致之亦可见矣【辅氏曰伯牛非有致疾之道有以致疾则非正命矣伯牛非其不能谨疾而有以致之故夫子叹其命矣夫然天旣与之以是德而复使之有是疾则于栽培之理盖亦不得其常者矣○胡氏曰夫子于顔冉之死皆以命言然则虽斯人不应有斯疾其死也亦谓之考终命也欤】○侯氏曰伯牛以德行称亚于顔闵故其将死也孔子尤痛惜之【侯氏名仲良河东人○辅氏曰侯氏深见圣人爱惜人才而切于传道之心其至诚恻怛有不能自已者】
　　○子曰贤哉回也一箪食一瓢饮在陋巷人不堪其忧回也不改其乐贤哉回也【食音嗣乐音洛】
　　箪竹器食饭也瓢瓠也顔子之贫如此而处之泰然不以害其乐故夫子再言贤哉回也以深叹美之○程子曰顔子之乐非乐箪瓢陋巷也不以贫窭累其心而改其所乐也故夫子称其贤【语録曰顔子胷中自有乐故虽贫窭之中而亦不以累其心不是将那不以贫窭累其心底做乐】又曰箪瓢陋巷非可乐盖自有其乐尔其字当玩味自有深意【语録曰其字是元有此乐】又曰昔受学于周茂叔每令寻仲尼顔子乐处所乐何事【语録曰问寻孔顔所乐处盖他自有其乐然求之亦甚难曰先贤到乐处已自成就向上去了非初学所能求况今之师非濓溪之师所谓友者非二程之友所以说此事却似莽广不如且就圣贤着实用工处求如克己复礼致谨于视听言动之间久久自防纯熟充达向上去○又曰要寻乐处只是自去寻寻到那极苦涩处这便是好消息来寻到那意思不好处这便是乐底意来却无不做工夫自然乐底道理而今做工夫只是平常恁地理防不要把做差异了去做】愚案程子之言引而不发盖欲学者深思而自得之今亦不敢妄爲之说学者但当从事于博文约礼之诲以至于欲罢不能而竭其才则庶乎有以得之矣【辅氏曰博文者致知格物之事约礼者克己复礼之事圣人敎人唯此二者诚能从事于此使知与行互相发所造日深其味日永虽欲己之自不能已而求之至于才力竭尽则庶乎有以得之矣此指示学者自得之路而使之循序以进皆有可据之实也○眞氏曰集注所引程子三説皆不説出顔子之乐是如何乐其末却令学者于博文约礼上用功博文约礼亦冇何乐似若有所隐而不以告人者其实无所隐而告人之深也博文者言以天下之理无不穷究而用功之广也约礼者言以礼检束其身而用功之要也内外精粗二者并进则此身皆与爲一从容游泳于天理之中虽箪瓢陋巷不知其爲贫万钟九鼎不知其爲富此乃顔子之乐也程子全然不露只使人自思而得之朱子又恐人无下乎处特说出博文约礼四字令学者从此用力眞积力久自然有得至于欲罢不能之地则顔子之乐可以庶几矣○又曰欲罢不能者言人之于学若能实用其工则自然见得循理则乐不循理则不乐由乎礼则安不由乎礼则危不待父兄师友之检约自然欲止而不能此方是眞有所得也】
　　○冉求曰非不说子之道力不足也子曰力不足者中道而废今女画【说音恱女音汝】
　　力不足者欲进而不能画者能进而不欲【辅氏曰欲进而不能者心欲进而力有所不及也能进而不欲者力能进而心有所不肯也】谓之画者如画地以自限也【辅氏曰画地以自限自不逾耳非力有所不能逾也○愚谓画则先有不敢当之意如画地自限非有险阻不可进而不前也】○胡氏曰夫子称顔回不改其乐冉求闻之故有是言然使求恱夫子之道诚如口之说刍豢则必将尽力以求之何患力之不足哉画而不进则日退而已矣此冉求之所以局于艺也【辅氏曰道若大路人病不求使其说圣人之道诚如口之说刍豢则将尽心竭力以求之仁与道岂逺乎哉固不患力之不足也尽而不进此所以日退而局于艺焉耳矣】
　　○子谓子夏曰女爲君子儒无爲小人儒【女音汝】
　　儒学者之称【辅氏曰此所谓学亦专言之学也若周官儒以道得民则学之已成者也然凡有意于学亦可谓之儒故但以儒爲学者之称此所以有君子小人之辨】程子曰君子儒爲己小人儒爲人【语録曰若不就爲己分上做工夫只要说得去以此欺人便是小人儒】○谢氏曰君子小人之分义与利之间而已然所谓利者岂必殖货财之谓以私灭公适已自便凡可以害天理者皆利也子夏文学虽有余然意其逺者大者或昧焉故夫子语之以此【辅氏曰谢氏极言爲利之害可以警学者用心之微盖凡人日用之间发心措虑未尝不在利上如所谓以私灭公适已自便者皆是学者能谨察而明辨之则于检身之际自不至于渗漏矣○又曰子夏资质纯固但欠逺大之见而有近小之蔽恐或溺于私与利也故以是告之然此必子夏始见时事至其言切问近思仁在其中之说圣人之道有始有卒之说则必不至此矣】
　　○子游爲武城宰子曰女得人焉尔乎曰有澹台灭明者行不由径非公事未尝至于偃之室也【女音汝澹徒甘反】武城鲁下邑【胡氏曰言鲁下邑非大夫之采邑也】澹台姓灭明名字子羽径路之小而捷者公事如饮射读法之类【或问公事者何事曰以士民之分言之则凡饮酒读法而羣至乎有司者公事也以邑宰之知已而访问焉则凡一邑之间利病休戚之所同而当以告于有司者亦公事也○胡氏曰饮谓郷饮周礼郷大夫宾贤能饮国中贤者能者州长习射党正蜡祭皆行卿饮酒礼射谓郷射周礼郷大夫以五物询众庶州长春秋以礼防民皆行郷射礼读法则州长于正月之吉党正于四时孟月吉日族师于月吉闾胥于旣比皆行读法礼以是知爲邑宰者亦然也其他则凡渉乎公家者皆是也】不由径则动必以正而无见小欲速之意可知非公事不见邑宰则其有以自守而无枉已徇人之私可见矣【胡氏曰言其动必以正则非但于行路而已言其有以自守则非但不私谒而已故又以可知可见总言之因小以明大因两端以见其全体也】○杨氏曰爲政以人才爲先故孔子以得人爲问如灭明者观其二事之小而其正大之情可见矣后世有不由径者人必以爲迂不至其室人必以爲简非孔氏之徒其孰能知而取之【语録曰问爲政以人才爲先如子防爲武城宰纵得人将焉用之曰古者士人爲吏更爲政而得人讲论此亦爲政之助○问观其二事之小而正大之情可见曰看这气象便不恁地猥碎问非独见灭明如此亦见得子游胷怀也恁地开广故取得这般人曰子游意思髙逺识得大体】愚谓持身以灭明爲法则无茍贱之羞取人以子游爲法则无邪媚之惑【辅氏曰持身者不以茍贱爲羞则舍己徇欲无所不至取人者茍爲邪媚所惑则贤否短长皆不复能有所辨矣】
　　○子曰孟之反不伐奔而殿将入门防其马曰非敢后也马不进也【殿去声】
　　孟之反鲁大夫名侧胡氏曰反即庄周所称孟子反者是也【或问孟之反曰庄子所谓孟子反盖闻老氏懦弱谦下之风而恱之者也】伐夸功也奔败走也军后曰殿防鞭也战败而还以后爲功反奔而殿故以此言自揜其功也【语録曰军败以殿爲功殿于后则人皆属目其归他若不恁地说便是自承当了这个殿后之功】事在哀公十一年○谢氏曰人能操无欲上人之心则人欲日消天理日明而凡可以矜已夸人者皆无足道矣然不知学者欲上人之心无时而忘也若孟之反可以爲法矣【语録曰欲上人之心便是私欲圣人四方八面提起向人说只要去得私欲孟之反其他事不可知只此一事便可爲法也】
　　○子曰不有祝鮀之佞而有宋朝之美难乎免于今之世矣【鮀徒河反】
　　祝宗庙之官鮀卫大夫字子鱼有口才朝宋公子有美色言衰世好防恱色非此难免盖伤之也
　　○子曰谁能出不由户何莫由斯道也
　　言人不能出不由户何故乃不由此道邪怪而叹之之辞【辅氏曰道者人所共由之路也出必由户行必由道冝也而一然一否何哉夫子怪而叹之而人亦可以自反矣○又曰前章是伤而叹之之辞此章是怪而叹之之辞以类记之也】○洪氏曰人知出必由户而不知行必由道非道逺人人自逺尔【辅氏曰此说尤可以警悟学者道即在人行之则是但人自逺之而不肯践行耳道无逺人之理人有逺道之私】
　　○子曰质胜文则野文胜质则史文质彬彬然后君子野野人言鄙略也史掌文书多闻习事而诚或不足也【辅氏曰史如周官太史小史之属太史掌邦之六典小史掌邦国之志所谓多闻也太史小史皆掌丧祭宾客防同朝觐军旅之事所谓习事也先王盛时虽多闻习事而诚实固无不足者世衰道微习于外者多遗其内故多闻习事之史或有诚实不足者下一或字其义备矣】彬彬犹班班物相杂而适均之貌言学者当损有余补不足至于成德则不期然而然矣【辅氏曰质胜文则野则质有余而文不足文胜质则史则文有余而质不足学者能于其不足者补之于其有余者损之至于成徳则文质班班然相杂而适相称有不期然而然者夫然后可以谓之君子】○杨氏曰文质不可以相胜然质之胜文犹之甘可以受和白可以受采也文胜而至于灭质则其本亡矣虽有文将安施乎然则与其史也宁野【辅氏曰文质不可以相胜一定之理也文质彬彬尽善之道也与其史也宁野彼胜于此之辞也凡物必先有质而后有文则质乃文之本也文胜而至于灭质则其本亡矣如缋尽之事使无素地则五采何所施乎与其史也寕野野近本而史徇末故也○愚谓杨氏之说虽非本章之正义亦足以明二者之轻重】
　　○子曰人之生也直罔之生也幸而免
　　程子曰生理本直罔不直也而亦生者幸而免尔【或问程子之说曰上生字爲始生之生下生字爲生存之生虽若不同而义实相足盖曰天之生是人也实理自然初无委曲彼乃不能顺是而犹能保其生焉是其免特幸而已尔○语録曰生理本直不待人去循之而后得名若至大至刚以直之直亦气之本然不待人以直养之而后得此名也○又曰生理本直顺理而行便是合得生若不直便是不合得生特幸而免于死耳问如何是生理本直曰如父子便本有亲君臣便本有义○又曰只玩味生理本直四字便自冇味如见孺子入井便有怵惕之心只便是直才有内交要誉之意便曲了○又曰人之生元来都是直理罔便是都背了直理当仁而不仁当义而不义皆是背了直理旣如此合是死若不死时便是幸而免○又曰天地生生之理不直则是枉天理冝自夭折也而亦得生是幸而免耳如木方生被人折了便不直多应是死到得不死幸然如此○陈氏曰只是秉彜中许多道理本甚坦直何尝冇一豪迂折】
　　○子曰知之者不如好之者好之者不如乐之者【好去声乐音洛】
　　尹氏曰知之者知有此道也好之者好而未得也乐之者有所得而乐之也○张敬夫曰譬之五谷知者知其可食者也好者食而嗜之者也乐者嗜之而饱者也知而不能好则是知之未至也好之而未及于乐则是好之未至也此古之学者所以自强而不息者与【辅氏曰尹氏之说即张氏之说也食而知其味故嗜即所谓好也然其未至于乐者则虽嗜之而未能得饱满餍足盖犹有嗜好之意焉至于乐则饱满餍足自得于心有不可以语人者矣张氏以人之食五谷爲喻其晓人尤更明切故具载之然则知而不能好未能知其味也好之而未能乐未能与之爲一也才到乐处则无息无二学者茍未至于乐则当益鞭其后自强不息以求之必期至于自得而乐之之地则自不能已耳】
　　○子曰中人以上可以语上也中人以下不可以语上也【以上之上上声语去声】
　　语告也言敎人者当随其髙下而告语之则其言易入而无躐等之弊也○张敬夫曰圣人之道精粗虽无二致但其施敎则必因其材而笃焉盖中人以下之质骤而语之太髙非惟不能以入且将妄意躐等而有不切于身之弊亦终于下而已矣故就其所及而语之是乃所以使之切问近思而渐进于髙逺也【眞氏曰张氏说至精密道徳性命者理之精也事亲事长洒扫应对之属事之粗也然道德性命只在事亲事长之中茍能尽其事亲事长之道则道德性命不外乎此矣但中人以下之资质若骤然告之以道德性命彼将何所从入想像臆度反所以害道不若且从分明易知处告之如事亲事长洒扫应对之属皆人所易知也如此则可以循序而用力不期而至于髙逺之地此圣门敎人之要法也○又曰切问谓以切己之事问于人也近思谓不驰心髙逺就其切近者而思之也外焉问于人内焉思于心皆先其切近者则一语有一语之益一事有一事之功不比泛然驰骛于外而初无补于身心也】
　　○樊迟问知子曰务民之义敬鬼神而逺之可谓知矣问仁曰仁者先难而后获可谓仁矣【知逺皆去声】
　　民亦人也获谓得也专用力于人道之所冝而不惑于鬼神之不可知知者之事也【或问此一节曰人道之所冝近而易知也非达于事理则必忽而不务而反务其所不当务者矣鬼神之理幽而难测也非逹于事理则其昧者必至于慢惑者必至于渎矣诚能专用其力于人道所冝而易知者而不昧不惑于鬼神之难测者则是所谓知也○语録曰常人之所谓知多求知人所不知圣人之所谓知只知其所当知而已自常人观之若不足以爲知若果能专用力于人道之冝而不惑于鬼神之不可知却眞个是知○又曰人道之冝如孝与弟之类】先其事之所难而后其效之所得仁者之心也【或问此一节曰爲是事者必有效是亦天理之自然也然或先计其效而后爲其事则其事虽公而意则私虽有成功亦利仁之事而已若仁者则先爲其事而不计其效知循天理之自然而无欲利之私心也○语録曰事便是就事上说心便是就裹面说务民之义敬鬼神而逺之这是事先难后获这是仁者处心如此事也是心里做出来但心是较近里说如一间屋相似说心底是那房里说事底是那防上○蔡氏曰知者以事言仁者以心言盖务民义敬鬼神是就事上说先难后获是就心上说仁字较近里知字较近外】此必因樊迟之失而告之○程子曰人多信鬼神惑也而不信者又不能敬能敬能逺可谓知矣【辅氏曰凡人之信鬼神者皆其知不足以知其理故惑于其所不知而信之耳而不信者又直以爲无是理而不之信故慢易之心生焉能敬则知人与鬼神二而一之不可斁能逺则知人与鬼神一而二之不可防是可不谓之知乎】又曰先难克已也以所难爲先而不计所获仁也【语録曰问旣曰仁者则安得有己私而更须克己耶恐仁者二字非指仁人而言其语脉犹曰所谓仁云者必先难后获乃可谓之仁曰仁人者正其谊不谋其利明其道不计其功语意正如此仁者虽已无私然安敢自谓已无私乎○辅氏曰此其于所难之中又特举其甚者言之盖克已最难而求仁之功莫先焉能于此而致其先难之力不计其获则一日克己而天下归仁矣非顔子之刚明畴克尔哉】吕氏曰当务爲急不求所难知力行所知不惮所难爲【文集曰本欲只用吕说后见其后获意未备故别下语又惜其语非他说所及故存之于后】
　　○子曰知者乐水仁者乐山知者动仁者静知者乐仁者寿【知去声乐上二字并五敎反下一字音洛】
　　乐喜好也知者达于事理而周流无滞有似于水故乐水【辅氏曰知者通达故周旋委曲随事而应各当其理未尝或滞于一隅其理与气皆与水相似故心所喜好者水】仁者安于义理而厚重不迁有似于山故乐山【辅氏曰仁者安仁故浑厚端重外物不足以迁移之其理与气皆与山相似故心所喜好者山】动静以体言【语録曰以体言是就那人身上说○又曰仁者虽有动时其体只自静智者虽有静时其体只自动○辅氏曰知者随事处冝无所凝滞故其体段常动仁者心安于理无所歆羡故其体段常静○愚谓此体字乃形容仁知之体段非体用之体】乐寿以效言也【辅氏曰效谓功效】动而不括故乐静而有常故寿【辅氏曰此所以言其功效也括结碍也动而无所结碍故其效乐常悠久也静而悠久不变故其效寿】○程子曰非体仁知之深者不能如此形容之【语録曰此语极好看尽可玩味】
　　○子曰齐一变至于鲁鲁一变至于道
　　孔子之时齐俗急功利喜夸诈乃霸政之余习鲁则重礼敎崇信义犹有先王之遗风焉但人亡政息不能无废坠尔道则先王之道也言二国之政俗有美恶故其变而之道有难易【辅氏曰废其法而衰替者易复更其法而富强者难变俗以政革政以道恊政有美恶故俗有醇　疵至于变而之道则尽善尽美而无以复加矣】○程子曰夫子之时齐彊鲁弱孰不以爲齐胜鲁也然鲁犹存周公之法制齐由桓公之霸爲从简尚功之治太公之遗法变易尽矣故一变乃能至鲁鲁则修举废坠而已一变则至于先王之道也【语録曰齐鲁初来气象已自不同看太公自是与周公别到桓公管仲出来又不能遵守齐之初政却全然变易了一向尽在功利上鲁却只是放倒了毕竟先世之遗意尚存如哀公用田赋犹使人来问孔子也若以赋爲是更何暇问惟其知得前人底是所以来问若桓公管仲却无这意思自道他底是了一向做去不顾】愚谓二国之俗唯夫子爲能变之而不得试然因其言以考之则其施爲缓急之序亦略可见矣【语録曰如齐功利之习所当变便是急处鲁纪纲所当振便是急处○又曰如齐功利之习若不速革而便欲行王化鲁之不振若不与之整顿而却理防甚功利之习便是失其缓急之序】
　　○子曰觚不觚觚哉觚哉【觚音孤】
　　觚棱也或曰酒器或曰木简皆器之有棱者也【语録曰古人之器多有觚如酒器便如今花瓶中间有八角者木简似界方而六面即汉所谓操觚之士者也古人所以恁地方时縁是顿得稳】不觚者盖当时失其制而不爲棱也觚哉觚哉言不得爲觚也【辅氏曰觚不觚上觚字指其器下觚字语其制也不觚谓失其觚之制而不得爲觚也】○程子曰觚而失其形制则非觚也举一器而天下之物莫不皆然故君而失其君之道则爲不君臣而失其臣之职则爲虚位范氏曰人而不仁则非人国而不治则不国矣【辅氏曰实必称其名然后成是物天下之物皆然也程子以君臣言盖举夫人伦之首而言之范氏又推之以及人与国则其义益广而其意益切矣】
　　○宰我问曰仁者虽告之曰井有仁焉其从之也子曰何爲其然也君子可逝也不可陷也可欺也不可罔也刘聘君曰有仁之仁当作人今从之【刘氏名勉之建安人】从谓随之于井而救之也【文集曰谓赴井以救人爲仁耳以下文可逝不可陷观之可见】宰我信道不笃而忧爲仁之陷害故有此问【语録曰宰我见圣人之行闲圣人之言却尚有这般疑是怎生地縁自前无人说个物事到夫子方说出来所以时下都讨头不着】逝谓使之往救陷谓陷之于井欺谓诳之以理之所有罔谓昧之以理之所无【或问欺罔之别曰欺者乗人之所不知而诈之也罔者揜人之所能知而愚之也】盖身在井上乃可以救井中之人若从之于井则不复能救之矣此理甚明人所易晓仁者虽切于救人而不私其身然不应如此之愚也【辅氏曰好仁而不好学其蔽也愚此固有所不免然宰我之问则又甚矣夫子语之则正理也夫仁者以天地万物爲一体虽切于救人而不私其身然以人体公我与理一表里莹彻略无间断岂容以非理罔之哉】
　　○子曰君子博学于文约之以礼亦可以弗畔矣夫【夬音扶】约要也【黄氏曰以博对约则约当爲要然约而谓约之以训要不顺若顔子所谓约我则要我尤非文理或以约爲束则于文义顺矣而又非博约相对之意故尝思博约之义博谓泛而取之以极其广约谓反而束之以极其要则于文义庶乎得之且如仁字凡洙泗所言皆不可不讲是博学于文也及其反而束之以求其要则不过存此心而已能存此心即所谓礼也】畔背也君子学欲其博故于文无不考守欲其要故其动必以礼如此则可以不背于道矣【语録曰考究时自是头项多到得行时却只是一理若博学而不约之以礼安知不畔于道徒知要约而不博学则所谓约者未知是与不是亦或不能不畔于道也】○程子曰博学于文而不约之以礼必至于汗漫博学矣又能守礼而由于规矩则亦可以不畔道矣【语録曰博文而不约礼只是徒看得许多徒记得许多无归宿处】
　　○子见南子子路不说夫子矢之曰予所否者天厌之天厌之【说音恱否方九反】
　　南子卫灵公之夫人有淫行孔子至卫南子请见孔子辞谢不得已而见之【或问孔子之见南子曰案史记孔子至卫南子使人谓孔子曰四方之君子不辱欲与寡君爲兄弟者必见寡小君寡小君愿见孔子辞谢不得已而见之】盖古者仕于其国有见其小君之礼而子路以夫子见此淫乱之人爲辱故不恱【语録曰子路性直只是心中以爲不当见便不说】矢誓也【或问矢之爲誓曰矢誓声相近盘庚所谓矢言亦愤激之言而近于誓者也】所誓辞也如云所不与崔庆者之类【语録曰问若作誓说何师生不相信如此曰只爲下三句有似古人誓言如左氏言所不与舅氏之说故有誓气象】否谓不合于礼不由其道也厌弃絶也圣人道大德全无可不可其见恶人固谓在我有可见之礼则彼之不善我何与焉【辅氏曰道大则善恶无所不容德全则虽磨湼而不能使之磷缁也故无可无不可义之与比而已彼人虽恶然在我或当见之则亦行吾之义而已岂惧彼之能污我哉○眞氏曰居乱邦见恶人惟圣人爲可盖圣人道大德宏可以转乱而爲治化恶而爲善故孔子于南子则见之于阳货亦见之而公山不狃佛肸之召皆欲往焉若大贤以下则危邦不入乱邦不居小人则逺之盖就之未必能有所济而或以自汚顔闵终身不仕盖以此也】然此岂子路所能测哉故重言以誓之欲其姑信此而深思以得之也【辅氏曰圣人之行非常情所能测识子路学识不足以知圣人又以其平日刚勇率然之态观之想其于所不恱必有过甚之辞故夫子重言以誓之曰我之所爲若不合于礼由于道则天必厌之而弃絶我矣是其至诚恻怛之意所以感切子路者至矣盖欲啓子路之信以致其思而使之自有所得于心耳】
　　○子曰中庸之爲德也其至矣乎民鲜久矣【鲜上声】中者无过无不及之名也【辅氏曰集注初本并不偏不倚言中后去之而专言无过不及者喜怒哀乐末发谓之中至子思而始着于书而程子因以发中一名而含二义之说若孔子之敎只是即事以明理故集注直以无过不及言中又况已有程子不偏之说于后乎冝其去之也】庸平常也【语録曰庸是依本分不爲怪异之事】至极也【辅氏曰惟中爲至极过此则爲过不及此则爲不及】鲜少也言民少此德今已久矣○程子曰不偏之谓中【文集曰不偏者明道体之自然即无所倚着之意也】不易之谓庸【陈氏曰谓万古常然而不可易】中者天下之正道庸者天下之定理【语録曰问正道定理恐道是揔括之名理是道里面有许多条目如天道有日月星辰隂阳寒暑之条理人道有仁义礼智君臣父子之条理曰要在正字与定字上中只是个恰好道理爲见不得是亘古今不可变易底故更着个庸字】自世敎衰民不兴于行少有此德久矣
　　○子贡曰如有博施于民而能济众何如可谓仁乎子曰何事于仁必也圣乎尧舜其犹病诸【施去声】
　　博广也仁以理言通乎上下圣以地言则造其极之名也【语録曰仁以道理言圣以地位言自是不同如博施济众爲仁而利物爱人小小者亦谓之仁仁是直看直上直下只一个道理圣人便横看有众人有贤人有圣人便有节次○又曰仁以理言是个彻头彻尾物事如一元之气圣以地言也不是离了仁而爲圣圣只是行仁到那极处仁便是这理圣便是充这理到极处不是仁上面更有个圣博施济众是做到极处功用如此○辅氏曰理谓天理仁即天理之全也自上圣至下愚皆所固有有一事而合乎仁则亦可谓之仁故曰通乎上下地谓学者所造之地位也圣则其所造地位极致之称至于圣则至矣尽矣不可以有加矣】乎者疑而未定之辞病心有所不足也言此何止于仁必也圣人能之乎则虽尧舜之圣其心犹有所不足于此也【或问必圣人而后能之乎曰不然此正谓虽圣人亦有所不能尔必也圣乎盖以起下文尧舜病诸之意犹必也射乎而后言射之有争也○语録曰圣是行仁极致之地言博施济众之事何止于仁必是行仁极致之人亦有不能尽○又曰博施济众是无尽底地头尧舜也做不了盖仁者之心虽无穷而仁者之事则有限自是无可了之理○辅氏曰博施济众乃仁者之极致故虽圣人其心犹有所不足于此】以是求仁愈难而愈逺矣【语録曰若必待博施而后爲仁则有终身不得仁者矣】
　　夫仁者已欲立而立人已欲达而达人【夫音扶】
　　以已及人仁者之心也于此观之可以见天理之周流而无间矣【辅氏曰天理周流自无人已之间】状仁之体莫切于此【陈氏曰仁者之心廓然大公无所不爱其体自如此非姑指其及物处爲然也但不可偏靠此为言尔】
　　能近取譬可谓仁之方也已
　　譬喻也方术也近取诸身以已所欲譬之他人知其所欲亦犹是也然后推其所欲以及于人则恕之事而仁之术也【或问仁恕之别曰凡己之欲即以及人不待推以譬彼而后施之者仁也以己之欲譬之于人知其亦必欲此而后施之者恕也此其从容勉强固有浅深之不同然其实皆不出乎常人一念之间学者亦反求诸己而已矣岂必博施济众务爲圣人之所不能者然后得之乎○语録曰己欲立而立人己欲达而逺人是以己及人仁之体也能近取譬是推己及人仁之方也○又曰以己及物是自然及物己欲立便立人己欲达便达人推己及物则是要逐一去推出如我欲恁地便推出去人也合恁地方始有以及之如吃饭相似以己及物底便是我要吃自是敎别人也吃不待思量推己及物底便是我吃饭思量别人也合当吃方始与人吃○又曰当初只做一统看后来看上面说可谓仁之方也已却相反方分作两段说○又曰若以爲滚说则旣曰夫仁者矣不当以可谓仁之方结之也】于此勉焉则有以胜其人欲之私而全其天理之公矣【辅氏曰此强恕求仁之事盖恕则当勉强而行仁则自然无所用其力也若能勉力于此则人欲之私自无所容而天理之公已得而体之矣】○程子曰医书以手足痿痹爲不仁此言最善名状仁者以天地万物爲一体莫非己也认得爲己何所不至若不属己自与己不相干如手足之不仁气已不贯皆不属己故博施济众乃圣人之功用仁至难言故止曰己欲立而立人己欲达而达人能近取譬可谓仁之方也己欲令如是观仁可以得仁之体【语録曰问痿痹不仁莫是把四肢喻万物否曰不特喻万物只是顷刻不相应便是不仁如病风人一肢不仁两肢不仁爲其不省悟也○问仁者以万物爲一体如事至物来皆有以处之如事物未至不可得而体者如何曰只是不在这里然此理也在这里若来时便以此处之○问即人物初生时验之均受天地之气而生所以同一体惟仁者其心公溥实见此理固能以天地万物爲一体否曰不须问他从初生时只今便是一体犹之水然江河池沼沟渠皆是此水如以两椀盛得水来不成敎去寻讨这一椀是那里斟来那一椀是那里酌来旣都是水便是同体更何待寻问所从来○又曰认得爲已何所不至认得个什麽夫仁者己欲立便立人己欲达便达人此即仁之体也能近取譬则是推己之恕故曰可谓仁之方夫仁者与可谓仁之方正相对说欲令如是观仁可以得仁之体这处极好看仁○问程子作一统说集注作三段说如何曰程子之说如大屋一般某说如在大屋之下分别防堂房室一般初无异也○黄氏曰或以爲痿痹者不识痛痒之谓也如此则觉者爲仁仁可以觉言乎曰所谓仁者当于气已不贯一句之上求之手足之所以痿痹者以吾之气不贯乎手足耳手足之譬则人物也痿痹则吾之心不属乎彼彼虽有疾痛顽然而莫之知也气无不贯则一身无痿痹之处此心无不达则天下无疾痛莫觉之人故论仁者当观诸其心】又曰论语言尧舜其犹病诸者二夫博施者岂非圣人之所欲然必五十乃衣帛七十乃食肉圣人之心非不欲少者亦衣帛食肉也顾其养有所不赡尔此病其施之不博也济众者岂非圣人之所欲然治不过九州圣人非不欲四海之外亦兼济也顾其治有所不及尔此病其济之不众也推此以求修己以安百姓则爲病可知茍以吾治己足则便不是圣人【黄氏曰博施二语当与济众异今言五十衣帛少者不衣帛则依旧是所济未众也博施当如减田租之半不若尽除田租赐帛一疋不如十疋方爲博施此虽文义之至细者然亦不可以不知○辅氏曰尧舜其犹病诸此一句说得圣人之心最切此是圣人不能爲天地之所爲处然在常人观之浅者固不足以知其味深者又必堕于虚无滉漾之域惟程子能推其实如说自己事自非深有得于圣人之心何能如此】吕氏曰子贡有志于仁徒事髙逺未知其方孔子敎以于己取之庶近而可入是乃爲仁之方虽博施济众亦由此进【辅氏曰吕氏发明得子贡病痛与圣人之敎子贡意思皆切盖子贡徒知仁道之大而不知其具足于吾心务其大则虽尧舜犹以爲病若反诸心则可以得仁之体矣】









　　论语纂疏卷三
&lt;经部,四书类,四书纂疏__论语纂疏&gt;
　　钦定四库全书
　　论语纂疏卷四　　　　　宋　赵顺孙　撰
　　朱子集注
　　述而第七
　　此篇多记圣人谦己诲人之辞及其容貌行事之实凡三十七章
　　子曰述而不作信而好古窃比于我老彭【好去声】
　　述传旧而已作则创始也故作非圣人不能而述则贤者可及【辅氏曰因旧而传明者能之故贤者可及自我创始则非圣人之神明莫测而变通不穷有所不能也】窃比尊之之辞我亲之之辞老彭商贤大夫见大戴礼盖信古而传述者也【胡氏曰包氏谓商贤大夫大戴礼虞戴德篇有商老彭之语】孔子删诗书定礼乐赞周易修春秋皆传先王之旧而未尝有所作也故其自言如此【语録曰如删诗书定礼乐皆述他见在底不是别自创意做出春秋虽云孔子作如曰其事则齐桓晋文其文则史亦只是写出鲁史只是中间略有改更】盖不惟不敢当作者之圣而亦不敢显然自附于古之贤人盖其德愈盛而心愈下不自知其辞之谦也然当是时作者略备夫子盖集群圣之大成而折衷之其事虽述而功则倍于作矣此又不可不知也【辅氏曰作者略备观于六艺可见集群圣之大成而折衷亦于六艺见之然群圣之所作因事制宜以成一代之制者也夫子集其成而折衷之参互发明以垂万世之法者也此夫子之所以贤于尧舜者在是】
　　○子曰黙而识之学而不厌诲人不倦何有于我哉【识音志又如字】
　　识记也黙识谓不言而存诸心也【陈氏曰谓口虽不言而历历记在心也】一説识知也不言而心解也前説近是【或问黙识二义曰不言而得其理者不待问辨而无疑也不言而存诸心者拳拳服膺而弗失也二义皆通盖皆圣人之所不居也】何有于我言何者能有于我也三者已非圣人之极至而犹不敢当则谦而又谦之辞也【语録曰此必因人称圣人有此圣人谦辞承之后来记者却失上面一节只做圣人自话记了○辅氏曰犹不敢当四字写出圣人心来】
　　○子曰德之不脩学之不讲闻义不能徙不善不能改是吾忧也
　　尹氏曰德必脩而后成学必讲而后明见善能徙改过不吝此四者日新之要也茍未能之圣人犹忧况学者乎【辅氏曰能如是则一日有一日之功故尹氏以为日新之要】
　　○子之燕居申申如也夭夭如也
　　燕居闲暇无事之时杨氏曰申申其容舒也夭夭其色愉也【辅氏曰燕居闲暇无事之时故其容仪得以遂其舒缓而无迫遽之意其顔色得以全其愉怡而无勃如之变申申夭夭圣人燕居容色自然之符也○胡氏曰申有展布之意夭有和悦之意惟一身可以言舒布故知以容言惟顔貌可以言愉悦故知以色言】○程子曰此弟子善形容圣人处也为申申字説不尽故更着夭夭字今人燕居之时不怠惰放肆必太严厉严厉时着此四字不得怠惰放肆时亦着此四字不得唯圣人便自有中和之气【胡氏曰程子以怠惰放肆对严厉而言于严厉之上特加太字盖严厉亦不可无若太严厉则不可耳○蔡氏曰申申夭夭此圣人得于天自然中和之气象也若学者于燕居私处之际有心于舒泰则易入于放肆有心于收束则易入于矜持将若何而用工邪闻之师云亦须稍严厉方可不然则无下手处矣盖收敛身心则自然和乐然亦非别有一个和乐也能整肃则自然和乐】
　　○子曰甚矣吾衰也久矣吾不复梦见周公【复扶又反】孔子盛时志欲行周公之道而梦寐之间如或见之至其老而不能也则无复是心而亦无复是梦矣【辅氏曰此一句断制得极分明】故因此而自叹其衰之甚也○程子曰孔子盛时寤寐常存行周公之道及其老也则志虑衰而不可以有为矣盖存道者心无老少之异而行道者身老则衰也【语録曰问孔子寤寐常存行周公之道恐渉于心动否曰心是个动物怎生交他不动得夜之梦犹昼之思也思亦是心动处但无邪思可矣梦得其正何害心存这事便梦这事常人便胡乱梦】
　　○子曰志于道
　　志者心之所之之谓道则人伦日用之间所当行者是也【语録曰道是君臣父子夫妇兄弟之道○又曰道是日用常行合做防○愚谓道者古今人物所共由之路也日用二字已足以该之矣又曰人伦者举其重而先之也】知此而心必之焉则所适者正而无他岐之惑矣【语録曰这须知是个生死路头这一边是死路那一边去是生路这去便善那去便恶知得此路是了只管向此路去念念不忘处已也在是接人也在是讲论也在是思索也在是○胡氏曰谓之知此者不先知之则所志未必不差也○又曰道犹路也故适字岐字皆以路言】
　　据于德
　　据者执守之意【或问据之説曰旣已得之而谨守不失者据也】德者得也得其道于心而不失之谓也【语録曰德是自家心下得这个道理如欲为忠而得其所以为忠如欲为孝而得其所以为孝○愚谓德字之训为政篇云得于心而不失是统释德字此云得其道于心而不失是从志道上来】得之于心而守之不失则终始惟一而有日新之功矣【语録曰德者得之于心然旣得之守不定亦防失了须当照管不要失了○辅氏曰若为父子而得乎仁则谨守乎仁为君臣而得乎义则谨守乎义得寸守寸得尺守尺不始锐而终怠不或作而或辍执而据之无少间断则将随其所得而笃实辉光日进于又新之域矣○胡氏曰言得复言不失所以见其得之固】
　　依于仁
　　依者不违之谓【语録曰如依乎中庸之依相依而不舍之意○黄氏曰依者随之而不离】仁则私欲尽去而心德之全也【辅氏曰仁者本心之全德非有一毫人欲之私以杂之】功夫至此而无终食之违则存养之熟无适而非天理之流行矣【语録曰依于仁则是此心常在不令少有走作○又曰依于仁则无物欲之累而纯乎天理道至此亦活德至此亦活】
　　游于艺
　　游者玩物适情之谓【语録曰游者从容潜玩之意○胡氏曰玩物本非美辞然以六艺为物而玩之非丧志之物也】艺则礼乐之文射御书数之法皆至理所寓而日用之不可阙者也【或问六艺之目曰五礼吉凶军宾嘉也六乐云门大咸大韶大夏大濩大武也五射白矢参连剡注襄尺井仪也五驭鸣和鸾逐水曲过君表舞交衢逐禽左也六书象形防意指事转注假借谐声也九数方田粟米差分少广商功均输方程羸不足旁要也是其名物度数皆有至理存焉又皆人所日用而不可无者○胡氏曰艺亦日用之不可无者乃是理之妙散于日用茍有未通亦可以为全体之累○愚谓凡登降上下声音节奏皆有自然之准则移易不得即是至理之所寓】朝夕游焉以博其义理之趣则应务有余而心亦无所放矣【语録曰游乎此则心无所放而日用之间本末具举而内外交相养矣】此章言人之为学当如是也盖学莫先于立志志道则心存于正而不他据徳则道得于心而不失依仁则徳性常用而物欲不行游艺则小物不遗而动息有养【辅氏曰徳性常用而物欲不行者天理人欲不两胜一盛则一衰也小物不遗而动息有养者不外物以求理而常玩物之理以养性也】学者于此有以不失其先后之序轻重之伦焉则本末兼该内外交养日用之间无
　　少间隙而涵泳从容忽不自知其入于圣贤之域矣【辅氏曰先后之序谓道德仁艺之序轻重之伦谓志据依游之伦先者重而后者轻也本与内谓道德仁末与外谓艺在彼之序虽有先后在我之伦虽有重轻而未尝偏废所谓兼该而交养也日用之间如是用功无少间隙涵泳从容于义理事物之间则将优游餍饫而忽不知其入于圣贤之域矣○陈氏曰初学须循四者之序而不可乱到成德后日用间四通八达穿穴玲珑方有更相为用处○胡氏曰总而论之道德仁所当先者也艺可以少后焉志据依所当重者也游可以少轻焉务本而不废其末事内而不忽乎外以其轻重先后之伦序而言固不无差别以其本末兼该内外交养而言则又未尝不相资也○问古者八嵗即教以六艺之事明为学之所当先也今于此章末言之而朱子复以为学者于此当求其先后之序轻重之伦似以艺为可后永嘉陈氏曰教之六艺小学之初事游于艺成德之余功小学之初习其文成德之游适于意生熟滋味逈别】
　　○子曰自行束脩以上吾未尝无诲焉
　　脩脯也十脡为束古者相见必执贽以为礼束脩其至薄者【胡氏曰周官膳夫凡祭祝之致福者受而膳之以贽见者亦如之贱之事贵少之事长当有以奉之也然在礼无以束脩为贽惟记檀弓曰束脩之问不出境少仪曰其以乗壶酒束脩一犬春秋谷梁传曰束脩之肉不行竟中则是亦有以此为礼不但妇人用枣脩矣然比羔鴈雉鸡为薄故云至薄也】盖人之有生同具此理故圣人之于人无不欲其入于善但不知来学则无往教之礼故茍以礼来则无不有以教之也【辅氏曰圣人之教虽不轻弃人亦不茍受人仁义并行而不相悖也但圣人之心其爱人也终无穷已而其责人也终不至于太甚尔○胡氏曰人之有生同具此理虽气禀物欲之累而趋于恶然皆可反而之善圣人仁天下之心曷尝不欲啓其为善之涂哉惟自暴自弃在圣人亦无如之何故有不往教之礼执贽而来礼虽至薄意则可取故未尝不教之也】
　　○子曰不愤不啓不悱不举一隅不以二隅反则不复也【愤房粉反悱芳匪反复扶又反】
　　愤者心求通而未得之意【辅氏曰心求通而未得通则其意愤然而不能自己愤者有鬰懑之意】悱者口欲言而未能之貌【辅氏曰口欲言而未能言则其貌悱悱然而不能自　伸悱者屈抑之貌】啓谓开其意谓达其辞物之有四隅者举一可知其三反者还以相证之义【或问还以相证曰如易所谓原始反终者也】复再告也上章已言圣人诲人不倦之意因并记此欲学者勉于用力以为受教之地也○程子曰愤悱诚意之见于色辞者也待其诚至而后告之又必待其自得乃复告尔【语録曰愤悱便是诚意到不愤悱便是诚不到】又曰不待愤悱而则知之不能坚固待其愤悱而后则沛然矣【辅氏曰不待其愤悱而则是彊聒之政使其有所知亦必不能深切而坚固待其愤悱而则如水之流壅阏于此有以决之则沛然而往莫之能御矣此沛然与孟子跃如二字相似此谓学者因有所决而进彼谓学者因有所觉而跃非受教于人而身履其事施教于人而亲收其效者不能言此也】
　　○子食于有丧者之侧未尝饱也
　　临丧哀不能甘也【语録曰有食不下咽之意】
　　子于是曰哭则不歌
　　哭谓吊哭一日之内余哀未忘自不能歌也○谢氏曰学者于此二者可见圣人情性之正也能识圣人之情性然后可以学道【辅氏曰二者在圣人分上皆自然而然不知其所以然此所以为情性之正圣人之情性莫非道也故识之者可以学道○愚谓情之正者于本然之性情之不正者于气质之性】
　　○子谓顔渊曰用之则行舍之则藏惟我与尔有是夫【舍上声夫音扶】
　　尹氏曰用舍无与于己行藏安于所遇命不足道也顔子几于圣人故亦能之【语録曰用舍是由在别人不由得我行藏是由在那人用舍亦不由得我○又曰常人用之则行乃所愿舍之则藏非所欲舍之则藏是自家命恁地不得已不柰何圣人无不得已防意思圣人用我便行舍我便藏无不柰何防意思何消更得言命○又曰只看义理如何都不问那命了虽使前靣做得去若义去不得也只不做所谓杀一不辜行一不义而得天下有所不为若中人之情则见前靣做得他定不肯已所谓不得已而安之若命者也此固贤于世之贪冐无耻者矣然实未能无求之之心也圣人更不问命只看义如何贫富贵贱惟义所在所谓安于所遇也如顔子之安于陋巷他那曽计较命如何○辅氏曰用舍在时何与于已行藏无必安于所遇道合则从不合则去乐则行之忧则违之在我而已不必言命也顔子龙德而隐几于圣人故亦能之○胡氏曰用舍无与于己在人者不必过而问也行藏安于所遇在我者未尝不自得也命不足道者中人以上以义处命中人以下以命处义命处义者未免有不得已之意义处命则义所可为然后为之】
  </div>
  <div class="pagination">
   <a href="四书纂疏_page11.html">
    上一页
   </a>
   <span>
    ...
   </span>
   <a href="四书纂疏_page7.html">
    7
   </a>
   <a href="四书纂疏_page8.html">
    8
   </a>
   <a href="四书纂疏_page9.html">
    9
   </a>
   <a href="四书纂疏_page10.html">
    10
   </a>
   <a href="四书纂疏_page11.html">
    11
   </a>
   <span class="current-page">
    12
   </span>
   <a href="四书纂疏_page13.html">
    13
   </a>
   <a href="四书纂疏_page14.html">
    14
   </a>
   <a href="四书纂疏_page15.html">
    15
   </a>
   <a href="四书纂疏_page16.html">
    16
   </a>
   <a href="四书纂疏_page17.html">
    17
   </a>
   <span>
    ...
   </span>
   <a href="四书纂疏_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
