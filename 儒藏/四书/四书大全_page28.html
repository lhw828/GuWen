<!DOCTYPE html>
<html>
<head>
    <meta charset="UTF-8">
    <title>四书大全 - 第 28 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书大全 - 第 28 页/共 47 页</h1>
    <div class="content">　　盖齐下邑也王驩王嬖臣也辅行副使【去声下同】也反往而还也行事使事也【庆源辅氏曰使事谓吊祭之礼邦交之仪凡礼文制数皆是】
　　公孙丑曰齐卿之位不为小矣齐滕之路不为近矣反之而未尝与言行事何也曰夫既或治之予何言哉【夫音扶】
　　王驩盖摄卿以行故曰齐卿夫既或治之言有司己治之矣孟子之待小人不恶而严如此【南轩张氏曰孟子虽为卿而实賔师也则夫礼文制数固可付之于有司是王驩虽曰辅行然齐王之意特欲借孟子以为重有司之事不敢以烦而驩则行之也孟子特统其大纲于上而驩则共其事于下若驩于事上之礼有失邦交之仪有旷则孟子固不免有言以正其事之失也彼既或治之未见有可正之事则亦乌用有言哉○庆源辅氏曰夫既或治之正答公孙丑未尝与之言行事一句孟子言使事有司既已治之而得其宜矣自不须更与王驩言也只此句便见孟子之待小人不恶而严之意使有司不能治其事于礼仪制数有旷阙不齐整处而孟子固不与驩言而正之则非所谓不恶矣今有司既已能治办其事而犹与之言则便有徇之之意而不可谓之严矣然自常情观之孟子之不与驩言不以为恶之而不欲与之言则以为易之而不足与之言矣夫恶之而不欲与之言则隘易之而不足与之言则忽隘与忽孟子无是心也但言有司既已能治办其事而不与之言则亦是顺理之事而其中自有不恶而严之意耳故愚尝谓君子之待小人有正己而无屈意有容徳而无过礼恶恶之心虽不能无然亦不为己甚之疾也○新安陈氏曰君子以逺小人不恶而严易遯卦大象传文孟子于王驩不欲与言于吊公行子亦可见今答丑不过平平説所以不与言之意未始及也盖欲使丑自悟耳○治之朱子以为有司南轩以为驩正是治之者】
　　○孟子自齐葬于鲁反于齐止于嬴充虞请曰前日不知虞之不肖使虞敦匠事严虞不敢请今愿窃有请也木若以美然
　　孟子仕于齐丧【去声】母归葬于鲁嬴齐南邑充虞孟子弟子尝董治作棺之事者也严急也木棺木也以己通以美太美也
　　曰古者棺椁无度中古棺七寸椁称之自天子达于庶人非直为观美也然后尽于人心【称去声】
　　度厚薄尺寸也中古周公制礼时也椁称之与棺相称也欲其坚厚久逺非特为人观视之美而已【直但也○庆源辅氏曰人子之丧亲所以为之棺椁者盖欲其坚厚以歴久逺而已非是欲为人观视之美也盖必如此然后于人心为尽耳尽于人心此一句须当自体之若后世之厚葬却只是欲为人观美之故也○古者棺椁无度想只是过于厚观易丧葬取之大过可见至周公制礼时始为七寸之制也棺七寸则椁亦七寸也○双峰饶氏曰周七寸只如今四寸许】
　　不得不可以为悦无财不可以为悦得之为有财古之人皆用之吾何为独不然
　　不得谓法制所不当得得之为有财言得之而又为有财也或曰为当作而【庆源辅氏曰不得得之泛説葬礼如重累之数墙翣之饰既有定制则不可得以为悦非独指棺椁而言也】
　　且比化者无使土亲肤于人心独无恔乎【比必二反恔音效】比犹为【去声下同】也化者死者也恔快也言为死者不使土亲近其肌肤于人子之心岂不快然无所恨乎
　　吾闻之也君子不以天下俭其亲
　　送终之礼所当得为而不自尽是为【去声】天下爱惜此物而薄于吾亲也【问不以天下俭其亲朱子曰以犹为也不为天下惜棺椁之费而俭于其亲也王氏中説记太原府君之言一布被二十年不易曰无为费天下也文意略与此同○吕氏曰注云所当得为而不自尽则便是倒行逆施不顺理底于所厚者薄则无所不薄矣墨子之葬以薄为道者即是此意○新安陈氏曰此章当味尽于人心及恱与恔字人子事亲至葬而终凡附于身与棺必诚必信勿之有悔焉盖不如是无以尽于吾心不为悦不为恔也必恱且恔然后于心为尽不得为而僣为与可为而不为皆非尽于人心曰不得不可以为恱则制不得为者决不敢过曰得之有财何独不然则力所能为者亦何忍于不及厚所当厚而不俭于亲无非天理也尽于人心尽天理而已矣】
　　○沈同以其私问曰燕可伐与孟子曰可子哙不得与人燕子之不得受燕于子哙有仕于此而子悦之不告于王而私与之吾子之禄爵夫士也亦无王命而私受之于子则可乎何以异于是【伐与之与平声下伐与杀与同夫音扶】沈同齐臣以私问非王命也子哙子之事见【形甸反下一节觧见音同】前篇诸侯土地人民受之天子传之先君私以与人则与者受者皆有罪也仕为官也士即从仕之人也【庆源辅氏曰沈同问燕可伐否耳固不问以齐伐燕为如何也若是以王命来问孟子必当详告之不但曰可而已也○注云与者受者皆有罪谓不由其道妄取妄予如子哙子之之徒者由其道则三圣之授受乃先天而天弗违之事不可以罪言也】
　　齐人伐燕或问曰劝齐伐燕有诸曰未也沈同问燕可伐与吾应之曰可彼然而伐之也彼如曰孰可以伐之则将应之曰为天吏则可以伐之今有杀人者或问之曰人可杀与则将应之曰可彼如曰孰可以杀之则将应之曰为士师则可以杀之今以燕伐燕何为劝之哉天吏解见上篇言齐无道与燕无异如以燕伐燕也史记亦谓孟子劝齐伐燕盖传闻此说之误○杨氏曰燕固可伐矣故孟子曰可使齐王能诛其君吊其民何不可之有乃杀其父兄虏其子弟而后燕人畔之乃以是归咎孟子之言则误矣【朱子曰孟子言伐燕处有四燕父子君臣如此固有可伐之理然孟子不曾教齐不伐亦不曽教齐必伐但曰惟天吏则可以伐之○或谓孟子于沈同之问曷为不尽其辞以告之曰沈同固非能伐燕者且以其私来问又不言齐之将伐燕也则直以可伐之理告之足矣若遂探其情而预设辞以伐之则是猜防险诐之私尔岂所谓圣贤之心哉且齐虽无道若能极燕之遗民于水火之中而无杀戮繋累之暴则其伐之也亦何为而不可哉○双峰饶氏曰惟士师则可以杀有罪之人泛泛如何可以擅杀惟天吏可以伐无道之国诸侯如何可以擅相征伐天吏天所命者士师君所命者天吏以其有道故天命之征伐如汤武是也沈同安晓此理但知人之可伐而不知己之不可伐人】
　　○燕人畔王曰吾甚慙于孟子
　　齐破燕后二年燕人共立太子平为王【平即昭王】
　　陈贾曰王无患焉王自以为与周公孰仁且智王曰恶是何言也曰周公使管叔监殷管叔以殷畔知而使之是不仁也不知而使之是不智也仁智周公未之尽也而况于王乎贾请见而解之【恶监皆平声】
　　陈贾齐大夫也管叔名鲜武王弟周公兄也武王胜商杀纣立纣子武庚而使管叔与弟蔡叔霍叔监其国武王崩成王幼周公摄政管叔与武庚畔周公讨而诛之
　　见孟子问曰周公何人也曰古圣人也曰使管叔监殷管叔以殷畔也有诸曰然曰周公知其将畔而使之与曰不知也然则圣人且有过与曰周公弟也管叔兄也周公之过不亦宜乎
　　言周公乃管叔之弟管叔乃周公之兄然则周公不知管叔之将畔而使之其过有所不免矣或曰周公之处【上声下同】管叔不如舜之处象何也游氏曰象之恶已着而其志不过富贵而已故舜得以是而全之若管叔之恶则未着而其志其才皆非象比也周公讵忍逆探【平声】其兄之恶而弃之邪周公爱兄宜无不尽者管叔之事圣人之不幸也舜诚信而喜象周公诚信而任管叔此天理人情之至其用心一也【程子曰象忧亦忧象喜亦喜盖天理人情于是为至舜之于象周公之于管叔其用心一也夫管叔未尝有恶也使周公逆知其将畔果何心哉惟管叔之畔非周公所能知则其过有所不免矣故孟子曰周公之过不亦宜乎○问周公诛管叔自公义言之其心固正大直截自私恩言之其情终有不自满处所以孟子谓周公之过不亦宜乎者以此朱子曰周公岂得已为此哉莫到恁地较好胡氏云象得罪于舜故封之管蔡流言将危周公以间王室得罪于天下故诛之非周公诛之天下之所当诛周公岂得而私之哉舜处其常周公处其变此圣人所以同归于道也○庆源辅氏曰周公不忍料兄之恶而使之故不免有过是以孟子亦言周公之过不亦宜乎不説周公无过也○云峰胡氏曰讵忍逆探其兄之恶而弃之此一句最见得周公之用心舜之心诚信而喜象不忍逆以其弟为诈舜为兄之道尽矣周公之心诚信而任管叔不忍逆以其兄为畔周公为弟之道尽矣故曰此天理人情之至人伦即是天理特分而言之天理其自然者人伦其当然者尔】
　　且古之君子过则改之今之君子过则顺之古之君子其过也如日月之食民皆见之及其更也民皆仰之今之君子岂徒顺之又从而为之辞【更平声】
　　顺犹遂也更改也辞辩也更之则无损于明故民仰之顺而为之辞则其过愈深矣责贾不能勉其君以迁善改过而教之以遂非文【去声】过也【新安陈氏曰孟子窥贾为君文过之心于不言之表而责之】○林氏曰齐王慙于孟子盖羞恶【去声】之心有不能自已者使其臣有能因是心而将顺之则义不可胜【平声】用矣而陈贾鄙夫方且为【去声】之曲为辩説而沮【在吕反】其迁善改过之心长【上声】其饰非拒谏之恶故孟子深责之然此书记事散出而无先后之次故其説必参考而后通若以第二篇十章【齐人伐燕胜之章】十一章【齐人伐燕取之章】置之前章之后此章之前则孟子之意不待论说而自明矣【南轩张氏曰周公于管叔亲爱之而不知其将畔其过也宜矣贾为君文过过之中又生过焉○汪氏曰己富贵而兄弟无位仁者弗为也兄弟恶未萌而以恶逆之智者弗为也自陈贾观之以周公为仁智未之尽由君子观之周公实仁且智者也不期以畔而卒至于畔不免于过乃所遭之不幸也及其畔也不以私恩害公义诛之以安宗社天下是于过为能改矣其不得已而行权也】
　　○孟子致为臣而归
　　孟子久于齐而道不行故去也
　　王就见孟子曰前日愿见而不可得得侍同朝甚喜今又弃寡人而归不识可以继此而得见乎对曰不敢请耳固所愿也【朝音潮】
　　【新安陈氏曰谦言得侍贤者同朝者皆甚喜】
　　他日王谓时子曰我欲中国而授孟子室养弟子以万钟使诸大夫国人皆有所矜式子盍为我言之【为去声】时子齐臣也中国当国之中也万钟谷禄之数也钟量【去声】名受六斛四斗矜敬也式法也盍何不也【赵氏曰四豆为区区受斗六升四区为釡釜受六斗四升十釜为钟受六斛四斗】
　　时子因陈子而以告孟子陈子以时子之言告孟子陈子即陈臻也
　　孟子曰然夫时子恶知其不可也如使予欲富辞十万而受万是为欲富乎【夫音扶恶平声】
　　孟子既以道不行而去则其义不可以复【扶又反】留而时子不知则又有难显言者故但言设使我欲富则我前日为卿尝辞十万之禄今乃受此万钟之馈是我虽欲富亦不为此也【况本非欲富乎○庆源辅氏曰齐王告时子是就人欲中计较孟子之意道合则从不合则去恶用是多端为哉○注云孟子有难显言者显言之则讦齐王之失而有戾于我固所愿之仁】
　　季孙曰异哉子叔疑使己为政不用则亦已矣又使其子弟为卿人亦孰不欲富贵而独于富贵之中有私龙断焉【龙音垄】
　　此孟子引季孙之语也季孙子叔疑不知何时人龙断冈垄之断而髙也义见【形甸反】下文盖子叔疑者尝不用而使其子弟为卿季孙讥其既不得于此而又欲求得于彼如下文贱丈夫登龙断者之所为也孟子引此以明道既不行复【扶又反】受其禄则无以异此矣【庆源辅氏曰举季孙所讥子叔疑之事以见我不敢效此之意辞禄而受馈虽多寡之不同毕竟是既不得于此而又求得于彼也】
　　古之为市者以其所有易其所无者有司者治之耳有贱丈夫焉必求龙断而登之以左右望而罔市利人皆以为贱故从而征之征商自此贱丈夫始矣
　　孟子释龙断之説如此治之谓治其争讼左右望者欲得此而又取彼也罔谓罔罗取之也【双峰饶氏曰左右望是欲全得之万一不得于此亦可得于彼不得于此是譬喻辞十万得于彼是譬喻受万】从而征之谓人恶【去声】其専利故就征其税后世縁此遂征商人也【庆源辅氏曰文王关讥不征是三代之初皆如此○新安陈氏曰孟子有引喻以终之而不复说上正意者此章之类是也】○程子曰齐王所以处【上声】孟子者未为不可孟子亦非不肯为国人矜式者但齐王实非欲尊孟子乃欲以利诱之故孟子拒而不受【新安陈氏曰齐王固不得待孟子之道尤为不知孟子之心】
　　○孟子去齐宿于昼【尽如字或曰当作尽音获下同】
　　昼齐西南近邑也
　　有欲为王留行者坐而言不应隠几而卧【为去声下同隠于靳反】隠凭也客坐而言孟子不应而卧也
　　客不悦曰弟子齐宿而后敢言夫子卧而不听请勿复敢见矣曰坐我明语子昔者鲁缪公无人乎子思之侧则不能安子思泄栁申详无人乎缪公之侧则不能安其身【齐侧皆反复扶又反语去声】
　　齐宿齐戒越宿也缪【音穆】公尊礼子思常使人伺【音笥】道【去声】达诚意于其侧乃能安而留之也泄栁鲁人申详子张之子也缪公尊之不如子思然二子义不苟容非有贤者在其君之左右维持调护之则亦不能安其身矣【问泄栁申详无人乎缪公之侧则不能安其身二子之贤其心固如是乎朱子曰非谓二子之心倚君侧之人也语其势则然耳若二子之心如此则与世之垢面污行而事君侧便嬖之人者何以异乎○庆源辅氏曰缪公好贤之切唯恐有不当其意者常使人道达诚意乃能安而留之泄栁尝闭门以避缪公不苟合可见申详见礼记与泄栁并称其贤可知缪公待子思恐子思不察己之诚也二子非有贤者调防之则又恐君不察己之诚也徳若子思则自有此应若只及得二子则自处又当如此下此则苟容以狥君者也】
　　子为长者虑而不及子思子絶长者乎长者絶子乎【长上声】
　　长者孟子自称也言齐王不使子来而子自欲为【去声下以为同】王留我是所以为我谋者不及缪公留子思之事而先絶我也我之卧而不应岂为先絶子乎【庆源辅氏曰孟子之自处不在子思之下故意或人之为我谋不及缪公留子思之事也盖有欲为王留行者虽有爱贤之意而不知待贤者之礼故孟子告之如此○新安倪氏曰孟子之于齐齐王既不能如缪公之待子思固无以安孟子矣次焉而齐之羣臣又无贤者为之维持调防孟子亦岂能安其身哉孟子之徳无愧子思齐王如缪公之待子思宜也故末又以不及子思为言泄栁申详之事姑引以言齐之无贤臣耳】
　　○孟子去齐尹士语人曰不识王之不可以为汤武则是不明也识其不可然且至则是干泽也千里而见王不遇故去三宿而后出昼是何濡滞也士则兹不悦尹士齐人也干求也泽恩泽也濡滞迟留也
　　髙子以告
　　髙子亦齐人孟子弟子也
　　曰夫尹士恶知予哉千里而见王是予所欲也不遇故去岂予所欲哉予不得已也【夫音扶下同恶平声】
　　见王欲以行道也今道不行故不得已而去非本欲如此也
　　予三宿而出昼于予心犹以为速王庶几改之王如改诸则必反予
　　所改必指一事而言然今不可考矣
　　夫出昼而王不予追也予然后浩然有归志予虽然岂舍王哉王由足用为善王如用予则岂徒齐民安天下之民举安王庶几改之予日望之
　　浩然如水之流不可止也杨氏曰齐王天资朴实如好勇好货好色好世俗之乐皆以直告而不隠于孟子故足以为善若乃其心不然而谬为大言以欺人是人终不可与入尧舜之道矣何善之能为
　　予岂若是小丈夫然哉谏于其君而不受则怒悻悻然见于其面去则穷日之力而后宿哉【悻形顶反见音现】
　　悻悻怒意也穷尽也
　　尹士闻之曰士诚小人也
　　此章见圣贤行道济时汲汲之本心爱君泽民惓惓【音权】之余意【庆源辅氏曰集注本心谓其初本欲如此也余意则后来不得已之意耳详玩此两句便可见圣贤之心千里见王王如用予岂特齐民安天下之民举安此其行道济时汲汲之本心三宿出昼王庶几改之予日望之此其爱君泽民惓惓之余意】李氏曰于此见君子忧则违之之情而荷【何可反】蒉者所以为果也【易乾卦文言乐则行之忧则违之○朱子曰孟子与荷蒉皆是忧则违之但荷蒉者果于去不若孟子之迟迟吾行盖得时行道者圣人之本心不遇而去者圣人之不得已此与孔子去鲁之心同盖圣贤忧世济时之诚心非若荷蒉之果于去也○南轩张氏曰齐王资虽钝而不敏然异夫饰非矫情以自欺欺人者故孟子有望焉以为王如用予天下举安盖其安天下之道已素定于胷中而其本则在于格君心故拳拳望王之改之也若夫谏而不用去则穷日而后宿者是私意所发其谏也固无诚意之感其去也又无忠厚之气眞小丈夫哉○双峰饶氏曰方其来也只望齐王能行其道及其去也又望王能改过此圣贤仁厚之意盖决然去者义也欲去不去者仁也李氏所以说忧则违之之情忧只是不乐违去也当看情字○云峰胡氏曰孟子忧则违之若与荷蒉同而其忧则违之之情与荷蒉之恝然忘情者大不同也○新安陈氏曰孟子所歴如滕文虽慕道然国微弱道必难行其次如鲁沮于臧仓又必不行大国齐梁也梁惠不足与有行襄尤劣矣庶几焉者其齐宣乎齐有易以安天下之势孟子又有安天下之道王天资诚朴若可与有行者所以拳拳望之有不能自已焉于此终不遇合则孟子之道知其不行矣】
　　○孟子去齐充虞路问曰夫子若有不豫色然前日虞闻诸夫子曰君子不怨天不尤人
　　路问于路中问也豫悦也尤过也此二句实孔子之言盖孟子尝称之以教人耳
　　曰彼一时此一时也
　　彼前日此今日【新安陈氏曰前日言不怨尤之时与今日所遇之时不同】
　　五百年必有王者兴其间必有名世者
　　自尧舜至汤自汤至文武皆五百余年而圣人出名世谓其人徳业闻【去声】望可名于一世者为之辅佐若臯陶稷契【私列反】伊尹莱朱太公望散【素亶反】宜生之属
　　由周而来七百有余嵗矣以其数则过矣以其时考之则可矣
　　周谓文武之间数谓五百年之期时谓乱极思治【去声】可以有为之日于是而不得一有所为此孟子所以不能无不豫也
　　夫天未欲平治天下也如欲平治天下当今之世舍我其谁也吾何为不豫哉【夫音扶舍上声】
　　言当此之时而使我不遇于齐是天未欲平治天下也然天意未可知而其具又在我我何为不豫哉【新安陈氏曰天意或欲平治天下亦未可知其具谓能平治天下之道也】然则孟子虽若有不豫然者而实未尝不豫也盖圣贤忧世之志乐【音洛】天之诚有并行而不悖者于此见矣【朱子曰或问文中子曰圣人有忧乎曰天下皆忧吾独得不忧又曰乐天知命吾何忧若孟子不忘天下之忧而亦不害其乐天知命之乐其庶几乎○庆源辅氏曰不能无不豫忧世之志也实未尝不豫乐天之诚也忧乐自常情观之则相反自圣贤言之则并行而不悖也○自五百年至则可矣观之则孟子不能无不豫然也自夫天未欲平治以下观之则孟子实未尝不豫也○双峰饶氏曰孟子到此亦末如之何所以只得归之天】
　　○孟子去齐居休公孙丑问曰仕而不受禄古之道乎休地名
　　曰非也于崇吾得见王退而有去志不欲变故不受也崇亦地名孟子始见齐王必有所不合【新安陈氏曰道不行于齐其几己先见乎此】故有去志变谓变其去志
　　继而有师命不可以请久于齐非我志也
　　师命师旅之命也国既被兵难请去也【新安陈氏曰恐只是因师旅之事而戒严耳】○孔氏曰仕而受禄礼也不受齐禄义也义之所在礼有时而变公孙丑欲以一端裁之不亦误乎【南轩张氏曰孟子之去齐三宿出昼犹以为速而谓初见己有去志乆于齐非我志何也盖孟子虽庶几齐王之可与有为而可去之几未尝不先觉也初见察王之情必有不能受者又以其质亦有可取故不受其禄姑留以观其感悟与否也初志虽欲去而犹有望焉岂徒为苟留也哉此篇载孟子于齐始终去就乆速之义甚备学者所宜深究也○庆源辅氏曰礼则有常义则有权如君命召不俟驾礼也有不召之臣便是义孔氏谓仕而受禄礼也不受齐禄义也说得自好○双峰饶氏曰有见行可之仕有际可之仕有公养之仕孟子当日见王于崇便有不合处难于委质为臣所以止为际可之仕见行可者见这道理渐可行也孟子自崇既退之后未见其道之可行所以终于不受禄○新安陈氏曰不受卿禄此孟子最髙处其超然不屈进退余裕本全在此一受其禄则为禄所縻是为禄而仕耳十万之禄脱屣而去齐王犹欲以万钟縻之岂知孟子者吾意战国之世髙节如许惟孟子一人而已庶几焉者其鲁仲连乎】


　　孟子集注大全卷四
　　钦定四库全书
　　孟子集注大全卷五
　　滕文公章句上
　　凡五章
　　滕文公为世子将之楚过宋而见孟子
　　世子太子也
　　孟子道性善言必称尧舜
　　道言也性者人所禀于天以生之理也浑【上声】然至善未甞有恶人与尧舜初无少异但众人汩【音骨】于私欲而失之尧舜则无私欲之蔽而能充其性尔【新安陈氏曰四端章虽言性情之理而性字未说出性字始见于此而详见告子尽心篇充其性即扩而充之之充】故孟子与世子言毎道性善而必称尧舜以实之欲其知仁义不假外求圣人可学而至而不懈【居隘反】于用力也【新安陈氏曰集注已包后面成覸等三说之意】门人不能悉记其辞而撮其大旨如此【庆源辅氏曰朱子既断孟子之书以为孟子自着则似此处皆当改此是后来不曽改得】程子曰性即理也天下之理原其所自未有不善喜怒哀乐【音洛】未发何尝不善发而中节即无往而不善发不中节然后为不善故凡言善恶皆先善而后恶言吉凶皆先吉而后凶言是非皆先是而后非【问孔子言性与天道不可得而闻孟子乃开口便说性善是如何朱子曰孟子也只是大槩说性善至于性之所以善处也少说须是如说一隂一阳之谓道继之者善也成之者性也方是说性与天道耳○易言继善是指未生之前孟子言性善是指已生之后虽曰已生然其本体初不相离也○孟子见滕文公便道性善他欲人先知得一个本原则为善必力去恶必勇○伊川谓性即理也一句直自孔子后惟伊川说得尽这一句便是千万世说性之根基理是个公共底物事不解防不善人做不是自是失了性却不是壊了着修又曰未发之前气不用事所以有善而无恶○性善者以理言之称尧舜者质其事以实之所以互相发也其意盖曰知性善则知尧舜之必可为矣知尧舜之可为则其于性善也信之益笃而守之益固矣○问性善之性与尧舜性之之性如何曰性善之性实性之之性虚性之只是合下禀得目下便将来受用○性善故人皆可为尧舜必称尧舜所以验性善之实○问人未能便至于尧舜而孟子言必称之何也曰道性善与称尧舜二句正相表里盖人之不至于尧舜者是他力量不至固无可柰何然人须当以尧舜为法人到得尧舜地位方做得一个人无所欠阙然也只是本分事这便是止于至善○问孟子道性善看来孟子言赤子将入井有惕恻隐之心此只就情上见如言孩提之童无不爱其亲亦只是就情上说曰未发时怵惕恻隐与孩提爱亲之心皆在里靣了少间发出来即是未发底物事静也只是这物事动也只是这物事如孟子所说正要人于发动处见得是这物事即是静时所养底物事静时若存守得这物事则日用流行即是这物事而今学者且要识得动静只是一个物事○问孟子道性善盖谓性无有不善也明道乃以为善固性也然恶亦不可不谓之性其义如何潜室陈氏曰才识气质之性即善恶方各有着落不然则恶从何处生以孟子说未备故程门发此义孟子专说义理之性则恶无所归是论性不论气孟子之说为未备专说气禀则善为无别是论气不论性诸子之论所以不明夫本也程子兼气质论性○云峯胡氏曰孔子亦尝说性善曰继之者善成之者性但善字从造化发育处说不从人生禀受处说子思曰天命之谓性率性之谓道正是从源头说性之本善但不露出一善字性善之论自孟子始发之集注释性者人禀于天以生之理也此一句便辟倒告子所谓生之谓性盖生不是性生之理是性天地间岂有不好底道理故曰浑然至善未尝有恶古今只是一个道理故曰人与尧舜初无少异孟子道性善言其理也称尧舜以实之言其事也天下无理外之事能为尧舜所为之事便是不失吾所得以生之理然而人不能皆尧舜者气质之拘物欲之蔽也集注言物欲不言气质盖以孟子不曽说到气质之性故但据孟子之意言之程子曰性善二字孟子扩前圣之所未发而有功于圣门愚亦敢曰性即理也一句程子扩前圣所未发而有功于孟子○新安陈氏曰性善是虚说其理称尧舜是指能尽性之人以实其说如朱子着小学书列立教明伦于前尽是说其理列实立教实明伦于后并是实有是人实有是事以实前面之说此之谓实之何以验人性之善哉观尧舜能尽其性而为大圣人则可以知同有是性者之皆可以为圣人而不懈于学圣人矣所以言性善而必称尧舜以实之欤】
　　世子自楚反复见孟子孟子曰世子疑吾言乎夫道一而已矣【复扶又反夫音扶】
　　时人不知性之本善而以圣贤为不可企及故世子于孟子之言不能无疑而复来求见盖恐别有卑近易【去声】行之说也孟子知之故但告之如此以明古今圣愚本同一性前言已尽无复【扶又反下同】有他说也【朱子曰当战国之时圣学不明天下之人但知功利之可求而不知己性之本善圣贤之可学闻是说者非惟不信往往亦不复致疑于其间若文公则虽未能尽信而已能有所疑矣是其可与进道之萌芽也故孟子于其去而复来迎而谓之曰世子疑吾言乎而又告之曰夫道一而已矣盖古今圣愚同此一性则天下固不容有二道但在笃信力行则天下之理虽有至难犹必可至况善乃人之所本有而为之不难乎○云峯胡氏曰按饶氏谓道一而已矣与性一而已矣不同性以所禀言之道以所由言之集注此处说得性字稍重愚谓集注不曰同一道而曰同一性者盖推本而言欲自上文性善说来性之外也无所谓道同此性即同此道又何疑焉】
　　成覸谓齐景公曰彼丈夫也我丈夫也吾何畏彼哉顔渊曰舜何人也予何人也有为者亦若是公明仪曰文王我师也周公岂欺我哉【覸古苋反】
　　成覸人姓名彼谓圣贤也有为者亦若是言人能有为则皆如舜也公明姓仪名鲁贤人也文王我师也盖周公之言公明仪亦以文王为必可师故诵周公之言而叹其不我欺也孟子既告世子以道无二致而复引此三言以明之欲世子笃信力行以师圣贤不当复求他说也【朱子曰孟子引三叚说话教人如此发愤勇猛向前日用之间不得存留一毫人欲之私在这里此外更无别法若如此有个奋迅兴起处方有田地可下工夫不然则是昼脂镂冰无真实得力处○云峯胡氏曰性之本善尧舜无异于人行之不力人自异于尧舜】
　　今滕絶长补短将五十里也犹可以为善国书曰若药不瞑厥疾不瘳【瞑莫甸反音县】
　　絶犹截也书商书说【音悦】命篇瞑愦【古对反】乱言滕国虽小犹足为治【去声】但恐安于卑近不能自克则不足以去【上声】恶而为善也【朱子曰滕小不过如今一郷孟子只说可为善国终不成以告齐梁之君者告之○人要为圣贤须是猛起如服瞑之药以除深痼之疾直是不可悠悠○蔡氏曰方言云饮药而毒海岱之间谓之瞑○勉齐黄氏曰歴引三人之言所以释滕文之疑终以药瞑所以厉其志○防峯饶氏曰前靣文公再去见孟子时是疑其资禀凡下不可以为尧舜故孟子以成覸以下三说答之末后孟子恐文公又自疑其土地狭小故以瞑之说告之文公后来也能问防礼问经界亦足见其有为处】○愚按孟子之言性善始见【形甸反】于此而详具于告子之篇然黙识【如字】而旁通之则七篇之中无非此理其所以扩前圣之未发而有功于圣人之门程子之言信矣【西山真氏曰七篇之中无非此理者如言仁义言四端盖其大者至于因齐王之爱牛而劝之以行王政亦因其性善而引之当道也以此推之他可识矣○新安陈氏曰林氏于下章言丧礼处谓可验人性之善亦当以此意类推之】
　　○滕定公薨世子谓然友曰昔者孟子甞与我言于宋于心终不忘今也不幸至于大故吾欲使子问于孟子然后行事
　　定公文公父也然友世子之傅也大故大丧也事谓丧礼
　　然友之邹问于孟子孟子曰不亦善乎亲丧固所自尽也曽子曰生事之以礼死葬之以礼祭之以礼可谓孝矣诸侯之礼吾未之学也虽然吾甞闻之矣三年之丧齐防之服飦粥之食自天子达于庶人三代共之【齐音资防所居反飦诸延反】
　　当时诸侯莫防行古丧礼而文公独能以此为问故孟子善之又言父母之丧固人子之心所自尽者盖悲哀之情痛疾之意非自外至冝乎文公于此有所不能自已也但所引曽子之言本孔子告樊迟者岂曽子甞诵之以告其门人欤三年之丧者子生三年然后免于父母之懐故父母之丧必以三年也齐衣下缝【音逢】也不缉【七入反】曰斩衰【音催下同】缉之曰齐衰防麤也麤布也飦糜也丧礼三日始食粥既葬乃防食【音嗣○记丧大记君之丧子大夫公子众士皆三日不食子大夫公子食粥士防食水饮夫人世妇诸妻皆防食水饮大夫之丧主人室老子姓皆食粥众士防食水饮室老其贵臣也众士谓众臣妻妾防食水饮士亦如之既主人防食水饮不食菜果妇人亦如之君大夫士一也练而食菜果祥而食肉】此古今贵贱通行之礼也【朱子曰孟子说制度皆举其纲而已如田之十一丧之自天子达之类○孟子答滕文公丧礼不说到细碎上只说齐防之服飦粥之食自天子逹于庶人这二项便是大原大本自尽其心防礼之大本也三年齐防飦粥丧礼之大经也孟子生战国不得见先王全经矣然其学得孔子之正传而于文武之道识其大者故其考论制度虽若疎阔而于大本大经之际则有不可得而乱者以是为主而酌乎人情世变以文之则礼虽先王未之有亦可以义起矣后世议礼者不明乎此故常以其度数节文之小不备而不敢为卒以就乎大不备而后已此刘向所以深叹之也然无孟子之学而强为之如叔孙通曹褒之流是又不免乎私意之凿而已关○赵氏曰自天子逹于庶人是无贵贱之别三代共之是无古今之异】
　　然友反命定为三年之丧父兄百官皆不欲曰吾宗国鲁先君莫之行吾先君亦莫之行也至于子之身而反之不可且志曰丧祭从先祖曰吾有所受之也
　　父兄同姓老臣也滕与鲁俱文王之后而鲁祖周公为长【上声】兄弟宗之故滕谓鲁为宗国也然谓二国不行三年之丧者乃其后世之失非周公之法本然也志记也引志之言而释其意以为所以如此者盖为【去声】上世以来有所传受虽或不同不可改也然志所言本谓先王之世旧俗所传礼文小异而可以通行者耳不谓后世失礼之甚者也【朱子曰吾宗国如周公兄弟之为诸侯者则皆以鲁国为宗至战国时滕犹称鲁为宗国也○南轩张氏曰考滕世子问孟子之辞则三年之丧其废也久矣其在周之末世乎故曰吾宗国鲁先君莫之行吾先君亦莫之行也又曰丧祭从先祖吾有所受之也然则其废也久矣世之治乱此岂非其根抵耶】
　　谓然友曰吾他日未甞学问好驰马试劒今也父兄百官不我足也恐其不能尽于大事子为我问孟子然友复之邹问孟子孟子曰然不可以他求者也孔子曰君薨听于宰歠粥面深墨即位而哭百官有司莫敢不哀先之也上有好者下必有甚焉者矣君子之徳风也小人之徳草也草尚之风必偃是在世子【好为皆去声复扶又反歠川悦反】
　　不我足谓不以我满足其意也然者然其不我足之言不可他求者言当责之于己宰六卿之长【上声】也歠饮也深墨甚黒色也即就也尚加也论语作上古字通也偃伏也【必偃以上皆孔子语】孟子言但在世子自尽其哀而已【庆源辅氏曰当责之于己是应前靣固所自尽之説在世子自尽其哀是应上句不可他求之意○双峯饶氏曰君薨君字统天子诸侯而言聴于宰是国家政事皆听命于宰非听政听讼之谓】
　　然友反命世子曰然是诚在我五月居庐未有命戒百官族人可谓曰知及至葬四方来观之顔色之戚哭泣之哀吊者大恱
　　诸侯五月而葬未葬居倚庐于中门之外居丧不言故未有命令教戒也【左传隐公元年天子七月而葬同轨毕至言同轨以别四夷之国诸侯五月同盟至同在方岳之盟大夫三月同位至士逾月外姻至此言赴吊各以逺近为差因为葬莭○礼记丧大记父母之丧居倚庐不涂寝苫枕凷非丧事不言】可谓曰知疑有阙误或曰皆谓世子之知礼也【庆源辅氏曰可当作皆如作可不成文理】○林氏曰孟子之时丧礼既坏然三年之丧恻隐之心痛疾之意出于人心之所固有者初未甞亡也惟其溺于流俗之弊是以丧【去声】其良心而不自知耳文公见孟子而闻性善尧舜之说则固有以启发其良心矣是以至此而哀痛之诚心发焉及其父兄百官皆不欲行则亦反躬自责悼其前行【去声】之不足以取信而不敢有非其父兄百官之心虽其资质有过人者而学问之力亦不可诬也及其断【丁乱反】然行之而逺近见闻无不悦服则以人心之所同然者自我发之而彼之心悦诚服亦有所不期然而然者人性之善岂不信哉【西山真氏曰三年之丧自唐虞三代未有改者春秋之世此礼废坠于是宰予欲短丧而孔子责其不仁子思亦谓自朞以下贵贱有殊父母之丧则一而已方滕文用孟子言欲行此礼父兄百官哗然争之及违众而行又以为知礼何耶盖以为不可行者蹈常袭故之陋见而以为知礼者秉彛好徳之良心也世降教失虽以东鲁文献之邦犹不能行何怪于滕之父兄乎然文公一以身先之则幡然而悟天理之在人心者固不可泯也○云峯胡氏曰前章论性善此章自是论三年之丧集注引林氏说首尾必举性善而言者盖丧制人子之心所自尽者最可见人性之本善处文公自悔其前日未甞学问而一旦力行其所闻于孟子者是孟子一开发之际而文公之性善见矣及其行之而逺近见闻莫不悦服是文公一感发之顷而逺近之人性善皆见矣于是益可信人性之无有不善而尧舜之真可为也】
　　○滕文公问为国
　　文公以礼聘孟子故孟子至滕而文公问之【庆源辅氏曰前云使然友问后云使毕战问但此言滕文公问则知是文公亲问孟子也盖文公既即位固不可越国往见孟子则必是以礼聘孟子至滕而文公问之也】
　　孟子曰民事不可缓也诗云昼尔于茅宵尔索绹亟其乘屋其始播百谷【绹音陶亟纪力反】
　　民事谓农事诗豳风七月之篇于往取也绹绞【古巧反】也亟急也乘升也播布也言农事至重人君不可以为缓而忽之故引诗言治屋之急如此者盖以来春将复【扶又反】始播百谷而不暇为此也【庆源辅氏曰诗言民之趋于农功自然如此其亟孟子引之以证民事不可缓之说然熟玩之便见得民事真不可缓之意人君者若能真知民事之不可缓则于为国也思过半矣】
　　民之为道也有恒产者有恒心无恒产者无恒心苟无恒心放辟邪侈无不为己及陷乎罪然后从而刑之是罔民也焉有仁人在位罔民而可为也【音义并见前篇】是故贤君必恭俭礼下取于民有制
</div>
    <div class="pagination">
<a href="四书大全_page27.html">上一页</a><span>...</span><a href="四书大全_page23.html">23</a><a href="四书大全_page24.html">24</a><a href="四书大全_page25.html">25</a><a href="四书大全_page26.html">26</a><a href="四书大全_page27.html">27</a><span class="current-page">28</span><a href="四书大全_page29.html">29</a><a href="四书大全_page30.html">30</a><a href="四书大全_page31.html">31</a><a href="四书大全_page32.html">32</a><a href="四书大全_page33.html">33</a><span>...</span><a href="四书大全_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
