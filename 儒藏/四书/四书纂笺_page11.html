<!DOCTYPE html>
<html>
<head>
    <meta charset="UTF-8">
    <title>四书纂笺 - 第 11 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书纂笺 - 第 11 页/共 44 页</h1>
    <div class="content">　　子路曰子行三军则谁与
　　万二千五百人为军大国三军【周礼夏官司马凡制军万有二千五百人为军王六军大国三军次国二军小国一军将皆命卿尚书牧誓疏天子六军出自六乡大司徒凡起徒役母过家一人故一乡有万二千五百家出一军】子路见孔子独美顔渊自负其勇意夫子若行三军必与己同
　　子曰暴虎冯河死而无悔者吾不与也必也临事而惧好谋而成者也【冯皮氷反好去声】
　　暴虎徒搏冯河徒渉【此八字尔雅训释文又小旻之诗曰不敢暴虎不敢冯河盖古有是语】惧谓敬其事成谓成其谋言此皆以抑其勇而教之然行师之要实不外此子路盖不知也　谢氏曰圣人于行藏之间无意无必其行非贪位其藏非独善也若有欲心则不用而求行舎之而不藏矣是以惟顔子为可以与【音预】于此子路虽非有欲心者然未能无固必也至以行三军为问则其论益卑矣夫子之言盖因其失而救之夫【音扶】不谋无成不惧必败小事尚然而况于行三军乎
　　○子曰富而可求也虽执鞭之士吾亦为之如不可求从吾所好【好去声】
　　执鞭贱者之事设言富若可求则虽身为贱役以求之亦所不辞然有命焉非求之可得也则安于义理而已矣何必徒取辱哉　苏氏曰圣人未尝有意于求富也岂问其可不可哉为此语者特以明其决不可求尔杨氏曰君子非恶富贵而不求以其在天无可求之道也
　　○子之所慎齐战疾【齐侧皆反】
　　齐之为言齐【如字下同】也将祭而齐其思虑之不齐者以交于神明也【礼祭统及时将祭君子乃齐齐之为言齐也齐不齐以致齐者也】诚之至与不至神之享与不享皆决于此战则众之死生国之存亡系焉疾又吾身之所以死生存亡者皆不可以不谨也　尹氏曰夫子无所不谨弟子记其大者耳
　　○子在齐闻韶三月不知肉味曰不图为乐之至于斯也
　　史记三月上有学之二字【史云三家共攻昭公公居干侯鲁乱孔子适齐为高昭子家臣以通乎景公与齐大师语乐闻韶音学之三月不知肉味】不知肉味盖心一于是而不及乎他也曰不意舜之作乐至于如此之美则其有以极其情文之备而不觉其叹息之深也盖非圣人不足以及此　范氏曰韶尽美又尽善乐之无以加此也故学之三月不知肉味而叹美之如此诚之至感之深也
　　○冉有曰夫子为卫君乎子贡曰诺吾将问之【为去声】为犹助也卫君出公辄也灵公逐其世子蒯【苦怪反】聩【五怪反】公薨而国人立蒯聩之子辄于是晋纳蒯聩而辄拒之【笺见十三篇卫君下】时孔子居卫卫人以蒯聩得罪于父而辄嫡孙当立故冉有疑而问之诺应辞也
　　入曰伯夷叔齐何人也曰古之贤人也曰怨乎曰求仁而得仁又何怨出曰夫子不为也
　　伯夷叔齐孤竹君之二子其父将死遗命立叔齐父卒叔齐逊伯夷伯夷曰父命也遂逃去叔齐亦不立而逃之国人立其中子其后武王伐纣夷齐扣马而谏武王灭商夷齐耻食周粟去隐于首阳山遂饿而死【史记武王载木主号为文王东伐纣伯夷叔齐扣马而谏曰父死不葬爰及干戈可谓孝乎以臣弑君可谓仁乎左右欲兵之太公曰此义人也扶而去之武王已平殷乱天下宗周而伯夷叔齐耻之义不食周粟隐于首阳山即雷首山之阳在河中府河东县采薇而食之遂饿而死】怨犹悔也君子居是邦不非其大夫况其君乎【荀子子道篇子路问曰鲁大夫练而状礼邪练小祥也孔子曰吾不知也子路出谓子贡曰吾以夫子为无所不知夫子徒有所不知由问鲁大夫练而牀礼邪夫子曰吾不知也子贡曰吾将为汝问之问曰练而牀礼邪孔子曰非礼也子贡出谓子路曰夫子无所不知汝问非也礼居是邑不非其大夫】故子贡不斥卫君而以夷齐为问夫子告之如此则其不为卫君可知矣盖伯夷以父命为尊叔齐以天伦为重其逊国也皆求所以合乎天理之正而即乎人心之安既而各得其志焉则视弃其国犹敝蹝【所尔反】尔何怨之有若卫辄之据国拒父而唯恐失之其不可同年而语明矣程子曰伯夷叔齐逊国而逃谏伐而饿终无怨悔夫子以为贤故知其不与辄也
　　○子曰饭疏食饮水曲肱而枕之乐亦在其中矣不义而富且贵于我如浮云【饭扶晩反食音嗣枕去声乐音洛】
　　饭食之也疏食麤饭也圣人之心浑然天理虽处困极而乐亦无不在焉其视不义之富贵如浮云之无有漠然无所动于其中也　程子曰非乐疏食饮水也虽疏食饮水不能改其乐也不义之富贵视之轻如浮云然又曰须知所乐者何事
　　○子曰加我数年五十以乐易可以无大过矣
　　刘聘君见元城刘忠定公【名安世字器之大名府元城人】自言尝读他论【金氏曰旧来经书无印本太学博士兼立诸家之本学者所在传写自五代唐明宗长兴以来国子监始有版本然与开元本已微有不同开元本明皇所定有司所写已与古文不同自来民间传写本犹有存者故刘　忠定公尚得见他论】加作假五十作卒盖加假声相近而误读卒与五十字相似而误分也愚按此章之言史记作假我数年若见我于易则彬彬矣加正作假而无五十字盖是时孔子年已几七十矣五十字误无疑也【史记世家孔子自楚反卫年六十三乃鲁哀公之六年也自卫反鲁则哀公十一年孔子年已六十八矣注云学易时年已几七十者此也又案世家云夫子晚而喜易作十翼谓上下彖上下象上下系文言序卦说卦杂卦也读易而韦编三絶曰假我数年若是则我于易彬彬矣　金氏曰五十字当是吾字之误】学易则明乎吉凶消长之理进退存亡之道故可以无大过盖圣人深见易道之无穷而言此以教人使知其不可不学而又不可以易而学也
　　○子所雅言诗书执礼皆雅言也
　　雅常也执守也诗以理情性书以道政事礼以谨节文皆切于日用之实故常言之礼独言执者以人所执守而言非徒诵说而已也　程子曰孔子雅素之言止于如此若性与天道则有不可得而闻者要在黙而识【音式】之也谢氏曰此因学易之语而类记之
　　○叶公问孔子于子路子路子路不对【叶舒渉反】
　　叶公楚叶县尹沈诸梁字子高僭称公也叶公不知孔子必有非所问而问者故子路不对抑亦以圣人之徳实有未易【去声】名言者与【音余】
　　子曰女奚不曰其为人也发愤忘食乐以忘忧不知老之将至云尔
　　未得则发愤而忘食已得则乐之而忘忧以是二者俛焉日有孳孳【音兹】而不知年数之不足但自言其好学之笃耳【礼表记小雅曰髙山仰止景行行止子曰诗之好仁如此乡道而行中道而废忘身之老也不知年数之不足也俛焉日有孳孳毙而后己】然深味之则见其全体至极纯亦不己之妙有非圣人不能及者盖凡夫子之自言类如此学者宜致思焉
　　○子曰我非生而知之者好古敏以求之者也【好去声】生而知之者气质清明义理昭著不待学而知也敏速也谓汲汲也　尹氏曰孔子以生知之圣每云好学者非惟勉人也盖生而可知者义理尔若夫【音扶】礼乐名物古今事变亦必待学而后有以验其实也
　　○子不语怪力乱神
　　怪异勇力悖【音佩】乱之事非理之正固圣人所不语鬼神造化之迹虽非不正然非穷理之至有未易【去声】明者故亦不轻以语人也　谢氏曰圣人语常而不语怪语徳而不语力语治【去声】而不语乱语人而不语神
　　○子曰三人行必有我师焉择其善者而从之其不善者而改之
　　三人同行其一我也彼二人者一善一恶则我从其善而改其恶焉是二人者皆我师也　尹氏曰见贤思齐见不贤而内自省则善恶皆我之师进善其有穷乎
　　○子曰天生徳于予桓魋其如予何【魋徒雷反】
　　桓魋宋司马向【式亮反】魋也出于桓公故又称桓氏【宋世谱桓公子向氏□向罗上距□五世向罗子曰巢曰魋曰颀曰子车曰牛即司马牛也】魋欲害孔子孔子言天既赋我以如是之徳则桓魋其奈我何言必不能违天害已【朱子或问史记孔子适宋与弟子习礼大树之下魋伐其树孔子去之弟子曰可以速矣子曰天生徳于予桓魋其如予何遂之郑疑遭伐树遂微服去之弟子欲其速行而以此语之也圣人虽知其不能害己然避患未尝不深避患虽深而处之未尝不闲睱所谓并行而不悖也】
　　○子曰二三子以我为隠乎吾无隠乎尔吾无行而不与二三子者是丘也
　　诸弟子以夫子之通高深不可几【平声】及故疑其有隐而不知圣人作止语黙无非教也故夫子以此言晓之与犹示也　程子曰圣人之道犹天然门弟子亲灸而冀及之然后知其高且逺也使诚以为不可及则趋向之心不几于怠乎故圣人之教常俯而就之如此非独使资质庸下者勉思企及而才气高迈者亦不敢躐易【去声】而进也吕氏曰圣人体道无隐与天象昭然莫非至教常以示人而人自不察
　　○子以四教文行忠信【行去声】
　　程子曰教人以学文修行而存忠信也忠信本也
　　○子曰圣人吾不得而见之矣得见君子者斯可矣圣人神明不测之号君子才徳出众之名
　　子曰善人吾不得而见之矣得见有恒者斯可矣【恒胡登反】子曰字疑衍文恒常久之意张子曰有恒者不二其心善人者志于仁而无恶
　　亡而为有虚而为盈约而为泰难乎有恒矣【亡读为无】三者皆虚夸之事凡若此者必不能守其常也　张敬夫曰圣人君子以学言善人有恒者以质言愚谓有恒者之与圣人高下固悬絶矣然未有不自有恒而能至于圣者也故章末申言有恒之义其示人入徳之门可谓深切而着明矣
　　○子钓而不纲弋不射宿【射食亦反】
　　纲以大绳属【音烛】网絶流而渔者也弋以生丝系矢而射也【韵书缴射曰弋故孟子缴而射之集注亦云以绳系矢缴韵弋箭着之以罥禽足谓之矰缴也】宿宿鸟　洪氏曰孔子少【去声】贫贱为养【并去声】与祭或不得已而钓弋如猎较【音角】是也【见孟子】然尽物取之出其不意亦不为也此可见仁人之本心矣待物如此待人可知小者如此大者可知
　　○子曰盖有不知而作之者我无是也多闻择其善者而从之多见而识之知之次也【识音志】
　　不知而作不知其理而妄作也孔子自言未尝妄作盖亦谦辞然亦可见其无所不知也识记也所从不可不择记则善恶皆当存之以备参考如此者虽未能实知其理亦可以次于知之者也
　　○互乡难与言童子见门人惑【见贤徧反】
　　互乡乡名其人习于不善难与言善惑者疑夫子不当见之也
　　子曰与其进也不与其退也唯何甚人洁已以进与其洁也不保其往也
　　疑此章有错简人洁至往也十四字当在与其进也之前洁修治也与许也往前日也言人洁已而来但许其能自洁耳固不能保其前日所为之善恶也但许其进而来见耳非许其既退而为不善也盖不追其既往不逆其将来以是心至斯受之耳唯字上下疑又有阙文大抵亦不为己甚之意　程子曰圣人待物之洪如此
　　○子曰仁逺乎哉我欲仁斯仁至矣
　　仁者心之徳非在外也放而不求故有以为逺者反而求之则即此而在矣夫【音扶】岂逺哉　程子曰为仁由已欲之则至何逺之有
　　○陈司败问昭公知礼乎孔子曰知礼
　　陈国名司败官名即司宼也【左传注陈楚名司寇为司败　程氏职书未见陈之司败若楚之司败见于文十年宣四年】昭公鲁君名稠【音畴】习于威仪之节当时以为知礼【左昭五年公如晋自郊劳至于赠贿无失礼晋谓女叔齐曰鲁侯不亦善于礼乎对曰云云是仪也不可谓礼屑屑焉习仪以亟言善于礼不亦逺乎】故司败以为问而孔子答之如此
　　孔子退揖巫马期而进之曰吾闻君子不党君子亦党乎君取于呉为同姓谓之呉孟子君而知礼孰不知礼【取七住反】
　　巫马姓期字孔子弟子名施【鲁人】司败揖而进之也相助匿非曰党礼不取同姓而鲁与呉皆姫姓谓之呉孟子者讳之使若宋女子姓者然【礼坊记取妻不取同姓以厚别也故买妾不知其姓则卜之以此防民鲁春秋犹去夫人之姓曰呉其死曰孟子卒丛说古者妇人皆以其姓在下而以孟仲之次加之如春秋所书仲子伯姬孟姜之类是也春秋之时同姓之国虽多昬姻之道皆不通呉之祖太伯为太王长子鲁之祖周公为太王之孙昭公娶同姓与禽兽何异却讳而字之曰孟子】
　　巫马期以告子曰丘也幸苟有过人必知之
　　孔子不可自谓讳君之恶又不可以取同姓为知礼故受以为过而不辞　呉氏曰鲁盖夫子父母之国昭公鲁之先君也司败又未尝显言其事而遽以知礼为问其对之宜如此也及司败以为有党而夫子受以为过盖夫子之盛徳无所不可也然其受以为过也亦不正言其所以过初若不知孟子之事者可以为万世之法矣
　　○子与人歌而善必使反之而后和之【和去声】
　　反复【音覆】也必使复歌者欲得其详而取其善也而后和之者喜得其详而与其善也此见圣人气象从【七容反】容诚意恳至而其谦逊审宻不掩人善又如此盖一事之微而众善之集有不可胜既者焉读者冝详味之
　　○子曰文莫吾犹人也躬行君子则吾未之有得莫疑辞犹人言不能过人而尚可以及人未之有得则全未有得皆自谦之辞而足以见言行【去声】之难易【去声】缓急欲人之勉其实也　谢氏曰文虽圣人无不与人同故不逊能躬行君子斯可以入圣故不居犹言君子道者三我无能焉
　　○子曰若圣与仁则吾岂敢抑为之不厌诲人不倦则可谓云尔已矣公西华曰正惟弟子不能学也
　　此亦夫子之谦辞也圣者大而化之仁则心徳之全而人道之备也为之谓为仁圣之道诲人亦谓此以教人也然不厌不倦非己有之则不能所以弟子不能学也晁【音潮】氏曰【名说之字以道清豊人】当时有称夫子圣且仁者以故夫子辞之苟辞之而已焉则无以进天下之材率天下之善将使圣与仁为虚器而人终莫能至矣故孔子虽不居仁圣而必以为之不厌诲人不倦自处【去声】也可谓云尔已矣者无他之辞也公西华仰而叹之其亦深知夫子之意矣
　　○子疾病子路请祷子曰有诸子路对曰有之诛曰祷尔于上下神祗子曰丘之祷久矣【诔力軓反】
　　祷谓祷于鬼神有诸问有此理否诔者哀死而述其行【去声下素行同】之辞也【毛晃韵讄字注与诔同古者卿大夫殁则君命有司累其功徳有文以哀之曰讄周礼小史掌读诔是也此引　　　古人诔辞以明疾病有祈祷之事非以诔为祷也】上下谓天地天曰神地曰祗祷者诲过迁善以祈神之佑也无其理则不必祷既曰有之则圣人未尝有过无善可迁其素行固已合于神明故曰丘之祷久矣又士丧礼疾病行祷五祀【出仪礼第十三篇注云谓门戸灶行中霤尽孝子之情五祀博言之士二祀曰门曰行】盖臣子廹切之至情有不能自已者初不请于病者而后祷也故孔子之于子路不直拒之而但告以无所事祷之意
　　○子曰奢则不孙俭则固与其不孙也寜固【孙去声】孙顺也固陋也奢俭俱失中而奢之害大　晁氏曰不得已而救时之弊也
　　○子曰君子坦荡荡小人长戚戚
　　坦平也荡荡寛广貌程子曰君子循理故常舒泰小人役于物故多忧戚　程子曰君子坦荡荡心广体胖
　　○子温而厉威而不猛防而安
　　厉严肃也人之徳性本无不备而气质所赋鲜【上声】有不偏惟圣人全体浑然隂阳合徳故其中和之气见【贤徧反】于容貌之间者如此门人熟察而详记之亦可见其用心之宻矣抑非知【去声】足以知圣人而善言徳行【去声】者不能记故程子以为曽子之言学者所冝反复【方服反】而玩心也
　　泰伯第八
　　凡二十一章
　　子曰泰伯其可谓至徳也已矣三以天下让民无得而称焉
　　泰伯周大【音泰】王之长【上声下同】子至徳谓徳之至极无以复【扶又反】加者也三让谓固逊也【或问古人辞让以三为节一辞为礼辞再辞为固辞三辞为终辞记乡饮酒云月者三日则成魄三月则成时是以礼有三让】无得而称其逊隐微无迹可见也盖大王三子长泰伯次仲雍次季厯大王之时商道寖衰而周日彊大季厯又生子昌有圣徳大王因有翦商之志而泰伯不从大王遂欲位季厯以及昌泰伯知之即与仲雍逃之荆蛮于是大王乃立季厯国至昌而三分天下有其二是为文王文王崩子发立遂克商而有天下是为武王【呉越春秋古公三子长曰太伯次曰仲雍一名虞仲少曰季厯季厯娶大任生子昌古公知昌圣欲传国以及昌曰兴王业者其在昌乎太伯仲雍望风知指古公病二人托名采药于衡山遂之荆蛮断髪文身为夷狄之服示不可用古公卒太伯仲雍归赴丧毕还荆蛮国民君事之自号为勾吴吴言勾者夷之发声史记呉世家太伯之奔荆蛮自号句呉荆蛮归之千余家立为呉太伯卒无子弟仲雍立至四世孙周章立武王克商求太伯仲雍之后时章已君呉因而封之】夫【音扶】以泰伯之徳当商周之际固足以朝诸侯有天下矣乃弃不取而又泯其迹焉则其徳之至极为如何哉盖其心即夷齐扣马之心而事之难处【上声】有甚焉者宜夫子之叹息而賛美之也泰伯不从事见春秋传【左传僖公五年宫之竒曰泰伯虞仲大王之昭也泰伯不从是以不嗣】
　　○子曰防而无礼则劳慎而无礼则葸勇而无礼则乱直而无礼则绞【葸丝里反绞古卯反】
　　葸畏惧貌绞急切也无礼则无节文故有四者之弊
　　君子笃于亲则民兴于仁故旧不遗则民不偷
　　君子谓在上之人也兴起也偷薄也　张子曰人道知所先后则防不劳慎不葸勇不乱直不绞民化而徳厚矣　呉氏曰君子以下当自为一章乃曽子之言也愚按比一节与上文不相蒙而与首篇谨终追逺之意相类呉说近是
　　○曽子有疾召门弟子曰啓予足啓予手诗云战战兢兢如临深渊如履薄氷而今而后吾知免夫小子【夫音扶】啓开也曽子平日以为身体受于父母不敢毁伤故于此使弟子开其衾而视之诗小旻之篇战战恐惧兢兢戒谨临渊恐坠履氷恐防也曽子以其所保之全示门人而言其所以保之之难如此至于将死而后知其得免于毁伤也小子门人也语毕而又呼之以知反覆【方服反】丁宁之意其警之也深矣　程子曰君子曰终小人曰死【见记檀弓乃子张将死之言】君子保其身以没为【去声下声是同】终其事也故曽子以全归为免矣尹氏曰父母全而生之子全而归之曽子临终而啓手足为是故也非有得于道能如是乎【记祭义乐正子春曰吾闻诸曽子曽子闻诸夫子曰父母全而生之子全而归之可谓孝矣不亏其体不辱其亲可谓全矣】范氏曰身体犹不可亏也况亏其行【去声】以辱其亲乎
　　○曽子有疾孟敬子问之
　　孟敬子鲁大夫仲孙氏名捷问之者问其疾也
　　曽子言曰鸟之将死其鸣也哀人之将死其言也然言自言也鸟畏死故鸣哀人穷反本故言善此曽子之谦辞欲敬子知其所言之善而识【音志】之也
　　君子所贵乎道者三动容貌斯逺暴慢矣正顔色斯近信矣出辞气斯逺鄙倍矣笾豆之事则有司存【逺近皆去声】贵犹重也容貌举一身而言暴粗厉也慢放肆也信实也正顔色而近信则非色庄也辞言语气声气也鄙凡陋也倍与背同【倍背并音佩】谓背理也笾竹豆豆木豆【三礼图説笾盛枣栗脩脯糗饵之属豆盛菹醢之属】言道虽无所不在然君子所重者在此三事而已是皆修身之要为政之本学者所当操【平声】存省【悉井反】察而不可有造【七到反】次颠沛之违者也若夫【音扶】笾豆之事器数之未道之全体固无不该然其分【扶问反】则有司之守而非君子之所重矣程子曰动容貌举一身而言也周旋中【去声】礼暴慢斯逺矣正顔色则不妄斯近信矣出辞气正由中出斯逺鄙倍三者正身而不外求故曰笾豆之事则有司存尹氏曰养于中则见【贤徧反】于外曽子盖以脩已为为政之本若乃器用事物之细则有司存焉
　　○曽子曰以能问于不能以多问于寡有若无实若虚犯而不校昔者吾友尝从事于斯矣
　　校【音教】计校也友马氏以为顔渊是也顔子之心惟知义理之无穷不见物我之有间【去声】故能如此　谢氏曰不知有余在已不足在人不必得为在己失为在人非几【平声】于无我者不能也
　　○曽子曰可以托六尺之孤可以寄百里之命临大节而不可夺也君子人与君子人也【与平声】
　　其才可以辅幼君【郑注年十五已下何晏曰郑知六尺为十五者以周礼卿大夫职云国中自七尺以及六十野自六尺以及六十有五以其国中七尺为二十对六十野之六尺对六十五相校差五年差一尺而知也又韩氏外传国中二十行役则七尺者二十也其升降皆五年则六尺者十五也】摄国政其节至于死生之际而不可夺可谓君子矣与疑辞也决辞设为问答所以深着其必然也程子曰节操如是可谓君子矣
　　○曽子曰士不可以不毅任重而道逺
　　寛广也毅【鱼既反】强忍也非不能胜【平声下同】其重非毅无以致其逺
　　仁以为己任不亦重乎死而后己不亦逺乎
　　仁者人心之全徳而必欲以身体而力行之可谓重矣一息尚存此志不容少懈【居隘反】可谓逺矣　程子曰而不毅则无规矩而难立毅而不则隘陋而无以居之又曰大刚毅然后能胜重任而逺到
　　○子曰兴于诗
　　兴起也诗本性情有邪有正其为言既易【去声下同】知而吟咏之间抑扬反覆其感人又易入故学者之初所以兴起其好【去声】善恶恶之心而不能自已者必于此而得之
　　立于礼
　　礼以防敬辞逊为本而有节文度数之详可以固人肌肤之防筋骸【音斤谐】之束【出记礼运】故学者之中所以能卓然自立而不为事物之所摇夺者必于此而得之
　　成于乐
　　乐有五声十二律更【平声】唱迭和【去声】以为歌舞八音之节【前汉志声宫商角征羽也晋志土音宫其数八十一为声之始属土者以其最浊君之象也火音征三分宫去一以生其数五十四属火者以其征清事之象也金音商三分征益一以生其数七十二属金者以其浊次宫臣之象也水音羽三分商去一以生其数四十八属水者以其最清物之象也木音角三分羽益一以生其数六十四属木者以其清浊中民之象也凡声尊卑取象五行数多者浊数少者清大不过宫细不过羽　汉志律有十二阳律为律隂律为吕律以统气类物曰黄钟太蔟姑洗蕤賔夷则无射吕以旅阳宣气曰林钟南吕应钟大吕夹钟中吕皆曰律阳统隂也　丛说详注意即礼运五声六律十二管还相为宫是也语録云谓如黄钟为宫大蔟为商姑洗为角林钟为徴南吕为羽还至无射为宫便是黄钟为商大蔟为角仲吕为征林钟为羽盖五音十二律皆上下相生声始于宫律始于黄钟宫即黄钟也其法皆三分去一益一上下隔八相生宫之数八十一三分去一下生徴为五十四征三分益一上生商为七十二商三分去一下生羽为四十八羽三分益一上生角为六十四而五声备矣黄钟之管九寸三分去一下生林钟林钟三分益一上生太蔟太蔟下生南吕南吕上生姑洗姑洗下生应钟应钟上生防賔防賔下生大吕大吕上生夷则夷则下生夹钟夹钟上生无射无射下生中吕而终焉前所谓黄钟为宫至南吕为羽五节是从宫商角征羽顺数其实于黄钟生林钟太蔟南吕姑洗依前五声次第生去也第二无射为宫至林钟为羽亦然所谓更唱是十二律皆可为宫所谓迭和十二律皆可为征商羽角相继和去　金氏曰黄钟为律元三分损一下生吕吕三分益一上生律是为十二律语录云毎声分为十二等此即礼运疏十二宫各有五声共六十律也又国语有七声者乃益以变宫变征乃乐之和而声相连接处兼前共八十四调歌者乐章之音调作乐则以人声为贵也舞者以乐音之轻重疾徐为舞节以象其形容也八音白虎通曰金石丝竹匏土革木也金大钟编钟石玉磬特磬编磬也丝琴瑟也竹箫管也匏笙也土埙也革鼔鼗鼙也木柷敔也谓以十二律叶五声而押诗歌以入八音之器为乐也】可以养人之性情而荡涤其邪秽消融其查滓【壮里反】故学者之终所以至于义精仁熟而自和顺于道徳者必于此而得之是学之成也　按内则十歳学幼仪十三学乐诵诗二十而后学礼则此三者非小学授之次乃大学终身所得之难易【去斚下同】先后浅深也程子曰天下之英才不为少矣特以道学不明故不得有所成就夫【音扶】古人之诗如今之歌曲虽闾里童稚皆习闻之而知其说故能兴起今虽老师宿儒尚不能晓其义况学者乎是不得兴于诗也古人自洒扫【并去声】应对以至冠【去声】昬丧祭莫不有礼今皆废坏是以人伦不明治家无法是不得立于礼也古人之乐声音所以养其耳采色所以养其目歌咏所以养其性情舞蹈所以养其血脉今皆无之是不得成于学也是以古之成材也易今之成材也难
　　○子曰民可使由之不可使知之
　　民可使之由于是理之当然而不能使之知其所以然也　程子曰圣人设教非不欲人家喻而户晓也然不能使之知但能使之由之尔若曰圣人不使民知则是后世朝四暮三之术也岂圣人之心乎【列子云宋有狙公者爱狙养之成羣将限其食先诳之曰与若芧朝三而暮四足乎众狙皆起而怒俄而曰与若芧朝四而暮三足乎众狙皆伏而喜物之以能鄙相笼皆犹此也释文狙猕猴狙公养狙官芧橡子三四三升四升也又见荘子齐物篇】
　　○子曰好勇疾贫乱也人而不仁疾之已甚乱也【好去声】好勇而不安分【去声】则必作乱恶不仁之人而使之无所容则必致乱二者之心善恶虽殊然其生乱则一也
　　○子曰如有周公之才之美使骄且吝其余不足观也已
　　才美谓智能技艺之美骄矜夸吝鄙啬也　程子曰此甚言骄吝之不可也盖有周公之徳则自无骄吝若但有周公之才而骄吝焉亦不足观矣又曰骄气盈吝气歉【苦忝反】愚谓骄吝虽有盈歉之殊然其势常相因盖骄者吝之枝叶吝者骄之本根故尝騐之天下之人未有骄而不吝吝而不骄者也
　　○子曰三年学不至于谷不易得也【易去声】
　　谷禄也至疑当作志为学之久而不求禄如此之人不易得也　杨氏曰虽子张之贤犹以干禄为问况其下者乎然则三年学而不至于谷冝不易得也
　　○子曰笃信好学守死善道【好去声】
</div>
    <div class="pagination">
<a href="四书纂笺_page10.html">上一页</a><span>...</span><a href="四书纂笺_page6.html">6</a><a href="四书纂笺_page7.html">7</a><a href="四书纂笺_page8.html">8</a><a href="四书纂笺_page9.html">9</a><a href="四书纂笺_page10.html">10</a><span class="current-page">11</span><a href="四书纂笺_page12.html">12</a><a href="四书纂笺_page13.html">13</a><a href="四书纂笺_page14.html">14</a><a href="四书纂笺_page15.html">15</a><a href="四书纂笺_page16.html">16</a><span>...</span><a href="四书纂笺_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
