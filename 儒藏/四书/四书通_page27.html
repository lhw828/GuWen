<!DOCTYPE html>
<html>
<head>
    <meta charset="UTF-8">
    <title>四书通 - 第 27 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书通 - 第 27 页/共 45 页</h1>
    <div class="content">　　如此然后可以为民父母
　　传曰民之所好好之民之所恶恶之此谓民之父母【通曰进贤当出于人主之本心岂有所谓不得已者如不得已谨之至也谋之左右左右皆曰贤若可已矣而必询之诸大夫诸大夫皆曰贤若可已矣而必询之国人国人皆曰贤若可已矣而必亲见其贤然后用之此其进贤而谨审之至也故集注末结之曰所谓进贤如不得已者如此】
　　○齐宣王问曰汤放桀武王伐纣有诸孟子对曰于传有之【传直恋反】
　　放置也书云成汤放桀于南巢
　　曰臣弑其君可乎
　　桀纣天子汤武诸侯
　　曰贼仁者谓之赋贼义者谓之残残贼之人谓之一夫闻诛一夫纣矣未闻弑君也
　　贼害也残伤也害仁者凶暴淫虐灭絶天理故谓之贼害义者颠倒错乱伤败彞伦故谓之残【语録伤败彞伦只是小小伤败常理如不以礼食不亲迎之类若是那紾兄之臂逾东家墙底便是絶灭天理丹书怠胜敬者防即贼仁者谓之贼之意欲胜义者凶即贼义者谓之残之意贼义是就一事上説贼仁是就心上説其实贼义便是贼那仁底分而言之则如此又曰赋仁便是将三纲五常天叙之与天秩之礼一齐壊了义随事制冝贼义只是于此一事不是更有他事在○饶氏曰贼是贼杀譬如一根株木贼义则伤他枝叶贼仁是伤他根本如焚炙忠良刳剔孕妇是贼仁贼义则又轻得些○熊氏曰贼仁便是杀人罪过贼义则似手足上有伤】一夫言众叛亲离不复以为君也书曰独夫纣盖四海归之则为天子天下叛之则为独夫所以深警齐王垂戒后世也○王勉曰斯言也惟在下者有汤武之仁而在上者有桀纣之暴则可不然是未免为篡弑之罪也【勉建安人○通曰集注末引王氏之説盖谓无孟子之説无以警后世之为人君者无王氏之説无以警后世之为人臣者然孟子曰有伊尹之志则可无伊尹之志则篡王氏之説未尝不自孟子中来也】
　　○孟子见齐宣王曰为巨室则必使工师求大木工师得大木则王喜以为能胜其任也匠人斲而小之则王怒以为不胜其任矣夫人幼而学之壮而欲行之王曰姑舍女所学而从我则何如【胜平声夫音扶舍上声女音汝下同】
　　巨室大宫也工师匠人之长【上声】匠人众工人也姑且也言贤人所学者大而王欲小之也
　　今有璞玉于此虽万镒必使玉人雕琢之至于治国家则曰姑舍女所学而从我则何以异于敎玉人雕琢玉哉【镒音溢】
　　璞玉之在石中者镒二十两也玉人玉工也不敢自治而付之能者爱之甚也治国家则狥私欲而不任贤是爱国家不如爱玉也○范氏曰古之贤者常患人君不能行其所学而世之庸君亦常患贤者不能从其所好【去声】是以君臣相遇自古以为难孔孟终身而不遇盖以此耳【饶氏曰两个譬喻是两叚意上面是説任贤不如任匠下面是説爱国不如爱玉○通曰人君当以国家为重贤者常以所学自重君不以国为重自失其国贤者不以所学自重自失其学故庸君患贤者不能从其所好而贤者决不肯自舍其学以从君之所好】
　　○齐人伐燕胜之
　　按史记燕王哙【音快】让国于其相【去声】子之而国大乱齐因伐之燕士卒不战城门不闭遂大胜燕
　　宣王问曰或谓寡人勿取或谓寡人取之以万乗之国伐万乗之国五旬而举之人力不至于此不取必有天殃取之何如【乘去声下同】
　　以伐燕为宣王事与史记诸书不同已见序说【辅氏曰伐燕实涽王事序说辨之已明今此作宣王事后世传写之误也○何氏曰万乘之国非诸侯之制也今燕齐互相侵夺而皆有之故以万乘之齐伐万乘之燕势圴力敌但以五旬而即举之若以区区人力论之不能至于如此之易意者其天乎不取必有天殃齐王本有利燕之心特托天而遂其私耳孟子之对则不归之天而归之人】
　　孟子对曰取之而燕民恱则取之古之人有行之者武王是也取之而燕民不恱则勿取古之人有行之者文王是也
　　商纣之世文王三分天下有其二以服事商至武王十三年乃伐纣而有天下张子曰此事间【去声】不容发一日之间天命未絶则是君臣当日命絶则为独夫然命之絶否何以知之人情而已诸侯不期而防者八百武王安得而止之哉【辅氏曰文武岂有一毫利天下之心哉亦顺天命而不敢违焉耳张子之说为尤严所谓问不容发之除非理明义精徳至圣人者孰能处之而无愧哉才有一毫利心即失之矣然其命之絶否则亦不过察于人情则又与孟子之言实相为表里也】
　　以万乗之国伐万乗之国箪食壶浆以迎王师岂有他哉避水火也如水益深如火益热亦运而已矣【箪音丹食音似】箪竹器食饭也运转也言齐若更为暴虐则民将转而望救于他人矣○赵氏曰征伐之道当顺民心民心恱则天意得矣
　　○齐人伐燕取之诸侯将谋救燕宣王曰诸侯多谋伐寡人者何以待之孟子对曰臣闻七十里为政于天下者汤是也未闻以千里畏人者也
　　千里畏人指齐王也
　　书曰汤一征自葛始天下信之东面而征西夷怨南面而征北狄怨曰奚为后我民望之若大旱之望云霓也归市者不止耕者不变诛其君而吊其民若时雨降民大恱书曰徯我后后来其苏【霓五稽反徯胡礼反】
　　两引书皆商书仲虺【许伟反】之诰文也与今书文亦小异一征初征也天下信之信其志在救民不为暴也奚为后我言汤何为不先来征我之国也霓虹也云合则雨虹见【音现】则止变动也徯待也后君也苏复生也他国之民皆以汤为我君而待其来使已得苏息也此言汤之所以七十里而为政于天下也
　　今燕虐其民王往而征之民以为将拯已于水火之中也箪食壶浆以迎王师若杀其父兄系累其子弟毁其宗庙迁其重器如之何其可也天下固畏齐之彊也今又倍地而不行仁政是动天下之兵也【累力追反】
　　拯救也系累执缚【符约反】也重器寳器也畏忌也倍地并燕而増一倍之地也齐之取燕若能如汤之征葛则燕人悦之而齐可以为政于天下矣今乃不行仁政而肆为残虐则无以慰燕民之望而服诸侯之心是以不免乎以千里而畏人也
　　王速出令反其旄倪止其重噐谋于燕众置君而后去之则犹可及止也【旄与耄同傀五稽反】
　　反还也旄老人也倪小儿也谓所虏略之老小也犹尚也及止及其未发而止之也○范氏曰孟子事齐梁之君论道徳则必称尧舜论征伐则必称汤武盖治民不法尧舜则是为暴行师不法汤武则是为乱岂可谓吾君不能而舍【上声】所学以狥之哉【饶氏曰常时只是子哙子之为乱燕民自无罪齐王只当诛于哙子之别立君而去不当取他国这时只当定乱不当取之定乱者取其乱者而诛之如汤十一征不是全灭其国取之则是蹊田而夺之牛齐王杀其父兄系累其子弟毁其宗庙迁其重器是灭其国了○通曰前章之首曰齐人伐燕胜之此则曰齐人伐燕取之胜之犹可也取之则非矣胜之而问曰五旬而举之人力不至于此齐王之辞骄取之而问曰诸侯多谋伐寡人者何以待之齐王之辞惧矣孟子惟以汤武之事告之者以其昨之胜今之取皆非汤武之师也范氏曰孟子论道徳必称尧舜论征伐必称汤武盖尧舜之心纯乎天理者也汤武之师行天讨为天吏齐王之取燕民心果悦而天意果顺否乎】
　　○邹与鲁閧穆公问曰吾有司死者三十三人而民莫之死也诛之则不可胜诛不诛则疾视其长上之死而不救如之何则可也【閧胡弄反胜平声长上声下同】
　　閧鬭声也穆公邹君也不可胜诛言人众不可尽诛也长上谓有司也民怨其上故疾视其死而不救也
　　孟子对曰凶年饥歳君之民老弱转乎沟壑壮者防而之四方者几千人矣而君之仓廪实府库充有司莫以告是上慢而残下也曽子曰戒之戒之出乎尔者反乎尔者也夫民今而后得反之也君无尤焉【几上声夫音扶】转饥饿辗转而死也充满也上谓君及有司也尤过也
　　君行仁政斯民亲其上死其长矣
　　君不仁而求富是以有司知重敛【去声】而不知恤民故君行仁政则有司皆爱其民而民亦爱之矣○范氏曰书曰民惟邦本本固邦宁有仓廪府库所以为民也丰年则敛之凶年则防之恤其饥寒救其疾苦是以民亲爱其上有危难【去声】则赴救之如子弟之卫父兄手足之捍【音汗】头目也穆公不能反己犹欲归罪于民岂不误哉【通曰穆公归罪于民是责子弟之不能卫父兄手足之不能捍头目也殊不知父兄之爱子弟头目之顾手足者其常也子弟之卫手足之捍则于其时之变者见之穆公不能责己之失其常者而责民之不能应其变者有是理哉】
　　○滕文公问曰滕小国也间于齐楚事齐乎事楚乎【间去声】
　　滕国名
　　孟子对曰是谋非吾所能及也无已则有一焉凿斯池也筑斯城也与民守之效死而民弗去则是可为也无已见前篇一谓一説也效犹致也国君死社稷故致死以守国至于民亦为之死守而不去则非有以深得其心者不能也○此章言有国者当守义而爱民不可侥幸【亦作徼幸】而苟免【饶氏曰要在效死而弗去○通曰不守义不能效死而不去不爱民不能使民亦效死而不去】
　　○滕文公问曰齐人将筑薛吾甚恐如之何则可薛国名近滕齐取其地而城之故文公以其偪【逼同】已而恐也
　　孟子对曰昔者大王居邠狄人侵之去之岐山之下居焉非择而取之不得已也【邠与豳同】
　　邠地名言大王非以岐山为善择取而居之也详见下章
　　苟为善后世子孙必有王者矣君子创业垂统为可继也若夫成功则天也君如彼何哉彊为善而已失【夫音扶彊上声】
　　创造统绪也言能为善则如大王虽失其地而其后世遂有天下乃天理也然君子造基业于前而垂统绪于后但能不失其正令后世可继续而行耳若夫成功则岂可必乎彼齐也君之力旣无如之何则但彊于为善使其可继而俟命于天耳○此章言人君但当竭力于其所为不可徼幸于其所难必【通曰集注须通前章看两处皆言不可徼幸大凡徼幸者不为夫理之所当为而徒觊夫意外之得者也前章是守义爱民当尽其在我者而不可徼幸其在人者此章是勉彊为善当尽其在我者而不可侥幸其在天者】
　　○滕文公问曰滕小国也竭力以事大国则不得免焉如之何则可孟子对曰昔者大王居邠狄人侵之事之以皮币不得免焉事之以犬马不得免焉事之以珠玉不得免焉乃属其耆老而告之曰狄人之所欲者吾土地也吾闻之也君子不以其所以养人者害人二三子何患乎无君我将去之去邠逾梁山邑于岐山之下居焉邠人曰仁人也不可失也从之者如归市【属音烛】
　　皮谓虎豹麋鹿之皮也币帛也属防集也土地本生物以养人今争地而杀人是以其所以养人者害人也邑作邑也归市人众而争先也
　　或曰世守也非身之所能为也效死勿去
　　又言或谓土地乃先人所受而世守之者非已所能专但当致死守之不可舍【上声】去此国君死社稷之常法【见曲礼】传【去声】所谓国灭君死之正也【见公羊传襄公六年】正谓此也
　　君请择于斯二者
　　能如大王则避之不能则谨守常法盖迁国以图存者权也守正而俟死者义也审已量力择而处【上声】之可也【语録问集注云迁国图存者权也效世勿去者义也义当改作经字曰忍之诚是盖义便近权或可如此或可如彼皆义也经则一定而不易旣对权字须着用经字○辅氏曰迁国以图存者大王是也守正而俟死者国君死社稷是也在文公唯有此二法故并举以告之然权非大贤以上不能为经则人皆当勉也故使文公审已量力择而取其一焉夫大王之事非文公所能为然则孟子之意固欲文公勉守其常法耳】○杨氏曰孟子之于文公始告之以效死而已礼之正也至其甚恐则以大王之事告之非得已也然无大王之徳而去则民或不从而遂至于亡则又不若效死之为愈故又请择于斯二者又曰孟子所论自世俗观之则可谓无谋矣然理之可为者不过如此舍【上声】此则必为仪秦之为矣凡事求可功求成取必于智谋之末而不循天理之正者非圣贤之道也【语録孟子对文公三叚皆是无可柰何只得勉之为善之辞是吾得正而毙焉之意盖滕是必无可疑者况王政不是一日行得底事他又界在齐楚之间二国视之如泰山之压鸡卵耳若教他粗】
　　【成次第此二国亦必不见容也昔汤文之兴皆在空闲之地无人来觑他故日渐盛大若滕则实难保也】
　　○鲁平公将出嬖人臧仓者请曰他日君出则必命有司所之今乗舆已驾矣有司未知所之敢请公曰将见孟子曰何哉君所为轻身以先于匹夫者以为贤乎礼义由贤者出而孟子之后丧逾前丧君无见焉公曰诺【乗去声】
　　乗舆君车也驾驾马也孟子前丧父后丧母逾过也言其厚母薄父也诺应辞也
　　乐正子入见曰君奚为不见孟轲也曰或告寡人曰孟子之后丧逾前丧是以不往见也曰何哉君所谓逾者前以士后以大夫前以三鼎而后以五鼎与曰否谓棺椁衣衾之羙也曰非所谓逾也贫富不同也【入见之见音现与平声】
　　乐正子孟子弟子也仕于鲁三鼎士祭礼五鼎大夫祭礼【何氏曰此嬖人告鲁平公而曰或告寡人者盖人君所行之非惟法家拂士能止之今臧仓特一嬖人耳故平公不欲显其名覆防而言之也○饶氏曰五鼎是大夫之礼羊豕鱼腊肤三鼎是士之礼特豕鱼腊又曰士是命士元士上士是命士中士下士庻人在官者同禄庶人在官如府吏胥吏之属皆有禄以养之也】
　　乐正子见孟子曰克告于君君为来见也嬖人有臧仓者沮君君是以不果来也曰行或使之止或尼之行止非人所能也吾之不遇鲁侯天也臧氏之子焉能使予不遇哉【为去声沮慈吕反尼女乙反焉于防反】
　　克乐正子名沮尼皆止之之意也言人之行必有人使之者其止必有人尼之者然其所以行所以止则固有天命而非此人所能使亦非此人所能尼也然则我之不遇岂臧仓之所能为哉○此章言圣贤之出处【上声】关时运之盛衰乃天命之所为非人力之可及【饶氏曰孔子有两説道之将行也与命也道之将废也与命也与孟子此章一同皆取必于天天之将丧斯文也后死者不得与于斯文也天之未丧斯文也匡人其如予何这是取必于已言天既丧斯文必不使我得与于斯文天旣使我得与于斯文则是天必不丧斯文一説是我之命系乎天是以天为主一説是天命系乎我是以我为主二者相为賔主那个是圣人之言这个是贤人之言孔子告子服景伯亦是与常人説话又低得一等○通曰公伯竂愬子路臧仓毁孟子子路孟子之不幸欤抑亦鲁之不幸欤君子于是乎可归之天矣】




　　孟子通卷二
<经部,四书类,四书通__孟子通>
　　钦定四库全书
　　孟子通卷三　　　　　　元　胡炳文　撰
　　朱子集注
　　公孙丑章句上
　　凡九章
　　公孙丑问曰夫子当路于齐管仲晏子之功可复许乎【复扶又反】
　　公孙丒孟子弟子齐人也当路居要地也管仲齐大夫名夷吾相桓公霸诸侯许犹期也孟子未尝得政丑盖设辞以问也【辅氏曰此必是丑初见孟子时事观其语意尚恐孟子不敢以管晏自许是全未知孟子也○真氏曰齐宣王既慕桓文而公孙丑复慕管晏盖霸者功利之説深入人心为日已久故不惟时君慕之而学者亦慕之○通曰或曰管仲俭或曰管仲知礼非孔子门人之言也今则孟子之门人亦有是问功利之溺人如此哉】
　　孟子曰子诚齐人也知管仲晏子而已矣
　　齐人但知其国有二子而已不复知有圣贤之事
　　或问乎曾西曰吾子与子路孰贤曾西蹵然曰吾先子之所畏也曰然则吾子与管仲孰贤曾西艴然不悦曰尔何曾比予于管仲管仲得君如彼其专也行乎国政如彼其久也功烈如彼其卑也尔何曾比予于是【蹵子六反艴音弗又音勃曾并音增】
　　孟子引曾西与或人问答如此曾西曾子之孙蹵不安貌先子曾子也艴怒色也曾之言则也烈犹光也桓公独任管仲四十余年是专且久也管仲不知王道而行霸术故言功烈之卑也杨氏曰孔氏言子路之才曰千乗之国可使治其赋也使其见于施为如是而已其于九合诸侯一正天下固有所不逮也然则曾西推尊子路如此而羞比管仲者何哉譬之御者子路则范我驰驱而不获者也管仲之功诡遇而获禽耳曾西仲尼之徒也故不道管仲之事【辅氏曰杨氏断置得极分明子路之才视管仲诚为不及然子路之所学则圣人之道其于管仲之事葢有所不屑为者或曰杨氏本説伹云子路譬之御者则范我驰驱者若管仲盖诡遇耳此则是以御而譬其所为未説到功上今集注增益之曰子路则范我驰驱而不获者也管仲之功则诡遇而获禽耳则是并与功都説了然按孟子范我驰驱是一人不获又是一人诡遇是一人获禽又是一人今若作一人看则似以子路为御之善而射未善然射御又非一人所能兼者恐不若只从其本説之为得也曰非是之谓也集注之意盖谓子路是范我驰驱而不遇王者故不获管仲则诡遇以逢桓公之为故得禽多尔○饶氏曰使王良得善射者而御之则范于驰驱正所以获禽即诗所谓不失其驰舎矢如破傥以孔孟之道而遇明王则治国平天下皆余事耳○通曰范我驰驱而不获者合道义之正而无计功谋利之私虽不合乎时王道也诡遇而获者不合道义之正而汲汲求合于时以成其功利之私霸道也】
　　曰管仲曾西之所不为也而子为我顾之乎【子为之为去声】曰孟子言也愿望也
　　曰管仲以其君霸晏子以其君显管仲晏子犹不足为与【与平声】
　　显显名也
　　曰以齐王由反手也【王去声由犹通】
　　反手言易也
　　曰若是则弟子之惑滋甚且以文王之德百年而后崩犹未洽于天下武王周公继之然后大行今言王若易然则文王不足法与【易去声下同与平声】
　　滋益也文王九十七而崩言百年举成数也【按礼文王世子文王谓武王曰我百尔九十吾与尔三焉文王九十七而终武王九十三而终】文王三分天下才有其二武王克商乃有天下周公相成王制礼作乐然后教化大行
　　曰文王何可当也由汤至于武丁贤圣之君六七作天下归殷久矣久则难变也武丁朝诸侯有天下犹运之掌也纣之去武丁未久也其故家遗俗流风善政犹有存者又有微子微仲王子比干箕子胶鬲皆贤人也相与辅相之故久而后失之也尺地莫非其有也一民莫非其臣也然而文王犹方百里起是以难也【朝音潮鬲音隔又音厯辅相之相去声犹方之犹与由通】
　　当犹敌也商自成汤至于武丁中间太甲太戊祖乙盘庚皆贤圣之君作起也自武丁至纣凡七世故家旧臣之家也【饶氏曰此一节当分作两小节看由汤至于武丁以下言武丁所以中兴之易纣之去武丁以下言武王所以崛起之难○又曰故家旧臣遗俗旧民是説在下底流风之化善政之事是説在上底】
　　齐人有言曰虽有智慧不如乗势虽有镃基不如待时今时则易然也【镃音兹】
　　镃基田器也时谓耕种之时
　　夏后殷周之盛地未有过千里者也而齐有其地矣鸡鸣狗吠相闻而达乎四境而齐有其民矣地不改辟矣民不改聚矣行仁政而王莫之能御也【辟与阙同】
　　此言其势之易也三代盛时王畿不过千里今齐已有之异于文王之百里又鸡犬之声相闻自国都以至于四境言民居稠【音防】宻也【饶氏曰势是指事力而言有地则有财有民则有兵地广则财富民众则兵强既富且强所以举事易文王百里地狭民少所以难】
　　且王者之不作未有防于此时者也民之憔悴于虐政未有甚于此时者也饥者易为食渴者易为饮
　　此言其时之易也自文武至此七百余年异于商之贤圣继作民苦虐政之甚异于纣之犹有善政易为饮食言饥渴之甚不待甘美也
　　孔子曰德之流行速于置邮而传命
　　置驿也邮驲【音日】也所以传命也孟子引孔子之言如此
　　当今之时万乗之国行仁政民之悦之犹解倒悬也故事半古之人功必倍之惟此时为然【乗去声】
　　倒悬谕困苦也所施之事半于古人而功倍于古人由时势易而德行速也【饶氏曰德之流行即是应前面文王之德底徳字盖德是本全靠时势不得有智慧而后可以乗势有镃基而后可以待时若无徳虽有时势何以行之○通曰程子曰知时识势学易之大方也吕氏曰易三百八十四爻只是一时字此章时之一字凡累言之谁谓孟子不言易】
　　○公孙丒问曰夫子加齐之卿相得行道焉虽由此霸王不异矣如此则动心否乎孟子曰否我四十不动心【相去声】
　　此承上章又设问孟子若得位而行道则虽由此而成霸王之业亦不足怪【辅氏曰上章孟子亦既以管晏之功为不足为此复并王霸为言者丑方闻孟子之説而未能无疑习于世俗之论而不肯遽舍也○通曰霸之一字不能离诸其口公孙丑犹未能自防于世俗之见然孟子养气一段大议论因公孙丑之问而发之则亦未为无功于后学者矣】任大责重如此亦有所恐惧疑惑而动其心乎四十彊仕君子道明德立之时孔子四十而不惑亦不动心之谓【语録公孙丑非谓孟子以卿相富贵动其心谓霸王事大恐孟子担当不过有所疑惧动其心耳○饶氏曰集注恐惧疑惑四字虽是説心之所以动然恐惧字是为下文养气张本疑惑字是为下文知言张本道明属知言徳立属养气要之不疑惑然后能不恐惧故集注论心之动则以恐惧居先论心之所以不动则又以无所疑惑居先○陵阳李氏曰明则不疑立则不惧然未有不明而能立者故知言养气虽二事并进而其序必以知言为先孔子不惑则自不动矣○通曰孔子四十而不惑在三十而立之复徳立而道明诚而明者也孟子所以四十不动心者先知言而后养气道明而后德立明而诚者也】
　　曰若是则夫子过孟贲逺矣曰是不难告子先我不动心【贲音奔】
　　孟贲勇士告子名不害孟贲血气之勇丑盖借之以赞孟子不动心之难孟子言告子未为知道乃能先我不动心则此亦未足为难也【语録孟子是义精理明天下之物不足以动其心不是把捉得定告子之不动心是硬把定○辅氏曰告子外义未为知道然未四十时已能不动心其不动心又先于孟子以此观之则不动心未足为难可知也】
　　曰不动心有道乎曰有
　　程子曰心有主则能不动矣【饶氏曰以必胜为主者北宫黝不动心之道以无惧为主者孟施含不动心之道以自反而缩为主者曾子不动心之道皆是有主则能不动故集注引程子有主之语释之】
　　北宫黝之养勇也不肤挠不目逃思以一毫挫于人若挞之于市朝不受于褐寛博亦不受于万乗之君视刺万乗之君若刺褐夫无严诸侯恶声至必反之【黝伊纠反挠奴效反朝音潮乗去声】
　　北宫姓黝名肤挠肌肤被刺而挠屈也目逃目被刺而转睛逃避也挫犹辱也褐毛布寛博寛大之衣贱者之服也不受者不受其挫也刺杀也严畏惮也言无可畏惮之诸侯也黝盖刺客之流以必胜为主而不动心者也【辅氏曰注云黝盖刺客之流以其言所谓视刺万乗之君若刺褐夫而知之也以必胜为主而不动心者亦以其言而知之也其心以必胜夫人为主故无有尊贵视之一如匹夫不受其挫必反报之】
　　孟施舎之所养勇也曰视不胜犹胜也量敌而后进虑胜而后防是畏三军者也舎岂能为必胜哉能无惧而已矣【舎去声下同】
　　孟姓施发语声舎名也会合战也舎自言其战虽不胜亦无所惧若量敌虑胜而后进战则是无勇而畏三军矣舎盖力战之士以无惧为主而不动心者也【语録或问施发语声何也曰此古注説后面只称舎字可见问有何例可按曰如孟之及舟之侨尹公之他之类】
　　孟施舎似曾子北宫黝似子夏夫二子之勇未知其孰贤然而孟施舎守约也【夫音扶】
</div>
    <div class="pagination">
<a href="四书通_page26.html">上一页</a><span>...</span><a href="四书通_page22.html">22</a><a href="四书通_page23.html">23</a><a href="四书通_page24.html">24</a><a href="四书通_page25.html">25</a><a href="四书通_page26.html">26</a><span class="current-page">27</span><a href="四书通_page28.html">28</a><a href="四书通_page29.html">29</a><a href="四书通_page30.html">30</a><a href="四书通_page31.html">31</a><a href="四书通_page32.html">32</a><span>...</span><a href="四书通_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
