<!DOCTYPE html>
<html>
<head>
    <meta charset="UTF-8">
    <title>四书通旨 - 第 14 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书通旨 - 第 14 页/共 15 页</h1>
    <div class="content">　　右以命分而言之
　　余如孔子得之不得曰有命亦是此意但圣人于此初不以命决之顾义理何如耳其以命言者皆儆人之辞也
　　求则得之舍则失之是求有益于得也求在我者也求之有道得之有命是求无益于得也求在外者也【尽心上】右兼义命而言之
　　余如君子素位而行一章亦是此类若孟子乞墦之喻则为不知义命者言之使知所戒焉又此类之反对也
　　贫而无怨难富而无骄易【宪问】
　　右自常情而言之
　　说大人则藐之勿视其巍巍然堂高数仞榱题数尺我得志弗为也食前方丈侍妾数百人我得志弗为也般乐饮酒驱骋田猎后车千乗我得志弗为也在彼者皆我所不为也在我者皆古之制也吾何畏彼哉【尽心下】右即其所守而言之
　　贫而无谄富而无骄何如子曰可也未若贫而乐富而好礼者也子贡曰诗云如切如磋如琢如磨其斯之谓与子曰赐也始可与言诗已矣告诸徃而知来者【学而】衣敝緼袍与衣狐貉者立而不耻者其由也与不忮不求何用不臧子路终身诵之子曰是道也何足以臧【子罕】右即其所能而勉之
　　愚谓无谄无骄是子贡之所能不受命而货殖者是子贡之所失夫子以不受命之语儆之无谄无骄必因是而后有得也
　　贤哉回也一箪食一瓢饮在陋巷人不堪其忧回也不改其乐贤哉回也【雍也】　回也其庶乎屡空【先进】
　　右即其所能而称之
　　愚谓顔渊子路子贡孟子皆为以理自守者然守之近于自然者顔子也守之笃而其进未己者子贡也守之固而自许其能者子路也守之严而不免以已方人者孟子也是其所守者虽同而其气象不同则如此
　　巍巍乎舜禹之有天下也而不与焉【泰伯】　舜之饭糗茹草也若将终身焉及其为天子也被袗衣鼔琴二女果若固有之【尽心下】　饭防食饮水曲肱而枕之乐亦在其中矣不义而富且贵于我如浮云【述而】
　　右即其心之所安而言之
　　愚谓有天下不与者是不为外物所役若将终身若固有之者是不为外物所迁饭防食饮水乐在其中者是不为外物所累安土敦仁圣之至也又案孔子浑然天理故贫富不能动其心顔子能克己复礼故不以贫富动其心此孔顔之所以分也
　　困穷患难
　　天生徳于予桓魋其如予何【述而】　文不在兹乎天之将丧斯文也后死者不得与于斯文也天之未丧斯文也匡人其如予何【子罕】
　　右圣人知天之智
　　愚谓二章之防一以道自任一以徳自任圣人于此不待决之于天而后泰然特以晓当时从行者而安其心耳
　　在陈絶粮从者病莫能兴子路愠见曰君子亦有穷乎子曰君子固穷小人穷斯滥矣【卫灵公】
　　右圣人安土之仁
　　已上三章见孔子处困戹之道若孟子言无上下之交则明孔子离困戹之由其如予何是知天之智微服过宋是处物之义思患豫防正以顺乎天也此所谓并行而不相悖也　又孔子两言其如予何一言其如命何饶子曰如命何是我之命在天如予何是天之命在我在天者不可必在我者可必
　　子畏于匡顔渊后子曰吾以女为死矣曰子在回何敢死【先进】
　　右圣贤处物之义
　　余如孔子言杀身成仁孟子言舍生取义皆明处忧患之道也朱子曰孔子之言是以仁决之孟子之言是以义决之盖仁人不以所恶伤所好之体义士不以所贱易所贵之宜
　　舜发于畎畆之中傅说举于版筑之间胶鬲举于鱼盐之中管夷吾举于士孙叔敖举于海百里奚举于市故天将降大任于是人也必先苦其心志劳其筋骨饿其体肤空乏其身行拂乱其所为所以动心忍性曽益其所不能人恒过然后能改困于心衡于虑而后作徴于色发于声而后喻入则无法家拂士出则无敌国外患者国恒亡然后知生于忧患而死于安乐也【告子下】　人之有徳慧术知者恒存乎疢疾独孤臣孽子其操心也危其虑患也深故达【尽心上】
　　右以困穷患难为修省之防
　　辞受取予
　　可以取可以无取取伤廉可以与可以无与与伤恵【离娄下】
　　右正言取与之义
　　愚案舍生取义一章自一箪食以下可与此章互相发明此欲人于取与之际审夫义理之中彼欲人于辞受之际存其本心之正
　　好名之人能让千乗之国苟非其人箪食豆羹见于色【尽心下】
　　右専论观人之法
　　子华使于齐冉子为其母请粟子曰与之釜请益曰与之庾冉子与之粟五秉子曰赤之适齐也乗肥马衣轻裘吾闻之也君子周急不继富原思为之宰与之粟九百辞子曰毋以与尔邻里乡党乎【雍也】　顔渊死顔路请子之车以为之椁子曰才不才亦各言其子也鲤也死有棺而无椁吾不徒行以为之椁以吾从大夫之后不可徒行也【先进】
　　右因用财而见处物之义
　　前日于齐王餽兼金一百而不受于宋餽七十镒而受于薛餽五十镒而受前日之不受是则今日之受非也今日之受是则前日之不受非也夫子必居一于此矣孟子曰皆是也当在宋也予将有逺行行者必以赆辞曰餽赆予何为不受当在薛也予有戒心辞曰闻戒故为兵餽之予何为不受若于齐则未有处也无处而餽之是货之也焉有君子而可以货取乎【公孙丑下】　士之不托诸侯何也孟子曰不敢也诸侯失国而后托于诸侯礼也士之托于诸侯非礼也万章曰君餽之粟则受之乎曰受之受之何义也曰君之于氓也固周之曰周之则受赐之则不受何也曰不敢也曰敢问其不敢何也曰抱关击柝者皆有常职以食于上无常职而赐于上者以为不恭也曰君餽之则受之不识可常继乎曰缪公之于子思也亟问亟餽鼎肉子思不悦于卒也摽使者出诸大门之外北面稽首再拜而不受曰今而后知君之犬马畜伋盖自是台无餽也悦贤不能举又不能养也可谓悦贤乎曰敢问国君欲养君子如何斯可谓养矣曰以君命将之再拜稽首而受其后廪人继粟庖人继肉不以君命将之子思以为鼎肉使已仆仆尔亟拜也非养君子之道也尧之于舜也使其子九男事之二女女焉百官牛羊仓廪备以养舜于畎畆之中后举而加诸上位故曰王公之尊贤者也【万章下】　孟子去齐居休公孙丑问曰仕而不受禄古之道乎曰非也于崇吾得见王退而有去志不欲变故不受也继而有师命不可以请久于齐非我志也　孟子致为臣而归王就见孟子曰前日愿见而不可得得侍同朝甚喜今又弃寡人而归不识可以继此而得见乎对曰不敢请耳固所愿也他日王谓时子曰我欲中国而授孟子室养弟子以万钟使诸大夫国人皆有所矜式子盍为我言之时子因陈子而以告孟子陈子以时子之言告孟子孟子曰然夫时子恶知其不可也如使予欲富辞十万而受万是为欲富乎季孙曰异哉子叔疑使己为政不用则亦已矣又使其子弟为卿人亦孰不欲富贵而独于富贵之中有私龙断焉古之为市者以其所有易其所无者有司者治之耳有贱丈夫焉必求龙断而登之以左右望而罔市利人皆以为贱故从而征之征商自此贱丈夫始矣【并公孙丑下】　彭更问曰后车数十乗从者数百人以传食于诸侯不以泰乎孟子曰非其道则一箪食不可受于人如其道则舜受尧之天下不以为泰子以为泰乎曰否士无事而食不可也曰子不通功易事以羡补不足则农有余粟女有余布子如通之则梓匠轮舆皆得食于子于此有人焉入则孝出则弟守先王之道以待后之学者而不得食于子子何尊梓匠轮舆而轻为仁义者哉曰梓匠轮舆其志将以求食也君子之为道也其志亦将以求食与曰子何以其志为哉其有功于子可食而食之矣且子食志乎食功乎曰食志曰有人于此毁瓦画墁其志将以求食也则子食之乎曰否曰然则子非食志也食功也【滕文公下】　诗曰不素餐兮君子之不耕而食何也孟子曰君子居是国也其君用之则安富尊荣其子弟从之则孝弟忠信不素餐兮孰大于是【尽心上】
　　右因论辞受而见处物之义
　　愚谓仕不受禄与不受万钟则义之中有见防之智孟子之于齐宋薛子思之于鲁缪公则义之中见交际之礼传食诸侯一章则言人之有功者我当食其人主于食人者而言也不素餐兮一章则言见食于人者必有功于人主于食人之食者而言也是皆孟子自道之辞所以解门人之惑者如此万章问交际一章亦兼辞受之义与交际之礼而言之而阙文疑义居多故不具
　　伊尹耕于有莘之野而乐尧舜之道焉非其义也非其道也禄之以天下弗顾也系马千驷弗视也非其义也非其道也一介不以与人一介不以取诸人【万章上】孰谓微生高直或乞醯焉乞诸其隣而与之【公冶长】　陈仲子岂不诚廉士哉居于陵三日不食耳无闻目无见也井上有李螬食实者过半矣匍匐徃将食之三咽然后耳有闻目有见孟子曰于齐国之士吾必以仲子为巨擘焉虽然仲子恶能廉充仲子之操则蚓而后可者也夫蚓上食槁壤下饮黄泉仲子所居之室伯夷之所筑与抑亦盗跖之所筑与所食之粟伯夷之所树与抑亦盗跖之所树与是未可知也曰是何伤哉彼身织屦妻辟纑以易之也曰仲子齐之世家也兄戴盖禄万钟以兄之禄为不义之禄而不食也以兄之室为不义之室而不居也辟兄离母处于于陵他日归则有馈其兄生防者已频顣曰恶用是鶃鶃者为哉他日其母杀是防也与之食之其兄自外至曰是鶃鶃之肉也出而哇之以母则不食以妻则食之以兄之室则弗居以于陵则居之是尚为能充其类也乎若仲子者蚓而后充其操者也【滕文公下】　仲子不义与之齐国而弗受人皆信之是舍箪食豆羹之义也人莫大焉亡亲戚君臣上下以其小者信其大者奚可哉【尽心上】
　　右因论人而见处物之义
　　愚谓伊尹之一介不取与亦其义之合于圣人者故孟子称之如此若微生之与害于直仲子之操害于廉则皆不合于义者也是故夫子以微事断之孟子以大节断之欲人以之为戒耳











　　四书通防卷五
<经部,四书类,四书通旨>
　　钦定四库全书
　　四书通防卷六　　　　　元　朱公迁　撰出处去就
　　笃信好学守死善道危邦不入乱邦不居天下有道则见无道则隠邦有道贫且贱焉耻也邦无道富且贵焉耻也【泰伯】　仕而优则学学而优则仕【子张】　子使漆雕开仕对曰吾斯之未能信子说【公冶长】　子路使子羔为费宰子曰贼夫人之子【先进】
　　右明体用之学
　　愚案孔子之言体用贵乎兼备子夏之言体用贵乎相资若漆雕开可以仕而未肯仕则夫子说其笃志子羔未可以仕而使之仕则夫子以谓贼夫人其轻重先后又如此
　　用之则行舍之则藏惟我与尔有是夫子路曰子行三军则谁与子曰暴虎冯河死而无悔者吾不与也必也临事而惧好谋而成者也【述而】　有美玉于斯韫匵而藏诸求善贾而沽诸子曰沽之哉沽之哉我待贾者也【子罕】宪问耻子曰邦有道谷邦无道谷耻也　贤者辟世
　　其次辟地其次辟色其次辟言【并宪问】　古之君子何如则仕孟子曰所就三所去三迎之致敬以有礼言将行其言也则就之礼貌未衰言弗行也则去之其次虽未行其言也迎之致敬以有礼则就之礼貌衰则去之其下朝不食夕不食饥饿不能出门戸君闻之曰吾大者不能行其道又不能从其言也使饥饿于我土地吾耻之周之亦可受也免死而已矣【告子下】
　　右明处物之义
　　愚谓用行舍藏待贾而沽三就三去皆以彼己遇合言贤者辟世以下及答原宪之语皆兼时势可否言
　　色斯举矣翔而后集【乡党】　无罪而杀士则大夫可以去无罪而戮民则士可以徙【离娄下】
　　右明见防之智
　　天下有道以道殉身天下无道以身殉道未闻以道殉乎人者也【尽心上】　不见诸侯宜若小然今一见之大则以王小则以覇且志曰枉尺而直寻宜若可为也孟子曰昔齐景公田招虞人以旌不至将杀之志士不忘在沟壑勇士不忘丧其元孔子奚取焉取非其招不徃也如不待其招而徃何哉且夫枉尺而直寻者以利言也如以利则枉寻直尺而利亦可为与昔者赵简子使王良与嬖奚乗终日而不获一禽嬖奚反命曰天下之贱工也或以告王良良曰请复之强而后可一朝而获十禽嬖奚反命曰天下之良工也简子曰我使掌与女乗谓王良良不可曰吾为之范我驰驱终日不获一为之诡遇一朝而获十诗云不失其驰舍矢如破我不贯与小人乗请辞御者且羞与射者比比而得禽兽虽若邱陵弗为也如枉道而从彼何也且子过矣枉己者未有能直人者也　古之君子仕乎孟子曰仕传曰孔子三月无君则皇皇如也出疆必载质公明仪曰古之人三月无君则吊三月无君则吊不以急乎曰士之失位也犹诸侯之失国家也礼曰诸侯耕助以供粢盛夫人蚕缫以为衣服牺牲不成粢盛不洁衣服不备不敢以祭惟士无田则亦不祭牲杀器皿衣服不备不敢以祭则不敢以宴亦不足吊乎出疆必载质何也曰士之仕也犹农夫之耕也农夫岂为出疆舍其耒耜哉曰晋国亦仕国也未甞闻仕如此其急仕如此其急也君子之难仕何也曰丈夫生而愿为之有室女子生而愿为之有家父母之心人皆有之不待父母之命媒妁之言钻穴隙相窥逾墙相从则父母国人皆贱之古之人未甞不欲仕也又恶不由其道不由其道而徃者与钻穴隙之类也【并滕文公下】　男女授受不亲礼与孟子曰礼也曰嫂溺则援之以手乎曰嫂溺不援是豺狼也男女授受不亲礼也嫂溺援之以手者权也曰今天下溺矣夫子之不援何也曰天下溺援之以道嫂溺援之以手子欲手援天下乎【离娄上】　公孙衍张仪岂不诚大丈夫哉一怒而诸侯惧安居而天下熄孟子曰是焉得为大丈夫乎子未学礼乎丈夫之冠也父命之女子之嫁也母命之徃送之门戒之曰徃之女家必敬必戒无违夫子以顺为正者妾妇之道也居天下之广居立天下之正位行天下之大道得志与民由之不得志独行其道富贵不能淫贫贱不能移威武不能屈此之谓大丈夫【滕文公下】敢问不见诸侯何义也孟子曰在国曰市井之臣在野曰草莽之臣皆谓庶人庶人不传质为臣不敢见于诸侯礼也万章曰庶人召之役则徃役君欲见之召之则不徃见之何也曰徃役义也徃见不义也且君之欲见之也何为也哉曰为其多闻也为其贤也曰为其多闻也则天子不召师而况诸侯乎为其贤也则吾未闻欲见贤而召之也缪公亟见于子思曰古千乗之国以友士何如子思不悦曰古之人有言曰事之云乎岂曰友之云乎子思之不悦也岂不曰以位则子君也我臣也何敢与君友也以徳则子事我者也奚可以与我友千乗之君求与之友而不可得也而况可召与齐景公田招虞人以旌不至将杀之志士不忘在沟壑勇士不忘丧其元孔子奚取焉取非其招不徃也曰敢问招虞人何以曰以皮冠庶人以旃士以旂大夫以旌以大夫之招招虞人虞人死不敢徃以士之招招庶人庶人岂敢徃哉况乎以不贤人之招招贤人乎欲见贤人而不以其道犹欲其入而闭之门也夫义路也礼门也惟君子能由是路出入是门也诗云周道如底其直如矢君子所履小人所视万章曰孔子君命召不俟驾而行然则孔子非与曰孔子当仕有官职而以其官召之也【万章下】右明守正之义
　　古之贤王好善而忘势古之贤士何独不然乐其道而忘人之势故王公不致敬尽礼则不得亟见之见且犹不得亟而况得而臣之乎　子好游乎吾语子游人知之亦嚣嚣人不知亦嚣嚣曰何如斯可以嚣嚣矣曰尊徳乐义则可以嚣嚣矣故士穷不失义达不离道穷不失义故士得已焉达不离道故民不失望焉古之人得志泽加于民不得志修身见于世穷则独善其身达则兼善天下【并尽心上】
　　右明内外轻重之分
　　先名实者为人也后名实者自为也夫子在三卿之中名实未加于上下而去之仁者固如此乎孟子曰居下位不以贤事不肖者伯夷也五就汤五就桀者伊尹也不恶污君不辞小官者栁下恵也三子者不同道其趋一也一者何也曰仁也君子亦仁而已矣何必同曰鲁缪公之时公仪子为政子栁子思为臣鲁之削也滋甚若是乎贤者之无益于国也曰虞不用百里奚而亡秦穆公用之而覇不用贤则亡削何可得与曰昔者王豹处于淇而河西善讴緜驹处于高唐而齐右善歌华周杞梁之妻善哭其夫而变国俗有诸内必形诸外为其事而无其功者髠未甞覩之也是故无贤者也有则髠必识之曰孔子为鲁司寇不用从而祭燔肉不至不税冕而行不知者以为为肉也其知者以为为无礼也乃孔子则欲以微罪行不欲为茍去君子之所为众人固不识也【告子下】
　　右明仁贤之心
　　不见诸侯何义孟子曰古者不为臣不见段干木逾垣而辟之泄栁闭门而不内是皆已甚廹斯可以见矣阳货欲见孔子而恶无礼大夫有赐于士不得受于其家则徃拜其门阳货矙孔子之亡也而馈孔子蒸豚孔子亦矙其亡也而徃拜之当是时阳货先岂得不见曽子曰胁肩谄笑病于夏畦子路曰未同而言观其色赧赧然非由之所知也由是观之则君子之所养可知已矣【滕文公下】
　　右明中正之道
　　仕非为贫也而有时乎为贫娶妻非为养也而有时乎为养为贫者辞尊居卑辞富居贫辞尊居卑辞富居贫恶乎宜乎抱关击柝孔子甞为委吏矣曰会计当而已矣甞为乗田矣曰牛羊茁壮长而已矣位卑而言高罪也立乎人之本朝而道不行耻也【万章下】
　　右専言为贫而仕之义
　　子奚不为政子曰书云孝乎惟孝友于兄弟施于有政是亦为政奚其为为政【为政】　齐景公待孔子曰若季氏则吾不能以季孟之闲待之曰吾老矣不能用也孔子行　齐人归女乐季桓子受之三日不朝孔子行【并微子】卫灵公问陈于孔子孔子对曰爼豆之事则甞闻之
　　矣军旅之事未之学也明日遂行【卫灵公】　季氏使闵子骞为费宰闵子骞曰善为我辞焉如有复我者则吾必在汶上矣【雍也】　孟子去齐宿于昼有欲为王留行者坐而言不应隠几而卧客不悦曰弟子齐宿而后敢言夫子卧而不听请勿复敢见矣曰坐我明语子昔者鲁缪公无人乎子思之侧则不能安子思泄栁申详无人乎缪公之侧则不能安其身子为长者虑而不及子思子絶长者乎长者絶子乎　孟子去齐居休公孙丑问曰仕而不受禄古之道乎曰非也于崇吾得见王退而有去志不欲变故不受也继而有师命不可以请久于齐非我志也【并公孙丑】　齐饥陈臻曰国人皆以夫子将复为发棠殆不可复孟子曰是为冯妇也晋人有冯妇者善搏虎卒为善士则之野有众逐虎虎负嵎莫之敢撄望见冯妇趋而迎之冯妇攘臂下车众皆悦之其为士者笑之【尽心下】
　　右圣贤见防之智
　　愚谓此皆于智之中有制事之义若孔子去鲁迟迟吾行与燔肉不至不税冕而行则智之中有爱君之仁　又案齐人归女乐孔子行是孔子所以去之本意燔肉不至而孔子行则以明其用心之忠且厚也
　　孔子之仕也非事道与曰事道也事道奚猎较也曰孔子先簿正祭器不以四方之食供簿正曰奚不去也曰为之兆也兆足以行矣而不行而后去是以未甞有所终三年淹也孔子有见行可之仕有际可之仕有公养之仕于季桓子见行可之仕也于卫灵公际可之仕也于卫孝公公养之仕也　孔子之去齐接淅而行去鲁曰迟迟吾行也去父母国之道也【并万章下】　禹稷当平世三过其门而不入孔子贤之顔子当乱世居于陋巷一箪食一瓢饮人不堪其忧顔子不改其乐孔子贤之孟子曰禹稷顔回同道禹思天下有溺者由已溺之也稷思天下有饥者由已饥之也是以如是其急也禹稷顔子易地则皆然今有同室之人鬭者救之虽被发缨冠而救之可也乡邻有鬭者被发缨冠而徃救之则惑也虽闭戸可也　曽子子思易地则皆然【并离娄下】　孟子谓蚳鼃曰子之辞灵丘而请士师似也为其可以言也今既数月矣未可以言与蚳鼃谏于王而不用致为臣而去齐人曰所以为蚳鼃则善矣所以自为则吾不知也公都子以告曰吾闻之也有官守者不得其职则去有言责者不得其言则去我无官守我无言责也则吾进退岂不绰绰然有余裕哉【公孙丑下】
　　右圣贤处物之义
　　愚谓禹稷顔子以时位之显晦言曽子之与子思孟子之视蚳鼃以地位之尊卑言孔子去齐去鲁以势分之亲踈言行可际可公养之仕以遇合之浅深言
　　公山弗扰以费畔召子欲徃子路不说曰末之也已何必公山氏之之也子曰夫召我者而岂徒哉如有用我者吾其为东周乎　佛肸召子欲徃子路曰昔者由也闻诸夫子曰亲于其身为不善者君子不入也佛肸以中牟畔子之徃也如之何子曰然有是言也不曰坚乎磨而不磷不曰白乎湼而不缁吾岂匏也哉焉能系而不食【并阳货】　孟子去齐尹士语人曰不识王之不可以为汤武则是不明也识其不可然且至则是干泽也千里而见王不遇故去三宿而后出昼是何濡滞也士则兹不悦高子以告曰夫尹士恶知予哉千里而见王是予所欲也不遇故去岂予所欲哉予不得已也予三宿而出昼于予心犹以为速王庶防改之王如改诸则必反予夫出昼而王不予追也予然后浩然有归志予虽然岂舍王哉王犹足用为善王如用予则岂徒齐民安天下之民举安王庶防改之予日望之予岂若是小丈夫然哉谏于其君而不受则怒悻悻然见于其面去则穷日之力而后宿哉尹士闻之曰士诚小人也【公孙丑下】右圣贤行道之心
　　愚谓此皆圣贤不忘天下之仁心也然孔子之不果去则仁之中有智存焉孟子之不果留则仁之中有义存焉
　　苟有用我者朞月而已可也三年有成【子路】　道不行乗桴浮于海从我者其由与子路闻之喜子曰由也好勇过我无所取材【公冶长】　子欲居九夷或曰陋如之何子曰君子居之何陋之有【子罕】　子在陈曰归与归与吾党之小子狂简斐然成章不知所以裁之【公冶长】　甚矣吾衰也久矣吾不复梦见周公【述而】　凤鸟不至河不出图吾已矣夫【子罕】
　　右圣人叹道不行之辞
　　仪封人请见曰君子之至于斯也吾未甞不得见也从者见之出曰二三子何患于丧乎天下之无道也久矣天将以夫子为木铎【八佾】　公伯寮愬子路于季孙子服景伯以告曰夫子固有惑志于公伯寮吾力犹能肆诸市朝子曰道之将行也与命也道之将废也与命也公伯寮其如命何【宪问】　孟子去齐充虞路问曰夫子若有不豫色然前日虞闻诸夫子曰君子不怨天不尤人曰彼一时此一时也五百年必有王者兴其间必有名世者由周而来七百有余歳矣以其数则过矣以其时考之则可矣夫天未欲平治天下也如欲平治天下当今之世舍我其谁也吾何为不豫哉【公孙丑下】　鲁平公将出嬖人臧仓者请曰他日君出则必命有司所之今乗舆已驾矣有司未知所之敢请公曰将见孟子曰何哉君所为轻身以先于匹夫者以为贤乎礼义由贤者出而孟子之后丧逾前丧君无见焉公曰诺乐正子入见曰君奚为不见孟轲也曰或告寡人曰孟子之后丧逾前丧是以不徃见也曰何哉君所谓逾者前以士后以大夫前以三鼎而后以五鼎与曰否谓棺椁衣衾之美也曰非所谓逾也贫富不同也乐正子见孟子曰克告于君君为来见也嬖人有臧仓者沮君君是以不果来也曰行或使之止或尼之行止非人所能也吾之不遇鲁侯天也臧氏之子焉能使予不遇哉【梁惠王下】
　　右论出处而以天命决之
　　愚谓圣贤盖以天命晓人封人则以天意观圣人者也　又案此一类専以穷达言真氏以伯寮之愬臧仓之沮夫子莫我知之叹孟子何为不豫之语皆为安义命之事　愚闻之叔父【阙】君曰不怨天不尤人为圣人自道之辞则可若以此论圣人则不可盖不怨不尤不足以言圣人故也故充虞又闻于孟子是孟子甞以此教人而亦以此自居矣中庸又以归之素位而行之君子其所谓君子盖通圣贤而言者也【叔父名可传】
　　微子去之箕子为之奴比干谏而死孔子曰殷有三仁焉【微子】　居下位不以贤事不肖者伯夷也五就汤五就桀者伊尹也不恶污君不辞小官者栁下恵也三子者不同道其趋一也一者何也曰仁也【告子下】　直哉史鱼邦有道如矢邦无道如矢君子哉蘧伯玊邦有道则仕邦无道则可卷而懐之【卫灵公】　寗武子邦有道则知邦无道则愚其知可及也其愚不可及也【公冶长】
　　右论人出处而以德行称之
　　余如孟子以清和任称夷恵伊尹亦是此类
　　人有言伊尹以割烹要汤有诸孟子曰否不然伊尹耕于有莘之野而乐尧舜之道焉非其义也非其道也禄之以天下弗顾也系马千驷弗视也非其义也非其道也一介不以与人一介不以取诸人汤使人以币聘之嚣嚣然曰我何以汤之聘币为哉我岂若处畎畆之中由是以乐尧舜之道哉汤三使徃聘之既而幡然改曰与我处畎畆之中由是以乐尧舜之道吾岂若使是君为尧舜之君哉吾岂若使是民为尧舜之民哉吾岂若于吾身亲见之哉天之生此民也使先知觉后知使先觉觉后觉也予天民之先觉者也予将以斯道觉斯民也非予觉之而谁也思天下之民匹夫匹妇有不被尧舜之泽者若己推而内之沟中其自任以天下之重如此故就汤而说之以伐夏救民吾未闻枉己而正人者也况辱己以正天下者乎圣人之行不同也或逺或近或去或不去归洁其身而已矣吾闻其以尧舜之道要汤未闻以割烹也伊训曰天诛造攻自牧宫朕载自亳或曰百里奚自鬻于秦养牲者五羊之皮食牛以要
　　秦穆公信乎孟子曰否不然好事者为之也百里奚虞人也晋人以垂棘之璧与屈产之乗假道于虞以伐虢宫之竒谏百里奚不谏知虞公之不可谏而去之秦年已七十矣曽不知以食牛干秦穆公之为汗也可谓智乎不可谏而不谏可谓不智乎知虞公之将亡而先去之不可谓不智也时举于秦知穆公之可与有行也而相之可谓不智乎相秦而显其君于天下可传于后世不贤而能之乎自鬻以成其君乡党自好者不为而谓贤者为之乎【并万章上】
　　右论人出处而以事理明之
　　愚谓伊尹得圣人之任孟子盖已称之百里奚于去就之际甚明其智亦有合于圣贤者故在所取焉然王者之师伯者之佐相去亦已逺矣若比寗武子可及之知则百里又当为优也
　　伯夷非其君不事非其友不友不立于恶人之朝不与恶人言立于恶人之朝与恶人言如以朝衣朝冠坐于涂炭推恶恶之心思与乡人立其冠不正望望然去之若将浼焉是故诸侯虽有善其辞命而至者不受也不受也者是亦不屑就已栁下恵不羞污君不卑小官进不隠贤必以其道遗佚而不怨阨穷而不悯故曰尔为尔我为我虽袒裼裸裎于我侧尔焉能浼我哉故由由然与之偕而不自失焉援而止之而止援而止之而止者是亦不屑去已孟子曰伯夷隘栁下恵不恭隘与不恭君子不由也【公孙丑上】
　　右论人出处而以一偏之敝言之
　　伯夷伊尹何如曰不同道非其君不事非其民不使治则进乱则退伯夷也何事非君何使非民治亦进乱亦进伊尹也可以仕则仕可以止则止可以久则久可以速则速孔子也皆古圣人也吾未能有行焉乃所愿则学孔子也【公孙丑上】　伯夷目不视恶色耳不听恶声非其君不事非其民不使治则进乱则退横政之所出横民之所止不忍居也思与乡人处如以朝衣朝冠坐于涂炭也当纣之时居北海之濵以待天下之清也故闻伯夷之风者顽夫廉懦夫有立志伊尹曰何事非君何使非民治亦进乱亦进曰天之生斯民也使先知觉后知使先觉觉后觉予天民之先觉者也予将以此道觉此民也思天下之民匹夫匹妇有不与被尧舜之泽者若已推而内之沟中其自任以天下之重也栁下恵不羞污君不辞小官进不隠贤必以其道遗佚而不怨阨穷而不悯与乡人处由由然不忍去也尔为尔我为我虽袒裼裸裎于我侧尔焉能浼我哉故闻栁下恵之风者鄙夫宽薄夫敦孔子之去齐接淅而行去鲁曰迟迟吾行也去父母国之道也可以速而速可以久而久可以处而处可以仕而仕孔子也孟子曰伯夷圣之清者也伊尹圣之任者也栁下恵圣之和者也孔子圣之时者也孔子之谓集大成集大成也者金声而玉振之也金声也者始条理也玊振之也者终条理也始条理者智之事也终条理者圣之事也智譬则巧也圣譬则力也由射于百歩之外也其至尔力也其中非尔力也【万章下】右论人出处而以圣人折之
　　愚谓孔子之无所不可者由其有处物之义三子之各极其一偏者以其于义犹未精也
　　作者七人矣　子路宿于石门晨门曰奚自子路曰自孔氏曰是知其不可而为之者与【并宪问】　楚狂接舆歌而过孔子曰凤兮凤兮何徳之衰徃者不可谏来者犹可追已而已而今之从政者殆而孔子下欲与之言趋而辟之不得与之言　太师挚适齐亚饭干适楚三饭缭适蔡四饭缺适秦鼔方叔入于河播鼗武入于汉少师阳击磬襄入于海【并微子】
</div>
    <div class="pagination">
<a href="四书通旨_page13.html">上一页</a><span>...</span><a href="四书通旨_page9.html">9</a><a href="四书通旨_page10.html">10</a><a href="四书通旨_page11.html">11</a><a href="四书通旨_page12.html">12</a><a href="四书通旨_page13.html">13</a><span class="current-page">14</span><a href="四书通旨_page15.html">15</a><a href="四书通旨_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
