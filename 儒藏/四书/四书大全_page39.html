<!DOCTYPE html>
<html>
<head>
    <meta charset="UTF-8">
    <title>四书大全 - 第 39 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书大全 - 第 39 页/共 47 页</h1>
    <div class="content">　　是故禹以四海为壑今吾子以邻国为壑
　　壑受水处也
　　水逆行谓之洚水洚水者洪水也仁人之所恶也吾子过矣【恶去声】
　　水逆行者下流壅塞故水逆流今乃壅水以害人则与洪水之灾无异矣【勿轩熊氏曰按白圭自言善治生有智仁强勇四术然筑堤壅水不能行所无事则不智以邻国为壑利己害人则不仁所谓强勇亦愚悍自信而已此战国富强之术故深抑之○新安陈氏曰禹除天下之害顺水之性而委之于海圭除一国之害不顺水之性而但壑之于邻是禹为天下除害而圭乃为邻国之害也不仁甚矣】
　　○孟子曰君子不亮恶乎执【恶平声】
　　亮信也与谅同恶乎执言凡事苟且无所执持也【朱子曰考之说文古无亮字以为与谅通者近之然谅有二训止训信者友谅之类是也训必信者贞而不谅是也○南轩张氏曰谅对贞而言则専于谅者未必贞也以己之私意为谅非谅之正也孟子之言谅谅之正也○庆源辅氏曰此与论语人而无信章同意此以守言彼以行言也○汪氏曰执谅体常也不谅通变也】
　　○鲁欲使乐正子为政孟子曰吾闻之喜而不寐喜其道之得行
　　公孙丑曰乐正子强乎曰否有知虑乎曰否多闻识乎曰否【知去声】
　　此三者皆当世之所尚而乐正子之所短故丑疑而歴问之
　　然则奚为喜而不寐
　　丑问也
　　曰其为人也好善好善足乎【好去声下同】
　　丑问也
　　曰好善优于天下而况鲁国乎
　　优有余裕也言虽治天下尚有余力也【赵氏曰善取于己则有尽善取于人则无穷此其所以虽治天下犹有余力也】
　　夫苟好善则四海之内皆将轻千里而来吿之以善【夫音扶下同】
　　轻易【去声】也言不以千里为难也
　　夫苟不好善则人将曰訑訑予既已知之矣訑訑之声音顔色距人于千里之外士止于千里之外则谗谄面防之人至矣与谗谄面防之人居国欲治可得乎【訑音移治去声】
　　訑訑自足其智不嗜善言之貌【庆源辅氏曰世间此等人亦甚多然其所谓智者是乃所以为愚也然原其始则起于予既已知之之意萌于中而已可不畏乎○新安陈氏曰距与拒通前汉汲黯智足以距谏亦用此距字】君子小人迭为消长【上声】直谅多闻之士逺则谗谄面防之人至理势然也○此章言为政不在于用一己之长而贵于有以来天下之善【南轩张氏曰好善诚笃非舍己私者不能能舎己则中虚虚则能来天下之善于为天下何有盖善者天下之公也自以为是则専己而絶天下之公理蔽孰甚焉】
　　○陈子曰古之君子何如则仕孟子曰所就三所去三其目在下
　　迎之致敬以有礼言将行其言也则就之礼貌未衰言弗行也则去之
　　所谓见行可之仕若孔子于季桓子是也受女乐而不朝【音潮】则去之矣
　　其次虽未行其言也迎之致敬以有礼则就之礼貌衰则去之
　　所谓际可之仕若孔子于卫灵公是也故与公逰于囿公仰视蜚【与飞同】鴈而后去之【史记孔子世家孔子反乎卫入主蘧伯玉家他日灵公问兵陈孔子曰俎豆之事则尝闻之军旅之事未之学也明日与孔子语见蜚鴈仰视之色不在孔子孔子遂行复如陈】
　　其下朝不食夕不食饥饿不能出门户君闻之曰吾大者不能行其道又不能从其言也使饥饿于我土地吾耻之周之亦可受也免死而已矣
　　所谓公养之仕也君之于民固有周之之义况此又有悔过之言【新安陈氏曰所谓大者以大节论所谓又者以其次言也】所以可受然未至于饥饿不能出门户则犹不受也其曰免死而已则其所受亦有节矣【朱子曰孟子言所就三所去三其上以言之行不行为去就此仕之正也其次以礼貌衰未衰为去就又其次至于不得已而受其赐则岂君子之本心哉盖当是时举天下莫能行吾言矣则有能接我以礼貌而周我之穷困者岂不善于彼哉是以君子以为犹可就也然孟子盖通上下言之若君子之自处则在所择矣孟子于其受赐之节又尝究言之曰饥饿不能出门戸则周之亦可受也明未至于如是之贫则不可受免死而已矣言受之有限不求赢余明不多受也○庆源辅氏曰言将行其言也则就之为道而仕也迎之致敬以有礼则就之为礼而仕也道在我礼在彼至于周之亦可受此君子之不得已也集注恐后之贪利苟得者以是借口而全不顾义遂流于欲而不知也故言此以防警之然使上之赐下止周其身下受其赐止以免其死则时可知矣○云峯胡氏曰本文初言去就各有三至其目则上两节言去就末一节独不言盖饥饿不能出门戸是欲去而不能去者故周之不曰可就而曰亦可受观亦之辞见其濒死不容不受而曰免死而已则亦未尝过受也君子于去就辞受之际可谓严矣此孟子答古之君子之问也今之君子何如哉】
　　○孟子曰舜发于畎畆之中傅説举于版筑之间胶鬲举于鱼盐之中管夷吾举于士孙叔敖举于海百里奚举于市【说音恱】
　　舜耕歴山三十登庸说筑傅岩武丁举之胶鬲遭乱鬻【余六反】贩【方万反】鱼盐文王举之管仲囚于士官桓公举以相【去声】国孙叔敖隠处【上声】海濵楚庄王举之为令尹百里奚事见【形甸反】前篇【新安陈氏曰舜圣人且君也故只曰发傅说以下五贤皆臣也故皆曰举】
　　故天将降大任于是人也必先苦其心志劳其筋骨饿其体肤空乏其身行拂乱其所为所以动心忍性曾益其所不能【曾与増同】
　　降大任使之任大事也若舜以下是也空【去声】穷也乏絶也拂戾也言使之所为不遂多背【音佩】戾也动心忍性谓竦【荀勇反】动其心坚忍其性也然所谓性亦指气禀食色而言耳【朱子曰动其仁义礼智之心忍其声色臭味之性○庆源辅氏曰竦动其心则心活坚忍其性则性定心活则不为欲所役性定则不为气所动○云峯胡氏曰或谓孟子尝曰不动心曰养性此曰动心忍性何也曰彼言不动心是处富贵而富贵不能变动其心也此言动心是处贫贱而贫贱有以竦动其心也譬之水动心是浚得源头活水衮衮出来不动心是水之流不为沙泥所溷不为波流所汨也养性者养其本然天命之性不使之有所动于外忍性者忍其气禀食色之性不使之有所动于中○新安陈氏曰分配之苦心志所以动心动心则善念由此生劳饿空乏所以忍性忍性则物欲由此窒拂乱所为所以増益前所不能者而能之则徳业由此进舜大圣人未必尽由此而穷苦之迹实如此履此岂无所警省若傅说以下所以能当大任实由于此也】程子曰若要熟也须从这里过【朱子曰只是要事事经歴过似一条路须毎日从上面往来行得熟了方认得许多险阻去处若素不曾行忽然一旦撞行去少间定堕坑落堑也○庆源辅氏曰人不经忧患困穷顿挫摧屈则心不平气不易察理不尽处事多率故谓人若要熟须从这里过○潜室陈氏曰更尝变故多则阅义理之防熟熟谓义理与自家相便习如履吾室中】
　　人恒过然后能改困于心衡于虑而后作征于色发于声而后喻【衡与横同】
　　恒【胡登反】常也犹言大率也横不顺也作奋起也征【知盈反】验也喻晓也此又言中人之性常必有过然后能改【新安陈氏曰下文所谓作与喻即是改过之事】盖不能谨于平日故必事势穷蹙以至困于心衡于虑然后能奋发而兴起不能烛于防【平声】微故必事理暴着以至验于人之色发于人之声然后能警悟而通晓也【朱子曰困心衡虑者心觉有其过征色发声者其过形于外○庆源辅氏曰舜大圣人之事傅说而下皆上智之事自人恒过而下则中人之事也才言恒过而后能改便见是中人之性矣下两句只是改过之事虽是不能谨于平日至于事势穷蹙困心衡虑始能奋发而兴起然毕竟是其才尚足以有为虽是不能烛于防微至于事理暴着征色发声始能警悟而通晓然毕竟是其智尚足以有察如此故亦可以进于善若至是而犹不之觉焉则下愚而已】
　　入则无法家拂士出则无敌国外患者国恒亡【拂与弼同】此言国亦然也【庆源辅氏曰上既言上智中人之事矣故此推言在国亦然】法家法度之世臣也拂士辅弼之贤士也【新安陈氏曰人主为国内有守法持正者规谏之外有敌国外患以警惧之则不敢纵肆而国可保否则骄纵而国亡矣】
　　然后知生于忧患而死于安乐也【乐音洛】
　　以上文观之则知人之生全出于忧患而死亡由于安乐矣【新安陈氏曰忧患未必便生然忧患则警戒而其虑深有生全之理结章首至而后喻一截安乐未必便死然安乐则多怠肆而其志荒有死亡之理结入则无法家至国恒亡一节自困而亨上圣且然诸贤皆然中人则待有过而后能然为国者亦莫不然也大槩此章言处困苦忧患之意多安乐即忧患之反也】○尹氏曰言困穷拂郁能坚人之志而熟人之仁【云峯胡氏曰必坚忍其志然后自至于熟坚志是入徳路头熟仁是成徳地歩】以安乐失之者多矣【南轩张氏曰知生于忧患而死于安乐生言生之道死言死之道也继体之君公侯之裔生处安乐无忧患可歴则如之何必也念安乐之可畏思天命之无常戒谨恐惧不敢有其安乐是乃困心衡虑之方生之道也死于安乐非安乐能死之以溺于安乐而自絶焉耳故在君子则虽处安乐而生理未尝不遂在小人则虽处忧患而死亦恐不免穷斯滥是也○勉斋黄氏曰恐惧脩省常生于忧患骄奢淫泆必起于宴安当阨穷困踬之余其操心危其虑患深其刻厉奋发以进于善有不期然者矣○新安陈氏曰张子西铭云富贵福泽将厚吾之生贫贱忧戚庸玉汝于成后二句即孟子此章之意前二句孟子所未言也人能知此则处忧患者固可生处安乐者亦不死矣尽心上篇有徳慧章意与此合当参看动心是充广道心忍性是节制人心一是扩天理一是遏人欲】
　　○孟子曰教亦多术矣予不屑之教诲也者是亦教诲之而已矣
　　多术言非一端屑洁也不以其人为洁而拒絶之所谓不屑之教诲也其人若能感此退自脩省【悉井反】则是亦我教诲之也【朱子曰赵氏注屑洁也考孟子不屑就与不屑不洁之言屑字皆当作洁字解不屑之教诲谓不以其人为洁而教诲之如坐而言不应隠几而卧之类○新安陈氏曰不屑教非忍而絶之实将激而进之是亦多术中教诲之一术也孔子于孺悲孟子于滕更皆是】○尹氏曰言或抑或或与或不与各因其材而笃之无非教也
　　孟子集注大全卷十二
<经部,四书类,四书大全__孟子集注大全>
　　钦定四库全书
　　孟子集注大全巻十三
　　尽心章句上
　　凡四十六章
　　孟子曰尽其心者知其性也知其性则知天矣
　　心者人之神明所以具众理而应万事者也【新安陈氏曰心者神明之舍具众理心之体也应万事心之用也大学章句释明徳或问释致知之知字此释心字大槩□处互相发云】性则心之所具之理而天又理之所从以出者也人有是心莫非全体然不穷理则有所蔽而无以尽乎此心之量【去声】故能极其心之全体而无不尽者必其能穷夫【音扶】理而无不知者也既知其理则其所从出亦不外是矣【朱子曰天者理之自然而人之所由以生者也性者理之全体人之所得以生者也心则人之所以主于身而具是理者也天大无外而性禀其全故人之本心其体廓然亦无限量惟其梏于形气之私滞于闻见之小是以有所蔽而不尽人能即事即物穷究其理至于一日防通贯彻而无所遗焉则有以全其本然之体而吾之所以为性与天之所以为天者皆不外此而一以贯之矣伊川云尽心然后知性此不然尽字大知字零星性者吾心之实理若不知得却尽个甚惟就知上积累将去自然尽心人能尽其心者只为知其性此句文义与得其民者得其心也相似者字不可不仔细看○人之所以尽其心者以其知其性故也盖尽心与存心不同存心即操存求放之事是学者初用力处尽心则穷理之至廓然贯通之谓所谓知性即穷理之事也须是穷理方能知性知性之尽则能尽其心矣○性以赋于我之分而言天以公共道理而言天便是个大底人人便是个小底天吾之仁义礼智即天之元亨利贞凡吾之所有者皆自彼而来也故知吾性则自然知天矣○问如何是天者理之所出曰天便是那太虗但能尽心知性则天便不外是矣○庆源辅氏曰知性而尽心者譬如家主尽识一家所有之物然后随取随有随用随足方尽得家主之职知性而知天如家主既识得家中之物则自然知此物是何从而来也○陵阳李氏曰性与心初无闻而知与尽则有序性与心无闻则知性故能尽心知与尽有序则谓尽之爲先而知之为后是失其先后之伦也】以大学之序言之知性则物格之谓尽心则知至之谓也【问尽心今既定作知至说则知天一条当何系属系之知性之下尽心之前与知性俱爲一衮事耶抑系之尽心之下乃知至又精熟底事邪朱子曰知其性则知天矣据此文势只合在知性里说○问四十而不惑五十而知天命不惑谓知事物当然之理知天命谓知事物之所以然便是知天知性之说否曰然】
　　存其心养其性所以事天也
　　存谓操【平声】而不舎【上声】养谓顺而不害事则奉承而不违也【朱子曰先存心而后养性存得父子之心尽方养得仁之性存得君臣之心尽方养得义之性存之养之即是事心性即是天故曰所以事天也知性是知得性中物事既知得须尽知得方始是尽心存其心养其性方始是做工夫处如大学物格而后知至物格者物理之极处无不到知性也知至者吾心之所知无不尽尽心也至于意诚则存其心养其性也圣人说知必说行○存心者气不逐物而常守其至正也养性者事必循理而不害其本然也○心性皆天之所以与我者不能存养而梏亡之则非所以事天也夫心具性敬以存之则性得其养而无所害矣此君子之所以奉顺乎天盖能尽其心而终之之事顔冉所以请事斯语之意故敬者学之终始所谓彻上彻下之道也○问尽心存心尽莫是极至地位存莫是初存得这心否曰尽心也未说极至只是凡事便须理防教十分周足无少阙漏处方是尽存也非独是初工夫初间固是操守存在这里到存得熟后也只是存这存字无始终只存这里○庆源辅氏曰心是活物须是操则存不然便放去矣性是实理须当顺之而不害害谓违悖而戕伤之性本不可以戕伤言但为自家违悖了便是戕伤之也奉承之而不违便只是存心养性事○问尽心知性存心养性上是知工夫下是行工夫然上一莭知性在先尽心在后下一节存心在先养性在后何也潜室陈氏曰知性即穷理格物之学是工夫最先者尽心即大学知至境界存心即诚意正心之谓养性在其中矣非存心外别有所谓养性工夫故养性在存心下○新安陈氏曰人能存心养性然后能事事合理顺事乎天而无愧于天之所以赋予我者此西铭所以曰存心养性爲匪懈又曰存吾顺事存心养性即所以顺事之本也】
　　殀寿不贰修身以俟之所以立命也
　　殀寿命之短长也贰疑也不贰者知天之至修身以俟死则事天以终身也立命谓全其天之所付不以人爲害之【朱子曰殀寿不贰不以死生爲吾心之欣戚也不贰是不疑若一日未死一日要是当百年未死百年要是当这便是立命既不以殀夀贰其心又须修身以俟方始能立命不以殀夀动心一向乱做又不可殀寿不贰便是知性知天之力修身以俟便是存心养性之功立命一句更用通下章看此与西铭都相贯穿○殀寿之不齐盖气之所禀有不同者不以恱戚二其心而惟修身以俟之则天之正命自我而立而气禀之短长非所论矣○庆源辅氏曰徇私以贼理纵欲以伤生皆所谓以人爲害之也○新安陈氏曰命之短长此命字以气言立命此命字兼理与气言】○程子曰心也性也天也一理也自理而言谓之天自禀受而言谓之性自存诸人而言谓之心张子曰由太虚有天之名由气化有道之名合虚与气有性之名合性与知觉有心之名【朱子曰由太虚有天之名由气化有道之名此是总説合虚与气有性之名合性与知觉有心之名此就人上説四句本只是一个太虚渐细分说得宻耳由太虚有天之名便是四者之总体而不杂乎四者之言由气化有道之名气化者那隂阳造化金木水火土皆是太虚便是太极图上面一圆圏气化便是隂静阳动合虚与气有性之名有这气便有这理随在这里若无此气这理在甚处安顿合性与知觉有心之名知觉又是那气之虚处聪明视听作爲还用皆是知觉○有是物则有是理与气故有性之名若无是物则不见理之所寓由太虚有天之名只是据理而言由气化有道之名由气之化各有生长消息底道理故有道之名既已成物则物各有理故曰合虚与气有性之名○九峯蔡氏曰横渠四语只是理气二字而细分由太虚有天之名即无极而太极之谓以理言也由气化有道之名即一隂一阳之谓道之谓以气言也合虚与气有性之名即继之者善成之者性之谓以人物禀受而言也合性与知觉有心之名即人心道心之谓以心之体而言也○赵氏曰集注并举程张二说正欲学者于三者同处分析得异处分明于异处体防得同处亲切耳○新安陈氏曰天者理而已惟以理言则几于泛以形体谓之天惟以形体言则涉于浅今曰太虚则虚空之中有太极之理此由太虚所以有天之名也一隂一阳之谓道所以一隂而又一阳一阳而又一隂者气之化也化云者所以然之妙也此由气化所以有道之名也合太虚之虚与气化之气理寓于气而具于人此合虚与气所以有性之名也性理也知觉所以知觉此理也偏言知觉惟见气之灵耳必合性与知觉言之所以有心之名也以此剖析之其庶几乎】愚谓尽心知性而知天所以造【七到反】其理也存心养性以事天所以履其事也不知其理固不能履其事然徒造其理而不履其事则亦无以有诸己矣【庆源辅氏曰不知其理则防行妄作而已不履其事则必至于妄想空虚】知天而不以殀夀贰其心智之尽也事天而能修身以俟死仁之至也智有不尽固不知所以爲仁然智而不仁则亦将流荡不法而不足以爲智矣【朱子曰尽心者私智不萌万理洞贯敛之而无所不具扩之而无所不通之谓也学至于此则知性之爲徳无所不该而天之爲天者不外是矣存者存此而已养者养此而已生死不异其心而修身以俟其正则不拘乎气禀之偏而天之正命自我立矣○大槩此章所谓尽心者物格知至之事曾子所以一唯而无疑于一贯之言者是也所谓事天者诚意正心修身之事曾子所以临深履薄而无日不省其身者是也所谓立命者如是以没身焉曽子所以启手足而知免得正毙而无求者是也以是推之一章之指略可见矣○节斋蔡氏曰孟子此章与大学中庸相表里穷其理以知天即中庸所谓智也履其事以事天即中庸所谓仁也殀寿不贰修身以俟死所以立命而不渝即中庸所谓勇也与大学合前屡言矣○云峯胡氏曰欲造其理者用工全在知性上知性有工夫尽心无工夫尽是大段见功知是积累用功欲履其事者用工全在存心上存心有工夫养性无大工夫存者操之而不舍养不过顺之而不害耳集注分理与事言又分智与仁言何也盖能知其理已自是智然必不以殀寿贰其心方见其爲智之尽能践其事已自是仁然必修身以俟死方见其爲仁之至流荡不法四字读者多以为指异端之学言愚见流荡与存养字相反不法与修字相反能存养则不至于流荡矣能修身则所爲无不法者矣流荡不法则是不能全其天之所与而以人爲害之者也】
　　○孟子曰莫非命也顺受其正
　　人物之生吉凶祸福皆天所命然惟莫之致而至者乃爲正命故君子脩身以俟之所以顺受乎此也【此字指正命○朱子曰莫非命也此一句是活络在这里看他如何来然在天言之皆是正命在人言之便有正有不正此命字是指气言若我无以致之则命之寿殀皆是合当如此者如顔子之夭伯牛之疾是也○云峯胡氏曰莫非命也凡有生者之所同顺受其正能脩身者之所独○新安陈氏曰此命字气也顺受其正理也立岩墙下非理也尽道而死理也桎梏死非理也君子必以理御气】
　　是故知命者不立乎岩墙之下
　　命谓正命岩墙墙之将覆者知正命则不处【上声】危地以取覆压之祸【庆源辅氏曰立乎岩墙之下以致覆压而死则乃是人所自取耳非天爲之也盖岩墙有倾覆之势自家却去下面立地便是自取其覆压也是故君子战战兢兢如履薄冰非礼勿动○云峯胡氏曰集注于此命字必曰正命者盖上文有莫非命也一句故死于岩墙之下亦命也但非正命尔惟知正命者则不立乎岩墙之下○新安陈氏曰岩墙下理不当立立而压死人所自取非正命也】
　　尽其道而死者正命也
　　尽其道则所值之吉凶皆莫之致而至者矣【问人或死于干戈死于患难如比干之类亦是正命乎朱子曰固是正命又问以理论之则谓之正命以死生论之则非正命如何曰如何恁地说得尽其道而死者正命也当死而不死却是失其正命此处须当活看古人所以杀身成仁舎生取义学者须是于此处见得临利害时便将自家斫剉了直须是壁立万仭始得如今小有利害便生计较便说道恁地死非正命如何得○新安陈氏曰尽其道即上章所谓修身是也】
　　桎梏死者非正命也
　　桎梏所以拘罪人者【桎音质足械也梏姑沃反手械也】言犯罪而死【新安陈氏曰不尽其道而有罪为犯罪若在缧绁非其罪者不谓之犯罪】与立岩墙之下者同皆人所取非天所爲也【问桎梏死者虽非正命然亦以命言此乃自取如何谓之命朱子曰亦是自作而天杀之但非正命耳使文王死于羑里孔子死于桓魋却是正命○新安陈氏曰天之命于人吉凶祸福死生夀殀虽万变而不齐人之事乎天必尽其道有正无邪则一定而不易能尽其道而值其吉且福且夀者固正命也此似有以致之然我惟知自尽其道耳初非有所觊觎于天而爲之也尽道而吉福寿自至焉非天命之正而何苟尽其道不幸而值凶祸夭是我于道理本无愧不过自值乎凶祸夭耳非我有以致之而然是亦命之正也必不尽其道自取祸败防亡则自有以致之始不得爲正命耳】○此章与上章盖一时之言所以发其末句未尽之意【潜室陈氏曰凡死虽均是命但尽道而无憾者为正比干虽杀身正也盗跖虽永年非正也知谓知此道理立谓尽此道理不惑于死生夀夭壹是天理排定是谓知命既知得了不成一向委付于命须是尽了自家身分上道理无少亏欠方是立命尽此道理了恁时死才无憾是谓正命○云峯胡氏曰前章末句言立命是全其天之所付而不以人爲害之者也此所谓桎梏死及死于岩墙之下是不知正命未免流荡不法而以人爲害之矣立命是已造圣贤之域知命是方入圣贤之阶立在知后知在立先】
　　○孟子曰求则得之舎则失之是求有益于得也求在我者也【舎上声】
　　在我者谓仁义礼智凡性之所有者
　　求之有道得之有命是求无益于得也求在外者也有道言不可妄求有命则不可必得在外者谓富贵利达凡外物皆是【命字以气言】○赵氏曰言爲仁由己富贵在天如不可求从吾所好【去声○朱子曰富贵身外之物求之惟恐不得纵使得之于身心无分毫之益况不可必得乎若义理求则得之能不防其所有可以爲圣爲贤利害甚明○南轩张氏曰言求在我者有益于得所以扩天理也言求在外者无益于得所以遏人欲也富贵利达众人谓已有求之之道然不知其有命焉固有求而得之者矣是亦有命而非求之能有益也盖亦有巧求而不得者多矣以此可见其无益于得也○新安陈氏曰此章言仁义礼智根于性乃所当求富贵利达制于命不可必求也】
　　○孟子曰万物皆备于我矣
　　此言理之本然也大则君臣父子小则事物细微其当然之理无一不具于性分【去声】之内也
　　反身而诚乐莫大焉【乐音洛】
　　诚实也言反诸身而所备之理皆如恶【去声】恶臭好【去声】好色之实然则其行之不待勉强【上声】而无不利矣【利顺也】其爲乐孰大于是【朱子曰万物不是万物之迹只是万物之理知君臣之义父子之亲这道理本备于吾身诚是实有此理检防自家身上果无欠缺事君真个忠事父真个孝莫不各尽其当然而无一毫之不尽则仰不愧天俯不怍人自然是快活然反之于身有些子不实则中心愧怍不能以自安如何防乐横渠谓反身而诚则不慊于心此说极有理○反身而诚见得本具是理而今亦不曽亏欠了他底若不反身而诚只是天下公共之理我无与焉○此乃躬行之至无一理不实有于吾身非爲一时见人发也如仁义忠孝应接事物之理皆真有之而非出于勉强伪爲也此是见得透信得及处到此地位则推己及人不待勉强而仁在我矣下言强恕而行者盖言未至于此则当强恕以去己私之蔽而求得夫天理之公也○潜室陈氏曰反诸身者既是万理皆实即浑身是义理流行何处不顺裕苟于实理无得即触处滞碍无徃而非逆境何乐之有○云峯胡氏曰此一反字只是自检防过不是汤武反之之反】
　　强恕而行求仁莫近焉【强上声】
　　强勉强也恕推己以及人也反身而诚则仁矣其有未诚则是犹有私意之隔而理未纯也故当凡事勉强推己及人庶几【平声】心公理得而仁不逺也【朱子曰强恕不言忠无忠何以爲恕盖有心爲恕则忠固在其中矣所谓无忠做恕不出两字不容去一者正谓此也若自己心里元自不实不尽更将何物推以及人以此见凡说恕字必有忠字在源头了今人皆不忠之恕惟务苟且于一时不复有己可推亦无复近仁矣○反身而诚则恕从这里流出不用勉强未到恁田地须是勉强○问强恕而行曰此是元不曾恕在故当凡事勉强推己及人若反而诚则无待于勉强矣强恕而行是要求至于诚○云峯胡氏曰强恕求仁即诚之之事】○此章言万物之理具于吾身体之而实则道在我而乐【音洛】有余【圣贤之事】行之以恕则私不容而仁可得【学者之事○朱子曰反身而诚自然循理所以乐强恕而行且恁地把捉勉强做去万物皆备于我下文反身强恕皆蒙此句为义强恕者亦是他见得万物皆备于我了只争着一个反身而诚便是要强恕上做工夫亦只是要去个私意而已私意既去则万物自无欠缺处矣○新安陈氏曰乐莫大焉必以无不慊仰不愧俯不怍形容方见乐之味集注虽不用此语然曰如恶恶臭好好色之实然则是以大学诚意章自慊之意言之而此意已在其中矣诚与仁一理耳实有此理则曰诚纯乎此理而无私则曰仁未有诚而不仁者也亦未有仁而不诚者也】
　　○孟子曰行之而不着焉习矣而不察焉终身由之而不知其道者众也
　　著者知之明察者识之精【庆源辅氏曰着则明之而已察则又加精焉】言方行之而不能明其所当然既习矣而犹不识其所以然【习谓行之积习既久】所以终身由之而不知其道者多也【庆源辅氏曰所当然是就事上说所以然是就理上说凡事皆有所当然必有理之所以然人能于方行之时明其事之所当然既习之后又识其理之所以然则能知夫道矣○勿轩熊氏曰此与上章通言有此三等人反身而诚上也强恕而行次也此承上章而言下等人也○新安陈氏曰天下事物有当然之则必有所以然之故行而不明当然之则习而不察所以然之故此爲凡人言也易曰百姓日用而不知终身由之而不知其道于凡人无责也学者则不当然矣孟子斯言其亦悯凡人而不无望于学者与】
　　○孟子曰人不可以无耻无耻之耻无耻矣
　　赵氏曰人能耻己之无所耻是能改行【去声】从善之人终身无复【扶又反】有耻辱之累矣【南轩张氏曰耻者羞恶之心所推也耻吾之未能进于善则善可迁耻吾之未能逺于过则过可消苟惟漠然无所耻则爲无所忌惮而已矣故人当以无所耻爲耻也○庆源辅氏曰耻者改过迁善之机也人能以己之无耻爲耻则思去其耻而耻可无否则安于其耻而耻终不可免】
　　○孟子曰耻之于人大矣
　　耻者吾所固有羞恶【去声】之心也存之则进于圣贤失之则入于禽兽故所系爲甚大【庆源辅氏曰存之则有所不爲故可进于圣贤失之则无所不爲故至入于禽兽读之使人凛凛】
　　爲机变之巧者无所用耻焉
　　爲机械【下戒反】变诈之巧者所爲之事皆人所深耻而彼方且自以爲得计故无所用其愧耻之心也【庆源辅氏曰陷溺其心于机械变诈之巧则是无所不爲者也故人虽以为深耻而己方自以为得计其愧耻之心虽其固有亦自窒塞而不复发见矣○云峯胡氏曰爲机变之巧此巧字便与耻字相反耻则守正而有所不爲巧则行险而无所不爲虽其本心未尝无耻而彼方自矜其为之之巧则无所用其耻矣周夫子拙赋正是深贬此一巧字】
　　不耻不若人何若人有
　　但无耻一事不如人则事事不如人矣或曰不耻其不如人则何能有如人之事其义亦通【新安陈氏曰前说以不耻爲无耻不如后说之明顺其意盖曰耻不如人则渐能如人不耻其不如人则何能如人之有】或问人有耻不能之心如何程子曰耻其不能而爲之可也耻其不能而掩藏之不可也【庆源辅氏曰程子是用后说耻不能而爲之则终必能是以贵夫耻也耻不能而掩藏之则终不能矣是不能扩充夫耻也】
　　○孟子曰古之贤王好善而忘势古之贤士何独不然乐其道而忘人之势故王公不致敬尽礼则不得亟见之见且犹不得亟而况得而臣之乎【好去声乐音洛亟去吏反】言君当屈己以下【去声降也】贤士不枉道而求利二者势若相反【此势字不与本文二势字相关】而实则相成盖亦各尽其道而已【张子曰不资其力而利其有则能忘人之势若资仰其富贵而欲有所取则不能矣○南轩张氏曰在上者忘其势而惟恐不得天下之善在下者忘人之势而惟义是从此爲俱得其道使二者一旦而相合则上下交而爲泰矣故王公不致敬尽礼于贤士虽欲数见之且不得况可得而臣之盖士非以此自髙也其道固当尔也○庆源辅氏曰君好善则不知势之在己士乐道则不知势之在人两尽其道则虽若相反而实相成不然君挟其势而骄夫士士慑于势而徇乎君则两失其道矣尚何足与有爲哉○云峯胡氏曰使爲君者有以成贤士乐道之志而爲士者肯出而成其君好善之美则上下交而爲泰矣此集注所谓相成也○新安陈氏曰致敬内致敬也尽礼外尽礼也王公必致敬尽礼于贤是能好善而忘势屈己以下贤也贤士必待君致敬尽礼而后应之是能乐道忘人之势不枉道而求利也】
　　○孟子谓宋句践曰子好游乎吾语子游【句音钩好语皆去声】宋姓句践名游游说【音税】也
　　人知之亦嚣嚣人不知亦嚣嚣
　　赵氏曰嚣嚣【五髙许骄二反】自得无欲之貌【庆源辅氏曰游说之士大病是不识义理而惟欲其言之售故往往以人之知不知爲欣戚是以孟子语以自得无欲之说○新安陈氏曰自得于己而无所欲于人非内重而外轻者不能也】
　　曰何如斯可以嚣嚣矣曰尊徳乐义则可以嚣嚣矣【乐音洛】
　　徳谓所得之善尊之则有以自重而不慕乎人爵之荣义谓所守之正乐之则有以自安而不徇乎外物之诱矣【庆源辅氏曰尊如尊徳性之尊乐如乐天知命之乐○新安陈氏曰能如此则自得无欲之气象自然着见而不可掩矣】
　　故士穷不失义达不离道【离力智反】
　　言不以贫贱而移不以富贵而淫此尊徳乐义见【形甸反】于行事之实也【新安陈氏曰尊徳乐义内存于心无迹可见必穷有定守而不失义所谓贫贱不能移达有实用而不离道所谓富贵不能淫此乃尊徳乐义着见于行事之实迹也】
　　穷不失义故士得已焉达不离道故民不失望焉得已言不失己也【不失己如云不失其身】民不失望言人素望其兴道致治【去声】而今果如所望也【庆源辅氏曰穷不失义则在我者得其所守达不离道则能兴道致治以慰斯民平日之所望】
　　古之人得志泽加于民不得志脩身见于世穷则独善其身达则兼善天下【见音现】
　　见谓名实之显著也【新安陈氏曰内尽修身之实而名自着见于世盖实之不可掩者非君子愿乎其外而欲以是自见也】此又言士得已民不失望之实【新安陈氏曰得志兼善此民不失望之实不得志独善此士得己之实也】○此章言内重而外轻则无往而不善【南轩张氏曰句践徇名而外求者孟子使求之吾身而已夫士达所不离之道即其穷所不失之义也道言体义言用互相明耳穷不失义则无慕乎外故有以自得于己一违于义则失己矣达不离道则凡其注措设施无非道之所在故有以副民望也得志泽加于民其道得行也不得志脩身见于世惟义之安也其曰得志不得志云者盖泽加于民虽所性不存焉而道行固亦君子本志之所欲也○云峯胡氏曰内重是徳义外轻是穷达严内外轻重之分者既不失其本性之善故穷亦善达亦善但达则能使民皆归于善穷则此身自不失其善耳】
　　○孟子曰待文王而后兴者凡民也若夫豪杰之士虽无文王犹兴【夫音扶】
　　兴者感动奋发之意凡民庸常之人也豪杰有过人之才智者也盖降衷秉彛人所同得唯上智之资无物欲之蔽爲能无待于教而自能感发以有爲也【南轩张氏曰兴者兴起于善道也文王风化之盛者必待风化之盛薰陶渐渍而后兴起此众民耳若夫豪杰之士则卓然自立无待于人虽无文王固自兴起也此章勉人使自立耳○庆源辅氏曰文武兴则民好善此中人以下之资也盖无特立之操教之善则爲善否则爲恶矣唯豪杰之士无物欲之累以蔽其秉彜之天有过人之才以致其爲善之力虽无圣人在上以教率之自能奋其特立之操以有爲也孟子此言盖欲学者不以凡民自弃而以豪杰自期耳】
　　○孟子曰附之以韩魏之家如其自视欿然则过人逺矣【欿音坎】
　　附益也韩魏晋卿富家也欿然不自满之意尹氏曰言有过人之识则不以富贵爲事【南轩张氏曰以外物爲重轻者不得其欲则不足得则满矣其满与不足系乎外物者也若益以韩魏之家而自视欿然则是不以外物爲重轻志存乎道义而已所进又可量乎其过人也逺矣】
　　○孟子曰以佚道使民虽劳不怨以生道杀民虽死不怨杀者
　　程子曰以佚道使民谓本欲佚之也播谷乘屋之类是也以生道杀民谓本欲生之也除害去【上声】恶之类是也盖不得已而爲其所当爲则虽咈【符勿反】民之欲而民不怨其不然者反是【朱子曰彼有恶罪当死吾求所以生之者而不得然后杀之以安众而厉其余此以生道杀之也彼亦何怨之有○庆源辅氏曰播谷乘屋之类虽不免于劳然其本意则乃欲佚之而已故虽劳而不怨除害去恶之类虽不免于杀然其本意则乃欲生之而已故虽死而不怨杀者○不得已者事也爲其所当爲者理也事虽不得已而吾但爲其理之所当爲故虽劳之杀之可谓咈民之欲矣而民自不怨不然则是私意妄作而已民之怨怒其可得而逃乎君子其亦谨其所谓劳与杀之事哉○新安陈氏曰事虽不得已而理实所当爲则虽咈民之私欲而实契民之公心故民虽劳且死而自不怨也】
　　○孟子曰霸者之民驩虞如也王者之民皞皞如也【皞胡老反】
　　驩虞与欢娱同皞皞广大自得之貌程子曰驩虞有所造爲而然岂能久也耕田凿井帝力何有于我【帝王通歴帝尧之时有老人击壤于路曰吾日出而作日入而息凿井而饮耕田而食帝力于我何哉风土记云撃壤者以木为之长三四寸形如履腊节□少以为戯将戯先侧一壤于地□于三四十步以手中壤擿之中者以为上】如天之自然乃王者之政杨氏曰所以致人驩虞必有违道干誉之事若王者则如天亦不令【力呈反下同】人喜亦不令人怒【庆源辅氏曰霸者亟民之从防模狭窄时下虽得民之欢娱然岂能乆哉事过意息则忘之矣至于王者则如天道之自然当生则生当杀则杀而民自忘其喜怒也○新安陈氏曰二如字似恂恂如踧踖如之如语助辞也霸者之民感上之惠而驩虞如霸功浅近易悦故也王者之民忘上之徳而皞皞如王道广大深逺而无迹故也】
　　杀之而不怨利之而不庸民日迁善而不知爲之者此所谓皞皞如也庸功也【周礼曰民功曰庸】丰氏曰【丰氏名稷字相之四明人】因民之所恶【去声】而去【上声】之非有心于杀之也何怨之有【新安陈氏曰即上章以生道杀民之意】因民之所利而利之非有心于利之也何庸之有辅其性之自然使自得之故民日迁善而不知谁之所爲也【庆源辅氏曰因民之性辅其自然使自得夫善如尧所谓匡之直之辅之翼之使自得之是也惟其如是故民日迁于善而不知谁之使我如此也此即程子所谓耕田凿井帝力何有于我之事】
　　夫君子所过者化所存者神上下与天地同流岂曰小补之哉【夫音扶】
　　君子圣人之通称也所过者化身所经歴之处即人无不化如舜之耕歴山而田者逊畔陶河滨而器不苦窳【音喻】也所存者神心所存主处便神妙不测如孔子之立斯立道【去声】斯行绥斯来动斯和莫知其所以然而然也【此句释神字】是其徳业之盛【庆源辅氏曰徳以其得于己者而言业以其见于事者而言】乃与天地之化同运并行举一世而甄【吉延反】陶之非如霸者但小小补塞【先则反】其罅【虚讶反】漏而已此则王道之所以爲大而学者所当尽心也【程子曰所存者神在己也所过者化及物也○朱子曰经歴不必爲经行之地凡其身之所临政之所及风声气俗之所被皆谓经歴程子直以所过者化爲及物盖言所过者化则凡所经歴物无不化不必久于此而深治之然后物从其化也其曰在己者盖以化者无意而及物此则诚于此而动于彼其感应之速如影响形声之召有不知其所以然者是则所谓神尔○问所经歴处皆化如此即是民化之非大而化之之化曰作大化之化有病只是所经歴处才霑着些便化雷一震而万物俱生动霜一降而万物皆成实无不化者书曰俾予从欲以治四方风动亦是此意○存是自家主意处便神妙不测亦是人见其如此○上下与天地同流重铸一畨过相似小补只是逐片逐些子补缀○自王者之民皞皞如也而下至此皆说王者功用如此○南轩张氏曰霸者之为利小而近目前之利民欢乐之王者之化逺而大涵养斯民富而教之民安于其化由于其道而莫知其所以然也○新安陈氏曰过化存神所存主者其体也所过者化以其所存者神也若此则上下与天地同流矣言其配化育之流行也视霸者之区区求以利之者不亦小乎夫以王者功用之大其本在于过化存神而已而此二者又存神爲之主焉○孟子辨王霸屡矣此又言王霸之民其不同如此首以霸与王对说中言王而不及霸末方以小补缴上霸者之事】
　　○孟子曰仁言不如仁声之入人深也
　　程子曰仁言谓以仁厚之言加于民仁声谓仁闻【去声】谓有仁之实而爲众所称道者也此尤见仁徳之昭著故其感人尤深也【庆源辅氏曰仁言如书所载训诰誓命之类是也仁声如邠人闻太王爲仁人伯夷太公闻文王善养老之类是也】
</div>
    <div class="pagination">
<a href="四书大全_page38.html">上一页</a><span>...</span><a href="四书大全_page34.html">34</a><a href="四书大全_page35.html">35</a><a href="四书大全_page36.html">36</a><a href="四书大全_page37.html">37</a><a href="四书大全_page38.html">38</a><span class="current-page">39</span><a href="四书大全_page40.html">40</a><a href="四书大全_page41.html">41</a><a href="四书大全_page42.html">42</a><a href="四书大全_page43.html">43</a><a href="四书大全_page44.html">44</a><span>...</span><a href="四书大全_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
