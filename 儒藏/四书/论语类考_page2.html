<!DOCTYPE html>
<html>
<head>
    <meta charset="UTF-8">
    <title>论语类考 - 第 2 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>论语类考 - 第 2 页/共 16 页</h1>
    <div class="content">　　薛
　　元按薛国任姓侯爵黄帝裔孙奚仲之后也夏禹封奚仲于薛洪迈续笔云薛之祖奚仲为夏禹掌车服大夫自此受封歴商及周末始为宋偃王所防其享年千九百余年六十四代三代诸侯莫之与比其壤地褊小以诗则不列于国风以世家则不列于史记而春秋二百四十二年之间视同侪邾杞滕鄫独未尝受大国侵伐则其为邦亦自有持守之道矣杜元凯云薛在鲁国薛县薛城今滕县东南四十里薛城是也
　　郑
　　元按郑国姬姓伯爵周厉王子宣王母弟桓公友之所封也宣王封友于郑即今陜西西安府华州城北古郑城自幽王无道友为司徒迁其民于虢郐之间死犬戎难其子武公定平王于东都亦为司徒因分其地遂国于郐都在济西洛东河南颍北四水间今为河南开封府钧州新郑县
　　呉
　　林尧叟氏春秋括例曰呉国姬姓子爵自太伯作呉五世至周章而武王克殷因封之呉又十四世至寿梦而呉始益大称王鲁成公七年始见春秋
　　元按呉太伯卒无子弟仲雍立是为呉仲雍呉本仲雍之后武王封其曾孙周章于呉今苏州城是巳其爵则子也国语云呉本称伯故曰呉太伯葢因太伯之称而遂附会其爵为伯耳殊不知武王求周章之弟虞仲封于虞为大伯嗣乃公爵也然史记亦以太伯为呉太伯而曰从太伯至寿梦十九世是以虞仲之封于虞者为嗣仲雍也窃谓不然虞爵为公而呉爵为子太伯至徳非仲雍可伦先王建邦所尚在徳岂有仲雍得封为公而太伯反居子爵之列哉
　　颛臾
　　元按颛臾国风姓子爵伏羲氏之后鲁附庸国今山东沂州费县西北九十里有颛臾故城
　　楚
　　元按楚国芈姓子爵出自颛顼之后呉回代重黎为祝融生六子少子季连为芈姓后裔曰鬻熊其曽孙熊绎始受成王封居丹阳今荆州府归州东七里丹阳城是也徙都枝江故枝江亦名丹阳八至熊渠分立三子为王此僣王之始也长子康为句亶王中子洪为鄂王少子执疵为越章王句亶即今荆州府江陵县鄂即今武昌府越章即今徳安府云梦县地也自熊渠七传至熊仪是为若敖又二至熊眴是为蚡冒蚡冒生熊通是为楚武王武王始都郢史记世家则以武王子文王熊赀始都郢杜元凯云郢即南郡江陵县北纪南城是也按一统志南郡即今荆州府而纪南城在府城北一十里即楚徙都之郢也是时楚尚号荆故春秋终庄公之世皆书荆文王之子熊囏之弟熊恽为成王改号为楚故春秋僖公元年始书楚人
　　秦
　　元按秦国嬴姓伯爵周孝王封伯翳十九世孙非子于西戎地为秦徐广云天水郡陇西县有秦亭即今陜西巩昌府秦州地三而为秦仲又十而为穆公穆公十五年始见于春秋葢秦之始封但得陇西近戎之地其后寖强则尽有岐丰亦乘周弱而请乞并兼耳周之本意岂肯以故都与秦耶史记本纪乃谓周平王以秦救犬戎难送王东迁有功赐之岐西之地其亦误信秦人自文之辞矣吕祖谦氏大事记云周显王十九年秦自栎阳徙都咸阳
　　邑名考
　　仪
　　郑氏曰仪葢卫邑
　　元按郑以左传卫侯入于夷仪疑与此为一然夷仪故城在今北直顺徳府邢台县西一百四十里而山东东昌府聊城县亦有夷仪城皆非封人请见之仪邑一统志以仪为开封府仪封县又云仪城在兰阳县西北二十里即仪封人请见孔子处今县北有仪封村二説不同志并存焉葢兰阳仪封二邑相隣封人所见或在兰阳之地而仪封设县亦因此得名耳
　　鄹
　　孔融氏曰鄹孔子父叔梁纥所治邑
　　朱子曰鄹鲁邑名孔子父叔梁纥尝为其邑大夫元按韵书鄹陬邹音义皆同史记世家云孔子生鲁昌平乡陬邑一统志云鄹城在邹县界内即叔梁纥所治之邑葢鄹邹音误而不知孔子之生处与孟子之邹不同罗泌氏云鄹鲁下邑即兖之鲁县杜预氏云鄹邑鲁县东南莝城是也汉晋鲁县即今兖州府曲阜县
　　武城
　　包咸氏曰武城鲁下邑
　　呉程氏曰鲁下邑附城之邑犹今言城下邑也元按春秋襄公十九年冬城武城武城近莒城之所以备莒也今山东沂州费县西北七十里锦川乡弦歌里有武城城是也子防为武城宰得澹台防明孔子之武城闻弦歌之声今武城东有防明墓闗阳川有子防防明二祠而孟子又谓曽子居武城史记甘茂传谓曽子居费之武城是子防所宰即曽子所居之武城也史记弟子列传又云曽参南武城人此据汉人之称耳地里志定襄有武城清河亦有武城故此云南武城也其地在费县之北泰山之南故东汉以南城即武城属泰山郡晋亦因之杜元凯注春秋城武城谓泰山南武城邑南也者所以别定襄之武城与清河之武城也汉清河郡东武城县即今东昌府武城县建自西汉今亦以为子防所宰之邑立子防祠谬矣又嘉祥县有南武山上有阿城亦名南武城今嘉祥人因南武山之城遂以为子防所宰之邑其谬尤甚
　　费
　　朱子曰费季氏邑
　　元按费本姬姓之国文武之后伯爵也曽子居鄪谏鄪君十事与孟子所称费惠公即此或云鲁懿公子大夫鄪伯之邑而左传则云鲁僖公以费赐季友窃谓鲁衰季氏取鄪为私邑故去邑为费耳襄公七年季孙宿城费用费宰南遗之请乃隧正叔仲昭伯之谋也其后南氏以费畔公山弗扰亦为费宰又与叔孙輙率费袭鲁公入季氏之宫孔子命申句须乐颀伐之遂堕费葢费为鲁东鄙之邑在颛臾枋田之间而界于邾莒鲁之要地也古鄪城在今兖州府沂州费县西北二十五里
　　叶
　　金履祥氏曰叶在樊邓之间本姬姓之国楚防之以为县
　　元按一统志云叶县在邓州北一百二十里古应子国春秋时楚迁许于此后为沈诸梁之食邑
　　匡
　　朱子曰匡地名
　　呉程氏曰按家语匡人有简子以甲士围孔子今睢州襄邑有古匡城
　　冯椅氏曰匡宋邑
　　元按春秋僖公十五年公次于匡杜预氏注云匡卫地在陈留长垣县西南罗泌氏云匡邼也本卫地故城在长垣南十里即孔子所厄者一统志云匡城在河南开封府睢州西三十里葢长垣今属大名府开州而匡地则割入睢州矣又左传文公元年卫不朝晋使孔达侵郑晋乃伐匡即此地也淮南子注亦云襄邑有匡亭有承匡山葢今之睢州本汉晋襄邑之地也
　　防
　　孔融氏曰防武仲故邑也
　　朱子曰防地名武仲所封邑也
　　元按防鲁北鄙近齐之地公羊氏作邴葢即防也隠公九年冬公会齐侯于防杜预氏以为在琅琊县东南则在今青州府诸城县东南一百五十里其在莒东尚逺非齐鲁所由之道高闶氏以为宋地隠公十年六月鲁败宋师取防是即后汉志山阳郡昌邑县西南之防也昌邑在今兖州府金乡县界本宋地之近缗者非齐鲁相会之防也庄公七年春夫人防齐侯于防二十有二年及齐高傒盟于防二十有九年冬城诸及防说者谓防在齐南鲁北城防以备齐耳僖公十四年夏六月季姬及鄫子遇于防襄公十七年秋齐伐我北鄙围防杜预氏又云葢县东南有防城然葢城在今沂水县西北七十里而防在葢之东南乃鲁地之界于齐莒者防本鲁邑后为臧孙氏之私邑耳
　　莒父
　　朱子曰莒父鲁邑名
　　元按春秋称莒人莒子是莒乃国名而定公十四年城莒父葢即子夏所宰之邑是莒与莒父二地也山东通志谓莒始封在莱州府高宻县东南乃莒子之都而子夏所宰之莒父也春秋时莒子迁于城阳汉封刘章为城阳王置莒县即今青州府之莒州也莒两名而有二地然莒父之邑葢以莒子始封得名耳莒本子爵吕伯恭大事记云莒国嬴姓少皥之后武王封兹舆期于莒十一世兹丕公始见春秋夫少皥已姓不得为嬴姓嬴伯翳之后也世本云莒国已姓后防于楚
　　卞
　　朱子曰卞鲁卞邑
　　元按鲁之卞邑即古卞明之国成汤尝伐有卞矣春秋僖公十七年夫人姜氏会齐侯于卞其后季武子以为采邑即今兖州府泗水县地路史云泗水县有古卞城
　　赵魏
　　孔融氏曰赵魏皆晋卿
　　邢昺氏曰赵魏皆晋卿所食采邑名也
　　元按赵氏之先与秦同祖造父有宠于周穆王赐以赵城因为赵氏是赵城乃造父之采邑也自造父七传为叔带周幽王无道去周如晋事晋文侯始建赵氏于晋国又五传而为赵夙与毕万事晋献公食邑于耿又九传而为赵籍周威烈王始命为诸侯谓之赵烈侯魏氏之先毕公高之后也与周同姓周武王封高于毕为毕姓其苗裔毕万事晋献公与赵夙伐霍之耿魏防之献公以耿封夙以魏封万是魏乃毕万之采邑也其后因为魏氏五传而为魏斯与赵籍同为诸侯是为魏文侯然孔子之时则赵简子与魏献子并为晋卿之时也简子名鞅献子名荼以法诛晋之公族祁氏羊舌氏分其邑为十县各令其子为之大夫则晋国益弱而赵魏之强大可知
　　骈邑
　　孔融氏曰骈邑地名伯氏食邑三百家
　　朱子曰荀卿所谓与之书社三百即此事也
　　元按山东通志青州府临朐县即齐伯氏骈邑桓公与夷吾地是指骈邑为地名然韵书骈并驾也有相聮之义周制三十二家为邑二十五家为社而小邑不满三十二家者如十室之邑是也楚以书社地七百里封孔子索隠云古者二十五家为里里各立社则书社者书其社之人名于籍葢以七百里书社之人封孔子也饶鲁氏云卿大夫所当得之地谓之采地君所特与谓之书社地言以此养其徒也呉程氏云书社七百里是七百社葢万七千五百家非谓方七百里也若然管仲书社三百者谓以社之户口书于版图三百社共七千五百家耳社即里也里亦谓之邑古者九夫为井四井为邑二畆半之宅在田二畆半之宅在邑孟子所谓収其田里是里即邑也书其邑之人名使相骈聮易于稽察故谓之骈邑又谓之书社先儒以骈邑为地名岂齐大夫之采地真有所谓骈邑之名云哉







　　论语类考卷二
　　钦定四库全书
　　论语类考卷三
　　明　陈士元　撰
　　地域考
　　泰山
　　朱子曰泰山山名在鲁地
　　程复心氏曰泰山兖州镇山实万物之始故称岱其位葢五岳之伯故称宗
　　张华氏物志曰泰山一名天孙
　　元按一统志云泰山在今济南府泰安州北五里山东通志云泰山雄峙东方为五岳之长书曰岱宗诗曰鲁瞻周礼曰兖镇名号虽殊然宗言统也瞻繋望也镇主重也咸极尊称矣左传云郑伯请释泰岳之祀而祀周公公羊氏云山川能润百里者天子秩而祭之不崇朝而雨天下者唯泰山乎白虎通云王者功成封禅必于泰山者万物之始交代之处也季氏旅祭之僣见礼仪考
　　首阳
　　马融氏曰首阳在河东蒲坂华山之北河曲之中元按汉时河东蒲坂县即今山西平阳府蒲州首阳山在州东南三十里即禹贡雷首山也山上有夷齐墓并祠马融顔师古贾逵之説皆同然山名首阳者颇多而河南之首阳有五其河南府偃师县西北二十五里首阳山世传夷齐隠处上有夷齐墓髙诱杜预阮籍之徒咸以为然夫偃师旧亳地也武王伐纣还息偃师徒因有是名恐夷齐所隠不宜在此又许慎谓首阳在辽西夫辽西即今永平府古孤竹国之遗墟在焉其上亦有墓祠岂后人因首阳之名而为之与抑因夷齐之故国而名其山为首阳与
　　东蒙
　　朱子曰东蒙山名
　　金履祥氏曰寰宇记蒙山在沂州费县西北八十里东蒙山在县西北七十五里在蒙山之东故云东蒙元按一统志云蒙山在费县西北七十里沂志云在费县西北五十里书禹贡云蒙羽其艺诗閟宫云奄有蒙所谓蒙者即东蒙也以其居鲁之东故名东蒙又名东山孟子云登东山而小鲁是也若以为在蒙山之东则其山与众山等耳何得云颛臾主哉
　　沂
　　朱子曰沂水名在鲁城南地志以为有温泉焉理或然也
　　元按禹贡淮沂其乂而鲁水名沂者不一其最大者出沂水县之艾山又郦道元水经注云沂水一出尼山西北经鲁之雩门一出太公武阳之冠石山然则曽防所浴者葢指出尼山而经雩门之沂水故浴后而风舞雩也金履祥氏以沂出尼山东源经鲁城南而入泗沂岸深而水浅中有逵泉冬暖夏冷地志据冬而言故曰温泉云
　　汶上
　　朱子曰汶水名在齐南鲁北境上
　　元按金履祥氏云汶水出泰山莱芜县原山西北入泲泰安州志云汶河之源有三一出泰山之仙台岭一出莱芜县原山之阳一出莱芜县寨子村至泰安州合焉经兖州府宁阳汶上县界又西过东平州又北过东阿县又东北过长清诸县由济入海又水经所载汶名有五北汶瀛汶紫汶浯汶牟汶名虽异而流则同又沂州志亦有汶水葢近于费邑者然闵子所指之汶上当在济青之域今青州府沂水县西北七十里有闵公山世传闵子避召处但闵子所谓如有复我必在汶上乃其自誓之辞季氏不复闵子未必至汶上也程子云仲尼之门能不仕大夫之家者闵子曽子数人而家语乃记闵子骞为费宰问政于孔子孔子告以徳法御民之语岂闵子变其志耶传记汉儒所増不可尽信多类此
　　津
　　郑氏曰津济渡处
　　元按尔雅云涉水处曰津括地志云黄城山在许州叶县西南二十五里今叶县裕州黄城山在叶县北十里圣贤塜墓记云黄城山即长沮桀溺耦耕处下有东流水即子路问津处而一统志于叶县黄城山亦载子路问津事葢自叶适蔡之路也
　　石门
　　朱子曰石门地名
　　金履祥氏曰赵善誉舆地攷云石门在东平之境元按春秋隠公三年冬齐侯郑伯盟于石门杜预氏云石门齐地在济北庐县故城西南又水经注云济北庐县故城西南六十里有石门然庐县故城在今山东济南府长清县西南二十里则石门当在今兖州府东平州平隂县地是齐郑所盟之石门即子路所宿之石门也一统志云平隂县西二十五里山上有石门东西相向可通人行者是已而沂州志又云石门山在费县西南八十里即子路宿处似谬
　　互乡
　　朱子曰互乡乡名
　　元按寰宇记云徐州沛县合乡故城古互乡之地葢孔子难与言者一统志云互乡在河南陈州商水县论语互乡难与言即此二説不同葢沛县在春秋时为宋地商水乃陈地也夫子尝过陈宋未知孰是
　　达巷党　阙党
　　朱子曰达巷党名又曰阙党党名
　　元按二党地里今不知何在孟康氏云达巷党人项槖也荀卿氏云仲尼居于阙党阙党之子弟罔不知有亲者多取孝弟以化之也又仲尼所居之里谓之阙里括地志云阙里在兖州曲阜西南三里水经注云孔庙东南五百步有双石阙即灵光之南阙又灵光殿基之东有两观阙阙里之义葢本于此而阙党之称或亦近阙里者与
　　陋巷
　　元按一统志云陋巷在曲阜县顔子庙前
　　东里
　　朱子曰东里地名子产所居也
　　元按邢昺氏疏云东里郑城中里名子产居东里因以为号
　　三归
　　朱子曰三归台名
　　元按五经异义云天子有三台灵台以观天文时台以观四时囿台以观鸟兽鱼鼈诸侯无灵台惟有时台囿台而已管仲作台僣也一统志云三归台在东平州东阿县西二里然今之东阿县即古阿邑临淄去阿逺管仲相齐岂筑台于逺地若以阿为管仲采邑考之春秋则阿乃卫邑齐桓公与鲁庄公同时庄公六传而为襄公左传襄公十四年孙林父败卫侯于阿则是时阿尚属卫其后齐威王烹阿大夫乃卫亡之后也管仲岂筑台于卫地故知东阿三归为妄
</div>
    <div class="pagination">
<a href="论语类考.html">上一页</a><a href="论语类考.html">1</a><span class="current-page">2</span><a href="论语类考_page3.html">3</a><a href="论语类考_page4.html">4</a><a href="论语类考_page5.html">5</a><a href="论语类考_page6.html">6</a><a href="论语类考_page7.html">7</a><span>...</span><a href="论语类考_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
