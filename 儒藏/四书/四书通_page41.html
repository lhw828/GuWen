<!DOCTYPE html>
<html>
<head>
    <meta charset="UTF-8">
    <title>四书通 - 第 41 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书通 - 第 41 页/共 45 页</h1>
    <div class="content">　　所谓际可之仕若孔子于卫灵公是也故与公游于囿公仰视蜚鴈而后去之【史记孔子世家云卫灵公问陈孔子曰未之学也明日与孔子语见蜚鴈仰视之色不在孔子孔子遂行复如陈】
　　其下朝不食夕不食饥饿不能出门户君闻之曰吾大者不能行其道又不能従其言也使饥饿于我土地吾耻之周之亦可受也免死而已矣
　　所谓公养之仕也君之于民固有周之之义况此又有悔过之言所以可受然未至于饥饿不能出门户则犹不受也其曰免死而已则其所受亦有节矣【辅氏曰言将行其言也则就之为道而仕也迎之致敬以有礼则就之为礼而仕也道在我礼在彼至于周之亦可受此君子之不得已也集注恐后之贪利苟得者以是籍口而全不顾彼己之义遂流于欲而不知也故言此以防警之尔然使上之赐下止周其身下受其赐止以免其死则时可知矣○通曰上文初言去就各有三至其目则上两节言去就末一节独不言盖饥饿不能出门户是欲去而不能去者故周之不曰可就而曰亦可受观亦之辞见其濒死不容不受而曰免死而已则亦未尝过受也君子去就辞受之际可谓严矣此孟子答古之君子之问也今之君子何如哉】
　　○孟子曰舜发于畎亩之中传説举于版筑之闲胶鬲举于鱼盐之中管夷吾举于士孙叔敖举于海百里奚举于市【説音悦】
　　舜耕厯山三十登庸説筑传岩武丁举之胶鬲遭乱鬻【余六反】贩鱼盐文王举之管仲囚于士官桓公举以相国孙叔敖隠处海滨楚庄王举之为令尹百里奚事见前篇
　　故天将降大任于是人也必先苦其心志劳其筋骨饿其体肤空乏其身行拂乱其所为所以动心忍性曽益其所不能【曾与増同】
　　降大任使之任大事也若舜以下是也空穷也乏絶也拂戾也言使之所为不遂多背戾也动心忍性谓竦动其心坚忍其性也然所谓性亦指气禀食色而言耳【辅氏曰竦动其心则心活坚忍其性则性定心活则不为欲所役性定则不为气所动○通曰或谓孟子尝曰不动心曰养性此曰动心忍性何也曰彼言不动心是处富贵不能变动其心也此言动心者又只是处贫贱而贫贱有以竦动其心也譬之水动心是浚得源活水衮衮出来不动心是水之流不为沙泥所溷不为波流所汨也养性者养其本然天命之性不使之有所动于外忍性者忍其气禀食色之性不使之有所动于中者】程子曰若要熟也须従这里过【语録只是要事事经厯过似一条路须毎日从上面往来行得熟了方认得许多险阻去处若素不曽行忽然一旦撞行取去少间定堕坑落堑去也○辅氏曰人不经忧患困穷顿剉摧屈则心不平气不易察理不尽处事多率故谓人要熟须从这里过○永嘉陈氏曰更常变故多则阅义理之防熟熟谓义理与自家相便习如履吾室中】
　　人恒过然后能改困于心衡于虑而后作徴于色发于声而后喻【衡与横同】
　　恒常也犹言大率也横不顺也作奋起也徴验也喻晓也此又言中人之性常必有过然后能改盖不能谨于平日故必事势穷蹙以至困于心横于虑然后能奋发而兴起不能烛于防微故必事理暴着以至验于人之色发于人之声然后能警悟而通晓也【语録困心衡虑者心觉其有过微色发声者其过形于外○辅氏曰舜大圣人之事也傅説而下则皆上智之事也自人恒过而下则中人之事也才言恒过而后能改便见是中人之性矣下两句只是改过之事虽是不能谨于平日至于事势穷蹙困心横虑始能奋发而兴起然毕竟是其才尚足以有为虽是不能烛于防微至于事理暴着徴色发声始能警悟而通晓然毕竟是其智尚足以有察如此故亦可以进于善若至是而犹不之觉焉则下愚而已】
　　入则无法家拂士出则无敌国外患者国恒亡【拂与弼同】此言国亦然也法家法度之世臣也拂士辅拂之贾士也【辅氏曰上既言上智中人之事矣故此推言在国亦然】
　　然后知生于忧患而死于安乐也【乐音洛】
　　以上文观之则知人之生全出于忧患而死亡由于安乐矣【辅氏曰忧患则知警戒知警戒则心体流行而不息是生道也安乐则怠肆怠肆则心死矣心死则身亦随之】○尹氏曰言困穷拂郁能坚人之志而熟人之仁以安乐失之者多矣【通曰尹氏此熟字即是上文熟字谓人须从贫与忧戚过始可谓之熟熟即是仁尹氏谓天使人贫贱忧戚是天欲熟人之仁夫仁到熟处极是难必坚忍其志然后自至于熟坚志是入徳路头熟仁是成徳地步尹氏之説盖体本文必先苦其心志然后动心忍性也】
　　○孟子曰教亦多术矣予不屑之敎诲也者是亦教诲之而已矣
　　多术言非一端屑洁也【语録考孟子不屑就与不屑不洁之言屑字皆当作洁字】解不以其人为洁而拒絶之所谓不屑之教诲也【语録不屑之教诲如坐而言不应隠几而卧之类】其人若能感此退自修省则是亦我教诲之也
　　○尹氏曰言或抑或扬或与或不与各因其才而笃之无非教也




　　孟子通卷十二
　　钦定四库全书
　　孟子通卷十三　　　　　元　胡炳文　撰
　　朱子集注
　　尽心章句上
　　凡四十六章
　　孟子曰尽其心者知其性也知其性则知天矣
　　心者人之神明所以具众理而应万事者也性则心之所具之理而天又理之所从以出者也人有是心莫非全体然不穷理则有所蔽而无以尽乎此心之量故能极其心之全体而无不尽者必其能穷夫理而无不知者也既知其理则其所从出亦不外是矣以大学之序言之知性则物格之谓尽心则知至之谓也【语録天者理之自然而人之所由以生者也性者理之全体人之所得以生者也心则人之所以主于身而具是理者也天大无外而性禀其全故人之本心其体廓然亦无限量惟其梏于形气之私滞于闻见之小是以有所蔽而不尽人能即事即物穷究其理至于一日防通贯彻而无所遗焉则有以全其本然之体而吾之所以为性与天所以为天者皆不外此焉而以贯之矣伊川云尽心然后知性此不然尽字大知字零星性者吾心之实理若不知得却尽个甚唯就知上积累将去自然尽心人能尽其心者只为知其性此句文义与得其民者得其心也相似者字不可不仔细看　陵阳李氏曰性与心初无闲而知与尽则有序性与心无间则知性故能尽心知与尽有序则谓尽之为先而知之为后是失其先后之伦也】
　　存其心养其性所以事天也
　　存谓操而不舎养谓顺而不害事则奉承而不违也【语録存之养之便是事心性便是天故曰所以事天也知性是知得性中物事既知得须尽知得方始是尽心存其心养其性方始是做工夫处如大学既物格而后知至物格者物理之极处无不到知性也知至者吾心之所知无不尽尽心也至于意诚则存其心养其性也○或问存心养性之説曰存心者气不逐物而常守其至正也养性者事必循理而不害其本也】
　　殀夀不贰修身以俟之所以立命也
　　殀夀命之短长也贰疑也不贰者知天之至修身以俟死则事天以终身也立命谓全其天之所付不以人为害之○程子曰心也性也天也一理也自理而言谓之天自禀受而言谓之性自存诸人而言谓之心张子曰由太虚有天之名由气化有道之名合虚与气有性之名合性与知觉有心之名【语録由太虚有天之名由气化有道之名此是总説合虚与气有性之名合性与知觉有心之名此就人上説四句本只是一个太虚渐细分説得宻耳由太虚有天之名便是四者之总体而不杂乎四者之言由气化有道之名气化者那隂阳造化金木水火土皆是太虚便是太极图上面一圎圏气化便是隂静阳动合虚与气有性之名有这气便有这理随在这里若无此气这理在甚处安顿合性与知觉有心之名知觉又是那气之虚处聦明视听作为运用皆是知觉】愚谓尽心知性而知天所以造其理也存心养性以事天所以履其事也不知其理固不能履其事然徒造其理而不履其事则亦无以有诸己矣【辅氏曰不知其理则冥行妄作而已不履其事则必至于妄想空虚】知天而不以殀夀贰其心智之尽心事天而能修身以俟死仁之至也智有不尽固不知所以为仁然智而不仁则亦将流荡不法而不足以为智矣【通曰欲造其理者用功全在知性上知性有功夫尽心无工夫尽是大段见功知是积累用功欲履其事者用功全在存心上存心有功夫养性无大功存者操之而不舎养不过顺之而不害耳集注既分理与事言末又分智与仁言何也盖能知其理己自是智然必不以殀夀贰其心方见其为智之尽能践其事己自是仁然必修身以俟死方见其为仁之至流荡不法四字读者多以为指异端之学言愚见流荡与存养字相反不法与修字相反能存养则不至于流荡矣能修身则所为无不法者矣流荡不法则是不能全其天之所与而以人为害之者矣】
　　○孟子曰莫非命也顺受其正
　　人物之生吉凶祸福皆天所命然惟莫之致而至者乃为正命故君子修身以俟之所以顺受乎此也【语録莫非命也此一句是活络在这里看他如何来然在天言之皆是正命在人言之便有正有不正此命是指气言若我无以致之则命之夀夭皆是合当如此者如顔子之夭伯牛之疾是也○通曰莫非命也凡有生者之所同顺受其正能修身者之所独】
　　是故知命者不立乎岩墙之下
　　命谓正命岩墙墙之将覆者知正命则不处危地以取覆压之祸【语録若先説道我自有命虽立严墙之下亦不妨便是纣説我生不有命在天相似○通曰集注必提起此命字曰命谓正命盖上文有莫非命也一句故死于岩墙之下亦命也但非正命尔惟知正命者则不立乎岩墙之下矣】
　　尽其道而死者正命也
　　尽其道则所値之吉凶皆莫之致而至者矣【语録尽其道而死者正命也当死而不死却是失其正命此处须当活看古人所以杀身成仁舎生取义学者于此处见得临利害时便将自家斫剉了直须是壁立万仞始得如今小有利害便生计较便説道恁地死非正命如何得】
　　桎梏死者非正命也
　　桎梏所以拘罪人者言犯罪而死与立岩墙之下者同皆人所取非天所为也○此章与上章盖一时之言所以发其末句未尽之意【潜室陈氏曰凡死虽均是命但尽道而无憾者为正比干虽杀身正也盗跖虽永年非正也知谓知此道理立谓尽此道理不惑于死生夀夭一是天理排定是谓知命既知得了不成一向委仗于命须是尽了自家身分上道理无少亏欠方是立命尽是道理了恁时死才无憾是谓正命○通曰集注谓此章发前章末句未尽之意盖前章末句言立命修身以俟所谓正者在吾修身上而命即在此故曰立命此则掠下一等为未能修身者言之故特发出正命二字正命是天所为非人所为前言立命是全其天之所付而不以人为害之者也此所谓桎梏死及死于岩墙之下是不知正命未免流荡不法而以人为害之矣立命是己造圣贤之域知命是方入圣贤之阶立在知后知在立先】
　　○孟子曰求则得之舎则失之是求有益于得也求在我者也【舎上声】
　　在我者谓仁义礼智凡性之所有者
　　求之有道得之有命是求无益于得也求在外者也有道言不可妄求有命则不可必得在外者谓富贵利达凡外物皆是○赵氏曰言为仁由己富贵在天如不可求从吾所好【去声○语録富贵身外之物求之唯恐不得縦使得之于身心无分毫之益况不可必得乎若义理求则得之能不丧其所有可以为贤为圣利害甚明○通曰义理失之则无以为人故当求然亦我所固有故可求富贵利达身外物不必求况有命焉不可求】
　　○孟子曰万物皆备于我矣
　　此言理之本然也大则君臣父子小则事物细微其当然之理无一不具于性分【去声】之内也
　　反身而诚乐莫大焉【乐音洛】
　　诚实也言反诸身而所备之理皆如恶【去声】恶臭好【去声】好色之实然则其行之不待勉强而无不利矣其为乐孰大于是【语録诚是实有此理检防自家身上果无欠缺事君真个忠事父真个孝仰不愧于天俯不怍于人其乐孰大于此○通曰此一反字只是略检防不是汤武反之之反】
　　强恕而行求仁莫近焉【强上声】
　　强勉强也恕推己以及人也反身而诚则仁矣其有未诚则是犹有私意之隔而理未纯也故当凡事勉强推己及人庶防心公理得而仁不逺也【语録反身而诚自然循理所以乐强恕而行且恁地把捉勉强做去万物皆备于我下文反身强恕皆防此句为义强恕者亦是他见得万物皆备于我了只争着一个反身而诚便须要强恕上做工夫亦只是要去个私意而已私意既去则万物自无欠缺处矣通曰集注以为反身而诚则仁者要见得诚即是仁反身有未诚即有未仁盖真实而无妄曰诚全体而不息曰仁非诚自诚而仁自仁也强恕求仁即诚之之功也】○此章言万物之理具于吾身体之而实则道在我而乐有余行之以恕则私不容而仁可得【通曰下两节都従万物皆备于我一句説来备则万物在吾身本无欠缺体此理而实是自然纯乎理而自无欠缺者也行此理而以恕是勉强求合乎此理而惟恐有欠缺者也】
　　○孟子曰行之而不着焉习矣而不察焉终身由之而不知其道者众也
　　著者知之明察者识之精言方行之而不能明其所当然既习矣而犹不识其所以然所以终身由之而不知其道者多也【辅氏曰着有明意故集注以为知之明察有微意故以为识之精盖着则明之而已察则又加精焉○熊氏曰此与上章通言有此三等人反身而诚上也强恕而行次也此章实承上章盖下等人也】
　　○孟子曰人不可以无耻无耻之耻无耻矣
　　赵氏曰人能耻己之无所耻是能改行从善之人终身无复有耻辱之累矣
　　○孟子曰耻之于人大矣
　　耻者吾所固有羞恶之心也存之则进于圣贤失之则入于禽兽故所撃为甚大
　　为机变之巧者无所用耻焉
　　为机械变诈之巧者所为之事皆人所深耻而彼方且自以为得计故无所用其愧耻之心也
　　不耻不若人何若人有
　　但无耻一事不如人则事事不如人矣或曰不耻其不如人则何能有如人之事其义亦通○或问人有耻不能之心如何程子曰耻其不能而为之可也耻其不能而掩藏之不可也【辅氏曰集注两説前説指机变之人言之后説则泛言人不可以无耻之意前一説痛切后一説较缓耻其不能而为之则无不能矣耻其不能而掩藏之则终不能矣世之人往往不能强于为善故吝于改过甚至于防疾而忌医者多矣故程子因以是警之○通曰两节须看各章首两人字前章言人不可无耻谓耻是人心所当然者此言耻之于人大矣谓耻是人心之本然者既谓之人当有羞耻之心而能有之则能为改行从善之人然存乎人者本自有羞耻之心但存之则可为圣人为贤人失之则为禽兽矣何以为人哉读者当悚然也○后章専为为机变之巧者言盖巧字便与耻字相反耻则守正而有所不为巧则行险而无所不为虽其本心未尝无耻而彼方自矝其为之之巧则无所用其耻矣周夫子拙赋政是深贬此一巧字】
　　○孟子曰古之贤王好善而忘势古之贤士何独不然乐其道而忘人之势故王公不致敬尽礼则不得亟见之见且犹不得亟而况得而臣之乎【好去声乐音洛亟去吏反】言君当屈己以下贤士不枉道而求利二者势若相反而实则相成盖亦各尽其道而已【辅氏曰君若善则不知势之在己士乐道则不知势之在人两尽其道则势虽相反而实相成不然君以势而骄夫士士以势而狥乎君则两失其道矣尚何足与有为哉○通曰严子陵祠堂记云微光武不能遂先生之髙微先生不能成光武之大即集注所谓相成之意但彼专为隠者言此则包士之隠显言使当时为君者有以成贤士乐道之志而为士者肯出而成其君好善之美则上下相交而为泰矣】
　　○孟子谓宋句践曰子好游乎吾语子游【句音钩好语皆去声】宋姓句践名游游説【音税】也
　　人知之亦嚣嚣人不知亦嚣嚣【按礼韵牛刀反下同】
　　赵氏曰嚣嚣自得无欲之貌【辅氏曰游説之士大病是不识义理而惟欲其言之售故往往以人之知不知为轻重欣戚是以孟子语以自得无欲之説】
　　曰何如斯可以嚣嚣矣曰尊徳乐义则可以嚣嚣矣【乐音洛】
　　徳谓所得之善尊之则有以自重而不慕乎人爵之荣义谓所守之正乐之则有以自安而不狥乎外物之诱矣【通曰有以自重者徳之尊人爵之荣不足尊也有以自安者义之乐外物之诱不足乐也】
　　故士穷不失义达不离道【离力智反】
　　言不以贫贱而移不以富贵而淫此尊徳乐义见于行事之实也
　　穷不失义故士得已焉达不离道故民不失望焉得已言不失己也民不失望言人素望其兴道致治而今果如所望也
　　古之人得志泽加于民不得志修身见于世穷则独善其身达则兼善天下【见音现】
　　见谓名实之显著也此又言士得己民不失望之实○此章言内重而外轻则无往而不善【通曰内重是徳义外轻是穷达严内外轻重之分者既不失其本性之善故穷亦善达亦善但达则能使民皆归于善穷则此身自不失其善耳】
　　○孟子曰待文王而后兴者凡民也若夫豪杰之士虽无文王犹兴【夫音扶】
　　兴者感动奋发之意凡民庸常之人也豪杰有过人之才知【去声】者也盖降衷秉彞人所同得唯上智之材无物欲之蔽为能无待于教而自能感发以有为也【通曰感动奋发者为善之情降衷秉彞者本善之性庸常之人失其性教而后善故感发必由乎人上智之人不失其性不教亦善故感发惟由乎我】
　　○孟子曰附之以韩魏之家如其自视欿然则过人逺矣【欿音坎】
　　附益也韩魏晋卿富家也欿然不自满之意尹氏曰言有过人之识则不以富贵为事【通曰孟子时在梁故称赵孟之贵与韩魏之富然其贵也非天之良贵无足道者其富也或有自满之意则亦无过人之识矣】
　　○孟子曰以佚道使民虽劳不怨以生道杀民虽死不怨杀者
　　程子曰以佚道使民谓本欲佚之也播谷乗屋之类也以生道杀民谓本欲生之也除害去恶之类是也盖不得已而为其所当为则虽咈民之欲而民不怨其不然者反是【通曰孟子此语本易所谓説以先民民忘其劳説以犯难民忘其死虽其间畧有不同然孟子所谓佚道生道皆説道也説则不怨矣】
　　○孟子曰霸者之民驩虞如也王者之民皡皡如也【皡胡老反】
　　驩虞与娯同皡皡广大自得之貌程子曰驩虞有所造为而然岂能久也耕田凿井帝力何有于我【帝王通厯尧之时有老人击壤于路曰吾日出而作　日入而息凿井而饮耕田而食帝力于我何有哉】如天之自然乃王者之政杨氏曰所以致人驩虞必有违道干誉之事若王者则如天亦不令【平声下同】人喜亦不令人怒
　　杀之而不怨利之而不庸民日迁善而不知为之者此所谓皡皡如也庸功也丰氏曰因民之所恶【去声】而去之非有心于杀之也何怨之有因民之所利而利之非有心于利之也何庸之有辅其性之自然使自得之故民日迁善而不知谁之所为也【丰氏名稷字相之四明人】
　　夫君子所过者化所存者神上下与天地同流岂曰小补之哉【夫音扶】
　　君子圣人之通称也所过者化身所经厯之处即人无不化如舜之耕厯山而田者逊畔陶河滨而器不苦窳【勇主反】也所存者神心所存主处便神妙不测如孔子之立斯立道斯行绥斯来动斯和莫知其所以然而然也是其徳业之盛乃与天地之化同运并行举一世而甄【音真又见延反】陶之非如霸者但小小补塞其罅【虚讶反】漏而已此则王道之所以为大而学者所当尽心也【或问经厯不必为经行之地凡其身之所临政之所及风声气俗之所被皆谓经厯程子直以所过者化为及物而于易传又有所过变化如虎豹炳蔚之言其防明矣盖言所过者化则凡所经厯物无不化不必久于此而深治之后物从其化也其曰在己者盖以化者无意而及物此则诚于此而动于彼如所谓从欲以治也但其感应之速如影响形声之召有不知其所以然者是则所谓神尔○语録小补只是逐片逐些子补缀上下与天地同流重铸一畨过相似○通曰集注所引程杨之説皆以如天形容王者之气象愚窃谓杀之而不怨以下是説王者之民君子所过以下是説王者之于民王者之民如天之万物雪霜之而物不以为威春风之而物不以为徳物之各正性命而不知其孰为之者王者之于民如天之于万物先儒云一则神两则化化以天之气言神以天之理言气之所经无有不化理之所为莫测其神王者之化之神即天也上下天地同流万物囿于一天之中自变自化自无止息自无欠缺非如伯者之功若衣有小绽器有小漏则小补之而已也】
　　○孟子曰仁言不如仁声之入人深也
　　程子曰仁言谓以仁厚之言加于民仁声谓仁闻【去声】有仁之实而为众所称道者也此尤见仁徳之昭著故其感人尤深也【辅氏曰仁言如书所载训诰誓命之类是也仁声如邠人之闻太王之为仁人伯夷太公之闻文王善养老之类是也】
　　善政不如善教之得民也
　　政谓法度禁令所以制其外也敎谓道徳齐礼所以格其心也
　　善政民畏之善敎民爱之善政得民财善教得民心得民财者百姓足而君无不足也得民心者不遗其亲不后其君者也【通曰孟子之意盖谓使民畏不如使民爱得民财不如得民心然善政得民财一句集注又恐后世贪君污吏借此以借口训之曰得民财者百姓足而君无不足也意谓无善政则百姓不足君孰与足矣然有善政以得民财孟子犹以为不如善教之得民心况后世无善政而取民之财者哉】
　　○孟子曰人之所不学而能者其良能也所不虑而知者其良知也
　　良者本然之善也程子曰良知良能皆无所由乃出于天不系于人【通曰必学而能者由夫人之质有纯驳也必思而后知者由夫人之气有清浊也良知良能皆无所由者天命之性非气质之性也】
　　孩提之童无不知爱其亲也及其长也无不知敬其兄也【长　声下同】
　　孩提二三岁之间知孩笑可提抱者也爱亲敬长所谓良知良能者也【通曰良知良能皆无所由而知又能之所由】
　　亲亲仁也敬长义也无他达之天下也
　　言亲亲长长虽一人私然逹之天下无不同者所以为仁义也【通曰亲吾之亲长吾之长若出于一人之私达之天下无不知亲亲长长者所以为天性之同也所以为仁义之公也辅氏以为有待于建立人极纲纪人道者则説到立爱立敬去矣】
　　○孟子曰舜之居深山之中与木石居与鹿豕游其所以异于深山之野人者防希及其闻一善言见一善行若决江河沛然莫之能御也【行去声】
　　居深山谓耕厯山时也盖圣人之心至虚至明浑然之中万理毕具一有感触则其应甚速而无所不通非孟子造道之深不能形容至此也【通曰观舜于一有见闻之时不若求舜于未有见闻之际盖其本心固自湛然天理固自浑然所以一有所感而其应如水之沛然也】
　　○孟子曰无为其所不为无欲其所不欲如此而已矣李氏曰有所不为不欲人皆有是心也至于私意一萌而不能以礼义制之则为所不为欲所不欲者多矣能反是心则所谓扩充其羞恶之心者而义不可胜用矣故曰如此而已矣【语録人心至灵其所不当为不当欲之事何尝不知但初闻自知了到计较利害却自以为不妨便自冒昧为之欲之耳今既知其所不当为所不当欲者便要于这里截断断然不为不欲故曰如此而已矣○熊氏曰此大学诚意章事无为其所不为是就躬行上克治所谓志士厉行守之于为也无欲其所不欲是就心之发念处克治所谓哲人知防诚之于思也○通曰有所不为有所不欲是本来羞恶之心无为其所不为无欲其所不欲是能扩充其羞恶之心为是一身之动欲是一念之动不惟谨其动而且谨其动之防是真能扩克其羞恶之心而义不可胜用也】
　　○孟子曰人之有徳慧术知者恒存乎疢疾【知去声疢丑刃反】徳慧者徳之慧术知者术之知疢病犹灾患也言人必有疢疾则能动心忍性増益其所不能也
　　独孤臣孽子其操心也危其虑患也深故达
　　孤臣逺臣孽子庶子皆不得于君亲而常有疢疾者也达谓达于事理即所谓徳慧术知也【通曰慧而能达乎天理之正是为徳之慧智而能达乎人事之变是为术之智即下文所谓达疢疾即下文所谓孤臣孽子也大率与动心忍性章同意故集注合而言之】
　　○孟子曰有事君人者事是君则为容悦者也
　　阿狥以为容逢迎以为悦此鄙夫之事妄妇之道也
　　有安社稷臣者以安社稷为悦者也
</div>
    <div class="pagination">
<a href="四书通_page40.html">上一页</a><span>...</span><a href="四书通_page36.html">36</a><a href="四书通_page37.html">37</a><a href="四书通_page38.html">38</a><a href="四书通_page39.html">39</a><a href="四书通_page40.html">40</a><span class="current-page">41</span><a href="四书通_page42.html">42</a><a href="四书通_page43.html">43</a><a href="四书通_page44.html">44</a><a href="四书通_page45.html">45</a><a href="四书通_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
