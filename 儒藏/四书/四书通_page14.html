<!DOCTYPE html>
<html>
<head>
    <meta charset="UTF-8">
    <title>四书通 - 第 14 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书通 - 第 14 页/共 45 页</h1>
    <div class="content">　　孔子于乡党恂恂如也似不能言者【恂相伦反】
　　恂恂信实之貌似不能言者谦卑逊顺不以贤知先人也乡党父兄宗族之所在故孔子居之其容貌辞气如此【语録乡党不是不説但较之宗庙朝廷为不敢多説耳○吴氏曰恂恂似不能言信实在心而讷于发言之貌人伦之序自近逹逺由亲及疎家之外则郷党矣生于斯长于斯父兄宗族聚于斯故夫子居之其貌言如此】
　　其在宗庙朝廷便便言唯谨尔
　　便便辨也宗庙礼法之所在朝廷政事之所出言不可以不明辩故必详问而极言之但谨而不放尔【吴氏曰宗尊也尊奉之故曰宗庙宗庙朝廷皆谓鲁也○胡氏曰在宗庙而明辩则可以识制度文物之精防升降揖让之委折在朝廷而明辩则上之所布者不悖于理下之所受者不被其害然亦未尝轻言也】此一节记孔子在郷党宗庙朝廷言貌之不同【冯氏曰古人于言语所不能形容辄以连緜字状之如诗之咏文王曰穆穆亹亹雝雝肃肃如见文王之德容心志也此篇最工于形容夫子之动容周旋睟然于言辞之表见之○通曰此篇记夫子之容貌言动然记动莫先于纪言故首一节以言先之夫子在郷党非不言而似不能言在宗庙朝廷则当言必言而犹谨于言言心声也此心信实则讷而不发此心谨慎虽不讷而亦不轻发信实谨慎不足以言夫子之圣而愈见夫子之所以圣】
　　○朝与下大夫言侃侃如也与上大夫言訚訚如也【侃苦旦反訚鱼巾反】
　　此君未视朝时也【胡氏曰以下文君在互观之知为君未视朝时也○洪氏曰朝廷不歴位而相与言其君未视朝之时乎】王制诸侯上大夫卿下大夫【胡氏日王制上大夫卿又云大国三卿下大夫五人今合此二节以为上大夫下大夫之别也按夫子初仕为中都宰由宰为司空又为大司冦皆上大夫也则上大夫其同列也下大夫在已下者○冯氏曰夫子仕鲁自下大夫为上大夫此当记为下大夫之时】许氏説文侃侃刚直也訚訚和悦而诤也【语録和悦则不失事上之防诤则又不失在已义理之正又曰和悦终不成一句放倒了到合当辨处须辨始得○陈氏曰先言和悦后言诤和説者事上顺也诤则不诡随矣】
　　君在踧踖如也与与如也【踧子六反踖子亦反与平声或如字】
　　君在视朝也踧踖恭敬不宁之貌与与威仪中适之貌【辅氏曰踧踖虽是恭敬不宁与与又却威仪中适此所以为圣人也若作去声读则礼易失于离○胡氏曰中者不至于过适者当其可】张子曰与与不忘向君也亦通○此一节记孔子在朝廷事上接下之不同也【齐氏曰君未视朝则其待同列也或庄或和所施各异君既视朝则其视君也一于齐栗专笃而已观诸上下之间其辞貌各得其当可见矣○通曰前一节是在庙与在朝时言此一节独记在朝时言然而君未视朝时则不能不言而与上大夫言有不同君既视朝则又不敢言如下文过君之虚位则言又有似不足者矣】
　　○君召使摈色勃如也足躩如也【摈必刃反躩驱若反】
　　摈主国之君所使出接宾者勃变色貌躩盘辟【音璧与躄同】貌皆敬君命故也
　　揖所与立左右手衣前后襜如也【襜赤占反】
　　所与立谓同为摈者也摈用命数之半如上公九命则用五人以次传命【语録古者摈介之礼甚烦如九命摈五人介如命数是九人賔主相见自摈以下列两行行末相近如主人説一句主人之摈传许多摈者讫又交过末介至中介直至賔之上介方闻之賔○饶氏曰行礼之日賔次于大门外主人使摈者出而请事卿为上摈大夫为承摈士为绍摈主国之君公则摈者五人侯伯四人子男三人各用其命数之强半所以不用命数之全者礼下于賔以示谦也毎摈相去三丈六尺其末摈与末介相对束西相去亦三丈六尺】揖左人则左其手揖右人则右其手【语録揖右人传命出揖左人传命入】襜整貌
　　趋进翼如也
　　疾趋而进张拱端好如鸟舒翼【辅氏曰凡人疾走则手易散臂易掉今疾趋而进而张拱端好如鸟舒翼所谓造次不违者是也】
　　賔退必复命曰賔不顾矣
　　纾君敬也【语録古者賔退主人送出门外设两拜賔更不顾而去国君于列国之卿大夫亦如此】○此一节记孔子为君摈相之容【黄氏曰色勃足躩被命之初也揖也趋进也行礼之际也賔退礼毕之后也皆天理之节文所当然至于揖之左右衣之前后手之翼如皆礼文之至末者圣人于此动容周旋无不中礼盛德之至从心所欲不逾矩也○洪氏曰揖者摈之初趋者摈之中退者摈之终复命则礼成而君休矣此皆礼文之旧而勃如躩如襜如则手容不特恭而已○陈用之曰勃如则色容不特庄而已躩如则足容不特重而已襜如则手容不特恭而已○通曰始则敬君命末则纾君敬始终知有君也前四如字夫子接賔之礼末一必字夫子循古者送賔之礼也】
　　○入公门鞠躬如也如不容
　　鞠躬曲身也公门高大而若不容敬之至也
　　立不中门行不履阈【阈于逼反】
　　中门中于门也谓当枨【除庚反】闑【倪结反】之间君出入处也阈门限也礼士大夫出入君门由闑右不践阈【或问中门之説曰防门中有闑两旁有枨中门谓枨闑之中然则门之左右扉各有中所谓阖门左扉立于其中是也○语録枨如今衮头相似闑当中碍门者今城门有之古人常掩左扉人君多出门外见人当枨闑之间为君位○只是自外入右邉门中乃君出入之所闑如一木拄门如今人多用石礅当两门中臣傍闑右边出此右字自内出而言○胡氏曰中门右扉之中君出入则由右扉枨闑之中故亦谓之中也○吴氏曰按乡党所记夫子之事有常礼者有夫子所行不与他人同者如入太庙毎事问此夫子不与他人同者也如立不中门行不履阈此常礼也】谢氏曰立中门则当尊行履阈则不恪【克各反】
　　过位色勃如也足躩如也其言似不足者
　　位君之虚位谓门屏【音丙】之间人君宁【音贮】立之处所谓宁也【胡氏曰言过则虚可知矣○语録如今防门之外屏门之内似周礼所谓外朝也○屏者乃门间萧墙也今殿门亦如之古者朝会君臣皆立○饶氏曰天子至尊何以立而不坐曰古无坐见臣下之礼至秦尊君卑臣始有君坐臣立之制】君虽不在过之必敬不敢以虚位而慢之也言似不足不敢肆也
　　摄齐升堂鞠躬如也屏气似不息者【齐音咨】
　　摄抠【驱侯反】齐衣下缝也礼将升堂两手抠衣使去地尺恐蹑【尼辄反】之而倾跌【音迭】失容也【语録摄齐者是畏谨恐上阶时踏着裳有颠仆之患○或问升堂摄齐则手无所执欤曰古者君臣所执五玉三帛二生一死皆以为贽而已笏则搢之用以记事而已不执以为仪也宇文周复古乃不修贽而执笏于是摄齐鞠躬之礼废升堂而蹑齐者多矣○赵氏曰古者诸侯之堂七尺尺一阶使裳之齐去地尺则升阶不蹑之也】屏藏也息鼻息出入者也近至尊气容肃也【通曰气容肃出玉藻注曰似不息此则于似不息注曰气容肃其下语之精也如此】
　　出降一等逞顔色怡怡如也没阶趋翼如也复其位踧踖如也
　　陆氏曰趋下本无进字俗本有之误也○等阶之级也逞放也渐逺所尊舒气解顔怡怡和悦也没阶下尽阶也趋走就位也复位踧踖敬之余也【胡氏曰初如不容次则言似不足又次则气似不息君愈近则敬愈加也至于舒气解顔若少放矣而踧踖余敬乆犹未忘则圣人之所以存心也可知矣】○此一节记孔子在朝之容【黄氏曰此章记在朝之容有五节一入门二过位三升堂四下阶五复位○陈用之曰入公门如升堂升堂如执圭故躬皆鞠如也复其位如君在故皆踧踖如也过位如使摈故色皆勃如也足皆躩如也没阶亦如使摈故趋皆翼如非夫子周旋中礼盛德之至者孰能与于此○通曰此记夫子之在朝一入一出其敬如此入则过位升堂出则下阶复位入而立不中门行不履阈两不字其为敬也士大夫之所同八如字两似字其为敬也夫子之所独至其出也既怡怡而复踧踖则其敬愈可见故集注始以为敬之至末以为敬之余】
　　○执圭鞠躬如也如不胜上如揖下如授勃如战色足蹜蹜如有循【胜平声蹜色六反】
　　圭诸侯命圭聘问邻国则使大夫执以通信【或问命圭曰古者诸侯受封天子授之以圭以为瑞节○语録圭自是贽见通信之物只是捧至君前而已】如不胜执主器执轻如不克敬谨之至也上如揖下如授谓执圭平衡手与心齐高不过揖卑不过授也【冯氏曰太高则仰太卑则俯上下如此则升降之间得其节也矣】战色战而色惧也【吴氏曰战色临事而惧莫过于战故以战喻过位使摈但言色勃如也此加战字则庄而且惧矣】蹜蹜举足促狭也如有循记所谓举前曵踵言行不离地如缘物也
　　享礼有容色
　　享献也旣聘而享用圭璧有庭实有容色和也仪礼曰发气满容【详见聘礼篇○语録聘但以圭至享则更用圭璧庭实○聘是初见时故其意极于恭肃旣聘而享则用圭璧以通信有庭实以将意比聘时渐纾也】
　　私觌愉愉如也
　　私觌以私礼见也愉愉则又和矣【陈用之曰享致其礼私觌致其情则尚和矣夫賔主于君则有私觌于卿大夫则有私靣私觌则有束锦乘马而私靣如之司仪亦言私靣私献此不言私靣为君故也言享则知私觌之有献言私觌则知享之为公互相备也】○此一节记孔子为君防于邻国之礼也【黄氏曰此章言出使有三节执圭礼之正享礼则稍轻私觌则又轻矣故其容节之不同如此】晁氏曰孔子定公九年仕鲁至十三年适齐其间絶无朝聘往来之事疑使摈执圭两条但孔子尝言其礼当如是尔【晁氏名説之字以道清丰人○语録问夹谷之防孔子相恐即是摈相之相曰相自是相摈自是摈相是相其礼仪摈是传道言语摈用命数之半是以次传命○冯氏曰据左氏史迁之所载恐不无轶事是书出于门人之亲记乌得而疑之○通曰此一节亦是聘享之容而集注曰为君聘之礼葢所记皆礼之所载也聘为重享次之觌又次之礼有序也聘则敬之至享与觌则和之至非敬无以尽聘问之礼非和无以通聘问之情】
　　○君子不以绀緅饰【绀古暗反緅侧由反】
　　君子谓孔子绀深青赤色齐【侧皆反】服也緅绛色三年之丧以饰练服也饰领缘也【语録绀即今深底鸦青色浮也绛淡红色齐服用绛三年之丧既朞而练其服以緅为饰○饶氏曰集注本古注説也然檀弓云练衣縓缘古注误以縓为緅疑当阙○叶氏曰凡衣裳冠带韠履皆有缘缘饰也或以青或以素或以缁或以纁或以丹朱或以黑绀緅不与焉夫子所以谨之也】
　　红紫不以为防服
　　红紫间色不正且近于妇人女子之服也亵服私居服也言此则不以为朝祭之服可知【或问色有正间曰青赤黄白黑五方之正色也以木克土则青黄合而成緑以金克木则白青合而成碧以火克金则赤白合而成红以水克火则黑赤合而成紫以土克水则黄黒合而成駵此五方之问色也○语録自隋炀帝令百官以戎服从一品易紫次朱次青后世遂为朝服然唐人朝服犹着礼服京师士人行道间犹着衫褐南渡后变为白衫后来变为紫衫皆戎服也○陈用之曰不以饰则不以为服可知不以为防服则不以为正服可知○齐氏曰后世朝祭服緑服绯服紫葢不特制度尽变于拓拔魏而其色亦失其正矣故集注有防意焉】
　　当暑袗絺绤必表而出之
　　袗单也葛之精者曰絺麤者曰绤表而出之谓先着里衣表絺绤而出之于外欲其不见体也诗所谓蒙彼绉絺是也【冯氏曰絺文从希言其细也绤文从浴省言出浴所被乃其粗也舜之作服絺居其一葢桑土未尽蚕此其贡于岛夷之卉服故以为贵至周而文矣故当暑但可以为防服】
　　缁衣羔裘素衣麑裘黄衣狐裘【麑研奚反】
　　缁黒色羔裘用黒羊皮麑鹿子色白狐色黄衣以裼裘欲其相称【冯氏曰羔裘朝服郑诗刺朝晋诗刺在位是也麑裘聘享之服见聘礼狐裘蜡祭之服见郊特牲玉藻云麑裘绞衣裼之羔裘缁衣裼之狐裘黄衣裼之古礼然也○胡氏曰古者衣裘不欲其文之着必加衣以覆之】
　　亵裘长短右袂
　　长欲其温短右袂所以便作事
　　必有寝衣长一身有半【长上声】
　　齐主于敬不可解衣而寝又不可着明衣而寝故别有寝衣其半葢以覆足程子曰此错简当在齐必有明衣之下愚谓如此则此条与明衣变食旣得以类相从而防裘狐貉亦得以类相从矣
　　狐貉之厚以居
　　狐貉毛深温厚私居取其适体【冯氏曰豳诗一之日于貉取彼狐狸为公子裘则从古固然居不厌温故取其厚者以为燕服若出则以轻裘为便也】
　　去丧无所不佩【去上声】
　　君子无故玉不去身觿【音携】砺之属亦皆佩也【觉轩蔡氏曰按玉藻云古之君子必佩玉右征角左宫羽凡带必有佩玉唯丧则否佩玉有冲牙君子无故玉不去身君子于玉比德焉孔子佩象环五寸而綦组绶此是明去丧则佩但曰无所不佩则又不止于玉尔又按内则子事父母左右佩用左佩纷帨　刀砺小觿金燧右佩玦捍管遰大觹木燧觿貌如锥以象骨为之砺砻也皆所以备尊者使令也此是明无所不佩但去丧之时恐不同子事父母之时尔】
　　非帷裳必杀之【杀去声】
　　朝祭之服裳用正幅如帷要【与腰同】有襞【音壁】积【与绩同】而旁无杀缝其余若深衣要半下齐【音咨】倍要则无襞积而有杀缝矣【文集帷裳如今之裙是也襞积即是折处○辅氏曰礼服取其方正故裳用正幅如帷也裳用正幅而人身之要为小故于要之两旁为襞积即今衣折也　吴氏曰杀邪裁也】
　　羔裘冠不以吊
　　丧主素吉主吊必变服所以哀死
　　吉月必朝服而朝
　　吉月月朔也孔子在鲁致仕时如此【李氏曰周官云正月之吉又云月吉读邦法皆因吉礼以别凶军賔嘉尔所谓吉月也○吴氏曰吉月正月也凡事先吉后凶是非善恶皆然故谓正月为吉月犹言朔日为吉日也此自卫反鲁以后事为司冦则有常朝而不必言矣○叶氏曰吉月未有不朝服而朝者记此谓季康子也礼朝服之以缟自季康子始也曽子问于夫子曰礼乎子曰诸侯皮弁以告朔然后服之视朝若此者礼也故曰国家失道则不充其服焉】○此一节记孔子衣服之制苏氏曰此孔子遗书杂记曲礼非特孔子事也【通曰篇首以孔子发之此又以君子字发之疑不独言夫子事葢此以前纪夫子之容貌此章纪夫子之衣服饮食容貌无一定之象故以如字似字形容之而不字仅二见焉衣服饮食有一定之则故但以必字不字直言之而如字仅一见焉然则此节之首特以君子二字更端而言之岂无意欤】
　　○齐必有明衣布【齐侧皆反】
　　齐必沐浴浴竟即着明衣所以明洁其体也以布为之【陈用之曰齐所以致精明之德而防其邪物于外故不御于内不听乐不吊不賔不饮酒不膳荤丧者刑者皆不见苟虑苟动则不为然后可交于神明也明衣以致其精明之德用布以其有齐素之心○冯氏曰古者取水火于日月以奉祭祀亦谓之明水火士丧礼亦有明衣葢君子齐终之意】此下脱前章寝衣一简
　　齐必变食居必迁坐
　　变食谓不饮酒不茹荤迁坐易常处也【语録不茹荤是不食五辛又曰今致齐有酒非也但礼中亦有饮不至醉之説○吴氏曰祭义曰散齐于外致齐于内檀弓曰非致齐也非疾也不画夜居于内既内齐其思虑又变食迁坐致严于外者皆惧昏扰也】此一节记孔子谨斋之事杨氏曰齐所以交神故致洁变常以尽敬【冯氏曰上半身衣服也下半身饮食也故记者系之饮食之间以从其类云○通曰集注不曰谨齐之礼而曰谨齐之事葢礼有致齐散齐齐字自包礼字古人谓祭曰有事故集注以为谨齐之事冇明衣布与夫变食迁坐皆可以事言不可便以礼言况前一节兼用不字必字此一节纯用必字后一节纯用必字必如是则必合乎天理之正不如是则不狥乎人欲之私也】
　　○食不厌精脍不厌细【食音嗣】
　　食饭也精凿也【通曰凿通作糳即各反粝米一斛舂米九斗又九章筭法云粟五十为粝三十粺二十七凿二十四御二十一皆三之一也】牛羊与鱼之腥聂【直渉反与防同缕切也】而切之为脍食精则能养人脍麄则能害人不厌言以是善非谓必欲如是也
　　食饐而餲鱼馁而肉败不食色恶不食臭恶不食失饪不食不时不食【食饐之食音嗣饐于冀反餲乌迈反饪而甚反】
　　饐饭伤热湿也餲味变也鱼烂曰馁肉腐曰败色恶臭恶未败而色臭变也【吴氏曰馁自内出如人饥馁败自外入如败壊物者先外而后内也臭气也色恶臭恶广言众物物壊而食必壊人常人且谨况圣人乎或问圣人讥耻恶食者何也曰恶食谓防食莱羹之类以其粗菲故曰恶尔非谓　腐壊之物不可食而食之也】饪烹调生熟之节也不时五谷不成果实未熟之类此四者皆足以伤人故不食
　　割不正不食不得其酱不食
　　割肉不方正者不食造次不离于正也汉陆续之毋切未尝不方断葱以寸为度葢其质美与此暗合也【许氏曰断葱以寸切肉必方凡所视之物欲其正者欲自目而养其心也○觉轩蔡氏曰按邢氏曰割不正不食者解析牲体肩胁臂臑之属礼有正数若解不得其正则不食也】食肉用酱各有所宜不得则不食恶其不备也【语録酱非今所谓酱如礼记内则中数般酱随所用而不同○饶氏曰当看其字其是指其所食之物而言酱之为品非一周礼膳夫酱百有二十罋饮食各有所宜如食鱼脍则宜用芥酱食濡鱼则用卵酱食麋腥濡鸡濡鳖则用醢酱如内则所云是也古之制饮食者使人食某物则用某酱必有意义不是气味相宜必是相制不得之则非特不备食之亦必有害故不食也○冯氏曰酱家书曰酱除热止烦炙必用酱鱼脍芥酱麋腥醢酱之类是也】此二者无害于人但不以嗜味而苟食耳
　　肉虽多不使胜食气惟酒无量不及乱【食音嗣量去声】
　　食以谷为主故不使肉胜食气酒以为人合懽故不为量但以醉为节而不及乱耳程子曰不及乱者非唯不使乱志虽血气亦不可使乱但浃洽而已可也【冯氏曰以天产作隂徳故肉养血也以地产作阳德故食养气也血气和平而后身安食虽少肉虽多不嗜味而使之胜也○陈氏曰闻之老寿者言人得元气以生谷气以养肉气以辅肉气胜则滞谷气谷气胜则滞元气元气充行者寿夫子不使多肉谷胜食气者养生之理当然也】
　　沽酒市脯不食
　　沽市皆买也恐不精洁或伤人也与不尝康子之药同意
　　不撤姜食
　　姜通神明去秽恶故不撤【按本草云姜味辛防温久服去臭气通神明】
　　不多食
　　适可而止无贪心也
　　祭于公不宿肉祭肉不出三日出三日不食之矣助祭于公所得胙肉归即颁赐不俟经宿者不留神惠也家之祭肉则不过三日皆以分赐葢过三日则肉必败而人不食之是亵鬼神之余也但比君所赐胙可少缓耳
　　食不语寝不言
　　答述曰语自言曰言范氏曰圣人存心无他当食而食当寝而寝言语非其时也杨氏曰肺为气主而声出焉寝食则气窒而不通语言恐伤之也亦通【或问言语有别乎曰食对人寝独居故即其事而言之○曽氏曰食在口非语时寝静黙非言时】
　　虽防食菜羮祭必齐如也
　　陆氏曰鲁论作必○古人饮食每种各出少许置之豆间之地以祭先代始为饮食之人不忘本也齐严肃貌孔子虽薄物必祭其祭必敬圣人之诚也【或问之为必既曰防食菜羹矣而又以继之则不辞矣曰必祭则明无不祭之食矣曰必齐如则明无不敬之祭也○通曰字本齐论礼祭上环而集注不从者虽防食菜羮必祭则他无不祭可知固不止于之一物也上一节论夫子之齐故纯用必字此一节论夫子之饮食纯用不字而末独下两必字者通上文齐祭而言也】○此一节记孔子饮食之节【语録一言语一动作一坐立一饮食都有是有非是底便是天理非底便是人欲如孔子失饪不食不时不食割不正不食不多食无非是天理如口腹之人不时也食不正也食失饪也食便都是人欲便都是逆天理○黄氏曰饮食以养生故欲其精然亦能伤生故恶其败○冯氏曰记其饮食之节如此也圣人从容中道诚敬两尽而元气不伤有养生之道焉尽其道而不寿者未之有也后世弃礼不由而伤生者多矣乃从事于方技医家求以养生焉不学故也】谢氏曰圣人饮食如此非极口腹之欲葢养气体不以伤生当如此然圣人之所不食穷口腹者或反食之欲心胜而不暇择也【通曰集注于衣服曰制此于饮食曰节皆不敢过之意特衣服本有定制而饮食之节则在乎人也】
　　○席不正不坐
　　谢氏曰圣人心安于正故于位之不正者虽小不处【或问此章列女传言古者妇人妊子寝不侧坐不边立不跸割不正不食席不正不坐亦此意也○叶少蕴曰南郷北乡以西方为上此以方为正者也有忧者侧席而坐有丧者专席而坐此以事为正者也○吴氏曰危坐为跪安坐为居凡礼坐皆谓跪也○通曰此曰不正不坐后曰必正席一席之防致严于不与必之二字圣人之心无不正也可知矣须防谢氏心安于正四字】
　　○郷人饮酒杖者出斯出矣
　　杖者老人也六十杖于郷未出不敢先既出不敢后
　　乡人傩朝服而立于阼阶【傩乃多反】
　　傩所以逐疫周礼方相【读作放想】氏掌之阼阶东阶也傩虽古礼而近于戏亦必朝服而临之者无所不用其诚敬也【吴氏曰月令季春仲秋季冬言傩周礼方相氏掌之古人察于隂阳鬼神之故非后儒所及儒者既不能明则邪説之诬流俗之妄又何怪矣】或曰恐其惊先祖五祀之神欲其依已而安也【语録问子孙之精神即祖考之精神故祖考之精神依于已若门庭户灶之属吾身朝夕之所出处则鬼神亦必依已而存曰一家之主则一家之鬼神属焉诸侯守一国则一国之鬼神属焉天子有天下则天下鬼神属焉看来为天子者这一个神明是多少大如何有些子差忒得若纵欲无度天上许多星辰地下许多山川如何不变怪○冯氏曰礼郷人禓夫子朝服而立于阼阶存室神也以其逹阳气故禓于文从示从易以逐疫去难故傩于文从人从难葢乡人之意主于逐疫而先王制礼不禁因以逹阳气也禓傩通称也傩与蜡出于乡俗其事几于戯矣而俨然朝服以立于阼阶外示其敬而乡人亦知所止不敢升阶以惊室神神亦得以依已而安也】○此一节记孔子居乡之事【通曰此与首一节皆记夫子之居郷此则以乡人事发端故曰居乡之事葢其乡之人有饮酒之事有傩之事夫子则随事而各致其敬焉】
　　○问人于他邦再拜而送之
　　拜送使者如亲见之敬也【语録曰古人重此礼遣使者问人于他拜则主人拜而送之从背脊后拜○通曰此再拜于使者之后使者不见也他邦之人不见也夫子之敬毎致严于人所不及之时故使人于他邦虽其人亦不见亦如见之也】
　　康子馈药拜而受之曰丘未逹不敢尝
　　范氏曰凡赐食必尝以拜未达则不敢尝受而不饮则虚人之赐故告之如此然则可饮而饮不可饮而不饮皆在其中矣【或问范氏之説曰古者赐以车则乘以拜赐之衣服则服以拜赐之饮食则尝而拜之葢今未逹故不敢尝而拜耳已而逹焉则可饮而饮不可饮而不饮皆在其中矣】杨氏曰大夫有赐拜而受之礼也未逹不敢尝谨疾也必告之直也【吴氏曰药或有毒修治不谨皆害人今所馈岂药物耶抑造成者耶药物尚可访诸工而用之造成者虽工不辨也受而弃之孰若直告而辞乎观此章则成药不可馈人沽酒市脯圣人尚不食况药乎】○此一节记孔子与人交之诚意【通曰须看集注一诚字问人于他邦其人不见而敬之如亲见其敬也诚也康子馈药拜而受之敬也不敢尝而直告之亦诚也与人交而敬人或可勉敬而诚惟夫子能之】
　　○廐焚子退朝曰伤人乎不问马
　　非不爱马然恐伤人之意多故不暇问葢贵人贱畜理当如此【吴氏曰廐焚问马人之常情圣人恐人救马而伤故问人伤否而已更不问马记之所以视教此夫子家廏也杂记家语皆载此事家语云国廏恐非国廏则马当问矣路马则又重矣○通曰不问马与指其掌三字门人因夫子之言而申明之圣人容貌辞气无非天理贵人贱畜亦天理也故集注曰理当如此】
　　○君赐食必正席先尝之君赐腥必熟而荐之君赐生必畜之
　　食恐或馂【音俊】余故不以荐正席先尝如对君也言先尝则余当以颁赐矣腥生肉熟而荐之祖考荣君赐也畜之者仁君之惠无故不敢杀也【饶氏曰君赐腥固当熟而荐之君赐熟亦当先以奉亲夫子先尝已孤故也】
　　侍食于君君祭先饭【饭扶晚反】
　　周礼王日一举【谓朝食也杀牲盛馔曰举】膳夫授祭【饮食必祭授王所祭之物】品尝食【每品物皆先尝之示无毒也】王乃食故侍食者君祭则已不祭而先饭若为君尝食然不敢当客礼也【吴氏曰君父将食臣子必先尝之忠孝之道也玉藻曰若赐之食而君客之则命之祭然后先饭遍尝羞饮而俟少仪曰燕侍食于君子则先饭而后已玉藻又曰侍食于先生异爵者后祭而先饭】
　　疾君视之东首加朝服拖绅【首去声拖徒我反】
　　东首以受生气也病卧不能着衣束带又不可以防服见君故加朝服于身又引大带于上也【辅氏曰一息尚存不敢废礼况有疾而君视之乎朝服拖绅葢礼之变也亦礼之冝也然亦必疾病不能支吾然后可以如此】
　　君命召不俟驾行矣
　　急趋君命行出而驾车随之【冯氏曰礼凡君召以三节一节以趋二节以走在宫不俟屦在外不俟车】○此一节记孔子事君之礼
　　○入太庙每事问
　　重出【齐氏曰当食之时席不必正而犹正入庙之时事不必问而犹问凡皆以尽吾礼尔】
　　○朋友死无所归曰于我殡
</div>
    <div class="pagination">
<a href="四书通_page13.html">上一页</a><span>...</span><a href="四书通_page9.html">9</a><a href="四书通_page10.html">10</a><a href="四书通_page11.html">11</a><a href="四书通_page12.html">12</a><a href="四书通_page13.html">13</a><span class="current-page">14</span><a href="四书通_page15.html">15</a><a href="四书通_page16.html">16</a><a href="四书通_page17.html">17</a><a href="四书通_page18.html">18</a><a href="四书通_page19.html">19</a><span>...</span><a href="四书通_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
