<!DOCTYPE html>
<html>
<head>
    <meta charset="UTF-8">
    <title>读四书丛说 - 第 1 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读四书丛说 - 第 1 页/共 9 页</h1>
    <div class="content">　　钦定四库全书　　　　　经部八
　　读四书丛説　　　　　　四书类
　　提要
　　【臣】等谨案读四书丛説四巻元许谦撰谦有诗集传名物钞已着録案元史谦本传谦读四书章句集注有丛説二十巻谓学者曰学以圣人为准的然必得圣人之心而后可学圣人之事圣贤之心具在四书而四书之义备于朱子顾辞约意广读者安可以易心求之乎黄溍作谦墓志亦称是书敦绎义理惟务平实所载巻数与本传相同明钱溥秘阁书目尚有四书丛説四册至朱彞尊经义考但据一斋书目编入其名而注云未见则久在若存若亡间矣此本凡大学一卷中庸一卷孟子二卷中庸阙其半论语则已全阙已非完书然约计所存犹有十之五六即益以所阙之帙亦不能足原目二十巻之数殆后来已有所合并欤书中发挥义理皆言简意该或有难晓则为图以明之务使无所疑滞而后已其于训诂名物亦颇考证尤足补章句集注所未备于朱子一家之学可谓有所发明矣乾隆四十六年九月恭校上
　　总纂官【臣】纪昀【臣】陆锡熊【臣】孙士毅总　校　官【臣】　陆　费　墀








　　钦定四库全书
　　读四书丛说卷一
　　元　许谦　撰
　　自天运循环至篇终为第三节
　　前段言程子应运而生上接孟子
　　后段言补程子而全孔曽之书


　　复性图







　　隂阳五行相涵图







　　隂阳五行合下齐有非是先有隂阳后生五行古人察气之来徃便立隂阳之名又见流行者有防有甚又立五行之名康节推天地自开辟至于复阖十有二万九千六百年爲一元一元之间不过隂阳来徃而已一元有十二会则子至已会六万四千八百年为气之来爲阳午至亥会六万四千八百年爲气之徃爲隂一元十二会三十运一运十二世一世三十年一年十二月一月三十日一日十二时小而嵗月日时大而元会运世只一般今于一嵗之气上易见冬至之日阳气生于九泉之下至春则上至地面渐舒布夏而盛秋则収敛冬而伏藏又复起于九泉矣循环无端以嵗序则自春始尔一元亦不过如此然则元会运世嵗月日时之间各有隂阳有隂阳则有五行矣
　　木神爲仁火神爲礼金神爲义水神爲智土神爲信凡言徃来开阖只是说气然心有理爲之主气譬如舟所以乗载神譬如柂所以运舟者也此所谓神即理之妙者也大抵说隂阳五行只是说气而理自然在其中
　　太木爲性仁金爲性义火爲性礼水爲性智土爲性信五性本于五行者如此细玩其理无不脗合郑康成乃谓水神爲智土神爲信者非是
　　天之生人理气俱到然有此气故理有所泊是以谈者多是先说气如中庸章句天以隂阳五行化生万物气以成形理亦赋焉是也此序却先单说理然后言气质又着然字反接葢要见人性本善而全皆可以爲圣贤却被气质有偏故受而生者不等是人皆可以学又不可不学也
　　气禀不齐大约且分四等曰清浊纯驳清者智而浊者愚纯粹者贤而驳杂者不肖此以四者不杂两端极处言之若清多浊少浊多清少纯多驳少驳多纯少或清而驳或纯而浊万有不齐故人之资质各各不同
　　聪明睿智圣人之资质聪明不专在耳目葢主于心而言也聴得精审见得明了皆是心上事睿是思通乎防智是知识周徧睿如物格智如知至
　　礼智之智性之名睿智之智质之称
　　尽其性是知之到行之极
　　天命谓君师天非能谆谆然命之也天理只在人心天下朝觐讼狱讴歌皆不之尧之子而之舜禹人心既归即知天命归之矣故孟子曰天与之人与之
　　治者法制禁令赏善罚恶凡政事施设皆是教者躬行心得能感化而可推充者也大小学之教固在其中
　　极字本义是屋栋借以爲至高至中之喻今匝角亭子之栋最可见故曰至极之义标准之名此是圣人处天位爲父子则极于慈孝爲兄弟则极于友恭至于百度万行一言一动无非天理之正中立此标准于上然后臣民莫不仰视争趋兴起而效之矣
　　舜命契曰百姓不亲五品不逊汝作司徒命防曰命汝典乐教胄子周礼大司徒以乡三物教万民大司乐掌成均之法以教国子弟曰百姓曰乡万民则司徒掌乡学之教曰胄子曰国子弟而成均又国学之名则典学主国学之教也
　　三代之隆是专指夏禹商汤武王周公之盛时是言圣人一代之兴必修法度改制作亦因前代之旧而增益之至周公则大备矣
　　王制有虞氏养国老于上庠养庶老于下庠夏后氏养国老于东序养庶老于西序殷人养国老于右学养庶老于左学周人养国老于东胶养庶老于虞庠虞庠在国之西郊郑氏注曰上庠右学大学也在西郊下庠左学小学也在国中王宫之东东序东胶亦大学在国中王宫之东西序虞庠小学也在西郊孔氏疏曰养老必于学者教孝悌也国老谓乡大夫致仕者庶老谓士及庶人在官者
　　大学　　上庠　　东序　　右学　　东胶
　　虞　　　夏　　　殷　　　周
　　小学　　下庠　　西序　　左学　　虞庠陈祥道曰四代之学如此而周又有辟廱成均瞽宗之名记曰天子设四学周之制也葢周之学成均居中成均以成性也又曰均其过不及则曰成均其左东序其右瞽宗此大学也虞庠在国之西郊则小学也记曰天子视学命有司行事祭先师先圣焉卒事遂适东序设三老五更之席又曰食三老五更于大学所以教诸侯之弟祀先贤于西学所以教诸侯之德夫天子视学则成均也命有司行事祭先师先圣即视先贤于西学也所谓祭于瞽宗者也适东序设三老五更之席即养国老于东胶所谓食三老五更于大学者也然则商之右学在周谓之西学亦谓之瞽宗夏之东序在周谓之东胶亦谓之太学葢夏学上东而下西商学上右而下左周之所存特其上者而右学东序葢与成均并建于一丘之上成均颁学政右学祀乐祖东序养老更也
　　陈氏周学图
　　瞽宗　商之右学周之西学亦谓之瞽宗
　　成均
　　东序　夏之东序周谓之东胶亦谓之太学
　　朱子曰诸儒皆以养国老者爲太学养庶老者爲小学葢亦因王制之言而意之耳陈氏说其位置又与郑氏诸儒之说不同皆无所考阙之可也
　　明堂位曰米廪有虞氏之庠也序夏后氏之序也瞽宗殷学也頖宫周学也王制曰天子曰辟廱诸侯曰頖宫孟子曰夏曰校殷曰序周曰庠学则三代共之项安世松滋县学记曰学制之可见于书者自五帝始其名曰成均说者以成性也有虞氏即学以藏粢而命之曰庠又曰米廪自其孝养之心之也夏后氏以射造士而命之曰序以检其行也商人以乐造士而命之曰学又曰瞽宗以成其德也学之音则校校之义则教也至于商先王所以教者备矣周人修而兼用之内即近郊并建四学虞庠在其北夏序在其东商校在其西当代之学居中南面而三学环之命之曰胶又曰辟廱郊言其地璧言其象葢假借字也侯国皆立当代之学而损其制曰泮宫凡乡皆立虞庠州皆立夏序党皆立商校于是四代之学达于天下矣
　　项氏周学图



　　右天子之学即王宫之学诸儒之言不同
　　王制诸侯天子命之教然后爲学小学在公宫南之左大学在郊名曰頖宫长乐陈氏曰诸侯之学小学在内大学在外故王制言小学在公宫南之左大学在郊以其选士由内以升于外然后以达于京故也天子之学小学居外大学居内故文王世子言凡语于郊然后于成均取爵于上尊以其选士由外以升于内然后达于朝也
　　右诸侯之学即国都之学



　　学记曰古之教者家有塾党有庠术有序国有学注曰术当爲遂声之误也古者仕焉而老者归教于闾里朝夕坐于门门侧之堂谓之塾疏曰按书传说云七十致仕而退老归乡里大夫爲父师士爲少师新谷已入余子皆入学距冬至四十五日始出学上老平明坐于右塾庶老坐于左塾余子毕出然后皆归夕亦如之上老父师庶老少师汉书食货志曰春令民毕出在壄冬则毕入于邑春将出民里胥平旦坐于右塾邻长坐于左塾毕出然后归夕亦如之入者必持薪樵轻重相分斑白不提挈陈祥道礼书曰坐上老庶老于此所以教之学也坐里胥邻长于此所以教之耕也　疏又曰六乡举党六遂举序则余闾里以上皆有学可知郑注州长云序州党之学注乡饮酒义云庠乡学也此云党有庠是乡之所居党爲乡学之庠不别立序凡六乡之内州学以下皆爲庠六遂之内县学以下皆爲序又曰党有庠疑夏殷礼也
　　右乡天子之制百里爲近郊有六乡二百里爲逺郊有六遂大国三乡三遂次国二乡二遂小国一乡一遂尚书传曰百里之国二十里之郊七十里国九里之郊五十里国三里之郊　按上注疏所言则闾里以上凡乡州党族遂县鄙酂皆有学但闾里之塾爲小学余皆大学也
　　大戴礼曰王子八嵗出就外舎学小艺履小节束发而就大学白虎通亦曰八嵗入小学十五嵗入大学尚书大传曰公卿之太子大夫元士之适子十有三年入小学二十入大学又曰嵗事已毕余子皆入学年十五入小学十八入大学　按大戴礼是王子入学嵗数书传前说是公卿大夫元士之子入学嵗数迟速不同程子只据大戴礼酌中爲定朱子从之
　　洒扫应对进退是其所行故教其节六艺非防少能尽行故教诵其文洒者播水于地以浥尘扫者运帚于地以拂尘也　实水于盘攘袂及肘堂上播洒室中握手洒之节也如爲长者粪之礼必加帚于箕上以袂拘而退以箕自乡而扱之如拚席不以鬛执箕膺擖又如凡拚之纪必由奥始俯仰罄折拚毋有彻之类是埽之节也扱音吸【缺】　　　拚弗运反鬛力辄反帚也擖又作揲舌也并以涉反执箕以舌自乡也　如先生问焉终则对如长者问不辞让而对非礼也又如长者不及毋儳言毋勦说毋雷同之类应对之节也　如见父之执不谓之进不敢进不谓之退不敢退如侍坐于君子请见不请退君子欠伸运笏泽劔首还屦问日蚤莫请退可也之类进退之节也
　　礼谓五礼吉礼祭天神祀地只享人鬼之礼凡十有二凶礼丧荒吊禬恤凡五宾礼朝宗觐遇会同问视凡八军礼师均田役封凡五嘉礼饮食婚冠宾射飨燕脤膰贺庆凡六　乐谓六乐云门黄帝乐大咸尧乐大防舜乐大夏禹乐大濩汤乐大武武王乐　射谓五射白矢谓矢贯侯过见镞白参连前放一矢后三矢连续而去剡注羽头高镞低去剡剡然襄尺谓臣与君射立让君一尺而退井仪谓四矢贯侯如井之容仪剡矢冉反襄者让也御谓五御鸣和鸾和在式鸾在衡升车马动则鸾鸣鸾鸣则和应逐水曲谓随逐水势之屈曲而不坠水过君表谓若毛诗传云褐纒旃以爲门间容握驱而入击则不得入是也舞交衢谓在交道而车旋应舞节逐禽左谓御驱逆之车逆驱禽兽使左当人君以射之　书谓六书象形谓日月之类象形体爲之会意谓武信之类止戈爲武人言爲信会合人意也转注谓考老之类连类一首左右相注指事谓上下之类假借谓令长之类一字两用谐声谓形声一也江河之类皆以水爲形工可爲声　数谓九数方田以御田畴界域粟布以御交质变易衰分以御贵贱廪税少广以御积羃方圆商功以御工程积实均输以御逺近劳费盈朒以御隐杂互见方程以御错揉正圆勾股以御高深广逺衰初危反廪力锦反羃莫狄反朒女六反
　　天子元子将继世有天下众子将封国爲诸侯以至二字包诸侯在其中诸侯元子将继世有国众子将爲大夫公卿大夫元士适子皆将继世有禄位不问贤愚皆必当学若公卿大夫元子之众子则与凡民同择俊秀入大学焉
　　汉有秀才士之美称也北史万人之俊曰秀凡俊秀只是人才出众之名
　　次第言小大入学之年节目言小学之节文大学之八条目
　　心得不是知得是此身体道而行理融神会契合之妙者所以着在躬行之下
　　日用如饮食起居皆是彛伦只是五者之常伦性分是从天理大原头分来底职分是现处地位君臣父子长防朋友随事合当做底
　　陵小山也夷平也陵夷言丘陵斜陁渐渐与地夷平教化渐废至于无类如此
　　诵传先王之法兼大小学言之传是传之当时与下诏后世对说
　　支者木之末流者水之末余者食之末裔者衣之末支流余裔却是止把水与衣二者来比谓支分之流余末之裔也
　　规模节目以三纲八条对言则三纲爲规模八条爲节目谓八条即三纲中事也独以八条言之则平天下爲规模上七条爲节目平天下是大学之极功然须是有上七条节节做工夫行至于极然后可以平天下
　　俗儒是害于内者异端是害于外者凡非圣人之道而别立异论者皆异端此是总名虚无寂灭又是其中目之大者老氏以无爲道而其用专以清浄爲宗释氏以万物皆空然后见其本性而以寂灭爲期圣学止是五常人伦一切都是实事全然相反戾　权变诈也谋隂计也术数小道智数也百家各自立意持论人人不同诸子小说是也众技隂阳卜筮医药种树杂艺是也一切就功名者专以功利惑世百家众技又以新竒诡异祸福射利之说诬民所以人皆瞀奔趋之不暇是故沈迷汨没不复知仁义之归是充塞而不能行也杂出乎其间是俗儒异端之间葢老释二教虽皆正道然其立言高逺又无尘俗势利之趋故被他立得根基牢若可与正道角此外则必须依傍以成说故必出乎二者之间　汉艺文志权谋家兵法也数术家天文歴谱五行蓍杂占形法也方技家医药之类也此序葢用彼名而所该者或广
　　如月之晦如目之盲如气之否如川之塞晦盲言不明否塞言不行
　　反覆是辗转愈深而不可去底意沈如物没于水而不可浮痼如病着于身而不可愈
　　战国以来固是治少乱多然五季五十三年间五易代八易姓于时天下分裂爲十余国争地杀人无日无之至于弑父弑君簒攘倾夺权谲变诈无所不有人伦尽丧天理消亡自古以来未有甚于此时故曰季世
　　治休美而教详明
　　表而出之章而显之
　　指归趣向趣言其始归言其终
　　私淑者私善于人孟子不得爲孔子之徒而私善于再传之子思朱子不得爲程子之徒而私善于三传之李氏此私淑字最切
　　经
　　经一章明明德新民止于至善及下逆顺两言八条目共四十三字先王立学教人之法其余皆孔子发明之言看三在字及古之字可见
　　凡言道有二意天理气化运行不息者谓之道人由义理而行亦谓之道圣人赞易多言天之道余经中所言皆是言人所行之道也此大学之道又非二者之谓却是言大学中教人修爲之方尔如君子深造之以道之道
　　凡言德亦有二意得天理而存于心者德也行道有得于心亦德也此明明德字就得处言则是上一意及加明明之功而有得于己然后有下一章
　　人之初生禀天地之气以爲形禀天地之理以爲性理无有不善则其性亦皆善所谓德也以其虚灵而能具万物之理而可应万事故谓之明德气则有清浊纯驳之不同得清者爲智得浊者爲愚纯者爲贤驳者爲不肖此朱子所谓气禀所拘及其有知又爲物欲牵引于外内有私意逐物而起此朱子所谓物欲所蔽也气禀所拘就有生之初言之物欲所蔽就有知之后言之因此二者所得之明德竟被昬昧学者当慿开磨莹之功变化其气质消去其物欲使此德复明此明明德之意人之生同此理与我无异既自明德又当推以及人使亦如我之用功明其德此新民之意
　　天以善理赋人而人受之存于心者爲性故性字从心生是有此心即有此理也得此性存于心其体则尽具万物之理其用则可应天下之事故谓之德然性是单说理德是就汨在气上处说故如此光明洞彻纵横妙用应物无穷不可杂气言之然不可离气言之葢此理撘在正通气上方能如此明若撘在物之偏塞气上如何会具众理应万事是故不可离气言之也但不可道明德是气耳此要体认
　　三句故是大学之纲领分而推之则上一句爲下两句之总纲领下一句爲上两句之标的明德新民虽两事对举而新民亦是明德中事
　　知止谓知至善所在定以理言静以心言安以身言虑以处事言得谓得其所止
</div>
    <div class="pagination">
<span class="current-page">1</span><a href="读四书丛说_page2.html">2</a><a href="读四书丛说_page3.html">3</a><a href="读四书丛说_page4.html">4</a><a href="读四书丛说_page5.html">5</a><a href="读四书丛说_page6.html">6</a><a href="读四书丛说_page7.html">7</a><a href="读四书丛说_page8.html">8</a><a href="读四书丛说_page9.html">9</a><a href="读四书丛说_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
