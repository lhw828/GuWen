<!DOCTYPE html>
<html>
 <head>
  <meta charset="utf-8"/>
  <title>
   四书大全 - 第 14 页/共 47 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四书大全 - 第 14 页/共 47 页
  </h1>
  <div class="content">
   曾防以冉求亦欲为国而不见哂故微问之而夫子之答无贬【悲检反】词盖亦许之
　　唯赤则非邦也与宗庙防同非诸侯而何赤也为之小孰能为之大
　　此亦曾晳问而夫子答也孰能为之大言无能出其右者亦许之之词○程子曰古之学者优柔厌饫有先后之序如子路冉有公西赤言志如此夫子许之亦以此自是实事后之学者好【去声】高如人游心千里之外然自身却只在此【新安陈氏曰此条专言三子言志平实无高远之弊】又曰孔子与防盖与圣人之志同便是尧舜气象也诚异三子者之撰特行【去声】有不掩焉耳此所谓狂也【问曾防言志如何是有尧舜气象朱子曰明道言万物各遂其性此句正好看尧舜气象且看莫春时物态舒畅如此曾防情思又如此便是各遂其性处尧舜之心亦只是要万物皆如此耳然曾防却只是见得未必能做得尧舜事孟子所谓狂士其行不掩焉者也○行有不掩非言行背驰之谓但行不到所见处尔曾防之学无圣人为之依归怕有老庄意思也未便做老庄只怕其流入于老庄○三子所志虽皆是实然未免局于一君一国之小向上更进不得若曾防所见乃是大根大本使推而行之则将无所不能虽其功用之大如尧舜之治天下亦可为矣盖言其所志者大而不可量也譬之于水曾防之所用力者水之源也三子之所用力者水之流也用力于分之处则其功止于一用力于源则放之四海亦犹是也然使防遂行其志则恐未能掩其言故以为狂者也○濳室陈氏曰凡狂者志高而行不副谓其志高故见大意而圣人与之谓其行不副止于见大意终不入圣人之室】子路等所见者小子路只为【去声】不达为国以礼道理是以哂之若达却便是这气象也【问程子云子路只缘不逹为国以礼道理若逹便是这气象如公西赤冉求二子语言之间亦自谦逊可谓达礼者矣何故却无曾防气象朱子曰二子只是晓得那礼之皮肤晓不得那礼之微妙处若晓得礼便须见得个天高地下万物散殊而礼制行流而不息合同而化而乐与焉底自然道理矣曾防却见得这个气象只是他见得了便休缘见得快所以不把当事他若见得了又从头去行那里得来○问三子皆事为之末何故子路逹得便是这气象曰子路才气去得他虽粗暴些才理会这道理便就这个比及三年可使有勇且知方上面却是这个气象求赤二子虽是谨细却只是安排来底又更是他才气小了子路是甚麽様才气○问子路就使逹得却只是事为之末如何比得这个曰若逹时事事都见得是自然底天理理防得道理虽事为之末亦是理也莫春者春服既成何尝不是事为来○问为国不循理则必任智力不任智力则循理不能出此二途防有见乎长育流行之体天地万物之理所谓自然而然者但吾不以私意扰之则天地顺序而万物各得其所此尧舜事业也子路则以才气之胜自以为当败壊不可支持之处而吾为之亦能使之有成子路诚足以任此矣然不免有任智力之意故志气激昻而气象勇锐不若曾防之訚暇平和也曰是○到为国以礼分上便自理明自然有曾防气象○濳室陈氏曰为国以礼则君君臣臣父父子子事各当事物各当物终日在天理上此尧舜气象○云峯胡氏曰以三子言之子路未逹为国以礼求于礼乐不敢当赤则若有志于礼乐而所言宗庙防同礼之末耳】又曰三子皆欲得国而治之故夫子不取【新安陈氏曰以夫子与防分别而言之故云夫子不取非谓夫子眞不许其得国而治之也】曾防狂者也未必能为圣人之事而能知圣人之志故曰浴乎沂风乎舞雩咏而归言乐【音洛】而得其所也孔子之志在于老者安之朋友信之少【去声】者懐之使万物莫不遂其性曾防知之故孔子喟然叹曰吾与防也【朱子曰曾防是他见得到日用之间无非天理流行无亏无欠是自然如此充其见便是孔子老者安之朋友信之少者懐之底意思惟曽防便见得到这里圣人便做得到这里】又曰曾防漆雕开已见大意【朱子曰他见得这个大纲意思于细宻处未必便理防得如千兵万马他只见得这个其中队伍未必知○曾防见虽高漆雕开却确实○防与参相反父子间为学大不同防天资高明用志逺大故能先见其本往往于事为间有不屑用力者参也三省随事用力旋旋捱去一贯之说必待夫子告之而后知然一唯之后本末兼该体用全备一是从下做到一是从上见得故传道之任不在其父而在其子虚实之分学者必有以辨之○问孔门英才多矣何为不得乎此而防独得之回参不必类乎防也而又独得斯道之传何也勉斋黄氏曰资禀高则不局于卑志量大则不溺于小见识明则异说不能惑趋向正则外诱不能移此防之学所以人不能及也人品不同则学之志亦异人为技艺之学者有一见而超然解悟有终日矻矻而竟无所得者亦无恠防之独得也若顔子则其资禀志量见识趋向当无异乎防而深厚沈濳淳实中正必有过于防者故其见虽同而其得则异于防也防之子参其见不及乎晳而其学则近于回以其用力之笃则遂与回等而非防所及也曰晳之不及乎回参而卒未免为狂者之归何也曰天下之理固根于人心而未尝不形见于事物为学之方固当存养乎徳性而亦不可不省察乎实行夫是以精粗不遗而表里相应内外交养动静如一然后可以为圣学之全功也防之志则大质则高识则明趣则远然深厚沉濳淳实中正之意有不足焉则见高而遗卑见大而畧小见识有余而行不足趋向虽正而行则违此所以不及乎回参也虽然自回参而论之防诚有未至自学者论之防之所见岂可忽哉规规翦翦于文义之间事为之末而胷中无所见焉恐未易以狂语防也】











　　论语集注大全卷十一
&lt;经部,四书类,四书大全__论语集注大全&gt;
　　钦定四库全书
　　论语集注大全卷十二
　　顔渊第十二
　　凡二十四章
　　顔渊问仁子曰克己复礼为仁一日克己复礼天下归仁焉为仁由已而由人乎哉
　　仁者本心之全德【庆源辅氏曰仁义礼智皆心之徳而仁包义礼智故曰本心之全德】克胜也【朱子曰圣人下个克字譬如相杀定要克胜得他○克己亦别无巧法如孤军卒遇强敌只是尽力舍死向前而已】已谓身之私欲也【问巳私有三气质之偏一也耳目口鼻之欲二也人我忌克之类三也孰是夫子所指朱子曰三者皆在里看下文非礼勿视听则耳目口鼻之欲较多○胡氏曰耳目口体之欲皆因已而有故谓之私】复反也【庆源辅氏曰反犹归也如行者之反归于家也】礼者天理之节文也【朱子曰所以唤做礼而不谓之理者有着实处只说理却空去了这个礼是那天理节文教人有凖则处所以谓之天理之节文者此理无形影故作此礼文画出一个天理与人看教有规矩可以凭据有君臣便有事君底节文有父子便有事父底节文其他莫不皆然○庆源辅氏曰天理即全德也节者其限制等级也文者其仪章脉理也不曰理而曰礼者理虚而礼实以其有品节文章可以依据也】为仁者所以全其心之德也盖心之全德莫非天理而亦不能不壊于人欲故为仁者必有以胜私欲而复于礼则事皆天理而本心之德复全于我矣【勉斋黄氏曰心之全德莫非天理则言仁而礼在其中事皆天理而心徳复全则言礼而仁在其中皆以天理为言则仁即礼礼即仁安有复礼而非仁者哉其曰事皆天理者以视听言动之属乎事也复归于礼则事皆合乎天理矣○云峯胡氏曰集注始言仁者本心之全德至此则本心之徳复全此一全字即是本来全字不过能复其本然者耳○程子曰克己之私既尽一归于礼此之谓得其本心○朱子曰一于礼之谓仁只是仁在内为人欲所蔽如一重膜遮了克去巳私复礼乃见仁仁礼非是二物○问克复工夫全在克字上盖是就发动处克将去必因有动而后天理人欲之几始分方知所决择而用力也曰如此只是发动方用克若待发动而后克不亦晚乎发时固用克未发时也须致其精明如烈火之不可犯始得○问克己复礼如何分精粗曰若以克去巳私言之便克己是精底工夫到礼之节文有所欠阙便是粗者未尽然克己又只是克去私意若未能有细宻工夫一一入他规矩凖绳之中便未是复礼如此则复礼却乃是精处○克是克去巳私巳私既克天理自复譬如尘垢既去则镜自明瓦砾既扫则室自清○克己是大做工夫复礼是事事皆落腔窠克己便能复礼歩歩皆合规矩凖绳非是克己之外别有复礼工夫也○礼是自家本有底物所以说个复不是待克己了方去复礼克得那一分人欲去便复得这一分天理来克得那二分底已去便复得这二分礼来○克己便要复礼但克己而不复礼则堕于空寂矣然人只有天理人欲两途不是天理则是人欲即无不属天理又不属人欲底且如立如齐是天理跛倚是人欲克去跛倚而未能如齐即是克得未尽却不是未能如齐之时不系人欲也须与立个界限将那未能复礼时底都把做人欲断定○新安陈氏曰礼有专言者有偏言者恭敬辞让偏言之礼也复礼为仁专言之礼也克己复礼则天理流行而仁在是专言之礼仁在其中矣】归犹与也又言一日克己复礼则天下之人皆与其仁极言其效之甚速而至大也【新安陈氏曰甚速以一日言至大以天下言○朱子曰克己复礼则事事皆仁天下之人闻之见之莫不皆与其仁也○天下以仁称之非是一日便能如此只是有此理人称不称固非我之所急但言其效必至于此○天下皆与其仁伊川云称其仁是也此説得实杨氏以为皆在吾之度内谓见吾仁之大如此而天下皆囿于其中説得无形影与吕氏洞然八荒皆在吾闼同意○觉轩蔡氏曰天下之大人人皆禀受此仁我眞能克复为仁即此仁便与天下之人都凑得着所以天下皆以仁称之】又言为仁由巳而非他人所能预又见其机之在我而无难也日日克之不以为难则私欲净尽天理流行而仁不可胜【平声】用矣【新安陈氏曰日日克之以下五句乃朱子补本文之意而究竟言之恐人谓一日如此便了须是日日接续用功如日三省之日日日克己而无少间断机决于己而无所留难则私欲方净尽而天理自然流行矣须玩味净字净尽者无一毫不尽之谓也○朱子曰今日克复是今日事明日克复是明日事克己复礼有几多大工夫须日日用工○为仁由巳这都是自用着力使他人不着到私欲尽后便粹然是天地生物之心○双峯饶氏曰一日之语见于论语者二一日用力于仁指其用功之日而言也一日克己复礼指其成功之日而言也何以知之克者战而获胜之名复者失而复还之谓此皆用力而成功者故上文以此为仁而下文许以天下归仁以成功之效言之也然则欲克己而复礼者果何所用力耶曰为仁由已用力之机要也非礼勿视听言动用力之条目也欲收克复之功者其亦勉诸此而已矣】程子曰非礼处便是私意既是私意如何得仁须是克尽己私皆归于礼方始是仁又曰克己复礼则事事皆仁故曰天下归仁【问归犹与也谓天下皆与其仁却载程子语天下归仁谓事事皆仁恰似两般朱子曰惟其事事皆仁所以天下归仁○于这事做得恁地于那事亦做得恁地所以天下皆称其仁若有一处做得不是必被人看破了○问克己复礼则事事皆仁曰人能克己则日间所行事事皆无私意而合天理耳○问一日之间如何得事事皆仁曰一日克己复礼了虽无一事亦不害其为事事皆仁虽不见一人亦不害其为天下归仁】谢氏曰克己须从性偏难克处克将去【云峯胡氏曰能克人欲之私是理胜欲能克性质之偏是徳胜气集注克己説人欲未曾説气质故复引谢氏説以足之○问此性是气质之性否朱子曰然然亦无难易凡气质之偏处须从头克去谢氏恐人只知得里面小小不好处气质而忘其难故云然○人之气禀有偏所见亦徃徃不同如气质刚底人则见刚处多而处事必失之太刚柔底人则见柔处多而处事必失之太柔须先就偏处克治○跛倚踞傲未必尽是私意亦有性坦率者伊川云虽无邪心苟不合正理乃妄也亦须克去○问顔子问仁与问为邦先后曰有克己复礼工夫方始做得四代礼乐底事○克己之己未是对人物言只是对公字説犹曰私耳吕氏克己铭极口称遂以为己既不立物我并观则天下之大莫不皆在吾仁中説得来恁地大故人皆喜其快殊不知未是如此问与叔之意与下文克己之目全不干渉此只是自脩之事未説着外面在曰须是恁地思之○初无吝骄作我蟊贼只説得克己一边却不到复礼处】
　　顔渊曰请问其目子曰非礼勿视非礼勿听非礼勿言非礼勿动顔渊曰回虽不敏请事斯语矣
　　目条件也顔渊闻夫子之言则于天理人欲之际【际谓二者界限之间】已判然矣故不复【扶又反】有所疑问而直请其条目也【请克己复礼之条目】非礼者巳之私也勿者禁止之辞是人心之所以为主而胜私复礼之机也私胜则动容周旋无不中【去声】礼而日用之间莫非天理之流行矣【朱子曰説文谓勿字似旗脚此旗一麾三军尽退工夫只在勿字上才见非礼来便禁止之便克去○问顔子地位有甚非礼处何待下此四勿工夫曰只心术间微有些子非礼处也须用净尽截断了他力量大圣人便教他索性克去○问非礼勿视听言动曰目不视邪色耳不听淫声如此类工夫却易视远惟明才不远便是不明听徳惟聪才非徳便是不聪如此类工夫却难视听言动但有些个不循道理处便是非礼○视听言动之间所当为者皆礼也所不当为者皆非礼也其非礼则勿以止焉则是克己之私而复于礼矣其非礼而勿视听者防其自外入而动于内也非礼而勿言动者谨其自内出而接于外也内外交进为仁之功尽矣所以用力其机特在勿与不勿之间而已自是而反则为天理自是而流则为人欲自是而克念则为圣自是而罔念则为狂特毫忽之间尔学者可不谨其所操哉○云峯胡氏曰此章要在勿字故集注吃解此一字盖心为一身之主即将为三军之主一身耳目口体惟心所令犹大将之旗一麾而三军坐作进退惟其所令也○新安陈氏曰非礼者巳之私礼者天理之公非礼勿视听言动即所以克己而所视听言动皆合礼即所以复礼也能如是则日用间莫非天理之流行而仁在其中矣】事如事事之事【书説命篇云惟事事乃其有备有备无患○史记曹参传卿大夫以下吏及賔客见参不事事不事丞相之事○新安陈氏曰事事上事字是用力活字下事字是死字】请事斯语顔渊黙识其理又自知其力有以胜【平声】之故直以为己任而不疑也【朱子曰顔子克己如红炉上一防雪○双峯饶氏曰如吾与回言终日回于吾言无所不悦夫子平日多与讲论皆是博之以文到此四勿正是约之以礼○顔子所克之巳私只是微过不是显过然显过易见微过难见也】○程子曰顔渊问克己复礼之目子曰非礼勿视非礼勿听非礼勿言非礼勿动四者身之用也由乎中而应乎外制于外所以养其中也【朱子曰由乎中而应乎外乃势之自然是推本视听言动四者皆由中而出泛言其理如此耳非谓从里面做工夫也制于外所以养其中方是説做工夫处全是自外而内自叶而根之意○问克己工夫从内面做去反説制于外如何曰制却在内又问此是説仁之体而不及用曰制于外便是用】顔渊事斯语所以进于圣人【进进歩几及之意】后之学圣人者宜服膺而勿失也因箴以自警其视箴曰心兮本虚应物无迹操【平声】之有要视为之则【庆源辅氏曰人心出入无时莫知其乡何有形迹可见然操则存舍则亡而操之之要则以视为之则而已盖人之视最在先遇不当视者才起一念要视他便是非视故当以是为操心之则○陈氏曰心虚灵知觉事物才触即动而应无踪迹可寻捉处○胡氏曰心兮本虚者体也应物无迹者用也体无所窒则用无所滞此其本然也○叶氏曰目者一身之昭鉴五行精华之所聚于心尤切目动则心必随心动则目必注心之虚灵千变万化欲加检防先以视为凖则】蔽交于前其中则迁【陈氏曰蔽指物欲之私而言中指心之体而言即天理之谓也物欲之蔽接于前则心体逐之而迁矣】制之于外以安其内克己复礼乆而诚矣【朱子曰人之视听言动视最在先为操心之凖则此两句未是不好至蔽交于前方有非礼而视故制之于外以安其内则克己而复礼也如是工夫无间断则乆而自从容不勉矣故曰乆而诚矣○陈氏曰物欲克去于外则无以侵挠吾内而天理寜矣○许氏曰制是于天理人欲之界上截然限断使不正之书非礼之色不得以接于吾目克己即制之于外复礼即以安其内○胡氏曰克己复礼者言上文乃所以用力于此也乆而诚矣者非礼勿视未是仁真积力乆自然诚实则可谓之仁也○蔡氏曰始而克复有以用吾力乆而诚则私欲净尽表里一贯自无所容其力矣】其听箴曰人有秉彞本乎天性知诱物化遂亡其正【朱子曰四者惟视为切所以先言视而视箴之説尤重于听也○物至则智足以知之而有好恶这是自然如此到好恶无节于内知诱于外方始不好去○庆源辅氏曰人心所禀之常性乃得之于天而听其所当听不听其所不当听者即秉彝之性也○胡氏曰不言听而言知者听者知之初知者听之后因知而此心为之动故以知言其实一也○陈氏曰知指形气之感而言物欲感而知觉萌遂为之引去矣化则与之相忘如一而无彼我之间也】卓彼先觉知止有定闲邪存诚【朱子曰防闲其邪妄于外而存其实理于内也】非礼勿听【朱子曰视是将这里底引将去所以云以安其内听是听得外面来所以云闲邪存诚○视与看见不同听与闻不同如非礼之色若过目便过了不可有要视之之心非礼之声若入耳也过了不可有要听之之心○问视箴何以特説心听箴何以特説性曰互换説也得然谚云开眼便错视所以就心上説人有秉彝本乎天性道理本自在这里却因杂得外面言语来诱之听所以就性上説○蔡氏曰或疑听箴之说亦可移为视箴用殊不知视是自内而引出外听是自外而引入内视为先听次之所以视箴説得尤力○云峯胡氏曰眼在前不正之色只是前一面来故曰蔽交于前其中则迁耳在两傍不正之声左右前后皆可来故曰知诱物化遂亡其正目之明在外故当制之于外以安其内耳之聪在内故惟在内者知止有定乃可尔】其言箴曰人心之动因言以宣发禁躁妄内斯静专【庆源辅氏曰躁属气妄属欲不为气所动故静不为欲所分故专○陈氏曰外不躁则内静外不妄则内专此一篇关要处】矧是枢机兴戎出好【去声】吉凶荣辱惟其所召【书曰惟口出好兴戎蔡氏传曰好善也戎兵也言发于口则有二者之分○陈氏曰门之阖辟所繋在枢弩之张弛所繋所机人心之动有善恶由言以宣之而后见于外是亦人之枢机也○蔡氏曰出好则吉则荣兴戎则凶则辱发于口者甚微而召于彼者甚防可不畏哉】伤易【去声】则诞伤烦则支【庆源辅氏曰易则心不管摄故必至于妄诞烦则心不精一故必至于支离】己肆物忤【五故反】出悖来违非法不道钦哉训辞【朱子曰上四句是説身上最切处须是不躁妄方始静专自家这心自做主不成如何去接物下云矧是枢机兴戎出好四句是説谨言底道理下四句却説四项病痛伤易则诞伤烦则支已肆则物忤出悖则来违○言箴説许多病痛从头起至吉凶荣辱惟其所召是就身上谨伤易则诞至出悖来违是当谨于接物间都説得周备○陈氏曰易者轻快之谓躁则伤于易诞者欺诞之谓而易中之病也烦者多数之谓妄则伤于烦支犹木之枝从身之旁而迸出者乃烦中之失也○蔡氏曰易则诞由其妄而不专也烦则支由其躁而不静也内不静故己肆而物忤内不专故出悖而来违○云峯胡氏曰易是轻言烦是多言肆是放言悖则纯乎不善矣朱子以为是四项病而诸家只解归躁妄二字非矣】其动箴曰哲人知几【平声下同】诚之于思志士励行【去声】守之于为顺理则裕从欲惟危【朱子曰哲人志士説两般人哲人只于思虑间便见得合做与不做志士便于做出了方见得虽是两般大抵顺理便安裕从欲便危险○思是动之微为是动之着这个是该动之精粗盖思于内不可不诚为于外不可不守看文字须得个子诸公且道动箴那个是要答曰顺理则裕曰要连从欲惟危都是这是生死路头○陈氏曰结上文二者之动虽微显不同然循理之公则皆无馁于中故裕逐人欲之私则易防于下故危】造【七到反】次克念战兢自持【庆源辅氏曰造次克念不息之诚也战兢自持敬谨之体也○觉轩蔡氏曰造次克念以诚于思言凡学者动于心不可不存克念之诚战兢自持以守于为言凡学者动于身不可不加自持之念○陈氏曰虽急遽苟且之时亦必诚之于思则其涵养之功宻矣常恐惧戒谨守之于为则其操存之力笃矣】习与性成圣贤同归【觉轩蔡氏曰圣性之也谓哲人贤习之也谓志士及其成功一也故曰同归○新安陈氏曰商书曰兹乃不义习与性成此伊尹之言本谓习于恶而与性成者程子引用此句则言习于善而与性成者也此性字盖以气质之性言与上文本乎天性之性不同天性乃以天地之性言也○徽庵程氏曰物欲之外至禁防于视听俾此仁之全体湛然清明无一毫之或蔽私欲之内萌消弭于言动俾此仁之妙用剨呼麦反然中节无一毫之或乖见非视闻非听见闻非动视听为动勿视勿听则不动矣动兼思貌而言洪范五事备于此矣不必以勿为心也真氏谓勿指心而言非礼勿视勿听戒谨以存养也观制之于外以安其内及闲邪存诚之语可见所以防其外入而动于内也声色之非礼虽甚显而在外过其外者不能入能禁防于视听则此仁之全体湛然清明矣非礼勿言勿动谨独以研几也观人心之动发禁躁妄及诚之于思守之于为之语可见所以谨其自内出而接于外也念虑之非礼虽甚防而在内萌于内者不能自己能警省于言动则此仁之大用剨然中节矣】愚按此章问答乃传授心法切要之言非至明不能察其防非至健不能致其决故惟顔子得闻之而凡学者亦不可以不勉也程子之箴发明亲切学者尤宜深玩【庆源辅氏曰非顔子之明睿则虽告以克己复礼天下归仁之説必不能察天理人欲所由动之几而遂请其条目非顔子之刚健则虽告以为仁由已与四勿之説必不能致勇决于此而遂以仁为己任此夫子所以独以是告顔子而他弟子不与焉○张氏曰非至明不能察其几是言其致察于非字非至健不能致其决是言其用功于勿字○赵氏曰非至明则不能察天理人欲邪正所由动之防将有误认天理为人欲人欲为天理而不自觉于防防之中矣非至健则不能决天理人欲胜负所由分之势将有玩天理而不肯进恋人欲而不忍割而依违于二者之间矣○双峯饶氏曰视听言动四者横渠东铭只云戯言戯动却是二件中庸非礼不动又只是一件详略不同何也盖详言之是四件约言之只二件所谓言行君子之枢机是也言是言视听也属动是行又约言之都只是动视是目之动听是耳之动言是口之动动是身之动故中庸只説非礼不动一句圣贤之言有详有约顔子是问克复之目故以详告之】
　　○仲弓问仁子曰出门如见大賔使民如承大祭巳所不欲勿施于人在邦无怨在家无怨仲弓曰雍虽不敏请事斯语矣
　　敬以持已【解出门使民二句】恕以及物【解不欲勿施二句物即人也】则私意无所容而心德全矣【新安陈氏曰敬以持已则私意无所容于内恕以及物则私意无所容于外于是天理流行而心徳全矣○陈氏曰敬者吾心之所主而仁之存也恕者吾心之所以达而仁之施也主敬持己行恕及物则内外无私意而仁在是矣】内外无怨亦以其效言之使以自考也【新安陈氏曰上章天下归仁是以克己复礼之效言之此章内外无怨亦以主敬行恕之效言之考验也能使内外无怨可以验我之能敬恕若内外尚有怨者是我于敬恕犹有未至也此之谓自考○朱子曰己所不欲勿施于人接着那出门使民在邦无怨在家无怨接着那已所不欲勿施于人直到这里道理方透彻似一片流水注出来到这里方住中间也间断不得效验到这处方是做得透彻充足饱满极道体之全而无亏欠内外间才有一人怨他便是未彻便如天下归仁底才有一个不归仁便是有未到处○巳所不欲勿施于人如富寿康寜人之所欲死亡贫苦人之所恶所欲者必以同于人所恶者不以加于人○能敬能恕则仁在其中世有敬而不能恕底人便只理防自守却无温厚爱人气象若恕而无敬则无以行之须先主于敬然后能行其恕○圣人言语极谨宻説出门如见大賔使民如承大祭下面又便説巳所不欲勿施于人都无些欠缺处问此意则体用兼备曰只是如此自家身己上常是持守到接物上又如此则日用之间无少间隙私意直是何所容可见圣人説得极宻○问如以刑加人岂人所欲便是不恕始得曰伊川云恕字须兼忠字说忠是尽己而后推之为恕夫以刑加人其人实有罪其心亦自以为当然故以刑加之而非强所不欲也其不欲被刑乃其私心若其眞心既以犯罪亦自知其当刑矣今人只为不理防忠而徒为恕其弊只是姑息○问怨有是非如何都得他无曰此只説怨得是底○弟子之问多矣独二子有请事之对盖度其能践此言而后对记者亦以其充此对而记之也○庆源辅氏曰不敬则私欲万端害仁之体不恕则徇己遗人泥仁之用必敬以养之恕以达之则私意无可萌之时无可着之处矣○王氏曰主敬则内有以全其心之德行恕则外有以推其爱之理○云峯胡氏曰敬以持己是收敛此心入来恕以待人是推扩此心出去】○程子曰孔子言仁只说出门如见大賔使民如承大祭看其气象便须心广体胖动容周旋中【去声】礼【新安陈氏曰程子恐人认见賔承祭作勉强拘束之敬故云然盖欲如所谓礼之用和为贵也】唯谨独便是守之之法【新安陈氏曰又恐人外貌如此而中心不如此必如一念萌动已所独知之处而致谨焉便是持守此敬之法○双峯饶氏曰心广体胖周旋中礼特敬之气象耳至于用功却在谨独上盖人但见其出门使民耳如见大賔如承大祭则人所不知而已所独知者于此谨之则得其用功之要】或问出门使民之时如此可也未出门使民之时如之何曰此俨若思时也【曲礼曰俨若思此静时敬也】有诸中而后见【形甸反】于外观其出门使民之时其敬如此则前乎此者敬可知矣【新安陈氏曰观其动时敬则其静时敬可知】非因出门使民然后有此敬也【此程子推夫子言外之意而言之○问程子只説作敬先生便説敬以持己恕以及物看来须如先生说方全朱子曰程子不是就经上説是偶然摘此二句所以只说作敬○南轩张氏曰平日之涵养一于敬则出门使民之际皆此心也○双峯饶氏曰平时固是敬谨出门使民时尤加敬谨此只就出门使民説起则只是动时事盖出门使民是与人交接之时于此时有敬谨之心则交接之间私意不存而得以尽其推己及人之恕矣】愚按克己复礼乾道也主敬行恕坤道也顔冉之学其高下浅深于此可见然学者诚能从事于敬恕之间而有得焉亦将无己之可克矣【朱子曰乾道奋发而有为坤道静重而持守观夫子告二子气象各有所类○仲弓资质温粹顔子资质刚明顔子于仁刚健果决如天旋地转雷厉风行做将去仲弓则自敛藏严谨做将去伊川曰质美者明得尽查滓便浑化却与天地同体其次惟庄敬以持养之顔子则明得尽者仲弓则庄敬以持养之者也顔子如创业之君仲弓如守成之君○克复乾道是一服药打叠了这病敬恕坤道是服药调防渐渐消磨了这病持敬行恕虽不曽着力去克己复礼然只一般若把这个养来养去那私意自是着不得○问克己工夫与主敬行恕如何曰克己复礼是截然分别个天理人欲是则行之非则去之敬恕则犹是保养在这里未能保他无人欲在若将来保养得至亦全是天理矣○克己复礼如内修政事外攘夷狄出门使民如上防莫如自治○问持敬克己工夫相资相成否乎曰做处则一但孔子告顔子仲弓随他气质地位而告之耳若不敬则此心散漫何以能克己若不克己非礼而视听言动安能为敬又曰敬之至固无已可克克己之至亦不消言敬敬则无己可克者是无所不敬故不用克己此是大敬如圣敬日跻于缉熈敬止之敬也○濳室陈氏曰顔子工夫索性豁开云雾便见青天故属干仲弓工夫着力淘尽泥沙方见清泉故属坤此处最难认须细心玩圣贤气象便防得○厚斋冯氏曰左传云仲尼曰古语有之曰克己复礼仁也盖古有此语唯顔子可以从事于此又曰出门如賔承事如祭仁之则也亦古有此语唯仲弓可以语之○蔡氏曰以效言之亦有不同顔子底便可天下归仁其应广而速仲弓底只可邦家无怨其应狭而缓】
　　○司马牛问仁
　　司马牛孔子弟子名犂向【式亮反】魋【徒回反】之弟【宋人】
　　子曰仁者其言也讱【讱音刃】
　　讱忍也难也仁者心存而不放故其言若有所忍而不易【去声下同】发盖其德之一端也【朱子曰仁者之人言自然讱在学者即当自谨言语以操存此心如今人轻易言语是他此心不在奔驰四出如何有仁○此心不放便存得道理在此察其言便可知其本心之存与不存○云峯胡氏曰集注于顔渊则曰心徳之全此则曰心之一端亦不过四勿中之一也】夫子以牛多言而躁故告之以此使其于此而谨之则所以为仁之方不外是矣【朱子曰这是司马牛身上一项病去得此病则方好将息充养尔○问仁者其言也讱只是讷于言意思否曰讷于言而敏于行是怕人说得多后行不逮其言也讱是说持守得那心定后说出来自是有斟酌恰是肚里先商量了方说底模样今人只信口说方说时他心里也自不知得○问圣人答司马牛其言也讱此句通上下言否曰就他身上说又较亲切人谨得言语不妄发即求仁之端】
　　曰其言也讱斯谓之仁矣乎子曰为之难言之得无讱乎
　　牛意仁道至大不但如夫子之所言故夫子又告之以此盖心常存故事不苟事不苟故其言自有不得而易者非强【上声】闭之而不出也【朱子曰心存则自是不敢胡乱说话大率说得容易底便是他心放了是实未尝为之也若不敢胡乱做者必不敢容易说然亦是存得这心在○庆源辅氏曰心存则行自然难而不苟动言自然讱而不苟发此心德之自然岂易能哉而牛之意则以讱其言为强闭而不出故易视之而以为仁道之大不但如此而已也○新安陈氏曰言仁以心存为本心存则言不易心存则事不苟所以集注于此章两以心存言之】杨氏曰观此及下章再问之语牛之易其言可知【朱子曰仁者心常醒见这事来便知要做得合道理不可轻易便是知得为之难故自不敢轻言若不仁之人心常如瞌睡相似都不见这事理使天来大事便敢轻轻做一两句说了○问为之难者不谓仁之难为耶曰仁者之言无不讱盖知事之无不难也岂独仁之难为而后难于言耶且必若此则凡事皆可易言而独于言仁为不可易矣岂其然乎】○程子曰虽为【去声】司马牛多言故及此然圣人之言亦止此为是愚谓牛之为人如此若不告之以其病之所切而泛以为仁之大槩语【音御】之则以彼之躁必不能深思以去【上声】其病而终无自以入德矣故其告之如此盖圣人之言虽有高下大小之不同然其切于学者之身而皆为入德之要则又初不异也读者其致思焉【朱子曰司马牛如何做得顔子仲弓底工夫须是逐人理防仁譬之屋克己是大门打透便入来敬恕是第二门言讱是个小门虽皆可通然小门迂回得些是随他病处说○陈氏曰语牛之説又下于雍非秘其精义而不以语之也以牛多言而躁若不语以其病所切则彼之躁必不自觉终身为此心之累而无由可进于仁必使之先致谨于此去烦而简去躁而静则心无所放而言毎难其出入徳次第方可渐进而仁可求矣】
　　○司马牛问君子子曰君子不忧不惧
　　向魋作乱牛常忧惧故夫子告之以此【厚斋冯氏曰内忧弟兄外惧其祸也】
　　曰不忧不惧斯谓之君子矣乎子曰内省不疚夫何忧何惧【夫音扶】
　　牛之再问犹前章之意故复【扶又反】告之以此疚病也言由其平日所为无愧于心故能内省【悉井反】不疚而自无忧惧未可遽以为易【去声】而忽之也【双峯饶氏曰无愧是不疚之本不疚是不忧惧之本】○晁氏曰不忧不惧由乎德全而无疵故无入而不自得非实有忧惧而强【上声】排遣之也【朱子曰牛将谓是块然顽然不必忧惧不知夫子自説内省不疚自然不忧惧来○有忧惧者内有所慊也自省其内而无所病则心广体胖何忧惧之有○庆源辅氏曰不忧不惧者疑若有之而强排遣之也何忧何惧则是自无忧惧耳葢君子自然之徳也○牛之再问虽易于言然足以发圣人未尽之蕴使吾德少有疵则不免忧惧忧惧气象歉索也内省不疚而何忧惧与孟子集义生浩然之气仰不愧俯不怍之意同】
　　○司马牛忧曰人皆有兄弟我独亡
　　牛有兄弟而云然者忧其为乱而将死也【左传哀公十四年魋入于曹以叛民叛之魋奔卫遂奔齐○问牛无令兄弟何也朱子曰以传考之桓魋欲弑宋公而欲杀孔子其恶着矣而其弟子颀子车亦与之同恶此牛所以忧也】
　　子夏曰商闻之矣
　　盖闻之夫子
　　死生有命富贵在天
　　命禀于有生之初非今所能移天莫之为而为非我所能必但当顺受而已【陈氏曰天者命之所自出命则天之所赋于人者故以理言之谓之天自人言之谓之命其实一而已○庆源辅氏曰顺谓不咈受谓不拒只此二字便是处死生富贵之要诀】
　　君子敬而无失与人恭而有礼四海之内皆兄弟也君子何患乎无兄弟也
　　既安于命又当脩其在巳者故又言苟能持己以敬而不间【去声】断【徒玩反】接人以恭而有节文则天下之人皆爱敬之如兄弟矣盖子夏欲以寛牛之忧而为是不得已之辞读者不以辞害意可也【庆源辅氏曰既告以安命又勉以脩身使两尽其道○赵氏曰若安于命而不脩巳是有命而无义听乎天而不尽乎人矣○双峯饶氏曰敬在心恭在容敬易能无失为难间断则失矣恭易能有礼为难有节文是致恭又能中节如足恭则恭而无礼矣○新安陈氏曰死生富贵惟当聴其在天恭敬礼节则当尽其在巳敬而无失又恭而有礼之本也子夏皆兄弟之语有疵集注下一如字谓人皆爱敬之如兄弟则意足而辞当矣】○胡氏曰子夏四海皆兄弟之言特以广司马牛之意意圆而语滞者也唯圣人则无此病矣且子夏知此而以哭子丧【去声】明【礼记檀弓篇子夏丧其子而丧其明】则以蔽于爱而昧于理是以不能践其言尔【朱子曰子夏当初只要开广司马牛之意只不合下个皆兄弟字便成无差等了○庆源辅氏曰观丧明事则牛之失乃移于商之身而不自知也○双峯饶氏曰此子夏寛牛之忧而推其原以广之也人之兄弟共一个父母此固是亲若推其原则人又只是共一个天地大父母自共一个父母观之则兄弟为有限自共一个天地观之则并生于天地间皆兄弟也此意岂不甚广然毕竟他人之兄弟其情安能及得已之兄弟意虽广大语实有病圆则活滞则死凡圆底便活方底便不动○新安陈氏曰丧明事与此不同然其为忧爱之情发不中节而过其则则一耳○云峯胡氏曰西铭亦曰民吾同胞曰皆吾兄弟但自干父坤母说来句句是说理一而分殊子夏曰四海皆兄弟似近乎理之一至曰何患乎无兄弟则不知有分之殊矣此集注所以欲读者不以辞害意也】
　　○子张问明子曰浸润之譛肤受之愬不行焉可谓明也已矣浸润之譛肤受之愬不行焉可谓远也已矣【譛庄防反愬苏路反】
　　浸润如水之浸灌滋润渐【如字又将廉反】渍而不骤也譛毁人之行【去声】也肤受谓肌肤所受利害切身如易所谓剥床以肤切近灾者也【易剥之六四剥床以肤象曰切近灾也】愬愬己之寃也毁人者渐渍而不骤则听者不觉其入而信之深矣愬寃者急迫而切身则听者不及致详而发之暴矣【朱子曰譛是譛人是不干己底事才说得骤便不能入他须是闲言冷语掉放那里说交来不觉愬是愬切己底事才说缓慢人便不将做事须是说得切要忽然间触动他如被人骂便説被人打被人打便说被人要杀盖不如此不足以触动他也○齐氏曰水之润物其浸以渐故游以诬善者曰浸润之譛肤受芒刺痛痒立见故激以切巳利害之言曰肤受之愬】二者难察而能察之则可见其心之明【指可谓明】而不蔽于近【指可谓逺】矣此亦必因子张之失而告之故其辞繁而不杀【所界反】以致丁宁之意云○杨氏曰骤而语之与利害不切于身者不行焉有不待明者能之也故浸润之譛肤受之愬不行然后谓之明而又谓之远远则明之至也书曰视远惟明【朱子曰若事本非实而譛者遽然极言其事愬者泛然不切于身则亦不足以惑人矣故以此二者之相为反对而互言若见其事变之不同而明无不照也○庆源辅氏曰浸润肤受皆以巧谲而行其譛愬者也然使之不行则非既明且远者有所不能子张之为人务外好高于事必有忽略自足之病而无深潜缜宻之功平日不过观其皮毛意象以为有得于人情之细宻事理之精微则未必能察也故夫子因其问明而姑举二事以告之使其反诸身而知有所戒矣○苏氏曰譛愬之言常行于偏暗而隘廹者盖一有所闻而忿心应之也明且逺者虚以察之则不旋踵而得其情矣○双峯饶氏曰浸润者其来舒缓肤受则其来急迫一缓一急缓则不暇急则不暇详一要觉一要详觉与详是两事集注以察字包之因子张之失而告之其失果在何处盖必者料想之辞子张是个易疑易信底人易疑生譛易信生愬○郑氏舜举曰善形容小人之情状无若圣人之言凡譛愬者使其正言之则人人皆识之矣惟其便僻侧媚入人以渐虽智者或不察也】
　　○子贡问政子曰足食足兵民信之矣
　　言仓廪实而武备脩然后教化行而民信于我不离叛也【新安陈氏曰民信之矣以效言之民所以信之之本则孔子未之及所以朱子推本而以教化行言之如施信于民与国人交止于信皆是也兵食既足然后施教而化行民斯信之矣非谓止足食足兵民便信之也】
　　子贡曰必不得已而去于斯三者何先曰去兵【去上声下同】言食足而信孚则无兵而守固矣
　　子贡曰必不得已而去于斯二者何先曰去食自古皆有死民无信不立
　　民无食必死然死者人之所必不免无信则虽生而无以自立【问是民自不立是国不可立朱子曰是民自不立民不立则国亦不能以有立盖有信则相守以死无信则相欺相诈而臣弃其君子弃其父矣】不若死之为安【朱子曰安字极有味】故宁死而不失信于民使民亦宁死而不失信于我也○程子曰孔门弟子善问直穷到底如此章者非子贡不能问非圣人不能答也【庆源辅氏曰非于理有所见而必欲究其精防之蕴者不能如此问非据理之极而于胶轕肯綮之际如烛照数计无织毫之疑者不能如此答之也】愚谓以人情而言则兵食足而后吾之信可以孚于民以民德而言则信本人之所固有非兵食所得而先也是以为政者当身率其民而以死守之不以危急而可弃也【朱子曰此只因足食足兵而后民信本是两项事子贡却做三项事认了信字便是在人心不容变底○制田里薄赋敛使民有常产而不失其时则仓廪实而足食矣比什伍时简教使民有勇而知方则戎备饬而足兵矣有是二者则民以信事上而无欺诈离叛之心所谓民信之也问兵之可去何也曰食足而民信则民亲其上死其长如子弟卫父兄手足捍头目可制挺以挞坚利矣必不得已而去则兵或可无也问食之可去何也曰以序言之则食为先以理言之则信为重盖死生常理人所必不免者若民无信则失所以为民者而无以立乎天地间是以必有以使民宁无食以死而不失其尊君亲上之心则其政之所以得民心而善民俗者可得而言矣○南轩张氏曰生则有死人之常理至于无信则欺诈倾夺无复人理是重于死也夫食与兵固为急务然信为之本无信则虽有粟而谁与食虽有兵而谁与用哉○勉斋黄氏曰夫子初答为政之先后也再问复告义理之轻重也所谓民信至此而后民有以全其信也非谓至是而后方施信于民也然则教民以信其可一日缓乎○觉轩蔡氏曰五常之信犹五行之土民无信不立犹物无土不生为政固以兵食为先而兵食亦以信而立子贡两发必不得已之问直穷到底以见信之尤重于死而不可顷刻无也○双峯饶氏曰去食去兵是处变之道如忽然水旱之余食有不继猝然冦难之来防御不及然后可去若为政常法如何可使兵食不足三者俱全处事之常二者可去处事之变盖兵食外物容有时而可无信是本心之徳故无时而可去○问古者藏兵于农兵非不足也三年耕有一年之积九年耕有三年之积食非不足也孔子谓足食足兵岂亦后世富强之术欤齐氏曰考井田之法周人常以其地容三百五十万四千夫养七十五万卒夫以无事而耕者言卒以农隙教以备有事者言夫无事则并于司徒有事则于司马也大率是以五夫养一卒足食即所以足兵也民信之矣信其有养有教使民勇且知方而眞可以敌王所忾也忾苦槩反怒也敌王所忾四字出左传虽曰三者其实只是一事天下未有食足而兵不足食足兵足而民不信者也子贡再问而孔子曰去兵非去兵也食足而民信则民固皆兵也子贡三问而孔子曰去食苟孚于民则虽缓急之极而亦终不忍以饥寒去也然则亦非去食也甚言其不可以无思交义结之素耳○云峯胡氏曰集注于信字先谓教化行而民信于我不离叛也是处常而不夹信末谓以死守之不以危急而可弃也是处变而不失信】
　　○子成曰君子质而已矣何以文为
　　子成卫大夫疾时人文胜故为此言
　　子贡曰惜乎夫子之说君子也驷不及舌
　　言子成之言乃君子之意【崇本质是君子之意】然言出于舌则驷马不能追之又惜其失言也【厚斋冯氏曰邓析谓一言而非驷马弗追一言而急驷马弗及盖出于此】
　　文犹质也质犹文也虎豹之鞟犹犬羊之鞟【鞟其郭反】鞟皮去【上声下同】毛者也言文质等耳不可相无若必尽去其文而独存其质则君子小人无以辨矣【庆源辅氏曰有质斯有文有文须有质不可相无皮譬则质也毛譬则文也皮毛俱在然后虎豹犬羊可辨文质兼存然后君子小人可明若尽去其毛独存其皮譬则尽去其文独存其质尔如是则虎豹犬羊之贵贱君子小人之贤否皆不可辨矣】夫【音扶】子成矫当时之弊固失之过而子贡矫子成之弊又无本末轻重之差【楚宜反】胥失之矣【朱子曰子成全说质固未尽善子贡全説文以矫子成又错若虎皮羊皮虽除了毛毕竟自别事体不同使一个君子与一个屠贩之人相对坐并不以文见毕竟两人好恶自别大率固不可无文亦当以质为本如宁俭宁戚之意○问子成之言与夫子之答林放何异而子贡非之若是耶曰夫子之言权衡审察而词气和平盖未始以文为可尽去也若子成则词气矫激而取舍则过中矣其流之弊将必至于弃礼灭法如西晋君子之为者故子贡惜其言之失而力正之也曰何以言子贡之言有弊也曰子成之说偏矣而子贡于文质之间又一视之而无本末轻重缓急之差焉则又矫子成之失而过中者也盖立言之难如此自非圣人孰能无所偏倚而常适其平也哉○双峯饶氏曰此章当作三样看子成之意欲尽去其文而独存其质子贡之意则以为文质相等集注则谓质为本文为末本则重末则轻然尽去其文而独存其质其流将有弃礼灭法之弊文质相等则不分本末而无所重轻故集注谓子成与子贡胥失之○云峯胡氏曰子成之言固失之然子贡曰文犹质质犹文犹字无本末轻重之差亦岂所以论君子必如夫子曰质胜文则野文胜质则史文质彬彬然后君子斯言无弊矣】
　　○哀公问于有若曰年饥用不足如之何
　　称有若者君臣之词用谓国用公意盖欲加赋以足用也【齐氏曰称名者庶人对君之礼孔子尝为大夫故止称姓】
　　有若对曰盍彻乎
　　彻通也均也周制一夫受田百畆而与同沟共井之人通力合作计畆均收【新安陈氏曰以通力均收二句照应通也均也之训】大率民得其九公取其一故谓之彻【同沟共井之说详见孟子滕文公问为国集注下○朱子曰彻是八家皆通力合作九百畆田收则计畆均分公取其一如助则八家各耕百畆同出力耕公田此助彻之别也】鲁自宣公税畆又逐畒什取其一则为什而取二矣【春秋宣公十五年初税畆公田之法十取其一今又履其余畆复十取其一遂以为常故曰初左传初税畒非礼也谷出不过借以丰财也周法民耕百畆公田十畒借民力而治之故曰籍税不过此过此则非礼矣】故有若请但专行彻法欲公节用以厚民也
　　曰二吾犹不足如之何其彻也
　　二即所谓什二也公以有若不喻其防故言此以示加赋之意
　　对曰百姓足君孰与不足百姓不足君孰与足
　　民富则君不至独贫民贫则君不能独富有若深言君民一体之意以止公之厚敛【去声下同】为人上者所宜深念也【朱子曰未有府库财非其财者也百姓既足不成坐视其君不足亦无此理盖有人斯有土有土斯有财若百姓不足君虽厚敛亦不济事○勉斋黄氏曰君孰与不足但言民既皆足矣则君虽不足无人与君不足者无人与君不足则当竭力以奉其上矣何不足之患哉君孰与足言民既不足矣则君虽独足无人与君足者无人与君足则君亦安能保其足哉○新安陈氏曰节用则薄取而有余民之富即君之富也侈用则尽取而不足民既贫君谁与守其富哉宣公税畆后哀公加赋经无闻仁言之利漙哉】○杨氏曰仁政必自经界始经界正而后井地均谷禄平而军国之须皆量是以为出焉故一彻而百度举矣上下宁忧不足乎以二犹不足而教之彻疑若迂矣然什一天下之中正多则桀寡则貉【二语见子法言本出孟子白圭曰章】不可改也后世不究其本而唯末之图故征敛无艺费出无经而上下困矣【双峯饶氏曰征敛无艺则下困费出无经则上困】又恶【平声】知盍彻之当务而不为迂乎【问哀公之不足非不足也什取其二不归于公室而归于三家也虽彻而何补于哀公之不足耶朱子曰彻法行则自一夫百畆等而上之士大夫卿各有差等以至于君什卿禄之制皆可以次第而举不惟野人之井地均而君子之谷禄亦平矣○庆源辅氏曰哀公欲加赋惟末是图也有若欲彻反本之论也以私意而观目前则反本之论为迂而图末者有一旦之效以理而观于长久则一旦之效适重后日之忧而反本之论实经久之利也末流之弊愈求诸末不至于覆亡不止古今一律耳○郑氏舜举曰民之财即上之财民之力即上之力车乗民所出刍粟民所供板干力役民所为能寛其税敛则民得遂其生而出力以供公上者必众何患其不足也不然室家离散田莱荒芜上何所取以足用乎○厚斋冯氏曰古者什取一以给公上而征役城筑皆民自备上止出令而已故民足则君足后世尽取而归之公上故民虽不足而君亦未尝得足哀公十二年十三年皆有螽连年用兵于邾又有齐警此所以年饥而用不足也有若乃告之以彻此儒生之常谈而世笑之以为迂者也然有国者足食以税足兵以赋夫鲁之兵甲巳数倍于古季孙以兵不足而欲用田赋故夫子曰有周公之典在鲁之税畆已加倍于古哀公以二犹不足而欲加税故有若对曰盍彻乎是知有若之讲闻于夫子者有素也○勿轩熊氏曰按论语有若之言凡四章一言仁一言礼一言信义皆为学之大本一言彻法亦为政之大经体用具矣】
　　○子张问崇德辨惑子曰主忠信徙义崇德也
　　主忠信则本立徙义则日新【问崇徳辨惑何以有是目而子张樊迟皆以为问也朱子曰胡氏以为或古有是言或世有是名而圣人标出之使诸弟子以为入道之门戸也其说得之矣曰主忠信徙义之所以为崇德何也曰主忠信则其徙义也有地而可据能徙义则其主忠信也有用而日新内外本末交相培养此徳之所以日积而益高也○主忠信主字须重看唤做主是要将这个做主徙义是自家一事未合义迁徙去那义上见得又未甚合义须更徙去令都合义主忠信且先有本领了方徙义恁地便德防崇若不先主忠信即空了徙去甚处如何防崇主忠信而不徙义却又固执○主忠信是劄脚处徙义是进歩处渐渐进去则徳自崇矣○忠信是个基本徙义又是进处无基本徙义不得有基本不徙义亦何縁得进○南轩张氏曰不主忠信则无徙义之实不能徙义则其所主者亦有时而失其理矣二者盖必相须然后徳之所以崇也○陈氏曰主忠信则存无不诚而本以立徙义则动无非理而行以进互而言之能主忠信则所徙者溥博渊泉而时出能徙义则所主者笃实光辉而日新此徳所以日新而高自有不容己者○双峯饶氏曰本如屋之有基日新如土培其基日至于高也忠信是徳徙义是崇徙义者今日所为未是明日见得今日未是处便徙不是处迁入是处愈迁愈高】
　　爱之欲其生恶之欲其死既欲其生又欲其死是惑也【恶去声】
　　爱恶人之常情也然人之生死有命非可得而欲也以爱恶而欲其生死则惑矣既欲其生又欲其死则惑之甚也【朱子曰溺于爱恶之私而以彼之死生定分为可以随己之所欲且又不能自定而一生一死交战于胸中虚用其力于所不能必之地而实无所损益于彼也可不谓之惑乎○南轩张氏曰推此一端则凡欲之而妄者皆惑也○问辨惑何不教之以辨之之方双峯饶氏曰使知其所以惑者在此是即所谓辨也○齐氏曰崇徳属行辨惑属知○新安陈氏曰欲人生死意子张或有此蔽故因言之果能主忠信以立积徳之基徙义以为进徳之地则徳日进于高明而所见亦高明于以辨惑何难之有况欲人生死又惑之易辨者也】
　　诚不以富亦只以异
　　此诗小雅我行其野之词也旧说夫子引之以明欲其生死者不能使之生死如此诗所言不足以致富而适足以取异也程子曰此错简当在第十六篇齐景公有马千驷之上因此下文亦有齐景公字而误也○杨氏曰堂堂乎张也难与并为仁矣则非诚善补过不蔽于私者故告之如此【庆源辅氏曰诚善主忠信之事补过徙义之事不蔽于私辨惑之事堂堂难与并为仁盖务外不务内者故告以此】
　　○齐景公问政于孔子
　　齐景公名杵臼鲁昭公末年孔子适齐【史记世家季平子得罪鲁昭公昭公率师击平子平子与孟氏叔孙氏三家共攻昭公昭公师败奔于齐齐处昭公于干侯鲁乱孔子适齐为高昭子家臣以通乎景公】
　　孔子对曰君君臣臣父父子子
　　此人道之大经政事之根本也【南轩张氏曰为政以序彝伦为先彝伦不叙则节目虽繁亦无以顺治矣君君臣臣父父子子彝伦所为叙也虽尧舜之治亦不越乎此贵于尽其道而已○庆源辅氏曰此三纲之大者故以为人道之经政事之本】是时景公失政而大夫陈氏厚施【去声】于国【左传昭公三年晋少姜卒少姜齐女晋侯嬖妾齐侯使晏婴请继室于晋既成昏晏子受礼叔向从之宴叔向曰齐其何如晏子曰此季世也吾弗知不知其他齐其为陈氏矣公弃其民而归于陈氏齐旧四量音亮豆区乌侯反釜钟四升为豆各自其四以登于釜四豆为区区斗六升四区为釜釡六斗四升登成也釜十则钟六斛四斗陈氏三量皆登一焉钟乃大矣登加也谓加旧量之一也以五升为豆四豆为区四区为釜以家量贷而以公量收之贷厚而收薄山木如市弗加于山鱼塩蜃蛤弗加于海贾如在山海不加贵民参其力二入于公而衣食其一言公重赋敛公聚朽蠧而三老冻馁三老谓上寿中寿下寿者不见养过国之诸市屦贱踊贵踊刖足者屦也刖足者多故踊贵民人疾痛而或燠于位反休虚位反之燠休痛念之声谓陈氏也其爱之如父母而归之如流水欲无获民将焉避之○二十六年齐侯与晏子生于路寝公叹曰美哉室其谁有此乎景公自知徳不能久有国故叹也晏子曰敢问何谓也公曰吾以为在徳对曰如君之言其陈氏乎陈氏虽无大徳而有施于民豆区釜钟之数其取之民也薄其施之民也厚公厚敛焉陈氏厚施焉民归之矣后世若少惰陈氏而不亡则国其国也已公曰是可若何对曰唯礼可以已之在礼家施不及国民不迁农不移工贾不变守常业士不滥不失职官不滔滔慢也大夫不收公利公曰善哉我不能矣吾今而后知礼之可以为国也】景公又多内嬖【臂闭二音】而不立太子【左传哀公五年齐燕姬景公夫人生子不成而死不成未冠也诸子鬻姒之子荼嬖诸子庶公子也鬻姒景公妾荼安孺子诸大夫恐其为太子也言于公曰君之齿长矣未有太子若之何公曰二三子间音闲于忧虞则有疾疢亦姑谋乐何忧于无君景公意欲立荼而未发故以此言塞大夫请公疾使国惠子名夏高昭子名张立荼寘羣公子于莱莱齐东鄙邑秋景公卒冬公子嘉公子驹公子黔奔卫公子鉏公子阳生来奔皆景公子在莱者六年八月陈僖子使召公子阳生而立之是为悼公公使朱毛迁孺子荼于骀不至杀诸野幕之下】其君臣父子之间皆失其道故夫子告之以此
　　公曰善哉信如君不君臣不臣父不父子不子虽有粟吾得而食诸
　　景公善孔子之言而不能用其后果以继嗣不定啓陈氏弑君簒国之祸【史记田敬仲完世家五世孙田厘子乞事齐景公为大夫其收赋税于民以小斗受之其粟予民以大斗行隂德于民而景公弗禁由此田氏得齐众心本陈氏改为田氏宗族益强景公太子死后有宠姬曰芮子生子荼景公病命其相国惠子高昭子以荼为太子景公卒两相国高立荼是为安孺子而田乞不悦欲立景公他子阳生阳生素与乞欢安孺子之立也阳生奔鲁田乞鲍牧与大夫以兵入公室攻高昭子杀之惠子奔莒安孺子奔鲁田乞使人迎阳生至齐遂立阳生于田乞之家是为悼公乃使人杀孺子荼田乞为相专齐政四年田乞卒子恒立是为田成子鲍牧与悼公有隙弑悼公齐人共立其子壬是为简公田恒与监止一作□止俱为左右相田恒心害监止监止幸于简公权弗能去于是田恒复修厘子之政以大斗出贷以小斗收齐人歌之曰妪乎采芑归乎田成子田恒击杀监止简公出奔田氏之徒遂弑简公于徐州恒立简公之弟骜是为平公田恒为相言于平公曰徳施人之所欲君其行之刑罚人之所恶臣请行之行之五年齐国之政皆归于田恒于是尽诛鲍晏及公族之强者而割齐自安平以东至琅邪自为封邑封邑大于平公之所食田恒卒子襄子盘代立襄子卒子庄子白代立庄子卒子太公和立田和迁齐康公于海上食一城以奉其先祀康公之十九年田和立为齐侯列于周室纪元年太公和立二年卒子桓公午立六年卒子威王因齐立二十六年自称为王以令天下】○杨氏曰君之所以君臣之所以臣父之所以父子之所以子是必有道矣景公知善夫子之言而不知反求其所以然盖悦而不绎者齐之所以卒于乱也【问景公审能悦夫子之言而绎之则如之何朱子曰举齐政而授之夫子则君臣父子之伦正之有余矣惜其不能而齐卒于乱也○双峯饶氏曰就景公身上言之则景公自不能尽君之道致其臣陈氏厚施于国自不能尽父之道致内嬖之多而不立太子故杨氏云景公知善夫子之言而不知反求其所以然者是说景公不能反之于身以尽君父之道也○厚斋冯氏曰圣人之言各当其分而万世无弊信斯言也谓君则君臣则臣父则父子则子可也谓君君则臣臣父父则子子亦可也○云峯胡氏曰履霜坚氷至景公不能谨其几于先矣虽善夫子之言何益哉】
　　○子曰片言可以折狱者其由也与【折之舌反与平声】
　　片言半言折断【丁乱反】也【朱子曰半言辞未毕而人己信之也○胡氏曰折者析而二之也治狱之道两辞具备曲直未分混为一区及乎别其孰为曲孰为直判然两途所谓折也】子路忠信明决故言出而人信服之不待其辞之毕也【庆源辅氏曰忠信者折狱之本明决者折狱之用徒明决而不忠信则无以孚于平昔徒忠信而不明决则无以断于临时○觉轩蔡氏曰忠信所以立于中明决足以照乎外忠信则人不忍欺明决则人不敢欺】
　　子路无宿诺
　　宿留也犹宿怨之宿急于践言不留其诺也记者因夫子之言而记此以见【形甸反】子路之所以取信于人者由其养之有素也【庆源辅氏曰片言折狱非可以取辩于言也所以养其言之所自发者必有其素而人之信己在于未言之先也】○尹氏曰小邾射【射音亦小邾大夫名】以句绎奔鲁【句绎音沟亦地名】曰使季路要【平声】我吾无盟矣千乘【去声】之国不信其盟而信子路之一言其见信于人可知矣【左传哀公十四年小邾射以句绎来奔曰使季路要我吾无盟矣使子路子路辞季康子使冉有谓之曰千乗之国不信其盟而信子之一言子何辱焉对曰鲁有事于小邾不敢问故死其城下可也彼不臣而济其言是义之也由弗能】一言而折狱者信在言前人自信之故也不留诺所以全其信也【勉斋黄氏曰人惟忠信也不惟可以通天下之务而又可以释天下之疑苟无忠信诚慤之心以莅之则吾心胶扰昏惑既无以察人之情伪吾以诈御彼彼亦以诈应之又安能片言而服人哉故片言折狱而实之以无宿诺也】
　　○子曰听讼吾犹人也必也使无讼乎
　　范氏曰听讼者治其末塞其流也正其本清其源则无讼矣○杨氏曰子路片言可以折狱而不知以礼逊为国则未能使民无讼者也故又记孔子之言以见【形甸反】圣人不以听讼为难而以使民无讼为贵【南轩张氏曰夫人之所以至于争讼者必有所由而能于其本而正之则讼可无也记者以此承上章有以见仲由之道为未也○新安陈氏曰听讼者决民之争无讼者躬行化民而民自不争无讼可听非禁之使然防化潜孚若使之耳】
　　○子张问政子曰居之无倦行之以忠
　　居谓存诸心无倦则始终如一行谓发于事以忠则表里如一【朱子曰居之无倦在心上说行之以忠在事上说居之无倦者便是要此心长在做主不放倒便事事都应得去行之以忠者是事事要着实故集注云以忠则表里如一谓心里要如此便外面也如此事事靠实做去也○行固是行其所居居是常常恁地提省在这里若有顷刻放倒便不得○新安陈氏曰居如居敬之居存诸心立其本也行如行简之行发于事达诸用也】○程子曰子张少仁无诚心爱民则必倦而不尽心故告之以此【庆源辅氏曰不曰不仁而曰少仁正与子防然而未仁之说同圣人不轻絶人以不仁况子张乎惟其少仁故惨怛之意不足而无诚心爱民也○新安陈氏曰少仁或谓其未仁或谓难与并为仁可见矣政以治民故以少仁言其政之无本以无爱民言其政之不足于用无诚心其病源也不息之谓诚始如是终不如是则非不息之诚矣不欺之谓诚表如是里不如是则非不欺之诚矣宜夫子以无倦以忠药子张之病也○双峯饶氏曰此论为政之心不说为政之条目若为政之条目子张想己熟讲而知之矣○陈氏用之曰孔子于子张兼无倦与忠而教之若子路则教之以无倦而已○厚斋冯氏曰子路勇于有行虑其不能继也子张多浮少实易于始勤终怠故竭两端而告之】
　　○子曰博学于文约之以礼亦可以弗畔矣夫
　　重出【己见雍也篇但彼有君子二字】
　　○子曰君子成人之美不成人之恶小人反是
　　成者诱掖奬劝以成其事也【云峯胡氏曰诱掖以迎之于未成之先奬劝以作之于将成之际】君子小人所存既有厚薄之殊而其所好【去声】又有善恶之异故其用心不同如此【胡氏曰所存以心言所好以情言君子存心本于厚故待人亦厚而惟恐人之不厚小人存心本于薄故待人亦薄而惟恐人之不薄也君子之所好在于善故己有是善而亦欲人之趋于善小人之所好在于恶故己有是恶而亦欲人之济其恶○南轩张氏曰君子充其忠爱之心于人之美其乐之如在巳也从而扶持之又从而劝奬之惟欲其美之成也于人之恶则从而正救之正救之不可则哀矜之惟患其恶之成也若小人则以刻薄为心幸人之有过而疾人之胜己非徒坐视其入于恶又从而济之非徒欲其美之不成又从而毁之君子小人之所操存未尝不相反也○勉斋黄氏曰小人成人之恶谓迎合容养以成其为恶之事也不成人之美忌克诋毁使不得成其善也○郑氏舜举曰君子视人之善犹己之善故开导诱掖以成之视人之恶犹己之有疾故规戒掩覆以止之】
　　○季康子问政于孔子孔子对曰政者正也子帅以正孰敢不正
　　范氏曰未有已不正而能正人者【庆源辅氏曰政之所以得名以其能以正己者正人也巳不能正焉能正人哉○新安陈氏曰此以通行之理言圏下以当时之事言】○胡氏曰鲁自中叶【中世也】政由大夫家臣效尤据邑背【音佩】叛不正甚矣故孔子以是告之欲康子以正自克而改三家之故【故谓从前所为】惜乎康子之溺于利欲而不能也【吴氏曰书曰表正万邦上者表也下者影也表正则影正矣政之义无切于此论语记康子问政者二章问患盗使民各一章夫子答之皆使之反躬自治而已盖道理不越如是此外更无别法也○云峯胡氏曰集注释为政章政字实本于此】
　　○季康子患盗问于孔子孔子对曰苟子之不欲虽赏之不窃
　　言子不贪欲则虽赏民使之为盗民亦知耻而不窃【庆源辅氏曰上者下之倡在上者不贪欲则民之视之亦知以是为贵矣民知以不贪欲为贵则虽赏以诱之使为盗窃而其心愧耻自不肯为之矣尚何盗之患哉所谓虽赏之不窃乃假设之言以见民之必不肯为耳】○胡氏曰季氏窃柄【盗鲁国柄】康子夺嫡民之为盗固其所也盍亦反其本邪【俗作】孔子以不欲啓之其防深矣夺嫡事见【形甸反】春秋传【左传哀公三年季孙有疾命正常桓子之宠臣曰无死欲付以后事故勑令勿从已死南孺子之子男也则以告而立之南孺子季桓子之妻若生男则告公而立之女也则肥也可康子名杞季孙卒康子即位既葬康子在朝南氏生男正常载以如朝告曰夫子有遗言命其圉臣曰南氏生男则以告于君与大夫而立之今生矣男也敢告遂奔衞康子请退退辞位也公使共刘鲁大夫视之则或杀之矣乃讨之讨杀者召正常正常不反畏康子也○廛斋冯氏曰夫谓非其有而取之者盗也欲心一萌非其有者必将取之嫡位可夺也国政可专也民独不为盗乎○云峯胡氏曰盗生于欲康子鲁之大盗也夫子答其患盗之问不直曰苟子之不盗其辞婉而意深矣上下三章当通看不欲正也欲善亦正也使康子移其欲利之心以欲善民岂特不为盗而且皆为善矣此所谓帅以正而民无不正也】
　　○季康子问政于孔子曰如杀无道以就有道何如孔子对曰子为政焉用杀子欲善而民善矣君子之德风小人之徳草草上之风必偃【焉于防反】
　　为政者民所视效何以杀为欲善则民善矣上一作尚加也偃仆【音赴】也【南轩张氏曰在上者志存于杀则固己失长人之本矣焉能禁止其恶乎欲善之心纯笃发见于政教之间则民将率从丕变如风之所动其孰有不从者然则民之所以未之从者则吾欲善之诚不笃而已○汪氏曰康子欲杀恶人以成就善人夫子则欲化恶人亦为善人意谓上之所欲者善非特不待于杀且化恶为善矣集注以一则字代本文而字而意深切着明最宜着眼玩味】○尹氏曰杀之为言岂为人上之语哉以身教者从以言教者讼【二句见后汉书第五伦传】而况于杀乎【西山真氏曰民性本善为上者以善廸之未有不趋于善者○厚斋冯氏曰康子三问虽非必一时之语然其意盖相属也夫子所答皆自其身而求之○吴氏曰书君陈曰尔惟风下民惟草风草之喻本此康子杀心如大始然夫子以清泠之水沃之有人心者宜于此焉变矣】
　　○子张问士何如斯可谓之达矣
　　达者德孚于人而行无不得之谓【问达为所行通达何也朱子曰其在邦也事上则获于上治民则得乎民其在家也父母安其孝兄弟悦其友凡吾之见于行者莫不通达而无所繋碍焉斯可谓之达矣】
　　子曰何哉尔所谓达者
　　子张务外夫子盖己知其发问之意故反诘【吃吉反】之将以发其病而药之也
　　子张对曰在邦必闻在家必闻
　　言名誉着闻也
  </div>
  <div class="pagination">
   <a href="四书大全_page13.html">
    上一页
   </a>
   <span>
    ...
   </span>
   <a href="四书大全_page9.html">
    9
   </a>
   <a href="四书大全_page10.html">
    10
   </a>
   <a href="四书大全_page11.html">
    11
   </a>
   <a href="四书大全_page12.html">
    12
   </a>
   <a href="四书大全_page13.html">
    13
   </a>
   <span class="current-page">
    14
   </span>
   <a href="四书大全_page15.html">
    15
   </a>
   <a href="四书大全_page16.html">
    16
   </a>
   <a href="四书大全_page17.html">
    17
   </a>
   <a href="四书大全_page18.html">
    18
   </a>
   <a href="四书大全_page19.html">
    19
   </a>
   <span>
    ...
   </span>
   <a href="四书大全_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
