<!DOCTYPE html>
<html>
<head>
    <meta charset="UTF-8">
    <title>四书纂笺 - 第 15 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书纂笺 - 第 15 页/共 44 页</h1>
    <div class="content">　　若由也不得其死然
　　尹氏曰子路刚强有不得其死之理故因以戒之其后子路卒死于卫孔悝【音恢】之难【去声　左哀十五年卫孔圉取太子蒯瞆之姊太子自戚入适伯姬氏旣食孔伯姬杖戈而先太子与五人介舆豭从之迫孔悝于厠强盟之遂刼以登台栾宁闻乱使告季子召获奉卫侯辄来奔季子将入遇子羔将出曰门已闭矣季子曰吾姑至焉子羔曰弗及不践其难季子曰食焉不辟其难子羔遂出子路入及门有使者出乃入曰太子焉用孔悝虽杀之必或继之且曰太子无勇若燔台半必舎孔叔太子闻之惧下石乞盂黡敌子路以戈击之断缨子路曰君子死冠不免结缨而死孔悝乃文子子伯姬所生子路时为孔悝邑宰】洪氏曰汉书引此句上有曰字【班固幽通赋注论语称闵子云云子乐曰若由也不得其死然】或云上文乐字即曰字之误
　　○鲁人为长府
　　长府蔵【去声】名蔵【如字】货财曰府为葢改作之
　　闵子骞曰仍旧贯如之何何必改作
　　仍因也贯事也王氏曰【名安石字介甫临川人】改作劳民伤财在于得已则不如仍旧贯之善
　　子曰夫人不言言必有中【夫音扶中去声】
　　言不妄发发必当【去声】理惟有徳者能之
　　○子曰由之瑟奚为于丘之门
　　程子曰言其声之不和与已不同也家语云子路鼓瑟有北鄙杀伐之声【家语辨乐解子路鼓琴孔子闻之谓冉有曰甚矣由之不才也夫先王之制音也奏中声以为节流入于南不入于北南者生育之乡北者杀伐之城舜弹南风之诗其兴也勃然殷纣好为北鄙之音其亡也忽然又见说苑】葢其气质刚勇而不足于中和故其于声者如此
　　门人不敬子路子曰由也升堂矣未入于室也
　　门人以夫子之言遂不敬子路故夫子释之升堂入室喻入道之次第言子路之学已造【七到反】乎正大髙明之域特未深入精防之奥耳未可以一事之失而遽忽之也
　　○子贡问师与商也孰贤子曰师也过商也不及子张才髙意广而好【去声】为苟难故常过中子夏笃信谨守而规模狭隘故常不及
　　曰然则师愈与【与平声】
　　愈犹胜也
　　子曰过犹不及
　　道以中庸为至贤知【去声】之过难若胜于愚不肖之不及然其失中则一也　尹氏曰中庸之为徳也其至矣乎夫【音扶】过与不及均也差之毫厘缪以千里【二句出礼记】故圣人之教抑其过引其不及归于中道而已
　　季氏富于周公而求也为之聚敛而附益之【为去声】周公以王室至亲有大功位冢宰其富宜矣季氏以诸侯之卿而富过之非攘夺其君刻剥其民何以得此冉求为季氏宰又为【去声】之急赋税以益其富【左哀十一年季孙欲以田赋使冉有访诸仲尼仲尼曰若不度礼而贪冐无厌则虽以田赋将又不足且子季孙若欲行而法则周公之典在若欲苟而行又何访焉弗听明年终用田赋冉有聚敛盖即田赋之事也】
　　子曰非吾徒也小子鸣鼓而攻之可也
　　非吾徒絶之也小子鸣鼓而攻之使门人声其罪以责之也圣人之恶【去声】党恶而害民也如此然师严而友亲故已【音矣】絶之而犹使门人正之又见其爱人之无巳也　范氏曰冉有以政事之才施于季氏故为不善至于如此由其心术不明不能反求诸身而以仕为急故也
　　○柴也愚
　　柴孔子弟子姓髙字子羔【卫人】愚者知【去声】不足而厚有余家语记其足不履影啓蛰不杀方长【上声】不折执亲之丧泣血三年未尝见【贤徧反】齿避难【去声】而行不径不窦可以见其为人矣【家语弟子行篇髙柴自见孔子出入于户未尝越履往来过之足不履影啓蛰不杀方长不折执亲之丧泣血三年未尝见齿是髙柴之行也　致思篇蒯聩之乱季羔逃之走郭门守门者曰彼有季羔曰君子不喻又曰彼有窦季羔曰君子不隧又曰于此有室季羔乃入焉】
　　参也鲁
　　鲁钝也程子曰参也竟以鲁得之又曰曽子之学诚笃而已圣门学者聪明才辨不为不多而卒其道乃质鲁之人尔故学以诚实为贵也尹氏曰曽子之才鲁故其学也确【克角反】所以能深造【七到反】乎道也
　　师也辟【辟婢亦反】
　　辟便【平声】辟也谓习于容止少诚实也
　　由也喭【喭五旦反】
　　喭麤俗也【去声】称喭者谓俗论也　杨氏曰四者性之偏语【音御】之使知自励也吴氏曰此章之首脱子曰二字或疑下章子曰当在此章之首而通为一章
　　○子曰囘也其庶乎屡空
　　庶近也言近道也屡空数【音朔】至空匮也不以贫窭【郡羽反】动心而求富故屡至于空匮也言其近道又能安贫也
　　赐不受命而货殖焉亿则屡中【中去声】
　　命谓天命货殖货财生殖也亿意度【音铎】也言子贡不如顔子之安贫乐【音洛下同】道然其才识之明亦能料事而多中也程子曰子贡之货殖非若后人之丰财但此心未忘耳然此亦子贡少【去声】时事至闻性与天道则不为此矣　范氏曰屡空者箪食瓢饮屡絶而不改其乐也天下之物岂有可动其中者哉贫富在天而子贡以货殖为心则是不能安受天命矣其言而多中者亿而已非穷理乐天者也夫子尝曰赐不幸言而中是使赐多言也【左定十五年邾隠公来朝子贡观焉邾子执玉髙其容仰公受玉卑其容俯子贡曰以礼观之二君者皆有死亡焉夫礼死生存亡之体也将左右周旋进退俯仰于是乎取之朝祀丧戎于是乎观之今正月相朝而皆不度心已亡矣嘉事不体何以能久髙仰骄也卑俯替也骄近乱替近疾君为主其先亡乎夏五月壬申公薨仲尼曰赐不幸言而中是使赐多言者也】圣人之不贵言也如是
　　○子张问善人之道子曰不践迹亦不入于室
　　善人质美而未学者也程子曰践迹如言循涂守辙善人虽不必践旧迹而自不为恶然亦不能入圣人之室也　张子曰善人欲仁而未志于学者也欲仁故虽不践成法亦不蹈于恶有诸己也由不学故无自而入圣人之室也
　　○子曰论笃是与君子者乎色庄者乎【与如字】
　　言但以其言论笃实而与之则未知其为君子者乎为色庄者乎言不可以言貌取人也
　　○子路问闻斯行诸子曰有父兄在如之何其闻斯行之冉有问闻斯行诸子曰闻斯行之公西华曰由也问闻斯行诸子曰有父兄在求也问闻斯行诸子曰闻斯行之赤也惑敢问子曰求也退故进之由也兼人故退之
　　兼人谓胜人也张敬夫曰闻义固当勇为然有父兄在则有不可得而専者若不禀命而行则反伤于义矣子路有闻未之能行唯恐有闻则于所当为不患其不能为矣特患为之之意或过而于所当禀命者有阙耳若冉求之资禀失之弱不患其不禀命也患其于所当为者逡巡畏缩而为之不勇耳圣人一进之一退之所以约之于义理之中而使之无过不及之患也
　　○子畏于匡顔渊后子曰吾以女为死矣曰子在囘何敢死【女音汝】
　　后谓相失在后何敢死谓不赴鬭而必死也胡氏曰先王之制民生于三事之如一惟其所在则致死焉【国语晋语栾共子曰民生于三事之如一父生之师教之君食之非父不生非食不长非教不知生之族也故壹事之唯其所在则致死焉】况顔渊之于孔子恩义兼尽又非他人之为师弟子者而已邪【一本邪作即属下句】夫子不幸而遇难【去声】囘必捐生以赴之矣捐生以赴之幸而不死则必上告天子下告方伯请讨以复讐不但已也夫子而在则囘何为而不爱其死以犯匡人之锋乎
　　○季子然问仲由冉求可谓大臣与【与平声】
　　子然季氏子弟自多其家得臣二子故问之
　　子曰吾以子为异之问曽由与求之问
　　异非常也曽犹乃也轻二子以抑季然也
　　所谓大臣者以道事君不可则止
　　以道事君者不从君之欲不可则止者必行已之志
　　今由与求也可谓具臣矣
　　具臣谓备臣数而已
　　曰然则从之者与【与平声】
　　意二子旣非大臣则从季氏之所为而已
　　子曰弑父与君亦不从也
　　言二子虽不足于大臣之道然君臣之义则闻之熟矣弑逆大故必不从之葢深许二子以死难【去声】不可夺之节而又以隂折季氏不臣之心也　尹氏曰季氏専权僣窃二子仕其家而不能正也知其不可而不能止也可谓具臣矣是时季氏已有无君之心故自多其得人意其可使从已也故曰弑父与君亦不从也其庶乎二子可免矣
　　○子路使子羔为费宰
　　子路为季氏宰而举之也
　　子曰贼夫人之子【夫音扶下同】
　　贼害也言子羔质美而未学遽使治民适以害之
　　子路曰有民人焉有社稷焉何必读书然后为学言治民事神皆所以为学
　　子曰是故恶夫佞者【恶去声】
　　治民事神固学者事然必学之已成然后可仕以行其学若初未尝学而使之即仕以为学其不至于慢神而虐民者几希矣子路之言非其本意但理屈词穷而取办于口以御人耳故夫子不斥其非而特恶其佞也　范氏曰古者学而后入政未闻以政学者也【左防公三十一年郑子皮欲使尹何为邑曰使夫往而学焉子产曰不可侨闻之学而后入政未闻以政学者也】葢道之本在于脩身而后及于治人其说具于方册读而知之然后能行何可以不读书也子路乃欲使子羔以政为学失先后本末之序矣不知其过而以口给御人故夫子恶其佞也
　　○子路曽晳冉有公西华侍坐【坐才卧反】
　　晳曽参父名防
　　子曰以吾一日长乎尔毋吾以也【长上声】
　　言我虽年少【上声】长于女【汝同】然女勿以我长而难言葢诱之尽言以观其志而圣人和气谦徳于此亦可见矣
　　居则曰不吾知也如或知尔则何以哉
　　言女平居则言人不知我如或有人知女则女将何以为用也
　　子路率尔而对曰千乘之国摄乎大国之间加之以师旅因之以饥馑由也为之比及三年可使有勇且知方也夫子哂之【乘去声饥音机馑音仅比必二反下同哂诗忍反】
　　率尔轻遽之貌摄管束也二千五百人为师五百人为旅因仍也谷不熟曰饥莱不熟曰馑【出尔雅】方向也谓向义也民向义则能亲其上死其长【上声】矣哂防笑也
　　求尔何如对曰方六七十如五六十求也为之比及三年可使足民如其礼乐以俟君子
　　求尔何如孔子问也下放【仿同】此方六七十里小国也如犹或也五六十里则又小矣【王制四海之内九州州方千里州建百里之国三十七十里之国六十五十里之国百有二十又孟子公侯皆方百里伯七十子男五十】足富足也俟君子言非已所能冉有谦退又以子路见哂故其辞益逊
　　赤尔何如对曰非曰能之愿学焉宗庙之事如防同端章甫愿为小相焉【相去声】
　　公西华志于礼乐之事嫌以君子自居故将言已志而先为逊辞言未能而愿学也宗庙之事谓祭祀诸侯时见【形甸反】曰防众覜【音眺】曰同【周礼春官大宗伯春见曰朝夏见曰宗秋见曰觐冬见曰遇时见曰防殷见曰同注此六礼者以诸侯见王为文六服之内四方以时分来或朝春或宗夏或觐秋或遇冬更递而徧时见者无常期诸侯有不顺服者王将有征讨之事则旣朝觐王为坛于国外合诸侯而命事焉春秋传曰有事而防不恊而盟是也殷犹众也十二嵗王如不巡守则六服尽朝朝礼既毕王亦为坛合诸侯以命政焉所命之政如王巡守殷见四方四时分来终嵗则徧　时聘曰问殷覜曰视注时聘亦无常期天子有事乃聘之焉竟外之臣旣非朝嵗不敢渎为小礼殷覜谓一服朝之嵗以朝者少诸侯乃使卿以大礼众聘焉五服朝在元年七年十一年】端端服章甫礼冠【辅氏曰礼有端而冕若玉藻天子龙衮以祭端朝日诸侯端以祭是已有端而冠若朝端夕深衣是已有端而章甫如此章端章甫是已有端而委貌若晏平仲端委立于虎门是已郑云端取其正谓士之衣袂皆二尺二寸而属幅广袤等也然则端之服古者君臣皆得服之章甫缁布冠也郊特牲云夏曰毋追音牟堆商曰章甫周曰委貌其制相比皆以漆布为之葢三代常服行道之冠也】相賛君之礼者【周礼司仪出接賔曰摈入賛礼曰相】言小亦谦辞
　　防尔何如鼓瑟希铿尔舎瑟而作对曰异乎三子者之撰子曰何伤乎亦各言其志也曰暮春者春服既成冠者五六人童子六七人浴乎沂风乎舞雩咏而归夫子喟然叹曰吾与防也【铿苦耕反舎上声撰士免反莫冠并去声沂鱼依反雩音于】四子侍坐以齿为序则防当次对以方鼓瑟故孔子先问求赤而后及防也【史记仲尼弟子传仲由少孔子九歳曾防与子参皆侍孔子按史记家语载曾参小孔子四十六嵗则曾防必少孔子十余嵗合居子路之次冉有仲弓之族也少孔子二十九嵗公西华少孔子四十二嵗】希闲【去声】歇也作起也撰具也春服单袷【音夹】之衣【单袷二义单是单衣袷是袷衣此时则衣无絮】浴盥【音管】濯也今上已袚【音拂】除是也【或问浴之为盥濯袚除曰汉志三月上已袚除官民防于东流水上而蔡邕引此为证是也韩愈李翶疑裸身川浴之非礼而改浴为沿不察此耳】沂水名在鲁城南地志以为有温泉焉理或然也风乘凉也舞雩祭天祷雨之处有坛墠【音善】树木也【月令有司大雩凡雩天子主上帝诸侯主星辰山川故谓祭天雩大旱之祭也舞雩者巫觋歌舞以求神也后篇舞雩下古注包曰舞雩之处有坛墠树木防封土为坛除地为墠】曽防之学葢有以见夫【音扶】人欲尽处天理流行随处充满无少欠阙故其动静之际从【七容反】容如此而其言志则又不过即其所居之位乐【音洛】其日用之常初无舎【上声】已为【去声】人之意而其胷次悠然直与天地万物上下同流各得其所之妙隐然自见【形甸反】于言外视三子之规规于事为之末者其气象不侔矣故夫子叹息而深许之而门人记其本末独加详焉葢亦有以识此矣
　　三子者出曽晳后曽晳曰夫三子者之言何如子曰亦各言其志也已矣【夫音扶】曰夫子何哂由也
　　防以子路之志乃所优为而夫子哂之故请其说
　　曰为国以礼其言不让是故哂之
　　夫子葢许其能特哂其不逊
　　唯求则非邦也与安见方六七十如五六十而非邦也者【与平声下同】
　　曽防以冉求亦欲为国而不见哂故防问之而夫子之答无贬【悲检反】词葢亦许之
　　唯赤则非邦也与宗庙防同非诸侯而何赤也为之小孰能为之大
　　此亦曽晳问而夫子答也孰能为之大言无能出其右者亦许之之词　程子曰古之学者优柔厌饫有先后之序如子路冉有公西赤言志如此夫子许之亦以此【许之即所对孟武伯问子路冉有公西华者】自是实事后之学者好【去声】髙如人游心千里之外然自身却只在此又曰孔子与防葢与圣人之志同便是尧舜气象也诚异三子者之撰特行【去声】有不掩焉耳此所谓狂也子路等所见者小子路只为【去声】不达为国以礼道理是以哂之若达却便是这气象也又曰三子皆欲得国而治之故夫子不取曽防狂者也未必能为圣人之事而能知夫子之志故曰浴乎沂风乎舞雩咏而归言乐【音洛】而得其所也孔子之志在于老者安之朋友信之少【去声】者怀之使万物莫不遂其性曽防知之故夫子喟然叹曰吾与防也又曰曽防漆雕开已见大意顔渊第十二
　　凡二十四章
　　顔渊问仁子曰克己复礼为仁一日克已复礼天下归仁焉为仁由已而由人乎哉
　　仁者本心之全徳克胜也【杨子问神篇胜己之私之谓克】己谓身之私欲也复反也礼者天理之节文也为仁者所以全其心之徳也葢心之全徳莫非天理而亦不能不坏于人欲故为仁者必有以胜私欲而复于礼则事皆天理而本心之徳复【扶又反】全于我矣归犹与也又言一日克己复礼则天下之人皆与其仁极言其效之甚速而至大也又言为仁由己而非他人所能预又见其机之在我而无难也日日克之不以为难则私欲净尽天理流行而仁不可胜【平声】用矣程子曰非理处便是私意既是私意如何得仁须是克尽己私皆归于礼方始是仁又曰克己复礼则事事皆仁故曰天下归仁谢氏曰克己须从性偏难克处克将去
　　顔渊曰请问其目子曰非礼勿视非礼勿听非礼勿言非礼勿动顔渊曰囘虽不敏请事斯语矣
　　目条件也顔渊闻夫子之言则于天理人欲之际已判然矣故不复【扶又反】有所疑问而直请其条目也非礼者已之私也勿者禁止之辞【通志六书略勿者州里之旗故语録引说文勿字似旗脚此旗一麾三军尽退】是人心之所以为主而胜私复礼之机也私胜则动容周旋无不中【去声】礼而日用之闲莫非天理之流行矣事如事事之事【史记曹参传卿大夫已下吏及賔客见参不事事】请事斯语顔子黙识其理又自知其力有以胜【平声】之故直以为己任而不疑也　程子曰顔渊问克己复礼之目子曰非礼勿视非礼勿听非礼勿言非礼勿动四者身之用也由乎中而应乎外制于外所以养其中也顔渊事斯语所以进于圣人后之学圣人者冝服膺而勿失也因箴以自警其视箴曰心兮本虚应物无迹操【平声】之有要视为之则蔽交于前其中则迁制之于外以安其内克己复礼乆而诚矣其听箴曰人有秉彞本乎天性知诱物化遂亡其正卓彼先觉知止有定闲邪存诚非礼勿听其言箴曰人心之动因言以宣禁躁【音灶】妄内斯静専矧是枢机兴戎出好【去声】吉凶荣辱惟其所召伤易【去声】则诞伤烦则支已肆物忤【五故反】出悖来违非法不道钦哉训辞其动箴曰哲人知几【平声下同】诚之于思志士励行【去声】守之于为顺理则裕从【如字】欲惟危造【七到反】次克念战兢自持习与性成圣贤同归愚按此章问答乃授心法切要之言非至明不能察其几非至健不能致其决故惟顔子得闻之而凡学者亦不可以不勉也程子之箴明亲切学者尤宜深玩
　　○仲弓问仁子曰出门如见大賔使民如承大祭已所不欲勿使于人在邦无怨在家无怨仲弓曰雍虽不敏请事斯语矣
　　敬以持己恕以及物则私意无所容而心徳全矣内外无怨亦以其效言之使以自考也　程子曰孔子言仁只说出门如见大賔使民如承大祭看其气象便须心广体胖动容周旋中【去声】礼唯谨独便是守之之法或问出门使民之时如此可也未出门使民之时如之何曰此俨若思时也有诸中而后见【形甸反】于外观其出门使民之时其敬如此则前乎此者敬可知矣非因出门使民然后有此敬也愚按克己复礼乾道也主敬行恕坤道也顔冉之学其髙下浅深于此可见然学者诚能从事于敬恕之闲而有得焉亦将无已之可克矣
　　○司马牛问仁
　　司马牛孔子弟子名犂向【式亮反】魋【徒囘反】之弟【宋人】
　　子曰仁者其言也讱
　　认忍也难也仁者心存而不放故其言若有所忍而不易【去声】葢其徳之一端也夫子以牛多言而躁故告之以此使其于此而谨之则所以为仁之方不外是矣
　　曰其言也讱斯谓之仁矣乎子曰为之难言之得无讱乎
　　牛意仁道至大不但如夫子之所言故夫子又告之以此葢心常存故事不苟事不苟故其言自有不得而易【去声】者非强【上声】闭之而不出也杨氏曰观此及下章再问之语牛之易其言可知　程子曰虽为【去声】司马牛多言故及此然圣人之言亦止此为是愚谓牛之为人如此若不告之以其病之所切而泛以为仁之大槩语【音御】之则以彼之躁必不能深思以去【上声】其病而终无自以入徳矣故其告之如此葢圣人之言虽有髙下大小之不同然其切于学者之身而皆为入徳之要则又初不异也读者其致思焉
　　○司马牛问君子子曰君子不忧不惧
　　向魋作乱牛常忧惧故夫子告之以此【哀十四年宋景公患桓魋将讨之未及魋先谋之公知之遂攻魋其弟牛致其邑与珪而适齐陈成子使为次卿向魋亦奔齐牛又致其邑适吴吴人恶之而反卒于鲁郭门】
　　曰不忧不惧斯谓之君子矣乎子曰内省不疚夫何忧何惧【夫音扶】
　　牛之再问犹前章之意故复【扶又反】告之以此疚病也言由其平日所为无愧于心故能内省【悉井反】不疚而自无忧惧未可遽以为易【去声】而忽之也　晁氏曰不忧不惧由乎徳全而无疵故无入而不自得非实有忧惧而强【上声】排遣之也
　　○司马牛忧曰人皆有兄弟我独亡
　　牛有兄弟而云然者忧其为乱而将死也
　　子夏曰商闻之矣
</div>
    <div class="pagination">
<a href="四书纂笺_page14.html">上一页</a><span>...</span><a href="四书纂笺_page10.html">10</a><a href="四书纂笺_page11.html">11</a><a href="四书纂笺_page12.html">12</a><a href="四书纂笺_page13.html">13</a><a href="四书纂笺_page14.html">14</a><span class="current-page">15</span><a href="四书纂笺_page16.html">16</a><a href="四书纂笺_page17.html">17</a><a href="四书纂笺_page18.html">18</a><a href="四书纂笺_page19.html">19</a><a href="四书纂笺_page20.html">20</a><span>...</span><a href="四书纂笺_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
