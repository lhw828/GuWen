<!DOCTYPE html>
<html>
 <head>
  <meta charset="utf-8"/>
  <title>
   四书通 - 第 7 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四书通 - 第 7 页/共 45 页
  </h1>
  <div class="content">
   诗大雅皇矣之篇引之以眀上文所谓不显之徳者正以其不大声与色也又引孔子之言以为声色乃化民之未务今但言不大之而已则犹有声色者存是未足以形容不显之妙不若烝民之诗所言徳輶如毛则庶乎可以形容矣而又自以为谓之毛则犹有可比者是亦未尽其妙不若文王之诗所言上天之事无声无臭然后乃为不显之至耳盖声臭有气无形在物最为微妙而犹曰无之故惟此可以形容不显笃恭之妙非此徳之外又别有是三等然后为至也【语录自衣锦尚防以下淡而不厌简而文温而理皆是收敛近里知逺之近知风之自知微之显一句紧一句又説得愈宻学者能如此收敛虽未可便谓之徳亦可以入徳矣其下方言不愧屋漏方能以谨独涵养其曰不动而敬不言而信盖不动不言时已是敬信底人了又引诗不显惟徳予懐眀徳徳輶如毛言之一章之中皆只是发眀个徳字然所谓徳者实无形状故以无声无臭终之○此章八引诗一歩退似一歩都用那不言不动不显不大底字直説到无声无臭则至矣○首章是自里説出外靣盖自天命之性説到天地位万物育处末章却自外靣一节収敛入一节直约到里靣无声无臭处此与首章实相表里也○饶氏曰徳輶如毛亦未足以形容不显之妙必上天之载无声无臭然后足以形容此便是未发之中便是天命之性盖一篇之归宿也○王氏曰此章是结尾举一篇工夫之要约而信之所谓藏于宻者也○通曰此章八引诗当作四节看节节意相承第一节承上章极致之言恐学者鹜于髙逺首引尚防之诗言下学立心之始结之以知防之显第二节承知防之显之语引潜虽伏矣亦孔之昭以实之自慎独説归戒慎恐惧而结之以不动而敬不言而信第三节承不言不动之语引诗云无言不显以极其效如此第四节承不显之语三引诗至扵无声无臭以形容不显之妙至如此朱子又恐学者因无声无臭之语而又鹜扵髙逺也故结之曰非此徳之外有此三等然后为至也盖所引之诗似有等级然其妙非杳冥昬黙之谓非虚无寂黙之谓也故必提起徳之一字言之首章曰道此章曰徳道字説得广濶徳字説得亲切徳者得此道于心而能説者也首章开端一天字原其所自也此道之在我者无不本诸天也此章结末一天字要其所成也徳之成则能不失其道之在我老即不失其本诸天者也至此则我本扵天天备扵我又不过即其初天命之性尔是无声无臭之天即吾不显之徳而不显之徳即吾浑然未发之中者也子思子首章独提此一中字即周子所谓无极而太极也末又约而归之于此即周子所谓太极本无极也子思始引夫子之言曰中庸之徳其至矣乎众人之所可至也此言中庸之极功故以不显之德賛其至圣人之所独至也然圣人之所以为徳之至者不过敬之至而已敬者圣学之所以成始而成终也故此书以慎独戒慎终始焉】
　　右第三十三章子思因前章极致之言反求其本复自下学为己谨独之事推而言之以驯致乎笃恭而天下平之盛又賛其妙至于无声无臭而后已焉盖举一篇之要而约言之其反复丁寜示人之意至深切矣学者其可不尽心乎【通曰右须看极致驯至四字极致者上达之事也驯至者下学而上达之事也天理不离乎人事下学人事即所以丄达天理虽其妙至扵无声无臭然其本皆实学也此书开示学者之始事则始之以天深期学者之终事则亦终之以天其始也学者知之则知所用力自不能已矣其终也学者可不尽心乎朱夫子敎人深意始终备见学者宜敬勉焉　此一章为第六大节】









　　中庸通卷三
&lt;经部,四书类,四书通__论语通&gt;
　　钦定四库全书
　　论语通巻一　　　　　　元　胡炳文　撰
　　朱子集注
　　学而第一
　　【语録学两篇名取篇首两字初无意义这是孔门弟子编集只把这个作第一件所谓学者何学今之学有三词章之学也训诂之学也儒者之学也欲识道则舍儒者之学不可学者学为人也学而至于圣人亦不过尽为人之道而已尔】
　　此为书之首篇故所记多务本之意乃入道之门积徳之基学者之先务也凡十六章
　　子曰学而时习之不亦説乎【説悦同】
　　学之为言效也【熊氏曰按説文学字本作斆字从文○或问以己之未知效夫知者以求其知以己之未能而效夫能者以求其能皆学之事也】人性皆善而觉有先后后觉者必效先觉之所为乃可以明善而复其初也【语録有问学而时习者曰今且理防学是学个甚底然后理防时习葢人只有一个心天下之皆聚于此是所以主张自家一身者学有多少事孟子只説学问之道求其放心而已矣○莆田黄氏曰人虽由气以成形而气原于理故曰人性皆善然气无定形升降上下徃来消息交互错搡易于昬杂而难得清明故人之受是气也亦通者少蔽者多通则谓之先觉故曰觉有先后也理寓气中则未尝变惟理不变故学可胜气虽昬蔽之极者得先觉觉之则亦觉焉○陈氏曰所谓明善而复其初者其中极有涵蓄乃兼知行而言非止知之便是复初也○通曰秦汉而后所谓学者记诵词章而已无有説到性善者惟程夫子作顔子所好何学论必先从性善上説故朱子从之人性皆善天命之性也觉冇先后气质之性也后觉者必效先觉之所为或以所为为所行殊不知汝为周南召南集注曰为犹学也论语曰为之不厌孟子记夫子之言曰学不厌是以学字代为字集注于十五志学下曰念念在此而为之不厌是以为字释学字此曰效先觉之所为犹曰学先觉之所学也大学章句释明明徳曰学者当因其所发而遂明之以复其初此曰明善而复其初是包大学许多工夫説物格知至即是明善意意诚心正身修即是复其初】习鸟数【音朔下同】飞也学之不已如鸟数飞也【或问説文习字从羽从白月令所谓鹰乃学习是也○语録只是这一般习只是飞了又飞○胡氏曰学之不已者学与习非二事也○冯氏曰习鸟鶵欲离巢而学飞之称学谓学之于已习谓习其所学时时而习恐其忘也几曰而者上下二义学一意也习一义也】説喜意也既学而又时时习之则所学者熟而中心喜悦其进自不能已矣【或问学矣而不习则表里扞格而无以致其学之之道习矣而不时则功夫间断而无以成其习之之功是其胷中虽欲勉焉以自进亦且枯燥生澁而无可嗜之味危殆杌而无可即之安矣故既学矣又必以时习之则其心与理相涵而所知者益精身与事相安而所能者益固从容于朝夕俯仰之中几其所学而知且能者必有自得于心而不能以语人者是以中心油然悦怿之味虽刍豢之悦于口不足以论其美矣此学之始也○语録学到説时已自是进了一步只説后便自住不得○陈氏曰时时习之而无间断则所学者熟趣味源源而出中心不期悦怿而进进自不能止○通曰熟则自然悦如兊正秋也万物之所悦也物到秋熟时自然有悦意论语掲此五字于一书之首以见圣贤之所以为圣贤只是学之不已学之不已则熟熟则其进自不能己夫子之吾弗能己顔子之欲罢不能皆是自不能已此则学之始也故集注下一进字其进自不能已是学之方长进处】程子曰习重【平声】习也时复思绎【音亦】浃【音节】洽【音狭】于中则説也又曰学者将以行之也时习之则所学者在我故説【饶氏曰习字训重故重险谓之习坎○王氏曰前节是知上习后节是行上习○通曰浃洽于中则是自得之深所学在我则是自守之固学必如是乃可尔】谢氏曰时习者无时而不习坐如尸坐时习也立如斋【庄皆反】立时习也【谢氏名良佐字显道上蔡人○熊氏曰坐如尸立如斋出记曲礼如尸注曰视貌正如齐注曰磬耳听谓祭祀时】
　　有朋自逺方来不亦乐乎【乐音洛】
　　朋同类也自逺方来则近者可知程子曰以善及人而信从者众故可乐【或问理义人心所同然非有我之得私也吾独得之虽足以説矣然告人而人莫信率人而人莫从是独擅此理而人不得与于吾心之所同也如十人同食一人既饱而九人不下咽吾之所悦虽深亦曷能达于外邪今吾之学足以及人而信从者又众则将皆有以得其心之所同然者而吾之所得不独为一己之私矣吾之所知彼亦知之吾之所能彼亦能之则其欢欣宣畅虽宫商相宣律吕谐和何足以方其乐哉此学之中也又曰近者既至逺者毕来以学于吾之所学而求以复其初凡吾之所得而悦于心者彼亦将有以得而悦之则可以见夫性者万物之一原信乎其立必俱立成不独成矣○节初齐氏曰乐非幸人之信从于我也君子洞见天地万物为一体况其同类之朋乎孔子曰仁者已欲立而立人已欲达而达人物我之间天理流行葢方于此乐见之】又曰説在心乐主发散在外【或问非以乐为在外也以为积满乎中而发越乎外尔説则方得于内而未能达于外也○饶氏曰説与乐皆是在中底今此乐字对上文説字而言则是主发散在外言之○通曰人性之善同一初也我既明善而复其初人亦皆明善而复其初岂不大可乐程子曰乐主发散在外圣贤无在外之乐説即乐之蕴于中乐即説之发于外者尔】
　　人不知而不愠不亦君子乎【愠纡问反】
　　愠含怒意君子成徳之名尹氏曰学在己知不知在人何愠之有程子曰虽乐于及人不见是而无闷乃所谓君子【尹氏名焞字彦明河南人○语录但心里畧有些子不平意便愠了非勃然而怒之谓○有朋自逺方来而乐者天下之公也人不知而愠者一己之私也以善及人而信从者众则乐不已知则不愠乐愠在物不在已至公而不私也君子有公共之乐无私己之愠惟乐后方能进这一步不乐则何以为君子○饶氏曰朋是専指同类人是兼指众人如上而君大夫亦是○少蕴叶氏曰喜怒均出于性发之不中节皆足以害性而怒尤甚悦生于喜愠生于怒知悦乐之正而未知愠之正犹未能不失其性也○通曰悦是喜意愠是含怒意喜怒乐三者皆情也皆性之发也能复其性之善而情亦无不善学习之功大矣】愚谓及人而乐者顺而易【去声】不知而不愠者逆而难故惟成徳者能之然徳之所以成亦由学之正习之熟悦之深而不已焉耳○程子曰乐由説而后得非乐不足以语君子【或问人不见知而处之泰然畧无纎芥不平之意非成徳之君子孰能之此学之终也○语录论语首云学而时习之至不亦君子乎终云不知命无以为君子也此深有意葢学者所以学为君子若不知命则做君子不成○饶氏曰此章六句其工夫只在第一句上其余五句皆是效验○通曰按集注旧本逆而难以下曰非信之笃养之厚而得之深不足以与此故惟成徳者能之似重在不亦君子乎一句今定本徳之所以成以下云云则又重在学而时习之一句故引程子之言曰非乐不足以语君子则重在第二节曰乐由悦而后得则又重在第一节朱子之言即程子之意也然第一句时习二字最重故上文释习字曰学之不已此曰学之正习之熟説之深而又曰不已于此见子朱子吃教人处】
　　○有子曰其为人也孝弟而好犯上者鲜矣不犯犯上而好作乱者未之有也【弟好皆去声鲜上声下同】
　　有子孔子弟子名若【鲁人】善事父母为孝善事兄长【上声】为弟犯上谓干犯在上之人鲜少也作乱则为悖逆争鬭之事矣此言人能孝弟则其心和顺少好犯上必不好作乱也【语录只是少有拂意便是犯不必至陵犯乃为犯也○永嘉陈氏曰孝弟之人资质粹美虽未尝学问自是无世俗一等麄暴气象纵是有之终是罕见到得麄恶大过可保其必无葢孝弟之人占得好处多不好处少○饶氏曰孝弟顺徳也犯上是小不顺底事作乱是大不顺底事○冯氏曰心之和顺或以义争犯上恐亦有之而非其好为之也不好犯上则必无作乱之事矣○通曰一也字两者字皆句絶葢下文者字即是上文人字世间有一等人喜好犯上者又有一等人喜好作乱者惟孝弟之人自然不喜好作此等人也○语孟开巻便见得是春秋战国之时犯上作乱是春秋时气象然未有孝弟者好为此争夺弑君是战国时气象然未有仁义者肯为此】
　　君子务本本立而道生孝弟也者其为仁之本与【与平声】务専力也本犹根也仁者爱之理心之徳也为仁犹曰行仁【语录务本道生是泛言以起下句之实○仁便是本仁更无本了若説孝弟是仁之本则头上安头伊川所以将为字属仁字读葢孝弟是仁里面发出来底乃推行仁道之本自此始尔仁字则流通该贯不専主于孝弟之一事也仁就性上説孝弟从事上説仁如水之原孝弟是水流底第一坎仁民是第二坎爱物则第三坎也问为仁只是推行仁爱以及物否曰只是推仁爱以及物不是就这上求仁○仁者爱之理是偏言则一事心之徳是専言则包四者故合而言之则四者心之徳而仁为之主分而言之则仁是爱之理义是冝之理礼是恭敬辞让之理智是分别是非之理也仁者爱之理理是根爱是苗仁之爱犹糖之甜醋之酸爱是那滋味爱虽是情爱之理是仁也仁者爱之理爱者仁之事仁者爱之体爱者仁之用爱之理自仁出也然亦不可离了爱去説仁昌黎博爱之谓仁是指情为性了周子説德爱曰仁犹曰恻隠之心仁之端也是就爱处指出仁若博爱之谓仁之谓便是把博爱做仁了○黄氏曰义礼智者徳之一端而仁者徳之全体以仁包四者故心徳之名独仁足以当之○诸葛泰曰溺爱字则不知仁之体舍爱字则不知仁之用故即理以明体于以见理具于爱之所未发即爱以明用于以见爱本于仁之所发见无体何以见用无仁何以能爱因夫爱心之形而指夫在中之理故曰爱之理于孟子首章又倒置其语曰仁者心之徳爱之理何也论语言为仁是以偏言者言之故以爱之理在先孟子兼言仁义则以専言者言之故以心之徳在先然亦互相发明而非有二也○通曰朱子是以心性情三字释仁之一字仁是性爱是情爱之理情根于性也心之徳心统夫性也】与者疑辞谦退不敢质言也言君子凡事専用力于根本根本既立则其道自生若上文所谓孝弟乃是为仁之本学者务此则仁道自此而生也【通曰上文是泛言为人此则専言君子本立而道生又是泛言君子凡事皆用力于根本孝弟为为仁之本又専言君子之行仁孝弟为之本】程子曰孝弟顺徳也故不好犯上岂复有逆理乱常之事徳有本本立则其道充大孝弟行于家然后仁爱及于物所谓亲亲而仁民也故为仁以孝弟为本论性则以仁为孝弟之本或问孝弟为仁之本此是由孝弟可以至仁否曰非也谓行仁自孝弟始孝弟是仁之一事谓之行仁之本则可谓是仁之本则不可葢仁是性也孝弟是用也性中只有个仁义礼智四者而已曷尝有孝弟来然仁主于爱爱莫大于爱亲故曰孝弟也者其为仁之本与【语录为仁以孝弟为本事之本守之本之类是也论性则以仁为孝弟之本天下之大本之类是也为仁以孝弟为本仁字是指其周徧及物者言之以仁为孝弟之本仁字是指其本体发用处言之二程子释经非诸儒所能及伯子曰孝弟本其所以生乃为仁之本此语最深切葢推原孝弟之理本于父母之所以生所以为行仁之本也叔子曰孝弟顺徳也顺徳二字又足以尽孝弟之义而不好犯上作乱之意已具乎其中矣读者不可以不深思也性中只有仁义礼智四者曷尝有孝弟来此语亦要体防得是葢天下无性外之物岂性外别有一物名孝弟乎但方在性中则但见仁义礼智四者而己仁便包摄了孝弟凡慈爱恻隠之心皆在所包固不止孝弟也犹天地一元之气只有水火木金土言水而不曰江淮河济言木而不曰梧槚樲棘非有彼而无此也○通曰有子以孝弟为行仁之本而程子以仁为孝弟之本譬之木马有子就枝叶发端处説程子訧根本上説程子之言所以补有子之所不及也集注备述之有意哉】
　　○子曰巧言令色鲜矣仁
　　巧好令善也好其言善其色致饰于外务以悦人则人欲肆而本心之徳亡矣圣人辞不迫切専言鲜则絶无可知学者所当深戒也○程子曰知巧言令色之非仁则知仁矣【语录只是心在时便是仁若巧言令色之人一向逐外则心便不在安得谓之仁○或问圣门之学必以求仁为要语其所以行之者必以孝弟为先论其所以贼之者则必以巧言令色为甚记语者所以引二者于首章之次而其序又如此欲学者知仁之为急而识其所当务与其所可戒也○永嘉陈氏曰辞色未尝温和柔顺但务巧令以媚人者必非诚实之士既下此等种子在心将来狐媚蛊毒皆此种子为之故圣门深戒○通曰刚毅木讷之质近仁巧言令色之心不仁葢在外者惟务致饰以悦人在内者固己自失其所以为人矣上文好犯上作乱是刚恶此是柔恶圣贤深恶焉上文鲜与未之有是以少对絶无此専言鲜则絶无矣非少也】
　　○曽子曰吾日三省吾身为人谋而不忠乎与朋友交而不信乎传不习乎【省悉井反为去声传平声】
　　曽子孔子弟子名参字子舆【南武城人】尽己之谓忠以实之谓信【勿齐程氏曰程伯子曰发己自尽为忠循物无违为信程叔子曰尽己之谓忠以实之谓信叔子之言为切故集注从之○陈氏曰尽已是尽自家心里面以所存主者而言以实是就言上据此实説忠信非判然二物从内面发出无一之不尽是忠发出外来皆以实是信】传谓受之于师习谓熟之于已曽子以此三者日省其身有则改之无则加勉其自治【平声按孟子奚暇治礼义哉下注云凡治字为理物之义者平声为己理之义者去声后仿此】诚切如此可谓得为学之本矣而三者之序则又以忠信为传习之本也【语录谋不忠则欺于人言不信则欺于友传不习则欺于师○黄氏曰为人谋则必欲实尽其心交朋友则必欲实践其言讲习之际则必欲实用其力葢曽子天资醇厚志学恳笃其于大学既推明诚意之防而传之子思又断以诚身之义至其自省又皆一本乎诚葢不极乎诚则凡所作为无非苟简灭裂是岂可以尽人事之当然而合天理之本然也哉○郑舜举曰凡与物接必省诸身合内外之道也】○尹氏曰曽子守约故动必求诸身谢氏曰诸子之学皆出于圣人其后愈逺而愈失其真独曾子之学专用心于内故传之无观于子思孟子可见矣惜乎其嘉言善行【去声】不尽传于世也其幸存而未泯者学者其可不尽心乎【语录守约不是守那约言所守者约尔三省固非圣人事然是曽子晚年进徳工夫在学者则当随事省察非但此三者而已○冯氏曰曽子之于圣门最为晚出而卒传夫子之道以其所守者约也夫子一贯之学所谓忠恕者如此曽子既领其防故日三省之此门人序其言先于诸弟子欤○通曰曽子早悟一贯之防晚加三省之功愈可见其至诚不已之学葢其所省者无非推己及人因人反己之事即其所谓忠恕者也或以为一唯在三省之后非矣按门人记曽子之言与首章夫子之言相似首章人不知指泛然之人而言此为人之人亦泛言之首章言朋此亦言朋友首章言学习此亦言传习圣贤之所以为圣贤皆贵于学之不已曽子独得夫子之传于此亦可见○饶氏曰士莫急于学故首章即以学言学莫大于求仁故二章三章皆以仁言为仁必以孝弟忠信为今故二章以孝弟言四章以忠信言修身之要尽于此矣故下章以治人之事继之此为一书开巻之首记言之意亦畧有序后此不必皆然】
　　○子曰道千乘之国敬事而信节用而爱人使民以时【道乘皆去声】
　　道治也【或问道者治之理也治者政教法令之为治之事也夫子以为政者之心而言非事也】千乘诸侯之国其地可出兵车千乘者也敬者主一无适之谓【语录自秦以来无人识敬字至程子方説得亲切曰主一之谓敬无适之谓一故此合而言之身在是则其心在是而无一息之离其事在是则其心在是而无一念之杂○黄氏曰师説又以敬字惟畏字近之葢敬者此心肃然有所畏之名畏则心主于一也○觉轩蔡氏曰敬该动静主一亦该动静畏字亦当兼动静此章敬字乃是主动而言】敬事而信者敬其事而信于民也时谓农隙【乞逆切】之时言治国之要在此五者亦务本之意也【语录敬事而信是节用爱人使民以时之本敬又是信之本要之本根都在敬上若能敬则下而许多事方照管得到自古圣贤自尧舜以来便説这个敬字孔子修己以敬是最要处○辅氏曰左传农隙杜氏注谓各随时事之间是也○前四章是为学之本此五者是治国之本也】○程子曰此言至浅然当时诸侯果能此亦足以治其国矣圣人言虽至近上下皆通此三言者若推其极尧舜之治亦不过此若常人之言近则浅近而已矣杨氏曰上不敬则下慢不信则下疑下慢而疑事不立矣敬事而信以身先之也易曰节以制度不伤财不害民葢侈用则伤财伤财必至于害民故爱民必先于节用然使之不以其时则力本者不获自尽虽有爱人之心而人不被其泽矣然此特论其所存而已未及为政也苟无是心则虽有政不行焉【杨氏名时字中立号山先生延平人○齐氏曰敬事而信以身先之此道之説也古人未施敬而民敬未施信而民信以其平日所行有以表率于事之先也不伤财不害民以释节与爱葢欲道之以俭与慈也道之以俭则不轻于用其财道之以慈则不轻于用其力○永嘉陈氏曰治国有刑政礼乐纪纲文章万目皆当开张此数条且论他存心处乃为政之本其他未暇及】胡氏曰凡此数者又皆以敬为主【胡氏名寅字明仲号致堂先生建安人】愚谓五者反覆相因各有次第读者宜细推之【语录此章须看有能如此方能如此之意又看有能如此后又不可不如此之意反覆推之乃见曲折○通曰敬者圣学之本故下因乎上惟敬为最要不达农时者王道之本故上因乎下惟使民以时为最要上下相因皆有　务本之意存焉敬者一心之主万事之本根故又皆当以敬为主】
　　○子曰弟子入则孝出则弟谨而信泛爱众而亲仁行有余力则以学文【弟子之弟上声则弟之弟去声】
　　谨者行【去声】之有常也信者言之有实也泛广也众谓众人亲近也仁谓仁者余力犹言暇日以用也文谓诗书六艺之文○程子曰为弟子之职力有余则学文不修其职而先文非为【去声】已之学也尹氏曰徳行本也文艺末也穷其本末知所先后可以入徳矣洪氏曰未有余力而学文则文灭其质有余力而不学文则质胜而野愚谓力行而不学文则无以考圣贤之成法识事理之当然而所行或出于私意非但失之于野而已【洪氏名兴祖字庆善丹阳人○语录人须是考诗书及前言往行知得古人之法方做不错若不学文任意自做安得不错○饶氏曰集注三説不同尹氏説得文字全轻洪氏説得文字差重朱子説得文字极重三者互相发明若但知文之为轻而不知其为重则将有废学之弊故不得不交致抑扬之意○通曰学文以六事为先六事以孝弟为先葢孔子为人弟子者言也然必欲尽行此六事而后学文行之不给则恐终无学文之时矣行有余力者亦谓六事之中每行一事有暇则便学文非谓每日尽行此六事毕然后学文也又按熊氏谓此章是小学自孝弟忠信入故先行而后文子以四教是大学自格物致知入故先文而后行葢以弟子二字专为小学之事然则十五入大学者独非为人弟为人子者乎大抵圣人教人力行必以学文为先故为弟子之职者力有余则便当以学文为重集注若不学文以下政自该子以四教章之意在其中】
　　○子夏曰贤贤易色事父母能竭其力事君能致其身与朋友交言而有信虽曰未学吾必谓之学矣
　　子夏孔子弟子姓卜名商【卫人】贤人之贤而易其好【去声下同】色之心好善有诚也致犹委也委致其身谓不有其身也四者皆人伦之大者而行之必尽其诚学求如是而已故子夏言有能如是之人苟非生质之美必其务学之至虽或以为未尝为学我必谓之已学也【语录问伊川云见贤而变易顔色集注何故取范氏好色之説曰孔子两言未见好徳如好色而中庸亦以逺色为劝贤之事则古人之言其以徳色相为消长也旧矣故范氏之説为长○饶氏曰贤贤亦朋友之伦也尊贤取友虽均属朋友之伦而贤贤尤重】○游氏曰三代之学皆所以明人伦也能是四者则于人伦厚矣学之为道何以加此子夏以文学名而其言如此则古人之所谓学者可知矣故学而一篇大抵皆在于务本【游氏名酢字定夫建安人】呉氏曰子夏之言其意善矣然词气之间抑扬太过其流之将或至于废学必若上章夫子之言然后为无也【吴氏名棫字才老建安人○胡氏曰以未学为生质之美者人固有得气之清而所为与理暗合然质之美有限而学之益无穷故呉氏又虑其抑扬之有偏也○黄氏曰子夏此语与曽子三省是皆心存乎诚求造其极者也然子夏専用力于人之所重曽子尤致意于人之所轻子夏务实行而抑文学曽子务实行而兼习则曾子之用功愈宻而用心愈是则子夏之所不能及矣○通曰此篇以学为先故言学者凡五第一章学字是兼知行而言上章则以学文是以行为重而知未尝轻此章虽曰未学是以行为重而知则全轻矣所以集注曰必若上章夫子之言然后为无也】
　　○子曰君子不重则不威学则不固
　　重厚重威威严固坚固也轻乎外者必不能坚乎内故不厚重则无威严而所学亦不坚固也【语録问既曰君子何故有不重不威曰此是説君子之道大槩如此○圣贤所言为学之序须先自外面分明有形象处把捉扶竪起来】
　　主忠信
　　人不忠信则事皆无实为恶则易【去声】为善则难故学者必以是为主焉○程子曰人道唯在忠信不诚则无物且出入无时莫知其乡者人心也若无忠信岂复有物乎【陈氏曰主与賔对宾是外人出入不常主常在屋里主忠信是以忠信常为吾心之主心所主者忠信则其中许多道理都实无忠信则一切道理都虚了主字极有力○真氏曰论语止言忠信子思孟子始言诚程子于此乃合忠信与诚言之葢诚指全体言忠信指人用力处言尽得忠信即是诚孔子教人只就行处説行到尽处自然识得本原子思孟子则并本原发以示人其义一也○冯氏曰忠主于存心信主于接物忠信则重厚威严而所学固矣】
　　无友不如己者
　　无毋通禁止辞也友所以辅仁不如己则无益而有损【语录问必择胜己者为友则胜己者必以我为不如己而不吾友矣曰但不可求不如己者及其来也又焉得而却之我去求胜己者为友则不如己者又来求我】
　　过则勿惮改
　　勿亦禁止之辞惮畏难也自治不勇则恶日长【上声】故有过则当速改不可畏难而苟安也程子曰学问之道无他也知其不善则速改以从善而已【语录最要在速字上着力凡有过若今日不便改过愈深则善愈微若从今便改则善可自此而积今人多是畏难过了日子○通曰此过也而集注以为恶日长者无心失理为过有心悖理为恶自治勇则过可反而为善自治不勇则过必流而为恶】○程子曰君子自修之道当如是也游氏曰君子之道以威重为质而学以成之学之道必以忠信为主而以胜己者辅之然或吝于改过则终无以入徳而贤者亦未必乐【音洛】告以善道故以过勿惮改终焉【黄氏曰外重厚而内忠信则其本立友胜已而速改过则其徳进○通曰习俗之薄而重厚者少学问之疎而能友胜己速改过者尤少此学者之深病也首三不字是直指其病后毋字勿字是欲禁止其病中间主忠信三字所以药之也未有诚于中而薄于外者未有其学欲实有诸已而于友不求胜己者未有存心不自欺而有过肯自恕者故学者之心当以是为主焉屋无主人屋所有皆虚人不主忠信人所为皆虚】
　　○曾子曰慎终追逺民徳归厚矣
　　慎终者防尽其礼追逺者祭尽其诚民徳归厚谓下民化之其徳亦归于厚葢终者人之所易【去声下同】忽也而能谨之逺者人之所易忘也而能追之厚之道也故以此自为则已之徳厚下民化之则其徳亦归于厚也【语录只是専主防祭而言若把得防祭事重时亦自不易只是防祭上推亦是多少事○齐氏曰既没曰死既曰亡事死如事生事亡如事存厚之至也朱子曰忽畧遗忘薄俗之常吾不与以俱靡而慎之追之以尽吾诚敬则人亦孰无是心哉其感化也吾以身率彼以心感而不自知其孚之速也○通曰古注云慎终者防尽其哀追逺者祭尽其敬集注依伊川説以礼与诚易之葢防罕有不哀者而未必皆尽礼祭罕有不敬者而未必皆尽诚薄俗往往多如此也惟民生厚氏徳本厚也归厚不过复其本然者尔非有増益之也上章曰重此章曰厚门人类记曽子之言有似于夫子也】
　　○子禽问于子贡曰夫子至于是邦也必闻其政求之与抑与之与【之与之与平声下同】
　　子禽姓陈名亢【音冈陈人】子贡姓端木名赐【卫人】皆孔子弟子或曰亢子贡弟子未知孰是抑反语辞
　　子贡曰夫子温良恭俭让以得之夫子之求之也其诸异乎人之求之与
　　温和厚也【真氏曰只一字不足以尽温之义必兼二字和如春风和气之和厚如坤厚载物之厚和不暴也厚不刻薄也】良易直也【语录易如平易之易直如白直之直】恭庄敬也【真氏曰庄主容貌而言敬主内心而言】俭节制也【真氏曰节者自然之界限制者用力而裁制】让谦逊也【真氏曰谦谓不矜已之善逊谓推善以及人】五者夫子之盛徳光辉接于人者也【少颖林氏曰形容圣人之盛徳必推其着见者言之尧曰钦明文思舜曰濬哲文明温恭允塞汤曰斋圣广渊文王曰徽柔懿恭夫子曰温良恭俭让皆以其徳之著者言之】其诸语辞也人他人也言夫子未尝求之但其徳容如是故时君敬信自以其政就而问之耳非若他人必求之而后得也圣人过化存神之妙未易窥测然即此而观则其徳盛礼恭而不愿乎外亦可见矣学者所当潜心而勉学也【语录圣人之徳无所不备非是只有此五者但此五者皆谨厚谦退不自圣贤底意故人皆亲信乐告之最要防此五字是如何气象体之于我则见得圣人有不求人而人自来就问底意今人却无非是求学者且去理防不求底道理乃好○或问子贡谓夫子之求之是就子禽之言借其求字而反言之以明夫子之未尝求如孟子言伊尹以尧舜之道要汤也】○谢氏曰学者观于圣人威仪之间亦可以进徳矣若子贡亦可谓善观圣人矣亦可谓善言徳行【去声】矣今去圣人千五百年以此五者想见其形容尚能使人兴起而况于亲炙之者乎【通曰温而厉威而不猛恭而安此夫子中和气象也子贡言温而不言厉言恭而不言安言良俭让则见不猛而不见所谓威皆未足以尽盛徳之形容不过以其得闻国政姑以其光辉接物者言尔必如绥来动和等语乃足以见夫子过化存神之妙异时子贡非此时之子贡矣按饶氏谓此即圣人中和气象又曰集注过化存神未易窥测之语与谢説三亦字皆微寓抑扬之意夫苟是中和气象则谢氏不当下亦字以谢氏为微寓抑扬之意则其不足以尽中和之气象明矣饶氏前后二説自相反不可不辨也】张敬夫曰夫子至于是邦必闻其政而未有能委国而授之以政者葢见圣人之仪刑而乐【音洛】告之者秉彛好【去声】徳之良心也而私欲害之是以终不能用耳【敬夫名栻号南轩先生广汉人○冯氏曰是时政在大夫陪臣盘据日久岂容夫子之进也时君知爱其徳而不得用事世亦可知矣】
　　○子曰父在观其志父没观其行三年无改于父之道可谓孝矣【行去声】
　　父在子不得自専而志则可知父没然后其行可见故观此足以知人之善恶然又必能三年无改于父之道乃见其孝不然则所行虽善亦不得为孝矣○尹氏曰如其道虽终身无改可也如其非道何待三年然则三年无改者孝子之心有所不忍故也游氏曰三年无改亦谓在所当改而可以未改者耳【语录父在观其志此一句己自有处变意思必有为而言观其文意便是父在时其子志行己自有与父不同者道犹事也言道者尊父之辞三年无改是半上落下底事虽在所当改但遽改之则有死其亲之心有扬亲之意须三年之后徐改之便不觉若大故不好底事则不在此限矣其不可改者则终身不改固不待言其不可以待三年者则又非常之变亦不可以预言善读者推类而求之或终身不改或三年而改或甚不得己则不待三年而改顾其所遇之如何但不忍之心则不可无耳存得不忍之心则虽或不得已而改亦不害其为孝尹氏説得孝子之心未説得事游氏则于事理上説得圣人语意出○通曰所当改以事言可未改以时言不忍改以心言按朱子曰此帝是言父有不善子不忍改乃见其孝若孟献子自是贤者庄子能不改其所行所以为难先儒以为庄子之贤不反献子疑其不能守父之政用父之臣而庄子乃能不改此其所以难能也饶氏熊氏引庄子之孝以释此章误矣】
　　○有子曰礼之用和为贵先王之道斯为美小大由之礼者天理之节文人事之仪则也【陈氏曰天理只是人事中之理而具于心者也天理在中而着于事人事在外而根于中天理其体而人事其用也节文仪则四字相对説节则无太过文则无不及仪在外有可观则在内有可守仪谓容仪有粲然可象底意与文字相应则是个骨子有确然不易底意与节字相应○胡氏曰天理其体故先节而后文人事其用故先仪而后则】和者从【七容反】容不迫之意葢礼之为体虽严然皆出于自然之理故其为用必从容而不迫乃为可贵先王之道此其所以为美而小事大事无不由之也【语录至严之中便是至和处不可分做两截看须知道吾心安处便是和如入公门鞠躬如也须是如此吾心乃安不如此便不安不安便是不和以此见得礼中本来有个和不是外面物事行得自然如此不教有牵强底意思便是从容不迫○觉轩蔡氏曰有子専以礼之用言朱子兼以礼之体言论礼之用固以和为贵论礼之体则礼中本有自然之和若谓知和而和不以礼节之则礼与和成二物矣朱子所以因有子言礼之用而以礼之体发其所未发可谓有功于圣经矣○饶氏曰有子论仁论礼皆只説得下面一截上面一截须待程子朱子为发明之】
　　有所不行知和而和不以礼节之亦不可行也
　　承上文而言如此而复有所不行者以其徒知和之为贵而一于和不复以礼节之则亦非复礼之本然矣所以流荡忘反而亦不可行也【语录礼之用和是礼中之和知和而和是放教和才放教和便是离却礼了】○程子曰礼胜则离故礼之用和为贵先王之道以斯为美而小大由之乐胜则流故有所不行者知和而和不以礼节之亦不可行【语録胜只是争此子礼才胜些子便是离了乐才胜些子便是流了○辅氏曰旧以有所不行一句承上文説至程子方截得分明只以乐记礼胜则离乐胜则流两句观之便自可见】范氏曰凡礼之体主于敬而其用则以和为贵敬者礼之所以立也和者乐之所由生也若有子可谓达礼乐之本矣【范氏名祖禹字淳夫成都人○语录自心而言则心为体敬和为用以敬对和而言则敬为体和为用大抵体用无尽时只管恁地推将去○和固不可便指为乐是礼中之乐如天子八佾诸侯六大夫四士二是乐之有节处乐中之礼也便见礼乐不相离】愚谓严而泰和而节此理之自然礼之全体也豪厘有差则失其中正而各倚于一偏其不可行均矣【熊氏曰程范兼言礼乐朱子只言礼之全体葢礼乐无二本礼之和处即乐也○通曰须要看集注前一节分体用后一节独説全体是如何葢有子但言礼之用集注则谓礼之用所以从容不迫者其体之严出于自然之理故其用也人心安之亦自然从容而不迫是因有子之言用而推原其体也后总説礼之全体则包前所谓体用者在其中矣如天髙地下合同而化便是严而泰如四时阴阳冲和有节气有中气此便是和而节此固自然之理而礼之全体如此也然礼之全体严者未尝不泰人则有严而失其中者矣未免倚于严之一偏不可行矣礼之全体和者未尝不节人则有和而失其正者矣未免倚于和之一偏亦不可行矣一偏字与全体字相反夫其体之全也本如此而人之偏也乃如此人之于礼有毫厘之差则失之故也】
　　○有子曰信近于义言可复也恭近于礼逺耻辱也因不失其亲亦可宗也【近逺皆去声】
　　信约信也义者事之宜也复践言也恭致敬也礼节文也【黄氏曰以实之谓信事之已见而以其实也约信与人期约而求其实者也○胡氏曰信为约信恭为致敬皆指人之行此而言非信恭之本体也○通曰义者心之制事之宜此独曰事之宜礼者天理之节文此独曰节文葢所谓信恭者非信恭之本体故所谓义礼者亦非指本体而言集注葢未尝轻下一字也】因犹依也宗犹主也言约信而合其宜则言必可践矣致恭而中其节则能逺耻辱矣【语录如见尊长而拜礼也我却不拜被诘问则无以答便是为人所耻辱有般人不当拜而拜之便是谄谀这则可耻可辱者在我矣】所依者不失其可亲之人则亦可以宗而主之矣【或问因之为依势之敌而交之浅若诸葛之依刘表是也宗之为主彼尊我贱而以之为归如孔子之于司城贞子蘧伯玉顔雠由是也所依而失其亲若未甚害也所宗而失其亲则其为害大矣然今日依之则后日有时而宗之是以君子之有所因也必求不失其亲焉则异日所宗无失所亲之患矣】此言人之言行【去声】交际皆当谨之于始而虑其所终【语録问恐言是约信行是致敬交际是依人曰大纲如此皆交际也言可复便是行○此一节须用两截看上面一截信近于义恭近于礼因不失其亲是交际之初合下便自量到底下面一截言可复也逺耻辱亦可宗乃是久后到底无之效○定宇陈氏曰谨之于始説上三句虑其所终説下三句】不然则因仍苟且之间将有不胜其自失之悔者矣【通曰有子言近于礼义而集注言必合其宜必中其节是补有子之所不及先儒谓亲近也因其所以为信而不失其近于义因其所以为恭而不失其近于礼集注初本从之今改本如此正先儒之所未及因仍苟且四字只是一且字所谓不胜其自失之悔者才与人约便有失信之防才致敬于人便有失礼之防才以我依人便有失我之几三者皆不可着且之一字其始曰且如此则其后也之失有不可胜悔者矣与其悔于终孰若谨之于始】
　　○子曰君子食无求饱居无求安敏于事而慎于言就有道而正焉可谓好学也已【好去声】
　　不求安饱者志有在而不暇及也【通曰上文子贡之答子禽只为不合下一求字士才有所求于外则志便不立故必无所求于彼然后有所好于此】敏于事者勉其所不足慎于言者不敢尽其所有余也【冯氏曰事所从事谓学也未事于学不以外虑移其心既事于学不使言语浮其行然后见其好学之实○饶氏曰敏于事之事非特指行事而言凡学问思辨穷理之事皆事也】然犹不敢自是必就有道之人以正其是非则可谓好学矣【语録不求安饱是其存心处敏事谨言是其用工处然须就正方得有许多工夫不能就有道以正其是非也不得无许多工夫虽欲就正有道亦徒然】凡言道者皆谓事物当然之理人之所共由者也【通曰学而篇言道者三前两道字泛此一道字切父之道是父之所由先王之道是先王之所由故集注独于此释之曰人之所共由道犹路然人所由者谓之非路不可不若人之所共由者则大路也】○尹氏曰君子之学能是四者可谓笃志力行者矣然不取正于有道未免有差如杨墨学仁义而差者也其流至于无父无君谓之好学可乎【语録杨氏以世人营营于名利埋没其身而不自知故独洁其身以自髙然不知义者制事之宜处人伦事物各当其所乃合于义今但知有已而已使人皆如此洁身自为则天下事教谁理防此便是无君墨氏见世人自私自利不能及人故欲兼天下而尽爱之然不知仁者心无不溥遍而施则差等心皆漙遍者仁也其理一施有差等者仁中义也其分殊今亲亲与仁民同是待亲犹他人也此便是无父此学者所以必求正于有道也○通曰夫子自谓好学门弟子中独谓顔回好学葢必无求然后见其有好之之志必敏事然后见其有好之之实然必取正有道然后不差夫好之之路此所以见好学者之甚难得也】
　　○子贡曰贫而无谄富而无骄何如子曰可也未若贫而乐富而好礼者也【乐音洛好去声】
　　谄卑屈也骄矜肆也常人溺于贫富之中而不知所以自守故必有二者之病【辅氏曰为贫所胜则气随以歉而为卑屈故多求而谄为富所胜则气随以盈而为矜肆故有恃而骄】无谄无骄则知自守矣而未能超乎贫富之外也凡曰可者仅可而有所未尽之辞也乐则心广体胖【步丹反】而忘其贫好礼则安处【上声】善乐循理而亦不自知其富矣【安处善乐循理出董仲舒策】子贡货殖葢先贫而后富而常用力于自守者故以此为问而夫子答之如此葢许其所已能而勉其所未至也【语録子贡幼年也是把贫富煞当事了○又曰子贡于此煞是用工夫圣人更推他上面一节以见义理不止于此然亦不止于就贫富上説凡讲学皆如此天下道理更濶在○冯氏曰无谄无骄则贫富知自守矣然犹有所用力焉力少不逮则谄骄复形乐且好礼则贫富两忘矣葢知乐天循理而无复事于人为也】
　　子贡曰诗云如切如磋如琢如磨其斯之谓与【磋七多反兴平声】
　　诗卫风淇澳之篇言治骨角者既切之而复磋之治玉石者既琢之而复磨之治之已精而益求其精也子贡自以无谄无骄为至矣闻夫子之言又知义理之无穷虽有得焉而未可遽自足也故引是诗以明之【语録所谓义理无穷不是説乐与好礼自是説切磋琢磨精而益精尔○或问大学传引此诗以道学自修释之与此不同何也曰古人引诗断章取义姑以发已之志或疎或宻或同或异葢不能齐也○黄氏曰若谓无谄无骄为如切如琢乐好礼为如磋如磨则告往知来一句便説不得子贡言无谄骄夫子言未若乐与好礼子贡便知义理无穷人须就学问上做工夫不可少有得而遽止诗所谓如切磋琢磨治之已精而益致其精者其此之谓欤】
　　子曰赐也始可与言诗已矣告诸往而知来者
　　往者其所己言者来者其所未言者○愚按此章问答其浅深髙下固不待辨説而明矣然不切则磋无所施不琢则磨无所措故学虽不可安于小成而不求造【七到反】道之极致亦不可鹜【音务】于虚逺而不察切已之实病也【语录告以所已言谓处贫富之道知其所未言谓学问之功○黄氏曰此章须是见得切磋琢磨在无谄无骄乐与好礼之外方晓得所已言所未言前之问答葢言徳之浅深今之引诗乃言学之疎宻○冯氏曰子贡自以无谄无骄为至闻夫子之言又引是诗以明之古者自六籍之外无书可以据援然易精深书大礼乐局于名数春秋隠于褒贬鲜可引用惟诗切于人情又多比兴旁通伦类故从政专对兴观羣怨皆取诸此此士君子以能言诗为贵也然则不通类者不足以言诗矣○又曰一闻夫子之言遂悟卫风之防所以为赐也达○通曰既切而复磋既琢而复磨学者不可安于小成而不求造道之极致子贡引诗是发夫子言外之意也不切则磋无所施不琢则磨无所措学者不可鹜于虚逺而不察切已之实病集注又因子贡之引诗而发言外之意也常人二者之病与学者切已之实病当看两病字若只就贫富上説贫者病谄富者病骄必除谄骄之病然后可到乐与好礼地步若就义理学问上説则学者之病固多必先除切已之实病然后可求造道之极致也】
　　○子曰不患人之不已知患不知人也
　　尹氏曰君子求在我者故不患人之不已知不知人则是非邪正或不能辨故以此为患也【饶氏曰不患人之不已知即首章人不知而不愠之意皆是要人为己○熊氏曰知人亦致知之事不求人知犹首章之意此类凡四出里仁篇不患人之不已知求为可知也宪问篇不患人之不已知患其不能也卫灵篇君子病无能焉不病人之不已知也○通曰始之以人不知而不愠终之以不患人之不已知此学而一篇终始也始之以不亦君子乎终之以无以为君子也始则结之以患不知人终则结之以不知言无以知人论语一书终始也门人纪之岂无意欤】
　　为政第二
　　凡二十四章【冯氏曰篇目次第亦畧有意义前论学学然后从政故因论为政以徳篇而次焉】
　　子曰为政以徳譬如北辰居其所而众星共之【共音拱亦作拱】政之为言正也所以正人之不正也徳之为言得也得于心而不失也【通曰按集注初改本云行道而有得于心后定本云得于心而不失门人胡泳尝侍坐武夷亭文公手执扇一柄谓泳曰便如此扇既得之而复失之如无此扇一般所以解徳字用不失字愚窃谓此五字有二意一则是得于有生之初不可失之于有生之后二则得于昨日者不可失之于今日葢不失二字自有工夫在焉集注改本之精也如此】北辰北极天之枢也居其所不动也共向也言众星四面旋绕而归向之也【或问天形半覆地上半绕地下而左旋不息其枢纽不动之处则在南北之端焉谓之极者如屋脊谓之厔极也南极入地三十六度故周回七十二度常隠不见北极出地三十六度故周回七十二度常见不隠北极之星正在常见不隠七十二度之中常居其所而不动其旁则经星随天左旋日月五纬更迭隠见若绕而归向之也○语录北辰是那中间些子不动处縁人要取此为极不可无个记认所以就其旁取一小星谓之极星问北极动不动曰也动只动得不觉如射糖盘子北辰便是中央椿子极星便是近桩防子虽也随盘转缘近桩子便转得不觉沈存中谓始以管窥极星不入管后方见极星在管上转史记载北辰有五星太乙常居其中是极星也辰非星只是中间界分极星各微动惟辰不动乃天之中犹磨之心也○邵子曰地无石之处皆土也天无星之处皆辰也】为政以徳则无为而天下归之其象如此【饶氏曰北辰居其所是无为之象众星共之是天下归之之象】○程子曰为政以徳然后无为【语録为政以徳不是欲以徳去为政只如为政有徳相似亦不是块然全无所作为以徳则自然感化不见其有为之迹耳○辅氏曰为政以徳非不为也循天下之理而行其所无事也不能以徳为政而遽欲无为则是怠惰废弛而已】范氏曰为政以徳则不动而化不言而信无为而成所守者至简而能御烦所处者至静而能制动所务者至寡而能服众【通曰大学齐家治国平天下皆所以正人之不正格物致知诚意正心修身皆所以得于心而不失也古之为政者皆自正心诚意推出来故无为而天自化后之为政者不知以修身为本而欲家齐国治天下年难矣故所为愈劳而效愈邈也】
　　○子曰诗三百一言以蔽之曰思无邪
　　诗三百十一篇言三百者举大数也蔽犹葢也【冯氏曰蔽断也读如官占子先蔽志之蔽】思无邪鲁颂駉【音扃】篇之辞凡诗之言善者可以感发人之善心恶者可以惩创人之逸志其用归于使人得其情性之正而已【语录性情是贴思正是贴无邪与做时文相似武问思无邪莫是作诗者发于性情之正否曰若关雎鹿鸣文王大明等诗固是性情之正若桑中防蝀等诗谓之性情之正可乎只是要读诗者思无邪尔○饶氏曰诸家之説皆谓作诗者如此独集注以为诗之功用能使学者如此夫子恐人但知诗之有邪正而不知诗之用皆欲使人之归于正故于其中掲此一句以示人学者知此则有以识读诗之意矣○通曰须看此一用字凡六经中无一字一句不切于人之日用者诗于人情为易入也葢本出于人之情性故其用能使人得其情性之正也】然其言微婉且或各因一事而发求其直指全体则未有若此之明且尽者故夫子言诗三百篇而惟此一言足以尽葢其义其示人之意亦深切矣【黄氏曰直指者非微婉全体者非一事直指故明全体故尽○洪氏曰不以文害辞不以辞害志孟子观诗之法取诗之一言以蔽三百篇之义夫子观诗之法】○程子曰思无邪者诚也【语录行无邪未是诚思无邪乃可为诚世人有修饰于外而其中未必能正惟至于思无邪斯可谓诚○通曰每读集注至此不能无疑程子曰思无邪者诚也又曰哲人知防诚之于思此是圣人言诗之用不应遽以圣人望人集注所以引此者葢谓所思自然无邪诚也圣人事也读诗而可使之思无邪诚之也学者事也集注引程子之言即继之以学必务知要益可见也】范氏曰学者必务知要知要则能守约守约则足以尽博矣经礼三百曲礼三千亦可以一言蔽之曰毋不敬【通曰思无邪是诗三百篇之要毋不敬是礼三百三十之要执中二字是书五十八篇之要时之一字是易三百八十四爻之要皆不可不知】
　　○子曰道之以政齐之以刑民免而无耻【道音导下同】道犹引导谓先之也政谓法制禁令也齐所以一之也道之而不从者有刑以一之也免而无耻谓苟免刑罚而无所羞愧葢虽不敢为恶而为恶之心未尝忘也
　　道之以徳齐之以礼有耻且格
　　礼谓制度品节也【胡氏曰品谓尊卑髙下之差节谓界限等级之分】格至也言躬行以率之则民固有所观感而兴起矣而其浅深厚薄之不一者又有礼以一之则民耻于不善而又有以至于善也【语录浅深厚薄之不一谓其间资禀信向之不齐虽是感之以徳自有太过不及底故齐一以礼礼者吉凶宾军嘉五礼须令他一齐如此所谓贤者俯而就之不肖者企而及也】一説格正也书曰格其非心○愚谓政者为治之具刑者辅治之法徳礼则所以出治之本而徳又礼之本也此其相为终始虽不可以偏废然政刑能使民逺【去声】罪而已徳礼之效则有以使民日迁善而不自知故治民者不可徒恃其末又当深探【平声】其本也【语录有徳礼则政刑在其中不可专道政刑做不好底但不得专用政刑尔圣人之意只为当时用政刑治民不用徳礼所以有此言圣人为天下何曽废刑政来集注后面余意是説圣人谓不可专恃政刑然有徳礼而无刑政又做不得圣人説话无一字无意味如説霁之以徳道之以礼便不是了○冯氏曰古之治民者以徳礼示之于先其或有违者以刑政防之于后后之治民者以政刑检制其民而徳礼之不修苟极其效不过使民逺罪而已欲其迁善而不自知难哉礼缁衣篇亦记之曰夫民教之以德齐之以礼则民有格心教之以政齐之以刑则民有遯心其指未大异也而精宻则有间矣○通曰此篇第一章曰为政以徳政与徳为一此章分政与徳为二前章専言古之为政者皆自躬行中流出此章则言后之为政者但知导之以法制禁令而不能躬行以率之也故言政刑不如徳礼之效如此而集注以相为终始合言于先又以本末分言于后也】
　　○子曰吾十有五而志于学
　　古者十五而入大学心之所之谓之志此所谓学即大学之道也志乎此则念念在此而为之不厌矣【语录孔子只十五嵗时便断然以圣人为志矣今学者谁不为学只是不可谓之志于学果能志于学则自住不得志字最有力要如饥渇之于饮食才有悠悠便是志不立】
　　三十而立
　　有以自立则守之固而无所事志矣【语録立谓把捉得定世问事物皆动摇不得如富贵贫贱威武是也志方是趋向恁去求讨未得至此则得而守之无用志矣】
　　四十而不惑
　　于事物之所当然皆无所疑则知之明而无所事守矣【语录孟子四十不动心与四十而不惑相似○或问既立矣加以十年玩索涵养之功知见明彻无所滞碍也葢于事物之理防防之际毫厘之辨无不判然于胷中○陈氏曰至此则豁然如大明中覩万象所知者益明而无所事守矣】
　　五十而知天命
　　天命即天道之流行而赋于物者乃事物所以当然之故也知此则知极其精而不惑又不足言矣【语录不惑是随事物上见这道理合是如此知天命便是知这道理所以然如父子之亲须是知其所以亲事事物物须知他本源处譬如一溪先知得溪中有水后知水发源处○或问天道流行赋予万物莫非至善无妄之理而不已焉是则所谓天命也物之所得为性性之所具为理名殊而实一也学至不惑而又进焉则理无不穷性无不尽而有以知此矣理以事别性以人殊命则天道之全而性之所以为性理之所以为理者也自天命观之则理性云者小徳之川流也自理性观之则天命云者大徳之敦化也】
　　六十而耳顺
　　声入心通无所违逆知之之至不思而得也【语録聴最是人所不着力处今圣人凡耳中所闻者便皆是道理而无凝滞是于所去至极而精熟彻表彻里故声才入心便通是非判然其贯通神速之妙更不待少致思而自得其理才容少思而后得则是内外自相扞格不得谓之顺矣如夫子闻沧浪之歌即悟自取之义是耳顺之证也】
　　七十而从心所欲不逾矩
　　从随也矩法度之器所以为方者也随其心之所欲而自不过于法度安而行之不勉而中【去声下同】也【语録圣人表里精粗无不昭彻其体虽是人其实只是一罔天理所谓从心所欲不逾矩左来右去尽是天理也】○程子曰孔子生而知之者亦言由学而至所以勉进后人也立能自立于斯道也不惑则无所疑矣知天命穷理尽性也耳顺所闻皆通也从心所欲不逾矩则不勉而中矣又曰孔子自言其进徳之序如此者圣人未必然但为学者立法使之盈科而后进成章而后逹耳【语录立是物格知至而意诚心正之效不止是用工处不惑知天命是意诚心正而所知日进不已之騐至耳顺则所知又至极而精熟圣人亦大约将平生为学进徳处分许多段説十五志学此学自是彻始彻终到四十不惑已自有耳顺从心所欲不逾矩意思但久而益熟尔年止七十若更加数十嵗也只是这个路不是到七十嵗便画住了伊川做设説圣人不到十年方一进亦不解悬空説这一段大槩圣人元是个圣人了他自恁地实做将去他底志学立不惑异乎众人底】胡氏曰圣人之教亦多术然其要使人不失其本心而已欲得此心者惟志乎圣人所示之学循其序而进焉至于一疵不存万理明尽之后则其日用之间本心莹然随所意欲莫非至理葢心即体欲即用体即道用即义声为律而身为度矣【语録圣人千言万语只是要人收拾得个本心日用之间着力屏去私欲扶持此心出来理是心所当知事是心所当为不要埋没了他如修齐治平皆要此心为之此心皆自有许多道理不待逐旋安排入来圣人立许多节目只要人剔刮将自家心里许多道理出来而已○陈氏曰从心所欲不逾矩谓道心常为一身之主而人心毎聴命焉即中庸所谓不勉而中地位○饶氏曰致知是要知此矩力行是要践此矩立是守得此矩定不惑是见得此矩明知命是又识得此矩之所自来耳顺则见得此矩十分透彻从心不逾是行得此矩十分纯熟矩者何此心之天则也规矩皆法度之器规圎善于旋转而无界限之可守矩方则有亷隅界限截然一定而不易智欲其圎行欲其方故以矩言之矩即义以方外是也胡氏云体即道用即义义字正为矩字而发】又曰圣人言此一以示学者当优游涵泳不可躐等而进二以示学者当日就月将不可半涂而废也【辅氏曰亟者则躐等而进怠者则半涂而废亟心亡则能优游涵泳逐级而进怠心亡则能日就月将不极不止○通曰朱子曰循循然而无敢怠汲汲然而无欲速正将此二者互説】愚谓圣人生知安行固无积累之渐然其心未尝自谓已至此也是其日用之间必有独觉其进而人不及知者故因其近似以自名欲学者以是为则而自勉非心实自圣而姑为是退托也后凡言谦辞之属意皆放【上声】此【语録圣人此语固是为学者立法然当初亦必是有这般意思圣人自觉有进处故如此説人窥测他不得也○冯氏曰此夫子自述其终身进徳之序如此非若他人之想像亿度也不以血气之盛衰为消长不以外物之得防为作辍所谓死而后已者此夫子之所以为圣也○通曰论语仅言心者三无所用心愚不肖之心也其心三月不违仁贤人之心也此所谓心圣人之心也自尧舜以至夫子圣圣相传只传此心夫子年十五时其心已自期于圣人到七十时其心犹不敢自谓是圣人若心实自圣而姑为是退托岂圣人之心哉要之志学者此心所向之力立者此心所守之定不惑者此心所见之明知天命者心与理融而洞其所以然耳顺者理与心防其顺也自然而然不逾矩者此心此理浑乎为一而有莫测其然者矣十年一进圣人之心圣人自知之故即其近似以语学者欲学者皆心夫圣人之心也忘者不用其心如何到圣处助者亟用其心亦如何便到圣处】
　　○孟懿子问孝子曰无违
　　孟懿子鲁大夫仲孙氏名何忌无违谓不背于理
　　樊迟御子告之曰孟孙问孝于我我对曰无违
　　樊迟孔子弟子名须【鲁人】御为【去声】孔子御车也孟孙即仲孙也【胡氏曰三家皆鲁桓公庶子初以仲叔季为氏其后加以孙字公子之子称公孙也仲改为孟者庶子自为长少不敢与庄公为伯仲叔季公孙不敢祖诸侯也故自以庶长为孟杜预作公子谱云仲庆父弑君故改为孟】夫子以懿子未达而不能问恐其失指而以从亲之令为孝故语【去声】樊迟以发之
　　樊迟曰何谓也子曰生事之以礼死之以礼祭之以礼
　　生事祭事亲之始终具矣礼即理之节文也【辅氏曰此理字即指前不背于理之理字言也礼是先王据事物之理品节之以成文者】人之事亲自始至终一于礼而不苟其尊亲也至矣是时三家僭礼故夫子以是警之然语意浑然又若不専为【去声】三家发者所以为圣人之言也【陈氏曰须熟究以礼事亲之正意始终一以礼事亲则为敬亲之至矣然若何而能一于礼其中节文织悉委曲是多少事皆不可不讲也○莆田黄氏曰若不以礼便是不以君子之道待其亲便是违背于理】胡氏曰人之欲孝其亲心虽无穷而分【去声】则有限得为而不为与不得为而为之均于不孝所谓以礼者为其所得为者而已矣【语録为所得为只是合做底大夫以大夫之礼事亲诸侯以诸侯之礼事亲便是合做底孔子当初就三家僣礼上説未有胡氏説底意思然就今论之有一般人因陋就简不能以礼事其亲又有一般人牵于私意却不合礼大抵圣人之言皆人所通行得底生事祭一于礼此是人人皆如此然其间却是警孟氏胡氏此条意亦全警不得为而为之者尔○通曰夫子曰礼与其奢也寜俭又曰奢则不逊俭则固胡氏所谓得为而不为俭而固也所谓不得为而为之奢而不逊也礼者理之节文节所以节其太过文所以文其不及春秋之时过于文而失于节往往皆不得为而为之者此夫子所以拳拳告懿子以礼而顔渊之厚则又深以责门人也○齐氏曰説与何忌孟僖子之子昭七年僖子从昭公如楚病不能相礼乃讲学之苟能礼者从之二十四年僖子将卒属説与何忌于夫子使事之而学礼焉时孔子年三十四哀十一年孟孺子泄帅右师冉求帅左师樊迟为右以与齐战季孙曰须也弱注谓其年少则为孔子御者必在十三年鲁以币召还孔子后时孔子年七十僖子殁且三十六年而懿子犹问孝可谓贤矣僖子尝令二子学礼孔子不过即其垂殁所命以教其子尔礼者天理之节鲁因周公以大勲劳得赐天子礼乐而习于僣殡而设拨祭而雍彻事生之僣可想矣非不欲以尊亲也而不知适以陷其亲于恶使懿子不违其亲之命而悉以孔子所教生事而死祭之则凡其所用皆亲所得为而僖子之心慰矣而奈之何其不然也圣人言不迫切而意深到学者所宜细玩○通曰按集注以为夫子语意浑然若不専为三家发者如齐氏之説则若専为孟懿子言矣愚窃谓无违二字含蓄不露未便谓无违于礼亦未便谓无违乎亲之令姑以发懿子之问尔而懿子不能问于是以生事祭无违乎礼者言之僖子遗命使懿子学礼于夫子夫子以礼告之固切于懿子然亦未尝不切于夫人之子也】
　　○孟武伯问孝子曰父母惟其疾之忧
　　武伯懿子之子名彘言父母爱子之心无所不至惟恐其有疾病常以为忧也人子体此而以父母之心为心则凡所以守其身者自不容于不谨矣岂不可以为孝乎旧説人子能使父母不以其陷于不义为忧而独以其疾为忧乃可谓孝亦通【冯氏曰説文疾加曰病夫子告之以疾而不及病其训严矣○饶氏曰集注曰凡所以守其身者自不容于不谨当防凡字不独谨疾而已○定宇陈氏曰谨疾固是守身不失其身又守身之大者也○通曰人子之身即父母之身也人子独不能父母之心者何哉父母之于子无疾则忧其有以致疾疾则忧其成病人子体此而不贻父母之忧亦庶乎孝矣夫子圣人也于疾且慎况凡为人子者乎】
　　○子游问孝子曰今之孝者是谓能养至于犬马皆能有养不敬何以别乎【养去声别彼列反】
　　子游孔子弟子姓言名偃【吴人】养谓饮食供奉也犬马待人而食亦若养然言人畜【许六反】犬马皆能有以养之若能养其亲而敬不至则与养犬马者何异甚言不敬之罪所以深警之也○胡氏曰世俗事亲能养足矣狎恩恃爱而不知其渐流于不敬则非小失也子游圣门髙弟未必至此圣人直恐其爱逾于敬故以是深警发之也【语録子游是个简易人如洒扫应对便忽畧了如防致乎哀而止便见于节文有未至○饶氏曰集注养大马者何异者字即是人字是谓能养皆能有养看两能字便见是説养亲之人与养犬马之人言养亲不能敬则与养犬马之人无分别非谓父母与犬马无别也○辅氏曰能养未必能敬能敬则不至于不能养也记曰仁人之事亲如事天可徒爱而不知敬乎○通曰孟子曰食而不爱豕交之也爱而不敬兽畜之也是泛言人之于人孔子此言是専言子之于父母人之于人爱而不敬是以兽畜人子于父母爱而不敬则其能爱亲者与爱犬马者无别其言固有等差也子游问孝而夫子独指今之孝者言之葢谓今之孝者如此以见古之孝者不如此也古之孝者爱敬尽于事亲今之孝者往往爱逾于敬故甚言以伤之也】
　　○子夏问孝子曰色难有事弟子服其劳有酒食先生馔曾是以为孝乎【食音嗣】
  </div>
  <div class="pagination">
   <a href="四书通_page6.html">
    上一页
   </a>
   <span>
    ...
   </span>
   <a href="四书通_page2.html">
    2
   </a>
   <a href="四书通_page3.html">
    3
   </a>
   <a href="四书通_page4.html">
    4
   </a>
   <a href="四书通_page5.html">
    5
   </a>
   <a href="四书通_page6.html">
    6
   </a>
   <span class="current-page">
    7
   </span>
   <a href="四书通_page8.html">
    8
   </a>
   <a href="四书通_page9.html">
    9
   </a>
   <a href="四书通_page10.html">
    10
   </a>
   <a href="四书通_page11.html">
    11
   </a>
   <a href="四书通_page12.html">
    12
   </a>
   <span>
    ...
   </span>
   <a href="四书通_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
