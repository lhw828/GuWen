<!DOCTYPE html>
<html>
<head>
    <meta charset="UTF-8">
    <title>四书纂疏 - 第 9 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书纂疏 - 第 9 页/共 46 页</h1>
    <div class="content">　　孟懿子鲁大夫仲孙氏名何忌无违谓不背于理【辅氏曰事物各有个当然之道理不可违背】
　　樊迟御子告之曰孟孙问孝于我我对曰无违
　　樊迟孔子弟子名须御为孔子御车也孟孙即仲孙也夫子以懿子未达而不能问恐其失指而以从亲之令为孝故语樊迟以发之【辅氏曰夫子但言无违而已自非善学通伦类岂能知其为不违于理也懿子既不能问则将执此二字不顾义理唯亲意之是徇唯亲令之是从既陷其亲于不义而又陷其身于不孝矣樊迟则知学者其必能问而辨之故夫子特语之以发其问】
　　樊迟曰何谓也子曰生事之以礼死塟之以礼祭之以礼
　　生事葬祭事亲之始终具矣礼即理之节文也【辅氏曰理则指前所谓不违于理之理言也礼则生事葬祭之礼是先王据事物之理品节以成文使天下之人行之者也初言无违只是统言不可违背道理而已后举生事葬祭而言则先王既有定制矣故直言以礼也】人之事亲自始至终一于礼而不茍其尊亲也至矣【黄氏曰若不合礼便是不以君子之道待其亲便是违悖理义○陈氏曰须熟究以礼事其亲之正意始终一以礼事其亲则为敬亲之至矣然若何而为以礼事其亲其中节文纎悉委曲多少事皆不可以不讲也】是时三家僭礼故夫子以是警之然语意浑然又若不专为三家发者所以为圣人之言也【或问三家僭礼其有考乎曰三家殡而设拨则其葬也僭而不以礼矣祭而歌雍则其祭也僭而不以礼矣其事生之僭虽不可考然亦可想而知矣彼为是者其心岂不以为是足以尊荣其亲而为莫大之孝夫岂知一违于礼则反置其亲于僭叛不臣之域而自陷于莫大之不孝哉夫子因其问孝而知其有爱亲之心故以此告之庶其有所感发而能自改也虽然圣人亦岂务为险语以中人之隐而胁之以迁善哉亦循理而言而物情事变自有所不得而遁焉尔呜呼此其所以为圣人之言也欤○语録曰圣人之言皆是人所通行得底不比他人説得只就一人面上做得其余人皆做不得所谓生事葬祭须一于礼此是人人皆当如此然其间亦是警孟氏不可不知也○蔡氏曰违礼亦多端有茍且事亲而违礼者有因俭事亲而违礼者有以僭事亲而违礼者何可胜数详味无违一语浑然皆涵蓄于其中其眞圣人之言欤】○胡氏曰人之欲孝其亲心虽无穷而分则有限得为而不为与不得为而为之均于不孝所谓以礼者为其所得为者而已矣【语録曰为其所得为只是合得做底诸侯以诸侯之礼事其亲大夫以大夫之礼事其亲便是合得做底然此句在人看如何孔子当初就三家僭礼上説较精彩在三家身上又切当初却未有胡氏説底意思就今论之有一般人因陋就简不能以礼事其亲又有一般人牵于私意却不合礼】
　　○孟武伯问孝子曰父母惟其疾之忧
　　武伯懿子之子名彘言父母爱子之心无所不至惟恐其有疾病常以为忧也人子体此而以父母之心为心则凡所以守其身者自不容于不谨矣岂不可以为孝乎【愚谓集注下一凡字盖不独谨疾而已】旧説人子能使父母不以其陷于不义为忧而独以其疾为忧乃可谓孝亦通【语録曰前説佳后説只説得一截盖只照管得不义不曾照管得疾了】
　　○子游问孝子曰今之孝者是谓能养至于犬马皆能有养不敬何以别乎【养去声别彼列反】
　　子游孔子弟子姓言名偃【吴人】养谓饮食供奉也犬马待人而食亦若养然言人畜犬马皆能有以养之若能养其亲而敬不至则与养犬马者何异甚言不敬之罪所以深警之也【或问父母至尊亲犬马至卑贱圣人之言岂若是之不伦乎曰此设戒之言也故特以其尊卑悬絶之甚者明之所以深着夫能养而不敬者之罪也】○胡氏曰世俗事亲能养足矣狎恩恃爱而不知其渐流于不敬则非小失也子游圣门高弟未必至此圣人直恐其爱逾于敬故以是深警发之也【辅氏曰胡氏发明至明切且养则不必能敬敬则必不至于不能养也但以能养为孝则亦易流于不敬私爱或胜而正理失礼法不足而渎嫚生其害有不可胜言者记曰仁人事亲如事天则事亲其可徒爱而不知敬乎】
　　○子夏问孝子曰色难有事弟子服其劳有酒食先生馔曾是以为孝乎【食音嗣】
　　色难谓事亲之际惟色为难也【语録曰人子胷中才有些子不爱于亲之意便有不顺气象此所以爱亲之色为难】食饭也先生父兄也馔饮食之也曾犹尝也盖孝子之有深爱者必有和气有和气者必有愉色有愉色者必有婉容故事亲之际惟色为难耳服劳奉养未足为孝也【黄氏曰事亲之道非贵于声音笑貌也而以色为难者色非可以强为也非其眞有深爱存乎心惟恐一毫怫其亲之意者安能使愉婉之状貌见于面顔哉】旧説承顺父母之色为难亦通【胡氏曰旧説添承顺父母四字于本文之首不若専以孝子之容色为言则为依文解义而意味转深长也】○程子曰告懿子告众人者也对武伯者以其人多可忧之事子游能养而或失于敬子夏能直义而或少温润之色各因其材之高下与其所失而告之故不同也【辅氏曰告懿子为告众人之言盖以其所包者广正集注所谓语意浑然若不专为三家发者是也武伯之事于经传虽无所见然即其諡武则非有柔嘉之徳者亦可见也子游之资近简率观其论子夏门人及丧致乎哀而止皆有简略节文之意则其于敬恐或有未至者子夏之资近质直观其论友所谓可者与之不可者拒之及孟子论北宫黝似子夏之説则能直义而少温润之色政恐其未免有之才之髙下以资禀言其失则就所行上言也】
　　○子曰吾与回言终日不违如愚退而省其私亦足以发回也不愚
　　回孔子弟子姓顔字子渊【鲁人】不违者意不相背有听受而无问难也【语録曰是顔子于孔子説话都晓得】私谓燕居独处非进见请问之时【语録曰私字尽阔与中庸谨独之独同】发谓发明所言之理【语録曰是听得夫子説话便能发明于日用躬行之间】愚闻之师曰【李氏名侗延平人朱子之师也】顔子深潜纯粹【辅氏曰深潜谓不浅露而徳性渊宏纯粹谓无瑕疵而气质明净也】其于圣人体段已具【语録曰问体段二字只是言个模様否曰然○莆田黄氏曰具体段只是圣人所知所到处顔子亦皆能知能到也而防则比圣人犹有些充拓未尽处耳】其闻夫子之言黙识心融触处洞然自有条理【语録曰顔子闻夫子之言自原本至条目一一理防得所以与夫子意不相背○又曰融字如消融相似如雪在汤中若不融一句只是一句在肚里如何发得出来如人吃物事若不消只生在肚里如何能滋益体肤○问心融恐是功深力到曰固是亦是天资髙顔子自是邻于生知者也○辅氏曰黙识是不待言説而自喻其意心融是不待思惟而自与之为一触处洞然自有条理者谓如行自己家庭中蹊径曲折器用安顿条理次序晓然在吾心目之间也】故终日言但见其不违如愚人而已及退省其私则见其日用动静语黙之间皆足以发明夫子之道【语録曰集注已説得分明盖与之言顔子都无可否似个愚者及退而观其所行皆夫子与之言者一一做得出来不差岂不是足以发明得夫子之道其语势只如此恰如今人説与人做一器用方与他説个尺寸髙低形制他听之全然似不晓底及明日做得来却与昨日所説底更无分毫不似】坦然由之而无疑【语録曰是他眞个见得眞个便去做○陈氏曰只是见得此理明甚坦然平步进去更无阻碍耳○莆田黄氏曰坦然是直截在前无疑碍之意】然后知其不愚也【陈氏曰延平发得固明白亦须自体认得洒落方见趣味盖圣人言语皆从大本中流出虽一言半句若常谈而莫非妙道精义所形见他人闻之只如平常岂曾识破顔子工夫至到见识明睿其于夫子之言耳才闻得口不待説而心中了了如冰之融释随入随化此理洞然呈露自成条理不复疑碍所以虽终日言而意防相契不相违背此于圣人耳顺地位虽未防及而已同是一般趣味矣】
　　○子曰视其所以
　　以为也为善者为君子为恶者为小人【语録曰大纲且看这一个人是为善底人是为恶底人○黄氏曰兼君子小人而视之】
　　观其所由
　　观比视为详矣由从也事虽为善而意之所从来者有未善焉则亦不得为君子矣【语録曰若是为善底人又须观其意之所从来若是本意以为己事所当然无所为而为之是乃为己若以为可以求知于人而为之则是其所从来处已不善了○黄氏曰前之为小人者不复观之矣所观者君子也○胡氏曰有名为君子而意实不然者故又观其意之所从来】或曰由行也谓所以行其所为者也【语録曰行其所为只是就事上子细看过不如意之所从来只就他心术上看】
　　察其所安
　　察则又加详矣安所乐也所由虽善而心所乐者不在于是则亦伪耳岂能久而不变哉【语録曰若是所从来处既善又须察其中心乐与不乐安是中心乐于为善自无厌倦之意则有日进之益若是中心所乐不在是便或作或辍未免于伪○又曰安大率是他平日存主习熟处他本心爱如此虽所由偶然不如此终是勉强毕竟所乐不在此次第依旧又从熟处去平日爱倨傲勉强教他恭敬一时亦能恭敬次第依旧自倨傲了心方安○黄氏曰君子所由之未善者亦不复察察其所由之善而欲知其安不安也○陈氏曰意是发端处心是全体处】
　　人焉廋哉人焉廋哉【焉于虔反廋所留反】
　　焉何也廋匿也重言以深明之○程子曰在己者能知言穷理则能以此察人如圣人也【蔡氏曰此章不惟可以知人亦当可以自考如吾之所为者虽善而意之所从来者果有未善否乎所由者虽善而心之所乐者果有不在于是否乎以其观人者反以自观以其察人者反以自察庶乎可矣】
　　○子曰温故而知新可以为师矣
　　温寻绎也故者旧所闻新者今所得【黄氏曰温故谓昔所已知者今复温绎也知新谓昔所未知者今则通晓也温故者学之笃知新者识之明】言学能时习旧闻而每有新得则所学在我而其应不穷故可以为人师【语録曰道理只这一个道理理防得了时时温习觉滋味深长自有新得○又曰新者只是故中底道理时习得熟渐渐发得出来且如一理着防个人来问只就此一理上一人与説一个理都是自家就此理上推究出来所以其应无穷非可以浅近求亦非可以茍简得也然天下事物之理具于人心其纎防曲折粲然而甚明人心之灵通乎事物者其纎防曲折亦炯然而不昧然人之生也未免于气里之昏物欲之杂其于学也往往先得其粗而不能尽究其纎防先举其略而不能尽通其曲折小有所得而遽止焉则亦不过于小有所见若夫加温习之功而每有新益焉则非用功之深不能也故学者必当尽用其心实用其力学之博则伦类无不通思之精则渊防无不照体之实则切近而易知积之久则纯熟而易辨能如此则其温故也盖不容以自已其知新也亦莫知其所以然而然也】若夫记问之学则无得于心而所知有限故学记讥其不足以为人师正与此意互相发也【语録曰若温习旧闻则义理日通无有穷已若记问之学虽是记得多虽是读得久虽是千卷万卷只有千卷万卷未有不穷○又曰记问之学不足为人师只縁这个死杀了若知新则引而仲之触类而长之则常活不死杀○又曰且如记问之学记得一事只説得一事更推第二事不去记得十事便説十一事不出所以不足为人师○黄氏曰记问之学所谓学而不思者也学于人而不思则所学不在我而无得于心也因其所闻见而有得则所知有限而其应易穷也○永嘉陈氏曰于温故中知识又长一格乃不竭矣此与记问之学正相反记问虽多是死底知新是生底】
　　○子曰君子不器
　　器者各适其用而不能相通【黄氏曰以物而言舟不可以为车之类是也以人而论优于赵魏老不可为滕薛大夫之类是也】成徳之士体无不具故用无不周非特为一才一艺而已【语録曰所谓体无不具人心原有这许多道理充足若惯熟时自然看要如何无不周徧子贡瑚琏只在庙中可用移去别处便用不得如原宪只是一个吃菜根底人邦有道出来也做一事不得邦无道也不能拨乱反正夷清惠和亦只做得一件事○黄氏曰用无不周见君子之不器体无不具原君子之所以不器也盖万物皆备于我反身而诚乐莫大焉人具是性以生则万事万物之理无一不具于此性之中顾为气质所拘物欲所蔽故偏暗而不通耳惟夫格物致知诚意正心使天下之理无不明无不实则心之全体无所不具而措之于用者宜其无不周也又岂可以器言哉】
　　○子贡问君子子曰先行其言而后从之
　　周氏曰先行其言者行之于未言之前而后从之者言之于既行之从【周氏名孚先毗陵人○辅氏曰行之于未言之前则其行专而力言之于既行之后则其言实而信正君子进徳修业之道也】○范氏曰子贡之患非言之艰而行之艰故告之以此【语録曰只为子贡多言故告之如此若道只要自家行得説都不得亦不是道理圣人只説敏于事而谨于言敏于行而讷于言言顾行行顾言何尝教人不言○又曰此为子贡而发其实有徳者必有言若有此徳其言自足以发明之无有説不出之理】
　　○子曰君子周而不比小人比而不周【辅氏曰比必二反此处偶失音当添入】
　　周普徧也比偏党也皆与人亲厚之意但周公而比私耳【语録曰周者大而徧之义比便小所谓两两相比无一人使之不得其所这便是周但见同于己者与之不同于己者恶之这便是比君子非是全无恶人处但好善恶恶皆出于公用一善人于国则一国享其治用一善人于天下则天下享其治于一邑一乡之中去一恶人则一邑一乡受其安岂不是周小人之心一切反是○又曰周是徧人前背后都如此心都一般不偏滞在一个如老者安之朋友信之少者怀之亦是周徧如这一个人合当如何待那一个人又合如何待自家只看理无轻重厚薄便是周徧周是公底比比是私底周周是无所不比也如为臣则忠为子却不能孝便是偏比不周徧只知有君而不知有亲○又曰君子心公而大所以周普小人心狭而常私便亲厚也只亲厚得一边○又曰君子小人皆是与人亲厚但君子意思自然广大小人与人相亲时便生计较与我善底做一般不与我善底做一般周与比相去不逺要须分别得大相逺处○又曰君子与人相亲也有轻重厚薄但意思自是公】○君子小人所为不同如阴阳昼夜每每相反然究其所以分则在公私之际毫厘之差耳【语録曰问毫厘之差曰君子也是如此亲爱小人也是如此亲爱君子公小人私○辅氏曰君子小人所为善恶相反眞不啻如隂阳昼夜然天理人欲同行异情公即是理私即是欲其所差直毫厘而已】故圣人于周比和同骄泰之属常对举而互言之欲学者察乎两间而审其取舎之防也【语録曰问取舎之防当在思虑方萌之初与人交际之始于此审决之否曰致察于思虑固是但事上亦须照管觉得思处失了便着去事上看便舎彼取此须着如此方得】
　　○子曰学而不思则罔思而不学则殆
　　不求诸心故昬而无得不习其事故危而不安【或问既曰昬且危矣而又系以无得不安之説不已赘乎曰罔者其心昬昧虽安于所安而无自得之见殆者其心危迫虽得其所得而无可即之安此固兼夫内外始终而言而后足以尽夫罔殆之义也昬以心言无得者无得于理而卒于罔也危以心言不安者不安于理而卒于殆也○黄氏曰昬而无得危而不安合心与理而言心昬而于理无得心危而于理不安○辅氏曰学之义广矣虽不专谓习其事然此之谓学则指习事而言耳徒学而不求诸心则内外不协外虽勉强而中无意味故昬而无得徒思而不习其事则理事为二理虽若有所得事则扞格而无可即之安故危而不安○胡氏曰学之一字前既以效为言矣然专言之则思在其中程子以时习为时复思绎是也分言之则思自为思后章所谓思不如学是也此章思与学对説故学但为习其事然不能思则不明于心未免于行之不着习矣不察故昬而无得至于思者专求于心而未见于行事则身与事不能帖泰故危而不安要必兼二者而后可也】○程子曰博学审问愼思明辨笃行五者废其一非学也【语録曰凡学字便兼行字意思如讲明义理学也才效其所为便有行意○辅氏曰此学字却不专主于习其事】
　　○子曰攻乎异端斯害也已
　　范氏曰攻专治也故治木石金玉之工曰攻【辅氏曰此周礼冬官所谓攻木之工】异端非圣人之道而别为一端如杨墨是也【辅氏曰物必有端有末端为始末为终单言端则可以该其末矣故常言一事一件皆谓之一端异端谓非圣人之道而别自为一件道理也杨氏以为我为义而非圣人之所谓义墨氏以兼爱为仁而非圣人之所谓仁此其所以为异端也】其率天下至于无父无君专治而欲精之为害甚矣【语録曰不惟説不可专治之便畧去理防他也不得若是自家学有定止去看他病痛却得也是自眼目髙方得若只恁地便也奈他不得】○程子曰佛氏之言比之杨墨尤为近理所以其害为尤甚学者当如淫声美色以逺之不尔则骎骎然入于其中矣【语録曰问为我兼爱其祸已不胜言佛氏如何又却甚焉曰杨墨只是硬恁地做佛氏最有精防动得人处问佛氏所以差曰从他劈初头便错了如天命之谓性他把这个便都做空虚説了吾儒见得都是实○又曰杨墨为我兼爱做来也淡却不能惑人只为释氏最能惑人初见他説出来自有道理从他説愈深愈是害人○问何以言佛而不言老子曰老便只是杨氏】
　　○子曰由诲女知之乎知之为知之不知为不知是知也【女音汝】
　　由孔子弟子姓仲字子路【鲁人】子路好勇盖有彊其所不知以为知者【语録曰子路粗暴见事便自説是晓防得如正名一节便以为迂故和那个知处也不知了】故夫子告之曰我教女以知之之道乎但所知者则以为知所不知者则以为不知如此则虽或不能尽知而无自欺之蔽亦不害其为知矣【辅氏曰己所不知而强以为知则是自欺也岂得谓知若夫知之为知之不知为不知则是于事理虽有不知而其心则无自欺之蔽故不害其为知也】况由此而求之又有可知之理乎【蔡氏曰集注发出求知一节且使人不安于其所不知然后上不失于自欺下不失于自画而经意方备】
　　○子张学干禄
　　子张孔子弟子姓颛孙名师【陈人】干求也禄仕者之奉也
　　子曰多闻阙疑愼言其余则寡尤多见阙殆愼行其余则寡悔言寡尤行寡悔禄在其中矣【行寡之行去声】
　　吕氏曰疑者所未信殆者所未安【吕氏名大临蓝田人○黄氏曰言有未晓故疑而未敢信行则无疑矣而察之事理于心或不安】程子曰尤罪自外至者也悔理自内出者也【语録曰出言或至伤人故多尤行有不至已必先觉故多悔然此亦以其多少言之耳言而多尤岂不自悔行而多悔亦必至于伤人】愚谓多闻见者学之博阙疑殆者择之精慎言行者守之约【语録曰此章是三截事若人少闻寡见则不能参考得是处故闻见须要多若闻见已多而不能阙其疑殆则胡乱把不是底也将做是了既能阙其疑殆而不能谨言行其余则必有尤悔○辅氏曰学不博则无以致详择不精则无以知要守不约则无以自得此又为学始终之序○蔡氏曰学之博择之精守之约三语已极明切但人皆知择精守约之为重而于多闻多见者或轻易读过殊不知此亦正是学者要用功处圣人所以好古敏求多闻择善多见而识者皆欲求其多也不然则闻见孤陋亦且何所据以为择精守约之地也】凡言在其中者皆不求而自至之辞【语録曰如耕也馁在其中耕何尝要求馁而自有馁在其中学也禄在其中学何尝要求禄而自有禄在其中又如父子相隐直在其中本只是相为隐何尝理防直然直却亦自在其中如此等类皆当如此看】言此以救子张之失而进之也【语録曰孔子不教他干但云得禄之道在其中正是欲抹杀了他干字】○程子曰修天爵则人爵至君子言行能谨得禄之道也子张学干禄故告之以此使定其心而不为利禄动若顔闵则无此问矣或疑如此亦有不得禄者孔子盖曰耕也馁在其中惟理可为者为之而已矣【语録曰修天爵而人爵自至説得重了此章重处只在言行若言行能谨便自带得禄来○辅氏曰圣人之言理而已矣谨言行而得禄理之常也其或不然则理之变也君子处顺而安常不计利以为善亦惟其理所当为者为之而已矣】
　　○哀公问曰何为则民服孔子对曰举直错诸枉则民服举枉错诸直则民不服
　　哀公鲁君名蒋凡君问皆称孔子对曰者尊君也错舍置也诸众也程子曰举错得义则人心服【辅氏曰义者天理之所宜而人心之所同得者也合于义则上当天理下惬人心民焉有不服者哉】○谢氏曰好直而恶枉天下之至情也顺之则服逆之则去必然之理也然或无道以照之则以直为枉以枉为直者多矣是以君子大居敬而贵穷理也【语録曰若不居敬如何穷理如何识人为举直错枉之本○又曰须是居敬穷理自做工夫方解照得人破若心不在焉则视之而不见听之而不闻以枉为直以直为枉矣○陈氏曰好恶情也好直而恶枉则情之由性而发者也不可无辨谢氏居敬穷理之云乃因而及之其实此二者圣学之要诀大有工夫在未可以易视之○辅氏曰居敬者穷理之本穷理者居敬之效二者盖互相发】
　　○季康子问使民敬忠以劝如之何子曰临之以庄则敬孝慈则忠举善而教不能则劝
　　季康子鲁大夫季孙氏名肥庄谓容貌端严也临民以庄则民敬于己孝于亲慈于众则民忠于己善者举之而不能者教之则民有所劝而乐于为善【语録曰庄只是一个字上能端庄则便尊敬至于孝慈则是两件事孝是以躬率之慈是以恩结之如此人方忠于己举善而教不能若善者举之不善者便去之诛之罚之则民不解便劝惟是举其善者而教其不能者所以皆劝】○张敬夫曰此皆在我所当为非为欲使民敬忠以劝而为之也然能如是则其应盖有不期而然者矣【辅氏曰圣人之言与事凡若此者皆当以此説例之虽大学诚意正心以治国平天下亦不过如此而已岂有谋利计功之心于其先哉○叶氏曰张氏谓此乃在上当为之事非因欲彼而后为此欲彼而为此则或作或辍一暴十寒非感人动物之诚也○愚谓是数者皆上之人所当为不可有责效于下之心也一有责效之心则本原之地亏矣】
　　○或谓孔子曰子奚不为政
　　定公初年孔子不仕故或人疑其不为政也【愚谓圣人未尝不仕惟定公初年季氏彊僭阳虎作乱圣人退而修诗书礼乐故知其为是时也】
　　子曰书云孝乎惟孝友于兄弟施于有政是亦为政奚其为为政
　　书周书君陈篇书云孝乎者言书之言孝如此也善兄弟曰友书言君陈能孝于亲友于兄弟又能推广此心以为一家之政孔子引之言如此则是亦为政何必居位乃为为政乎【语録曰推广此心以为一家之政縁下面有个是亦为政故知不是国政又云在我者孝则人皆知孝在我者弟则人皆知弟岂不行于一家】盖孔子之不仕有难以语或人者故托此以告之要之至理亦不外是【或问圣人未尝忘天下今不为政而其言如此将不为独善之私耶曰圣人未尝不欲仕而亦不求仕也况定公之初阳虎用事又非可仕之时乎然此意有难以告或人者故特告之以此】
　　○子曰人而无信不知其可也大车无輗小车无軏其何以行之哉【輗五兮反軏音月】
　　大车谓平地任载之车輗辕端横木缚轭以驾牛者小车谓田车兵车乗车軏辕端上曲钩衡以驾马者车无此二者则不可以行人而无信亦犹是也【黄氏曰车譬则事也輗軏之譬则信也大车小车无輗軏则不行大事小事无信则不行也欺罔不实人不吾信其何以行之哉】
　　○子张问十世可知也
　　陆氏曰也一作乎【陆氏名元朗唐蘓州人】○王者易姓受命为一世【胡氏曰世有以三十年为一世者必世后仁是也有以易姓受命为一世者此章所举是也】子张问自此以后十世之事可前知乎
　　子曰殷因于夏礼所损益可知也周因于殷礼所损益可知也其或继周者虽百世可知也
　　马氏曰所因谓三纲互常所损益谓文质三统【马氏名融东汉扶风人】愚案三纲谓君为臣纲父为子纲夫为妻纲五常谓仁义礼智信文质谓夏尚忠商尚质周尚文【语録曰忠只是浑然诚确质便自有文了但文未盛比之文则此个质耳○又曰忠只是朴实头白直做将去质则渐有形质制度而未及于文采文则就制度上事事加文采然亦天下之势自有此三者非圣人之欲尚忠尚质尚文也夏不得不忠商不得不质周不得不文彼时亦无此名字后人见得如此故命此名○又曰质朴则未有文忠则混然无质可言矣】三统谓夏正建寅为人统商正建丑为地统周正建子为天统【语録曰问三正之建不同曰天开于子地辟于丑人生于寅盖天运至子始有天故曰天正至丑始有地故曰地正至寅始有人故曰人正】三纲五常礼之大体三代相继皆因之而不能变其所损益不过文章制度小过不及之间而其已然之迹今皆可见则自今以往或有继周而王者虽百世之逺所因所革亦不过此岂但十世而已乎【语録曰所因之礼是天做底万世不可易所损益之礼是人做底故随时变更○又曰三纲五常亘古亘今不可易至于变易之时与其人虽不可知而其势必变易可知也盖有余必损不及必益虽百世之逺可知也犹寒极生暖暖甚生寒虽不可知其势必如此可知也○又曰纲常千万年磨灭不得只是盛衰消长之势自不可已盛了又衰衰了又盛其势如此圣人出来亦只是就这上损其有余益其不足圣人做得来自是恰好不到有悔憾处三代以下做得不恰好定有悔憾虽做得不尽善要亦是损益前人底虽是人谋要是大势不得不出此但这纲常自要坏灭不得】圣人所以知来者盖如此非若后世防纬术数之学也○胡氏曰子张之问盖欲知来而圣人言其既往者以明之也夫白修身以至于为天下不可一日而无礼天叙天秩人所共由礼之本也商不能改乎夏周不能改乎商所谓天地之常经也若乃制度文为或太过则当损或不足则当益益之损之与时宜之而所因者不坏是古今之通义也因往推来虽百世之逺不过如此而已矣【辅氏曰胡氏説尤得圣人之意盖时虽有古今之异而理则一而已矣不言三纲五常而但言礼与天叙天秩者盖三纲五常即天叙之典天秩之礼也至所谓天地之常经古今之通义尤更发明得所因所损益之义分晓】
　　○子曰非其鬼而祭之谄也
　　非其鬼谓非其所当祭之鬼【语録曰如天子祭天地诸侯祭山川大夫祭五祀士庶人祭其先上得以兼乎下下不得以兼乎上士庶人而祭五祀大夫而祭山川诸侯而祭天地皆所谓非其鬼也○问寻常人家所当祭者只是祖先否曰然问土地山川之神人家所在不当祭否曰山川之神季氏祭之尚以为僭况士庶乎如土地之神人家却可祭之礼云庶人立一祀或立户或立灶户灶亦可祭也○问士庶祭其旁亲逺族亦是非其鬼否曰是又如今人祭甚麽庙神都是非其鬼问如旁亲逺族不当祭若无后者则如之何曰若是无人祭只得为他祭○永嘉陈氏曰今世淫祀若浮屠老子之类皆系非鬼之数若先圣先师则所当祭而祭者】谄求媚也
　　见义不为无勇也
　　知而不为是无勇也【胡氏曰义者事之宜也不知则已既知之矣犹不能为志不能胜气也故以为无勇】








　　论语纂疏卷一
<经部,四书类,四书纂疏__论语纂疏>
　　钦定四库全书
　　论语纂疏卷二　　　　宋　　赵顺孙　撰
　　朱子集注
　　八佾第三
　　凡二十六章通前篇末二章皆论礼乐之事
　　孔子谓季氏八佾舞于庭是可忍也孰不可忍也【佾音逸】季氏鲁大夫季孙氏也【胡氏曰古者有姓有氏三家为桓公之后皆姬姓又自以仲叔李分为三氏也】佾舞列也天子八诸侯六大夫四士二每佾人数如其佾数或曰每佾八人未详孰是【或问有谓通以八人为佾者曰是不可考矣然以理意求之舞位必方岂有佾少而人多如此哉○胡氏曰每佾人数本春秋左氏传文人如佾数本杜预注文每佾八人疏所引服防之说也】季氏以大夫而僭用天子之礼乐孔子言其此事尚忍为之则何事不可忍为【语录曰为人臣子只有一个尊君敬上之心方能自安其分不忍少萌一毫僭差之意今季氏以陪臣而僭天子之佾尚忍为之则是已絶灭天理虽悖逆作乱之事亦必忍为之矣】或曰忍容忍也盖深疾之之辞【语录曰问后说恐未安圣人气象似不如此暴露曰圣人亦自有大尀耐人处如孔子作春秋亦大尀耐忍不得处○愚谓忍之一字有敢忍之忍春秋传所谓忍人也有容忍之忍春秋传所谓君其忍之是也二义皆通而敢忍之说为长故集注以容忍之说居后】○范氏曰乐舞之数自上而下降杀以两而已故两之间不可以豪发僭差也孔子为政先正礼乐则季氏之罪不容诛矣谢氏曰君子于其所不当为不敢须臾处不忍故也而季氏忍此矣则虽弑父与君亦何所惮而不为乎【黄氏曰范氏说忍字义似主后说而反在谢氏曰说之前岂以范氏所言降杀以两乃全章之意而谢氏特为是可忍也一句而发邪○辅氏曰谢氏先论人心之本然以见季氏之忍心僭逆次又推极其忍心僭逆之害使读之者惕然有警于其心而防微谨独之意自有不容己者○愚谓范氏就制度上说故以容忍为义言不可容忍之甚也谢氏就心上说故以敢忍为义言其心旣敢于此则虽极天下之大恶亦敢为之矣】
　　○三家者以雍彻子曰相维辟公天子穆穆奚取于三家之堂【彻直列反相去声】
　　三家鲁大夫孟孙叔孙季孙之家也【胡氏曰三家皆鲁桓公庶子初以仲叔季为氏其后加以孙字公子之子穪公孙也仲改为孟者庶子自为长少不敢与庄公为伯仲叔季公孙不敢祖诸侯也故自以庶长为孟详见疏文至杜预作公子谱则云仲庆父弑君故改为孟恐或然也】雍周颂篇名彻祭毕而収其俎也天子宗庙之祭则歌雍以彻是时三家僭而用之相助也辟公诸侯也穆穆深逺之意天子之容也此雍诗之词孔子引之言三家之堂非有此事亦何取于此义而歌之乎讥其无知妄作以取僭窃之罪【语录曰天子宗庙之祭歌舞雍诗以彻其俎今三家亦歌此以祭圣人但举雍诗之辞以讥之曰汝之祭亦有诸侯之助乎亦有天子穆穆深逺之容乎旣无此事奚用此诗】○程子曰周公之功固大矣皆臣子之分所当为鲁安得独用天子礼乐哉成王之赐伯禽之受皆非也其因袭之弊遂使季氏僭八佾三家僭雍彻故仲尼讥之【语录曰当初成王不赐伯禽不受则后人虽欲僭亦无様子他也做不成○胡氏曰案礼记明堂位云成王以周公有大勲劳于天下命鲁公世世祀周公以天子之礼乐祭统又云成王康王追念周公之所以勲劳者而欲尊鲁故赐之以重祭外祭则郊社是也内祭则大尝禘是也礼运又曰鲁之郊禘非礼也周公其衰矣鲁用天子之制三家僭鲁遂至于僭天子以是知非特三家之僭鲁亦僭矣程子所以谓成王之赐伯禽之受皆非也周公立为经制辨君臣上下之分于豪厘间如天地之不可易今也祀于周公之庙而倒行逆施如此岂非周公之衰乎是亦程子之意也○眞氏曰无父母则无此身我因父母而有此身则事亲自合尽孝无君上则无此爵位我因君而有此爵位则事君自合尽忠此只是尽其本分当为之事非过外也】
　　○子曰人而不仁如礼何人而不仁如乐何
　　游氏曰人而不仁则人心亡矣其如礼乐何哉言虽欲用之而礼乐不为之用也【语录曰人旣不仁直是与那礼乐不相管摄礼乐虽是好厎事心旣不在自是呼唤他不来他亦不为吾用矣心旣不仁便是都不醒了自与礼乐不相干○又曰不仁之人浑是一团私意自不奈那礼乐何礼乐须是中和温厚厎人便行得若不仁者与礼乐自不相关了安得为之用○又曰礼乐不为之用也是不为我使我使他不得虽玉帛交错不足以为礼虽钟鼓铿锵不足以为乐虽有礼而非礼虽有乐而非乐○辅氏曰仁者心之德不仁则心无其德矣无德则虽谓之心亡可也心亡则无以管摄众理故无如礼乐何也】○程子曰仁者天下之正理失正理则无序而不和【语录曰仁只是正当厎道理○又曰程子说固好但少疎不见得仁仁者本心之全德人若本然天理之良心存而不失则所作为自有序而和若此心一放只是人欲私心做得出来安得有序安得有和○黄氏曰集注置游氏说于前置程子说于后仁者心之德心之全德即仁也故游氏人心亡矣于仁字之义最亲切仁心亡则无适而可不但无序不和而已程子正理之云则于仁字之训为稍缓无序不和固切于如礼乐何之义然人心亡则又将无所不至也○又曰将正理字顿在人心里面方说得个仁字全○辅氏曰仁义礼智皆正理也此独以仁言者盖谓专言之而包四者之仁也失其正理则自然无序而不和无序则无礼不和则无乐○陈氏曰仁者此心天理之全体也程子正理之说虽寛而实切却见得仁与礼乐相关甚密处然须更兼游氏人心之说乃圆所以集注并言之】李氏曰礼乐待人而后行茍非其人则虽玉帛交错钟鼓铿锵亦将如之何哉然记者序此于八佾雍彻之后疑其为僭礼乐者发也【李氏名郁昭武人○语录曰问游氏言心程子主理李氏谓待人而后行盖心具是理而所以存是心者则在乎人也曰得之○辅氏曰此章之意正指钟鼓玉帛而言故以李氏说断之○又曰游氏兼礼乐之体用而言程子专指礼乐之体在内者李氏专指礼乐之用在外者三説备然后体用全内外备仁与礼乐相资以行之义可见矣】
　　○林放问礼之本
　　林放鲁人见世之为礼者专事繁文而疑其本之不在是也故以为问
　　子曰大哉问
　　孔子以时方逐末而放独有志于本故大其问【语录曰当时习于繁文人但指此为礼更不知有那实处故放问而夫子大之想是此问大契夫子之心】盖得其本则礼之全体无不在其中矣【语录曰礼之全体兼文质本末言之问后面只以质为礼之本如何又说文质皆备曰有质则有文有本则有末徒文而无质如何行得譬如木必有本根则自然有枝叶华实若无本根则虽有枝叶华实随即萎落矣】
　　礼与其奢也宁俭丧与其易也宁戚【易去声】
　　易治也孟子曰易其田畴在丧礼则节文习熟而无哀痛惨怛之实者也戚则一于哀而文不足耳【语录曰易字训治不是慢易简易之易若是慢易简易之易圣人便直道不好了如何更下得与其字只此可见○又曰治田者须是经犁经耙治得无窒碍方可言熟若居丧而习熟于礼文行得皆无窒碍则哀戚必不能尽○又曰易只是习得来熟似欢喜去做做得来手轻脚快都无那恻怛不忍厎意思】礼贵得中【语录曰品节斯之谓礼盖自有个得中恰好处】奢易则过于文俭戚则不及而质二者皆未合礼【辅氏曰二者一过一不及皆未合乎理之中】然凡物之理必先有质而后有文则质乃礼之本也【辅氏曰无其质则文安所施以是观之则质乃礼之本也】○范氏曰夫祭与其敬不足而礼有余也不若礼不足而敬有余也丧与其哀不足而礼有余也不若礼不足而哀有余也礼失之奢丧失之易皆不能反本而随其末故也礼奢而备不若俭而不备之愈也丧易而文不若戚而不文之愈也俭者物之质戚者心之诚故为礼之本【辅氏曰祭与丧皆礼也而与其不若之言正与夫子所谓宁字义相宜故引之为说礼失之奢丧失之易皆不能反本而流于末者此常情之弊也物事也礼而俭则是事之未有文饰也丧而戚则是心之诚实自然也故为礼之本】杨氏曰礼始诸饮食故污尊而抔饮为之簠簋笾豆罍爵之饰所以文之也则其本俭而已丧不可以径情而直行为之衰麻哭踊之数所以节之也则其本戚而已周衰世方以文灭质而林放独能问礼之本故夫子大之而告之以此【辅氏曰范氏止以祭为礼其说未全故又取杨氏说以足之人生之初便资乎饮食而饮食不可无器用故污尊而抔饮此礼之始而俭也为之簠簋笾豆罍爵之数所以饰之而已丧之初若径情而直行则毁或至于灭性此丧之始而戚也为之衰麻哭踊之数所以节之而已此俭与戚所以为礼与丧之本○黄氏曰本之说有二其一曰仁义礼智根于心则性者礼之本也故曰中者天下之大本其一曰礼之本谓礼之初也凡物有本末初为本终为末所谓夫礼始诸饮食者是也二说不同集注乃取后说以俭戚为本而又引礼始诸饮食以证之矣然大哉问之下有曰得其本则礼之全体无不在其中以又指性而言何也礼之初始于俭与戚茍得俭戚之理则质与文实与华皆在其中盖文之与华亦因质与诚而生也有本则有末末固具于本矣集注之说盖本诸此而其意则因大哉之言而发以全体之具而见问之大非指性而言也】
　　○子曰夷狄之有君不如诸夏之亡也
　　吴氏曰亡古无字通用程子曰夷狄且有君长不如诸夏之僭乱反无上下之分也○尹氏曰孔子伤时之乱而叹之也亡非实亡也虽有之不能尽其道尔【语录曰问程子似责在下者陷于无君之罪尹氏似责在上者不能尽为君之道曰只是一意皆是说上下僭乱不能尽君臣之道如无君也】
　　○季氏旅于泰山子谓冉有曰女弗能救与对曰不能子曰呜呼曾谓泰山不如林放乎【女音汝与平声】
　　旅祭名【愚谓祭山曰旅周礼大宗伯旅四望郑云旅陈也陈其事以祈焉礼不如祀之备也】泰山山名在鲁地礼诸侯祭封内山川【语录曰只缘是他属我故我祭得他若不属我则气便不与之相感如何祭得他】季氏祭之僭也冉有孔子弟子名求【鲁人】时为季氏宰救谓救其陷于僭窃之罪呜呼叹辞言神不享非礼欲季氏知其无益而自止又进林放以厉冉有也【辅氏曰有是理则有是神有是神则享是礼神者礼之主也岂享非礼之祭哉故夫子言林放犹能问礼之本泰山宁享非礼之祭盖欲季氏知其无益而自止又进林放以厉冉有也圣人之言广大流通遏恶扬善包函无所不尽如此】○范氏曰冉有从季氏夫子岂不知其不可告也然而圣人不轻絶人尽已之心安知冉有之不能救季氏之不可谏也旣不能正则美林放以明泰山之不可诬是亦敎诲之道也【辅氏曰圣人以人待人不逆人以为不能而轻弃之尽已之心述事之宜而顺导之能不能虽在彼而敎诲之道则未尝不行乎其间也】
　　○子曰君子无所争必也射乎揖让而升下而饮其争也君子【饮去声】
　　揖逊而升者大射之礼耦进三揖而后升堂也【胡氏曰大射之礼司射作三耦射三耦出次西面揖当阶北面揖及阶揖所谓三揖而后升堂也】下而饮谓射毕揖降以俟众耦皆降【胡氏曰卒射北面揖揖如升射适次反位三耦卒射亦如之所谓射毕揖降以俟众耦皆降也】胜者乃揖不胜者升取觯立饮也【胡氏曰司射命设丰于西楹西胜者之弟子洗觯酌奠于上胜者不胜者出揖如升射及阶胜者先升堂不胜者进坐取丰上之觯兴立卒觯坐奠于丰下兴揖先降所谓胜者乃揖不胜者取觯立饮也】言君子恭逊不与人争惟于射而后有争然其争也雍容揖逊乃如此则其争也君子而非若小人之争矣【辅氏曰恭与逊皆礼之发也恭主容逊主事争则恭逊之反也君子恭逊则自无所争独于射则皆欲中的以取胜故不能无争然其争也升降揖逊雍容和缓乃如此是则所谓礼乐未尝斯须去身者其争也君子谓其异于小人之争也以是观之则信乎君子之眞无所争矣】
　　○子夏问曰巧笑倩兮美目盼兮素以为绚兮何谓也【倩七链反盼普苋反绚呼县反】
　　此逸诗也【或问此诗盖衞风硕人之篇素以为绚兮云者夫子删而去之也曰删诗者去其不合于义理者耳今此章之义夫子方有取焉而反见删何哉且硕人诗四章而章皆七句不应此章独多一句而见删又不应因删此句而并及他章例损一句以取齐也盖不可知其为何诗矣】倩好口辅也【愚案服防云辅上颔车也是牙外之皮肤颊下之别名也】盼目黑白分也素粉地画之质也绚采色画之饰也言人有此倩盼之美质而又加以华采之饰如有素地而加采色也子夏疑其反谓以素为饰故问之
　　子曰绘事后素【绘胡对反】
　　绘事绘画之事也后素后于素也考工记曰绘画之事后素功谓先以粉地为质而后施五采犹人有美质然后可加文饰
　　曰礼后乎子曰起予者商也始可与言诗已矣
　　礼必以忠信为质犹绘事必以粉素为先起犹发也起予言能起发我之志意【语录曰圣人胷中虽包藏许多道理若无人叩击则终是无以发挥于外一番说起则一番精神】谢氏曰子贡因论学而知诗子夏因论诗而知学故皆可与言诗【辅氏曰子贡因论好礼与乐之学而知切磋琢磨之诗为自治益精之意子夏因论素以为绚之诗而知人之学礼当以质为先故皆可与言诗也】○杨氏曰甘受和白受采忠信之人可以学礼茍无其质礼不虚行此绘事后素之说也孔子曰绘事后素而子夏曰礼后乎可谓能继其志矣非得之言意之表者能之乎商赐可与言诗者以此若夫玩心于章句之末则其为诗也固而已矣所谓起予则亦相长之义也【辅氏曰杨氏说最明切读书者不可泥于章句之下而学诗者尤贵有得于言意之表不然则局于章句训诂而诗之敎益于人者鲜矣固如高叟之固相长则是斆学相长之义也】
　　○子曰夏礼吾能言之杞不足徴也殷礼吾能言之宋不足徴也文献不足故也足则吾能徴之矣
　　杞夏之后宋商之后徴证也文典籍也献贤也言二代之礼我能言之【黄氏曰夫子所谓能言不但能言其制作之意其制度文为之实迹必有可以一二数者矣○胡氏曰夏商之礼夫子能言之者并其本数末度皆能言之也圣人以聦明天纵之资加之以旁参博采故知之也】而二国不足取以为证以其文献不足故也【胡氏曰所谓文献不足非典籍与贤者全不可考也特有阙耳】文献若足则我能取之以证吾言矣【辅氏曰典籍所以载是礼而贤者又礼之所从出典籍不足则无以考验其事实贤者不足则无以质问其得失也】
　　○子曰禘自旣灌而往者吾不欲观之矣【禘大计反】
　　赵伯循曰禘王者之大祭也王者旣立始祖之庙又推始祖所自出之帝祀之于始祖之庙而以始祖配之也【伯循名匡唐河东人○或问禘礼之说独取赵氏何也曰先儒以禘为合祭于太庙上及其祖之所自出而下及毁庙未毁庙之主祫则各祭于太庙而不及祖之所自出也惟赵伯循引曾子问春秋传以明袷之为合如诸儒之说禘则直祭其祖之所自出而以其祖配之但设两位而不兼羣庙之主为其尊逺不敢防也此说最为得之而其具于春秋纂例者详矣】成王以周公有大勲劳赐鲁重祭故得禘于周公之庙以文王为所出之帝而周公配之然非礼矣【语录曰周禘帝喾以后稷配之王者有禘有祫诸侯只有祫而无禘此鲁所以为失礼也】灌者方祭之始用郁鬯之酒灌地以降神也【或问郁鬯曰礼家以为酿秬为酒煮郁金香草和之其气芬芳而条鬯也○辅氏曰郊特牲谓周人尚臭灌用鬯臭郁合鬯臭阴达于渊泉灌以圭璋用玉器也旣灌然后迎牲致阴气也萧合黍稷臭阳达于墙屋故旣奠然后焫萧合羶芗凡祭谨诸此魂气归于天形魄归于地故祭求诸阴阳之义也盖周之祭礼先以郁鬯灌地求神于阴旣奠然后取其血膋合之黍稷实于萧以燔之以求神于阳也】鲁之君臣当此之时诚意未散犹有可观自此以后则浸以懈怠而无足观矣【语录曰方灌时诚意在焉即有其祭祀之事物及其诚意一散则虽有升降威仪已非所以为祭祀之事物矣】盖鲁祭非礼孔子本不欲观至此而失礼之中又失礼焉故发此叹也【辅氏曰僭祭之罪虽大而其来已久且国恶当讳懈怠之失虽小然却是当时主祭者切已之实病不可不有以箴之盖圣人于人旣往之失常有覆防之意而于人方起之病常有拯救之心此乃天地之心也】○谢氏曰夫子尝曰我欲观夏道是故之杞而不足证也我欲观商道是故之宋而不足证也又曰我观周道幽厉伤之吾舎鲁何适矣鲁之郊禘非礼也周公其衰矣考之杞宋已如彼考之当今又如此孔子所以深叹也【辅氏曰谢氏盖并前章通释之以见此二章或夫子一时之言或记者以类次之也】
　　○或问禘之说子曰不知也知其说者之于天下也其如示诸斯乎指其掌
</div>
    <div class="pagination">
<a href="四书纂疏_page8.html">上一页</a><span>...</span><a href="四书纂疏_page4.html">4</a><a href="四书纂疏_page5.html">5</a><a href="四书纂疏_page6.html">6</a><a href="四书纂疏_page7.html">7</a><a href="四书纂疏_page8.html">8</a><span class="current-page">9</span><a href="四书纂疏_page10.html">10</a><a href="四书纂疏_page11.html">11</a><a href="四书纂疏_page12.html">12</a><a href="四书纂疏_page13.html">13</a><a href="四书纂疏_page14.html">14</a><span>...</span><a href="四书纂疏_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
