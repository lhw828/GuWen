<!DOCTYPE html>
<html>
<head>
    <meta charset="UTF-8">
    <title>四书通 - 第 8 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书通 - 第 8 页/共 45 页</h1>
    <div class="content">　　色难谓事亲之际惟色为难也食饭也先生父兄也馔饮食之也曾犹尝也葢孝子之有深爱者必有和气有和气者必有愉色有愉色者必有婉容故事亲之际惟色为难耳服劳奉养【去声】未足为孝也旧説承顺父母之色为难亦通【语录人子胷中才有些子不爱其亲之意便有不顺气象此所以为爱亲之际色为难也○齐氏曰色难谓其不可以勉强而至縁饰而能尔】○程子曰告懿子告众人者也对武伯者以其人多可忧之事子游能养而或失于敬子夏能直义而或少温润之色各因其材之髙下与其所失而教之故不同也【语録告懿子无违意思涵阔若其他所告却就其人所患説然圣人虽告众人若就孟孙身上看又自是切虽専就一人身上説若把众人身上看亦未尝无益子夏之病乃子游之药子游见处髙明而工夫则疎故必用敬子夏守法度依本子做故必用爱观洒扫应对之论与博学笃志之説可见若以色难告子游以敬告子夏是以水济水以火济火故圣人之药各济其病或问威严俨恪非所以事亲乎曰太庄太严厉了问如何见子夏直义曰观其言可者与之不可者拒之可见孟子亦曰北宫黝似子夏○通曰此章当与上章通看时俗自谓能养为孝而此则曰养可能也敬为难时俗以服劳奉养为孝而此则曰色难其言皆为今之人发而因以厉游夏也通四章看又见圣人之言如化工随物赋形如此也】
　　○子曰吾与回言终日不违如愚退而省其私亦足以发回也不愚
　　回孔子弟子姓顔字子渊【鲁人】不违者意不相背有聴受而无问难【去声】也私谓燕居独处非进见请问之时发谓发明所言之理愚闻之师曰顔子深潜淳粹其于圣人体段已具其闻夫子之言黙识心融触处洞然自有条理故终日言但见不违如愚人而已及退省其私则见其日用动静语黙之间皆足以发明夫子之道坦然由之而无疑然后知其不愚也【师姓李讳侗字愿中号延平先生○语录黙识心融固是他功深力到亦是天资髙顔子乃生知之次比之圣人已具九分九厘所争只一厘孔子只防他这些便与他相凑他所以深领其言而不再问也融字如消融相似如雪在汤中若不融一句只是一句如何发得出来退省其私私者他人所不知而回独知之者夫子能察之如心之所安燕居独处之所为见识之所独皆是与中庸慎独之独同○张氏曰亦足以发其请事斯语之验与黙识心融此于圣人耳顺地位虽未防及而已同是一般趣味矣○冯氏曰夫子之于顔子知之深矣岂待退而察之后知其非愚曰吾与回言终日葢以此语诸弟子也意顔子之不违必有疑其愚者夫子故以解之○致堂胡氏曰夫子久已知顔子之不愚必曰退省其私者以见非无证之空言且以明进徳之功必由内外相符隠显一致欲学者之证其独也夫子与言终日则言多矣今存者防惜哉○齐氏曰孔子无行而不与二三子顔子亦无行而非孔子之所与者○通曰顔子之资邻于生知故无难疑答问而自有以知夫子所言之理顔子之学勇于力行故虽燕居独处而亦足以行夫子所言之理不曰行而曰发此一发字最有力夫子尝曰语之而不惰者其回也与惰则不发发则不惰孟子曰时雨化之先儒以顔子当之物经时雨便发顔子一闻夫子之言便足以发故周子曰发圣人之蕴教万世无穷者顔子也且不徒发之于人所共见之时而且能发之于已所独知之地顔子葢能发夫子约礼之教而为慎独之学者也】
　　○子曰视其所以
　　以为也为善者为君子为恶者为小人【语録大纲且看这一个是为善底人是为恶底人】
　　观其所由
　　观比视为详矣由从也事虽为善而意之所从来者有未善焉则亦不得为君子矣【语録为善底人又须观其意之所从来若本意以为己事所当然无所为而为之乃是为己若以为可以求知于人而为之是意所从来已不善了如齐桓伐固义也然其从来乃因怒蔡姬而伐蔡蔡溃遂伐楚则所为虽是而所由未是也】或曰由行也谓所以行其所为者也【语録后説不如前説行其所为只是就事上仔细看不如意所从来就他心上看】
　　察其所安
　　察则又加详矣【冯氏曰按谷梁子传常事曰视非常曰观观详于视也易传曰仰以观于天文俯以察于地理察宻于观矣】安所乐【音洛】也所由虽善而心之所乐者不在于是则亦伪耳岂能久而不变哉【语録中心乐于为善自无厌倦之意则有日进之益中心所乐不在是便或作或辍未免于伪安是大率平日存主习熟处他本心爱如此虽所由偶不如此终是勉强次第依旧又从熟处去其心方安只为不是他心肯意肯必不防有终○通曰视其所以兼君子小人视之观其所由则前之为小人者不复观之矣所观者君子也察其所安则君子所由之未善者亦不复察之矣察者审其所由之善而欲知其安不安也葢所以既为小人何必复观其所由所由既未善何必复察其所安○熊氏曰所由言意之所来所安言心之所安意是发端处心是全体处】
　　人焉廋哉人焉廋哉【焉于防反廋所留反】
　　焉何也廋匿也重【平声】言以深明之○程子曰在己者能知言穷理则能以此察人如圣人也【张氏曰在我者不明则亦何以察人朱子引程子之言以补本文之意也知言如孟子所谓我知言能知人言之是非穷尽事物之理则心如明镜方能如圣人观人之法以察人也○洪氏曰此夫子观人之法聴其言观眸子人焉廋哉此孟子观人之法孟子之法非有过人之聪明者不能夫子之法人皆可用亦可以自考○通曰观人如观玉视其所以视其孰为玉孰为石也石则不复观其所从来矣惟玉则非特观其所由而且察其所安者如烧之七日而色泽不变方为良玉也】
　　○子曰温故而知新可以为师矣
　　温寻绎也故者旧所闻新者今所得言学能时习旧闻而又每有新得则所学在我而其应不穷故可以为人师若夫记问之学则无得于心而所知有限故学记讥其不足以为人师正与此意互相发也【语录记问之学温故而不知新只记得硬本子更不去里面搜寻得道理记得十件只是十件记得百件只是百件这个便死杀了知新则就温故中见得这道理愈精胜似旧时引而伸之触类而长之则常活不死杀中庸温故而知新乃是温故重此却是知新重○或问寻绎其所已然而毎有有得于其所未得譬之观人昨日识其面今日识其心可云者明未至者不足以为师非以为能如是而为是有余也程子晚年言吾二十解经义与今无异然其意味则今视昔不同矣此温故知新之大者学者以是为得而深求之则见义理之无穷亦将不暇于为师矣○范氏曰温故者月无忘其所能知新者日知其所亡○通曰无得于心而所知有限口耳之学也如无源之死水一索而竭矣所学在我而其应不穷心得之学也源头活水愈汲愈新足以应无穷之求然夫子曰可以为师尔可者仅可之辞也师岂易为哉】
　　○子曰君子不器
　　器者各适其用而不能相通成徳之士体无不具故用无不周非特为一才一艺而已【语録君子对小人言底是小底君子得见君子斯可已是大底君子便是圣人之次者此章是才徳出众之君子徳体也才用也亦具圣人之体用但其体不如圣人之大用不如圣人之妙耳○或问人之才具局于气禀有能不能如何勉强得曰所贵乎成徳之君子以其能化其气质之性尔中庸虽愚必明虽柔必强正此意○子贡瑚琏只庙中可用别处却用不得夷清恵和亦只做得一件○黄氏曰各适其用不能相通以物言舟之不可为车之类也以人言优为赵魏老不可为滕薛大夫是也用无不周见君子之不器体无不具原君子之所以不器也○通曰集注释君子不特曰成徳而且曰成徳之士是当自其学问推之心之虚有以具众理是其体本无不具也心之灵足以应万事是其用无不周也为士者格物致知有以充此心之体诚正修齐治平有以扩此心之用所以不器故凡局于器者气质之用小而士君子之不器者学问之功大也】
　　○子贡问君子子曰先行其言而后从之
　　周氏曰先行其言者行之于未言之前而后从之者言之于既行之后○范氏曰子贡之患非言之艰而行之艰故告之以此【张氏曰君子主于行而非以言为先也故其言之所发乃其力行所至而言随之也夫主于行而后言者为君子则夫易于言而行不践者是小人之归矣○饶氏曰君子者成徳人也成徳之人凡其所言皆是言其平日所实践之事非虚言也○通曰言之必行行在言后入徳之事也言其所行行在言前成徳之事也子贡以成徳为问故夫子以成徳告之】
　　○子曰君子周而不比小人比而不周
　　周普徧也比偏党也皆与人亲厚之意但周公而比私尔【语録周比相去不逺须分别得大相逺处周则徧及天下比则昵于亲爱周是公底比是私底周无一人使之不得其所便是周但见同于已者与之不同于已者恶之便是比君子好善恶恶皆出于公用一善人于国于天下则一国天下享其治去一恶人于一乡一邑则一乡一邑受其安岂不是周若小人于恶人则喜其合己必亲爱之善人与已异必伤害之此小人比而不周也】○君子小人所为不同如阴阳昼夜每每相反然究其所以分则在公私之际毫厘之差耳故圣人于周比和同骄泰之属对举而互言之欲学者察乎两间而审其取舍【上声】之防【平声】也【语录问取舍之防当在思虑方萌之初与人交际之始决之否曰致察于思虑固是但事上亦须照管觉得思处失了便着去事上看便是舍彼取此○定宇陈氏曰通书曰防善恶防者善恶所由分之微眇处也上文公私之际即所谓两间毫厘之差即所谓防○通曰古语忠信为周阿党为比説文两人为从反从为厸君子小人公私之分昼夜相反而圣人歴举周比和同骄泰之相似者言之葢相反者其情易知相似者其防未易察也故拳拳欲学者致审焉】
　　○子曰学而不思则罔思而不学则殆
　　不求诸心故昬而无得不习其事故危而不安○程子曰博学审问慎思明辨笃行五者废其一非学也【语録学是学其事如读书是学须精思其中义理方得如做此事是学须思此事道理如何不思这道理则昧而无得只空思索不傍事体察则终不安穏须是学与思互相发明凡学字便兼行字意思如讲明义理学也才学其所为便有行意○熊氏曰思亦学也但后章言以思无益不如学也则思自思学自学学在事思在心合内外之道也○通曰朱子释中庸学问思辨属择善知之事也以力行属固执行之事也此则以学为习其事是行之事思为求诸心是知之事至若学而时习之又引程子之言曰时复思绎洽洽于中则思又是学习之事若有不同者要之専言学则学兼知与行则绎思亦是学分学与思则思字属知学字属行中庸五者则学与行是学之终始问与辨是思之终始】
　　○子曰攻乎异端斯害也已
　　范氏曰攻専治也故治木石金玉之工曰攻异端非圣人之道而别为一端如杨墨是也其率天下至于无父无君専治而欲精之为害甚矣【或问有以攻为攻击之攻言异端不必深排者如何曰正道异端如水火之相胜彼盛则此衰此强则彼弱熟视异端之害而不一言以正之亦何以祛习俗之蔽哉观孟子所以答公都子好辨之问则可见矣○辅氏曰物端为始末为终单言端则可以观其末矣常言一事一件皆为一端异端非圣人之道而别自为一件道理也杨氏以为我为义而非圣人所谓义墨氏以兼爱为仁而非圣人所谓仁所以为异端○饶氏曰异端不可便谓之邪道只是他一偏之説与圣人大中至正之道不同既是有偏则其末流必须有害乃邪道也故不可攻之攻之愈工则其害愈甚如杨氏为我近于义墨氏兼爱近于仁其初也各是一面道理后来为杨氏之学者只管于为我上求工虽防一毛而利天下不为为墨氏之学者只管于兼爱上求工虽摩顶放踵利天下为之故其害遂至于无父无君○真氏曰孔子所指未知为谁窃谓老耼杨朱墨翟皆与孔子同时特以洙泗之教方明故其説未得肆尔孔子此言必有为而发○胡氏曰杨朱即庄周所谓杨子居者与老耼同时墨翟又在杨朱之前宗师大禹而晏婴学之者也○齐氏曰昔者帝王共説一般话共行一般事此天下所以一家中国所以一人也而后世乃敢以其説自叛于千古圣人之外三代盛时异言异服犹有禁况异端乎其所以坏世教蠧人伦不其甚乎○通曰孔子所谓异端者虽非専指杨墨而言是时杨墨之道未盛行然曰不爱其亲而爱他人者谓之悖徳则已有防于兼爱者矣如微生亩之固荷蒉之徒已有防于为我者矣曽不百年而杨墨盛行孟子辞而辟之然则夫子之言其为学者虑也深矣】○程子曰佛氏之言比之杨墨尤为近理所以其害为尤甚学者当如淫声美色以逺【去声】之不尔则骎骎【音侵】然入于其中矣【语録杨墨只是硬恁地做为我兼爱做得来也淡不能惑人佛氏最有精微动人处初见他説出自有理从他説愈深欲害人○熊氏曰韩愈云佛者狄之一法自后汉时流入中国其初不过论縁业以诱愚民而已后来却説心説性虽聪明之士亦为之惑但他起初便错只如天命之谓性佛氏都做空説了吾儒见得都实所以其言近理其害尤甚不可不力察而明辨也】
　　○子曰由诲女知之乎知之为知之不知为不知是知也【女音汝】
　　由孔子弟子姓仲字子路【鲁卞之野人】子路好【去声】勇葢有彊【上声】其所不知以为知者故夫子告之曰我教女以知之之道乎但所知者则以为知所不知者则以为不知如此则虽或不能尽知而无自欺之蔽亦不害其为知矣况由此而求之又有可知之理乎【语録子路粗暴见事便自説晓防得如正名一节便以为迂和那个知处也不知了知之为知之不知为不知则无自欺之蔽其知固自明矣若不説出求其知是使人安于所不知也故程子説出此意经意方完既不失于自欺又不忘于自勉○黄氏曰是知也之语正与是礼也相类每事问疑不知礼也而以为是礼不知为不知疑不知也而以为是知○冯氏曰子路尝迂子之正名子曰君子于其所不知葢阙如也则子路葢有知之不至而自以为知者夫子所以提而诲之荀卿曰君子知之曰知之不知曰不知言之要也葢出于此○通曰毋自欺是诚意工夫此致知之事也而亦曰毋自欺者固是知至而后意可得而诚然致知亦自不可不诚故程子曰格物穷理但立诚意以格之也由此而求之亦本程子意程子曰耻其不知而不求是终不知也然则内不自欺于心而外又能求于人岂非知之之道乎】
　　○子张学干禄
　　子张孔子弟子姓颛孙名师【陈人】干求也禄仕者之俸也【通曰本文无问字意编次者因夫子救子张之失故先之以此五字以见夫子为子张干禄发】
　　子曰多闻阙疑慎言其余则寡尤多见阙殆慎行其余则寡悔言寡尤行寡悔禄在其中矣【行寡之行去声】
　　吕氏曰疑者所未信殆者所未安程子曰尤罪自外至者也悔理自内出者也愚谓多闻见者学之博阙疑殆者择之精慎言行【去声下同】者守之约【吕氏名大临字与叔蓝田人○语録闻是闻人之言见是见人之行然亦有闻而行者有见而言者不可泥看闻亦属自家言处见亦属自家行处闻见当阙其疑殆然又勿易言易行大凡言不谨则见尤于人人既见尤则自安得无悔行不谨则已必先觉故有悔己既有悔人安得不见尤只是各将较重较多处对説○定宇陈氏曰学不博则无可择学博矣必须精以择之则非泛然厖杂之博择之既精而后所守方可约约字与博字对约字又自精来不精则其约也非切约之约而苟简之约尔】凡言在其中者皆不求而自至之辞言此以救子张之失而进之也【语録此章重处只在言行圣人只教他谨言行因带着禄説圣人不教他干但云得禄之道在其中正是欲抹杀了干字如曰仁乐直馁在其中皆本为此而反得彼之辞】○程子曰修天爵则人爵至君子言行能谨得禄之道也子张学干禄故告之以此使定其心而不为利禄动若顔闵则无此问矣或疑如此亦有不得禄者孔子葢曰耕也馁在其中惟理可为者为之而已矣【通曰夫子之求之子禽之问失在一求字此则子张之失在一干字学而干禄即孟子所谓修其天爵以要人爵者也富贵在天无可求之理言行在我有反求之道学者惟当求其在我者而已禄将有不求而自至者故在其中三字政为千之一字发也】
　　○哀公问曰何为则民服孔子对曰举直错诸枉则民服举枉错诸直则民不服
　　哀公鲁君名蒋凡君问皆称孔子对曰者尊君也错舍置也诸众也程子曰举错得义则人心服○谢氏曰好【去声】直而恶【去声】枉天下之至情也顺之则服逆之则去必然之理也然或无道以照之则以直为枉以枉为直者多矣是以君子大居敬而贵穷理也【语録若不居敬如何穷理如何识人为举直错枉之本○致堂胡氏曰当时三家専鲁公安得擅举错之权哉使公问孰为枉直而付举错之柄于夫子夫子必有所处矣民心既服公室自张何至乞师于越而卒以旅死哉○吴氏曰左传哀十一年鲁人以币召夫子于卫乃归是时三家四分公家君命葢不行矣哀公岂为是问邪○通曰居敬穷理是发夫子言外之意譬之于镜非明不能照物姸丑故以穷理为贵然先有一物在中则又不能照物故必以居敬为大】
　　○季康子问使民敬忠以劝如之何子曰临之以庄则敬孝慈则忠举善而教不能则劝
　　季康子鲁大夫季孙氏名肥庄谓容貌端严也临民以庄则民敬于已孝于亲慈于众则民忠于已善者举之而不能者教之则民有所劝而乐【音洛】于为善【语録庄只是一个字孝慈是两件事孝是以躬率之慈是以恩结之如此人方忠善者举之不能者便弃之民不能便劝惟举其善者而教其不能者所以皆劝○呉氏曰康子窃君之柄而専其国废父之命而杀其嫡可谓不孝于君亲矣问政而欲杀无道以就有道可谓不慈于国人矣在己者事上恤下皆不尽道乃欲人尽其道于已难矣夫子告之或以是欤】○张敬夫曰此皆在我所当为非为【去声】欲使民敬忠以劝而为之也然能如是则其应葢有不期然而然者矣【辅氏曰圣人所言与事凡若此者皆当以此説例之虽大学诚意正心以至治平亦不过如此而已岂有谋利计功之心于其先哉○通曰观前章何为则民服之问可见哀公之弱观此章使之一事可见季氏之强夫子答之之意葢谓举错之权在工而又不失其宜如此何患乎弱人心天理有以触之自然而应何假之使而后然哉如此则何假乎强】
　　○或谓孔子曰子奚不为政
　　定公初年孔子不仕故或人疑其不为政也【吴氏曰夫子在鲁不仕其故有三待贾而沽一也季氏逐君二也阳货作乱三也史记云季氏强僣离于正道阳货専政作乱故孔子不仕集注因以为定公初年事然夫子不仕季氏葢以平子逐君若谓强离于正道则季氏数世皆然而夫子何以又仕桓子乎定五年季平子卒桓子嗣立家臣阳货作乱则定五年以前夫子不仕者以平子而定五年以后不仕者以阳货也】
　　子曰书云孝乎惟孝友于兄弟施于有政是亦为政奚其为为政
　　书周书君陈篇书云孝乎者言书之言孝如此也善兄弟曰友书言君陈能孝于亲友于兄弟又能推广此心以为一家之政孔子引之言如此则是亦为政矣何必居位乃为为政乎葢孔子之不仕有难以语或人者故托此以告之要【平声】之至理亦不外是【语録縁下面有是亦为政故知不是国政在我者孝则人皆知孝在我者弟则人皆知弟岂不行于一家○张氏曰孝于亲则必友于兄弟孝友笃于家则施于有政亦是心而已虽不为政而为政之道固在是矣或人勉夫子以为政之事夫子告之以为政之道也○通曰按书君陈本文克施有政但谓施之于国而集注以为施之于家葢不以为一家之政则下文是亦为政一句説不去要之穷则为家之政达则为国与天下之政至理亦不外是】
　　○子曰人而无信不知其可也大车无輗小车无軏其何以行之哉【輗五兮反軏音月】
　　大车谓平地任载之车輗辕端横木缚轭【音厄】以驾牛者小车谓田车兵车乘车軏辕端上曲钩衡以驾马者车无此二者则不可以行人而无信亦犹是也【语录信是言行相顾之谓人若无信如何行得○齐氏曰孔子尝曰言忠信则蛮貊之邦行矣言不忠信虽州里行乎哉立则见忠信之在前行则见忠信之在輗軏葢无须臾离也○通曰此言人而无信不可行又言民无信不立玩立行二字人可须臾毫厘不以其实哉】
　　○子张问十世可知也
　　陆氏曰也一作乎【陆氏名元朗唐苏州人】○王者易姓受命为一世子张问自此以后十世之事可前知乎
　　子曰殷因于夏礼所损益可知也周因于殷礼所损益可知也其或继周者虽百世可知也
　　马氏曰所因谓三纲五常所损益谓文质三统愚按三纲谓君为臣纲父为子纲夫为妻纲五常谓仁义礼智信文质谓夏尚忠商尚质周尚文【马氏名融东汉扶风人○语録忠是朴实头做将去质则渐有形质制度而未有文采文则就制度上事事加文采天下之势自有此三者非圣人欲尚忠尚质尚文也彼时亦无此名后来人见得如此故命此名也】三统谓夏正建寅为人统商正建丑为地统周正建子为天统【语録康节分十二防言天开于子地辟于丑人生于寅是天地人之始于此故三代即其始处以为正】三纲五常礼之大体三代相继皆因之而不能变其所损益不过文章制度小过不及之间而其已然之迹今皆可见则自今以往或有继周而王者虽百世之逺所因所革亦不过此岂但十世而已乎圣人所以知来者葢如此非若后世防纬术数之学也【语録此章因字最重所损益亦只是要扶持三纲五常而已如泰继周虽损益有所不当然三纲五常终变不得了】胡氏曰子张之问葢欲知来而圣人言其既往者以明之也夫自修身以至于为天下不可一日而无礼天叙天秩人所共由礼之本也商不能改乎夏周不能改乎商所谓天地之常经也若乃制度文为或太过则当损或不足则当益益之损之与时宜之而所因者不坏是古今之通义也因往推来虽百世之逺不过如此而已矣【齐氏曰所因者出于天所损益者非出于人出于天者天髙地下之常也其相为对待者千万世不能改非出于人者寒暑往来之变也而其相为流转者千万世而不穷所谓可知者岂特十世而已哉○通曰此章须要见得所损益不在所因之外三纲五常之内自有许多文章制度所因如衡之平锱铢不可易所损益如权之随时轻重不过欲适夫衡之平而已权固不在衡之外也】
　　○子曰非其鬼而祭之谄也
　　非其鬼谓非其所当祭之鬼【语録天子祭天地诸侯祭山川大夫祭五祀士庶祭其先上得兼下下不得兼乎上士庶而祭五祀大夫而祭山川诸侯而祭天地皆所谓非其鬼土地之神人家可祭礼云庶人立一祀或户或灶亦可祭也今人祭甚麽庙神都是非其鬼○冯氏曰天曰神地曰示人曰鬼其指祭者而言谓非已所当祭者葢精诚神气之不属也但欲谄之以希福耳】谄求媚也
　　见义不为无勇也
　　知而不为是无勇也【语録此处要两下并看见义不为固是知之而不能为亦是知之未至所以为之不力○通曰谄是邪佞无勇即是无断通书所谓柔恶者是也】



　　论语通巻一
<经部,四书类,四书通__论语通>
　　钦定四库全书
　　论语通巻二　　　　　　元　胡炳文　撰
　　朱子集注
　　八佾第三
　　凡二十六章通前篇二章皆论礼乐之事【冯氏曰前篇论政政莫先于礼乐故通前篇末二章皆记礼乐之事也】
　　孔子谓季氏八佾舞于庭是可忍也孰不可忍也【佾音逸】季氏鲁大夫季孙氏也佾舞列也天子八诸侯六大夫四士二每佾人数如其佾数或曰每佾八人未详孰是【胡氏曰每佾人数本春秋左氏传人如佾数本杜预注文每佾八人疏所引服防之説也】季氏以大夫而僣用天子之礼乐孔子言其此事尚忍为之则何事不可忍为或曰忍容忍也葢深疾之之辞【饶氏曰忍字有二义有敢忍之忍有容忍之忍二义皆通而敢忍之义为长故集注以容忍之忍居后○赵氏曰敢忍之忍春秋传所谓忍人是也容忍之忍春秋传所谓君其忍之是也○通曰前一忍字是指乱臣贼子之心而言后一忍字是指春秋诛乱臣贼子之法而言】○范氏曰乐舞之数自上而下降杀【去声】以两而已故两之间不可以豪髪僣差也孔子为政先正礼乐则季氏之罪不容诛矣谢氏曰君子于其所不当为不敢须臾处不忍故也而季氏忍此矣则虽弑父与君亦何所惮而不为乎【黄氏曰范氏説忍字义似主后説而反在谢氏正説之前岂以范氏所言降杀以两乃全章之意而谢氏特为是可忍也一句发邪】
　　○三家者以雍彻子曰相维辟公天子穆穆奚取于三家之堂【彻直列反相去声】
　　三家鲁大夫孟孙叔孙季孙之家也雍周颂篇名彻祭毕而收其俎也天子宗庙之祭则歌雍以彻是时三家僭而用之相助也辟公诸侯也穆穆深逺之意天子之容也此雍诗之词孔子引之言三家之堂非有此事亦何取于此义而歌之乎讥其无知妄作以取僭窃之罪【语録八佾只是添人数未有明文故只就其事责之雍彻则分明歌天子之诗故引诗以晓之曰汝之祭亦有辟公之相助乎亦有天子之穆穆乎既无此义焉取此诗○饶氏曰上章是罪其僣此章是讥其无知惟其无知所以率意妄作以取僣窃之罪上章是可忍也是言其不仁此章无知妄作是言其不知惟其不仁不知是以无礼无义】○程子曰周公之功固大矣皆臣子之分【去声】所当为【真氏曰子无父母则无此身已因父母而有此身则事亲自合尽孝臣无君工则无此爵位已因君而有此爵位则事君自合尽忠此只是尽其本分当为之事非分外也】鲁安得独用天子礼乐哉成王之赐伯禽之受皆非也其因袭【音习】之弊遂使季氏僣八佾三家僣雍彻故仲尼讥之【胡氏曰按礼记明堂位篇云成王以周公有大勲劳于天下命鲁公世世祀周公以天子之礼乐祭统云成王康王追念周公之所以勲劳者而欲尊鲁故赐之以重祭外祭则郊社是也内祭则大尝禘是也礼运曰鲁之郊禘非礼也周公其衰矣鲁僣天子之制三家僣鲁遂至于僣天子程子所以追咎赐受皆非也周公立为经制辨名分于豪厘闲将行之万世而身没犯之将行之天下而子孙违之岂非周公之衰乎○冯氏曰吕不韦春秋记周自平王从鲁恵之请以周公有大勲劳于天下命世世祀周公以天子之礼乐皮弁素积而舞大夏此八佾之舞也其后羣公之庙习而用之故子家驹谓昭公曰朱干玉戚以舞大武八佾以舞大夏此天子之礼也则鲁以诸侯僣用天子之乐久矣大夫不得祖诸侯公庙之设于私家非礼也由三桓始也唯三家皆祖桓公而立庙故得以习用鲁庙之礼乐而僣天子矣夫天子之礼乐作于前安然不以动其心则凡不臣之事皆忍为之矣○通曰礼乐重事也周书载成王周公事甚详成王以秬鬯二卣命周公且书之岂有以礼乐祭周公而不书者哉若曰平王之赐在鲁恵时然其赐晋文以秬鬯一卣且书之亦岂有礼乐而不书者哉姑存以俟知者】
　　○子曰人而不仁如礼何人而不仁如乐何
　　游氏曰人而不仁则人心亡矣其如礼乐何哉言虽欲用之而礼乐不为之用也【语録人既不仁自与那礼乐不相管摄心既不仁便是都不省了自与礼乐不相干礼乐须中和温厚底便行得不仁之人浑是一团私意便不奈他何○黄氏曰仁者心之徳心之全徳即仁也游氏人心亡矣于仁之义最亲切○辅氏曰仁者心之徳不仁则心无其徳虽谓之心亡可也】○程子曰仁者天下之正理失正理则无序而不和【呉氏曰先儒皆以和言乐而言礼不周周子云理程子朱子云敬云序】李氏曰礼乐待人而后行苟非其人则虽玉帛交错钟皷铿【丘耕反】锵【千羊反】亦将如之何哉然记者序此于八佾雍彻之后疑其为僭礼乐者发也【李氏名郁字光祖昭武人○语録游氏言心程子言理李氏言人此苟非其人道不虚行之意葢心其是理所以存是心则在人也仁者本心之全徳人若本然之良心存而不失则所作为自有序而和若此心一放只是人欲私心做得出来安得有序而和仁只是正当道理将正理须在人心里面方説得个仁字全○饶氏曰游氏説得仁字亲切而礼乐二字不分明程子説得礼乐二字有意义而仁字不亲切必合二説而一之然后仁与礼乐之义方备程子无序不和是説无礼乐之实李氏钟皷王帛是説有礼乐之文亦必合二説而一之然后如礼乐何之义方尽集注用意精深要人仔细防○熊氏曰游氏兼礼乐之体用言程子専指礼乐之体李氏専指礼乐之用○通曰仁者天地生物之心而人得之以为心者也天高地下是天地自然之礼合同而化是天地自然之乐天地之礼乐皆天地之仁心流行发见者也人而失其所得于天地之心则是失其所以为礼乐之本矣虽有礼乐之具将如之何哉】
　　○林放问礼之本
　　林放鲁人见世之为礼者専事繁文而疑其本之不在是也故以为问【黄氏曰本之説有二其一曰仁义礼智根于心则性者礼之本也故曰中者天下之大本其一曰礼之本礼之初也凡物有本末初为本终为末所谓夫礼始诸饮食者是也二説不同集注乃取后説曰俭者物之质戚者心之诚则便以俭戚为本又引杨氏礼始诸饮食以证之】
　　子曰大哉问
　　孔子以时方逐末而放独有志于本故大其问葢得其本则礼之全体无不在其中矣【语録礼之全体兼文质本末言之○黄氏曰得其本则节文华实皆在其中有本则有末末固其于本矣譬之木之有根则枝叶华实皆在其中也○通曰须防在其中三字集注于首篇有子所谓礼与和处则兼本末而曰礼之全体此亦曰礼之全体者葢得礼之本则虽不便是礼之全体而全体无不在其中也】
　　礼与其奢也宁俭丧与其易也宁戚【易去声】
　　易治也孟子曰易其田畴在丧礼则节文习熟而无哀痛惨怛之实者也戚则一于哀而文不足耳【语録治田者须是经犂经耙治得无窒碍方可言熟若居防而习熟于礼文行得皆无窒碍则哀戚必不能尽】礼贵得中奢易则过于中俭戚则不及而质二者皆未合礼然凡物之理必先有质而后有文则质乃礼之本也【语録礼不过吉凶二者上句泛以吉礼言下句专以凶礼言俭戚只是礼之本而已及其用也有当文时不可一向以俭戚为是故曰品节斯之谓礼葢自有个得中恰好处礼初头只是俭防初头只是戚然亦未有俭名俭是对后来奢名之葢追説尔东坡説忠质文谓初亦未有那质只因后来文便称为质○冯氏曰过犹不及俭与奢均非中制也然俭而后奢俭犹近本而奢则末流也以防之易戚明礼之奢俭也圣人之言借一明一大抵如此或曰问礼而答及防礼无大于防故也○叶氏曰论礼之中虽以奢为不逊俭为固然与其失之奢不若失之固犹为近本也是以用过乎俭防过乎衰易以为小过谓过者小而得者大也○黄氏曰圣人因俗之感放之意而为是言本非以俭戚为可尚特与其流于文则宁如此尔其言之抑扬得其中正如此】○范氏曰夫祭与其敬不足而礼有余也不若礼不足而敬有余也防与其哀不足而礼有余也不若礼不足而哀有余也礼失之奢防失之易皆不能反本而随其末故也礼奢而备不若俭而不备之愈也防易而文不若戚而不文之愈也俭者物之质戚者心之诚故为礼之本杨氏曰礼始诸饮食故污【乌瓜反】尊而抔【蒲侯反】饮为之簠【音甫】簋【音轨】笾豆罍【音雷】爵之饰所以文之也则其本俭而已防不可以径情而直行为之衰【音催】麻哭踊之数所以节之也则其本戚而已周衰世方以文灭质而林放独能问礼之本故夫子大之而告之以此【通曰本有二其末亦不同本根之本其末为枝叶枝叶出于本根而亦能芘其本根可相有而不可相无本始之本其末流也必有失礼始于俭而末也则奢防始于戚而末也则易故曰与曰寜孔子因其末流之失不得已而为反本之论也】
　　○子曰夷狄之有君不如诸夏之亡也
　　呉氏曰亡古无字通用程子曰夷狄且有君长不如诸夏之僭乱反无上下之分【去声】也【冯氏曰诸夏诸侯之称诸夏大也中国曰夏大之也】○尹氏曰孔子伤时之乱而叹之也无非实无也虽有之不能尽其道尔【定宇陈氏曰程子贵在下之无君正説也尹氏贵在上之不君余意也诸夏所以异于夷狄以有君臣上下之分尔今居中国去人伦夷狄之不如春秋所以作也○郑氏曰八佾一篇无非伤权臣之僣窃痛名分之紊乱其言与春秋相表里有疾之之辞有鄙之之辞有斥之之辞有痛之之辞孰不可忍疾之也奚取于三家之堂斥之也人而不仁如礼乐何鄙之也夷狄之有君不如诸夏之无痛之也百世之下诵其言遡其心犹见其凛凛乎不可犯也○通曰尊君之志人孰无之今于夷狄曰冇于中国曰亡痛矣哉上文曰忍曰不忍是无人心矣无人心所以无人君天理其殆灭矣乎】
　　○季氏旅于泰山子谓冉有曰女弗能救与对曰不能子曰呜呼曾谓泰山不如林放乎【女音汝与平声】
　　旅祭名泰山山名在鲁地礼诸侯祭封内山川季氏祭之僭也冉有孔子弟子名求【鲁人】时为季氏宰救谓救其陷于僣窃之罪呜呼叹辞言神不享非礼欲季氏知其无益而自止又进林放以厉冉有也【语録天子祭天地诸侯祭其国之山川只縁是他属我故我祭得他若不属我则气便不与之相感如何祭得他】○范氏曰冉有从季氏夫子岂不知其不可告也然而圣人不轻絶人尽已之心安知冉有之不能救季氏之不可谏也既不能正则美林放以明泰山之不可诬是亦教诲之道也【冯氏曰此因林放问礼之时故其言如此此章当移置林放问礼之下葢夫子尝以其臣称冉有之从季氏矣又以非我徒责其为季氏聚敛矣伐颛臾又不能谏矣泰山之旅固知其不能救八佾而可忍旅泰山其可諌乎然冉有而不能救孰能救之人事之不可救则又喻之以神理深明是理之不可诬也○通曰林放一鲁男子尔犹知厌其礼之末者泰山之神独不恶其礼之僣者乎夫子为是言岂林放请问之时正季氏旅泰山之时与抑林放因季氏之旅而有是问也】
　　○子曰君子无所争必也射乎揖让而升下而饮其争也君子【饮去声】
　　揖逊而升者大射之礼耦进三揖而后升堂也【胡氏曰大射之礼司射作三耦射三耦出次西面揖当阶北面揖及阶揖所谓三揖而后升堂也】下而饮谓射毕揖降以俟众耦皆降胜者乃揖不胜者升取觯【音置】立饮也【胡氏曰卒射北面揖揖如升射适次反位三耦卒射亦如之所谓射毕揖降以俟众耦皆降也司射命设丰于西楹西胜者之弟子洗觯酌奠于上胜者袒决遂执张弓不胜者袭决拾郤左手右加弛弓于其上遂以执弣揖如始升射及阶胜者先升堂少右不胜者进北面坐取丰上之觯兴立饮卒觯坐奠于丰下兴揖先降所谓胜者乃揖不胜者升取觯立饮也○冯氏曰升升堂下去声降已也饮胜之者揖不胜者升　堂而饮之所谓下也非下堂也】言君子恭逊不与人争惟于射而后有争然其争也雍容揖逊乃如此则其争也君子而非若小人之争矣【冯氏曰此犹夫子之求之也其诸异乎人之求之与夫子实未尝求闻其政而得闻其政借曰是亦求也则亦异乎人之求之矣君子实未尝争射而以胜负为饮借曰是亦争也则亦异乎人之争之矣○通曰夫子尝曰射有似乎君子此则射之争也君子葢君子于射若不能不较胜负然不胜者未尝少有怨胜己之心胜者亦畧无一防喜胜之心但惟见其相与雍容揖让而已是故欲观君子雍容之气象当先观其心】
　　○子夏问曰巧笑倩兮美目盼兮素以为绚兮何谓也【倩七练反盼普苋反绚呼县反】
　　此逸诗也【或问或谓即卫风硕人所云素以为绚兮一句夫子所删也曰此句最有意义夫子方有取焉而反见删何哉且硕人四章章皆七句不应此章独多一句而见删必别自一诗而今逸矣】倩好口辅也盼目黒白分也素粉地画之质也绚采色画之饰也言人有此倩盼之美质而又加以华采之饰如有素地而加采色也子夏疑其反谓以素为饰故问之
　　子曰绘事后素【绘胡对反】
　　绘事绘画之事也后素后于素也考工记曰绘画之事后素功谓先以粉地为质而后施五采犹人有美质然后可加文饰
　　曰礼后乎子曰起予者商也始可与言诗已矣
　　礼必以忠信为质犹绘事必以粉素为先起犹发也起予言能起发我之志意【语录圣人岂必待学者之言而后有所起发然圣人胷中虽包藏许多道理若无人叩击则终无以发挥于外一番説起则一番精神也】谢氏曰子贡因论学而知诗子夏因论诗而知学故皆可与言诗○杨氏曰甘受和白受采忠信之人可以学礼【见记礼器篇】苟无其质礼不虚行此绘事后素之説也孔子曰绘事后素而子夏曰礼后乎可谓能继其志矣非得之言意之表者能之乎商赐可与言诗者以此若夫玩心于章句之末则其为诗也固而已矣所谓起予则亦相长【上声】之义也【通曰集注释礼字有极重者有极轻者三纲之常礼之大体此礼字极重礼文为后此礼字极轻】
　　○子曰夏礼吾能言之不足徴也殷礼吾能言之宋不足徴也文献不足故也足则吾能徴之矣
　　夏之后宋殷之后徴证也文典籍也献贤也言二代之礼我能言之而二国不足取以为证以其文献不足故也文献若足则我能取之以证吾言矣【胡氏曰文献不足非全不可考特有阙尔○通曰夫子既能言之岂不可笔之于书犹曰无征不信其谨重如此此凡三见礼运以为之杞得夏时之宋得坤干中庸则以为不足征有宋存焉合而观之葢虽得夏时坤干之文虽于宋畧有存焉者然其为文献要皆缺畧而不完也故夫子谨之】
　　○子曰禘自既灌而徃者吾不欲观之矣【禘大计反】
　　赵伯循曰禘王者之大祭也王者既立始祖之庙又推始祖所自出之帝祀之于始祖之庙而以始祖配之也成王以周公有大勲劳赐鲁重祭故得禘于周公之庙以文王为所出之帝而周公配之然非礼矣灌者方祭之始用郁【纡勿反】鬯【丑亮反】之酒灌地以降神也【伯循名匡唐河东人○或问郁鬯礼家以为酿秬为酒煮郁金香草和之气芬而条达也】鲁之臣当此之时诚意未散犹有可观自此以后则寖以懈怠而无足观矣葢鲁祭非礼孔子本不欲观至此而失礼之中又失礼焉故发此叹也【辅氏曰僣祭之罪虽大而其来已久且国恶当讳懈怠之失虽小然却是当时主祭者切已之实病不可不有以箴之圣人于人既往之失常有覆防之意方起之病常有拯救之心此天地之心也○通曰圣人不以为不足观又不曰吾不观但曰吾不欲观读者当于是得圣人之心焉】○谢氏曰夫子尝曰我欲观夏道是故之杞而不足证也我欲观商道是故之宋而不足证也又曰我观周道幽厉伤之吾舍鲁何适矣鲁之郊禘非礼也周公其衰矣考之宋已如彼考之当今又如此孔子所以深叹也【辅氏曰谢氏葢并前章通释之以见此二章或夫子一时之言或记者以类次之也】
　　○或问禘之説子曰不知也知其説者之于天下也其如示诸斯乎指其掌
　　先王报本追逺之意莫深乎禘非仁孝诚敬之至不足以与【去声】此非或人之所及也而不王不禘之法又鲁之所当讳者故以不知答之示与视同指其掌弟子记夫子言此而自指其掌言其明且易【去声】也葢知禘之説则理无不明诚无不格而治天下不难矣圣人于此岂真有所不知也哉【语録禘之意最深长如祖考与自家身心未相辽絶祭礼亦自易理防至如郊天祀地犹有天地之显然者不敢不尽其心至祭其祖亦自大段阔逺难尽感格之道今又推始祖所自出而祀之夫自祖宗以来千数百年只是这一气相传徳厚者流光徳薄者流卑但法有止处所以天子只是七庙诸侯五大夫三此是法当如此然圣人心犹不满故又推始祖所自出之帝而祀之然惟天子得如此诸侯以下不与焉故近者易感逺者难格苟非察理之精微尽诚之极至安能与于此故知此则治天下不难也非是将这事去推那事只是知得此説时则其人见得道理极髙此尚明得感得何况其他以之处他事自然沛然也○冯氏曰凡称或人者有所隠避不欲着其名氏不然则微者也中庸云明乎郊社之礼禘尝之义治国其如示诸掌乎葢夫子尝为郊社禘尝发此语至此复指其掌以示或人也○饶氏曰中庸之义详而易见不若只以中庸解论语则辞不费而义明○通曰于禘而洞幽明之理者理当无不明矣于禘而极感格之诚者诚当无所不格矣始曰仁孝诚敬之至末独曰诚仁孝敬皆不可不诚而诚之至者仁孝敬当无不至也集注论之精矣】
　　○祭如在祭神如神在
　　程子曰祭祭先祖也祭神祭外神也祭先主于孝祭神主于敬愚谓此门人记孔子祭祀之诚意【语録孔子祭先祖时孝心纯笃虽死者已逺因时追思若声容可接得竭尽孝心以祀之祭外神如山川社稷五祀之类与山林溪谷之神能兴云雨者此孔子在官之时也尽其诚敬俨然如神明之来格得以与之接也祭先主于孝祭神主于敬而如在之诚则一】
　　子曰吾不与祭如不祭【与去声】
　　又记孔子之言以明之言已当祭之时或有故不得与而使他人摄之则不得致其如在之诚故虽已祭而此心缺然如未尝祭也○范氏曰君子之祭七日戒三日斋必见所祭者诚之至也是故郊则天神格庙则人鬼享皆由己以致之也有其诚则有其神无其诚则无其神可不谨乎【语録神不可见此心尽其诚敬専一在于所祭之神便见得洋洋如在其上如在其左右然则神之无有在此心之诚不诚不必求之恍惚之间也○胡氏曰祭先所以感通者吾身即所祭先祖之遗也祭神所以感通者吾身即所祭神之主也因其遗因其主而聚其诚意则自然感格所谓有其诚则有其神○饶氏曰范氏意是説有此诚时方始有此神若无此诚则并此神无了不特説神来格不来格也】吾不与祭如不祭诚为实礼为虚也【辅氏曰礼为虚非言凡礼皆虚也特指摄祭之礼而言尔诚为实则指如在之诚意言也○通曰集注于上章曰仁孝诚敬之至末则独言诚无不格此章引诸家之説既分孝与敬言末又独指诚而言诚字兼心与理不当祭而祭非礼之实不与祭而谓已祭非心之实】
　　○王孙贾问曰与其媚于奥宁媚于灶何谓也
　　王孙贾卫大夫媚亲顺也室西南隅为奥灶者五祀之一夏所祭也【几令孟春祀户孟夏祀灶中央祀中霤孟秋祀门孟冬祀行○定宇陈氏曰夏属火灶供火防夏祭主之当夏者时用夏之事也】凡祭五祀皆先设主而祭于其所然后迎尸而祭于奥畧如祭宗庙之仪如祀灶则设主于灶陉【音刑】祭毕而更设馔于奥以迎尸也【语録陉是灶门外平正可顿柴处陉非可做好安排故又祭于奥以成礼五祀皆然祭五祀皆冇尸今无可考但墓祭以人为尸以此推之祀灶之尸恐膳夫之类祀门之类恐阍人之类祀山川则虞衡之类仪礼周公祭泰山召公为尸○饶氏曰凡在五祀光先主席而祭于其所亲之也后迎尸而祭于奥尊之也祭于其所近于防止祭于奥又非神所栖故两祭之以冀其必一来享也】故时俗之语因以奥有常尊而非祭之主灶虽卑贱而当时用事喻自结于君不如阿附权臣也贾卫之权臣故以此讽孔子
　　子曰不然获罪于天无所祷也
　　天即理也其尊无对非奥灶之可比也逆理则获罪于天矣岂媚于奥灶所可得而免乎言但当顺理非特不当媚灶亦不可媚于奥也【语録天之所以为天者理而已矣天非有此道理不能为天故苍苍者即此道理之天天下之至尊至大者莫如这个道理循循而行便是天稍违戾于理便是得罪于天则是得罪于至尊至大者可畏之甚此逊辞以拒王孙贾亦使得闻天下有正理也○呉氏曰天虽积气而理寓气中逆理则得罪于天而祸及之矣】○谢氏由圣人之言逊而不迫使王孙贾而知此意不为无益使其不知亦非所以取祸【真氏曰圣人道大徳如天地故其发言浑浑乎如元气之运不曰媚奥灶之非但言获罪于天无所祷也亦如对阳货但言吾将仕矣其言浑然圭角不露既非阿殉又不违忤此所以为圣人之言也常人之于权贵非迎逄苟悦则必激触使怒虽直言激触者不失其正然比之圣人气象犹未免陷于一偏然此非勉强可及苟欲师慕其万一惟敬以存养使心平气和则庶乎其可近尔程子谓读论语者要识圣贤气象如此章之类优游玩味则其气象可见矣○通曰程子曰天者鬼神之主人不畏天而畏鬼神何也其言不为此章而发而深得此章之防葢天者理而已媚鬼神将以求福也殊不知才説媚之一字便已非理非理则非天矣虽欲求福于鬼神而方且获罪于天矣】
　　○子曰周监于二代郁郁乎文哉吾从周【郁于六反】
　　监视也二代夏商也言其视二代之礼而损益之郁郁文盛貌○尹氏曰三代之礼至周大备夫子美其文而从之【或问圣人固当从时王之礼周礼之盛又非有不可从设使夫子得位有作意其从二代者不能多于从周也葢法令既详岂可更畧畧则奸伪愈滋矣○张氏曰礼至周盛且备不可有加故夫子欲从周使居制作之位大体则从周其间损益之宜如夏时殷辂韶舞则有之矣○通曰曰吾从周又曰吾从先进何欤从周者非从周之末从周之初也从先进者周之末而有文质得宜者犹能不失乎周之初者也】
　　○子入大庙每事问或曰孰谓鄹人之子知礼乎入大庙每事问子闻之曰是礼也【大音泰鄹侧留反】
　　大庙鲁周公庙此葢孔子始仕之时入而助祭也鄹鲁邑名孔子父叔梁纥【下没反】尝为其邑大夫孔子自少【去声】以知礼闻故或人因此而讥之孔子言是礼者敬谨之至乃所以为礼也○尹氏曰礼者敬而已矣虽知亦问谨之至也其为敬莫大于此谓之不知礼者岂足以知孔子哉【觉轩蔡氏曰圣人聪明睿知固无不知然亦但知其理而已若夫制度器数之末掌之有司容亦有所不知者至若器物节文已经讲论及今方见之亦须问然后审也○陈氏曰此章须于敬谨之至处玩圣人气象○吴氏曰邑大夫称人春秋书人者左传多云大夫如文九年许人是也传称新筑人仲叔于奚亦此例之子少贱称春秋仍叔之子左传曰弱他章曰贼夫人之子皆谓父之子也孟僖子病不能相礼使二子学礼于夫子齐黎弥曰孔某知礼而无勇则夫子以知礼闻可知矣○冯氏曰孰谓微生髙直世称高之直也孰谓鄹人之子知礼世称夫子之知礼也或者辄称圣人以鄹人之子而且以不知礼为讥自常人处之其辞必厉否则置之不足以辨也今气定语和如酬答之常初不较其言之逊傲也夫子之徳量哉○通曰陈司□疑昭公之不知礼夫子答之曰知礼或人疑夫子之不知礼夫子答之曰是礼也只此三字其事之敬慎语之谦逊心之和平量之大备见焉】
　　○子曰射不主皮为力不同科古之道也【为去声】
　　射不主皮乡射礼文为力不同科孔子解礼之意如此也皮革也布侯而栖革于其中以为的所谓鹄【音谷】也科等也古者射以观徳【射义曰射者所以观盛徳也】但主于中【去声下同】而不主于贯革葢以人之力有强弱不同等也记曰武王克商散军郊射而贯革之射息正谓此也周衰礼废列国兵争复尚贯革故孔子叹之○杨氏曰中可以学而能力不可以彊【上声】而至圣人言古之道所以正今之失【语録射之本意是也要得贯革只是大射之礼主于观徳不全是祼股肱决射御底人只要内志正外体直取其中不専取其力尔○黄氏曰不主皮未尝以贯革为非也但取其中而贯革与不贯革不论也○通曰论语凡言古者皆以正今之失但多是正今之学者用心之失此则伤今之时用力之失也】
</div>
    <div class="pagination">
<a href="四书通_page7.html">上一页</a><span>...</span><a href="四书通_page3.html">3</a><a href="四书通_page4.html">4</a><a href="四书通_page5.html">5</a><a href="四书通_page6.html">6</a><a href="四书通_page7.html">7</a><span class="current-page">8</span><a href="四书通_page9.html">9</a><a href="四书通_page10.html">10</a><a href="四书通_page11.html">11</a><a href="四书通_page12.html">12</a><a href="四书通_page13.html">13</a><span>...</span><a href="四书通_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
