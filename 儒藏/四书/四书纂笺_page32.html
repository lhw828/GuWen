<!DOCTYPE html>
<html>
<head>
    <meta charset="UTF-8">
    <title>四书纂笺 - 第 32 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书纂笺 - 第 32 页/共 44 页</h1>
    <div class="content">　　事君无义进退无礼言则非先王之道者犹沓沓也非诋【典礼反】毁也
　　故曰责难于君谓之恭陈善闭邪谓之敬吾君不能谓之贼
　　范氏曰人臣以难事责于君使其君为尧舜之君者尊君之大也开陈善道以禁闭君之邪心唯恐其君或陷于有过之地者敬君之至也谓其君不能行善道而不以告者贼害其君之甚也邹氏曰自诗云天之方蹶至此所以责其臣　邹氏曰此章言为治者当有仁心仁闻以行先王之政而君臣又当各任其责也
　　○孟子曰规矩方员之至也圣人人伦之至也
　　至极也人伦説见前篇规矩尽所以为方员之理犹圣人尽所以为人之道
　　欲为君尽君道欲为臣尽臣道二者皆法尧舜而已矣不以舜之所以事尧事君不敬其君者也不以尧之所以治民治民贼其民者也
　　法尧舜以尽君臣之道犹用规矩以尽方员之极此孟子所以道性善而称尧舜也
　　孔子曰道二仁与不仁而已矣
　　法尧舜则尽君臣之道而仁矣不法尧舜则慢君贼民而不仁矣二端之外更无他道出乎此则入乎彼矣可不谨哉
　　暴其民甚则身弑国亡不甚则身危国削名之曰幽厉虽孝子慈孙百世不能改也
　　幽暗厉虐皆恶諡也【按汲冢周书諡法解惟周公旦太公望开嗣王业建功于牧野终将葬乃制諡諡者行之迹也諡法壅遏不通幽蚤孤有位幽谓即位而卒者动祭乱常幽杀戮无辜厉】苟得其实则虽有孝子慈孙爱其祖考之甚者亦不得废公义而改之言不仁之祸必至于此可惧之甚也
　　诗云殷鉴不逺在夏后之世此之谓也
　　诗大雅荡之篇言商纣之所当鉴者近在夏桀之世而孟子引之又欲后人以幽厉为鉴也
　　○孟子曰三代之得天下也以仁其失天下也以不仁三代谓夏商周也禹汤文武以仁得之桀纣幽厉以不仁失之
　　国之所以废兴存亡者亦然
　　国谓诸侯之国
　　天子不仁不保四海诸侯不仁不保社稷卿大夫不仁不保宗庙士庶人不仁不保四体
　　言必死亡
　　今恶死亡而乐不仁是犹恶醉而强酒【恶去声乐音洛强上声】此承上章之意而推言之也
　　孟子曰爱人不亲反其仁治人不治反其智礼人不荅反其敬【治人之治平声不治之治去声】
　　我爱人而人不亲我则反求诸已恐我之仁未至也智敬放【上声】此
　　行有不得者皆反求诸已其身正而天下归之
　　不得谓不得其所欲如不亲不治不荅是也反求诸已谓反其仁反其智反其敬也如此则其自治益详而身无不正矣天下归之极言其效也
　　诗云永言配命自求多福
　　解见前篇　亦承上章而言
　　○孟子曰人有恒言皆曰天下国家天下之本在国国之本在家家之本在身【恒胡登反】
　　恒常也虽常言之而未必知其言之有序也故推言之而又以家本于身也此亦承上章而推言之大学所谓自天子至于庶人壹是皆以修身为本为【去声】是故也
　　○孟子曰为政不难不得罪于巨室巨室之所慕一国慕之一国之所慕天下慕之故沛然徳教溢乎四海巨室世臣大家也得罪谓身不正而取怨怒也麦丘邑人祝齐桓公曰愿主君无得罪于羣臣百姓意盖如此【出刘向新序杂事篇】慕向也心恱诚服之谓也沛然盛大流行之貌溢充满也盖巨室之心难以力服而国人素所取信今既恱服则国人皆服而吾徳教之所施可以无逺而不至矣此亦承上章而言盖君子不患人心之不服而患吾身之不修吾身旣修则人心之难服者先服而无一人之不服矣　林氏曰战国之世诸侯失徳巨室擅权为患甚矣然或者不修其本而遽欲胜之则未必能胜而适以取祸故孟子推本而言惟务修徳以服其心彼旣恱服则吾之徳教无所留磔【牛代反】可以及乎天下矣裴度所谓韩洪【本名在宋避讳以洪字代之】舆疾讨贼承宗敛手削地非朝【音潮】廷之力能制其死命特以处【上声】置得宜能服其心故尔政此类也【通鉴唐宪宗元和四年成徳节度使王士眞薨其子承宗自立为留后上欲讨之裴垍谏而止上密问诸学士曰今欲用王承宗为留后割其徳棣二州更为一镇以离其势何如李绛曰徳棣成徳己久一旦割之恐承宗怨望得以为辞若因吊祭使至彼自以其意喻之令上表削地无令知出陛下意乃遣京兆尹袁武宣慰承宗受诏甚恭请献徳棣二州以明恳款元和十年加韩守司徒镇宣武十余年不入朝贡以兵力自负朝廷亦以不忠纯待之十二年以韩为都统与裴度同讨蔡十三年自将击李师道围曹州裴度上疏论皇甫镈奸邪苛刻因论及此云云】
　　○孟子曰天下有道小徳役大徳小贤役大贤天下无道小役大弱役强斯二者天也顺天者存逆天者亡有道之世人皆修徳而位必称【去声】其徳之大小天下无道人不修徳则但以力相役而已天者理势之当然也
　　齐景公曰旣不能令又不受命是絶物也涕出而女于呉【女去声】
　　引此以言小役大弱役强之事也令出令以使人也受命听命于人也物犹人也女以女【如字】与人也呉蛮夷之国也景公羞与为昬而畏其强故涕泣而以女与之【呉都即今平江府浙西之地地理志平江旧有齐门按呉越春秋齐女质呉呉为太子聘之女少思齐而病阖闾为女起望齐门令女游其上孟子所云即此也又按春秋传襄二十四年晋平公亦嫁女于呉同姓也齐侯以女为媵此又可耻矣】
　　今也小国师大国而耻受命焉是犹弟子而耻受命于先师也
　　言小国不修徳以自强其般【音盘】乐【音洛】怠敖【去声】皆若效大国之所为者而独耻受其教命不可得也
　　如耻之莫若师文王师文王大国五年小国七年必为政于天下矣
　　此因其愧耻之心而勉以修徳也文王之政布在方策举而行之所谓师文王也五年七年以其所乗之势不同为差【楚宜反】盖天下虽无道然修徳之至则道自我行而大国反为吾役矣程子曰五年七年圣人度【待落反】其时则可矣然凡此类学者皆当思其作为如何乃有益耳
　　诗云商之孙子其丽不亿上帝旣命侯于周服侯服于周天命靡常殷士肤敏祼将于京孔子曰仁不可为众也夫国君好仁天下无敌【祼音灌夫音扶好去声】
　　诗大雅文王之篇孟子引此诗及孔子之言以言文王之事丽数也十万曰亿侯维也【助语辞】商士商孙子之臣也【诗传云诸侯之大夫入天子之国曰某士则殷士者商孙子之臣属也】肤大也敏达也祼宗庙之祭以郁【纡勿反】鬯【丑亮反】之酒灌地而降神也【按周礼有秬鬯有郁鬯以秬米为酒名秬鬯将祭则筑郁金香草煑之以和鬯酒名郁鬯灌乃用之取其芳香旁达以降神鬯者以其调鬯也】将助也言商之孙子众多其数不但十万而已上帝旣命周以天下则凡此商之孙子皆臣服于周矣所以然者以天命不常归于有徳故也是以商士之肤大而敏达者皆执祼献之礼助王祭事于周之京师也孔子因读此诗而言有仁者则虽有十万之众不能当之故国君好仁则必无敌于天下也不可为众犹所谓难为兄难为弟云尔【通鉴汉桓帝时颖川陈寔长子元方名纪次子季方名湛纪湛之子尝问二父优劣于其祖太丘曰元方难为兄季方难为弟】
　　今也欲无敌于天下而不以仁是犹执热而不以濯也诗云谁能执热逝不以濯
　　耻受命于大国是欲无敌于天下也乃师大国而不师文王是不以仁也诗大雅桑柔之篇逝语辞也言谁能执持热物而不以水自濯其手乎　此章言不能自强则听天所命修徳行仁则天命在我
　　○孟子曰不仁者可与言哉安其危而利其菑乐其所以亡者不仁而可与言则何亡国败家之有【菑与灾同乐音洛】矣其危利其菑者不知其为危菑而反以为安利也所以亡者谓荒淫暴虐所以致亡之道也不仁之人私欲固蔽失其本心故其颠倒错乱至于如此所以不可告以忠言而卒至于败亡也
　　有孺子歌曰沧浪之水清兮可以濯我缨沧浪之水浊兮可以濯我足【浪音郎】
　　沧浪水名【汉水东为沧浪之水见禹贡后魏郦道元云武当县北四十里有洲曰沧浪洲水曰沧浪水是也】缨冠系也
　　孔子曰小子听之清斯濯缨浊斯濯足矣自取之也言水之清浊有以自取之也圣人声入心通无非至理此类可见
　　夫人必自侮然后人侮之家必自毁而后人毁之国必自伐而后人伐之【夫音扶】
　　所谓自取之者
　　太甲曰天作孽犹可违自作孽不可活此之谓也解见前篇　此章言心存则有以审夫【音扶】得失之几【平声】不存则无以辨于存亡之着祸福之来皆其自取
　　○孟子曰桀纣之失天下也失其民也失其民者失其心也得天下有道得其民斯得天下矣得其民有道得其心斯得民矣得其心有道所欲与之聚之所恶勿施尔也【恶去声】
　　民之所欲皆为【去声】致之如聚敛然【騐反】力民之所恶则勿施于民鼂【音潮】错【仓故反】所谓人情莫不欲寿三王生之而不伤人情莫不欲富三王厚之而不困人情莫不欲安三王扶之而不危人情莫不欲逸三王节其力而不尽【此汉文十五年对贤良策语】此类之谓也
　　民之归仁也犹水之就下兽之走圹也【走音奏】
　　圹广野也言民之所以归乎此以其所欲之在乎此也
　　故为渊鱼者獭也为丛爵者鹯也为汤武民者桀与纣也【为去声与驱同獭音闼爵与雀同鹯诸延反】
　　渊深水也獭食鱼者也丛茂林也鹯食雀者也言民之所以去此以其所欲在彼而所畏在此也
　　今天下之君有好仁者则诸侯皆为之矣虽欲无王不可得已【好为王皆去声】今之欲王者犹七年之病求三年之艾也苟为不畜终身不得苟不志于仁终身忧辱以陷于死亡【王去声】
　　艾草名所以灸者干【音干】久益善夫【音扶】病已深而欲求干久之艾固难卒【仓没反】办然自今畜之【六勅反】则犹或可及不然则病日益深死日益廹而艾终不可得矣
　　诗云其何能淑载胥及溺此之谓也
　　诗大雅桑柔之篇淑善也载则也胥相也言今之所为其何能善则相引以陷于乱亡而已
　　○孟子曰自暴者不可与有言也自弃者不可与有为也言非礼义谓之自暴也吾身不能居仁由义谓之自弃也
　　暴犹害也非犹毁也自害其身者不知礼义之为美而非毁之虽与之言必不见信也自弃其身者犹知仁义之为美但溺于怠惰自谓必不能行与之有为必不能勉也程子曰人苟以善自治则无不可移者虽昬愚之至皆可渐【子亷反】磨而进也惟自暴者拒之以不信自弃者絶之以不为虽圣人与居不能化而入也此所谓下愚之不移也
　　仁人之安宅也义人之正路也
　　仁宅己见前篇义者宜也乃天理之当行无人欲之邪曲故曰正路
　　旷安宅而弗居舍正路而不由哀哉【舍上声】
　　旷空也由行也　此章言道本固有而人自絶之是可哀也此圣贤之深戒学者所当猛省【悉井反】也
　　○孟子曰道在尔而求诸逺事在易而求诸难人人亲其亲长其长而天下平【迩尔古字通用易去声长上声】
　　亲长在人为甚迩亲之长之在人为甚易而道初不外是也舍【上声】此而他求则逺且难而反失之但人人各亲其亲各长其长则天下自平矣
　　○孟子曰居下位而不获于上民不可得而治也获于上有道不信于友弗获于上矣信于友有道事亲弗恱弗信于友矣恱亲有道反身不诚不恱于亲矣诚身有道不明乎善不诚其身矣
　　获于上得其上之信任也诚实也反身不诚反求诸身而其所以为善之心有不实也不明乎善不能即事穷理无以真知善之所在也游氏曰欲诚其意先致其知不明乎善不诚其身矣学至于诚身则安徃而不致其极哉以内则顺乎亲以外则信乎友以上则可以得君以下则可以得民矣
　　是故诚者天之道也思诚者人之道也
　　诚者理之在我者皆实而无伪天道之本然也思诚者欲此理之在我者皆实而无伪人道之当然也
　　至诚而不动者未之有也不诚未有能动者也
　　至极也杨氏曰动便是验处若获乎上信乎友恱于亲之类是也　此章述中庸孔子之言见思诚为修身之本而明善又为思诚之本乃子思所闻于曽子而孟子所受乎子思者亦与大学相表里学者宜潜心焉
　　○孟子曰伯夷辟纣居北海之滨闻文王作兴曰盍归乎来吾闻西伯善养老者太公辟纣居东海之滨闻文王作兴曰盍归乎来吾闻西伯善养老者【辟去声】
　　作兴皆起也盍何不也西伯即文王也纣命为西方诸侯之长【上声】得专征伐故称西伯太公姜姓吕氏名尚【史记齐世家太公吕尚者东海人其先祖尝为四岳佐禹平水土甚有功虞夏之际封于吕姓姜氏尚其苗裔也本姓姜氏从其封姓故曰吕尚西伯出猎遇于渭之阳曰自吾先君太公望子久矣故号之曰太公望】文王发政必先鳏寡孤独庶人之老皆无冻馁故伯夷太公来就其养非求仕也
　　二老者天下之大老也而归之是天下之父归之也天下之父归之其子焉徃【焉于防反】
　　二老伯夷太公也大老言非常人之老者天下之父言齿徳皆尊如众父然旣得其心则天下之心不能外矣萧何所谓养民致贤以图天下者其意暗与此合【通鉴汉高帝元年项羽立沛公为汉王王巴蜀汉中都南郑而分关中王秦降将章邯等三人以距汉路汉王怒欲攻羽萧何諌曰虽王汉中之恶不犹愈于死乎能诎于一人之下而伸于万乘之上者汤武是也臣愿大王王汉中养其民以致贤人収用巴蜀还定三秦天下可图也】但其意则有公私之辨学者又不可不察也
　　诸侯有行文王之政者七年之内必为政于天下矣七年以小国而言也大国五年在其中矣
　　○孟子曰求也为季氏宰无能改于其徳而赋粟倍他日孔子曰求非我徒也小子鸣鼓而攻之可也
　　求孔子弟子冉求季氏鲁卿宰家臣赋犹取也取民之粟倍于他日也小子弟子也鸣鼓而攻之声其罪而责之也
　　由此观之君不行仁政而富之皆弃于孔子者也况于为之强战争地以战杀人盈野争城以战杀人盈城此所谓率土地而食人肉罪不容于死【为去声】
　　林氏曰富其君者夺民之财耳而夫子犹恶【去声】之况为【去声】土地之故而杀人使其肝脑涂地则是率土地而食人之肉其罪之大虽至于死犹不足以容之也
　　故善战者服上刑连诸侯者次之辟草莱任土地者次之【辟与辟同】
　　善战如孙膑【音牝】呉起之徒【按史记孙膑与厐涓俱学兵法涓仕魏为将军自以能不及膑乃召之至以法断其两足而黥之使终身废弃齐使者至魏窃载以归威王以为军师魏遣厐涓伐韩齐以孙膑救之以计杀厐涓于马陵又史记呉起衞人好用兵尝学于曽子既逺游母死不归曽子薄之与起絶魏文侯用为将尝曰将三军使士卒乐死敌国不敢谋】连结诸侯如苏秦张仪之类【史记苏秦洛阳人张仪魏人俱事鬼谷先生学从横之术游説七国苏秦为从约长并相六国张仪相秦主横主横者皆欲诸侯割地以事秦主从者连诸侯以攻秦】辟开垦【口本反】也任土地谓分土授民使任耕稼之责如李悝【枯回反】尽地力商鞅【以两切】开阡陌之类也【前汉食货志战国时李悝为魏文侯作尽地力之教以为地方百里提封九万顷除山泽邑居参分去一为田六百万畮治勤谨则畮益三升注与之三升也当言三斗不勤则损亦如之方百里之増减輙为粟百八十万石矣　又曰籴甚贵伤民甚贱伤农善为国者使民无伤而农益劝今一夫挟五口治田百畮歳収畮一石半为粟百五十石除什一之税十五石余百三十五石食人月一石半五人终嵗为粟九十石余有四十五石石三十为钱千三百五十除社闾尝新春秋之祠用钱三百余千五十衣人率用钱三百五人终嵗用千五百不足四百五十不幸疾病死丧之费及上赋敛又未与此此农夫所以常困有不劝耕之心而令籴至于甚贵者也善平籴者必谨观嵗上中下熟大熟则上籴三而舍一中熟则籴二下熟则籴一小饥则发小熟之所藏中饥则发中熟之所藏上饥则发上熟之所藏虽遇饥馑水旱籴不贵而民不防　通鉴周显王十九年秦商鞅并诸小乡聚集为一县县置令丞废井田开阡陌更为赋税法行之注路南北曰阡东西曰陌】
　　○孟子曰存乎人者莫良于眸子眸子不能掩其恶胷中正则眸子了焉胷中不正则眸子眊焉【眸音牟了音了眊音耄】良善也眸子目瞳子也了明也眊者蒙蒙目不明之貌盖人与物接之时其人在目故胷中正则神精而明不正则神防而昬
　　听其言也观其眸子人焉廋哉【焉于防反廋音搜】
　　廋匿也言亦心之所发故并此以观则人之邪正不可匿矣然言犹可以伪为眸子则有不容伪者
　　○孟子曰恭者不侮人俭者不夺人侮夺人之君惟恐不顺焉恶得为恭俭恭俭岂可以声音笑貌为哉【恶平声】惟恐不顺言恐人之不顺己声音笑貌伪为于外也
　　○淳于髠曰男女授受不亲礼与孟子曰礼也曰嫂溺则援之以手乎曰嫂溺不援是豺狼也男女授受不亲礼也嫂溺援之以手者权也【与平声援音爰】
　　淳于姓髠名齐之辩士【史记滑稽传云齐之赘壻也长不满七尺滑稽多辩数使诸侯未尝屈辱】授与也受取也古礼男女不亲授受以逺【去声】别【必列反】也【记内则男不言内女不言外非祭非丧不相授器其相授则女授以篚其无篚则皆坐奠之而后取之】援救之也权称【去声】锤【直垂反】也称【平声】物轻重而徃来以取中者也权而得中是乃礼也
　　曰今天下溺矣夫子之不援何也
　　言今天下大乱民遭陷溺亦当从权以援之不可守先王之正道也
　　曰天下溺援之以道嫂溺援之以手子欲手援天下乎言天下溺惟道可以捄【与救同】之非若嫂溺可手援也今子欲援天下乃欲使我枉道求合则先失其所以援之之具矣是欲使我以手援天下乎　此章言直已守道所以济时枉道徇人徒为失已
　　○公孙丑曰君子之不教子何也
　　不亲教也
　　孟子曰势不行也教者必以正以正不行继之以怒继之以怒则反夷矣夫子教我以正夫子未出于正也则是父子相夷也父子相夷则恶矣
　　夷伤也教子者本为【去声】爱其子也继之以怒则反伤其子矣父旣伤其子子之心又责其父曰夫子教我以正道而夫子之身未必自行正道则是子又伤其父也
　　古者易子而教之
　　易子而教所以全父子之恩而亦不失其为教
　　父子之闲不责善责善则离离则不祥莫大焉
　　责善朋友之道也　王氏曰父有争【去声下同】子何也所谓争者非责善也当不义则争之而已矣父之于子也如何曰当不义则亦戒之而已矣
　　○孟子曰事孰为大事亲为大守孰为大守身为大不失其身而能事其亲者吾闻之矣失其身而能事其亲者吾未之闻也
　　守身持守其身使不陷于不义也一失其身则亏体辱亲虽日用三牲之养【去声　礼牛羊豕为三牲即太牢是也】亦不足以为孝矣
</div>
    <div class="pagination">
<a href="四书纂笺_page31.html">上一页</a><span>...</span><a href="四书纂笺_page27.html">27</a><a href="四书纂笺_page28.html">28</a><a href="四书纂笺_page29.html">29</a><a href="四书纂笺_page30.html">30</a><a href="四书纂笺_page31.html">31</a><span class="current-page">32</span><a href="四书纂笺_page33.html">33</a><a href="四书纂笺_page34.html">34</a><a href="四书纂笺_page35.html">35</a><a href="四书纂笺_page36.html">36</a><a href="四书纂笺_page37.html">37</a><span>...</span><a href="四书纂笺_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
