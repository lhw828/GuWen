<!DOCTYPE html>
<html>
<head>
    <meta charset="UTF-8">
    <title>四书纂疏 - 第 11 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书纂疏 - 第 11 页/共 46 页</h1>
    <div class="content">








　　论语纂疏卷二
<经部,四书类,四书纂疏__论语纂疏>
　　钦定四库全书
　　论语纂疏卷三　　　　宋　　赵顺孙　撰
　　朱子集注
　　公冶长第五
　　此篇皆论古今人物贤否得失盖格物穷理之一端也【愚谓他人之是否若非切己之实然借是以分辨形以剖析豪牦在人者旣明则在己者亦明矣所以爲格物穷理之一端】凡二十七章胡氏以爲疑多子贡之徒所记云【愚谓子贡方人故疑此篇多其徒所记然无左验故止爲疑词而无决词云】
　　子谓公冶长可妻也虽在缧絏之中非其罪也以其子妻之【妻去声下同缧力追反絏息列反】
　　公冶长孔子弟子【鲁人一云齐人】妻爲之妻也缧黒索也絏挛也古者狱中以黒索拘挛罪人长之爲人无所考而夫子称其可妻其必有以取之矣又言其人虽尝陷于缧絏之中而非其罪则固无害于可妻也夫有罪无罪在我而已岂以自外至者爲荣辱哉【辅氏曰所贵于无罪者谓在我无得罪之道也所虑于有罪者谓在我有得罪之事也在我无得罪之道而不幸罪有自外来何足以爲辱在我有得罪之事虽或幸免其罪于外何足以爲荣故君子有隐微之过于暗室屋漏之中则其心愧耻若挞于市不幸而遇无妄之灾则虽市朝之刑裔夷之窜皆安之而无恧也】
　　子谓南容邦有道不废邦无道免于刑戮以其兄之子妻之
　　南容孔子弟子居南宫名縚又名括字子容諡敬叔孟懿子之兄也不废言必见用也以其谨于言行故能见用于治朝免祸于乱世也【语録曰观其三复白圭便是能谨其言行者那有道是君子道长之时必不废弃邦无道是小人得志以陷害君子之时能谨其言行必不陷于刑戮○愚谓南容三复白圭其所谨者言耳而集注称其谨于言行盖言行相爲表里能谨其言亦谨行之大端也】事又见第十一篇○或曰公冶长之贤不及南容故圣人以其子妻长而以兄子妻容盖厚于兄而薄于己也程子曰此以己之私心窥圣人也凡人避嫌者皆内不足也圣人自至公何避嫌之有况嫁女必量其才而求配尤不当有所避也若孔子之事则其年之长防时之先后皆不可知唯以爲避嫌则大不可避嫌之事贤者且不爲况圣人乎【语録曰圣人正大道理合做处便做何用避嫌程子所谓年之长防时之先后正是解或人之説未必当时如此大抵二人都是好人可托或先是见公冶长遂将女妻他后来见南容亦是个好人又把兄之女妻之看来文势恐是孔子之女年长先嫁兄之女少在后嫁亦未可知○问若是有一项合委曲而不可以直遂者这不可以爲避嫌曰是道理合如此如避嫌者却是又怕人道如何这却是私意○辅氏曰凡嫁女必量其才以求配妇人亦当以才言乎曰才生于气凡能有爲者才也妇人亦有所当爲之事茍能爲之岂独不以才言乎○又曰古谓妻爲夫配者多矣而夫亦可以言配乎曰配合也妻齐也夫妇固皆可以配言矣】
　　○子谓子贱君子哉若人鲁无君子者斯焉取斯【焉于防反】子贱孔子弟子姓宓名不齐【鲁人】上斯斯此人下斯斯此德子贱盖能尊贤取友以成其德者【辅氏曰子贱爲单父宰所父事者三人所兄事者五人所友者十一人皆敎子贱以治人之事则其能尊师取友以成其德者可知矣】故夫子旣叹其贤而又言若鲁无君子则此人何所取以成此德乎因以见鲁之多贤也○苏氏曰称人之善必本其父兄师友厚之至也【愚谓称人之善己可言厚又推本其父兄师友之善则是厚之又厚故曰厚之至】
　　○子贡问曰赐也何如子曰女噐也曰何器也曰瑚琏也【女音汝瑚音胡琏力展反】
　　器者有用之成材【胡氏曰器者各适其用而不相通此以爲有用之成材者因下文瑚琏而加重其词耳】夏曰瑚商曰琏周曰簠簋皆宗庙盛黍稷之器而饰以玉器之贵重而华美者也【辅氏曰一等是器而瑚琏爲宗庙之器是器之贵重者也而又饰以玉是器之华美者也】子贡见孔子以君子许子贱故以已爲问而孔子告之以此然则子贡虽未至于不器其亦器之贵者欤【或问集注言器者有用之成材又言未至于不器然则夫子女器之言抑之不同如此何也曰当时答问不称其可用之实今较其轻重则诚与称子贱者有等差耳○语録曰子贡是器之贵者可以爲贵用与贱者之器不同然毕竟只是器非不器也○问子贡得爲器之贵者而未至于不器不知是合下无规模抑是后来欠工夫曰是合下禀得偏了】
　　○或曰雍也仁而不佞
　　雍孔子弟子姓冉字仲弓【鲁人】佞口才也【语録曰佞只是捷给便口者】仲弓爲人重厚简黙【辅氏曰仲弓从事于敬恕以求仁在徳行之科而夫子称其可使南面今或者又以不佞爲慊则决非务外而事口者故以爲重厚简黙也】而时人以佞爲贤【辅氏曰人情徇外而不事内求名而不务实故以佞爲贤】故美其优于德而病其短于才也
　　子曰焉用佞御人以口给屡憎于人不知其仁焉用佞【焉于防反】
　　御当也犹应答也【胡氏曰御如御人于国门之御故云当也】给办也憎恶也言何用佞乎佞人所以应答人者但以口取办而无情实徒多爲人所憎恶尔【语録曰是他说得大惊小怪被他惊吓者岂不恶之○辅氏曰佞人恃口以御人浮浅躁妄发言成文虽若可听然其情实则未必如此心口既不相副自然招尤而取憎也】我虽未知仲弓之仁然其不佞乃所以为贤不足以为病也再言焉用佞所以深晓之○或疑仲弓之贤而夫子不许其仁何也曰仁道至大非全体而不息者不足以当之【语録曰所谓全体者合下全具比心更无一物之杂不息则未尝休息而置之无用处全体似个卓子四脚若三脚便是不全不息是常用他或置之僻处又被别人将去便是息此心具十全道理在若只见得九分亦不是全了所以息是私欲间之无一豪私欲方是不息○黄氏曰集注言仁曰爱之理心之德深味六字则仁之道无余蕴矣至此言尽仁之道而又曰非全体而不息者不足以当之深味四字则学而求至于仁其所至之标的又昭然而可见矣或曰集注于他章引师说曰当理而无私心与此章所谓全体而不息者有以异乎曰后章据所闻于师者而言也此章即已之所见而言也此章全体二字已足以该后章五字之义加之以不息二字则又后章五字未尽之旨盖亦因其所已闻而发其所独得欤○辅氏曰全体言其无物不体不息言其无时不然此两语足以尽仁之体用盖私意一萌物我横生则体便有亏天理闲断则用便有息也○陈氏曰仁惟此心纯是天理之公絶无一豪人欲之私以闲之乃可以当其名集注所谓全体云者非指仁之全体而言乃所以全体之也○蔡氏曰全体是天理浑然无一豪之杂不息是天理流行无一念之间爱之理心之徳六字所以训仁之义爲甚切全体不息四字所以尽仁之道爲甚大只此十字之约不惟诸儒累千百言所莫能尽而前后圣贤所论仁字普博精深千条万绪莫不緫防于此十字之中吁妙矣哉○眞氏曰仁者兼该万善无所不备如人之头目手足皆具然后谓之人也不息者如天地一元之气运行于六合之间无顷刻止息所以生成万物无有已时○又曰心之活便能运转不息凡处人伦事物之间此心周流无碍处处皆到心死则便如铁石凡处人伦事物之闲皆窒塞了】如顔子亚圣犹不能无违于三月之后况仲弓虽贤未及顔子圣人固不得而轻许之也
　　○子使漆雕开仕对曰吾斯之未能信子说【说音恱】漆雕开孔子弟子字子若【鲁人】斯指此理而言【语録曰斯只是这许多道理见于日用之间○蔡氏曰此理字宏阔恐不止是诚意正心之事凡其日用之间事君以忠事父以孝无非此理也】信谓眞知其如此而无豪髪之疑也【语録曰信是于这个道理上见得透全无些子疑处】开自言未能如此未可以治人故夫子恱其笃志【语録曰开能指此理而言便是心目之间已有所见末能信者未能眞知其实方欲进进不已又要眞知　到眞实无妄之地此夫子所以恱其笃志也】○程子曰漆雕开已见大意故夫子说之【语録曰大意便是本初处若不见得大意如何下手作工夫若已见得大意而不下手作工夫亦不可○又曰斯者非大意而何若推其极只是性盖帝之降衷便是○又曰是他见得大了便小杀合不得○又曰规模小底易自以爲足规模大则工夫卒难了所以自谓未能信○黄氏曰大意即是大体他是见得这大体恁地了便是有一二节目处未尽得譬如白盘中一防黒黒盘中一防白不是全盘不是又如人学字且要识得一个模様那一防一画未是却有商量○胡氏曰得其大而不局于其小也】又曰古人见道分明故其言如此【或问漆雕开未能自信而程子以爲己见大意见道分明何也曰人惟不见其大者故安于小惟见之不明也故若存若亡一出一入而不自知其所至之深浅也今开之不安于小也如此则固非有以见乎其大不能矣卒然之间一言之对若目有所见而手有所指者且其验之于身又如此其切而不容自欺也则其所见之明又爲如何哉然曰见大意则于其细微容或有所未尽曰见道分明则固未必见其反身而诚也○辅氏曰人惟见道不分明故所言含糊不决今开断然以爲未能信未可以仕而治人故知其见道之分明也○胡氏曰谓之见道分明者凡豪厘之未信皆自知之也】谢氏曰开之学无可考然圣人使之仕必其材可以仕矣至于心术之微则一豪不自得不害其爲未信此圣人所不能知而开自知之其材可以仕而其器不安于小成他日所就其可量乎夫子所以说之也【黄氏曰谢氏说一豪不自得不害爲未信似指心之所存者而言集注言眞知如此而无豪髪之疑则专指所知而言安知未信之言非兼知行而言邪曰观斯字之义则指斯道而爲言非指此心之志于道而言故但可以知爲言也然谓之眞知则是心理相契无复疑碍安有所存所行之未实乎故但言知而谢氏之意在其中矣○辅氏曰谢氏不言理而言心者心即理之所寓也心有一豪不自得便是于理有所未信也○又曰材见于用者心存诸中者有诸中必形于外圣人明睿所照亦何有不知者但其未信之实意味曲折不若开自知之精耳○又曰器言其志量也所见者大所知者明则其志量自然不肯安于小成其进进不已之意不至于大而化化而不知之神不止也则他日所就果可量乎○胡氏曰谢氏以材器爲言似与程子小异然所谓心术之微圣人有所不能知则其说精矣○愚谓材如木料器是材之成就者】
　　○子曰道不行乗桴浮于海从我者其由与子路闻之喜子曰由也好勇过我无所取材【桴音孚从好并去声与平声材与裁同古字借用】
　　桴筏也【愚谓桴竹木所编小筏也】程子曰浮海之叹伤天下之无贤君也子路勇于义故谓其能从已皆假设之言耳子路以爲实然而喜夫子之与己故夫子美其勇而讥其不能裁度事理以适于义也【辅氏曰圣人欲浮于海岂有愤世长往之意哉其忧时悯道之心盖有不能自已者故程子下一叹字又下一伤字且断以爲假设之辞则圣人哀矜恻怛之仁蔼然见于言意之表○又曰夫子谓子路之能从我正以其勇于义耳子路闻之喜使夫子而果行则子路必能从之矣故夫子以爲好勇过我盖深美之至于裁度事理以适于义则子路有所未能盖不惟今日遂以夫子爲必行而喜其与已而其平日之所爲多伤于刚果而不能裁以适义如率尔之对迂也之言皆是也夫子所以敎之○胡氏曰得时行道使天下无不被其泽此圣人之本心世衰道否至于无所容其身岂圣人之得已乗桴浮海虽假设之辞然伤时之不我用也如子路之勇于义不以流离困苦而二其心故谓其能从我是皆忧深思逺而形于言也子路不知夫子之本心而喜夫子之与己可谓直情径行而无所忖度故称其勇而讥其不能审于义也】
　　○孟武伯问子路仁乎子曰不知也
　　子路之于仁盖日月至焉者或在或亡不能必其有无故以不知告之【辅氏曰诸子之于仁盖亦勉焉而未能有诸已也故或日一至焉或月一至焉能造其域而不能久耳方其志气清明存养不懈则是心存而有其仁及私意横生一有间断则是心亡而无其仁矣将以爲有则有时而无将以爲无则有时而有旣不能必其有无则以不知告之】
　　又问子曰由也千乗之国可使治其赋也不知其仁也【乗去声】
　　赋兵也古者以田赋出兵故谓兵爲赋春秋传所谓悉索敝赋是也言子路之才可见者如此仁则不能知也【辅氏曰才以其可以有爲者言仁则心德之全而人道之备也】
　　求也何如子曰求也千室之邑百乗之家可使爲之宰也不知其仁也
　　千室大邑百乗卿天夫之家宰邑长家臣之通号
　　赤也何如子曰赤也束带立于朝可使与宾客言也不知其仁也【朝音潮】
　　赤孔子弟子姓公西字子华【鲁人】
　　○子谓子贡曰女与回也孰愈【女音汝下同】
　　愈胜也
　　对曰赐也何敢望回回也闻一以知十赐也闻一以知二一数之始十数之终二者一之对也【胡氏曰十者数之终以其究极之所至而言二者一之对以其彼此之相形而言】顔子明睿所照即始而见终子贡推测而知因此而识彼无所不说告往知来是其验矣【语録曰顔子明睿所照子贡推测而知两句当玩味见得优劣处顔子是眞个见得彻头彻尾子贡只是臆度想像恰似将一物来比竝相似只能闻一知二顔子虽是资禀纯粹亦得学力所以见得理分明○又曰明睿所临如个明镜在此物来毕照推测而知者如将些子火光逐些子照去推寻○问闻一知十是明睿所照若孔子则如何曰孔子又在明睿上了耳顺心通无所限际○问推测而知亦是格物穷理否曰然若不格物穷理则推测个甚底○辅氏曰顔子不假思惟如鉴照物纎豪莫遁故能即始以见终子贡须用思索循序而进以类而逹故能因此以识彼闻一知十不是知一件限定知得十件只是知得周遍始终无遗闻一知二亦不是闻一件限定知得二件只是知得通达无所执泥知得周遍始终无遗故无所不说知得通达无所执泥故告往知来然思与睿亦非两事但有生熟之异始则思而通久则明睿生而物无遗照矣○或疑始终只是一事彼此则是两事如此则子贡所知反似多于顔子愚谓子贡必待告往而后知来若顔子无所不说则不待告往而来无不知矣】
　　子曰弗如也吾与女弗如也
　　与许也○胡氏曰子贡方人夫子旣语以不暇又问其与回孰愈以观其自知之如何闻一知十上知之资生知之亚也闻一知二中人以上之资学而知之之才也子贡平日以已方回见其不可企及故喻之如此夫子以其自知之明而又不难于自屈故旣然之又重许之此其所以终闻性与天道不特闻一知二而已也【辅氏曰惟是生知之圣人则全体昭著不待推广若夫学而知之者则须居敬穷理渐渐开明固不能无浅深之异也○又曰子贡虽好方人然亦非专用心于此者其反身自省之诚盖不能无也故其平日以己方回见其不可企及而喻之如此○又曰自屈生于自知自知之明则不容于不自屈也且自知之明则不安于己知不难于自屈则不画于己至此夫子所以许之而子贡亦得以终有所闻也至于闻性与天道则其知亦亚于顔子矣】
　　○宰予昼寝子曰朽木不可雕也粪土之墙不可杇也于予与何诛【朽许久反杇音汚与平声下同】
　　昼寝谓当昼而寝朽腐也雕刻画也杇镘也【愚谓镘一名杇涂工之作具也杇是涂之所用因谓泥墙爲杇】言其志气昬惰敎无所施也【辅氏曰玩理以养心则志不昬以志而帅气则气不惰志不昬气不惰则有受敎之地而圣人之敎可得而施也朽木不可雕粪土之墙不可杇正以喻其志气昬惰而敎无所施耳○眞氏曰志谓心志气谓血气学者若能立志以自强则气亦从之不至于怠惰如将帅之统卒有纪律有号令则士卒虽欲惰而不可得茍心志不立则未免爲气血所使孟子曰志者气之帅也盖志强则气亦强志惰则气亦惰如将勇则士亦勇将惰则士亦惰也学者欲共昬惰之病必以立志爲先】与语辞诛责也言不足责乃所以深责之【辅氏曰圣人之责人大抵意愈深则言愈缓如此】
　　子曰始吾于人也听其言而信其行今吾于人也听其言而观其行于予与改是【行去声】
　　宰予能言而行不逮故孔子自言于予之事而改此失亦以重警之也【辅氏曰宰予以言语称于圣门而孟子亦以爲善爲说辞然论丧则欲其短语仁则病其愚对社则失其义问五帝徳则夫予以爲非其人至此则又深责之且自言于子之事而改此失则能言而行不逮可见矣】胡氏曰子曰疑衍文不然则非一日之言也○范氏曰君子之于学惟日孜孜毙而后已惟恐其不及也宰予昼寝自弃孰甚焉故夫子责之【辅氏曰惟日孜孜古者自始学至成德无不皆然但有勉强自然之异耳故以爲毙而后已惟恐其不及也】胡氏曰宰予不能以志帅气居然而倦是宴安之气胜儆戒之志惰也古之圣贤未尝不以懈惰荒宁爲惧勤励不息自彊此孔子所以深责宰予也听言观行圣人不待是而后能亦非縁此而尽疑学者特因此立敎以警羣弟子使谨于言而敏于行耳【辅氏曰懈意一生便是爲气所使古之圣贤必以懈惰荒宁爲惧勤励不息自彊者只要这个道理常在非是别有所作爲也要之只在収放心而已○又曰明睿所照不假于外故不待是而后能至诚与人不逆于诈故非縁此而尽疑学者仁以体物敎人不倦故因此立敎以警羣弟子也○蔡氏曰学者诚能立志以自彊则气亦从之不至于昬惰何有于昼寝故学莫先于立志】
　　○子曰吾未见刚者或对曰申枨子曰枨也欲焉得刚【焉于防反】
　　刚坚强不屈之意【语録曰壁立千仞便是刚】最人所难能者故夫子叹其未见申枨弟子姓名【鲁人】欲多嗜欲也多嗜欲则不得爲刚矣○程子曰人有欲则无刚刚则不屈于欲【辅氏曰程子两语断置得刚欲两字分晓】谢氏曰刚与欲正相反能胜物之谓刚故常伸于万物之上爲物揜之谓欲故常屈于万物之下自古有志者少无志者多冝夫子之未见也枨之欲不可知其爲人得非悻悻自好者乎故或者疑以爲刚然不知此其所以爲欲尔【语録曰凡人才要贪这一件物事便被这物事压得头低了申枨想只是悻悻自好底人故当时以爲刚然不知悻悻自好只是客气如此便有以意气加人之意只此便是欲也○又曰刚者外面退然自守而其中不屈于欲所以爲刚悻悻者外面有崛强之貎便是有计较胜负之意此便是欲○又曰若耳之欲声目之欲色之类皆是欲才有些被他牵引去此中便无所主焉得刚或者以申枨爲刚必是外面悻悻自好圣人观人直从里面看出见得他人无所主只是色庄要人道好便是欲了安得爲刚○辅氏曰人茍逐欲则物便大已便小已小则便爲物所揜己爲物所揜则自然常屈于万物之下惟刚则能全其天德则自然常伸于万物之上是则无欲故能刚有志故能胜欲此谢氏所以叹自古有志者少无志者多冝夫子之未见也○胡氏曰刚则已大物小凡天下之可欲者皆不足以动之所谓伸于万物之上是也欲则已小物大随其意之所贪俯首下气以求之所谓屈于万物之下是也所以相对而相反有此则无彼也○又曰孟子集注悻悻怒意自好自爱其身也谢氏以其类乎刚而知之然自好未必如孟子之意正谓其自以爲是耳刚者平居未必不退然自守而临事则不可易悻悻者则常有忿怒之意至临利害则趋利而避害矣此其所以爲欲也○眞氏曰所谓胜物者谓立志坚强不爲外物所夺凡荣辱得丧祸福死生皆不足以动之如孟子所谓富贵不能淫贫贱不能移威武不能屈此之谓胜物非刚暴恃气求以胜人之谓也爲物揜之谓欲言陷溺于物欲之中不能自克如爲物遮覆揜遏而不能出也】
　　○子贡曰我不欲人之加诸我也吾亦欲无加诸人子曰赐也非尔所及也
　　子贡言我所不欲人加于我之事我亦不欲以此加之于人此仁者之事不待勉强故夫子以爲非子贡所及【语録曰子贡谓此等不善底事我欲无以加于人此意可谓广大然夫子谓非尔所及盖是子贡工夫未到此田地学者只有个恕字要充广此心渐渐勉力做向前去如今便说欲无加诸人无者自然而然此等地位是本体明净发处尽是不忍之心不待勉强乃仁者之事子贡遽作此言故夫子谓非尔所及言不可以躐等】○程子曰我不欲人之加诸我吾亦欲无加诸人仁也施诸已而不愿亦勿施于人恕也恕则子贡或能勉之仁则非所及矣【语録曰此是程子晚年看得如此分晓说出得如此明白此两句所以分仁恕者只是生熟难易之间耳○又曰熟底是仁生底是恕自然底是仁勉强底是恕无计较无覩当底是仁有计较有覩当底是恕】愚谓无者自然而然勿者禁止之谓此所以爲仁恕之别【语録曰异处在无字与勿字上】
　　○子贡曰夫子之文章可得而闻也夫子之言性与天道不可得而闻也
　　文章德之见乎外者威仪文辞皆是也【辅氏曰威仪以德之见于容貌者言文辞以德之见于言语者言也○蔡氏曰谓之德则有本谓之见乎外则自有不容掩谓之威仪文辞皆是也则夫子之粲然有文蔚然有章者虽不外乎威仪文辞而亦不专在乎威仪文辞矣盖其动静语黙焕乎文章随寓发着自无隐乎尔○眞氏曰文章二字非止于言语词章而已圣人盛德蕴于中而辉光发于外如威仪之中度语言之当理皆文也孔子称尧曰焕乎其有文章子贡曰夫子之文章皆此之谓也至于二字之义则五色错而成文黒白合而成章文者灿然有文之谓章者蔚然有章之谓章有条也六经论语之言文章皆取其自然形见者后世始以笔墨著述爲文与圣贤之所谓文者异矣】性者人所受之天理天道者天理自然之本体其实一理也【语録曰性便是自家底天道便是上面脑子上面有脑子下面便有许多物事彻底如此○又曰譬如一条长连底物事其流行者是天道人得之者爲性干之元亨利贞天道也人得之则爲仁义礼智之性】言夫子之文章日见乎外固学者所共闻至于性与天道则夫子罕言之而学者有不得闻者盖圣门敎不躐等子贡至是始得闻之而叹其美也【辅氏曰夫子之德着见于外如所谓威仪文辞者固羣弟子所共闻所共学也至于性与天道则所罕言必学者眞积力久将有所得然后告之岂有陵节躐等之敎哉○陈氏曰文章固是性天道之发然圣人敎不躐等平时只是敎人以文章到后来他位髙方语以性天道尔】○程子曰此子贡闻夫子之至论而叹美之言也
　　○子路有闻未之能行唯恐有闻
　　前所闻者旣未及行故恐复有所闻而行之不给也【语録曰子路急于爲善惟恐行之不彻譬如人之饮食珍羞异馔罗列在前须是吃得尽方好若吃不尽也徒然子路不急于闻而急于行今人惟恐不闻旣闻得写在防子上便了不解自去着工夫】○范氏曰子路闻善勇于必行门人自以爲弗及也故着之若子路可谓能用其勇矣【辅氏曰人之有勇用于非所当用者多矣而子路之勇乃独用之于力行夫善可不谓之能用其勇乎】
　　○子贡问曰孔文子何以谓之文也子曰敏而好学不耻下问是以谓之文也【好去声】
　　孔文子卫大夫名圉凡人性敏者多不好学位髙者多耻下问故諡法有以勤学好问爲文者盖亦人所难也孔圉得諡爲文以此而已○苏氏曰孔文子使太叔疾出其妻而妻之疾通于初妻之娣文子怒将攻之访于仲尼仲尼不对命驾而行疾奔宋文子使疾弟遗室孔姞其爲人如此而諡曰文此子贡之所以疑而问也孔子不没其善言能如此亦足以爲文矣非经天纬地之文也【语録曰问孔文子孔姞之事如此不好便敏而好学不耻下问济得甚事而圣人取之何也曰古人諡法甚寛所谓节以壹惠言只有一善亦取之节者节畧而取其一善也孔文子固是不好只敏学下问亦是他好处○又曰经天纬地是有文理一横一直皆有文理故谓之文孔文子之文是其小者】
　　○子谓子产有君子之道四焉其行已也恭其事上也敬其养民也惠其使民也义
　　子产郑大夫公孙侨恭谦逊也敬谨恪也【辅氏曰首篇已释恭爲庄敬而此又释爲谦逊者恭敬谦逊皆礼之端縁此下有其事上也敬一句故以谦逊释恭字谨恪释敬字盖谦逊乃恭之实而于行已爲切谨恪乃敬之实而于事上爲冝也】惠爱利也使民义如都鄙有章上下有服田有封洫庐井有伍之类【语録曰义字有刚断之义其养民则惠及使民则义惠字与义字相反便见得子产之政不专在于寛就都鄙有章处看见得义字在子产上不在民上○又曰有章是一都一鄙各有规矩有服是衣冠服用皆有等级髙卑○辅氏曰田有封洫谓封疆也洫沟也庐井有伍谓庐舎也九夫爲井使五家相保】○呉氏曰数其事而责之者其所善者多也臧文仲不仁者三不知者三是也数其事而称之者犹有所未至也子产有君子之道四焉是也今或以一言盖一人一事盖一时皆非也【辅氏曰文仲子产非有优劣所善者多即是君子之道四焉犹有未至即是不仁三不知三○又曰以一言盖一人一事盖一时此最学者之病盖心麄气使然也大凡人言亦有说得是者亦有说得非者事亦有做得是者亦有做得非者傥或性情不治心麄气暴则恱其是者遂不知其非恶其非者遂不察其是唯圣人之心如明镜如止水妍丑不相掩而好恶适其平所论孔文子与子产两章皆当如此】
　　○子曰晏平仲善与人交久而敬之
　　晏平仲齐大夫名婴程子曰人交久则敬衰久而能敬所以爲善【辅氏曰人之常情交际之初谁独无是恭敬之心哉但久而防狎则慢易生而敬心渐渐衰息矣惟平仲之与人交虽久而敬心不衰故夫子以爲善】
　　○子曰臧文仲居蔡山节藻棁何如其知也【恱章恱反知去声】臧文仲鲁大夫臧孙氏名辰居犹藏也蔡大也节柱头斗拱也藻水草名棁梁上短柱也盖爲藏之室而刻山于节画藻于棁也【愚谓刻山于节者谓刻镂柱头爲斗拱形如山也画藻于棁者谓画梁上短柱爲藻文也】当时以文仲爲知孔子言其不务民义而谄渎鬼神如此安得爲知春秋传所谓作虚器即此事也【语録曰山节藻棁恐只是华饰不见得其制度如何今夫子只讥其不知便未是僣所谓作虚器而已大夫不藏礼家乃因此立说○又曰如臧文仲人皆以爲知圣人便说道他旣惑于鬼神安得爲知盖卜筮之事圣人固欲使民信之然从蓍之地须自有个合当底去处今文仲乃爲山节藻棁以藏之便是他个心一向倒在十筮上面了如何得谓之知古说多道他是僭若是僭则不止谓之不知便是不仁了圣人今只说他不知便是只主不知而言也】○张子曰山节藻棁爲藏之室祀爰居之义同归于不知冝矣【张子名载长安人○辅氏曰传讥文仲不知者三祀爰居居其一今山节藻棁爲藏之室即是祀爰居之义故同归于不知也】
　　○子张问曰令尹子文三仕爲令尹无喜色三巳之无愠色旧令尹之政必以告新令尹何如子曰忠矣曰仁矣乎曰未知焉得仁【知如字焉于防反】
　　令尹官名楚上卿执政者也子文姓鬬名谷于莵其爲人也喜怒不形物我无间知有其国而不知有其身其忠盛矣故子张疑其仁【黄氏曰喜怒不形释三仕三已物我无间释旧政告新知有其国而不知有其身通释上两节】然其所以三仕三巳而告新令尹者未知其皆出于天理而无人欲之私也是以夫子但许其忠而未许其仁也【语録曰三仕三巳所以不得爲仁盖不知其事是如何三仕之中是有无合当仕否三已之中又不知有无合当巳否○问三仕无喜三巳无愠全无私欲何以识破他有私处曰也不曽识破但是夫子旣不许之以仁必是三仕三已之间犹或有未善也】
　　崔子弑齐君陈文子有马十乗弃而违之至于他邦则曰犹吾大夫崔子也违之之一邦则又曰犹吾大夫崔子也违之何如子曰清矣曰仁矣乎曰未知焉得仁【乗去声】
　　崔子齐大夫名杼齐君庄公名光陈文子亦齐大夫名须无十乗四十匹也违去也文子洁身去乱可谓清矣然未知其心果见义理之当然而能脱然无所累乎抑不得已于利害之私而犹未免于怨悔也故孔子特许其清而不许其仁○愚闻之师曰当理而无私心则仁矣【语録曰有人好恶当理而未必无私心有人无私心而好恶又未必当于理惟仁者旣无私心而好恶又当于理○黄氏曰当理而无私心合分作两句看事虽当理有一豪私意杂乎其间则是虽无私心而非理之正事皆当理又无私心则可谓之仁人○辅氏曰当理以事言无私心以心言事当于理而心无或私则体用一源内外无间如天道流行而物生咸遂此所以谓之仁其先言当理而后言无私心者盖又指其事而言之也○陈氏曰仁一也而言之不同以理言则心徳之全而天理之公也以心言则此心纯是天理之公而无一豪人欲之私者是也以事言则当理而无私心之谓若顔子仲弓子路冉有公西华及宪问等章之所谓仁则以此心纯是天理之公而无一豪人欲之私者言之若三仁夷齐与子文文子等章之所谓仁则以当理而无私心者言之终以心言者是以平日统体言之也以事言者是于临事变也因以观其心体之云尔非姑指一事而言其实亦非有二义也】今以是而观二子之事虽其制行之髙若不可及然皆未有以见其必当于理而眞无私心也【语録曰子文之无喜愠是其心固无私而于事则未尽善陈文子洁身去乱其事善矣然未能保其心之无私也仁须表里心事一皆中理乃可】子张未识仁体而恱于茍难遂以小者信其大者夫子之不许也冝哉读者于此更以上章不知其仁后篇仁则吾不知之语并与三仁夷齐之事观之则彼此交尽而仁之爲义可识矣【或问夷齐三仁曰此五人者考事察言以求其心则其中洞然无复一豪私欲之累其亦异乎二子之爲矣故程子以爲比干之忠见得时便是仁亦此意○语録曰若比干伯夷之忠清是就心上说若论心时比干伯夷已是仁人若无逊国谏纣之事亦已是仁人盖二子忠清元自仁中出若子文文子夫子当时只见此两件事是清与忠不知其如何得仁也○又曰夷齐之忠清是有本底忠清忠清里依旧有仁子文文子之忠清只得唤做忠清○辅氏曰以不知其仁仁则吾不知之语观之则知仁之难能而圣人不轻以许人以三仁夷齐之事观之又见仁之可至而圣人不轻以絶人不轻许人则人不敢以爲易而自怠不轻絶人则人不至以爲难而自絶○陈氏曰仁者心德之全其道至火非可指一事而言若三仁夷齐之仁是于大变中做事见其当理而全无私心之谓若子张之问子文文子则又但以一事之小者而欲信其大者则不可也○胡氏曰不知其仁谓非全体不息者不足以当之也仁则吾不知谓仁则天理浑然自无克伐怨欲之累不行不足以言之也殷有三仁谓三人同出于至诚恻怛之意故不咈乎爱之理而有以全其心之德也夷齐之仁谓皆求以合乎天理之正而即乎人心之安也夫全体者无亏欠也不息者无间断也至于外若无亏欠间断而中之私意根萌犹在焉亦不得谓之仁必其见于事者皆当于理而发于心者皆无所私然后可以谓之仁也】今以他书考之子文之相楚所谋者无非僣王猾夏之事文子之仕齐旣失正君讨贼之义又不数岁而复反于齐焉则其不仁亦可见矣
　　○季文子三思而后行子闻之曰再斯可矣【三去声】季文子鲁大夫名行父每事必三思而后行若使晋而求遭丧之礼以行亦其一事也斯语词程子曰爲恶之人未尝知有思有思则爲善矣然至于再则已审三则私意起而反惑矣故夫子讥之【或问程子之说曰天下之事以义理断之则是非当否再思而已审以私意揣之则利害得丧万变而无穷思至于再者欲人之以义制事而不汨于利害之私也○又曰凡事初看尚未定再察则已审矣便用决断始得若更加之思焉则私意起而非义理之本然矣○永嘉陈氏曰大凡应事一思底已是再思则亲切三思则计较起私意反生将前个眞底失了若为学之道则不厌思此只为应事言之】○愚案季文子虑事如此可谓详审而冝无过举矣而宣公簒立文子乃不能讨反爲之使齐而纳赂焉岂非程子所谓私意起而反惑之验与是以君子务穷理而贵果断不徒多思之爲尚【辅氏曰不能穷理则无以审其是不能果断则无以决其疑如是而展转思虑则私意起而反惑也决矣○陈氏曰理之明则是非判断之果则从违决此又工夫最切处○愚谓穷理是思时事果断是思后事】
　　○子曰武子邦有道则知邦无道则愚其知可及也其愚不可及也【知去声】
　　武子卫大夫名俞案春秋传武子仕卫当文公成公之时文公有道而武子无事可见此其知之可及也成公无道至于失国而武子周旋其间尽心竭力不避艰险凡其所处皆智巧之士所深避而不肯爲者而能卒保其身以济其君此其愚之不可及也【语録曰武子当文公有道之时不得作爲然他亦无事可见至成公无道失国若智巧之士必且去深僻处隐避不肯出来武子竭力其间至诚恳恻不避艰险却能摆脱祸患卒得两全非他能沉晦何以致此若比以智自免之士武子却似个愚底人但其愚得来好若使别人处之纵免祸患不失于此则失于彼○又曰他人于邦无道之时要正救者不能免患要避患者又却偷安若武子之愚旣能韬晦以免患又自处不失其正此所以爲不可及○又曰愚有两般有一般愚而冐昧向前底少间都做坏了事如武子虽他冐昧向前不露圭角只猝猝地做将去然少间事又都不做坏了○问卫之无道武子却不明进退之义而乃周旋其间不避艰险如何曰武子九世公族与国同休戚却与寻常无干渉人不同若无干涉要去也得住也得若要去时须早去始得到那艰险时节却要去是甚道理】程子曰邦无道能沉晦以免患故曰不可及也亦有不当愚者比干是也【语録曰世间事做一律看不得圣人不是要人皆学武子但如武子亦自可爲法然比干却是父族微子旣去之后比干不容于不谏谏而死乃正人也当武子之时则爲武子当比干之时则爲比干执一不得也○又曰若比干谏而死看来似不防愚底人然他于义却不当愚只得如此处又与武子不同】
　　○子在陈曰归与归与吾党之小子狂简斐然成章不知所以裁之【与平声斐音匪】
　　此孔子周流四方道不行而思归之叹也吾党小子指门人之在鲁者狂简志大而略于事也【辅氏曰唯狂故简唯志大故略于事大凡学者易得有狂简之病非笃志爲己者不能免也虽琴张曾防犹或堕于此失】斐文貌【语录曰斐只是有文采】成章言其文理成就有可观者【语録曰成章是做得成片段有文理可观盖他狂也是做得个狂底人成不是做得一上放棹了狷也是他做得这个狷成不是今日狷明日又不狷也如孝眞个是做得孝成忠眞个是做得忠成子贡之辩子路之勇都眞个做得成了不是半上落下今日做得明日休也○辅氏曰成章谓随其所习而有首有尾有条理有文章可观者虽异端亦有成章而可观者矣此则指门人之性行而言也】裁割正也【语録曰如物之不正须裁割令正】夫子初心欲行其道于天下至是而知其终不用也于是始欲成就后学以传道于来世又不得中行之士而思其次以爲狂士志意髙逺犹或可与进于道也但恐其过中失正而或陷于异端耳故欲归而裁之也【语録曰如狂简底人不裁之则无所收检而流入于异端盖这般人只管是要他身髙都不理防事所以易入于异端大率异端皆是遯世髙尚底人素隐行怪之人其流弊爲佛老且如孟之反不伐是他自占便冝处便是老氏所谓不爲天下先底意思子桑戸死琴张吊其丧而歌是不以生死芥蔕便如释氏如此等人虽是志意髙逺然非圣人有以裁正之则一向狂去更无收杀便全不济事了○辅氏曰志意髙逺即所谓志大也过中失正即其略于事者是也大凡人之志意髙逺则势利拘绊他不住故或可与进于道然溺于髙逺则又有脱略世故之故过中失正而或陷于异端是以不可不有以裁制之而使归于中正也○蔡氏曰士不幸而狂懦与其懦也宁狂盖狂士志意髙逺资质粗劲做事亦彻头彻尾文理成就可观尚可裁节使归中道彼懦者巽懦怯弱气息奄奄无一事可爲亦无下手脚裁截处学者其深戒之】
　　○子曰伯夷叔齐不念旧恶怨是用希
　　伯夷叔齐孤竹君之二子孟子称其不立于恶人之朝不与恶人言与郷人立其冠不正望望然去之若将凂焉其介如此冝若无所容矣然其所恶之人能改即止故人亦不甚怨之也【黄氏曰君子之于人茍非大不平者自不应有所怨若以爲己怨用希则是夷齐胷中常有愤憾之意而亦何足以爲夷齐哉故集注以人怨爲是○蔡氏曰夷齐不念旧恶是以心中浑然以理爲主略与不迁怒相似盖不是恶其人只是恶其恶耳若其人昨日爲善今日爲恶则恶之若昨日爲恶今日爲善则好之而不恶矣所以人亦怨之者希也圣贤之心皆是如此但伯夷平日以清隘闻故特明之】○程子曰不念旧恶此清者之量【语録曰伯夷之清他却是个介僻底人冝其恶恶直是恶之然能不念旧恶却是他凊之好处】又曰二子之心非夫子孰能知之
　　○子曰孰谓微生髙直或乞醯焉乞诸其邻而与之【醯呼西反】
　　微生姓髙名鲁人素有直名者醯醋也人来乞时其家无有故乞诸邻家以与之夫子言此讥其曲意徇物掠美市恩不得爲直也【辅氏曰己所无有不以实告乃乞诸邻以与之是爲曲意徇物其与之也不告以其所从得是爲掠美市恩大凡平心顺理以应物则爲直若有一豪计较作爲则不得爲直知乞醯以应人之求爲不直则知所以爲直也】○程子曰微生髙所枉虽小害直爲大【语録曰醯至易得之物尚委曲如此若临大事如何当有便道有无便道无才枉其小便害其大此皆不诚实也○辅氏曰人心非公则私非天理即人欲非自然即计较有一豪计较便非自然便是私与人欲才出此便入彼无间可容息也故乞醯之事虽若微末然迹其曲意徇物掠美市恩委曲计较故程子以爲所枉虽小害直爲大】范氏曰是曰是非曰非有谓有无谓无曰直圣人观人于其一介之取予而千驷万钟从可知焉故以微事断之所以教人不可不谨也【语録曰问范氏言千驷万钟从可知焉莫是说以非义而予必有非义而取否曰不是说如此予必如此取只看他小事尚如此到处千驷万钟亦只是这模様○辅氏曰范氏释直字之义尤明白而又发圣人观人即小以知大之说所以敎人谨微窒欲之意尤更精切】
　　○子曰巧言令色足恭左丘明耻之丘亦耻之匿怨而友其人左丘明耻之丘亦耻之【足将树反】
　　足过也【语録曰所谓足者谓本当只如此我却以爲未足而添足之故谓之足恭本当如此而但如此则自是足了乃不是足凡制字如此类者皆有两意○辅氏曰旣已满足其分而犹爲之不已曰足】程子曰左丘明古之闻人也【或问左丘明非传春秋者邪曰未可知也啖赵陆氏辨之于纂例详矣邓著作名世考之氏姓书曰此人盖左丘姓而明名传春秋者乃左氏耳】谢氏曰二者之可耻有甚于穿窬也左丘明耻之其所养可知矣夫子自言丘亦耻之盖窃比老彭之意又以深戒学者使察乎此而立心以直也【辅氏曰巧言令色足恭以取人之恱藏匿其心所怨而外与之爲友虽与穿窬之事不类然其心隂巧谲诈以取恱求媚则有甚于穿窬之人也左丘明以是二者爲耻则其平日之所养广大正直之意可知已夫子所谓德愈盛而心愈下不自知其言之谦者也○又曰学者于察字立字不可不加功不察则或不知二者之可耻不卓然立起此心则无縁防得直○陈氏曰穿窬者之志不过隂取货财而止若此二者过谄以事人匿怨而面交其所包藏岂止于取货财之谓邪故可耻有甚于穿窬也○愚谓穿窬之人暮夜爲盗而日间阳爲好人中心不直者何以异此】
　　○顔渊季路侍子曰盍各言尔志【盍音合】
　　盍何不也
　　子路曰愿车马衣轻裘与朋友共敝之而无憾【衣去声】衣服之也裘皮服敝坏也憾恨也
　　顔渊曰愿无伐善无施劳
　　伐夸也善谓有能施亦张大之意劳谓有功易曰劳而不伐是也【语録曰问善自其平生之所能言劳以其一时功劳言曰亦是劳是就事业上说】或曰劳劳事也劳事非己所欲故亦不欲施之于人亦通【愚谓如前说则于劳字爲顺如后说则于施字爲顺】
　　子路曰愿闻子之志子曰老者安之朋友信之少者怀之
　　老者养之以安朋友与之以信少者怀之以恩一说安之安我也信之信我也怀之怀我也亦通【黄氏曰前说是作用后说是效验后说固说得自然前说亦未尝不自然后说与绥斯来动斯和意思相类自是圣人地位但前说却有仁心自然物各付物有天地发生气象况顔子子路皆是就作用上说故前说爲胜】○程子曰夫子安仁顔渊不违仁子路求仁【语録曰问孔子安仁固无可言顔子不违仁乃是已得之故不违便是克己复礼底事子路方有与物共之志故曰求仁曰然○又曰他人于防小物事尚恋恋不肯舍仲由能如此其心广大而不私已矣非其意在于求仁乎○愚谓仁本固有而未免于求犹与仁爲二也不违则身已居仁而常使之不相去耳安仁则心即仁仁即心矣】又曰子路顔渊孔子之志皆与物共者也但有小大之差尔【语録曰子路顔渊孔子言志都是不私已但有小大之异尔子路只车马衣裘之间所志已狭顔子将善与众人公共何伐之有施诸已不愿亦勿施于人何施劳之有却已是煞展拓然不若圣人分明是天地气象】又曰子路勇于义者观其志岂可以势利拘之哉亚于浴沂者也顔子不自私己故无伐善知同于人故无施劳其志可谓大矣然未免出于有意也至于夫子则如天地之化工付与万物而已不劳焉此圣人之所爲也今夫羁靮以御马而不以制牛人皆知羁靮之作在乎人而不知羁靮之生由于马圣人之化亦犹是也先观二子之言后观圣人之言分明天地气象凡看论语非但欲理防文字须要识得圣贤气象【语録曰问曾防事煞髙子路只此一事如何便解亚得他曰子路是个资质髙底人要不做底事便不做虽是做工夫处麄不如子贡子夏之细密然其资质却自甚髙若见得透便不干事○又曰子路是不以外物累其心方剥得外面一重麄皮子去顔渊却又髙一等便是又剥得一重细底皮去然犹在躯殻子里若圣人则超然与天地同体矣○问圣人之化犹天地之化工付与万物又曰羁靮以御马而不以制牛这个只是天理圣人顺之而已曰这只是天理自合如此如老者安之是他自带得安之理来朋友信之是他自带得信之理来少者怀之是他自带得怀之理来圣人爲之初无形迹季路顔渊便先有自身了方做去如穿牛鼻络马首都是天理如此恰似他生下便自带得此理来○辅氏曰子路虽有曾防气象而其实亦有不同曾防是知之事子路自行之事浴沂之知崇共敝之行实○又曰子路从事上说顔子从心上说固自有浅深之不同然二子皆有愿云者则是各有所对待而言也子路是对着个有憾底在顔子是对着个矜伐底在孔子则无所对也理当然而已矣此天地之事也○胡氏曰以气象观之子路则发于意气者也顔子则循其性分者也夫子则浑然天理者也子路所以亚于浴沂者以其胷次洒落非势利所得而拘使无所滞碍即曾晳之所至矣圣人固不可企及顔子地位亦髙诚能先于货利之间思子路之勇决而袪其吝啬之心则于求仁之方亦庶几矣未可以其粗厉而忽之也】
　　○子曰已矣乎吾未见能见其过而内自讼者也已矣乎者恐其终不得见而叹之也内自讼者口不言而心自咎也【黄氏曰自讼而见于言不若自责于心之爲深切也非谓讳过而不敢言也○辅氏曰眞有意于行者口不言眞知其非者心自咎】人有过而能自知者鲜矣知过而能内自讼者爲尤鲜能内自讼则其悔悟深切而能改必矣【辅氏曰口不言而心自咎者最改过之机盖悔悟深切则诚意所蓄根深力固才说出来意思便消散了况说与人道我将改者乎若此者其不能改必矣】夫子自恐终不得见而叹之其警学者深矣
　　○子曰十室之邑必有忠信如丘者焉不如丘之好学也【焉如字属上句好去声】
　　十室小邑也忠信如圣人生质之美者也【辅氏曰此言生质之美者固或冇同乎圣人之忠信非谓圣人之质全与众人无异也且夫子之言亦曰必有忠信如丘者耳非谓事事皆如已也】夫子生知而未尝不好学故言此以勉人言美质易得至道难闻学之至则可以爲圣人不学则不免爲郷人而已可不勉哉【辅氏曰美质易得所禀然也至道难闻非学则莫至此也此盖夫子不以圣人自居而勉人爲学之辞】
　　雍也第六
　　凡二十九章【胡氏曰凡二十八章旧以首句自爲一章今以二章合之而仍其元数失于改也又案下章子华使齐原思爲宰亦合爲一章今考之虽皆圣人用财之事然恐记者以类相从未必一时之言也前篇此类颇多不应爲一章篇首二章虽相承亦与赐也何如相似若析爲二章不害其爲　相通也如此则当爲凡三十章】篇内第十四章以前大意与前篇同【胡氏曰此篇前有半与上篇大意同而八佾论礼乐之事亦与爲政篇末相接大抵记圣人之言多以其类而卷袠之分特以竹简之编旣尽而止其篇目则聊举其首二字以爲之别耳】
　　子曰雍也可使南面
　　南面者人君听治之位言仲弓寛洪简重有人君之度也【黄氏曰前篇之不佞后章之居敬但可见其简重观前篇或人称其爲仁则可见其有寛洪之德○辅氏曰惟寛故洪惟简故重寛则有容故洪简则守要故重寛与简御众临下之道也故有人君之度而可以南面度以德量言也○胡氏曰谓仲弓可以居君位者当时小国诸侯皆君也】
　　仲弓问子桑伯子子曰可也简
　　子桑伯子鲁人胡氏以爲疑即庄周所称子桑户者是也【或问子桑伯子曰庄子所称子桑户与孟子反子琴张爲友者盖老氏之流】仲弓以夫子许已南面故问伯子如何【辅氏曰仲弓简黙务内不务外其性行有与伯子略相似者故仲弓因以爲问也】可者仅可而有所未尽之辞【辅氏曰非是断然许之之辞】简者不烦之谓【语録曰烦是烦扰】
　　仲弓曰居敬而行简以临其民不亦可乎居简而行简无乃大简乎【大音泰】
　　言自处以敬则中有主而自治严如是而行简以临民则事不烦而民不扰所以爲可【辅氏曰中有主则一自治严则收敛固事不烦则无凿出之事民不扰则无不得所之民】若先自处以简则中无主而自治踈矣而所行又简岂不失之太简而无法度之可守乎【辅氏曰中无主则二三自治疎则渗漏多太简则率易无法度之可守则或不免于猖狂妄行矣】家语记伯子不衣冠而处夫子讥其欲同人道于牛马然则伯子盖太简者而仲弓疑夫子之过许与
　　子曰雍之言然
　　仲弓盖未喻夫子可字之意而其所言之理有黙契焉者故夫子然之【辅氏曰伯子盖亦知要者但其所主守工夫则有未至也故虽可取而未尽善仲弓只添一敬字说内外本末便自曲尽非其平日践履工夫之熟何能然邪然夫子所谓可者已具此意了仲弓虽未喻可是仅可而未尽之义然其所言正有合于夫子之意故夫子以爲然也】○程子曰子桑伯子之简虽可取而未尽善故夫子云可也仲弓因言内主于敬而简则爲要直内存乎简而简则爲疎略可谓得其旨矣【辅氏曰要直二字要看要字从知上说直字从行上说疎略则谓于事理有所脱遗也】又曰居敬则心中无物故所行自简居简则先有心于简而多一简字矣故曰大简【辅氏曰中主于敬则内欲不萌外物不入故心中无物而所行自简夫简者乃理之自然也若先有心于简则是其心中先自多一个字了故曰大简】
　　○哀公问弟子孰爲好学孔子对曰有顔回者好学不迁怒不贰过不幸短命死矣今也则亡未闻好学者也【好去声亡与无同】
　　迁移也贰复也怒于甲者不移于乙过于前者不复于后【语録曰只是见得个道理透故怒于甲时虽欲迁于乙亦不可得而迁也见得道理透则旣知有过自不复然如人错吃乌喙才觉了自不复吃】顔子克己之功至于如此【语録曰怒与过皆自己上来不迁不贰皆自克己上来如无伐善无施劳是他到处不迁怒不贰过也是他到处○问不迁怒贰过是顔子克己工夫到后方如此却不是以此方爲克己工夫否曰夫子说时也只从他克己效验上说但克己工夫未到时也须照管不成道我工夫未到那田地而迁怒贰过只听之邪○黄氏曰顔子不迁不贰盖其存养之深省察之明克治之力持守之坚故其未怒之初鉴空衡平旣怒之后冰消雾释方过之萌瑕纇莫逃旣知之后根株悉防此其所以爲好学而集注以爲克己之功也○辅氏曰顔子不迁不贰乃终身学力之所就固非一旦收其放心便能如此亦非是学者克己之事故集注以爲克己之功必其平日遇怒则克不使之流荡于外以过于物遇过则克不使之伏藏于内以爲之根怒不过物则久久自然不迁过蹙其根则久久自然不贰】可谓眞好学矣【辅氏曰眞字须子细看】短命者顔子三十二而卒也旣云今也则亡又言未闻好学者盖深惜之又以见眞好学者之难得也○程子曰顔子之怒在物不在已故不迁有不善未尝不知知之未尝复行不贰过也【语録曰顔子自无怒因物之可怒而怒之又安得迁○又曰有不善未尝不知知之未尝复行直是顔子天资好如至清之水纎芥必见】又曰喜怒在事则理之当喜怒者也不在血气则不迁若舜之诛四凶也可怒在彼已何与焉如鉴之照物妍媸在彼随物应之而已何迁之有【辅氏曰圣人遇事之当喜者则喜遇事之当怒者则怒方其未与事接则是心初无喜怒也故若舜之诛四凶可怒在彼已何与焉又如鉴之照物因物赋形何迁之有○胡氏曰旣云怒在物而不在己又云不在血气则不迁盖不在己者非谓其怒不怒也乃因物之可怒而发也不在血气者非谓怒于心而不形于色也发于义理而不发于血气也】又曰如顔子地位岂有不善所谓不善只是微有差失才差失便能知之才知之便更不萌作【语録曰萌作只是萌动○辅氏曰顔子存得天理分数全了明睿所照文理密察才有微微差失便自知之旣知之自然存着不得便自消融了岂复至于萌作哉便能知之者是物格知至之事更不萌作者是意诚心正之事○蔡氏曰不迁怒朱子谓怒于甲者不移于乙程子谓在物不在己不贰过朱子谓过于前者不复于后程子谓只是微有差失便能知之才知之便更不萌作若不同矣然程子是就怒初发念初萌而直言之也朱子是就怒已发念已萌而横言之也其理则一必兼之方尽其义】张子曰慊于己者不使萌于再【语録曰慊于己只是略有些子不足于心便自知之即随手消除更不复萌作○辅氏曰正说着顔子地位若圣人分上则又使不着使字也】或曰诗书六艺七十子非不习而通也而夫子独称顔子爲好学顔子之所好果何学欤程子曰学以至乎圣人之道也学之道奈何曰天地储精【语録曰储储蓄精精气精气流过若生物时拦定○又曰天地储蓄得二气之精聚故能生出人物】得五行之秀者爲人【语録曰只说五行而不言隂阳者盖做这人须是五行方做得成然隂阳便在五行中】其本也眞而静【文集曰眞静两字亦自不同眞则指本体而言静则但言其初未感物时耳○语録曰本是本体眞是不杂人僞】其未发也五性具焉曰仁义礼智信【语録曰五性便是眞未发便是静时只是叠说】形旣生矣外物触其形而动于中矣【辅氏曰縁人是个活物故外物触之而动动静者阖辟之机上旣言其本静故于此复动也】其中动而七情出焉曰喜怒哀惧爱恶欲【辅氏曰古所谓七情喜怒哀乐爱恶欲也今程子以惧字易乐字盖嫌喜乐二者相似而不及于惧也其义精矣○陈氏曰喜爱欲三字有浅深喜方见于顔色爱则心中好之然未有取之之意欲则贪意直注于彼必欲拏将来矣】情旣炽而益荡其性凿矣【语録曰性固不可凿但人不循此理任意妄作去伤了他耳凿与孟子所谓凿一般】故觉者约其情使合于中正其心养其性而已【语録曰觉者约其情使合于中正其心养其性方是大纲说○辅氏曰觉是心之灵故能约其情而使之合乎中】然必先明诸心知所往然后力行以求至焉【语録曰这一般要处只在先明诸心上盖先明诸心了方知得圣之可学有下手处方就这里做工夫若不就此如何地做○又曰明诸心知所往穷理之事也力行求至践履之事也穷理非是专要明在外之理如何而爲孝弟如何而爲忠信推此类通之求处至当即穷理之事也】若顔子之非礼勿视听言动不迁怒贰过者则其好之笃而学之得其道也然其未至于圣人者守之也非化之也假之以年则不日而化矣【语録曰圣人无怒何待于不迁圣人无过何有于不贰所以不迁不贰犹有意存焉与愿无伐善无施劳之意同犹今人所谓愿得不如此是固尝如此而今且得其不如此也此所谓守之非化之也○又曰圣人则都无这个顔子则疑于迁贰与不迁贰之间○辅氏曰学未至于圣人者虽见道明用心刚然必有所存斯不亡必有所理斯不乱持守之功一息或废则其理便间断矣惟至于圣则气质消尽浑是义理无处不有无时不然此大而化之之事也顔子未逹圣人一间耳故假之以年则不日而化也必矣】今人乃谓圣本生知非学可至而所以爲学者不过记诵文辞之间其亦异乎顔子之学矣
　　○子华使于齐冉子爲其母请粟子曰与之釡请益曰与之庾冉子与之粟五秉【使爲并去声】
</div>
    <div class="pagination">
<a href="四书纂疏_page10.html">上一页</a><span>...</span><a href="四书纂疏_page6.html">6</a><a href="四书纂疏_page7.html">7</a><a href="四书纂疏_page8.html">8</a><a href="四书纂疏_page9.html">9</a><a href="四书纂疏_page10.html">10</a><span class="current-page">11</span><a href="四书纂疏_page12.html">12</a><a href="四书纂疏_page13.html">13</a><a href="四书纂疏_page14.html">14</a><a href="四书纂疏_page15.html">15</a><a href="四书纂疏_page16.html">16</a><span>...</span><a href="四书纂疏_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
