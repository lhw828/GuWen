<!DOCTYPE html>
<html>
<head>
    <meta charset="UTF-8">
    <title>四书纂笺 - 第 31 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书纂笺 - 第 31 页/共 44 页</h1>
    <div class="content">　　曰子不通功易事以羡补不足则农有余粟女有余布子如通之则梓匠轮舆皆得食于子于此有人焉入则孝出则悌守先王之道以待后之学者而不得食于子子何尊梓匠轮舆而轻为仁义者哉【羡延面反】
　　通功易事谓通人之功而交易其事羡余也有余言无所贸【音茂】易而积于无用也梓人匠人木工也轮人舆人车工也【周礼冬官梓人为笋簴为饮器为侯鹄匠人掌建国营国为沟洫此梓匠之异也轮人为轮为葢舆人为车此轮舆之不同也】
　　曰梓匠轮舆其志将以求食也君子之为道也其志亦将以求食与曰子何以其志为哉其有功于子可食而食之矣且子食志乎食功乎曰食志【与平声可食而食食志食功之食皆音嗣下同】
　　孟子言自我而言固不求食自彼而言凡有功者则当食【音嗣】之
　　曰有人于此毁瓦画墁其志将以求食也则子食之乎曰否曰然则子非食志也食功也【墁武安反子食之食亦音嗣】墁【谟官反】墙壁之饰也毁瓦画墁言无功而有害也既曰食功则以士为无事而食者真尊梓匠轮舆而轻为仁义者矣
　　○万章问曰宋小国也今将行王政齐楚恶而伐之则如之何【恶去声】
　　万章孟子弟子宋王偃尝灭滕伐薛败齐楚魏之兵欲霸天下疑即此时也【通鉴周赦王二十九年宋起兵灭滕伐薛东败齐取五城南败楚取地三百里西败魏军欲覇之亟成故射天笞地以示威服鬼神天下谓之桀宋齐湣王伐之王偃走死】
　　孟子曰汤居亳与葛为邻葛伯放而不祀汤使人问之曰何为不祀曰无以供牺牲也汤使遗之牛羊葛伯食之又不以祀汤又使人问之曰何为不祀曰无以供粢盛也汤使亳众往为之耕老弱馈食葛伯帅其民要其有酒食黍稻者夺之不授者杀之有童子以黍肉饷杀而夺之书曰葛伯仇饷此之谓也【遗唯季反盛音成往为之为去声馈食酒食之食音嗣要平声饷式亮反】
　　葛国名伯爵也【古注夏诸侯嬴姓之国】放而不祀放纵无道不祀先祖也亳众汤之民其民葛民也授与也饷亦馈也书商书仲虺【许伟反】之诰也仇饷言与饷者为仇也
　　为其杀是童子而征之四海之内皆曰非富天下也为匹夫匹妇复雠也【为去声】
　　非富天下言汤之心非以天下为富而欲得之也
　　汤始征自葛载十一征而无敌于天下东面而征西夷怨南面而征北狄怨曰奚为后我民之望之若大旱之望雨也归市者弗止芸者不变诛其君吊其民如时雨降民大悦书曰徯我后后来其无罚
　　载亦始也十一征所征十一国也余巳见前篇
　　有攸不为臣东征绥厥士女匪厥黄绍我周王见休惟臣附于大邑周其君子实黄于匪以迎其君子其小人箪食壶浆以迎其小人救民于水火之中取其残而已矣【食音嗣】
　　按周书武成篇载武王之言孟子约其文如此然其辞时与今书文不类今姑依此文解之有所不为臣谓助纣为恶而不为周臣者匪与篚同黄币也【防礼公之孤执附庸之君执黄】绍继也犹言事也言其士女以匪盛【音成】黄之币迎武王而事之也【防礼图云篚以竹为之长三尺广一尺深六寸足高三寸上有葢】商人而曰我周王犹商书所谓我后也休美也言武王能顺天休命而事之者皆见休也臣附归服也孟子又释其意言商人闻周师之来各以其类相迎者以武王能救民于水火之中取其残民者诛之而不为暴虐耳君子谓在位之人小人谓细民也
　　太誓曰我武惟侵于之疆则取于残杀伐用张于汤有光
　　太誓周书也今书文亦小异言武王威武奋侵彼纣之疆界取其残贼而杀伐之功因以张大比于汤之伐桀又有光焉引此以证上文取其残之义
　　不行王政云尔苟行王政四海之内皆举首而望之欲以为君齐楚虽大何畏焉
　　宋实不能行王政后果为齐所灭王偃走死○尹氏曰为国者能自治而得民心则天下皆将归往之恨其征伐之不蚤也尚何强国之足畏哉苟不自治而以彊弱之势言之是可畏而已矣
　　○孟子谓戴不胜曰子欲子之王之善与我明告子有楚大夫于此欲其子之齐语也则使齐人傅诸使楚人傅诸曰使齐人傅之曰一齐人傅之众楚人咻之虽日挞而求其齐也不可得矣引而置之庄岳之间数年虽日挞而求其楚亦不可得矣【与平声咻音休】
　　戴不胜宋臣也齐语齐人语也傅敎也咻讙【音欢】也齐齐语也庄岳齐街里名也楚楚语也此先设譬以晓之也
　　子谓薛居州善士也使之居于王所在于王所者长防卑尊皆薛居州也王谁与为不善在王所者长防卑尊皆非薛居州也王谁与为善一薛居州独如宋王何【长上声】
　　居州亦宋臣言小人众而君子独无以成正君之功
　　○公孙丑问曰不见诸侯何义孟子曰古者不为臣不见
　　不为臣谓未仕于其国者也此不见诸侯之义也
　　段干木逾垣而辟之泄柳闭门而不内是皆巳甚迫斯可以见矣【辟去声内与纳同】
　　段干木魏文侯时人【通鉴文侯以卜子夏田子方段干木为师】泄栁鲁缪【音目】公时人【泄栁即子柳见后篇】文侯缪公欲见此二人而二人不肯见之葢未为臣也已甚过甚也迫谓求见之切也
　　阳货欲见孔子而恶无礼大夫有赐于士不得受于其家则往拜其门阳货矙孔子之亡也而馈孔子蒸豚孔子亦矙其亡也而往拜之当是时阳货先岂得不见【欲见之见音现恶去声矙音勘】
　　此又引孔子之事以明可见之节也徒见孔子欲召孔子来见己也恶无礼畏人以己为无礼也受于其家对使【去声】人拜受于家也其门大夫之门也矙窥也阳货于鲁为大夫孔子为士故以此物及其不在而馈之欲其来拜而见之也先谓先来加礼也
　　曾子曰胁肩谄笑病于夏畦子路曰未同而言观其色赧赧然非由之所知也由是观之则君子之所养可知已矣【胁虚业反赧奴简反】
　　胁肩竦【音悚】体谄笑强【上声下同】笑皆小人侧媚之态也病劳也夏畦夏月治畦之人也言为此者其劳过于夏畦之人也未同而言与人未合而强与之言也赧赧慙而面赤之貌由子路名言非巳所知甚恶【去声】之之辞也孟子言由此二言观之则二子之所养可知必不肯不俟其礼之至而辄往见之也○此章言圣人礼义之中正过之者伤于迫切而不洪不及者沦于汚【音乌】贱而可耻
　　○戴盈之曰什一去关市之征今兹未能请轻之以待来年然后已何如【去上声】
　　盈之亦宋大夫也什一井田之法也关市之征商贾【音古】之税也巳止也
　　孟子曰今有人日攘其邻之鸡者或告之曰是非君子之道曰请损之月攘一鸡以待来年然后巳【攘如羊反】攘物自来而取之也损减也
　　如知其非义斯速巳矣何待来年
　　知义理之不可而不能速改与月攘一鸡何以异哉
　　○公都子曰外人皆称夫子好辩敢问何也孟子曰予岂好辩哉予不得已也天下之生久矣一治一乱【好去声下同治去声】
　　生谓生民也一治一乱气化盛衰人事得失反覆相防理之常也
　　当尧之时水逆行汜滥于中国蛇龙居之民无所定下者为巢上者为营窟书曰洚水警余洚水者洪水也【洚音降又胡贡胡工二反】
　　水逆行下流壅塞故水倒流而旁溢也下下地上髙地也营窟穴处【上声】也书虞书大禹谟也洚水洚【胡贡反】洞无涯之水也警戒也此一乱也
　　使禹治之禹掘地而注之海驱蛇龙而放之菹水由地中行江淮河汉是也险阻既逺鸟兽之害人者消然后人得平土而居之【菹侧鱼反】
　　掘地掘去【上声】壅【音拥】塞也菹泽生草者也地中两涯之间也险阻谓水之汜溢也逺去也消除也此一治也
　　尧舜既没圣人之道衰暴君代作坏宫室以为污池民无所安息弃田以为园囿使民不得衣食邪说暴行又作园囿污池沛泽多而禽兽至及纣之身天下又大乱【坏音怪行去声下同沛蒲内反】
　　暴君谓夏太康孔甲履癸商武乙之类也宫室民居也沛草木之所生也泽水所钟也自尧舜没至此治乱非一及纣而又一大乱也
　　周公相武王诛纣伐奄三年讨其君驱飞廉于海隅而戮之灭国者五十驱虎豹犀象而逺之天下大悦书曰丕显哉文王谟丕承哉武王烈佑啓我后人咸以正无缺【相去声奄平声】
　　奄东方之国助纣为虐者也飞廉纣幸臣也【防飞廉乃颛顼之苖裔善走其子恶来有力俱以材力事纣武王伐纣并杀之】五十国比白纣党虐民者也书周书君牙之篇丕大也显明也谟谋也承继也烈光也佑助也啓开也缺坏也此一治也
　　世衰道微邪说暴行有作臣弑其君者有之子弑其父者有之【有作之有读为又古字通用】
　　此周室东迁之后又一乱也
　　孔子惧作春秋春秋天子之事也是故孔子曰知我者其惟春秋乎罪我者其惟春秋乎
　　胡氏【名安国字康侯建安人】曰仲尼作春秋以寓王法厚【冝改作惇字】典庸礼命徳讨罪其大要皆天子之事也知孔子者谓此书之作遏人欲于横流存天理于既灭为后世虑至深逺也罪孔子者以谓无其位而托二百四十二年南面之权使乱臣贼子禁其欲而不得肆则戚矣愚谓孔子作春秋以讨乱贼则致治之法垂于万世是亦一治也
　　圣王不作诸侯放恣处士横议杨朱墨翟之言盈天下天下之言不归杨则归墨杨氏为我是无君也墨氏兼爱是无父也无父无君是禽兽也公明仪曰庖有肥肉廏有肥马民有饥色野有饿莩此率兽而食人也杨墨之道不息孔子之道不着是邪说诬民充塞仁义也仁义充塞则率兽食人人将相食【横为皆去声莩皮表反】
　　杨朱但知爱身而不复【扶又反】知有致身之义故无君墨子爱无差等而视其至亲无异众人故无父无父无君则人道灭絶是亦禽兽而已公明仪之言义见首篇充塞仁义谓邪说徧满妨于仁义也孟子引仪之言以明杨墨道行则人皆无父无君以陷于禽兽而大乱将起是亦率兽食人而人又相食也此又一乱也
　　吾为此惧闲先圣之道距杨墨放淫辞邪説者不得作作于其心害于其事作于其事害于其政圣人复起不易吾言矣【为去声复扶又反】
　　闲衞也放驱而逺【去声】之也作起也事所行政大体也孟子虽不得志于时然杨墨之害自是灭息而君臣父子之道赖以不坠是亦一治也程子曰杨墨之害甚于申韩佛老之害甚于杨墨葢杨氏为【去声】我疑于义墨氏兼爱疑于仁申韩则浅陋易【去声】见【史记申韩传申不害故郑之贱臣学本于黄老而主刑名著书二篇号曰申子韩非者韩之诸公子也喜刑名法术之学而其归本于黄老与李斯俱事荀卿斯自以为不如非】故孟子止辟杨墨为其惑世之甚也佛氏之言近理又非杨墨之比所以为害尤甚
　　昔者禹抑洪水而天下平周公兼夷狄驱猛兽而百姓宁孔子成春狄而乱臣贼子惧
　　抑止也兼并【去声】之也緫结上文也
　　诗云戎狄是膺荆舒是惩则莫我敢承无父无君是周公所膺也
　　说见上篇承当也
　　我亦欲正人心息邪说距诐行放淫辞以承三圣者岂好辩哉予不得已也【行好皆去声】
　　诐淫解见前篇辞者说之详也承继也三圣禹周公孔子也葢邪说横流坏【音怪】人心术甚于洪水猛兽之灾惨于夷狄篡弑之祸故孟子深惧而力救之再言岂好辩哉予不得已也所以深致意焉然非知道之君子孰能真知其所以不得已之故哉
　　能言距杨墨者圣人之徒也
　　言苟有能为此距杨墨之说者则其所趋正矣虽未必知道是亦圣人之徒也孟子既答公都子之问而意有未尽故复【扶又反】言此葢邪说害正人人得而攻之不必圣贤如春秋之法乱臣贼子人人得而诛之不必士师也圣人救世立法之意其切如此若以此意推之则不能攻讨而又唱为不必攻讨之说者其为邪诐之徒乱贼之党可知矣○尹氏曰学者于是非之原毫厘有差则害流于生民祸及于后世故孟子辨邪说如是之严自以为承三圣之功也当是时方且以好辨目之是以常人之心而度【待洛反】圣贤之心也
　　○匡章曰陈仲子岂不诚廉士哉居于陵三日不食耳无闻目无见也井上有李螬食实者过半矣匍匐往将食之三咽然后耳有闻目有见【于音乌下于陵同螬音曹咽音宴】匡章陈仲子皆齐人亷有分辨不苟取也于陵地名螬蛴【音齐】螬虫也匍匐言无力不能行也咽吞也
　　孟子曰于齐国之士吾必以仲子为巨擘焉虽然仲子恶能亷充仲子之操则蚓而后可者也【擘薄厄反恶平声蚓音引】巨擘大指也言齐人中有仲子如众小指中有大指也尤推而满之也操所守也蚓丘蚓也言仲子未得为亷也必若满其所守之志则惟丘蚓之无求于世然后可以为亷耳
　　夫蚓上食槁壤下饮黄泉仲子所居之室伯夷之所筑与抑亦盗跖之所筑与所食之粟伯夷之所树与抑亦盗跖之所树与是未可知也【夫音扶与平声】
　　槁壤干【音干】土也黄泉浊水也抑发语辞也言蚓无求于人而自足而仲子未免居室食粟若所从来或有非义则是未能如蚓之亷也
　　曰是何伤哉彼身织屦妻辟纑以易之也【辟音壁纑音卢】辟绩也纑练麻也
　　曰仲子齐之世家也兄戴盖禄万钟以兄之禄为不义之禄而不食也以兄之室为不义之室而不居也辟兄离母处于于陵他日归则有馈其兄生鵞者巳频顣曰恶用是鶃鶃者为哉他日其母杀是鵞也与之食之其兄自外至曰是鶃鶃之肉也出而哇之【葢音閤辟音避频与颦同顣与蹙同子六反恶平声鶃鱼乙反哇音蛙】
　　世家世卿之家兄名戴食采【音菜】于盖其入万钟也归自于陵归也已仲子也鶃鶃鵞声也频顣而言以其兄受馈为不义也哇吐之也
　　以母则不食以妻则食之以兄之室则弗居以于陵则居之是尚为能充其类也乎若仲子者蚓而后充其操者也
　　言仲子以母之食兄之室为不义而不食不居其操【去声】守如此至于妻所易之粟于陵所居之室既未必伯夷之所为则亦不义之类耳今仲子于此则不食不居于彼则食之居之岂为能充满其操守之类者乎必其无求自足如丘蚓然乃为能满其志而得为亷耳然岂人之所可为哉○范氏曰天之所生地之所养无人为大【三句出礼记祭义】人之所以为大者以其有人伦也仲子避兄离母无亲戚君臣上下是无人伦也岂有无人伦而可以为廉哉

　　孟子纂笺卷六
　　钦定四库全书
　　孟子纂笺卷七
　　元　詹道传　撰
　　离娄上
　　凡二十八章
　　孟子曰离娄之明公输子之巧不以规矩不能成方员师旷之聦不以六律不能正五音尧舜之道不以仁政不能平治天下
　　离娄古之明目者【赵岐注黄帝时人庄子黄帝亡其珠使离朱索之即离娄也】公输子名班鲁之巧人也【淮南子云楚王令公输作云梯之械设以攻宋墨子曰令公输设攻臣请守之是公输即鲁班也或云鲁昭公子】规所以为员之器也矩所以为方之器也师旷晋之乐师知音者也六律截竹为筩【音同】隂阳各六以节五音之上下黄钟大【音泰】蔟姑洗【先上声】蕤【儒追反】宾夷则无射【音亦】为阳大吕夹钟仲吕林钟南吕应钟为隂也【前汉律歴志十二律黄帝之所作也黄帝使伶伦自大夏之西昆仑之隂取竹之解谷生其窍厚均者断两节间而吹之以为黄钟之宫制十二筩以听凤之鸣其雄鸣为六雌鸣亦六比黄钟之宫而皆可以生之是为律本律十有二阳六为律隂六为吕律以统气类物一曰黄钟二曰大蔟三曰姑洗四曰蕤宾五曰夷则六曰亡射吕以旅阳宣气一曰林钟二曰南吕三曰应钟四曰大吕五曰夹钟六曰仲吕有三统之义焉又笺见论语第八篇下五音同】五音宫商角徴【展里反】羽也范氏曰此言治天下不可无法度仁政者治天下之法度也
　　今有仁心仁闻而民不被其泽不可法于后世者不行先王之道也【闻去声】
　　仁心爱人之心也仁闻者有爱人之声闻于人也先王之道仁政是也范氏曰齐宣王不忍一牛之死以羊易之可谓有仁心梁武帝终日一食蔬素宗庙以麪为牺牲断【都玩反】死刑必为【去声】之涕泣天下知其慈仁可谓有仁闻【通鉴梁武帝天监十六年四月诏以宗庙用牲牢有累防道宜皆以麪为之于是朝野諠哗以为宗庙去牲乃是不复血食帝竟不从八座乃议以大脯代一元大武十月诏以宗庙犹用脯脩更议代之于是以大饼代大脯其余尽用蔬果　自天监中用释氏法长斋断鱼肉日止一食惟菜羮粝饭而已大同十一年上专精佛戒每断重罪则终日不恱或谋反逆事觉亦泣而宥由是王侯益横盗贼白昼杀人上深知其弊而溺于慈爱而不能禁也】然而宣王之时齐国不治【去声】武帝之末江南大乱【梁都建康故曰江南梁太清元年东魏太傅侯景以十三州内附上以景为大将军封河南王太清二年景反于寿阳围台城太清三年景入建康纵兵大掠乗舆服御宫人皆尽上为景所制五月丙辰遂殂】其故何哉有仁心仁闻而不行先王之道故也
　　故曰徒善不足以为政徒法不能以自行
　　徒犹空也有其心无其政是谓徒善有其政无其心是谓徒法程子尝言为政须要有纲纪文章谨权审量【去声】读法平价皆不可阙而又曰必有关雎麟趾之意然后可以行周官之法度正谓此也
　　诗云不愆不忘率由旧章遵先王之法而过者未之有也
　　诗大雅假【诗传读作嘉】乐【音洛】之篇愆过也率循也章典法也所行不过差不遗忘者以其循用旧典故也
　　圣人旣竭目力焉继之以规矩准绳以为方员平直不可胜用也旣竭耳力焉继之以六律正五音不可胜用也旣竭心思焉继之以不忍人之政而仁覆天下矣【胜平声】
　　准所以为平绳所以为直覆【敷救反】被【去声】也此言古之圣人旣竭耳目心思之力然犹以为未足以徧天下及后世故制为法度以继续之则其用不穷而仁之所被者广矣
　　故曰为高必因丘陵为下必因川泽为政不因先王之道可谓智乎
　　丘陵本高川泽本下为高下者因之则用力少而成功多矣【二句乃礼器之言所以有故曰二字】邹氏曰自章首至此论以仁心仁闻行先王之道
　　是以惟仁者宜在高位不仁而在高位是播其恶于众也
　　仁者有仁心仁闻而能扩而充之以行先王之道者也播恶于众谓贻患于下也
　　上无道揆也下无法守也朝不信道工不信度君子犯义小人犯刑国之所存者幸也【朝音潮】
　　此言不仁而在高位之祸也道义理也揆度【音铎下度量之度同】也法制度也道揆谓以义理度量事物而制其宜法守谓以法度自守工官也度即法也君子小人以位而言也由上无道揆故下无法守无道揆则朝不信道而君子犯义无法守则工不信度而小人犯刑有此六者其国必亡其不亡者侥幸而已
　　故曰城郭不完兵甲不多非国之灾也田野不辟货财不聚非国之害也上无礼下无学贼民兴丧无日矣【辟与辟同丧去声】
　　上不知礼则无以教民下不知学则易【去声】与为乱邹氏曰自是以惟仁者至此所以责其君
　　诗曰天之方蹶无然泄泄【蹶居衞反泄弋制反】
　　诗大雅板之篇蹶颠覆之意泄泄怠缓恱从之貎言天欲颠覆周室羣臣无得泄泄然不急救正之
　　泄泄犹沓沓也【沓徒合反】
　　沓沓即泄泄之意盖孟子时人语如此
</div>
    <div class="pagination">
<a href="四书纂笺_page30.html">上一页</a><span>...</span><a href="四书纂笺_page26.html">26</a><a href="四书纂笺_page27.html">27</a><a href="四书纂笺_page28.html">28</a><a href="四书纂笺_page29.html">29</a><a href="四书纂笺_page30.html">30</a><span class="current-page">31</span><a href="四书纂笺_page32.html">32</a><a href="四书纂笺_page33.html">33</a><a href="四书纂笺_page34.html">34</a><a href="四书纂笺_page35.html">35</a><a href="四书纂笺_page36.html">36</a><span>...</span><a href="四书纂笺_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
