<!DOCTYPE html>
<html>
<head>
    <meta charset="UTF-8">
    <title>四书逸笺 - 第 7 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书逸笺 - 第 7 页/共 12 页</h1>
    <div class="content">　　郑氏注卷犹区也集注从之字书区藏物处又小室曰区汉书贾区注若今小庵室之类故凡物小者曰区区按区处也一卷石犹言一处之石耳
　　轨
　　两辙之间为轨轨广六尺六寸见孝经注
　　文书名
　　书名书之字也见郑氏周礼谕书名注又外史掌达书名于四方疏云正其字使四方读而知之古者谓字为名仪礼百名以上书之防是也又古者谓一字为一文许氏説文即説字书同文即书同字也
　　防
　　沈括云防与檾同是用檾麻织疏布为之
　　附录
　　齐其家节
　　辟集注读为僻礼记疏辟音譬犹喻也谓于亲爱贱恶等皆以心度之而反以喻己则身修与否可自知也其説自通但与下好而知其恶三句文义不属依集注则字顺意从矣凡朱子易古注处务使通章气脉贯通此其一端
　　反古之道
　　郑氏注反古之道谓晓一孔之人不知今王之新政可从按晓一孔语仅见此
　　附记
　　郑氏大学中庸目录
　　大学在戴记之第四十二中庸在戴记之第三十一于郑氏目录中皆属别录孔疏谓于别录属通论盖当时以二书非经之正文故云别录以不耑为言学之书故云通论自宋仁宗天圣中以大学赐新第王拱辰以中庸赐新第王尧臣等世始知尊信二书及朱子章句出而孔门心法乃较着于世凡摭拾小故议朱子者皆妄也
　　古本大学
　　古本大学自经一章外首诚其意终平天下孔氏正义谓此篇论学成之事能治其国章明其徳于天下从诚意为始其间节次稍有不相承者盖古人文法疎辞或不属而意实可通要于立言之指无害虽由之不易可也
　　石经大学
　　石经大学节次不及古本为按之有序中间窜入顔渊问仁至非礼勿动二十二字尤不相附属疑好事者为之
　　二程大学定本
　　明道先生定本移欲明明徳节于邦畿三节之下次淇澳聴讼节于平天下章第四节之后殷未丧师节之前颇与诸本异今本章句盖伊川先生所序次而彚为经一章传十章则朱子所定也古人为学次第具见于此论者谓格致章未尝亡纷纷之议至今未息殆所谓文人好相诋者耶






　　四书逸笺卷三
<经部,四书类,四书逸笺>
　　钦定四库全书
　　四书逸笺卷四
　　应城程大中撰
　　孟子【上】
　　麋鹿
　　麋泽兽隂鹿山兽阳集注作大小解未知所本
　　灵台
　　五经异义天子有三台灵台以观天文时台以观四时施化囿台以观鸟兽鱼鼈诸侯卑不得观天文无灵台但有时台囿台管子云武王有灵台之复而贤者进也文王服事何得僭天子制或孟子托以讽梁也
　　填
　　赵岐孟子注填鼓音也集注从之宋孙奭疏云填塞也又满也言鼓音之充塞洋洋而盈满也
　　五亩之宅
　　赵氏曰古二亩半当今一亩十步则五亩止当今二亩二十步尉缭子曰天子宅千亩诸侯百亩大夫以下里舎九亩则民宅五亩仅得大夫士之半也周制以渐而降盖如此
　　颁白不负戴
　　赵注壮者代老心各安之一安字最形容得王民皥皥气象出【按前汉地理志云周公封鲁濒洙泗之水其民涉渡少者扶老而代其任俗既益薄长老不自安与幼少相让至龂龂如可与赵注参看】
　　饿莩
　　赵注莩零落也言饿死者零落于道路也【广韵殍注草木枯落也】
　　作俑
　　孔子恶作俑者象人而用谓其殆于用人也用人殉葬始宋文公【见春秋成二年传】至秦武公死殉者六十六人缪公之葬殉者一百七十七人三良在其中【见史记】其流毒至此故恶其不仁且谓其无后
　　易耨
　　赵注易耨芸苗令简易也阎百诗云即立苗欲疏意
　　孟子见梁襄王章
　　通鉴慎靓王二年壬寅惠王卒孟子去魏适齐是一见襄王后即去也故有不似人君之言盖君子居是邦不非其大夫使仍在梁必无议襄王语
　　衅钟
　　衅祭名集注失训郑司农周礼注云血祭曰衅赵注新铸钟杀牲以血涂其衅郄因以祭之曰衅
　　术
　　説文术邑中之道余楚金説文通释云术方术也谓一方之道纂笺云此为得制字之本意
　　寡妻
　　赵注寡少也嫡妻惟一故曰寡
　　鼓乐
　　赵注鼓乐者乐以鼓为节也
　　文王之囿
　　后汉杨赐传乐松曰文王之囿百里人以为小齐宣囿五里人以为大此与孟子异或别有所本
　　郊闗
　　四郊皆有闗郑氏注闗境上门也
　　入国问禁
　　礼入国问俗入境问禁集注云礼入国而问禁疑国字是境字之误
　　转附朝儛
　　集注云转附朝儛皆山名金仁山云海旁之山潮至如儛【儛与舞通】故名孟子杂记云朝如朝夕之朝衞有朝歌齐有朝儛皆以俗好嬉游故名其地按转附必海旁之山言其宛转依附于海也【景公传云转附乃太公之墓朝儛乃桓公之墓二公皆齐之先王欲观已隐有法二公意】
　　鳏寡孤独
　　礼记集説中山成氏曰孟子王制礼运所言鳏寡孤独此通言耳四十无妻不为鳏三十无夫不为寡有室无父不为孤壮而无子不为独　按四者鳏与独一类孤与寡一类鳏本鱼名独本兽名鳏性单独性特皆借义凡无夫曰寡此云老所谓五十无夫曰寡也【大戴礼】长无父亦曰孤此云幼所谓子不见父则呱呱啼也盖举其最无告者言之
　　囊橐
　　孙奭孟子疏小曰橐大曰囊与今集注异
　　爰方启行毛注
　　孟子正义引毛注云公刘张其弓矢乗其干戈戚扬以方开道路去之盖诸侯之从者十有八国焉十有八国未详
　　太王属耆老
　　郑渔仲通志獯鬻来攻古公事之以皮币犬马珠玉菽粟货财皆不得免复欲其土地与民古公曰与之耆老曰君不为社稷乎曰社稷所以为民也不可以所为亡民也耆老曰君不为宗庙乎曰宗庙吾私也不可以私害民也按为社稷为宗庙即下节世守勿去意
　　从之者如归市
　　通志古公率其私属去豳举国扶老携幼从之者二千乗一止而成三千户之邑【按诸侯从者十八国举国从者二千乘皆与如归市合罕见引用】
　　嬖人
　　杜预曰贱而得幸曰嬖
　　三鼎五鼎
　　张晏五鼎注牛羊豕鱼麋也双峰饶氏谓五鼎为羊豕鱼腊肤三鼎为豕鱼腊并误按仪礼鼎数图一鼎特豚无配三鼎特豚而以鱼腊配之五鼎皆用羊豕而鱼腊配之盖礼以鼎之三五为隆杀不以实鼎之物计三五也饶氏盖不知鱼腊为配鼎而误张晏注牛麋尤非大夫所用
　　公孙丒
　　公孙丒有政事之才见赵岐公孙丒章句注
　　置邮
　　马递曰置步递曰邮今集句驿与驲音义同皆传递马【杨升庵云置缓邮速驿迟驲疾不知何据】
　　防仲
　　防仲乃防子之次子名衍即后国于宋者见孔安国传
　　比干
　　孟子襍记王子干封于比故曰比干
　　孟贲
　　许慎淮南子注孟贲衞人也通攷云齐之力士当以许注为正【通鉴秦武王好力士任鄙乌获孟説皆至大官説即贲也】
　　麒麟
　　麒麟二兽名郭璞云麒似麟无角诗疏麟黄色一角角端有肉作一兽误
　　廛
　　赵注廛市宅也集注本之説文市物邸舎曰廛郑氏王制注本之据説文廛为贮货之所乃市宅之取利者因其利而赋之亦抑末之意但赋其廛则市宅有不赋者矣
　　夫里之布
　　赵氏注里居也布钱也夫一夫也郑司农周礼注云里布者布参印书广二寸长二尺以为币贸易物诗云抱布贸丝此布也孙奭云不知言布参印书者何见或旧时説也
　　耕稼陶渔节
　　舜耕于歴山陶于河滨渔于雷泽人习知之按路史舜牧羊于潢阳灰于常羊什器于寿邱就时于负夏贩于顿邱债于傅虚未尝暂息此数事可补耕稼节之遗
　　东郭氏
</div>
    <div class="pagination">
<a href="四书逸笺_page6.html">上一页</a><span>...</span><a href="四书逸笺_page2.html">2</a><a href="四书逸笺_page3.html">3</a><a href="四书逸笺_page4.html">4</a><a href="四书逸笺_page5.html">5</a><a href="四书逸笺_page6.html">6</a><span class="current-page">7</span><a href="四书逸笺_page8.html">8</a><a href="四书逸笺_page9.html">9</a><a href="四书逸笺_page10.html">10</a><a href="四书逸笺_page11.html">11</a><a href="四书逸笺_page12.html">12</a><a href="四书逸笺_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
