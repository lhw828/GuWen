<!DOCTYPE html>
<html>
<head>
    <meta charset="UTF-8">
    <title>四书纂笺 - 第 28 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书纂笺 - 第 28 页/共 44 页</h1>
    <div class="content">　　○孟子曰伯夷非其君不事非其友不友不立于恶人之朝不与恶人言立于恶人之朝与恶人言如以朝衣朝冠坐于涂炭推恶恶之心思与乡人立其冠不正望望然去之若将凂焉是故诸侯虽有善其辞命而至者不受也不受也者是亦不屑就己【朝音潮恶恶上去声下如字凂莫罪反】涂泥也【赵岐注炭墨也】乡人乡里之常人也望望去而不頋之貎凂汚【去声】也屑赵氏曰洁也説文曰动作切切也不屑就言不以就之为洁而切切于是也已语助辞
　　柳下惠不羞污君不卑小官进不隐贤必以其道遗佚而不怨阨穷而不悯故曰尔为尔我为我虽袒裼裸裎于我侧尔焉能凂我哉故由由然与之偕而不自失焉援而止之而止援而止之而止者是亦不屑去已【佚音逸袒音但裼音锡裸鲁果反裎音程焉能之焉于虔反】
　　柳下惠鲁大夫展禽居柳下而諡惠也【笺见论语第十五篇】不隐贤不枉道也遗佚放弃也阨困也悯忧也尔为尔至焉能凂我哉惠之言也袒裼露臂也裸防露身也由由自得之貎偕并处【上声】也不自失不失其正也援【音爰】而止之而止者言欲去而可留也
　　孟子曰伯夷隘柳下惠不恭隘与不恭君子不由也隘狭窄【侧格反】也不恭简慢也夷惠之行【去声】固皆造【七到反】乎至极之地然既有所偏则不能无弊故不可由也








　　孟子纂笺巻三
　　钦定四库全书
　　孟子纂笺卷四
　　元　詹道传　撰
　　公孙丑下
　　凡十四章自第二章以下记孟子出处【上声】行【去声】实未详
　　孟子曰天时不如地利地利不如人和
　　天时谓时日支干孤虚王相【并去声】之属也【此本赵岐注正义云干支所以配时日而用之也史记注六甲孤虚法甲子旬戌亥为孤辰巳为虚后五甲仿此如今人以甲子旬无戌亥为空亡是以空亡为孤也辰巳与戌亥对辰巳为虚刘歆七畧有风后孤虚二十卷王相如东方木长生于亥相于寅王于卯之类　饶氏曰此大防以五行衰旺言之五行有孤虚时有旺相时春属木甲乙木生丙丁火便是木旺而火相旺字即是王字相王之次也金到这里衰所以孤孤者无辅助之意如今説四废然水为母木为子子实则母虚水到此所以虚或问此説时日或是方所曰二者一般一个是横一个是直所以天徳月徳日亦有天徳月徳方大意如此其间又自有细密处】地利险阻城池之固也人和得民心之和也
　　三里之城七里之郭环而攻之而不胜夫环而攻之必有得天时者矣然而不胜者是天时不如地利也【夫音扶】三里七里城郭之小者郭外城环围也言四面攻围旷日持久必有值天时之善者
　　城非不髙也池非不深也兵革非不坚利也米粟非不多也委而去之是地利不如人和也
　　革甲也粟谷也委弃也言不得民心民不为【去声】守也
　　故曰域民不以封疆之界固国不以山谿之险威天下不以兵革之利得道者多助失道者寡助寡助之至亲戚畔之多助之至天下顺之
　　域界限也
　　以天下之所顺攻亲戚之所畔故君子有不战战必胜矣
　　言不战则已战则必胜　尹氏曰言得天下者凡以得民心而已
　　○孟子将朝王王使人来曰寡人如就见者也有寒疾不可以风朝将视朝不识可使寡人得见乎对曰不幸而有疾不能造朝【章内朝并音潮唯朝将之朝如字造七到反下同】
　　王齐王也孟子本将朝王王不知而托疾以召孟子故孟子亦以疾辞也
　　明日出吊于东郭氏公孙丑曰昔者辞以病今日吊或者不可乎曰昔者疾今日愈如之何不吊
　　东郭氏齐大夫家也【齐大夫有车郭氏名偃名书名贾者见于春秋亦有北郭氏南郭氏皆齐大夫古疏云齐国之东地号曰东郭经云东郭墦间是也氏者未详其人以理测之孟子之所吊必贤大夫也】昔者昨日也或者疑辞辞疾而出吊与孔子不见孺悲取瑟而歌同意
　　王使人问疾医来孟仲子对曰昔者有王命有采薪之忧不能造朝今病小愈趋造于朝我不识能至否乎使数人要于路曰请必无归而造于朝【要平声】
　　孟仲子赵氏以为孟子之从【去声】昆弟学于孟子者也采薪之忧言病不能采薪谦辞也仲子权辞以对又使人要孟子令【平声】勿归而造朝以实已言
　　不得已而之景丑氏宿焉景子曰内则父子外则君臣人之大伦也父子主恩君臣主敬丑见王之敬子也未见所以敬王也曰恶是何言也齐人无以仁义与王言者岂以仁义为不美也其心曰是何足与言仁义也云尔则不敬莫大乎是我非尧舜之道不敢以陈于王前故齐人莫如我敬王也【恶平声】
　　景丑氏齐大夫家也景子景丑也恶叹辞也景丑所言敬之小者也孟子所言敬之大者也
　　景子曰否非此之谓也礼曰父召无诺君命召不俟驾固将朝也闻王命而遂不果宜与夫礼若不相似然【夫音扶下同】
　　礼曰父命呼唯【以水反】而不诺又曰君命召在官不俟屦在外不俟车【并出记玉藻篇】言孟子本欲朝王而闻命中止似与此礼之意不同也
　　曰岂谓是与曾子曰晋楚之富不可及也彼以其富我以吾仁彼以其爵我以吾义吾何慊乎哉夫岂不义而曾子言之是或一道也天下有达尊三爵一齿一徳一朝廷莫如爵乡党莫如齿辅世长民莫如徳恶得有其一以慢其二哉【与平声慊口簟反长上声】
　　慊恨也少也或作嗛字书以为口衔物也然则慊亦但为心有所衔之义其为快为足为恨为少则因其事而所衔有不同耳孟子言我之意非如景子之所言者因引曾子之言而云夫此岂是不义而曾子肯以为言是或别有一种【上声】道理也达通也盖通天下之所尊有此三者曾子之説盖以徳言之也今齐王但有爵耳安得以此慢于齿徳乎
　　故将大有为之君必有所不召之臣欲有谋焉则就之其尊徳乐道不如是不足与有为也【乐音洛】
　　大有为之君大有作为非常之君也程子曰古之人所以必待人君致敬尽礼而后往者非欲自为尊大也为【去声】是故耳
　　故汤之于伊尹学焉而后臣之故不劳而王桓公之于管仲学焉而后臣之故不劳而霸
　　先从后学师之也后以为臣任之也
　　今天下地丑徳齐莫能相尚无他好臣其所教而不好臣其所受教【好去声】
　　丑类也尚过也所教谓听从于己可役使者也所受教谓已之所从学者也
　　汤之于伊尹桓公之于管仲则不敢召管仲且犹不可召而况不为管仲者乎
　　不为管仲孟子自谓也范氏曰孟子之于齐处【上声】賔师之位非当仕有官职者故其言如此　此章见賔师不以趋走承顺为恭而以责难陈善为敬人君不以崇髙富贵为重而以贵徳尊士为贤则上下交而徳业成矣
　　○陈臻问曰前日于齐王餽兼金一百而不受于宋餽七十镒而受于薛餽五十镒而受前日之不受是则今日之受非也今日之受是则前日之不受非也夫子必居一于此矣
　　陈臻孟子弟子兼金好金也其价兼倍于常者一百百镒【音逸】也【国语二十四两为镒礼云朝一溢米注同赵岐孟康皆曰二十两郑曰三十两凡三説　金氏曰按前注二十两为镒则一镒巳是一斤四两七十镒是九十八斤古者以黄金为上币白金为中币青金为下币古今称轻重不同且以汉秤较之汉之一斤当今四两三钱强】
　　孟子曰皆是也
　　皆适于义也
　　当在宋也予将有逺行行者必以赆辞曰餽赆予何为不受【赆徐刃反】
　　赆送行之礼也
　　当在薛也予有戒心辞曰闻戒故为兵餽之予何为不受【为兵之为去声】
　　时人有欲害孟子者孟子设兵以戒备之薛君以金餽孟子为兵备辞曰闻子之有戒心也
　　若于齐则未有处也无处而餽之是货之也焉有君子而可以货取乎【焉于虔反】
　　无逺行戒心之事是未有所处【上声】也取犹致也　尹氏曰言君子之辞受取予【通作与】唯当【去声】于理而已
　　○孟子之平陆谓其大夫曰子之持防之士一日而三失伍则去之否乎曰不待三【去上声】
　　平陆齐下邑也大夫邑宰也防有枝兵也【周礼考工记殳长寻有四尺车防常崇于殳四尺八尺曰寻倍曰常是长丈六尺广寸有半双枝为防单枝为戈】士战士也伍行【音杭】列也去之杀之也【金氏曰去之谓杀之本古注按持防止是阶前庭下执防之人庶人之在官者去止是废弃之】
　　然则子之失伍也亦多矣凶年饥岁子之民老羸转于沟壑壮者散而之四方者几千人矣曰此非距心之所得为也【几上声】
　　子之失伍言其失职犹士之失伍也距心大夫名对言此乃王之失政使然非我所得专为也
　　曰今有受人之牛羊而为之牧之者则必为之求牧与刍矣求牧与刍而不得则反诸其人乎抑亦立而视其死与曰此则距心之罪也【为去声死与之与平声】
　　牧之养之也牧牧地也刍草也孟子言若不得自专何不致其事而去
　　他日见于王曰王之为都者臣知五人焉知其罪者惟孔距心为王诵之王曰此则寡人之罪也【见音现为王之为去声】为都治邑也邑有先君之庙曰都【左庄二十八年筑郿非都也凡邑有宗庙先君之主曰都无曰邑邑曰筑都曰城周礼四县为都四井为邑然宗庙所在虽邑曰都尊之也】孔大夫姓也为王诵其语欲以风【去声】晓王也　陈氏【名旸字晋臣三山人】曰孟子一言而齐之君臣举知其罪固足以兴邦矣然而齐卒不得为善国者岂非説【音悦】而不绎从而不改故邪
　　○孟子谓蚳鼃曰子之辞灵丘而请士师似也为其可以言也今既数月矣未可以言与【蚳音迟鼃乌花反为去声与平声】蚳鼃齐大夫也灵丘齐下邑似也言所为近似有理可以言谓士师近王得以谏刑罚之不中【去声】者
　　蚳鼃谏于王而不用致为臣而去
　　致犹还也
　　齐人曰所以为蚳鼃则善矣所以自为则吾不知也【为去声】
　　讥孟子道不行而不能去也
　　公都子以告
　　公都子孟子弟子也
　　曰吾闻之也有官守者不得其职则去有言责者不得其言则去我无官守我无言责也则吾进退岂不绰绰然有余裕哉
　　官守以官为守者言责以言为责者绰绰寛貌裕寛意也孟子居賔师之位未尝受禄故其进退之际寛裕如此尹氏曰进退久速当【去声】于理而已
　　○孟子为卿于齐出吊于滕王使盖大夫王驩为辅行王驩朝暮见反齐滕之路未尝与之言行事也【盖古盍反见音现】
　　盖齐下邑也王驩王嬖臣也辅行副使【去声下同】也反往而还也行事使事也
　　公孙丑曰齐卿之位不为小矣齐滕之路不为近矣反之而未尝与言行事何也曰夫既或治之予何言哉【夫音扶】
　　王驩盖摄卿以行故曰齐卿【孔頴达曰春秋有使大夫摄卿之法如文七年传称晋使先蔑如秦逆公子雍荀林父谓蔑曰摄卿以往可也何必子】夫既或治之言有司已治之矣孟子之待小人不恶而严如此【此句出易遯卦大象传文】
　　○孟子自齐葬于鲁反于齐止于嬴充虞请曰前日不知虞之不肖使虞敦匠事严虞不敢请今愿窃有请也木若以美然
　　孟子仕于齐丧【去声】母归于鲁嬴齐南邑【今泰山嬴县】充虞孟子弟子尝董治作棺之事者也严急也木棺木也以已通以美太美也
　　曰古者棺椁无度中古棺七寸椁称之自天子达于庶人非直为观美也然后尽于人心【称去声】
　　度厚薄尺寸也中古周公制礼时也椁称之与棺相称也【记檀弓夫子制于中都四寸之棺五寸之椁而丧大记云君之棺八寸上大夫棺八寸下大夫棺六寸士棺六寸注云皆周制舍此未见有七寸之文此章旧注云天子至庶人厚薄皆然乃未详】欲其坚厚久逺非特为人观视之美而已
　　不得不可以为悦无财不可以为悦得之为有财古之人皆用之吾何为独不然
　　不得谓法制所不当得得之为有财言得之而又为有财也或曰为当作而
　　且比化者无使土亲肤于人心独无恔乎【比必二反恔音效】比犹为【去声下同】也化者死者也恔快也言为死者不使土亲近其肌肤于人子之心岂不快然无所恨乎
　　吾闻之也君子不以天下俭其亲
　　送终之礼所当得为而不自尽是为【去声】天下爱惜此物而薄于吾亲也
　　○沈同以其私问曰燕可伐与孟子曰可子哙不得与人燕子之不得受燕于子哙有仕于此而子悦之不告于王而私与之吾子之禄爵夫士也亦无王命而私受之于子则可乎何以异于是【伐与之与平声下伐与杀与同夫音扶】沈同齐臣以私问非王命也子哙子之事见【形甸反】前篇诸侯土地人民受之天子传之先君私以与人则与者受者皆有罪也仕为官也士即从仕之人也
　　○齐人伐燕或问曰劝齐伐燕有诸曰未也沈同问燕可伐与吾应之曰可彼然而伐之也彼如曰孰可以伐之则将应之曰为天吏则可以伐之今有杀人者或问之曰人可杀与则将应之曰可彼如曰孰可以杀之则将应之曰为士师则可以杀之今以燕伐燕何为劝之哉
　　天吏解见上篇言齐无道与燕无异如以燕伐燕也史记亦谓孟子劝齐伐燕【见燕世家】盖传闻此説之误杨氏曰燕固可伐矣故孟子曰可使齐王能诛其君吊其民何不可之有乃杀其父兄虏其子弟而后燕人畔之乃以是归咎孟子之言则误矣
　　○燕人畔王曰吾甚慙于孟子
　　齐破燕后二年燕人共立太子平为王
　　陈贾曰王无患焉王自以为与周公孰仁且智王曰恶是何言也曰周公使管叔监殷管叔以殷畔知而使之是不仁也不知而使之是不智也仁智周公未之尽也而况于王乎贾请见而解之【恶监皆平声】
　　陈贾齐大夫也管叔名鲜武王弟周公兄也武王胜商杀纣立纣子武庚而使管叔与弟蔡叔霍叔监其国武王崩成王幼周公摄政管叔与武庚畔周公讨而诛之【史记管蔡世家武王同母兄弟十人母曰太姒管叔鲜武王弟周公兄蔡叔度周公弟武王克商封叔鲜于管在荥阳封叔度于上蔡二人相纣子武庚治殷遗民武王崩成王少二叔流言周公不利于孺子乃挟武庚作乱周公承王命诛武庚杀管叔而放蔡叔与车七乗徒七十人从而分殷余民为二其一封微子启于宋以续殷祀其一封康叔为衞君】
　　见孟子问曰周公何人也曰古圣人也曰使管叔监殷管叔以殷畔也有诸曰然曰周公知其将畔而使之与曰不知也然则圣人且有过与曰周公弟也管叔兄也周公之过不亦宜乎
　　言周公乃管叔之弟管叔乃周公之兄然则周公不知管叔之将畔而使之其过有所不免矣或曰周公之处【上声下同】管叔不知舜之处象何也游氏曰象之恶已着而其志不过富贵而已故舜得以是而全之若管叔之恶则未着而其志其才皆非象比也周公讵忍逆探【平声】其兄之恶而弃之邪周公爱兄宜无不尽者管叔之事圣人之不幸也舜诚信而喜象周公诚信而任管叔此天理人伦之至其用心一也
　　且古之君子过则改之今之君子过则顺之古之君子其过也如日月之食民皆见之及其更也民皆仰之今之君子岂徒顺之又从为之辞【更平声】
　　顺犹遂也更改也辞辩也更之则无损于明故民仰之顺而为之辞则其过愈深矣责贾不能勉其君以迁善改过而教之以遂非文【去声】过也　林氏曰齐王慙于孟子盖羞恶【去声】之心有不能自己者使其臣有能因是心而将顺之则义不可胜【平声】用矣而陈贾鄙夫方且为【去声】之曲为辩説而沮【在吕反】其迁善改过之心长【上声】其饰非拒谏之恶故孟子深责之然此书记事散出而无先后之次故其説必参考而后通若以第二篇十章【齐人伐燕胜之章】十一章【齐人伐燕取之章】置之前章之后此章之前则孟子之意不待论説而自明矣
　　○孟子致为臣而归
　　孟子久于齐而道不行故去也
　　王就见孟子曰前日愿见而不可得得侍同朝甚喜今又弃寡人而归不识可以继此而得见乎对曰不敢请耳固所愿也【朝音潮】
</div>
    <div class="pagination">
<a href="四书纂笺_page27.html">上一页</a><span>...</span><a href="四书纂笺_page23.html">23</a><a href="四书纂笺_page24.html">24</a><a href="四书纂笺_page25.html">25</a><a href="四书纂笺_page26.html">26</a><a href="四书纂笺_page27.html">27</a><span class="current-page">28</span><a href="四书纂笺_page29.html">29</a><a href="四书纂笺_page30.html">30</a><a href="四书纂笺_page31.html">31</a><a href="四书纂笺_page32.html">32</a><a href="四书纂笺_page33.html">33</a><span>...</span><a href="四书纂笺_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
