<!DOCTYPE html>
<html>
<head>
    <meta charset="UTF-8">
    <title>四书纂笺 - 第 26 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书纂笺 - 第 26 页/共 44 页</h1>
    <div class="content">　　左右皆曰贤未可也诸大夫皆曰贤未可也国人皆曰贤然后察之见贤焉然后用之左右皆曰不可勿听诸大夫皆曰不可勿听国人皆曰不可然后察之见不可焉然后去之【去上声】
　　左右近臣其言固不可信诸大夫之言宜可信矣然犹恐其蔽于私也至于国人则其论公矣然犹必察之者盖人有同俗而为众所悦者亦有特立而为俗所憎者故必自察之而亲见其贤否之实然后从而用舍【上声】之则于贤者知之深任之重而不才者不得以幸进矣所谓进贤如不得已者如此
　　左右皆曰可杀勿听诸大夫皆曰可杀勿听国人皆曰可杀然后察之见可杀焉然后杀之故曰国人杀之也此言非独以此进退人才至于用刑亦以此道盖所谓天命天讨皆非人君之所得私也
　　如此然后可以为民父母
　　传曰【大学传文】民之所好好之民之所恶恶之此之谓民之父母
　　○齐宣王问曰汤放桀武王伐纣有诸孟子对曰于传有之【传直恋反】
　　放置也书曰成汤放桀于南巢
　　曰臣弑其君可乎
　　桀纣天子汤武诸侯
　　曰贼仁者谓之贼贼义者谓之残残贼之人谓之一夫闻诛一夫纣矣未闻弑君也
　　贼害也残伤也害仁者凶暴淫虐灭絶天理故谓之贼害义者颠倒错乱伤败彞伦故谓之残一夫言众叛亲离不复【扶又反】以为君也书曰独夫纣【见泰誓中】盖四海归之则为天子天下叛之则为独夫所以深警齐王垂戒后世也　王勉【建安人】曰斯言也惟在下者有汤武之仁而在上者有桀纣之暴则可不然是未免于簒弑之罪也
　　○孟子见齐宣王曰为巨室则必使工师求大木工师得大木则王喜以为能胜其任也匠人斲而小之则王怒以为不胜其任矣夫人幼而学之壮而欲行之王曰姑舍女所学而从我则何如【胜平声夫音扶舍上声女音汝下同】
　　巨室大宫也工师匠人之长【上声】匠人众工人也姑且也言贤人所学者大而王欲小之也
　　今有璞玉于此虽万镒必使玉人雕琢之至于治国家则曰姑舍女所学而从我则何以异于教玉人雕琢玉哉【镒音溢】
　　璞玉之在石中者镒二十两也【丛説国语二十四两为镒孔注赵岐皆云二十两按字书曰镒益同数登于十则满又益倍之为镒则二十两者为有义】玉人玉工也不敢自治而付之能者爱之甚也治国家则徇私欲而不任贤是爱国家不如爱玉也　范氏曰古之贤者常患人君不能行其所学而世之庸君亦常患贤者不能从其所好【去声】是以君臣相遇自古以为难孔孟终身而不遇盖以此耳
　　○齐人伐燕胜之
　　按史记燕【平声】王哙【音快】让国于其相【去声】子之而国大乱齐因伐之燕士卒不战城门不闭遂大胜燕【史记燕世家燕王哙用其相子之苏代为齐使于燕以事激燕王以尊子之于是燕王大信子之鹿毛夀谓燕王不如以国让相子之人之谓尧贤者以其让天下于许由许由不受有让天下之名而实不失天下今王以国让于子之子之必不敢受是王与尧同行也燕王因属国于子之子之南面行王事而哙老不听政顾为臣三年国大乱将军市被与太子平围公宫攻子之不克孟轲谓齐王曰今伐燕此文武之时不可失也王因令章子将五都之兵因北地之众以伐燕王卒不战城门不闭燕君哙死齐大胜燕子之亡二年而燕人共立太子平是为燕昭王】
　　宣王问曰或谓寡人勿取或谓寡人取之以万乗之国伐万乗之国五旬而举之人力不至于此不取必有天殃取之何如【乗去声下同】
　　以伐燕为宣王事与史记诸书不同已见序説
　　孟子对曰取之而燕民悦则取之古之人有行之者武王是也取之而燕民不悦则勿取古之人有行之者文王是也
　　商纣之世文王三分天下有其二以服事商【见春秋传】至武王十三年乃伐纣而有天下【泰誓惟十有三年春大防于孟津】张子曰此事间有容髪一日之间天命未絶则是君臣当日命絶则为独夫然命之絶否何以知之人情而已诸侯不期而防者八百武王安得而止之哉
　　以万乗之国伐万乗之国箪食壶浆以迎王师岂有他哉避水火也如水益深如火益热亦运而已矣【箪音丹食音嗣】箪竹器食饭也运转也言齐若更为暴虐则民将转而望救于他人矣　赵氏曰征伐之道当顺民心民心悦则天意得矣
　　○齐人伐燕取之诸侯将谋救燕宣王曰诸侯多谋伐寡人者何以待之孟子对曰臣闻七十里为政于天下者汤是也未闻以千里畏人者也
　　千里畏人指齐王也
　　书曰汤一征自葛始天下信之东面而征西夷怨南面而征北狄怨曰奚为后我民望之若大旱之望云霓也归市者不止耕者不变诛其君而吊其民若时雨降民大悦书曰徯我后后来其苏【霓五稽反徯胡礼反】
　　两引书皆商书仲虺【许伟反】之诰文也与今书文亦小异一征初征也天下信之信其志在救民不为暴也奚为后我言汤何为不先来征我之国也霓虹也云合则雨虹见【形甸反】则止【尔雅云云出天之正气霓出地之正气雄谓之虹雌谓之霓】变动也徯待也后君也苏复生也他国之民皆以汤为我君而待其来使已得苏息也此言汤所以七十里而为政于天下也
　　今燕虐其民王往而征之民以为将拯已于水火之中也箪食壶浆以迎王师若杀其父兄系累其子弟毁其宗庙迁其重器如之何其可也天下固畏齐之彊也今又倍地而不行仁政是动天下之兵也【累力追反】
　　拯救也系累絷【音至】缚也重器寳器也【周赧王三十一年燕乐毅伐齐湣王走莒毅入临淄取寳物祭器输之于燕又乐毅荅燕惠王书亦言及之】畏忌也倍地并【去声】燕而增一倍之地也齐之取燕若能如汤之征葛则燕人悦之而齐可为政于天下矣今乃不行仁政而肆为残虐则无以慰燕民之望而服诸侯之心是以不免乎以千里而畏人也
　　王速出令反其旄倪止其重器谋于燕众置君而后去之则犹可及止也
　　反还也旄老人也倪小儿也谓所虏畧之老小也犹尚也及止及其未发而止之也　范氏曰孟子事齐梁之君论道徳则必称尧舜论征伐则必称汤武盖治民不法尧舜则是为暴行师不法汤武则是为乱岂可谓吾君不能而舍【上声】所学以徇之哉
　　○邹与鲁閧穆公问曰吾有司死者三十三人而民莫之死也诛之则不可胜诛不诛则疾视其长上之死而不救如之何则可也【閧胡弄反胜平声长上声下同】
　　閧鬭声也穆公邹君也不可胜诛言人众不可尽诛也长上谓有司也民怨其上故疾视其死而不救也
　　孟子对曰凶年饥岁君之民老弱转乎沟壑壮者散而之四方者几千人矣而君之仓廪实府库充有司莫以告是上慢而残下也曾子曰戒之戒之出乎尔者反乎尔者也夫民今而后得反之也君无尤焉【几上声夫音扶】转饥饿辗【音展】转而死也充满也上谓君及有司也尤过也
　　君行仁政斯民亲其上死其长矣
　　君不仁而求富是以有司知重敛【力验反】而不知恤民故君行仁政则有司皆爱其民而民亦爱之矣　范氏曰书曰民惟邦本本固邦宁【夏书五子之歌篇】有仓廪府库所以为【去声】民也丰年则敛之凶年则散之恤其饥寒救其疾苦是以民亲爱其上有危难【去声】则赴救之如子弟之衞父兄手足之捍【音汗】头目也穆公不能反已犹欲归罪于民岂不误哉
　　○滕文公问曰滕小国也间于齐楚事齐乎事楚乎【间去声】
　　滕国名
　　孟子对曰是谋非吾所能及也无已则有一焉凿斯池也筑斯城也与民守之效死而民弗去则是可为也无已见前篇一谓一説也效犹致也国君死社稷【记曲礼国君死社稷大夫死众士死制】故致死以守国至于民亦为【去声】之死守而不去则非有以深得其心者不能也　此章言有国者当守义而爱民不可侥幸而苟免
　　○滕文公问曰齐人将筑薛吾甚恐如之何则可薛国名近滕齐取其地而城之故文公以其偪【笔力反与逼同】已而恐也
　　孟子对曰昔者大王居邠狄人侵之去之岐山之下居焉非择而取之不得已也【邠与豳同】
　　邠地名言大王非以岐下为善择取而居之也详见下章
　　苟为善后世子孙必有王者矣君子创业垂统为可继也若夫成功则天也君如彼何哉彊为善而已矣【夫音扶彊上声】创造也统绪也言能为善则如大王虽失其地而其后世遂有天下乃天理也然君子造基业于前而垂统绪于后但能不失其正令【平声】后世可继续而行耳若夫成功则岂可必乎彼齐也君之力既无如之何则但彊于为善使其可继而俟命于天耳　此章言人君但当竭力于其所当为不可徼幸【与侥幸通】于其所难必
　　○滕文公曰曰滕小国也竭力以事大国则不得免焉如之何则可孟子对曰昔者大王居邠狄人侵之事之以皮币不得免焉事之以犬马不得免焉事之以珠玉不得免焉乃属其耆老而告之曰狄人之所欲者吾土地也吾闻之也君子不以其所以养人者害人二三子何患乎无君我将去之去邠逾梁山邑于岐山之下居焉邠人曰仁人也不可失也从之者如归市【属音烛】皮谓虎豹麋鹿之皮也币帛也属防集也土地本生物以养人今争地而杀人是以其所以养人者害人也邑作邑也归市人众而争先也【按家语第十孔子曰初大王都豳云云至如归市与此一皆同】
　　或曰世守也非身之所能为也效死勿去
　　又言或谓土地乃先人所受而世守之者非己所能专但当致死守之不可舍【上声】去此国君死社稷之常法传【去声】所谓国灭君死之正也正谓此也【公羊传襄六年齐侯灭莱曷为不言莱君出奔国灭君死之正也】
　　君请择于斯二者
　　能如大王则避之不能则谨守常法盖迁国以图存者权也【记礼运故国有患君死社稷谓之义大夫死宗庙谓之变】守正而俟死者义也审己量力择而处【上声】之可也　杨氏曰孟子之于文公始告之以效死而已礼之正也至其甚恐则以大王之事告之非得已也然无大王之徳而去则民或不从而遂至于亡则又不若效死之为愈故又请择于斯二者又曰孟子所论自世俗观之则可谓无谋矣然理之可为者不过如此舍【上声】此则必为仪秦【张仪苏秦】之为矣凡事求可功求成取必于智谋之末而不循天理之正者非圣贤之道也
　　○鲁平公将出嬖人臧仓者请曰他日君出则必命有司所之今乗舆已驾矣有司未知所之敢请公曰将见孟子曰何哉君所为轻身以先于匹夫者以为贤乎礼义由贤者出而孟子之后丧逾前丧君无见焉公曰诺【乗去声】
　　乗舆君车也驾驾马也孟子前丧父后丧母逾过也言其厚母薄父也诺应辞也
　　乐正子入见曰君奚为不见孟轲也曰或告寡人曰孟子之后丧逾前丧是以不往见也曰何哉君所谓逾者前以士后以大夫前以三鼎而后以五鼎与曰否谓棺椁衣衾之美也曰非所谓逾也贫富不同也【入见之见音现与平声】
　　乐正子孟子弟子也仕于鲁三鼎士祭礼五鼎大夫祭礼【按仪礼鼎数图一鼎特豚无配三鼎特豚而以鱼腊配之五鼎羊豕曰少牢凡五鼎皆用羊豕而鱼腊配之少牢五鼎大夫之常事又有杀礼而用三鼎者如有司彻乃升羊豕鱼三鼎腊为庶羞肤从豕去腊肤二鼎陈于门外如初以其绎祭杀于正祭故用少牢而祭三鼎也又山堂考索礼器门云牛鼎天子饰以黄金诸侯饰以白金羊鼎以铜豕鼎以铁皆无饰三鼎各自象其形自鱼腊以下并无其制以其物细杂无所象也】
　　乐正子见孟子曰克告于君君为来见也嬖人有臧仓者沮君君是以不果来也曰行或使之止或尼之行止非人所能也吾之不遇鲁侯天也臧氏之子焉能使子不遇哉【为去声沮慈吕反尼女乙反焉于虔反】
　　克乐正子名沮尼皆止之之意也言人之行必有人使之者其止必有人尼之者然其所以行所以止则固有天命而非此人所能使亦非此人所能尼也然则我之不遇岂臧仓之所能为哉此章言圣贤之出处【上声】关时运之盛衰乃天命之所为非人力之所及








　　孟子纂笺卷二
<经部,四书类,四书纂笺__孟子纂笺>
　　钦定四库全书
　　孟子纂笺卷三
　　元　詹道　撰
　　公孙丑上
　　凡九章
　　公孙丑问曰夫子当路于齐管仲晏子之功可复许乎【复扶又反】
　　公孙丑孟子弟子齐人也当路居要地也管仲齐大夫名夷吾相【去声】桓公霸诸侯许犹期也孟子未尝得政丑盖设辞以问也
　　孟子曰子诚齐人也知管仲晏子而已矣
　　齐人但知其国有二子而已不复【扶又反】知有圣贤之事
　　或问乎曽西曰吾子与子路孰贤曽西蹵然曰吾先子之所畏也曰然则吾子与管仲孰贤曽西艴然不悦曰尔何曽比予于管仲管仲得君如彼其専也行乎国政如彼其乆也功烈如彼其卑也尔何曽比予于是【蹵子六反艴音拂又音勃曽并音増】
　　孟子引曽西与或人问答如此曽西曽子之孙蹵不安貎先子曽子也艴怒色也曽之言则也烈犹光也桓公独任管仲四十余年【左庄九年经书齐小白入于齐鲍叔言于桓公曰管夷吾治于髙傒使相可也管仲自鲁归齐此为相之始至僖十七年管仲卒其年桓公亦卒管仲始终相齐共四十二年】是专且乆也管仲不知王道而行霸术故言功烈之卑也杨氏曰孔子言子路之才曰千乗之国可使治其赋也使其见【形甸反】于施为如是而已其于九合诸侯一正天下固有所不逮也然则曾西推尊子路如此而羞比管仲者何哉譬之御者子路则范我驰驱而不获者也管仲之功诡遇而获禽耳曽西仲尼之徒也故不道管仲之事
　　曰管仲曽西之所不为也而子为我愿之乎【子为之为去声】曰孟子言之也愿望也
　　曰管仲以其君霸晏子以其君显管仲晏子犹不足为与【与平声】
　　显显名也
　　曰以齐王由反手也【王去声由犹通】
　　反手言易【去声】也【陆梭山云孟子劝齐以王盖民为贵社稷次之君为轻象山再三叹曰旷古以来无此议论】
　　曰若是则弟子之惑滋甚且以文王之徳百年而后崩犹未洽于天下武王周公继之然后大行今言王若易然则文王不足法与【易去声下同与平声】
　　滋益也文王九十七而崩言百年举成数也【按礼记文王世子篇云文王九十七而终】文王三分天下才有其二武王克商乃有天下周公相【去声】成王制礼作乐然后教化大行
　　曰文王何可当也由汤至于武丁贤圣之君六七作天下归殷乆矣乆则难变也武丁朝诸侯有天下犹运之掌也纣之去武丁未乆也其故家遗俗流风善政犹有存者又有防子微仲王子比干箕子胶鬲皆贤人也相与辅相之故乆而后失之也尺地莫非其有也一民莫非其臣也然而文王由方百里起是以难也【朝音潮鬲音隔又音歴辅相之相去声犹方之犹与由通】
　　当犹敌也商自成汤至于武丁中间太甲太戊祖乙盘庚皆贤圣之君作起也自武丁至纣凡九世【按史记汤太子早卒次弟外丙即位二年卒弟仲壬即位四年卒伊尹立太甲汤适孙也称为太宗次沃丁次太庚次小甲次雍已次太戊号中宗次仲丁次外壬次河豊甲次祖乙次祖辛次沃甲次祖丁次南庚次阳甲次盘庚次小辛次小乙次武丁即髙宗也自武丁传之祖庚次祖甲次廪辛次庚丁次武乙次太丁次帝乙至纣九世】故家旧臣之家也
　　齐人有言曰虽有知慧不如乗势虽有镃基不如待时今时则易然也【知音智镃音兹】
　　镃基田器也【释名大锄也】时谓耕种之时
　　夏后殷周之盛地未有过千里者也而齐有其地矣鸡鸣狗吠相闻而逹乎四境而齐有其民矣地不改辟矣民不改聚矣行仁政而王莫之能御也【辟与辟同】
　　此言其势之易【去声下同】也三代盛时王畿【音祈】不过千里【按王制四海之内九州州方千里而王畿居其一是亦井田之制也】今齐已有之异于文王之百里又鸡犬之声相闻自国都以至于四境言民居稠宻也
　　且王者之不作未有防于此时者也民之憔悴于虐政未有甚于此时者也饥者易为食渇者易为饮
　　此言其时之易也自文武至此七百余年【笺注谓自文武至此者乃孟子及齐宣王时而周则烈王显王也歴年圗周自武王元年己卯至赧王五十九年乙巳凡三十六主合八百六十七年今集注自文王始则书称九年大统未集此在武王之前武王在位七年成王四十七年康王二十六年昭王五十一年穆王五十五年共王十二年懿王二十五年孝王十五年夷王十六年厉王三十七年宣王四十一年幽王十一年共三百五十八年平王五十一年此大略四百年在春秋前也平王四十九年始入春秋凡三年桓王二十三年庄王十五年僖王五年惠王二十五年襄王三十三年项王六年匡王六年定王二十一年简王十四年灵王二十七年景王二十五年敬王四十三年春秋终于敬王之四十年凢二百四十二年在春秋中也春秋之后敬王犹有四年元王八年贞定王二十八年哀王三月考王十五年威烈王十四年安王二十六年烈王七年由文武至此共七百四十四年矣其后显王四十八慎靓王七年赧王五十九年而为秦详考歴代自文王至赧王凡八百五十八年】异于商之贤圣继作民苦虐政之甚异于纣之犹有善政易为饮食言饥渇之甚不待甘美也
　　孔子曰徳之流行速于置邮而传命【邮音尤】
　　置驿也邮驲【音日】也【如汉五里一置左传楚子乗驲防师】所以传命也孟子引孔子之言如此
　　当今之时万乗之国行仁政民之悦之犹解倒悬也故事半古之人功必倍之惟此时为然【乘去声】
　　倒悬谕困苦也所施之事半于古人而功倍于古人由时势易而德行速也
　　○公孙丒问曰夫子加齐之卿相得行道焉虽由此霸王不异矣如此则动心否乎孟子曰否我四十不动心【相去声】
　　此承上章又设问孟子若得位而行道则虽由此而成霸王之业亦不足怪任大责重如此亦有所恐惧疑惑而动其心乎四十彊仕君子道明徳立之时孔子四十而不惑亦不动心之谓
　　曰若是则夫子过孟贲逺矣曰是不难告子先我不动心【贲音奔】
　　孟贲勇士【通鉴秦武王好力士任鄙乌获孟説皆至大官説即贲也刘向説苑孟贲水行不避蛟龙陆行不避豺狼发怒吐气声音动天许慎注淮南子孟贲卫人也】告子名不害孟贲血气之勇丒盖借之以賛孟子不动心之难孟子言吿子未为知道乃能先我不动心则此亦未足为难也
　　曰不动心有道乎曰有
　　程子曰心有主则能不动矣【丛説孟贲以力为主而不动心北宫以必胜为主而不动心孟舍以无惧万主而不动心曽子以理直为主而不动心孟子以知言养气为主而不动心】
　　北宫黝之养勇也不肤挠不目逃思以一毫挫于人若挞之于市朝不受于褐寛博亦不受于万乗之君视刺万乗之君若刺褐夫无严诸侯恶声至必反之【黝伊纠反挠奴效反朝音潮乗去声】
</div>
    <div class="pagination">
<a href="四书纂笺_page25.html">上一页</a><span>...</span><a href="四书纂笺_page21.html">21</a><a href="四书纂笺_page22.html">22</a><a href="四书纂笺_page23.html">23</a><a href="四书纂笺_page24.html">24</a><a href="四书纂笺_page25.html">25</a><span class="current-page">26</span><a href="四书纂笺_page27.html">27</a><a href="四书纂笺_page28.html">28</a><a href="四书纂笺_page29.html">29</a><a href="四书纂笺_page30.html">30</a><a href="四书纂笺_page31.html">31</a><span>...</span><a href="四书纂笺_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
