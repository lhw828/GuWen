<!DOCTYPE html>
<html>
<head>
    <meta charset="UTF-8">
    <title>四书纂笺 - 第 18 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书纂笺 - 第 18 页/共 44 页</h1>
    <div class="content">　　教民者教之孝弟【去声】忠信之行【去声】务农讲武之法【国语三时务农一时讲武】即就也戎兵也民知亲其上死其长【上声】故可以即戎　程子曰七年云者圣人度【待洛反】其时可矣如云朞月三年百年一世大国五年小国七年之类皆当思其作为如何乃有益
　　○子曰以不教民战是谓弃之
　　以用也言用不教之民以战必有败亡之祸是弃其民也
　　宪问第十四
　　胡氏曰此篇疑原宪所记凡四十七章
　　宪问耻子曰邦有道谷邦无道谷耻也
　　宪原思名谷禄也邦有道不能有为邦无道不能独善而但知食禄皆可耻也宪之狷介其于邦无道谷之可耻固知之矣至于邦有道谷之可耻则未必知也故夫子因其问而并言之以广其志使知所以自勉而进于有为也
　　○克伐怨欲不行焉可以为仁矣
　　此亦原宪以其所能而问也克好【去声】胜伐自矜怨忿恨欲贪欲
　　子曰可以为难矣仁则吾不知也
　　有是四者而能制之使不得行可谓难矣仁则天理浑然自无四者之累不行不足以言之也　程子曰人而无克伐怨欲惟仁者能之有之而能制其情使不行斯亦难能也谓之仁则未也此圣人开示之深惜乎宪之不能再问也或曰四者不行固不得为仁矣然亦岂非所谓克己之事求仁之方乎曰克去【上声下同】已私以复乎礼则私欲不留而天理之本然者得矣若但制而不行则是未有拔去病根之意而容其潜藏隐伏于胷中也岂克己求仁之谓哉学者察于二者之间则其所以求仁之功益亲切而无渗【所禁反】漏矣
　　○子曰士而懐居不足以为士矣
　　居谓意所便安处也
　　○子曰邦有道危言危行邦无道危行言孙【行孙并去声】危髙峻也孙卑顺也尹氏曰君子之持身不可变也至于言则有时而不敢尽以避祸也然则为国者使士言孙岂不殆哉
　　○子曰有德者必有言有言者不必有德仁者必有勇勇者不必有仁
　　有德者和顺积中英华外【乐记德者性之端也乐者德之华也云云和顺积中英华外唯乐不可以为伪】能言者或便【平声】佞口给而已仁者心无私累见义必为勇者或血气之强而已　尹氏曰有德者必有言徒能言者未必有德也仁者志必勇徒能勇者未必有仁也
　　○南宫适问于孔子曰羿善射奡荡舟俱不得其死然禹稷躬稼而有天下夫子不答南宫适出子曰君子哉若人尚德哉若人【适古活反羿音诣奡五报反荡土浪反　金氏曰俗连然字句者非若由也不得其死然于未死之前期词也则已死之后防词也然字唤起下文便见尚徳之意】
　　南宫适即南容也羿有穷之君善射灭夏后相【去声】而篡其位其臣寒浞【士角反】又杀羿而代之奡春秋传作浇【五吊反】浞之子也力能陆地行舟后为夏后少【去声】康所诛【帝王世纪寒浞杀羿因羿之室生奡及豷奡多力能陆地行舟使奡帅师灭斟寻杀夏帝相左襄四年魏绛曰昔有夏之方衰也后羿自鉏迁于穷石因夏民以代夏政恃其射也不修民事而滛于原兽用寒浞以为相浞行媚于内而施赂于外愚弄其民而虞羿于田树之诈慝以取其国家羿归自田家众杀而烹之靡奔有鬲氏靡夏之臣浞因羿室生浇及豷音戏恃其才慝诈伪而不德于民使浇用师灭斟灌及斟寻氏靡自有鬲氏收二国之烬以灭浞而立少康少康灭浇后杼灭豷有穷遂亡】禹平水土曁稷播种身亲稼穑之事禹受舜禅【时战反】而有天下稷之后至周武王亦有天下【后稷名弃生于姜嫄舜封于邰别姓姬氏传国至文王凡十六世】适之意盖以羿奡比当世之有权力者而以禹稷比孔子也故孔子不答然适之言如此可谓君子之人而有尚德之心矣不可以不与故俟其出而賛美之
　　○子曰君子而不仁者有矣夫未有小人而仁者也【夫音扶】
　　谢氏曰君子志于仁矣然毫忽之间心不在焉则未免为不仁也
　　○子曰爱之能勿劳乎忠焉能勿诲乎
　　苏氏曰爱而勿劳禽犊之爱也忠而勿诲妇寺【音莳】之忠也【东汉杨彪传彪子修为操所杀操见彪问曰公何瘦之甚对曰愧无日防读作密低先见之明犹懐老牛防神防反犊之爱操为之改容】爱而知劳之则其为爱也深矣忠而知诲之则其为忠也大矣
　　○子曰为命禆谌草创之世叔讨论之行人子羽修饰之东里子产润色之【禆婢之反谌时林反】
　　禆谌以下四人皆郑大夫草略也创造也谓造为草稿也世叔游吉也春秋传作子太叔讨寻究也论【平声】讲议也行人掌使【去声】之官子羽公孙挥也修饰谓増损之东里地名子产所居也润色谓加以文采也郑国之为辞命必更【平声】此四贤之手而成详审精密各尽所长是以应对诸侯鲜【上声】有败事【左襄三十一年子产之从政也择能而使之冯简子能防大事子大叔美秀而文公孙挥能知四国之为而辨于其大夫之族姓班位贵贱能否而又善为辞令禆谌能谋郑国将有诸侯之事子产乃问四国之为于子羽且使多为辞令与禆谌乘以适野使谋可否而告冯简子使防之事成乃授子大叔使行之以应对賔客是以鲜有败事】孔子言此盖善之也
　　○或问子产子曰惠人也
　　子产之政不専于寛然其心则一以爱人为主故孔子以为惠人盖举其重而言也【左传昭公二十年郑子产有疾谓子大叔曰我死子必为政唯有德者能以寛服民其次莫如猛夫火烈民望而畏之故鲜死焉水懦弱民狎而翫之则多死焉故寛难疾数月而卒大叔为政不忍猛而寛郑国多盗取人于萑苻之泽萑苻音丸蒲泽名也大叔悔之曰吾蚤从夫子不及此兴徒兵以攻萑苻之盗尽杀之】
　　问子西曰彼哉彼哉
　　子西楚公子申能逊楚国立昭王而改纪其政亦贤大夫也【左昭公二十六年楚平王卒令尹子常欲立子西子西平王之长庶子曰太子壬弱壬昭王也子西长而好善子西怒曰国有外援不可渎也王有适嗣不可乱也败亲速讐乱嗣不祥我受其名赂吾以天下吾滋不从也楚国何为必杀令尹惧乃立昭王　定公六年吴败楚师楚国大惕惧亡令尹子西喜曰乃今可为矣于是迁都于婼音若而改纪其政以定楚国】然不能革其僭王之号昭王欲用孔子又沮【在吕反】止之【史记孔子厄于陈蔡昭王兴师迎孔子将以书社七百里封孔子令尹子西曰文王武王百里之国卒王天下今孔丘据土壌贤子弟为佐非楚之福也乃止索隐曰古者二十五家为里里有社书其社之人名于籍盖以七百书社之人封孔子也】其后卒召白公以致祸乱【见大学或问】则其为人可知矣彼哉者外之之词
　　问管仲曰人也夺伯氏骈邑三百饭防食没齿无怨言人也犹言此人也伯氏齐大夫骈邑地名齿年也盖桓公夺伯氏之邑以与管仲伯氏自知己罪而心服管仲之功故穷约以终身而无怨言荀卿所谓与之书社三百而富人莫之敢拒者即此事也【荀子仲尼篇立为仲父而贵戚莫之敢妬也与髙国之位而本朝之臣莫之敢恶也与之书社三百而富人莫之敢距也】或问管仲子产孰优曰管仲之德不胜其才子产之才不胜其德然于圣人之学则槪乎其未有闻也
　　○子曰贫而无怨难富而无骄易【易去声】
　　处【上声下同】贫难处富易人之常情然人当勉其难而不可忽其易也
　　○子曰孟公绰为赵魏老则优不可以为滕薛大夫公绰鲁大夫赵魏晋卿之家老家臣之长【上声】大家势重而无诸侯之事家老望尊而无官守之责优有余也滕薛二国名大夫任国政者滕薛国小政繁大夫位髙责重然则公绰盖亷静寡欲而短于才者也杨氏曰知之弗豫枉其才而用之则为弃人矣此君子所以患不知人也言此则孔子之用人可知矣
　　○子路问成人子曰若臧武仲之知公绰之不欲卞庄子之勇冉求之艺文之以礼乐亦可以为成人矣【知去声】成人犹言全人武仲鲁大夫名纥【下没反】庄子鲁卞邑大夫【刘向新序曰庄子养母战而三北及母死齐伐鲁庄子赴鬭三获甲首以献曰此塞三北遂赴齐师杀十人而死又荀子大略篇齐人欲伐鲁忌卞庄子不敢过卞注庄子鲁卞邑大夫】言兼此四子之长则知足以穷理亷足以养心勇足以力行艺足以泛应而又节之以礼和之以乐使德成于内而文见【形甸反】乎外则材全德备浑【上声】然不见【如字】一善成名之迹中正和乐【音洛】粹然无复【扶又反】偏倚驳杂之蔽而其为人也亦成矣然亦之为言非其至者盖就子路之所可及而语【音御】之也若论其至则非圣人之尽人道不足以语【如字】此
　　曰今之成人者何必然见利思义见危授命久要【平声】不忘平生之言亦可以为成人矣
　　复【扶又反下同】加曰字者旣答而复言也授命言不爱其生持以与人也久要旧约也平生平日也有是忠信之实则虽其才知【去声】礼乐有所未备亦可以为成人之次也　程子曰知之明信之笃行之果天下之逹德也若孔子所谓成人亦不出此三者武仲知也公绰仁也卞庄子勇也冉求艺也须是合此四人之能文之以礼乐亦可以为成人矣然而论其大成则不止于此若今之成人有忠信而不及于礼乐则又其次者也又曰臧武仲之知非正也若文之以礼乐则无不正矣又曰语成人之名非圣人孰能之孟子曰唯圣人然后可以践形如此方可以称【去声】成人之名胡氏曰今之成人以下乃子路之言盖不复闻斯行之之勇而有终身诵之之固矣未详是否
　　○子问公叔文子于公明贾曰信乎夫子不言不笑不取乎
　　公叔文子卫大夫公孙枝也公明姓贾名亦卫人文子为人其详不可知然必亷静之士故当时以三者称之
　　公明贾对曰以告者过也夫子时然后言人不厌其言乐然后笑人不厌其笑义然后取人不厌其取子曰其然岂其然乎
　　厌者苦其多而恶【去声】之之辞事适其可则人不厌而不觉其有是矣是以称之或过而以为不言不笑不取也然此言也非礼义充溢于中得时措之宜者不能文子虽贤疑未及此但君子与人为善不欲正言其非也故曰其然岂其然乎盖疑之也
　　○子曰臧武仲以防求为后于鲁虽曰不要君吾不信也【要平声】
　　防地名武仲所封邑也要有挟而求也武仲得罪奔邾自邾如防使请立后而避邑以示若不得请则将据邑以叛是要君也【左襄二十三年传季武子无适子公鉏长而爱悼子访于臧纥臧纥为立之以公鉏为马正愠而不出孟庄子之子长曰孺次曰羯其御丰防欲立羯谓公鉏曰苟立羯请讐臧氏及孟孙卒公鉏立羯秩奔邾孟氏闭门告于季孙曰臧氏将为乱不使我葬季孙命攻臧氏臧纥斩鹿门之闗出奔邾后如防使来告曰纥非能害也知不足也非敢私请苟守先祀无废二勲敢不避邑乃立臧为臧纥致防而奔齐】　范氏曰要君者无上【孝经语】罪之大者也武仲之邑受之于君得罪出奔则立后在君非己所得专也而据邑以请由其好知【并去声】而
　　不好学也杨氏曰武仲卑辞请后其迹非要
　　君者而意实要之夫子之言亦春秋诛意之
　　法也
　　○子曰晋文公谲而不正齐桓公正而不谲【谲古穴反】晋文公名重【平声】耳齐桓公名小白谲诡也二公皆诸侯盟主攘夷狄以尊周室者也虽其以力假仁心皆不正然桓公伐楚仗义执言不由诡道犹为彼善于此【左僖四年齐侯以诸侯之师伐楚曰尔贡包茅不入王祭不共无以缩酒寡人是徴昭王南征而不复寡人是问】文公则伐卫以致楚而隂谋以取胜其谲甚矣【左僖二十七年楚子及诸侯围宋宋如晋告急狐偃曰楚始得曹而新昬于卫若伐曹卫楚必救之则齐宋免矣前年楚申叔戌谷以逼齐二十八年晋侯侵曹伐卫卫人出其君以説于晋晋侯入曹执曹伯分曹卫之田以畀宋人楚子玉使宛春告于晋师曰请复卫侯而封曹臣亦释宋之围先轸曰不许楚言是弃宋也救而弃之谓诸侯何不如私许复曹卫以携之执宛春以怒楚旣战而后图之乃拘宛春于卫且私许复曹卫曹卫告絶于楚子玉怒从晋师栾枝使舆曳柴而伪遁楚师驰之原轸以中军公族横击之楚师败绩】二君他事亦多类此故夫子言此以发其隐
　　○子路曰桓公杀公子纠召忽死之管仲不死曰未仁乎【纠居黝反召音邵】
　　按春秋传齐襄公无道鲍叔牙奉公子小白奔莒【音举】及无知弑襄公管夷吾召忽奉公子纠奔鲁鲁人纳之未克而小白入是为桓公使鲁杀子纠而请管召召忽死之管仲请囚鲍叔牙言于桓公以为相【去声左庄八年齐连称管至父弑襄公而立公孙无知初襄公立无常鲍叔牙曰君使民慢乱将作矣奉公子小白出奔莒乱作管夷吾召忽奉公子纠来奔九年雍廪杀无知公伐齐纳子纠桓公自莒先入鲍叔帅师来言曰子纠亲也请君讨之管召仇也请受而甘心焉乃杀子纠于生窦召忽死之管仲请囚鲍叔受之及堂阜而税他活反之归而以告曰管夷吾治于髙傒音奚使相可也公从之】子路疑管仲忘君事雠忍心害理不得为仁也
　　子曰桓公九合诸侯不以兵车管仲之力也如其仁如其仁
　　九春秋传作纠督也古字通用【左僖二十六年齐伐我公使展喜犒师曰昔周公太公股肱周室夹辅成王成王劳之而赐之盟曰世世子孙无相害也载在盟府太师职之桓公是以纠合诸侯而谋其不协弥缝其阙而匡救其灾昭旧职也】不以兵车言不假威力也如其仁言谁如其仁者又再言以深许之盖管仲虽未得为仁人而其利泽及人则有仁之功矣
　　○子贡曰管仲非仁者与桓公杀公子纠不能死又相之【与平声相去声】
　　子贡意不死犹可相之则已甚矣
　　子曰管仲相桓公霸诸侯一匡天下民到于今受其赐微管仲吾其被发左衽矣【被皮寄反衽而审反】
　　霸与伯同长【上声】也匡正也尊周室攘夷狄皆所以正天下也微无也衽衣衿也被发左衽夷狄之俗也
　　岂若匹夫匹妇之为谅也自经于沟渎而莫之知也谅小信也经缢【壹计反】也莫之知人不知也后汉书引此文莫字上有人字【后汉应邵献帝时奏议曰昔召忽亲死子纠之难而孔子曰经于沟渎人莫之知】　程子曰桓公兄也子纠弟也【按荀子仲尼篇齐桓公杀兄而争国其后司马迁杜元凯皆以子纠为兄独汉书淮南厉王传厉王上书不逊文帝令薄昭与书云周公诛管叔霍叔放蔡叔以安周齐桓杀其弟以返国韦昭注子纠兄也言弟者讳也程子防以子纠为弟者虽有薄昭之言可证亦以春秋书法断之经书小白系之以齐明其当有国而长矣】仲私于所事辅之以争国非义也桓公杀之虽过而纠之死实当【去声】仲始与之同谋遂与之同死可也知辅之争为不义将自免以图后功亦可也故圣人不责其死而称其功若使桓弟而纠兄管仲所辅者正桓夺其国而杀之则管仲之与桓不可同世之讐也若计其后功而与其事桓圣人之言无乃害义之甚启万世反覆不忠之乱乎如唐之王珪魏徴不死建成之难【去声】而从太宗可谓害于义矣后虽有功何足赎哉【唐书王珪传建成为皇太子授中书舍人迁中允礼遇良厚太子与秦王世民有隙帝责珪不能辅导流嶲州太子已诛太宗召为谏议大夫　魏徴传太子引为洗马徴见秦王功髙隂劝太子蚤为计太子败王责谓曰尔防吾兄弟柰何答曰太子早从徴言不死今日之祸王器其直无恨意即位拜谏议大夫】愚谓管仲有功而无罪故圣人独称其功王魏先有罪而后有功则不以相掩可也
　　○公叔文子之臣大夫僎与文子同升诸公【僎士免反】臣家臣公公朝【音潮】谓荐之与已同进为公朝之臣也
　　子闻之曰可以为文矣
　　文者顺理而成章之谓諡法亦有所谓锡民爵位曰文者【笺见第五篇】　洪氏曰家臣之贱而引之使与已并有三善焉知人一也忘已二也事君三也
　　○子言卫灵公之无道也康子曰夫如是奚而不丧【夫音扶丧去声下同】
　　丧失位也
　　孔子曰仲叔圉治賔客祝鮀治宗庙王孙贾治军旅夫如是奚其丧
　　仲叔圉即孔文子也三人皆卫臣虽未必贤而其才可用灵公用之又各当【去声】其才　尹氏曰衞灵公之无道宜丧也而能用此三人犹足以保其国而况有道之君能用天下之贤才者乎诗曰无竞维人四方其训之【诗大雅抑之篇】
　　○子曰其言之不怍则为之也难
　　大言不惭则无必为之志而不自度【音铎】其能否矣欲践其言岂不难哉
　　○陈成子弑简公
　　成子齐大夫名恒【胡登反】简公齐君名壬事在春秋哀公十四年【左传齐简公之在鲁也阚止有宠焉及即位使为政陈成子惮之五月成子杀阚止执公于舒州弑之孔丘三日齐而请伐齐三公曰鲁为齐弱久矣子之伐之将若之何对曰陈恒弑其君民之不与者半以鲁之众如齐之半可克也公曰子告季孙孔子辞退而告人曰以吾从大夫之后也故不敢不言】
　　孔子沐浴而朝告于哀公曰陈恒弑其君请讨之【朝音潮】是时孔子致仕居鲁沐浴齐【侧皆反】戒以告君重其事而不敢忽也臣弑其君人伦之大变天理所不容人人得而诛之况邻国乎故夫子虽已告老而犹请哀公讨之
　　公曰告夫三子【夫音扶下告夫同】
　　三子三家也时政在三家哀公不得自専故使孔子告之
　　孔子曰以吾从大夫之后不敢不告也君曰告夫三子者
　　孔子出而自言如此意谓弑君之贼法所必讨大夫谋国义所当告君乃不能自命三子而使我告之邪
　　之三子告不可孔子曰以吾从大夫之后不敢不告也以君命往告而三子鲁之强臣素有无君之心实与陈氏声势相倚故沮【在吕反】其谋而夫子复【扶又反下同】以此应之其所以警之者深矣　程子曰左氏记孔子之言曰陈恒弑其君民之不予【与同】者半以鲁之众加齐之半可克也此非孔子之言诚若此言是以力不以义也若孔子之志必将正名其罪上告天子下告方伯而率与国以讨之至于所以胜齐者孔子之余事也岂计鲁人之众寡哉当是时天下之乱极矣因是足以正之周室其复兴乎鲁之君臣终不从之可胜【平声】惜哉胡氏曰春秋之法弑君之贼人得而讨之仲尼此举先发后闻可也
　　○子路问事君子曰勿欺也而犯之
　　犯谓犯顔谏争【去声】　范氏曰犯非子路之所难也而以不欺为难故夫子告以先勿欺而后犯也
　　○子曰君子上逹小人下逹
　　君子循天理故日进乎髙明小人徇人欲故日究乎污【音乌】下
　　○子曰古之学者为已今之学者为人【为去声】
　　程子曰为己欲得之于己也为人欲见知于人也程子曰古之学者为已其终至于成物今之学者为人其终至于丧已愚按圣贤论学者用心得失之际其説多矣然未有如此言之切而要者于此明辨而日省【悉井反】之则庶乎其不昧于所从矣
　　○蘧伯玉使人于孔子【使去声下同】
　　蘧伯玉衞大夫名瑗【于眷反】孔子居衞尝主于其家【史记孔子自陈适衞衞不能用将西见赵简子至于河间简子杀窦鸣犊及舜华乃反乎衞入蘧伯玉家】旣而反鲁故伯玉使人来也
　　孔子与之坐而问焉曰夫子何为对曰夫子欲寡其过而未能也使者出子曰使乎使乎
　　与之坐敬其主以及其使也夫子指伯玉也言其但欲寡过而犹未能则其省身克己常若不及之意可见矣使者之言愈自卑约而其主之贤益彰亦可谓深知君子之心而善于词令者矣故夫子再言使乎以重【直用反】美之按庄周称伯玉行年五十而知四十九年之非又曰伯玉行年六十而六十化【淮南子曰蘧伯玉行年五十而知四十九年非　庄子则阳篇蘧伯玉行年六十而六十化未尝不始于是之而卒诎之以非也】盖其进德之功老而不倦是以践履笃实光辉宣着不惟使者知之而夫子亦信之也
　　○子曰不在其位不谋其政
　　重出
　　○曽子曰君子思不出其位
　　此艮卦之象辞也【易艮卦大象传辞曰兼山艮君子以思不出其位】曽子盖尝称之记者因上章之语而类记之也　范氏曰物各止其所而天下之理得矣故君子所思不出其位而君臣上下大小皆得其职也
　　○子曰君子耻其言而过其行【行去声】
　　耻者不敢尽之意过者欲有余之辞
　　○子曰君子道者三我无能焉仁者不忧知者不惑勇者不惧【知去声】
　　自责以勉人也
　　子贡曰夫子自道也
　　道言也自道犹云谦辞　尹氏曰成德以仁为先进学以知为先故夫子之言其序有不同者以此
　　○子贡方人子曰赐也贤乎哉夫我则不暇【夫音扶】方比也乎哉疑辞比方人物而较其短长虽亦穷理之事然専务为此则心驰于外而所以自治者疎矣故褒之而疑其辞复【扶又反】自贬以深抑之　谢氏曰圣人责人辞不迫切而意已独至如此
　　○子曰不患人之不已知患其不能也
　　凡章指同而文不异者一言而重【平声】出也文小异者屡言而各出也此章凡四见而文皆有异【学而篇不患人之不已知患不知人也里仁篇不患莫已知求为可知也衞灵公篇君子病无能焉不病人之不已知也与此章为四】则圣人于此一事盖屡言之其丁宁之意亦可见矣
　　○子曰不逆诈不亿不信抑亦先觉者是贤乎
　　逆未至而迎之也亿未见而意之也诈谓人欺已不信谓人疑已抑反语辞言虽不逆不亿而于人之情伪自然先觉乃为贤也　杨氏曰君子一于诚而已然未有诚而不明者故虽不逆诈不亿不信而常先觉也若夫不逆不亿而卒为小人所罔焉斯亦不足观也已
　　○微生谓孔子曰丘何为是栖栖者与无乃为佞乎【与平声】
　　微生姓名也名呼夫子而辞甚倨【居御反】盖有齿徳而隐者栖栖依依也为佞言其务为口给以悦人也
　　孔子曰非敢为佞也疾固也
　　疾恶【去声】也固执一而不通也圣人之于逹尊礼恭而言直如此其警之亦深矣
</div>
    <div class="pagination">
<a href="四书纂笺_page17.html">上一页</a><span>...</span><a href="四书纂笺_page13.html">13</a><a href="四书纂笺_page14.html">14</a><a href="四书纂笺_page15.html">15</a><a href="四书纂笺_page16.html">16</a><a href="四书纂笺_page17.html">17</a><span class="current-page">18</span><a href="四书纂笺_page19.html">19</a><a href="四书纂笺_page20.html">20</a><a href="四书纂笺_page21.html">21</a><a href="四书纂笺_page22.html">22</a><a href="四书纂笺_page23.html">23</a><span>...</span><a href="四书纂笺_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
