<!DOCTYPE html>
<html>
<head>
    <meta charset="UTF-8">
    <title>四书通 - 第 21 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书通 - 第 21 页/共 45 页</h1>
    <div class="content">　　○子曰君子求诸己小人求诸人
　　谢氏曰君子无不反求诸己小人反是此君子小人所以分也○杨氏曰君子虽不病人之不已知然亦疾没世而名不称也虽疾没世而名不称然所以求者亦反诸己而己小人求诸人故违道干誉无所不至三者文不相蒙而义实相足亦记言者之意【或问杨氏之说似太巧曰虽巧而有益于学者○胡氏曰范氏合上二章为一意杨氏于此又合三章为一意文意反覆互相周备虽非夫子立言之防记者取而相足也○通曰无能可求其为能也没世而名不称不可求其为名也故君子反求诸己而已】
　　○子曰君子矜而不争羣而不党
　　庄以持已曰矜然无乖戾之心故不争和以处众曰羣然无阿比之意故不党【语録矜是有把捉底意故书曰不矜细行终累大徳○通曰庄以持已易至絶物君子愈庄而愈无乖戻和以处众易至徇物君子愈和而愈无阿比】
　　○子曰君子不以言举人不以人废言
　　○子贡问曰有一言而可以终身行之者乎子曰其恕乎己所不欲勿施于人
　　推己及物其施不穷故可以终身行之【通曰以己及物物之施易穷推己之心以及物心体本无穷而心之施亦无穷故可以终身行之又曰圣学之要在一仁字行仁之要在恕字】一○尹氏曰学贵于知要子贡之问可谓知要矣孔子告以求仁之方也推而极之虽圣人之无我不出乎此终身行之不亦宜乎【饶氏曰此问在未闻一贯之先子贡于事上学得多欲知博中之约故发此问○冯氏曰曾子兼言体用故曰忠恕子贡问用而不及体故曰恕而已矣】
　　○子曰吾之于人也谁毁谁誉如有所誉者其有所试矣【誉平声】
　　毁者称人之恶而损其眞誉者人之善而过其实夫子无是也然或有所誉者则必尝有以试之而知其将然矣圣人善善之速而无所苟如此若其恶【去声】恶则已缓矣是以虽有以前知其恶而终无所毁也【或问毁者恶未着而遽诋之也誉者善未显而亟称之也试者验其将然而未见其已然之辞圣人之心光明正大称物平施无毫髪之差故人之善恶称之未有过其实者曰若有誉而无毁则圣人之心为有所倚矣曰有誉无毁是乃善善速恶恶缓之意正书所谓与其杀不辜宁失不经罪疑惟轻功疑惟重春秋传所谓善善长恶恶短孔子乐道人之善恶称人之恶之意而仁包五常元包四徳之发见证验也若圣人之心虽至公至平无私好恶然此意则未尝不存是乃天地生物之心也○胡氏曰毁云损其眞若叔孙武叔之毁是也誉云过其实孟子所谓声闻过情是也皆失其善善恶恶之正也】
　　斯民也三代之所以直道而行也
　　斯民者今此之人也三代夏商周也直道无私曲也言吾之所以无所毁誉者盖以此民即三代之时所以善其善恶其恶而无所私曲之民故我今亦不得而枉其是非之实也○尹氏曰孔子之于人也岂有意于毁誉之哉其所以誉之者盖试而知其美故也斯民也三代所以直道而行岂得容私于其间哉【语録所以字本虚然意味乃在此○或问班固汉书赞引此文以明秦汉不易民而化之意亦为粗得其文意者○通曰毁誉非无心之公论直道乃本心之天理三代之民此心此理今日之民即此心此理毁誉之私岂足以胜天理之公哉朱子曰所以二字有味盖善善恶恶无所私曲今之民与三代之民皆然是必有所以然者矣】
　　○子曰吾犹及史之阙文也有马者借人乗之今亡已夫【夫音扶】
　　杨氏曰史阙文马借人此二事孔子犹及见之今亡已夫悼时之益偷也愚谓此必有为而言盖虽细故而时变之大者可知矣○胡氏曰此章义疑不可强【上声】解【叶少蕴曰古者六书皆掌于史官班孟坚言古制书少同文不知则阙问诸故老至于衰世是非无正人用其私故子曰吾犹及史之阙文也今亡矣夫虽略去有马者借人乗之之语其传必有自矣○齐氏曰三代无乗马者所谓乗如诗言乗乗鸨乗乗黄盖四马驾车而坐乗之也借人乗之盖有子路车马与朋友共之意○通曰史阙文犹不挟己所见以自是马借人犹不挟己所有以自私】
　　○子曰巧言乱徳小不忍则乱大谋
　　巧言变乱是非听之使人丧【去声】其所守小不忍如妇人之仁匹夫之勇皆是【语録忍是含忍不发之意妇人之仁不能忍其爱匹夫之勇不能忍其忿○通曰乱大谋彼自乱彼之事乱徳非惟自乱其心术且能乱人之心术是非有定理而彼以是为非以非为是使听者失其所守为人心之害莫大焉妇人之仁柔恶为无断匹夫之勇刚恶为强梁】
　　○子曰众恶之必察焉众好之必察焉【好恶并去声】
　　杨氏曰惟仁者能好恶人众好恶之而不察则或蔽于私矣【张氏曰天下之善恶有如黑白之易明者众之好恶固所同也至于事若善而其情则有害事若不善而其情或可取此众人之所惑而君子之所察也孟子于仲子匡章是已○饶氏曰南轩所引仲子匡章事甚切齐人皆以为亷孟子独能辨其不亷此是众好必察处匡章通国皆称其不孝孟子独不以不孝目之此是众恶必察处○胡氏曰察者详审之辞非谓众人之好恶皆非也时恐其或蔽于私故加以详审尔○通曰仁者之好恶无私心而当于理众人之好恶未必皆当于理而皆无私也故集注曰不察则或蔽于私】
　　○子曰人能道非道人
　　廓而大之也人外无道道外无人然人心有觉而道体无为故人能大其道道不能大其人也○张子曰心能尽性人能道也性不知检其心非道人也【语録问张子如此说孟子集注却谓尽其心者必其能知性者也知性是物格之事尽心是知至之事如何曰心与性只一般知与尽不同所谓知便是心了○饶氏曰此道字是就自家心上说若就道体上説道则际天蟠地何待人又曰四端甚微扩而充之则不可胜用此之谓人能道○四如黄氏曰有二义人之得是道于心也方其寂然无一理之不备亦无一物之不该这是容受之及感而通无一事非是理之用亦无一物而非是理之推这是廓大之其容受也人心揽之若不盈掬而万物皆备于我此之体其廓大也四端虽微火然泉达充之足以保四海此之用性分之所固有者一一尽收入来职分之所当为者一一要推出去方是○通曰人者道之所寄故人外无道道者人之所以为人故道外无人然均是人也有大人有小人大人者人能大其道非道能大其人也小人者道本大人自小之尔】
　　○子曰过而不改是谓过矣
　　过而能改则复于无过唯不改则其过遂成而将不及改矣【通曰不改则其过遂成者过本是无心失理不改遂成有心悖理】
　　○子曰吾尝终日不食终夜不寝以思【句】无益【句】不如学也
　　此为思而不学者言之盖劳心以必求不如逊志而自得也李氏曰夫子非思而不学者特垂语以教人尔【语録思是愿要去做学者依这本子去做○逊志是卑逊其志放退一着寛广以求之不忒恁地迫窄便要一思而必得○张氏曰此章非以思为无益以思而不学则无益尔○饶氏曰夫子不曾教人莫思只要学了方思所以中庸愼思在博学审问之后○通曰说命惟学逊志一句六经言学所从始非特取卑逊之义不陵节而施之谓逊盖勉勉而循循其学有自得之益劳心以必求徒思而未必有得也】
　　○子曰君子谋道不谋食耕也馁在其中矣学也禄在其中矣君子忧道不忧贫【馁奴罪反】
　　耕所以谋食而未必得食学所以谋道而禄在其中然其学也忧不得乎道而已非为忧贫之故而欲为是以得禄也○尹氏曰君子治其本而不防其末岂以在外者为忧乐哉【语録上句说君子谋道不谋食盖以耕也馁在其中矣学也禄在其中矣又恐人错认此意却将学去求禄故下面又缴一句谓君子所以为学者所忧在道尔非忧贫而学也○饶氏曰首句重在谋字上末句重在忧字上谋以事言忧以心言○通曰忧之深然后谋之熟凡学而谋食者只为贫富一闗打不透尔果不忧贫自不谋食】
　　○子曰知及之仁不能守之虽得之必失之【知去声】知足以知此理而私欲间之则无以有之于身矣
　　知及之仁能守之不庄以涖之则民不敬
　　涖临也谓临民也知此理而无私欲以间之则所知者在我而不失矣然犹有不庄者盖气习之偏或有厚于内而不严于外者是以民不见其可畏而慢易之下句放此【语録知及之如大学知至仁守之如意诚涖不庄动不以礼如所谓不得其正所谓敖惰而辟之类○问到仁便是极了今又要庄以涖之动之以礼工夫如何曰人自有此心纯粹更不走失而于接物应事时少些庄严意思阘阘翣翣自不足以使人敬也此便是未尽善处】
　　知及之仁能守之庄以涖之动之不以礼未善也动之动民也犹曰鼓舞而作兴之云尔礼谓义理之节文【语録动字不是感动之动是使民底意思谓使民去做这件事亦有礼是使之以礼下梢礼字归在民身上】○愚谓学至于仁则善有诸己而大本立矣涖之不庄动之不以礼乃其气禀学问之小疵然亦非尽善之道也【语録固有生成底然亦不可专主气质盖亦有学底○辅氏曰不庄气质之偏也不以礼学问之阙也】故夫子厯言之使知徳愈全则责愈备不可以为小节而忽之也【通曰仁者心徳之全知及仁守而犹曰不庄以涖之则民不敬者徳之全而责之备也知及仁守庄涖而犹曰动之不以礼为未善者徳愈全而责愈备大本己立固足以见其心徳之全小节未善亦足以为全徳之累○语録论此章当以仁为主所谓知及之所以求吾仁涖之动之所以养吾仁○或问知及仁守为学之事也庄涖礼动为政之事也然为学之事虽未及乎为政至于接物处家之际亦非庄涖礼动不能为也为政者虽不专于为学然非知识之明而持守之固亦无以为临政之地矣】
　　○子曰君子不可小知而可大受也小人不可大受而可小知也
　　此言观人之法知我知之也受彼所受也盖君子于细事未必可观而材徳足以任重小人虽器量浅狭而未必无一长可取【饶氏曰君子于小事上有拙处小人于小事上有长处所以不可以一节观人或问君子才全徳备何为于小事上有拙处曰不可以一槩论君子亦有等降但其大体正当虽细防处有未尽亦不害其为君子又曰此小人是小有才之人非庸常之小人○通曰小节可以知小人不足以知君子大受可以许君子不可以许小人集注谓君子才徳足以任重而小人器量浅狭者材之所成为器徳之所充为量君子之所以可大受者才与徳俱大小人之不可大受者器与量俱小故也】
　　○子曰民之于仁也甚于水火水火吾见蹈而死者矣未见蹈仁而死者也
　　民之于水火所赖以生不可一日无其于仁也亦然但水火外物而仁在己无水火不过害人之身而不仁则失其心是仁有甚于水火而尤不可以一日无也况水火或有时而杀人仁则未尝杀人亦何惮而不为哉李氏曰此夫子勉人为仁之语下章放此
　　○子曰当仁不让于师
　　当仁以仁为己任也虽师亦无所逊言当勇往而必为也盖仁者人所自有而自为之非有争也何逊之有○程子曰为仁在己无所与逊若善名在外则不可不逊【或问所谓不让者犹程子所谓不可将第一等事让与别人做者其事则顔子曰舜何人也予何人也有为者亦若是者是己大抵此与上章皆勉人为仁之语然上章为凡民不知仁而惮于为之者发此章为学者粗知仁之为美而不知勇于有为者发各有所当云尔○冯氏曰礼之所当逊者莫如师师已所传道者也而当为仁之时必待师而为之则有不及事者矣且以赤子匍匐将入井观之亟往救之可也虽师在前亦不暇让师以明当仁之在前必为而无逊也○通曰当字大有力量不者当不起不毅者当不去请事斯语顔子当之仁为己任曾子当之顔曾逰于夫子之门未尝以当仁之事而让于孔子也】
　　○子曰君子贞而不谅
　　贞正而固也谅则不择是非而必于信【语録贞者见得道理是如此便只恁地做去所谓知斯二者弗去是也为正字说不尽故更加固字如易所谓贞固足以干事若谅者是不择是非必要如此故贞者是正而固守之意谅则有固必之意焉○觉轩蔡氏曰谅有二训有止训信者友谅是也有为必信者此谅是也谅似乎贞而实非故夫子特别而言之○冯氏曰厯万变而不失其正者贞也谅则固守而不知变者也故曰贞者事之干也岂若匹夫匹妇之为谅也○通曰贞训正而固谅有固之意而无正之义】
　　○子曰事君敬其事而后其食
　　后与后获之后同【饶氏曰此后字如先难后获先事后得之后集注释后获之后谓不计其效盖为人臣者但知尽其职分而已禄非所计也所谓正其义不谋其利之意】食禄也君子之仕也有官守者修其职有言责者尽其忠皆以敬吾之事而【已】不可先有求禄之心也【张氏曰然则为贫而仕奈何孔子尝为委吏矣亦曰防计当而已矣尝为乗田矣亦曰牛羊茁壮长而已矣盖亦以敬其事为主也若曰为贫而仕食焉而已遑卹其事则失其义矣○胡氏曰后其食者盖委而置之不存乎念虑之间非才任其事而即有得禄之心继之也若曰先敬其事而后有计禄之心则义利杂揉公私交战其不为利心所胜者几希毫厘之差千里之缪学者所当深察也○通曰此章当与前章不谋食通看为食而谋道其谋也非眞为食而后敬其事其敬也非纯】
　　○子曰有教无类
　　人性皆善而其类有善恶之殊者气习之染也故君子有教则人皆可以复于善而不当复论其类之恶矣【张氏曰人所禀之资虽有不同然无有善恶之类一定而不可变者盖均是人也原其降衷何莫不善故圣人有教焉所以反之于善也教之行愚者可使之明柔者可使之强岂有气质之不可变者乎然尧之子不肖舜之子亦不肖则气类又若有异何也盖气有可反之理人有能反之道而教有善反之功其卒莫之能反者则以其自暴自弃而已○洪氏曰圣人在中国夷狄皆可教也圣人在下君子小人皆可教也如雨露之于万物夫岂有所择哉○吴氏曰其类虽殊其本则一有教无类天地之仁○通曰人无不善之性圣人无不教之人】
　　○子曰道不同不相为谋【为去声】
　　不同如善恶邪正之异【冯氏曰道所行也所行不同如卫之谋南适燕之谋北也函矢所谋有伤不伤之殊君子小人所谋有道食之异岂能相为之谋哉○通曰君子之道与小人之道不同君子固不能为小人谋小人固不能为君子谋也】
　　○子曰辞达而已矣
　　辞取达意而止不以富丽为工【黄氏曰此为学者喜工言辞者设然其曰达而已矣则非通于理者亦不能达也○胡氏曰富者欲其赡丽者欲其华皆徒言之弊也】
　　○师冕见及阶子曰阶也及席子曰席也皆坐子告之曰某在斯某在斯【见贤遍反】
　　师乐师瞽者【胡氏曰周礼乐师太师皆以师名磬钟笙镈韎籥皆曰师○吴氏曰古者乐师皆用瞽以其废视而听专且令天下无废人也】冕名【胡氏曰如春秋传所记师筏师慧之类】再言某在斯厯举在坐之人以诏之
　　师冕出子张问曰与师言之道与【与平声】
　　圣门学者于夫子之一言一动无不存心省察如此【吴氏曰论语中子张之问比诸弟子为多】
　　子曰然固相师之道也【相去声】
　　相助也古者瞽必有相其道如此盖圣人于此非作意而为之但尽其道而已○尹氏曰圣人处己为人其心一致无不尽其诚故也有志于学者求圣人之心于斯亦可见矣范氏曰圣人不侮鳏寡不虐无告可见于此推之天下无一物不得其所矣【胡氏曰瞽必有相荀子所谓犹瞽无相春秋传所谓其相曰朝也冕之来见适无相者坐必作过必趋哀矜之念乃圣人之素心至此自不能已也故代相者告之使其有相必不如是屑屑然矣○叶氏曰哀其疾所以尽仁不易其疾所以尽敬○冯氏曰使瞽者若能视然是谓相师之道岂特与师言之道如此】
　　季氏第十六
　　洪氏曰此篇或以为齐论凡十四章【冯氏曰上篇首卫灵公以识诸侯之失此篇首季氏以识大夫之失也下篇首阳货以识陪臣之失也此篇季氏而后即记礼乐征伐禄去公室之语乃记者以为篇次之意也】
　　季氏将伐颛臾
　　颛臾国名鲁附庸也【赵氏曰春秋传云颛臾风姓也实司大皡与有济之祀注云伏羲之后在太山南武阳县之东北】
　　冉有季路见于孔子曰季氏将有事于颛臾【见贤遍反】按左传史记二子仕季氏不同时此云尔者疑子路尝从孔子自卫反鲁再仕季氏不久而复之卫也【赵氏曰鲁哀公十年孔子自楚反乎卫十一年鲁以币召之乃归子路从孔子反鲁当在此时十四年小邾射来奔曰使季路要我吾无盟矣使子路子路辞则子路尚在鲁也必是此年复之卫次年死于孔悝之难】
　　孔子曰求无乃尔是过与【与平声】
　　冉求为季氏聚敛【去声】尤用事故夫子独责之
　　夫颛臾昔者先王以为东蒙主且在邦域之中矣是社稷之臣也何以伐为【夫音扶】
　　东蒙山名【冯氏曰蒙山在蒙隂县按禹贡有二蒙徐州蒙羽其乂东蒙也蔡州蔡蒙底平西蒙也○洪氏曰鲁颂云奄有龟蒙遂荒大东又云乃命鲁公俾侯于东锡之山川土田附庸谓颛臾也】先王封颛臾于此山之下使主其祭在鲁地七百里之中社稷犹云公家是时四分鲁国季氏取其二孟孙叔孙各有其一独附庸之国尚为公臣季氏又欲取以自益故孔子言颛乃先王封国则不可伐在邦域之中则不必伐是社稷之臣则非季氏所当伐也此事理之至当【去声】不易之定体而一言尽其曲折如此非圣人不能也【辅氏曰不可伐而伐之则不仁不必伐而伐之则不智非所当伐而伐之则悖礼犯义】
　　冉有曰夫子欲之吾二臣者皆不欲也
　　夫子指季孙冉有实与谋以孔子非之故归咎于季氏
　　孔子曰求周任有言曰陈力就列不能者止危而不持顚而不扶则将焉用彼相矣【任平声焉于虔反相去声下同】
　　周任古之良史陈布也列位也相瞽者之相也言二子不欲则当谏諌而不听则当去也
　　且尔言过矣虎兕出于柙龟玉毁于椟中是谁之过与【兕徐履反柙戸甲反椟音独与平声】
　　兕野牛也柙槛也椟匮也言在柙而逸在椟而毁典守者不得辞其过明二子居其位而不去则季氏之恶已不得不任其责也【冯氏曰子称二子为具臣以此】
　　冉有曰今夫颛臾固而近于费今不取后世必为子孙忧【夫音扶】
　　固谓城郭完固费季氏之私邑此则冉求之饰辞亦可见其实与季氏之谋矣【黄氏曰冉有此言但知费为季氏之邑而子孙者为季氏子孙谋也岂复知有鲁哉○齐氏曰孔子之为司寇也使仲由堕费而求乃谋伐颛臾以益费是孔子弱三家以强公室而求反之也故孔子独深责冉求以为非由本意也观此章求专以费言孔子兼以鲁言可见】
　　孔子曰求君子疾夫舍曰欲之而必为之辞【夫音扶舍上声】欲之谓贪其利【梅岩胡氏曰求以为夫子欲之吾二臣者皆不欲孔子从欲字发明切责之矣】
　　丘也闻有国有家者不患寡而患不均不患贫而患不安盖均无贫和无寡安无倾
　　寡谓民少贫谓财乏均谓各得其分【去声】安谓上下相安季氏之欲取颛臾患寡与贫耳然是时季氏据国而鲁公无民则不均矣君弱臣强互生嫌隙则不安矣均则不患于贫而和和则不患于寡而安安则不相疑忌而无倾覆之患【或问是时季氏据鲁之半而公室无尺地一民之势不均甚矣不均则臣疑其君而以贫为忧矣忧贫而求富不已则君疑其臣而至于不和矣不和则臣益自疑而常惧于众少矣忧贫而求众愈甚则君益疑之而至于不安矣以臣亢君而不安则虽欲无倾覆之患其可得哉在当时有难显言者故夫子微辞以告之○郑氏曰有国家者不患民之寡患亡上下之分而至于不均不患财之乏而患在失上下之心而至于不安也均则民志定定则不贫和则民志一一则不寡不贫不寡则安矣安则不倾○梅岩胡氏曰安无倾一语专药后世必为子孙忧之虑盖既均既和则城完翻为固国之助费近翻为邻睦之助其所谓忧者正是得力处○冯氏曰夫子称有国有家者正指鲁与季氏言之称名者谨其事正其辞也】
　　夫如是故逺人不服则修文徳以来之既来之则安之【夫音扶】
　　内治修然后逺人服有不服则修徳以来之亦不当勤兵于逺
　　今由与求也相夫子逺人不服而不能来也邦分崩离析而不能守也
　　子路虽不与谋而素不能辅之以义亦不得为无罪故并责之逺人谓颛臾分崩离析谓四分公室家臣屡叛
　　而谋动干戈于邦内吾恐季孙之忧不在颛臾而在萧墙之内也
　　干盾也戈防也萧墙屏【音丙】也【溤氏曰萧肃也臣之见君至屏而加肃故曰萧墙】言不均不和内变将作其后哀公果欲以越伐鲁而去季氏【王氏回曰夫子知异时为鲁与季氏之患者不在颛臾而在费也故曰萧墙之内其后费宰公山不狃帅费人以袭鲁及公之侧赖夫子得免遂堕费而颛臾不与焉】○谢氏曰当是时三家彊公室弱冉求又欲伐颛臾以附益之夫子所以深罪之为其瘠【音夕】鲁以肥三家也洪氏曰二子仕于季氏凡季氏所欲为必以告于夫子则因夫子之言而救止者宜亦多矣伐颛臾之事不见于经传其以夫子之言而止也与【冯氏曰圣门纪録问荅多单辞只语无文章可观唯此章数百辞析难抑扬优游反覆所宜深味也】
　　○孔子曰天下有道则礼乐征伐自天子出天下无道则礼乐征伐自诸侯出自诸侯出盖十世希不失矣自大夫出五世希不失矣陪臣执国命三世希不失矣先王之制诸侯不得变礼乐专征伐陪臣家臣也【吴氏曰陪重也大夫于天子家臣于诸侯皆称陪臣此谓家臣也】逆理愈甚则其失之愈速大约世数不过如此【冯氏曰先王之时五礼六乐掌之以宗伯九伐之法掌之以司马诸侯赐弓矢然后征赐鈇钺然后杀变礼易乐者君流革制度衣服者君讨礼乐征伐之权苟可自诸侯出则亦可自大夫出矣苟可自大夫出则陪臣亦可执国命矣○饶氏曰天下无道先从礼乐上僭起礼乐之中礼先而乐后盖礼者道之节文有礼则上下之分俱定礼乱则便不和不和则争争则征伐之所从起征则上伐下伐是诸侯互相侵伐是以治天下者先要于礼上整顿○吴氏曰十世五世三世言其极大约不出此故称盖以疑之下章戒窃权者此戒失权者】
　　天下有道则政不在大夫
　　言不得专政【辅氏曰此因上面天下有道诸侯既不变礼乐専征伐则大夫亦岂得而专政哉　溤氏曰诸侯虽不得专礼乐征伐然得专一国之政也】
　　天下有道则庶人不议
　　上无失政则天下无私议非箝【其防反】其口使不敢言也【冯氏曰古者国有大事谋及庶人盖公议之于上非私议之于下也政有得失则庶人谤于道使得羣议则上失其道矣】○此章通论天下之势【通曰先儒以为此章备春秋之终始礼乐征伐自天子出是春秋以前时节自诸侯出隠桓庄闵之春秋也自大夫出僖文宣成之春秋也陪臣执国命襄昭定哀之春秋也】
　　○孔子曰禄之去公室五世矣政逮于大夫四世矣故夫三桓之子孙微矣【夫音扶】
　　鲁自文公薨【呼肱反】公子遂杀子赤立宣公而君失其政厯成襄昭定凡五公逮及也自季武子始专国政厯悼平桓子凡四世而为家臣阳虎所执三桓三家皆桓公之后此以前章之说推之而知其当然也○此章专论鲁事疑与前章皆定公时语苏氏曰礼乐征伐自诸侯出宜诸侯之强也而鲁以失政政逮于大夫宜大夫之强也而三桓以微何也强生于安安生于上下之分定今诸侯大夫皆陵其上则无以令其下矣故皆不乆而失之也【饶氏曰此章大意正接上章自大夫出一条而言○冯氏曰昭公之乱乐祁曰鲁君必出政在季氏三世矣鲁公丧政四公矣以此知当时智者已有此论子故述之夫禄去公室五世则政逮于大夫四世可知大夫五世希不失则三桓子孙之微可知言三桓子孙而不言陪臣然三桓子孙之微则陪臣之张可知矣一言而世变之终始隠然于言辞之表然后知夫子之善为言也○洪氏曰前言十世五世者理也今言五世四世者实也非其有而有者必失不宜大而大者必微】
　　○孔子曰益者三友损者三友友直友谅友多闻益矣友便辟友善柔友便佞损矣【便平声辟婢亦反】
　　友直则闻其过友谅则进于诚友多闻则进于明【胡氏曰直者责善而无所回护谅者固执而无所更易多闻者有所参订而不胶偏见故可闻过而进于诚明也言闻过则眞有所闻言进于诚明则犹有待于进也盖谅与多闻未足以进于诚明而诚明可由是而】
　　【入也】便习熟也【胡氏曰便顺适也字书云安也顺适且安故云习熟也】便辟谓习于威仪而不直善柔谓工于媚说而不谅便佞谓习于口语而无闻见之实三者损益正相反也【或问便辟则无责善之诚善柔则无固守之节便佞则无贯通之实○胡氏曰便辟书注以为足恭是也】○尹氏曰自天子至于庶人未有不须友以成者而其损益有如是者可不谨哉【吴氏曰益者増其所未能损者壊其所本有友道损益岂止于三夫子盖略言之从是推之皆可求也三乐亦然】
　　○孔子曰益者三乐损者三乐乐节礼乐乐道人之善乐多贤友益矣乐骄乐乐佚游乐宴乐损矣【乐五教反礼乐之乐音岳骄乐宴乐之乐音洛】
　　节谓辨其制度声容之节【胡氏曰礼乐皆有自然之节因其节而别之也○饶氏曰礼减而进以进为文乐盈而反以反为文程子曰礼乐只在进反之间便得性情之正一分过不得一分不及不得节是不教他过亦不教他不及○吴氏曰礼胜离乐胜流节之使不过也】骄乐则侈肆而不知节佚游则惰慢而恶闻善宴乐则淫溺而狎小人三者损益亦相反也○尹氏曰君子之于好乐【并去声】可不谨哉【饶氏曰佚游如从流上下博奕田猎之类宴乐如饮食声色之类○吴氏曰骄乐以骄为乐宴乐以宴为乐宴合食也易象曰君子以饮食宴乐饮食宴乐合于礼者何可废但不可以是为乐而荒淫耳○觉轩蔡氏曰三反者损益之资于外也三乐者损益之发于中也然三友之损益与三乐之损益又未尝不相关○通曰三友之益以直为先盖损者之三友皆不直者为之也三乐之益以节礼乐为先盖损者之三乐皆不节者为之也】
　　○孔子曰侍于君子有三愆言未及之而言谓之躁言及之而不言谓之隠未见顔色而言谓之瞽
　　君子有徳位之通称愆过也瞽无目不能察言观色○尹氏曰时然后言则无三者之过矣【齐氏曰躁则扬己隠则匿情瞽则不审其可皆非敬长之道○通曰言贵乎时中躁者先时而过乎中隠者后时而不及乎中瞽者防然而不知所谓中者也】
　　○孔子曰君子有三戒少之时血气未定戒之在色及其壮也血气方刚戒之在鬭及其老也血气既衰戒之在得
　　血气形之所待以生者血隂而气阳也【冯氏曰人禀隂阳以生形形之所待以生者气血血禀于隂行于脉之内而为营气禀于阳行于脉之外而为卫】得贪得也随时知戒以理胜之则不为血气所使也○范氏曰圣人同于人者血气也异于人者志气也血气有时而衰志气则无时而衰也少未定壮而刚老而衰者血气也戒于色戒于鬭戒于得者志气也君子养其志气故不为血气所动是以年弥髙而徳弥邵也【饶氏曰魂者气之灵魄者血之灵心是魂魄之合气属天血属地心属人人　者天地之心便是血气之主能持其志则血气皆听命于心不能持其志则心反听命于血气○张氏曰自少至老皆所当戒而三者之好又各随其血气而有最甚者焉故各指其最甚者而使之深戒也○通曰少而好色是不知本之不可伐而自絶其命也壮而好鬬是不知力之不足恃而自危其身也老而好得是不知富之不可求而自堕其行也】
　　○孔子曰君子有三畏畏天命畏大人畏圣人之言畏者严惮之意也天命者天所赋之正理也知其可畏则其戒谨恐惧自有不能己者而付畀之重可以不失矣大人圣言皆天命所当畏知畏天命则不得不畏之矣【语録大人不止有位者是指有位有齿有徳之大人○张氏曰孟子曰说大人则藐之谓正当义以告之不当为莫势位所动耳若夫尊严之分则固未尝不存也】
　　小人不知天命而不畏也狎大人侮圣人之言
　　侮戏玩也不知天命故不识义理而无所忌惮如此【语録要全在知字上若不知这道理自是懵然何由知其可畏才知得便自不容不畏○通曰小人不畏天命由于不知故中庸章句首论天命之性则曰学者苟知之则于学自有不能已者第二章以中庸为天命之当然而曰君子知其在我故能戒愼恐惧而无时不中小人不知有此则肆欲妄行而无所忌惮矣】○尹氏曰三畏者修己之诚当然也小人不务修身诚己则何畏之有【冯氏曰此以上五章皆三事皆规诲之辞非必一时之言记者以类从耳】
　　○孔子曰生而知之者上也学而知之者次也困而学之又其次也困而不学民斯为下矣
　　困谓有所不通言人之气质不同大约有此四等杨氏曰生知学知以至困学虽其质不同然及其知之一也故君子惟学之为贵困而不学然后为下【张氏曰中庸言及其知之则一者言其终所至之同也此有三等之分者言其始所进之异也○吴氏曰上知生知下愚不可使知中人虽有上下然格物穷理则可致其知故圣人言此以勉人学○饶氏曰生知学知困知属天质学不学属人事盖以气质言之只有三等若民斯为下则全是人事不尽盖困是穷而不通之意四面都窒塞行不去了却愤悱奋发转来为学如此尚可勉进于中上若又困而不学则打入下等去更无出轮时矣此圣人勉人务学处○通曰以生知为上则学知者为中困知者为下矣而圣人不遽以品之下者絶之但曰困而不学民斯为下盖困而学犹可以进于上困而不学遂为下而无复上之望矣】
　　○孔子曰君子有九思视思眀听思聦色思温貌思恭言思忠事思敬疑思问忿思难见得思义【难去声】
　　视无所蔽则明无不见听无所壅则聦无不闻色见于面者貌举身而言思问则疑不蓄思难则忿必惩思义则得不苟【语録若视听糊涂是非不辨则下面诸事于当思处皆不知所以思矣有为气质所壅蔽有为私欲所壅蔽有为谗邪所壅蔽若思明思聦便须去其壅蔽○饶氏曰九者之目有次第视听色貌言是就自身说事疑忿得是就事上说一身之间视听向前其次则有色貌又其次言出于口又其次见之行事视与听对色与貌对言与事对疑与忿对得又是就事上指此三件说三者之中疑思问属知忿思难见得思义属行】程子曰九思各专其一【语録九思不是杂然而思当这一件上思这一件是专一之义○黄氏曰能以敬义为主戒惧谨独而无顷刻之失然后为能随其所当思而思○通曰事思敬九思之一九思各专其一则皆主乎敬者也】谢氏曰未至于从容中道无时而不自省察也虽有不存焉者寡矣此之谓思诚【冯氏曰君子之学苟未至于从容中道则无所不用其思不但九者而已而九者日用常行之要也○陈用之曰洪范思于五行主土万物非土则不生万事非思则不成五事先貌言而后视听者用事之序也九思先视听而后貌言者修徳之序也○齐氏曰孔子曰吾尝终日不食终夜不寝以思无益而今乃有九思彼为思而不学者言此　为不思者而言也】
</div>
    <div class="pagination">
<a href="四书通_page20.html">上一页</a><span>...</span><a href="四书通_page16.html">16</a><a href="四书通_page17.html">17</a><a href="四书通_page18.html">18</a><a href="四书通_page19.html">19</a><a href="四书通_page20.html">20</a><span class="current-page">21</span><a href="四书通_page22.html">22</a><a href="四书通_page23.html">23</a><a href="四书通_page24.html">24</a><a href="四书通_page25.html">25</a><a href="四书通_page26.html">26</a><span>...</span><a href="四书通_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
