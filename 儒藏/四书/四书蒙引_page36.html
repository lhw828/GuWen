<!DOCTYPE html>
<html>
<head>
    <meta charset="UTF-8">
    <title>四书蒙引 - 第 36 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书蒙引 - 第 36 页/共 47 页</h1>
    <div class="content">　　如何説惟朋友可责善父子便不可责喜盖朋友以义合责善不纳便可以去若父子责善一不合便至难开交所以圣人谨之父子不责善易子而教之
　　夫章子岂不欲有夫妻子母之属哉【芟一条】
　　注云言章子非不欲身有夫妻之配子有子母之属新安曰此属字即天属家属之属本文緫夫妻子母而言集注分説故以配字对属字　子有子母之属【注】此子谓匡章之子此母即匡章之妻
　　其设心以为不若是是则罪之大者【第二条补题一句】盖章子亦自知其有罪也但在章子之自责则如此在他人则犹当矜其志而畧其罪也　是则章子已矣【补】言章子是如此耳非实有不孝防已矣语词章子之失爱于父也由于责善而其既得罪于父也又能深自责罚章子之不韪者止于如此而谓可遽絶之乎　此章五叚第二叚言五不孝皆章子所无第三叚言章子所坐在责善第四叚言其不当父子责善第五叚言章子虽以责善得罪于父然观其既得罪之后却不受妻子之飬亦足以白其心迹之非有他而与世俗所谓不孝者有间矣然则孟子与之逰又从而礼貌之未为过也　朱子曰后世因孟子不絶之则又欲尽雪章之不孝此皆不公不正倚于一偏必若孟子所防然后可以见圣贤至公至仁
　　曽子居武城有越冦【章首条地字旧作城字误】
　　武城当属鲁今之山东也越国在今杭绍等郡地界悬防越何以能冦武城此必越既灭呉遂与鲁接境而侵之也不然当是浮海而冦武城耶　曰无寓人于我室此语其守舎之人也冦退则曰脩我墙屋亦即语其守舎之人也
　　左右曰待先生如此其忠且敬也
　　此门人私议之词非对曽子言也故曽子无言沈犹行亦门人也乃以其所见解之云
　　昔沈犹有负刍之祸【止】有与焉【减五十一字】
　　言其即此义也师賔不与臣同也朱子此注正以下文子思事反对得之　沈犹大抵是姓氏不必説沈犹行或偶同姓亦未可知也　宋陆九龄调兴国教授未上防河南茶冦剽庐陵人心震慑或请九龄主义社以备冦门人多不悦九龄曰文事武备一也古者有征讨公卿即为将帅比闾之长即五两之卒也士而耻此则豪侠武防者专之矣遂领其事调度有法郡县倚以为重暇则与郷之子弟习射曰是固男子之事也
　　子思居于衞
　　小注子思时仕于衞亦据下文臣也説
　　曽子师也父兄也
　　师之尊等于父兄也闻子弟衞父兄不闻父兄为子弟死也
　　子思臣也微也【芟一条减六字】
　　微贱者既以委质于人便当为君父死守　臣字对师字言微字对父兄字言
　　储子曰王使人矙夫子【芟二条】
　　矙窃视也是令人窥其燕居独防之时动静语黙之间果与常人不类乎若其容貌则王必已见之矣新安曰尧舜与人同与人皆可以为尧舜之説实相表里但其意包涵而未尽使储子再问难孟子必倾倒尽发之矣
　　齐人有一妻一妾【章】
　　南轩张氏谓孟子在齐适见此事【云　云】愚意或是孟子口头故事亦不可知闻我太祖有诗云乞子何曽有两妻日攘那得许多鸡当时自有周天子何必谆谆説魏齐
　　施从良人之所之
　　施音迤邪施而行不使良人知也
　　卒之东郭墦间之祭者
　　墦塜也之至也　南轩曰骄妻妾者徒知以得为贵而不知所以得之者可贱也勉齐曰此章形容苟贱之态殊可贱恶然流俗防防务为卑谄无所不至摇尾乞怜自少至老无一念不在是未得则愁忧穷蹙志气薾然自视不胜其小既得则志得意满骄亲戚傲闾里哆然自视不胜其大可贱甚于乞墦而莫之觉也学者深明义利之辨充吾羞恶之心而飬吾刚大之气然后知孟子此言诚末俗之箴砭也





　　四书防引卷十二
<经部,四书类,四书蒙引>
　　钦定四库全书
　　四书蒙引卷十三　　　　明　蔡清　撰
　　万章章句上
　　万章问曰舜徃于田【章芟一条减十八字】
　　仁覆闵下谓之旻天【注】此不知何所本详考之覆覆帱也闵悯恤也谓仁以覆闵乎下也此以天之情言尔雅曰春为苍天夏为昊天秋为是天冬为上天
　　于春言色于夏言气于秋言情于冬言位相备也
　　怨慕也【芟二条减四十六字畧更次序】
　　怨慕谓怨己之不得其亲而思慕之必欲得其亲而后己也正所谓惟顺于父母可以解忧　怨慕二字相因怨在己则所慕在亲矣若怨亲则无慕焉故新安之説未尽然也　万章谓然则舜怨乎盖未逹孟子之言怨者为怨己而误以为怨亲孟子答言舜不能不怨处所以发明其心者直在父母之不我爱于我何哉一句见得所怨非怨父母也
　　夫公明高以孝子之心【条减一百六字首条凑合】夫公明高以孝子之心为不若是恝我竭力耕田共为子职而已矣作一气读下此与下句一正一反説当云夫公明高以孝子之心既不得乎亲则必不能若是其恝然不介懐以为我止知竭力耕田以共子职而已矣孝子之心正以谓父母之不我爱于我果何罪以致之此其所以怨慕耳　于我何哉者负罪引慝时自思惟其所以得罪于亲之故而不可得皇皇无措而不容释者也最得大舜怨慕之情状
　　帝使其子九男二女【条】
　　帝使其子九男二女百官牛羊仓廪备以事舜于畎畆之中一也天下之士多就之者二也舜将胥天下而迁之焉三也此三叚作一类防正下文所谓人悦之好色冨贵者所谓富贵即帝将胥天下而迁之人悦即所谓天下之士多就之者妻帝之二女便是二女事之至于百官九男仓廪则又在所畧盖古圣贤説话正不必如此之拘拘于凑合然大意则是如此此条正承上文言舜之怨慕有如此也下条则又推其心以解之
　　帝将胥天下而迁之焉【减四十五字移一条入五十题下】胥相视也【注】谓与之共视乎天下而遂移以与之也胥正训相即共也视字是足他意尧老而舜摄政分明是与舜共天下迁之则尽转而付之
　　天下之士悦之人之所欲也【条】
　　上条帝使其子至如穷人无所归是以其迹言此则以其心言也帝使其子九男二女百官牛羊仓廪备以事舜于畎畆之中天下之士多就之者帝将胥天下而迁之焉而舜乃为不顺于父母如穷人无所归者何也诚以舜之心以此数者皆不足解忧而惟顺于父母可以解忧也故孟子推舜之心如此以解上文之意
　　人少则慕父母【条】
　　上言舜不以得众人之所欲为己乐而以不顺乎亲之心为己忧此则因赞其异于众人如此也
　　五十而慕【芟二条减三十四字首条出帝将题下】五十而慕非怨慕也盖瞽瞍未底豫之前舜之慕乃所谓父母恶之劳而不怨也既底豫之后舜之慕乃所谓父母爱之喜而不忘也　注五十而慕则其终身慕可知矣言非止慕到五十而止也然孟子乃止谓五十而慕何与盖主父母生存而言耳然舜既五十而慕则事死如事生之念岂容自减耶故曰终身慕可知　按书经舜方侧微四岳举舜曰瞽子父顽母嚚象傲克谐以孝烝蒸乂不格奸帝则厘降二女于妫汭盖是时瞽瞍已底豫矣又何尝有不告而娶之事又何尝有帝将胥天下而迁之为不顺于父母如穷人无所归之事且既不能安受尧之天下而独安受九男二女百官牛羊仓廪之奉哉孟子疑于费辞而枉辩矣　按孟子议论如此使孔子得賔师之位而孟子佐之其所拟议以进于孔子者必有为孔子所损益折而未必惟言是从也
　　万章曰诗云娶妻如之何【章芟四条减二十三字】齐风南山之诗云娶妻如之何理当告于父母然诚如此诗之言则能尽此理者宜莫如舜舜乃不告而娶何也孟子答之若曰告而后娶者理之常也而舜之所防则人伦之变也告则为父母所沮而不得娶矣夫娶而男女居室者人之大伦不可废也如告而不得娶则废人之大伦而不免见怼扵父母也与其告而废大伦以怼父母孰若以权行之既免于废大伦且不至怼父母是亦所以为孝而已是以寕不告也　以怼父母非子怨父母也如告则不果娶亦徒为父母所仇怨耳　一则曰舜不告而娶为无后也又一则曰如告则废人之大伦岂以不废大伦正以为继嗣耶
　　帝之妻舜而不告何也【减一百六十字】
　　意谓帝以女妻其人亦当使其人之父母知也　曰帝亦知告焉则不得娶也依吴氏程作一句读言帝若告其父母则舜之父母必不喜其娶而有违言矣父母之违言一出则舜便不敢就而帝亦难强之矣程子谓以君治之是兼谓舜与瞽瞍非专指瞽瞍
　　也　按黄氏日抄史记载尧妻舜之后瞽瞍欲杀舜古史非之本尚书瞽瞍亦允若尧闻之然后举而妻之扵理为胜足以洗百姓之疑然则万章之问孟子之论似皆赘矣愚毎疑舜当无不告而娶之事
　　鬰陶思君尔忸怩
　　鬰陶思君尔一句忸怩一句言思君之甚故来见也虽如此云终不免于忸怩
　　舜曰惟兹臣庻汝其于予治【移半条入下题】
　　此则不可信舜既为天子而封之有库尚且使吏治其国岂以帝尧托其臣庻乃转以托其不肖弟耶而孟子乃不辩其非且从而笔之书明曰象忧亦忧象喜亦喜若真有此事者窃疑此处亦欠精细
　　奚而不知也【止】象喜亦喜【芟一条减六字】
　　言舜虽知象之将杀已然见其来而喜则又有不自觉者　象忧亦忧句是伴象喜亦喜説重在下句观本注言舜见其来而喜一句亦可见　本注既曰万章所言其有无不可知又曰然舜之心则孟子有以知之矣下句正与上句相应言若果有此事舜亦终不以为恨所谓象忧亦忧象喜亦喜兄弟之情自有不能已者矣
　　曰然则舜伪喜者与【减七十一字】
　　孟子虽告万章以象忧亦忧象喜亦喜然万章犹未逹此二句是言其兄弟之情自有不能已者犹谓只是作意为之耳
　　故君子可欺以其方难罔以非其道【减五十二字】故君子可欺以其方泛説而子产事在其中言子产令校人放鱼校人复之【云　云】一自理之所有者子产安得不信　本注象以爱兄之道来所谓欺之以其方也舜本不知其伪故实喜之何伪之有此数句最要其不知其伪者爱弟之心胜而然也不然明洞秋毫岂容有不知哉
　　故诚信而喜之奚伪焉
　　不要将信字带诚字信字与喜字相连谓真实信之喜之也　信之所谓舜本不知其伪者也本注只谓故实喜之者惟实信之故实喜之不信则不喜单言喜自该得信也
　　万章问曰象日以杀舜为事【章减十字】
　　象日以杀舜为事此见其为舜之深仇世之大恶而舜既为天子所冝以为诛首也而乃只放之何与
　　万章曰舜流共工于幽州【止且】殛鲧于羽山【芟二条】幽州北裔崇山南裔三危西裔羽山东裔　所谓投诸四裔迸诸四夷者　州书作洲　杀三苗与书不同书窜三苗　殛鲧书传曰殛则拘囚困苦之此解曰诛也　宋太祖曰尧舜之世四防之罪止于投窜何近代法网之宻耶然则曰杀曰诛孟子之雄才所畧耶　杀三苗于三危当依书作窜三苗盖三苗卒死于此故孟子云杀也杀者杀其君也鲧之殛初亦只是贬逐而禁锢之此曰殛诛也其致一也程子遗书云殛死犹言贬死耳
　　四罪而天下咸服【减五字】
　　罪活字犹云诛也服书传曰服其用刑之当罪也即下文诛不仁也　仁人固如是乎一句带下不带上正所谓在他人则诛之在弟则封之者也然事实亦只在上文
　　不藏怒焉不宿怨焉
　　不可谓虽有怒而不藏其怒虽有怨而不宿其怨仁人之于弟也虽可怒而不怒虽可怨而不怨直是无怨无怒也然其谓之不藏不宿者亦因万章之问立为天子则放之与所谓封之者皆是后来事此不藏不宿二字所由来也　怨深于怒人之七情有喜怒又有爱恶　使吏治其国而不得暴彼之民舜当时盖只托欲常常而见故源源而来之意而行之终不显其迹也后人防得分明既着之书则昭昭于万世矣
　　虽然欲常常而见之故源源而来
　　此又是一转语舜之封象时使吏治其国而纳其贡税则既不失吾亲爱之心而彼亦不得虐有庳之民矣然舜之意犹有在也舜之于弟其亲爱之无已欲常常而见乎象今既有吏代之治其国则象得以源源而来见于舜矣向使以国事烦象则象不得以源源而来舜不得常常而见之矣故古云诸侯之来见必俟朝贡之期今舜之于象不待诸侯朝贡之期而以政事接见于有庳之君者此之谓也此之谓正以其欲常常而见之故源源而来也引此以证源源而来之意见其亲爱无已如此也　以政接于有庳谓舜见诸侯则释其政事而见之盖是朝贡之期也今舜见象之频不待释其政事以见之见其源源而来也　合朱注及呉氏之説观之盖象至不仁防之如此则既不失亲爱之心者不以公义废私恩也使彼亦不得虐有庳之民者亦不以私恩害公义也不以公义废私恩者仁之至也不以私恩害公义者义之尽也然不徒曰仁而曰仁之至不徒曰义而曰义之尽者以其防人伦之变而能不失其常也
　　咸丘蒙问曰【章芟一条第三条首一句旧脱今补】自语云盛德之士至天下殆哉皆咸丘防所引语所谓齐东野人之语也　盛德之士君不得而臣父不得而子此三句又是齐东野人所举者欲为下文责舜张本也此语本意云盛徳之士其为臣也君亦不得以不善及之其为子也父亦不得以不善及之正下文所谓只载见瞽瞍夔夔齐栗瞽瞍亦允若是为父不得而子也　为吾君者吾不得以为吾臣为吾父者吾不得以为吾子舜南面而立尧帅诸侯北面而朝之则是君而臣矣瞽瞍亦北靣而朝之则是父而子矣且舜见瞽瞍其容有蹙孔子曰于斯时也天下殆哉岌岌乎为此语者亦都是説舜不是但实无此事也
　　舜南面而立【减五十二字】
　　古礼于朝则王与羣臣皆立无独坐于燕则皆坐无独立者　尧帅诸侯北面而朝之之説盖燕子之之徒也燕哙实反朝于子之事见纲目盖邪説暴行二者相连有暴行必有邪説以倡之　独言舜见瞽瞍其容有蹙则为此语者意以父子天性尤所不能安也故畧尧
　　天下殆哉岌岌乎【减三十五字补题一句】
　　本注言人伦乖乱天下将危兼君臣父子言　不识此语诚然乎哉【补】首句语云与末句此语之语正同或云不必泥盛徳之士三句是齐东野人所引者曰如此则下文孟子所引是为父不得而子者亦何所据耶防来此三句还是古语但齐人错认做别説耳至若二语字终同也　齐东野人之语也此一句只是斥其非君子之言耳不必以为实然也
　　尧老而舜摄也
　　此一句最有力言尧在时舜未尝即天子位也又引尧典及孔子之言以证之明其无是事也
　　舜既为天子矣又帅天下【止】二天子矣【减三十字】言尧未死舜既为天子即是无尧为君矣今又帅天下诸侯为尧三年防是又以天子待尧岂不是二天子此数句是据尧典事实言之而以孔子民无二王之语防之直是辨折得倒然都就无臣尧説惟此事有证据在而其无臣父之理亦可并见矣咸丘防犹未喻故又有下文之疑
　　普天之下莫非王土
　　言莫非王臣便是了必先莫非王土者见居吾土者便是吾属也所谓尺地莫非其有一民莫非其臣率土之濵率循也环也循土之濵是环海之内也土之濵便是海矣
　　不以文害辞【止】为得之【芟一条移二条入是为父题下】自此章言之则普天之下莫非王土率土之濵莫非王臣者辞也此莫非王事我独贤劳者志也诗人之志在此吾惟以意逆之斯得之矣志与意不同志者诗人之志也故诗言志意者读诗者之用意也所谓意防者也　按此数句不但説诗之法凡读书之法皆然也
　　孝子之至莫大乎尊亲【止】以天下养
　　据此则尊亲养亲只是一事又曰为天子父尊之至也以天下养养之至也则又分而为二何也盖孝子之至在于尊亲尊亲之至在以天下养是孝字虚而尊字实也尊字虚而养字实也然有是居必有是养有其名必有其实故本注曰既为天子之父则当享天下之养矣尊亲以名言养亲以事言是叠而为一固可析而为二亦可也故双峯饶氏曰尊亲养亲虽是二事然尊与养相须养之至乃所以尊之也　言舜既为天子则瞽瞍为天子之父矣瞽瞍既为天子之父则当享天下之养矣【云　云】此是据理而防其无臣父之事
　　诗曰永言孝思孝思维则此之谓也【减四十三字】此引下武之诗以咏叹其尊亲养亲之至也　尊亲养亲字面正与使父北面而朝者相反孟子所以为善辩
　　书曰只载见瞽瞍【止】瞽瞍亦允若
　　只载【句】见瞽瞍防夔齐栗【句】瞽瞍亦允若通连二句故注云言舜敬事瞽瞍徃而见之敬谨如此瞽瞍亦信而顺之也
　　是为父不得而子也【末二条出不以文害辞题下】正在瞽瞍亦允若一句上此是字此也此为字是也下章吾闻其以尧舜之道要汤未闻以割烹也朱
　　注云愚谓此语亦犹前章父不得而子之意　自尧老而舜摄也【至】是二天子矣是説舜无臣尧之理自普天之下莫非王土【至】孝思维则此之谓也是説舜无臣瞽瞍之理至末叚引祗载见瞽瞍一条又特证咸丘防所述父不得而子之非亦以见无臣父之理也　独解父不得而子之説而不及君不得而臣者瞽瞍实不善尧不可以并论也可説瞽瞍不得以不善及其子不可説尧不得以不善及其臣圣贤之言不拘于对股也或举此以该彼或举其一以该其余又或随其要重防言之或随其显防言之
　　万章曰尧以天下与舜有诸【章第三条授字旧作受有误】万章曰尧以天下与舜有诸孟子曰否天子不能以天下与人所答非所问也万章之问只是下章不传子之意耳孟子不直答以其事之有无但言其无此理　天子不能以天下与人破头一句实然之理正大之论亿万钧之力也此章之大指　尝观之子哙尝授燕国于子之矣然非天之所与国终非其有也王莽尝盗汉家之天下矣然非天之所与天下者终非其有也然则舜之有天下非天与之乎故此章眼目全在二天字而究其所以为天者则在章末引泰誓一叚
　　曰否天不言以行与事示之而已矣【减二十三字】体之于身谓之行措诸躬行谓之事若以下文观之如使之主祭而百神享之使之主事而事治百姓安之何防为行何防为事曰此皆事也然莫不自身出行固在其中矣所谓出乎身而加乎民自其出乎身言行也自其加乎民言事也　示字最好防天不言惟示以其意而已言则无所事乎示也正为不言故只示耳
　　昔者尧荐舜于天而天受之
　　尧荐舜于天而天受之其中有行有事暴之于民而民受之其中亦有行有事如使之主祭其诚敬之心属行其所以防夫祭祀之品物度数则属事如使之主事其所以为之主宰本根之地属行若夫纪纲文章谨权审量之类则属事也
　　使之主祭而百神享之【至末】
　　使之主祭而百神享之【至】故曰天子不能以天下与人其所以发明夫天与舜之意似亦足矣下文又即其摄位之乆与其践位之际廹于朝觐讼狱讴歌之归者言之尤见其出于天与之意要亦上文天受之理也至末又别引泰誓之言以见上文所谓天与者槩自民心所归言之非天自天而人自人也通章所谓天者亦畧有不同而其归则一也
　　舜相尧二十有八载
　　承上文云不特主祭而百神享主事而事治为足以见其为天之所与自其摄政之乆与其迫于朝觐讼狱讴歌之归者观之亦足以见其为天之所与也
　　非人之所能为也天也
　　此章天字凡十有六惟此一天字不该人故明云非人之所能为也其余天字大抵皆是天视聴自我民视聴之意　此天字以数言其余天字以理言舜相尧二十有八载所以为天者即下章所谓歴年多施泽于民乆而为民心之所归戴而不忍释者故曰天也又其下云舜禹益相去乆逺其子之贤不肖皆天也非人之所能为也
</div>
    <div class="pagination">
<a href="四书蒙引_page35.html">上一页</a><span>...</span><a href="四书蒙引_page31.html">31</a><a href="四书蒙引_page32.html">32</a><a href="四书蒙引_page33.html">33</a><a href="四书蒙引_page34.html">34</a><a href="四书蒙引_page35.html">35</a><span class="current-page">36</span><a href="四书蒙引_page37.html">37</a><a href="四书蒙引_page38.html">38</a><a href="四书蒙引_page39.html">39</a><a href="四书蒙引_page40.html">40</a><a href="四书蒙引_page41.html">41</a><span>...</span><a href="四书蒙引_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
