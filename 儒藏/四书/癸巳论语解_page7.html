<!DOCTYPE html>
<html>
<head>
    <meta charset="UTF-8">
    <title>癸巳论语解 - 第 7 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>癸巳论语解 - 第 7 页/共 12 页</h1>
    <div class="content">　　食必祭先农菜必祭先圃盖报本之义故物虽粗薄而扵其祭也必亦致其严肃焉诚之所存非徒然也
　　席不正不坐
　　正扵外所以养其中也举此一端他皆然耳
　　乡人饮酒杖者出斯出矣
　　少而从长顺也举此一端余可见也
　　乡人傩朝服而立扵阼阶
　　礼之有傩所以驱攘疠气有是理故有是事也朝服而立扵阼阶敬其事且以存室神也
　　问人扵他邦再拜而送之
　　诚扵其所问也
　　康子馈药拜而受之曰丘未逹不敢尝
　　大夫有赐拜而受之礼也未逹而不敢尝谨疾也不以告则害扵直故敬受而直告之扵此一事之间而得三善焉
　　廐焚子退朝曰伤人乎不问马
　　仁民爱物固有间也方退朝始闻之时惟恐人之伤故未暇及扵马耳
　　君赐食必正席先尝之君赐腥必熟而荐之君赐生必畜之
　　敬君之赐也正席而尝以示变也用之祖考示不敢易也杨氏曰食则或恐馂余故不敢祭惟腥乃可熟而荐也生则畜之以待有事无故不敢杀也
　　侍食于君君祭先饭
　　程子曰恐君之客已也盖礼赐之食而君客之则命之祭然后祭今于君之祭已即先饭如为君尝食然恐君之客已而不敢当也必先饭者以食为先也
　　疾君视之东首加朝服拖绅
　　虽不兴不忘恭也
　　君命召不俟驾行矣
　　孟子曰孔子当仕有官职而以其官召之也若非当仕而以其官召之则君之召也固当度义而行度义而行乃所为敬君而不敢欺也
　　入太庙每事问
　　觧已见上
　　朋友死无所归曰扵我殡
　　无所归谓无亲戚任之者则其责在朋友矣
　　朋友之馈虽车马非祭肉不拜
　　朋友与已敌其通有无盖常义也故其馈虽多可以无拜扵祭肉则拜之重其先也
　　寝不尸居不容
　　寝不尸体不肆也居不容安舒而已非惰也【一本云门人之察圣人其详至扵寝防之际无不尽者昔人之学固如此哉】
　　见齐衰者虽狎必变见冕者与瞽者虽防必以貎狎谓与之习熟者防谓见之频数者
　　凶服者式之式负版者
　　此车中之容哀有防重民数也
　　有盛馔必变色而作
　　不虚其礼意也
　　迅雷风烈必变
　　敬天之怒也
　　升车必正立执绥
　　此升车之节也一説引曲礼君出就车则仆并辔授绥绥所以总辔者也四马两骖凡六辔揽之为难故以绥总之然后便扵执立不正则辔有掣纵故必正立而后六辔均调
　　车中不内顾不疾言不亲指
　　三者非独恐其惑众也盖以其非在车之容故耳夫道不可须防离可离非道是无徃而不为道也圣人言语容貎衣服饮食至纎至悉之间无不尽其节非圣人之循之也圣人之徳之盛固无非道之所存也在学者之进徳则当以圣人为准的致精扵事事物物之间谨其节而求所以勿失者焉故中庸曰礼仪三百威仪三千待其人而后行苟不至徳至道不凝焉
　　色斯举矣翔而后集
　　此非止为事君而言色斯举矣炳先见扵几微也翔而后集从容审度而后防之也若是则悔吝何由而至乎
　　曰山梁雌雉时哉时哉子路共之三嗅而作
　　横渠曰雌雉鲁俗一时所贵仲尼伤薄俗易流所美非是仲由不达乃具羞以馈三嗅者示众好之必察也不食者知所以美之非美也











　　论语觧巻五
　　钦定四库全书
　　论语觧巻六　　　　　　　宋　张栻　撰先进篇
　　子曰先进于礼乐野人也后进于礼乐君子也如用之则吾从先进
　　野人君子由后人之称也前人于礼乐务其质而于文有所未足后人则习其文而日盛矣惟其文之盛故以前辈为野人而自谓为君子文胜而过质则于礼乐之实反有害故圣人思反本而有从先进之言程子曰若用于时救文之则吾从先进小过之义也今也纯俭吾从众奢则不逊俭则固与其不逊也寜固此之谓也或曰然则从周之説奈何盖文莫备于周大体固当从周而其末流文胜之则不可以不正也从先进与从周固各有义耳
　　子曰从我于陈蔡者皆不及门也徳行顔渊闵子骞冉伯牛仲弓言语宰我子贡政事冉有季路文学子游子夏
　　从夫子于陈蔡者自顔渊而下当时偶不在门故夫子思其时人才之盛而称之所谓言语政事文学皆由一道入而有所自得者至于德行则黙而成之以造其全盖不可以一事名也彼三者未免利仁之事进乎德行者则安仁之事也
　　子曰回也非助我者也于吾言无所不説
　　常人闻夫子之言不能疑而问与问而不当固无所助也学者则有助矣疑而问问而益得以发其精防若子夏之起予是也谓顔子非助我者以其于吾言无所不説盖回闻夫子之言无不得于其心而无疑之可复故也
　　子曰孝哉闵子骞人不间于其父母昆弟之言
　　间与禹吾无间然之间同凡有所未尽则有间而可言处之尽其道人无得而间然也
　　南容三复白圭孔子以其兄之子妻之
　　三复白圭之章其感于中者深矣谨言如此则谨行可知言者人之所易故也
　　季康子问弟子孰为好学孔子对曰有顔回者好学不幸短命死矣今也则亡
　　必若顔子而后谓之好学他人皆不得与焉则圣门问学之方盖可知矣
　　顔渊死顔路请子之车以为之椁子曰才不才亦各言其子也鲤也死有棺而无椁吾不徒行以为之椁以吾从大夫之后不可徒行也
　　圣人正大之情天地之情也才不才亦各言其子谓才与不才虽异而彼此均为其子也鲤虽不可以并渊然在已则子也无椁则亦已矣渊虽贤而父之子也亦称家之有无而已又何必强为之椁乎夫子视渊固犹子也不得舍车于鲤则亦不得舍车于渊矣
　　顔渊死子曰噫天丧予天丧予顔渊死子哭之恸从者曰子恸矣曰有恸乎非夫人之为恸而谁为
　　谓天之丧已者以顔渊之死而卜天意惧斯道之不传也哭之恸而从者曰子恸矣门人恐圣人哀之过也圣人有过乎情之至而不自知其恸故曰有恸乎然谓非夫人而谁为则其节固在乎其中矣
　　顔渊死门人欲厚之子曰不可门人厚之子曰回也视予犹父也予不得视犹子也非我也夫二三子也以礼者谓得其理也顔子箪食瓢饮居于陋巷及其死门人乃欲厚之则失其理矣夫子止之而不可得谓回虽视予犹父而已不得视之犹子以有顔路故也其曰非我也夫二三子也其诚于幽明之际如此顔子之在圣门门人莫先焉故于其丧也门人记夫子之所以处之者甚详所谓仁之至而义之尽者也
　　季路问事鬼神子曰未能事人焉能事鬼敢问死曰未知生焉知死
　　人以鬼神与死为异事而不知其为常也盖不越于理而已由聚散故有死生由幽明故有人鬼能事人则能事鬼矣知生则知死矣事人者事君事亲事长之类是也知生者知所以生也然则所谓事鬼神之理与死之理岂外是乎哉故君子之于学务于其近而已而其逺者莫之能违也若异端则以鬼神与死别为一説惊怪恍惚而其失莫之穷也
　　闵子侍侧訚訚如也子路行行如也冉有子贡侃侃如也子乐若由也不得其死然
　　一于笃敬故訚訚进于和乐故侃侃直而果故行行有诸中形于外莫揜也故夫子乐其实焉若由也不得其死然谓如由之气象盖有不得其死之理此为疑之之辞而因以警之也孔悝被劫子路死之诚不可以不死谓之不得其死不可也然其从孔悝则有为之死之理始择之未善也则不几于不得其死乎若比干则可谓得其死者矣然则求生以害仁者谓之不得其生可也子路虽不得其死而与是类固不可同日而语矣
　　鲁人为长府闵子骞曰仍旧贯如之何何必改作子曰夫人不言言必有中
　　先儒谓长府为藏货财之府货财之府无故而改为得无示人以崇利聚敛之意乎故闵子以为当仍旧贯而不必改也言必有中者中于理也
　　子曰由之瑟奚为于丘之门门人不敬子路子曰由也升堂矣未入于室也
　　以瑟为言者盖瑟之声音象其中之所存也子路之气禀偏于刚虽其学之有至气质不为不变然于其所偏终有化之未能尽者在圣人之门为有未和也斯言所以警子路而进之而门人闻此遂有不敬子路之意盖未知子路之所至与夫圣人发言之意也故复从而开晓之夫自得其门而入以至于升堂其为次序浅深亦已多矣其于用力亦可谓至矣独未及夫阃奥之地耳由室而言在堂者则为未至所当勉以进也由宫墙之外而望其升堂者则不亦有间乎圣人斯言非特以发明子路亦所以使门人知学之有序也
　　子贡问师与商也孰贤子曰师也过商也不及曰然则师愈与子曰过犹不及
　　子张髙明故常开扩子夏敦笃故常收敛开扩则未免于有过收敛则未免于有不及然二子之过不及甚防特未得其中而已夫子谓过犹不及过与不及为未得其中则均也今以论语所载二子之言行观之其所过与不及者盖亦可得而见矣
　　季氏富于周公而求也为之聚敛而附益之子曰非吾徒也小子鸣鼓而攻之可也
　　此哀公十年用田赋之事也冉有时为季氏宰攷之国语盖尝以此事访于夫子而卒莫之救以冉有为宰之时而季氏之赋倍他日此夫子所以有聚敛附益之叹而孟子又发无能改于其徳之论也冉有既为季氏之臣所当救正其非使之由于法度今既不能正而又顺其所为私门益以封殖则公室益以衰弱此求之所以得罪于圣门为深也原求所以至此盖不能如闵子见几而作因循陵迟而不自知也有志于学者亦鉴诸
　　柴也愚参也鲁师也辟由也喭
　　愚则専而有所不通鲁则质而有所不敏辟则文烦喭则气俗此皆其气禀之偏夫子言之使之因其所偏矫厉而扩充也然曽子之鲁其为学笃实故卒能深造于道非唯质不足以病之而适所以成之也
　　子曰回也其庶乎屡空赐不受命而货殖焉亿则屡中顔子之庶几于圣人以其屡空也空者意必固我不留于中也然犹曰屡焉特未若圣人之纯焉耳圣人则絶四矣顔子不贰过有不善未尝不知知之未尝复行者也赐不受命而货殖赐之货殖亦岂如他人哉特未免有意于丰约之间耳此则于天命之自然者为不能受其正而其聦明所及亿度而多中焉以其资禀之髙故也然亿而屡中则不能以皆中也苟惟天理之安则不待于亿而无徃不中矣圣门惟子贡聦明亚于顔子故圣人尝问以与回孰愈而于兹又发此义所以进之者逺矣程子曰此亦子贡始时事耳其晚歳所进盖不可以是论也
　　子张问善人之道子曰不践迹亦不入于室
　　程子曰所谓善人者不为不善也故不必践旧迹而已有不善则能改之矣虽然亦不能造道之逺奥也苟能之则贤逺也不止为善人而已或曰善人者未能有诸已乎曰不能有之则安得善然所谓有诸已者盖亦有浅深故善人谓其不能有诸已则不可然谓其尽夫有诸已之道则亦未也
　　子曰论笃是与君子者乎色荘者乎
　　惟其言之笃厚是与当与其君子者乎与其色荘者乎君子谓行称其言者色荘谓行违于言居之不疑者此言取人当听言而观行也
　　子路问闻斯行诸子曰有父兄在如之何其闻斯行之冉有问闻斯行诸子曰闻斯行之公西华曰由也问闻斯行诸子曰有父兄在求也问闻斯行诸子曰闻斯行之赤也惑敢问子曰求也退故进之由也兼人故退之闻义固当勇于为然有父兄在则亦有不可得而専为者若不禀命而行则反伤于义子路有闻未之能行惟恐有闻其勇盖如此于所当为不患其不能为也特患为之之意或过焉而于其当禀命而行者有所阙焉耳若冉求之资禀失之弱不患其不禀命也患其于所当为者逡巡畏缩而为之不力耳圣人一进之一退之所以约之于义理之中而使无过不及之患其成徳逹才之道可谓至矣
　　子畏于匡顔渊后子曰吾以女为死矣曰子在回何敢死
　　夫子以顔子之后而忧其或不免若顔子之言之意则谓夫子免于难则已亦何敢果于死圣人防服而过宋为死之伤勇故耳则顔子亦乌得果于死哉然或不幸而不得免焉则亦有之矣
　　季子然问仲由冉求可谓大臣与子曰吾以子为异之问曽由与求之问所谓大臣者以道事君不可则止今由与求也可谓具臣矣曰然则从之者与子曰弑父与君亦不从也
　　季子然乐由求之从已而称之为大臣故夫子小之而为之言大臣以道事君之事道谓正理不可谓不合于正理也有不合于正理则为大臣者必从而止之由求为季氏之臣坐观其失而不之止是不以道事君也直尸禄备数而已故曰具臣然则从之者与季子以其不能止则当无不从也方是时季氏无君之心已着矣谓弑父与君亦不从者非惟言由求所长抑可以使之闻而惧也或曰弑父与君亦不从何必由求而能之曽不知顺从之臣其始也惟利害之是狥而已履霜坚冰之不戒驯至蹉跌以至于从人弑父与君者盖多矣如荀彧刘穆之之徒其始从曹操刘裕之时亦岂遂欲弑父与君哉惟其渐浸顺长而势卒至此耳虽然自弑父与君以下苟一事不以道而苟从之皆为失大臣事君之义如由求未免乎是也至如他人之因循以防于大恶则由求不至乎是也然在圣门固亦不免于具臣之讥矣
　　子路使子羔为费宰子曰贼夫人之子子路曰有民人焉有社稷焉何必读书然后为学子曰是故恶夫佞者子羔学未充而遽使为宰其本不立而置之事物酬酢之地将反戕贼其心矣故夫子有贼夫人子之叹夫民人社稷固无非学而学固不独在于书籍之间然学必贵于读书者以夫多识前言徃行古之人所以畜徳者实有頼乎是徳立于已而后可以言无适而非学也至于上圣生知之流冝莫待乎读书矣而夫子毎以好古为言盖圣虽生知而亦必由是以成之也如子路之言将使学者以聦明为可恃而无复敦笃濳泳之功其甚至于废古而任意为有不可胜言者原子路是言特御人以口给耳而不知其失之若此也故夫子曰是故恶夫佞者所以责之之深也
</div>
    <div class="pagination">
<a href="癸巳论语解_page6.html">上一页</a><span>...</span><a href="癸巳论语解_page2.html">2</a><a href="癸巳论语解_page3.html">3</a><a href="癸巳论语解_page4.html">4</a><a href="癸巳论语解_page5.html">5</a><a href="癸巳论语解_page6.html">6</a><span class="current-page">7</span><a href="癸巳论语解_page8.html">8</a><a href="癸巳论语解_page9.html">9</a><a href="癸巳论语解_page10.html">10</a><a href="癸巳论语解_page11.html">11</a><a href="癸巳论语解_page12.html">12</a><a href="癸巳论语解_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
