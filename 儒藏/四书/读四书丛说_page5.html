<!DOCTYPE html>
<html>
<head>
    <meta charset="UTF-8">
    <title>读四书丛说 - 第 5 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读四书丛说 - 第 5 页/共 9 页</h1>
    <div class="content">　　活泼泼地此是程子形容子思用鸢鱼两语使人知化育流行如此活泼泼地学者须真见得天地万物皆如此流动充满活泼泼地畧无滞碍之意方可
　　十三章
　　人之爲道而逺人此爲字重犹言行道不可以爲道此爲字轻犹言谓之道
　　睨邪视视所执之柯也视正视视所伐之柯也诗言伐柯者取则不逺子思谓柯有彼此之异尚犹是逺道在人身而不可离又非柯之比故教者只消就众人自身所有之道而治之尔行道者不假外求治人者无可外加
　　第三节言行道之方惟在忠恕自此行之则可至中庸之道故曰违道不逺施诸己而不愿亦勿施于人推己之恕也然非忠爲本则亦无可推者矣葢忠以心之全体言恕就毎事上言所接之事万有不同皆自此心而推然应一事时尽己之心推之则心之全体却又只在此故恕非忠无以本忠非恕不能行二者相须缺一不可所以经以施诸己两句总言忠恕而章句亦曰施诸己而不愿亦勿施于人忠恕之事也
　　施诸己不愿亦勿施于人上就事不善一边说反而言之己之所愿者则必使人亦得之亦当如此推
　　事父事君事兄上三以字训用字意甚重非语助也葢求责于人者乃道之当然而已行之乃未至此故欲用以事父君兄先施之际以责人者责之于己使必合乎道之当然则事父也孝事君也忠事兄也弟施之朋友也信我之所行亦若责之于人者矣此节专言自修以下句爲重亦恕之道也
　　人伦有五夫妇之伦不可自反故不举下文着庸德庸言两项关定谓尽人伦不过在庸德庸言之间行与谨字对德毎不足故当勉于行言毎有余故当谨而不敢尽
　　庸德庸言谓如上四事所以责己欲尽其道者亦不过常道尔但行之难故毎不足则当勉而至言之易故毎有余不可恣其出若是则言行相顾岂非笃实之君子乎此虽接上四未能而言推而广之于凡天下之事皆当如此也
　　第一节言修己第二节言治人第三节修己治人之方第四节即是恕葢恕是推己上不愿勿施是从里面推出下以事未能却就外面反推入然推而知其未能则于及人必欲其能是又就里面推出也
　　章句众人望人此众人只是天下人所同行所可至公共的道理又以等级言则与圣人相对说正是体贴改而止之意
　　左传哀公二十七年晋荀瑶帅师伐郑次于桐丘郑请救于齐齐师救郑及留舒违糓七里糓人不知
　　章下谓丘未能一者圣人所不能凡此只就本章摘出说费字非是孔子真不能于此与十二章圣人有所不能意自不同读者不可一律看
　　十四章
　　辑畧吕氏曰达则兼善天下得志则泽加于民素富贵行乎富贵者也穷则独善其身不得志则修身见于世素贫贱行乎贫贱者也言忠信行笃敬虽蛮貊之邦行矣素夷狄行乎夷狄者也文王内文明而外柔顺以蒙大难箕子内难而能正其志素患难行乎患难者也爱人不亲反其仁治人不治反其智此在上位所以不陵下也彼以其富我以吾仁彼以其爵我以吾义吾何慊乎哉此在下位所以不援上也游氏曰上不陵下下不援上惟正己而不求于人者能之故能上不怨天下不尤人君子循理故居易以俟命居易未必不得也故穷通皆好小人反是故行险以徼幸行险未必常得也故穷通皆丑学者当笃信而已失诸正鹄亦行有不得之说也此二家说此章极明
　　君子道中庸不过因其所居之位行其所当然无思出乎其位而外慕也素位而行是正说不愿乎外是反说才愿乎外即是不能素位而行下面却自作两节分说去吕氏之说已详葢居富贵自有富贵所当行之道不能行所当行者固不可而位有高下任有大小又当随所宜而行若有不中其节者皆非也居贫贱亦有所当行之道安分乐天不厌不慑常守不变若有不甘爲之意皆非也凡人非富贵则贫贱此是人之大分至于夷狄患难又是上两等人或有遇之之时亦各于其中行所当行此所以君子无所徃而不自得自得是从容无急迫滞碍而自快足之意此说素位而行也次两句不陵不援再言不愿乎外陵下援上皆愿外也吕氏游氏之说已明又如晏平仲一狐裘三十年祀豚肩不掩豆难爲下也管敬仲镂簋朱纮山节藻棁难爲上也亦陵下援上之意皆非中庸也正己不求于人结上二句无怨亦说己无怨既是正己不求于人则凡事惟恐不自尽亦奚暇见人之不足于我而怨之哉故己有所蕴固有当得于外者天不畀而无不平于天人不从而不归罪于人所以君子居易以俟命此句又是戒君子当如此小人行险以儌幸反此一句说以射爲比又引夫子之言证正己不求人之意
　　正鹄见论语射不主皮章
　　十五章
　　此章专言行道必自近始未有目前日用细防处不合道而于逺大之事能合道者也君子之道其理势必当如此故于费隐之后十三章先言修己治人必恕以行之而谨其庸德庸言次十四章则言正己不求于人此章则言自近及逺是言凡行道皆当如是也引诗本是比喻说然于道中言治家则次序又如此
　　夫妇人伦之首故先言夫妇之道常人处夫妇之间多亵狎不则又太严厉二者皆不可也是以古人贵相敬如宾者处夫妇之道和而正则善矣爲琴瑟之声和而正故以爲比此章首言夫妇兄弟次之家人又次之自内以及外即大学三引诗之意
　　人能处其家使正而和如此则其能孝而父母之心安乐可知矣
　　章句人能和妻子宜兄弟则父母安乐之和妻子结诗上二句宜兄弟结中二句便言父母顺则诗下二句皆言效验也
　　十六章
　　十五章自费隐章造端夫妇语意来此章察乎天地意也
　　斋明二字只就心上说盛服乃说身齐是用功屏其思虑之不齐者而一于所祭之鬼神明是既齐而心之体明洁不杂可交于鬼神也
　　凡祭有三曰天神地只人鬼总言之亦通谓之鬼神大率天之神皆阳类也其中亦有阳中之隂如月如五星之金水如雨师之类然终是丽于天者地之只皆隂类也亦有隂中之阳山林与川泽对则山林阳也原与隰对则原阳也然终是丽于地者惟祭人鬼则求魂于天求魄于地是合隂阳而祭之鬼虽是隂其中却是合隂阳来格
　　如在上如在左右不是或在上或在左右是言在上又在左右也擗塞满都是鬼神此是于祭祀时见体物不可遗处所以章句言乃其体物不可遗之验这是就祭祀人所易知之鬼神上指出使人知夫鬼神之德如此
　　神之格思不可度思矧可射思谓神之来格也既不可测度是有祭则鬼神必临之矣其可厌怠而不敬乎
　　防者隐不可见闻也显者理之昭著也此是诚之不可掩覆者也
　　第二节言鬼神之大者三节主祭祀而言鬼神之小者四节与三节同五节又总赞鬼神之德诚即鬼神之德也
　　章句天地之功用天主神而言地主鬼而言此以天地间二气徃来大体言之是横说鬼神造化之迹造是造就万物以神而言化是物既成气尽时至而消化去以鬼而言是防说鬼神所以造化万物者其理之妙不可见至于鬼神徃来始可见尔故曰造化之迹
　　天地之功用造化之迹功如功业是能如此者用如用事是见如此施爲者天地无非生成万物其功用于生成处见此是合说鬼神造化乃天地隂阳之妙用亦是造化万物也其所以然者不可见其可见者则于物之成败生死上显故曰迹此是开说鬼神天地之功用是隂阳相合者总言鬼神也造化之迹是两头说鬼神是见他如此成又见他如此败其踪迹皆有实是见如此者见贤遍反
　　天地言其形造化言其理造化之理妙不可见惟见其成败之迹
　　二气之良能谓二气自然之善道能如此屈伸消息者良能二字精妙
　　鬼神者隂阳之灵灵字易见灵字便包含着祭祀之鬼神
　　二气是开说前节是阳后节是隂如春夏是阳秋冬是隂如有二物相磨荡一进一退一气是合说共是一个气来则全来便是阳去则全去便是隂鬼神于二者之间皆可见都只是这气在人体验故曰实一物而已
　　视弗见聴弗闻性也体物不可遗情也使人承祭祀者功效也
　　前以天地造化二气一气言鬼神是言鬼神之全是大底鬼神后所谓承祭祀者如天神地只人鬼及诸小祀亦皆鬼神却是从全体中指出祭祀者是小底鬼神使人因此识其大者
　　物之终始莫非隂阳合散之所爲隂与阳合爲物之始隂与阳散爲物之终上言气至而伸爲阳爲神气反而归爲隂爲鬼是就两头说此又言隂阳二气合而生离而死是就中间混同处说隂阳鬼神无徃不在只要人看得活
　　隂阳合散又是隂与阳之气二者相合生物爲物之始及其久也此物中之阳气上升隂气下降其物即死爲物之终是就一物中说隂阳
　　体物者爲物之体也干事者爲事之质干也此倒用之则体字干字俱是用字
　　礼记祭统曰齐之爲言齐也齐不齐以致齐也君子将齐也防其邪物讫其嗜欲耳不聴乐心不苟虑必依于道手足不苟动必依于礼君子之齐也专致其精明之德精明之至然后可以交于神明也此齐明之说也
　　祭义宰我曰吾闻鬼神之名不知其所谓子曰气也者神之盛也魄也者鬼之盛也合鬼与神教之至也众生必死死必归土此之谓鬼骨肉毙于下隂爲野土【隂读与防同】其气发于上爲昭明焄蒿凄怆此百物之精也神之着也注焄谓香臭蒿谓气蒸出貌朱子谓昭明是人死时自有一般光景焄蒿是其气升腾凄怆是使人惨栗感伤之意因说修养人死时气冲突知得焄蒿之意亲切谓气袭人知得凄怆之意分明此百物之精爽也何文定曰此是隂阳乍离之际有此声臭气此是祭义所言正意若中庸章句所引乃是借来形容祭祀来格洋洋如在之气象此是感召复伸之气与祭义所指自不同读者详之
　　十七章
　　自舜其大孝至子孙保之一节言舜之事实自故大德至必得其寿一节泛言理之必然自故天之生物至覆之一节言善恶之应所必至后引诗又证有德之应如此故以大德者必受命结之
　　舜其大孝也与一句是纲德爲圣人下五句皆孝之目父母全而生之子全而归之是孝也以身言之也德爲圣人尽己性而尽人物之性是全其身岂非孝之大者爲天子父尊之至矣以天下养养之至矣宗庙飨子孙保虽就舜言之然欲子孙之安富尊荣厯世之久皆父母之愿人之情也今皆得之则此五者岂非皆孝之大者
　　爲人子者以有德光显祖父爲荣舜之德则至于圣人爲天子则祭祀奉养之礼极其尊有四海则祭祀奉养之具极其备宗庙飨之却是就舜身上说昔者舜传禹禹既即位祀舜爲宗而又封商均于虞舜封子均于商葢禹改封于虞后有虞思是也虞亦立庙祀舜及其祖父至周武王又封舜后胡公满于陈则是子孙保之也舜之德至上使祖父如此荣盛绵逺是所谓大孝
　　大德者必得禄位名寿乃理之常然独孔子有德而不得禄位与寿惟得圣人之名耳此乃气数之变金先生曰此所谓圣人所不能也然圣教无穷而万世享之子孙保之此又大德必得之验也
　　栽培倾覆如春至草木有发生之意故天以雨露滋长之秋冬草木有黄落之意天乃以霜雪雕零之此以物言也以人言之有此德者天必以上四者与之无其德者天必弃絶之如大舜以匹夫而有天下桀纣以天子而丧其身此栽培倾覆之意
　　栽培倾覆言天之于物其理如此实以喻人栽倾属人培覆属天栽倾是其材培覆乃笃也如此章大舜之德是栽也得四者是培之也桀纣倾也丧亡覆之也下引诗皆是因栽而培之章句气至两句只是培覆之训诂不是说尽此节之意
　　可嘉可乐之君子其令善之德显显昭著宜于人民故受天之禄而爲天下之主既受天禄矣而天又保之祐之复申重之其所以反覆眷顾之者如此又重明上文大德必得四者之一节也
　　所引诗是节节说上受禄于天保祐命之自天申之是三节意只是个感应
　　十八章
　　十八章十九章皆以周事继大舜而言二十章又以孔子继周皆是圣人所行所言见道之费而无不合于中庸者
　　无忧专就国家上说如文王羑里之囚若可忧矣虽圣人无入不自得然亦是一身事父作子述却是言国家事周家上世节节有忧患自夏君弃稷不务不窋即失其官守逃之西戎至公刘方复迁豳大王又爲狄人所侵迁岐虽肇基王迹而身遭忧患矣王季虽勤王家辟国渐广亦但守旧国而已文王三分天下有其二而犹守诸侯之旧至武王方受命爲王故惟文王用得无忧二字葢文王上承己大之国己不劳力不逢变故以归之子适当商家天命未絶之时己得从容其间至承天命着戎衣奄有四海乃是武王事文王都不费力
　　赞武王之言与赞舜意同但此言身不失天下之显名彼言德爲圣人防有轻重亦论韶武之意然此显名亦圣德也
　　末犹后也终也葢周自太王王季文王累世积德累功国土已大最后至武王始受天命爲天下君周公乃承之而追王先王如此说末字则与上下文都相贯穿训末爲老恐未安葢武之龄古书不载
　　追王三王武王既灭商在商郊已行之礼记大传曰牧之野武王之大事也既事而退柴于上帝祈于社设奠于牧室【牧野之室】遂率天下诸侯执豆笾骏奔走追王太王亶父王季厯文王昌不以卑临尊也又书武成金縢康诰酒诰诸篇皆可见所谓周公成文武之德只是又推太王王季之意而以天子之礼祀先公也斯礼也以下又是因此以定上下之通礼
　　章句实始翦商见论语泰伯至德章
　　先公祖绀以上通鉴前编曰尧封弃于邰世后稷以服事虞夏及夏之衰不窋失其官自窜戎翟之间不窋生鞠鞠生公刘始迁于豳路史谓稷生漦□漦□生叔均自后稷至公刘十余世而汉刘敬传亦谓后稷十余世至公刘按世本自公刘歴庆节皇仆差弗毁隃公非辟方高圉侯牟亚圉云都太公祖绀【祖绀号太公史记作公叔柤类】诸盩十有二世而生古公亶父自稷至亶父葢二十余世矣史记以不窋爲后稷子而又缺辟方侯牟云都诸盩四世遂谓后稷至文王爲十五世且契稷同时受封契至汤四百余年而十四世稷至文王千余年而十五世其亦误矣今按章句谓祖绀爲太王之父据疏文而言也
　　辑畧曰期之丧有二正统之期爲祖父母者也有傍亲之期爲世父母叔父母众子昆弟昆弟之子是也正统之期虽天子诸侯莫敢降旁亲之期天子诸侯絶大夫降
　　十九章
　　前章言文武周公此章又言武王周公葢武王有天下然后周公可以制礼二者皆继志述事之大者此章皆是言礼葢主于周公而言谓制爲宗庙祭器祭服荐献之礼而于宗庙之中又制昭穆序爵序事酬燕之礼又制爲郊社之礼然祭祀一事中推至于极则郊天禘祖乃其至大者非圣人大孝孰能如此此皆费之大
　　此章虽连言武王周公其实主周公而言周公合先王累世典礼定爲周制中间损益合乎时中又可垂之万世其制大备矣此独指祭祀一礼而言祭中又只主于宗庙推及郊社尔此皆举一端言之于宗庙中自有许多曲折可见道之费推至于吉礼之全其费可知又推至五礼备其费又可知也
　　舜之孝行于一家故只谓之大孝周制礼达乎天下故曰达孝饶双峯意亦如此
　　修庙只是拚扫整饰常使严洁之意譬如今人居室整漏拂尘洒扫之类古注修埽粪也
　　宗庙之礼所以序昭穆含两义昭穆本是祫祭时太庙设主而有此名宗庙之位由此而立祖宗既以此爲序则子孙世世皆一昭一穆縁上世次序而定此言序昭穆谓庙中行礼以及燕毛皆用昭穆爲序则此序字主于人而言之意爲多昭穆又不止庙中寻常尊卑亦皆以此爲序也
　　宗庙之礼一节五事礼义至爲周密序昭穆既明同姓之尊卑序爵则合同姓异姓之贵贱葢皆指助祭陪祭者而言至于序贤则分别羣臣之贤否庙中奔走执事必择德行之优威仪之美
　　趋事之纯熟者谓之贤贤者既有事则不贤者亦自能劝虽然既以有事爲荣则事不及之者岂不有耻则又有序爵以安其心执事者既荣无事有爵而在列者及贱而役于庙中者皆得与旅酬至此贤不贤皆恩礼之所逮然此合同姓异姓而通言至祭礼已毕尸既出异姓之臣皆退独燕同姓是亲亲之礼又厚于疎逺者见制礼之意文理密察恩义周备仁至义尽而文章灿然
　　天子诸侯之祭礼已亡虽间有表见于礼中者今不可知其详矣所存有特牲馈食礼诸侯上士之祭礼也少牢馈食礼诸侯大夫之祭礼也大抵祭必立尸必择宾宾长一人众宾无数众宾者宾之党也其位在堂下西阶之西祭则子侄兄弟皆会小宗祭则兄弟皆来大宗祭则一族皆至兄弟者主人之党也其位在堂下阼阶之东有司羣执事皆北面而立迎尸既入主人初献主妇亚献宾三献及尸出兄弟各相献酬毕然后行旅酬凡主人酌酒奉宾者谓之献宾酌以答主人者谓之酢主人酌酒先自饮再酌以奉宾者谓之酬先自饮谓引导之饮也旅众也主人举觯酌酒自西阶酬宾主先自饮再酌以进宾受之而未饮兄弟弟子举觯于长兄弟于阼阶弟子者兄弟之后生者也长兄弟者兄弟之最尊者也弟子导饮而长兄弟亦奠而未饮宾取所奠觯于阼阶酬长兄弟长兄弟西阶前酬宾众宾及众兄弟交错以徧以及执事者无不徧卒饮者实爵于箧此旅酬之大畧也又宾弟子及兄弟弟子各举觯于其长亦先自饮如前仪所谓下爲上也宾取觯酬兄弟之党长兄弟取觯酬宾之党亦交错以徧无次第之数谓之无算爵所以逮贱者如此
　　天子祭礼亡不可考楚茨之诗曰神具醉止皇尸载起鼓钟送尸神保聿归诸宰君妇废彻不迟诸父兄弟备言燕私笺云祭祀毕归宾客之俎同姓则留与之燕所以尊宾客亲骨肉也疏尸已出而诸宰及君妇彻去俎豆归宾客之俎其诸父兄弟留之使皆备具我当与之燕而尽其私恩也
　　天子诸侯大夫皆立始祖庙大夫亦有始封者如三桓之家即庆父叔牙季友爲始祖庙亦百世不迁士则无始祖庙只是祭祖祢而已葢位卑者流泽不能逺而士又无采邑故也
　　章句适士天子之上士即元士也受三命采地五十里视子男二庙祭祖祢
　　官师凡有司之长葢中士下士也虽立一庙祭祢却于祢庙并祭祖
　　顾命言所陈之寳有赤刀大训璧琬琰大玉夷玉天球河图之舞衣大贝鼖鼓兊之戈和之弓垂之竹矢章句曰之属则尽包上陈者在其中山先生曰宗器于祭陈之示能守也于顾命陈之示能传也书注疏赤刀寳刀赤刀削其刀必有赤处削音笑刀之小者大训三皇五帝之书训诰亦在焉文武之训亦曰大训璧大璧琬琰琬圭琰圭也夷常也或以爲东夷之美玉天球雍州所贡之玉磬也河图伏羲时龙马负图出于河古国名舞衣舞者之衣大贝如车渠车渠车罔也谓贝之大如车之罔鼖鼓长八尺兊和古之巧人也垂舜时共工舞衣鼖鼓戈弓竹矢皆制作精巧中法度故歴代传寳之
　　天官庖人凡用禽兽春行羔豚膳膏香夏行腒鱐膳膏臊秋行犊麛膳膏腥冬行鱻羽膳膏羶






　　读四书丛说卷二
<经部,四书类,读四书丛说>
　　钦定四库全书
　　读四书丛説卷三
　　元　许谦　撰
　　读孟子丛説上
　　梁惠王上
　　首章
　　周烈王五年魏武侯卒公子防立其子元年则烈王六年也通鉴周显王三十五年当防之三十七年防与齐威王防于徐州以相王考异谓为后元年大事记显王十六年当防之十八年魏拔赵邯郸服十二诸侯遂称王后齐败魏而齐亦称王于显王三十五年又书曰齐宣王魏惠王与诸侯防于徐州以相王今接显王三十三年当魏惠王三十五年孟子至梁若从通鉴则孟子至梁时魏尚为侯此章称之为王乃他日论集著书之时追书尔当从大事记为正盖始各王于其国至会徐州之嵗则王之号通于天下矣
　　仁专言则包四徳孟子与义对言则仁体而义用孟子是专主于义而言盖无仁之本则不能行义然仁义又各有体用朱子训诂皆兼体用説心之徳心之制是体爱之理事之宜是用然仁有专言偏言心之徳是专言之仁固全説体爱之理是偏言之仁其中又含体用爱为用其理则体也或问又推以隂阳言则义体而仁用盖天地间物静体而动用隂静阳动而仁阳也义隂也故其体用如此
　　王曰何以利吾国至不夺不餍固是发明王何必曰利一语而语意自分两节王曰何以利吾国至其国危矣言王好利于上则大夫士庶效之而好利于下凡言好利者皆是欲得其分外若惟取什之一赋则非好利矣故君欲分外取于下下亦欲分外取于上如此不已必至攘夺壊乱而国随于亡则是君始好利终于自亡其国此理势所必至然亦告君之语也万乘之国至不餍又言好利之弊成弑夺之祸皆下取乎上文侯斯与韩赵分晋即惠王之祖也此其明验为君而好利祸害之烈可畏如此一言君好利必亡其国二言好利必下簒其上
　　万乘之国则千乘之家千乘之国则百乘之家此以君十卿禄大夫概言之也王畿方千里固可出车万乘天子之卿受地视侯则方百里方百里不能出车千乘也千乘之国当方三百十六里有畸百乘之家则当方百里矣诸侯卿之采地未必如是之大也读者不可以辞害意
　　君子利己之心不可有利物之心不可无孟子不言利是专攻人利己之心絶利己之心然后可行利物之事然利物乃所以利己也至于不遗亲后君则已亦无不利矣但不可假仁义以求利耳
　　沼上章
　　圣贤告人非法语之言则巽与之言故孟子与时君言皆是这机轴前章法语之言此章巽与之言也后多仿此
　　此章闗键全在偕乐独乐上文王与民同乐夏桀结怨奉己兴亡乃其效也
　　灵台之作文王所以候日景占星象望云物也其下有囿囿中有沼并以逰观尔盖非所谓七十里之囿也七十里之囿所以供四时之田讲武事于其中且与民之刍荛雉者共之不容不广此在郊之外者也灵台之囿必近城郭地不可容且无所用其大也文王继体即位本都于岐在位四十六年而迁都于程又三年而迁都于丰于是作灵台其时年九十有六明年即薨矣田猎之囿非作灵台之意也七十里之囿在岐山之旧都欤故有与民同刍荛雉之常制也
　　麀鹿鱼鸟各得其所咸遂其性可见文王之徳被万物都在春风和气中观两在字而下文鱼鹿云云尤见文王仁及物而物感动处物且如是于人可知
</div>
    <div class="pagination">
<a href="读四书丛说_page4.html">上一页</a><a href="读四书丛说.html">1</a><a href="读四书丛说_page2.html">2</a><a href="读四书丛说_page3.html">3</a><a href="读四书丛说_page4.html">4</a><span class="current-page">5</span><a href="读四书丛说_page6.html">6</a><a href="读四书丛说_page7.html">7</a><a href="读四书丛说_page8.html">8</a><a href="读四书丛说_page9.html">9</a><a href="读四书丛说_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
