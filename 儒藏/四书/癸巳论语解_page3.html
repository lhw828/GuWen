<!DOCTYPE html>
<html>
<head>
    <meta charset="UTF-8">
    <title>癸巳论语解 - 第 3 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>癸巳论语解 - 第 3 页/共 12 页</h1>
    <div class="content">　　君子无终食之间违仁造次必于是颠沛必于是君子无终食之间违仁是心无时而不存也造次必于是颠沛必于是主一之功也
　　子曰我未见好仁者恶不仁者好仁者无以尚之恶不仁者其为仁矣不使不仁者加乎其身有能一日用其力于仁矣乎我未见力不足者盖有之矣我未之见也好仁非深造者不能故曰无以尚之其次则恶不仁恶不仁是亦为仁者也知恶不仁则知勉于仁矣不使不仁之事加见于其身盖知恶而遏止之也曰有能一日用其力于仁矣乎我未见力不足者用力于仁无力不足之患人皆有是道也病不求耳岂患力不足哉又曰盖有之矣我未之见也用力于仁者岂可谓天下无之乎特未之见耳所以待天下与勉学者之意反复抑可谓大而深切矣
　　子曰人之过也各于其党观过斯知仁矣
　　君子之过于厚过于爱虽曰过也然观其过而其心之不逺者可知矣若小人之过则失于薄伤于忍夫所谓薄与忍者是岂人之情也哉而其失至此则其所陷溺者亦可知矣故曰观过斯知仁矣
　　子曰朝闻道夕死可矣
　　人为万物之灵其虗眀知觉之心可以通夫天地之理故惟人可以闻道人而闻道则是不虗为人也故曰夕死可矣然而所谓闻道者实然之理自得于心也非涵养体察之功精深切至则焉能然盖异乎异端惊怪恍惚之论矣
　　子曰士志于道而耻恶衣恶食者未足与议也
　　学道者以务实反本为要耻恶衣恶食者其心何如哉外驰如此虽曰志于道岂足与议道乎
　　子曰君子之于天下也无适也无莫也义之与比适莫两端也适则有所必莫则无所主盖不失之于此则失之于彼鲜不倚于一偏也夫义人之正路也倚于一偏则莫能遵于正路矣惟君子之心无适也而亦无莫也其于天下惟义之亲而已盖天下事事物物皆有义焉义者存于中而形于外者也无适无莫而义之与比犹孟子所谓勿忘勿助长而必有事焉者也孟子言学者之用功而此言君子之存心耳或曰异端无适无莫矣而不知义之比此其所以异于吾儒盖失之矣夫异端之所以不知义者正以其有适有莫之故也盖未有不堕于一偏者若果能无适无莫则所谓义者盖森然自得于物则之中矣
　　子曰君子怀徳小人怀土君子怀刑小人怀惠
　　君子小人趣向之异故所怀不同大抵公私之分而已怀德怀刑好善恶恶之公心也怀土怀惠苟安务得之私意也然则在上者当显其为比之道德刑之明则君子怀之而天下莫不归往矣不然区区求小人之比已而仁贤不归心岂能致治哉
　　子曰放于利而行多怨
　　放依也放于利而行者凡事毎求便利于己也怨由不得其欲而生彼虽每求便利而事亦岂能尽利于己哉不得其欲则怨矣其胷次扰扰无须臾以宁也若夫君子正己而已无所求利故无不足而奚怨之萌哉
　　子曰能以礼让为国乎何有不能以礼让为国如礼何为国以礼其言不让夫子所以哂季路然则能以礼让固为国之本盖和顺辑睦之所由兴也不能以礼让则其为国也将如礼何谓礼虽在天下其将如之何哉是亦无以为国矣
　　子曰不患无位患所以立不患莫己知求为可知也患所以立求为可知皆为己者之事也立者所以立其身也可知者实之在己者也若有患其位与人莫己知之心一毫之萌则为徇于外矣不患无位而患所以立不患莫已知而求为可知则君子为己之学盖可知矣若曰使在己有可知之实则人将自知之则是亦患莫己知而已岂君子之心哉
　　子曰参乎吾道一以贯之曾子曰唯子出门人问曰何谓也曽子曰夫子之道忠恕而已矣
　　道无不该也而有隠显本末内外之致焉程子所谓如百尺木自根本至毫末皆一贯也若隠显本末内外之致泯然莫别则所谓一以贯之者亦何所施哉夫子之告曾子当其可也曾子盖黙识之矣故荅门人之问独举忠恕为言可以见曾子自得之深也夫忠为体恕为用实有是体则实有是用用之周乎物是其体之流行发见而已体用一源故也此岂非一贯之妙欤圣人全乎此天之道也曽子所称夫子忠恕是己贤者求尽乎此人之道也子思所称忠恕是己
　　子曰君子喻于义小人喻于利
　　喻谓通逹其趣也盖君子心存乎天下之公理小人则求以自便其私而已其所趣所行乆且熟也能无喻乎喻则好笃而不可反矣此君子小人之分也
　　子曰见贤思齐焉见不贤而内自省也
　　盖莫非为已而已
　　子曰事父母几谏见志不从又敬不违劳而不怨事亲者心存乎其亲听于无声视于无形其体之精矣故几微所形必得于心谏于其未着为易反也见志不从又敬不违河东侯氏曰加诚敬而不违其几谏之初心盖积其诚意如此劳而不怨竭力而不弛也
　　子曰父母在不逺游游必有方
　　以亲之心为心也
　　子曰三年无改于父之道可谓孝矣
　　觧见上
　　子曰父母之年不可不知也一则以喜一则以惧以年之盛衰察气之强弱而喜惧存焉亦人子尽心于其亲之一事也
　　子曰古者言之不出耻躬之不逮也
　　君子以行不逮言为耻故言不轻其出言之不出则其勉于躬行者力可知也夫子惧学者务于言而行有弗笃则趋于薄也故言古之学者盖如此
　　子曰以约失之者鲜矣
　　凡人事事以节约存心则有近本之意虽未能皆中节而其失则鲜矣
　　子曰君子欲讷于言而敏于行
　　言则欲讷行则欲敏盖笃实自修无一毫徇外之意也言欲讷者畏天命行欲敏者恭天职
　　子曰德不孤必有邻
　　德立于己则天下之善斯归之盖不孤也如善言之集良朋之来皆所谓有邻也至于天下归仁是亦不孤而已矣
　　子游曰事君数斯辱矣朋友数斯防矣
　　数必有由而然事君而必君之信己与朋友交而必交情之固是皆为私意之所加而数之所由生也推此可见彼既厌而数不止能无辱与防乎












　　论语觧巻二
<经部,四书类,癸巳论语解>
　　钦定四厍全书
　　论语解巻三　　　　　　　宋　张栻　撰公冶长萹
　　子谓公冶长可妻也虽在缧绁之中非其罪也以其子妻之子谓南容邦有道不废邦无道免于刑戮以其兄之子妻之【陆音绁息列翻今本作絏】
　　门人记此以见圣人取人托子之道南容之行固髙于公冶长然公冶长虽在缧绁而非其罪则其人能谨于行可知其所遇特无妄之灾耳已之子兄之子何以异其配也或以其材或以其时焉耳为避嫌之论者是以私意观圣人者也
　　子谓子贱君子哉若人鲁无君子者斯焉取斯
　　意者子贱资质成就君子人也夫子谓使鲁无君子则子贱亦何所取法而若是乎此非特叹鲁国之多贤葢言美质系乎薫陶之效如此也
　　子贡问曰赐也何如子曰女器也曰何器也曰瑚琏也子贡之问葢欲因师言以省已之所未至也而夫子告之抑髙下所以长善而捄其失者备矣谓之器则固适于用然未若不器之周也谓之瑚琏则以其美质可以荐之宗庙也然瑚琏虽贵终未免于可器耳赐也味圣人之言意即其所至而勉其所未至则亦何有穷极哉
　　或曰雍也仁而不佞子曰焉用佞御人以口给屡憎于人不知其仁焉用佞
　　佞之所以焉用者以其御人以口给屡憎于人因其有才辨而流入于不善也若不知其仁则焉用佞葢在仁者则而中节佞与不佞何足以言之哉
　　子使漆雕开仕对曰吾斯之未能信子说
　　夫子使漆雕开仕知其可以施于有政也而开自谓斯未能信葢胸中一毫有未尽不可以自欺也其笃志近思之功为何如哉则其所至葢未可量也故子説然则学者自谓能信者其未知用其力者欤
　　子曰道不行乗桴浮于海从我者其由与子路闻之喜子曰由也好勇过我无所取材
　　乗桴浮海叹道之不行也从我者其由与以子路之勇于为也然夫子岂轻去中国而勇徃者哉子路闻之而喜则以为夫子之必徃也故曰好勇过我无所取材程子谓材与裁通用夫圣人之勇不可过也而过焉是未知所裁度也先后之间辞气抑而理亦无不尽矣
　　孟武伯问子路仁乎子曰不知也又问子曰由也千乗之国可使治其赋也不知其仁也求也何如子曰求也千室之邑百乗之家可使为之宰也不知其仁也赤也何如子曰赤也束带立于朝可使与賔客言也不知其仁也
　　仁难言也而孟武伯遽问子路之仁若以为未仁则子路盖进于此者若以为仁则仁之义通上下而言语其全虽圣人不敢居也故但告以不知也武伯可以深思自省矣武伯复有问而并及于求与赤则各举其所能者告之夫可使治赋可使为宰可使与賔客言非是心之存者不能然也就此上观其仁则可语仁之成名则难也故又曰不知其仁也学者反复玩味知仁之难言如是则致知力行终吾身焉可也
　　子谓子贡曰女与回也孰愈对曰赐也何敢望回回也闻一以知十赐也闻一以知二子曰弗如也吾与女弗如也
　　子贡问赐也何如欲因师言以自省也夫子谓女与回也孰愈使之反已而自省也当时师弟子间所以相与者葢如此闻一知十闻其端而究其极也闻一知二告徃而知来者夫闻一知十岂特顔子天资之絶人哉葢学问涵养至此也子贡知其不敢望回是亦其逹也夫子因其自知从而勉之曰吾与女弗如也程子曰圣人岂有所不及者哉所以勉子贡进学也【一本云夫子既然其言又称之曰吾与女弗如也与其弗如也之言所以长其善而勉其所未及也】
　　宰予昼寝子曰朽木不可雕也粪土之墙不可杇也于予与【平声下同】何诛子曰始吾于人也听其言而信其行今吾于人也听其言而观其行于予与改是
　　宰予昏惰而溺志夫子以其质之不美也故以朽木粪墙为喻而责之特深葢害道莫此为甚也听言而信行葢圣人之听言固异乎人之听言也然又将观行焉则益精矣谢氏曰圣人之道虽得于生知而亦有待于更事之多也
　　子曰吾未见刚者或对曰申枨子曰枨也欲焉得刚能自克之谓刚葢莫难制者人欲也为欲所牵志不立矣焉得刚
　　子贡曰我不欲人之加诸我也吾亦欲无加诸人子曰赐也非尔所及也
　　此与已所不欲勿施于人施诸已而不愿亦勿施于人同意然而彼二言者皆为仁之方恕之道也故皆有勿辞勿者禁止之意若子贡之言不欲人之加诸已者即欲不加诸人是则不待禁止油然公平物我一视仁者之事也其曰非尔所及者正所以勉其强恕而抑其躐等也
　　子贡曰夫子之文章可得而闻也夫子之言性与天道不可得而闻也
　　文章谓着于言辞者夫子之文章人人可得而闻也至于性与天道则非闻见之所可及其惟濳泳积习之乆而有以自得之自得之则性与天道亦岂外乎文章哉曰性又曰天道者兼天人性命之蕴而言之也
　　子路有闻未之能行惟恐有闻
　　有所闻而实未副【一本作而行之未逮】勇者之所耻也惟恐有闻则其笃于躬行可知门人记此亦可谓善观季路矣然比之得一善拳拳服膺而不失者则未免有强力之意耳
　　子贡问曰孔文子何以谓之文也子曰敏而好学不耻下问是以谓之文也
　　圣人制諡其法非一端葢取人之周也故经天纬地谓之文而勤学好问亦谓之文子贡疑孔文子不足以当此諡而不知所取各有义其善不可没而其不足者自不可揜矣
　　子谓子产有君子之道四焉其行已也恭其事上也敬其养民也惠其使民也义
　　子产此四者为得君子之道君子之道亦多矣子产有此四者而已他固未尽得也圣人与人为善故特举其所长焉行已恭谨重而不侮也事上敬忠实而不欺也养民惠以慈爱涵养之也使民义役之以时用之不私也子产养民恵使民义矣而孟子犹谓不知为政则所谓政者葢有在矣
　　子曰晏平仲善与人交乆而敬之
　　圣人论豫之六二介于石不终日贞吉以为君子上交不谄下交不渎为知几盖交道易以陵夷非正其志者莫之能守也交乆而敬不衰亦可谓善矣圣人于人虽一善必録天地之心也【一本云以平仲行乎国政之乆而其见称于圣人者独善交一事则其余无取焉亦可见也】
　　子曰臧文仲居蔡山节藻棁何如其知也
　　所贵乎知者为其明见理之是非也僭上失礼之事而处之不疑则其昧于理孰大于是葢方其时世俗以小慧为知故于文仲有惑焉夫子明之使人知夫所谓知者在此而不在彼也
　　子张问曰令尹子文三仕为令尹无喜色三已之无愠色旧令尹之政必以告新令尹何如子曰忠矣曰仁矣乎曰未知焉得仁崔子弑齐君陈文子有马十乗弃而违之至于他邦则曰犹吾大夫崔子也违之之一邦则又曰犹吾大夫崔子也违之何如子曰清矣曰仁矣乎曰未知焉得仁
　　子文文子之事圣人以清忠目之就此事上言只可谓之清忠也而子张遽以仁为问是未能究夫仁者之心也曰未知焉得仁言未知其他据此事言之不得谓之仁也若知防子箕子比干之所以称三仁则知二子之事只可以为清忠而不可谓之仁矣【一本云仁者之为亦有时可以谓之忠清然指人一忠一清事便以为仁则不可】
　　季文子三思而后行子闻之曰再斯可矣
　　思至于再则事之是非可否可见矣过是而犹有思焉则是为计较利害而非诚其思者也
　　子曰武子邦有道则知邦无道则愚其知可及也其愚不可及也
　　发舒才智为易収敛才智为难非约以自守而不役于外者不能然也曰其愚不可及也谓人所难也然而犹有知愚之心也其与用则行舍则藏者意味相去有间矣
　　子在陈曰归与归与吾党之小子狂简斐然成章不知所以裁之
　　圣人道不行于当时故退而明诸书以私淑诸人方圣人歴聘之时诗书礼乐之文固已付门人次序之矣及圣人归于鲁而后有所裁定所谓删诗定书系周易作春秋也狂简之士虽行有不揜而其志大葢能斐然以成章矣至于义理之安是非之平详略之宜则必待圣人裁之而后为得也
　　子曰伯夷叔齐不念旧恶怨是用希
　　以夷齐平日之节观之疑其狭隘而不容矣今夫子乃称其不念旧恶何其宏裕也葢于其所为亦率夫天理之常而其胸中休休然初无一毫介于其间也若有一毫介于其间则其私意之所执而岂夷齐之心哉味夫子不念旧恶怨是用希之言则庶几可以得之矣怨是用希者已无所怨于人而人亦无所怨于己也
　　子曰孰谓微生髙直或乞醯焉乞诸其邻而与之顺理之谓直计较作为有纎毫之枉则害于直矣意者时人以微生髙为直故夫子举此以明直之理
　　子曰巧言令色足恭左丘明耻之丘亦耻之匿怨而友其人左丘明耻之丘亦耻之
　　是皆常人之所忽而不以为耻者惟君子学以为已不忍须臾自欺故以为耻观诸此则丘明之为人可知矣言已亦耻之以明丘明所耻之为得也
　　顔渊季路侍子曰盍各言尔志子路曰愿车马衣轻裘与朋友共敝之而无憾顔渊曰愿无伐善无施劳子路曰愿闻子之志子曰老者安之朋友信之少者怀之人而不仁病于有已故虽衣服车马之间此意未尝不存焉子路盖欲克其私于事事物物之间者其志可谓笃而用功可谓实矣至于顔子则又宏焉理之所在何有于己则其于善也奚伐为吾之所当为而已则其于劳也奚施葢存乎公理而无物我之间也然而犹所谓诚之者人之道至于孔子则纯乎天矣物各付物止于其分而无不得焉此诚者天之道也圣贤之分固宜尔然而学者有志于求仁则季路之事亦未宜忽也要当如此用力以为入徳之途则夫顔子之事可以驯致不然慕髙逺而屑卑近将终身无所进益而已耳
　　子曰己矣乎吾未见能见其过而内自讼者也
</div>
    <div class="pagination">
<a href="癸巳论语解_page2.html">上一页</a><a href="癸巳论语解.html">1</a><a href="癸巳论语解_page2.html">2</a><span class="current-page">3</span><a href="癸巳论语解_page4.html">4</a><a href="癸巳论语解_page5.html">5</a><a href="癸巳论语解_page6.html">6</a><a href="癸巳论语解_page7.html">7</a><a href="癸巳论语解_page8.html">8</a><span>...</span><a href="癸巳论语解_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
