<!DOCTYPE html>
<html>
<head>
    <meta charset="UTF-8">
    <title>论语类考 - 第 8 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>论语类考 - 第 8 页/共 16 页</h1>
    <div class="content">　　晨门
　　元按晨门齐臣姓名无考　以上皆齐国人物
　　卫灵公
　　元按卫灵公襄公之子也初襄公有贱妾幸之有身梦人谓曰我康叔也今若子必有卫名而子曰元妾怪之问孔成子成子曰康叔者卫祖也及生子男也以告襄公襄公曰天所置也名之曰元襄公夫人无子于是立元为嗣是为灵公灵公在位四十二年荘子云灵公死卜葬于故墓不吉卜葬于沙邱而吉掘之数仞得石椁焉洗而视之有铭曰不凭其子灵公夺而里之夫灵公之为灵也久矣季本氏云卫灵公主威不立而盗得以杀其兄家政不脩而妻得以逐其子事无名而每兴逺役行无信而屡召敌兵观孔子因其问陈而明日遂行其不足与有为可知然而不至于丧者有仲叔圉治宾客祝鮀治宗庙王孙贾治军旅三子虽非纯臣而才足使令故倚以苟自逸然有蘧伯玉而不能用岂真能任贤者哉一统志云灵公墓在东昌府观城县东南四十二里
　　南子
　　朱子曰南子卫灵公之夫人有滛行
　　元按史记云孔子至卫灵公夫人南子愿见孔子孔子辞谢不得已而见之入门北面稽首夫人自帷中再拜环佩玉声璆然孔子曰吾乡为弗见见之礼答焉孔鲋氏云古者大享夫人与焉卫君夫人享夫子夫子亦弗获已矣栾肇氏云予所否者天厌之否塞也言我之道不行而否塞者乃天所厌弃也杨慎氏云矢者直也直告之也非誓也何孟春氏云六经鲁论家语皆无子见卫南子之事不知迁何据而云然盖南子者必鲁之南蒯也佛肸以中牟畔子路不欲其往而夫子有吾岂匏瓜之喻南蒯以费畔子路亦不欲其见也昭公十四年南蒯奔齐对景公曰臣欲张公室也夫南蒯欲弱季氏以强鲁故夫子见之非见卫之南子而见鲁之南子也
　　卫君
　　朱子曰卫君出公辄也灵公逐其世子蒯聩公薨而国人立蒯聩之子辄于是晋纳蒯聩而辄拒之时孔子居卫卫人以蒯聩得罪于父而辄嫡孙当立故冉有疑而问之
　　元按卫世家云太子蒯聩与灵公夫人南子有恶欲杀南子蒯聩与其徒戏阳遫谋朝使杀之戏阳后悔不果蒯聩数目之夫人觉之惧呼曰太子欲杀我灵公怒太子蒯聩奔宋已而之晋赵氏夫蒯聩南子之子南子滛乱蒯聩不能为亲隐恶而愤激过中迹不能不涉于乱不惟南子恶之虽灵公亦有所不安此蒯聩所自取之祸而非有杀母之心也盖蒯聩闻野人之歌其心慙焉以告南子南子啼而走言太子将杀己以诬之灵公惑于其言亦不难于逐蒯聩矣春秋书卫世子蒯聩出奔宋宋南子家也蒯聩负杀南子之名岂敢奔宋哉春秋系之世子则蒯聩无杀母之恶而灵公轻信谗言明矣卫世家又云灵公游于郊令子郢仆郢灵公少子也字子南灵公怨太子出奔谓郢曰我将立若为后郢对曰郢不足以辱社稷君更图之灵公卒夫人命子郢为太子曰此灵公命也郢曰亡人太子蒯聩之子辄在不敢当于是卫乃以辄为君是为出公赵简子欲纳蒯聩卫人闻之兵击蒯聩蒯聩不得入罗泌氏云子南灵公之介子蒯聩之弟也蒯聩既奔子南辞位子南之徳实嫓夷齐孔子居卫葢有疑辄逆徳不可为君而子南之贤可立而不立者故冉有求折于子贡而子贡举夷齐为问夫子以为古之贤人求仁而得仁夫夷齐以逊国为仁则夫子不为卫君而郢贤可知矣当夫人以君命立郢而郢以辄在辞此叔齐之义也儒先乃以夫子善夷齐兄弟之逊为恶蒯聩父子之争苏氏取而着为伯夷之传至谓夷齐之出父子之间必有间言者岂不凿哉父子之争十恶之罪首也当时诸侯固数以为谯矣此非隐奥也孰谓求赐髙第不能知此而反圣人疑耶郢之逊可谓求仁而得仁矣
　　公子荆
　　朱子曰公子荆卫大夫
　　元按左传昭公二十年公南楚骖乘以身卫贼而免君于难春秋释名云公南楚即公子荆也又襄公二十九年吴公子札来聘适卫见蘧瑗史狗史防公子荆公叔发公子朝曰卫多君子未有患也
　　公孙朝
　　朱子曰公孙朝卫大夫
　　元按路史卫支庶之姓有公孙氏朝之事实无考
　　公叔文子
　　朱子曰公叔文子卫大夫公孙枝也
　　元按世本云献公生成子当当生文子拔拔生朱为公叔氏孔安国氏云公叔文子公孙枝也文諡也然左传则作公叔杜预氏注云公叔公叔文子也檀弓云公叔文子卒其子戍请諡于君乃諡为贞惠文子其后卫侯恶公叔戍以其富也公叔戍又欲去南子之党若宋朝之徒者南子愬之曰戍将为乱于是戍奔鲁薛应旂氏云贤哉文子仲尼所以文之也非直以其能升僎也受知于君而其子犹不免焉呜呼富也夫
　　僎
　　元按僎初为公叔文子家臣文子荐之使与巳并为大夫故称大夫僎僎之事实无考
　　公明贾
　　朱子曰公明姓贾名亦卫人
　　元按路史卫之公族有公明氏而鲁则无公明氏也然朱子又以公明仪公明髙为鲁人岂卫之公明氏移居鲁耶贾之事实无考
　　蘧伯玉
　　朱子曰蘧伯玉卫大夫名瑗孔子居卫尝主于其家元按荘子则阳篇云蘧伯玉行年六十而六十化淮南子云蘧伯玉行年五十而知四十九年之非史记列传云孔子之所严事于卫伯玉裴骃氏云外寛而内直自娱于隐括之中直已而不直人汲汲于仁以善自终盖蘧伯玉之行也灵公与夫人夜坐闻车声至阙而止过阙后有声夫人曰此蘧伯玉也伯玉卫之贤大夫也仁而有智敬于事上此其人必不以闇昧废礼左传喜弑其君剽孙林父入于戚以叛而伯玉行从近关出此所谓邦无道卷而怀之者一统志云墓在卫辉府城西
　　孔文子
　　朱子曰孔文子卫大夫名圉
　　元按孔文子即仲叔圉烝鉏之曽孙卫之执政上卿孔子所谓仲叔圉治宾客者是也初文子使大叔疾出其妻而妻其女孔姞后疾出奔宋卫人立其弟遗文子又使遗室姞焉灵公四十一年文子同齐师及鲜虞伐晋取棘蒲
　　武子
　　邢昺氏曰春秋文公四年卫侯使俞来聘左传云卫子来聘公与之宴为赋湛露及彤弓不辞又不答赋使行人私焉对曰臣以为肄业及之也杜预氏注云此其愚不可及也
　　朱子曰武子卫大夫名俞按春秋传武子仕卫当文公成公之时文公有道而武子无事可见此其知之可及也成公无道至于失国而武子周旋其间尽心竭力不避艰险凡其所处皆智巧之士所深避而不肯为者而卒能保其身以济其君此其愚之不可及也
　　元按氏卫公族也左传僖公二十八年楚成王与晋文公战于城濮楚师败卫侯惧出居襄牛之地以避晋而奔楚遂适陈使元咺奉叔武以受盟或诉元咺于卫侯曰立叔武矣其子角从卫侯卫侯杀之咺不废命奉叔武入守六月晋人复卫侯元咺出奔晋卫侯与元咺讼武子为辅鍼荘子为坐士荣为大士卫侯不胜杀士荣刖鍼荘子谓俞忠而免之执卫侯归于京师置诸深室俞职纳槖饘焉僖公三十年晋侯使医衍酖卫侯俞货医使薄其酖不死鲁纳玉于王与晋侯皆十瑴乃释卫侯武子之父荘子名速武子之子名相相之子名殖
　　史鱼
　　朱子曰鱼卫大夫名防
　　元按家语困誓篇云卫蘧伯玉贤而灵公不用弥子瑕不肖反任之史鱼骤谏不从病将卒命其子曰吾在卫不能进蘧伯玉退弥子瑕是吾生不能正君死无以成礼我死汝置尸牖下于我毕矣其子从之灵公吊焉怪而问其子以告公曰是寡人之过也于是命之殡于客位进蘧伯玉而用之退弥子瑕而逺之孔子闻之曰古之谏者死则已矣未有若史鱼死而尸谏忠感其君也可不谓直乎
　　祝鮀
　　朱子曰鮀卫大夫字子鱼
　　元按鮀卫之大祝左传作祝佗定公四年会于召陵盟于臯鼬将会卫子行敬子言于灵公曰会难同啧有烦言莫之治也其使祝佗从公曰善乃使子鱼及臯鼬将盟将长蔡于卫卫侯使祝佗私言于苌苌説告刘子与范献子谋之乃长卫侯于盟孔子谓祝鮀治宗庙鮀之才亦有可用者
　　王孙贾
　　朱子曰王孙贾卫大夫
　　元按王孙贾卫公族也贾从灵公与晋盟已而叛之观其媚灶之言其人専权本非贤大夫而孔子又取其治军旅圣人至公之心无弃人也如此贾子王孙齐亦为卫大夫
　　棘子成
　　朱子曰棘子成卫大夫
　　元按郑氏云棘子成卫大夫旧説也此自汉以来相传之言其事实无考
　　仪封人
　　元按仪封人卫臣姓名无考薛应旂氏云封人仪姓族出晋阳徐有仪楚陈有仪行父云
　　荷蒉
　　元按荷蒉卫人姓名无考
　　以上皆卫国人物
　　晋文公
　　朱子曰晋文公名重耳
　　元按晋文公献公之子晋世家云献公即位重耳年二十一矣献公伐骊得骊姬生子奚齐献子有意废太子申生乃使申生居曲沃公子重耳居蒲公子夷吾居屈献公与骊姬子奚齐居绛骊姬谗申生申生自杀重耳夷吾来朝骊姬又谗之于是重耳走蒲夷吾走屈献公使兵伐蒲重耳遂奔翟夷吾奔梁献公卒属奚齐于荀息里克欲纳重耳乃杀奚齐使人迎重耳重耳畏杀不敢入乃迎夷吾立之是为惠公惠公欲使人杀重耳重耳闻之如齐惠公卒子圉立是为怀公秦怨子圉乃发兵纳重耳使人告栾郤之党为内应杀怀公于髙梁重耳立是为文公重耳自少好士有贤士五人曰赵衰狐偃咎犯贾佗先轸魏武子重耳出亡十九嵗而得入年六十二即位九年而卒将殡于曲沃出绛柩有声如牛其详载晋文春秋四十五篇中
　　佛肸
　　朱子曰佛肸晋大夫赵氏之中牟宰也
　　元按孔安国氏云佛肸晋大夫赵简子之邑宰史记云佛肸为中牟宰赵简子攻范中行伐中牟佛肸畔佛肸置鼎于庭致士大夫曰与我者受邑不与者烹大夫皆从惟邑人田单曰义死不避斧钺之罪义穷不受轩冕之服不如烹褰衣将就鼎佛肸脱履而生之赵简子闻而欲赏之田单不受赏遂南之楚何孟春氏云佛肸畔召孔子乃哀公初年孔子在陈蔡时事也孔子年防六十矣哀公十七年孔子卒后四年赵简子卒子无防立是为襄子而刘向列女传云佛肸之畔其母将论求见赵襄子襄子释之君子曰佛肸母一言而襄子之意使其不迁怒以免其身盖刘向失于未考耳
　　子产
　　孔安国氏曰子产郑大夫公孙侨
　　元按左传子产穆公之孙公子之子名侨公子之子称公孙故曰公孙侨襄公三十年为郑大夫执国政公子字子国公孙之子以王父字为氏故其后或谓之国侨事载左传孔子闻子产卒出涕曰古之遗爱也一统志云墓在开封府新郑县邢山之巅
　　禆谌
　　孔安国氏曰禆谌郑大夫氏名也
　　元按春秋襄公三十一年左传云禆谌能谋冯简子能防禆谌谋于野则获谋于邑则否郑国将有诸侯之事则子产使禆谌乘车以适野而谋可否使冯简子防之事成乃授子太叔
　　世叔
　　马融氏曰世叔郑大夫游吉也
　　朱子曰世叔春秋传作子太叔
　　元按古字世太通用世叔一作太叔如太子亦称世子也世叔游吉公子偃之孙以王父字为氏左传云北宫文子相卫襄公如楚过郑文子入聘子羽为行人冯简子与子太叔逆客事毕而出言于卫侯曰郑有礼数世之福也子太叔美秀而文其弟游楚作乱子产治其罪放之于吴
　　子羽
　　马融氏曰子羽公孙翚也
　　邢昺氏曰子羽亦郑大夫
　　元按左传云公孙翚能知四国诸侯之所欲为而辨于其大夫之族姓班位贵贱能否而又善为辞令翚一作挥一统志云子羽墓在开封府通许县东
　　宋朝
　　朱子曰朝宋公子
　　元按左传宋朝宋公子也美色仕卫为大夫有宠于灵公卫太叔疾娶其女朝通于灵公嫡母襄夫人宣姜及其夫人南子惧遂与齐豹北宫喜褚师圃作乱逐灵公其后灵公入卫与北宫喜盟于彭水之上宋朝出奔晋自晋归宋灵公复为夫人南子召宋朝公叔戍欲逐宋朝南子愬诸灵公曰戍将为乱灵公逐公叔戍奔鲁太子蒯聩献盂于齐过宋野野人歌曰既定尔娄猪盍归吾艾豭太子羞之金履祥氏云宋公子朝与南子内乱宋不罪其宄而卫又召之以遂其奸其免于今之世者如此
　　桓魋
　　朱子曰桓魋宋司马向魋也出于桓公故又称桓氏元按史记世家云孔子适宋与弟子习礼大树下宋司马桓魋欲杀孔子拔其树孔子去适郑孟子所谓微服过宋盖此时也魋据曹以叛其兄左师巢伐之不克魋奔卫巢奔鲁宋景公使人止之曰不可以絶向氏之祀辞曰臣之罪大不可入矣司马牛致邑与珪而适齐魋出于卫地公文氏攻之又奔齐陈文子使为次卿司马牛去齐适吴魋尝作石椁三年不成孔子曰若是其靡也金履祥氏云魋盖宋桓公之后别为向氏司马氏解见司马牛下
　　太宰
　　元按太宰宋臣详见职官考其人姓名不传
　　陈司败
　　元按陈司败陈臣其姓名亦无考
　　以上晋郑宋陈人物
　　子文
　　朱子曰子文姓鬭名谷于莬
　　元按左传若敖娶于防生鬭伯比若敖卒伯比从其母畜于防合于防女生子文焉防夫人使弃诸梦中虎乳之防子田遂收之楚人谓乳谷谓虎于莬故名楚成王时子文代子元为令尹靖国之难朝不谋夕举子玉为令尹悉告以旧政楚人伐随伐郑灭灭黄子文之功居多其孙鬭克黄楚葴尹也以功封于郧为郧公克黄生鬭蔓成然字子旗亦为令尹成然生二子鬭辛鬭怀皆有名于世薛应旂氏云子文之忠其他可能也置族人于廷理而族人不怨不可能也名称溢于当时声光流于罔极岂偶然哉
　　子西
　　朱子曰子西楚公子申
　　元按春秋之时有三子西郑驷夏楚宜申及公子申也驷夏未尝当国无大可称宜申谋乱被诛相去孔子之时又逺独公子申与孔子同时故集注以为公子申楚纪云公子申字子西昭王庶兄也平王卒令尹子常欲立子西子西曰国有常法更立则乱乃立太子珍为昭王楚世家云子西平王之庶弟也则子西非昭王庶兄乃其叔父矣又云昭王病召诸公子大夫让其弟公子申为王则公子申与子西为二人左传吴师入郢昭王奔随子西败吴师于军祥昭王之奔随也子西为王舆服国于脾泄使王孙由于城麋迁都于婼昭王救陈卒于城父子西与子期潜师闭涂逆越女之子章立之是为惠王哀公十五年子西子期伐吴及桐油后召太子建之子胜为白公作乱子西死之夫子西辞子常之请而逊位相昭王之弱而定国知夫差之侈而必败可谓勤矣乃卒沮书社之封召白公之乱焉得为智乎孔子曰彼哉彼哉有所试矣
　　叶公
　　朱子曰叶公楚叶县尹沈诸梁字子髙僣称公也元按杜预氏注左传谓沈诸梁楚荘王之孙沈尹戌之子戌为沈尹又为左司马多直谏国人赖之子髙为叶公时子西召太子建之子胜于吴子髙谏之其后胜作乱杀子西子期刼惠王子髙闻之帅师定方城与国人攻白公胜胜奔山自缢子髙兼二事乃使子西之子寜为令尹子期之子寛为司马退而老于叶初子髙有弟曰后臧从其母于吴不待而归子髙絶之子髙好龙凿室雕龙天龙闻而下焉子髙惧而走故子张曰叶公非好龙好夫似龙而非龙者也夫叶公问孔子于子路盖知圣而不能举者然其知白公必乱子西子期之必不能弭乱而国人望之若望嵗焉若望慈母焉孔子告之政曰近悦逺来子髙亦允蹈之哉
　　接舆
　　朱子曰接舆楚人狂避世
　　元按荘子接舆作接与注云楚人姓陆名通皇甫谧云接舆躬耕楚王遣使以黄金百镒车二驷聘之不应与其妻共隐列女传云楚接舆躬耕以为食楚王聘之以治淮南妻曰不如去之夫负釡妻载纴器变易姓名而逺徙莫知所之又楚辞云接舆髠首注云接舆后自髠金履祥氏云荘子载接舆歌鳯句甚多然出于附会诋訾当以论语所载为正盖知尊圣人而叹其衰知爱圣人而忧其殆而不知圣人之中道也
　　长沮　桀溺
　　朱子曰二人隐者
　　元按金履祥氏云古之隐者不以姓名自见人亦不得而知之论语所载若荷蒉晨门荷蓧丈人皆以其物与事名之不得其姓名之真也独长沮桀溺若得其名氏者然长与桀古无此姓氏而名又皆从水夫子使子路问津而不告则一时何自而识其姓名计亦以其物色名之盖二人耦耕于田其一人长而沮洳其一人桀然髙大而涂足因以名之尔
　　荷蓧丈人
　　元按荷蓧丈人姓名无考易师丈人朱子云丈人长老之称杨氏云丈者黍龠尺引之积故王充论衡云人形以一丈为止故名男子为丈夫淮南子云老者杖于人谓之丈人恐未然
　　以上皆楚国人物
　　朱张
　　元按王弼氏云朱张字子弓即荀卿所谓仲尼子弓者邢昺氏云朱张行与孔子同故孔子不论其行荀卿氏云彼大儒者虽隐于穷阎漏屋而王公不能与之争名其言有类其行有礼其举事无悔其持险应变曲当与时迁徙其道一也其穷也俗儒笑之其通也英杰化之通则一天下穷则独立贵名桀跖之世不能汚仲尼子弓是也
　　少连
</div>
    <div class="pagination">
<a href="论语类考_page7.html">上一页</a><span>...</span><a href="论语类考_page3.html">3</a><a href="论语类考_page4.html">4</a><a href="论语类考_page5.html">5</a><a href="论语类考_page6.html">6</a><a href="论语类考_page7.html">7</a><span class="current-page">8</span><a href="论语类考_page9.html">9</a><a href="论语类考_page10.html">10</a><a href="论语类考_page11.html">11</a><a href="论语类考_page12.html">12</a><a href="论语类考_page13.html">13</a><span>...</span><a href="论语类考_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
