<!DOCTYPE html>
<html>
 <head>
  <meta charset="utf-8"/>
  <title>
   四书大全 - 第 13 页/共 47 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四书大全 - 第 13 页/共 47 页
  </h1>
  <div class="content">
   范氏曰哀公康子问同而对有详畧者臣之告君不可不尽若康子者必待其能问乃告之此教诲之道也【详见雍也篇不迁怒章○庆源辅氏曰圣人一言之间轻重之等则有截然不可乱者】
　　○顔渊死顔路请子之车以为之椁
　　顔路渊之父名无繇【音由】少【去声】孔子六嵗孔子始教而受学焉椁外棺也请为椁欲卖车以买椁也
　　子曰才不才亦各言其子也鲤也死有棺而无椁吾不徒行以为之椁以吾从大夫之后不可徒行也
　　鲤孔子之子伯鱼也先【去声】孔子卒言鲤之才虽不及顔渊然已与顔路以父视之则皆子也孔子时巳致仕尚从大夫之列言后谦辞【问以弟子之年考之则回之死先于鲤故有以鲤也为夫子之设言者信乎朱子曰以人情言之不应如此且王肃信家语最笃而亦以此为年数之错误今安得固守而必信之乎○南轩张氏曰圣人正大之情天地之情也鲤虽不可以并渊然在已则子也无椁则亦已矣渊虽贤而父之葬子也亦称家之有无而已又何必强为之椁乎夫子视渊固犹子也不得舍车于鲤则亦不得舍车于渊矣○厚斋冯氏曰伯鱼闻诗闻礼未为不才视子渊则才不及耳唯自言其子故曰不才】○胡氏曰孔子遇旧馆人之丧尝脱骖以赙【音附】之矣【礼檀弓篇孔子之衞遇旧馆人之丧入而哭之哀使子贡説骖音脱参而赙之騑马曰骖赙助也助丧用也】今乃不许顔路之请何邪【俗作耶】葬可以无椁骖可以脱而复【扶又反】求大夫不可以徒行命车不可以与人而鬻【余六反】诸市也【王制曰命服命车不粥舆鬻同于市○问命车朱子曰记礼云大夫赐命车】且为【去声】所识穷乏者得我而勉强【上声】以副其意岂诚心与直道哉或者以为君子行礼视吾之有无而已【此苏氏说】夫【平声】君子之用财视义之可否岂独视有无而已哉【庆源辅氏曰葬之礼椁周于棺宜也然贫不能具则椁亦可废车之制骖参于服宜也然欲辍而用则骖或可脱义之所可则脱骖以赙旧馆人而不吝义不可则于顔渊之厚而不从其父为椁之请此可见圣人处事之权衡】
　　○顔渊死子曰噫天丧予天丧予【丧去声】
　　噫伤痛声悼道无传若天丧巳也【勉斋黄氏曰顔子在则夫子虽亡而不亡以道存也顔子死则夫子虽存道固无传终亦必亡而已矣故以顔子之死而为已之丧也○新安陈氏曰夫子之道頼顔子以传者也顔子在则道有传孔子他日虽死而不死顔子死则道无传孔子今日虽未亡而已亡故不谓天丧回而曰天丧予良可悲矣○洪氏曰孔顔一体也回何敢死子在故也天丧子回死故也○云峯胡氏曰夫子上接文王之传则曰天将丧斯文下失顔渊之传则曰天丧子然则道统之絶续皆天也】
　　○顔渊死子哭之恸从者曰子恸矣【从去声】
　　恸哀过也
　　曰有恸乎
　　哀伤之至不自知也
　　非夫人之为恸而谁为【夫音扶为去声】
　　夫人谓顔渊言其死可惜哭之宜恸非他人之比也○胡氏曰痛惜之至施当其可皆性情之正也【勉斋黄氏曰以夫子之圣而得顔渊盖将相与讲明斯道以示天下后世其为助大矣不幸而短命死焉夫子安得不兴丧予之叹而不自知其为恸耶○新安陈氏曰观不自知其恸若过也然哭顔渊而恸非过也其哀之发而中节者欤】
　　○顔渊死门人欲厚葬之子曰不可
　　丧具称【去声】家之有无【礼檀弓篇子游问丧具夫子曰称家之有无】贫而厚葬不循理也故夫子止之【朱子曰门人谓回之门人○濳室陈氏曰丧礼固有分亦须兼称贫富固有分虽得为而贫不能举礼者故云称家之有无分不得为者不在此限孟子不得不可以为悦无财不可以为悦两言最尽】
　　门人厚葬之
　　盖顔路听之【新安陈氏曰盖疑辞以请车为椁观之疑顔路听之也】
　　子曰回也视予犹父也予不得视犹子也非我也夫二三子也
　　叹不得如葬鲤之得宜以责门人也【南轩张氏曰顔子在圣门门人莫先焉故于其丧门人记夫子所以处之者甚详仁之至义之尽也○勉斋黄氏曰门人欲厚葬尊贤之情也子曰不可安贫之义也盖不以情胜义所谓爱人以德而不以姑息也丧予之叹有恸之哀非厚于顔子也为道也请车却之厚葬责之非薄于顔子也为道也圣人之心无适非道也○庆源辅氏曰此与请车弗从事异而理同顔路请车为椁溺于爱也夫子不遂许之裁以义也夫子责门人之厚葬蔽以理也顔路从而听之牵于私也圣庸之所以分天理人欲之间而已○云峯胡氏曰无臣而为有臣非理也岂所以葬夫子家贫而厚葬非理也岂所以葬顔子】
　　○季路问事鬼神子曰未能事人焉能事鬼敢问死曰未知生焉知死【焉于虔反】
　　问事鬼神盖求所以奉祭祀之意而死者人之所必有不可不知皆切问也然非诚敬足以事人则必不能事神非原始而知所以生则必不能反终而知所以死【朱子曰反只是推转来谓推原于始却折转来看其终原字反字皆就人说反如囬头之意○庆源辅氏曰死生者气之聚散耳倘不能推原其始而知气聚故生必不能反要于终而知气散故死也○新安陈氏曰深意在二所以字易系辞曰原始反终故知死生之説】盖幽明始终初无二理但学之有序不可躐等故夫子告之如此【觉轩蔡氏曰夫子以未能对焉能以未知对焉知正欲子路循其序而不躐等也○新安陈氏曰由明而幽由始而终则为有序未能事人而先欲事神未知生而先欲知死则为躐等】○程子曰昼夜者死生之道也知生之道则知死之道【易系辞曰通乎昼夜之道而知朱子本义曰通犹兼也昼夜即幽明死生鬼神之谓】尽事人之道则尽事鬼之道死生人鬼一而二二而一者也【问一而二二而一是兼气与理言之否朱子曰有是理则有是气有是气则有是理气则二理则一○庆源辅氏曰昼夜者气之明晦也死生者气之聚散也故昼夜之道即死生之道也明则有晦聚则有散理之自然也一而二者人鬼死生虽是一理而有幽明始终之不同二而一者虽有幽明始终之不同而其理则未尝有二也○濳室陈氏曰死生人鬼虽幽明之事了不相关然天地间不过隂阳聚散屈伸聚则生散则死伸为神屈为鬼有聚必有散有伸必有屈理一而分则殊分殊而理则一非微昧不可防诘之事也】或言夫子不告子路不知此乃所以深告之也【新安陈氏曰告之以所当先能先知者是即所以深告之○朱子曰事人事鬼以心言知生知死以理言○人且从分明处理防去如事君亲尽诚敬之心即移此心以事鬼神则祭如在祭神如神在人受天所赋许多道理自然完具无欠阙须尽得这道理到那死时乃知坐理巳尽亦安于死而无愧矣○事人如出则事公卿入则事父兄事其所当事者事鬼亦然苟非其鬼而事之则谄矣○问未知生焉知死曰气聚则生气散则死才说破则人便都理防得然须知道人生有多少道理自禀五常之性以来所以父子有亲君臣有义者须要一一尽得这生底道理则死底道理皆可知矣○问天地之化虽生生不穷然而有聚必有散有生必有死能原始而知其聚而生则必知其后必散而死能知其生也得于气化之日初无精神寄寓于太虚之中则知其死也与气而俱散无复更有形象尚留于防漠之内曰死便是都散了○尽爱亲敬长贵贵尊贤之道则事鬼之心不外乎此矣知乾坤变化万物受命之理则生之有死可得而推矣夫子之言固所以深晓子路然学不躐等于此亦可见矣○天道流行发育万物人得之以有生气之清者为气知觉运动阳之为也气之浊者为质形体隂之为也气曰魂体曰魄高诱注淮南子曰魂者阳之神魄者隂之神以其主乎形气故曰神人所以生精气聚也人只有许多气须有个尽时尽则魂气归于天形魄归于地而死矣人将死时热气上出所谓魂升下体渐冷所谓魄降也此所以有生必有死有始必有终也夫聚散者气也若理则泊在气上初不是凝结别为一物但人分上合当恁地便是理不可以聚散言也然人死气虽终归于散亦未便散尽故祭祀有感格之理先祖世次远者气之有无不可知然奉祭祀者既是他子孙毕竟只是一气所以可感通然已散者不复聚释氏却谓人死为鬼鬼复为人如此则天地间常只是许多来来去去更不由他造化生生必无是理也至伯有为厉伊川云别是一般道理为其人气未尽而强死自是能为厉如子产为之立后使有所归遂不为厉亦可谓知鬼神之情状矣○双峯饶氏曰未能事人焉能事鬼如人有个父母活在这里尚不防奉事得死后如何防奉事○蔡氏曰事人事鬼以所能之事言知生知死以所知之理言】
　　○闵子侍侧訚訚如也子路行行如也冉有子贡侃侃如也子乐【訚侃音义见前篇行胡浪反乐音洛】
　　行行刚强之貌子乐者乐得英才而教育之【朱子曰訚訚者外和内刚徳气深厚所谓和悦而诤者也侃侃则和顺不足而刚直稍外见矣前篇之训固亦如此○冉有子贡侃侃如也侃侃刚直之貌以二子气象观之赐之违求之艺皆是有才底人大凡人有才便自暴露便自然有这般气象闵子纯于孝自然有訚訚气象○訚訚是深沉底侃侃是发露圭角底行行是发露得粗底○问訚訚行行侃侃皆是刚正之意如冉求平日自是个退逊之人如何也解有此意思曰三子皆意思大同小异求赐则防见其意子路则全体发在外闵子则又全不外见然此意思亦自在三子者皆有疑必问有懐必吐无有遮覆含糊之意○蔡氏曰此章当以侍侧时为主以观四子气象四子皆无柔佞之失惟和悦而诤者得事上之宜刚直则施于敌巳以下为宜刚强则施于上下皆不当矣动容各适时中之谓礼观四子侍师之礼可知其得失矣礼失其宜则凶悔吝之象可由之而见子路侍夫子行行如此于他人可知○问于行行者有何乐双峯饶氏曰乐字终难说所以集注以为或是曰字之误朱子释经之法到疑处且先就本文解后面却说破】
　　若由也不得其死然
　　尹氏曰子路刚强有不得其死之理故因以戒之其后子路卒死于衞孔悝【音恢】之难【去声○左传哀公十五年卫孔围孔文子取太子蒯瞆之姊孔伯姬生悝太子自戚入适伯姬氏既食孔伯姬杖戈而先太子与五人介被甲也与豭从之豭豚也欲用以盟廹孔悝于厠强盟之孔氏专政故劫悝欲令逐輙遂劫以登台栾宁闻乱使告季子子路也时为孔氏邑宰召获奉卫侯輙来奔季子将入遇子羔将出子羔卫大夫高柴孔子弟子将出奔曰门已闭矣季子曰吾姑至焉子羔曰弗及言政不及已不践其难季子曰食焉不辟避同其难子羔遂出子路入及门有使者出乃入曰太子焉用孔悝虽杀之必或继之且曰太子无勇若燔台半必舍孔叔太子闻之惧下石乞盂黡敌子路二人太子之党以戈声之断缨子路曰君子死冠不免结缨而死】洪氏曰汉书引此句上有曰字或云上文乐字即曰字之误【朱子曰然者未定之辞圣人虽谓其不得其死使子路能变其气习亦必有以处此○问由之死疑其甚不明于大义岂有子拒父如是之逆而可以仕之乎曰然仲由之死也有些没要然误处不在致死之时乃在于委质之始○子路为人麤于精防处多未达其事孔悝盖其心不以出公为非故也何以见得他如此如衞君待子为政夫子欲先正名他遂以为迂可见他不以出公为非故其事悝盖自以为善而为之而不知其为非义也○南轩张氏曰孔悝被劫子路死之若不可谓之不得其死然其从孔悝始择之不善不几于不得其死乎若比干可谓得其死矣然则求生害仁者谓之不得其生可也子路虽不得其死与此类固不可同　语矣○新安陈氏曰夫子初谓由不得其死然只如平常説死非正命之谓未说到不得死所处先儒云感慨杀身者易从容就义者难此是后来处死之得失使子路能因夫子警之而变其粗厉之气习使夫子之言不中上也若能审义而仕以义而死则死得其所虽不幸中夫子之言而无负于夫子之教不可谓之不得其死矣而子路终不能也惜哉】
　　○鲁人为长府
　　长府藏【去声】名藏【如字】货财曰府为盖改作之
　　闵子骞曰仍旧贯如之何何必改作
　　仍因也贯事也王氏【名安石字介甫临川人】曰改作劳民伤财在于得已则不如仍旧贯之善【南轩张氏曰先儒谓长府为蔵货财之府货财之府无故而改为得无示人以崇利聚敛之虑乎故闵子以为当仍旧贯而不必改也○庆源辅氏曰古人改作必不得已者也改作府藏意必有可已而不巳者故子骞以是讽之】
　　子曰夫人不言言必有中【夫音扶中去声】
　　言不妄发发必当【去声】理惟有德者能之【南轩张氏曰有中中于理也○双峯饶氏曰观此章可见闵子訚訚之气象始言仍旧贯如之何辞气雍容似有商量未决之意此和悦意也继之曰何必改作则有确乎不可易者此诤之意也长府之不必改作人或能言之夫子所以称之者不特取其言之当理亦喜其言之发而中节所谓有德之言也○新安陈氏曰左传昭公二十五年公居于长府即此长府也改作之事经传不载使因闵子而止则仁人之言其利溥矣闵子本不尚言语而言必有中惟有徳者能有言也专事言语者其言未必雍容简当如此】
　　○子曰由之瑟奚为于丘之门
　　程子曰言其声之不和与已不同也家语云子路鼓瑟有北鄙杀伐之声盖其气质刚勇而不足于中和故其发于声者如此【觉轩蔡氏曰按说苑子路鼓瑟有北鄙之声孔子曰南者生育之乡北者杀伐之地故舜造南风之声其兴也勃然纣为北鄙之声其废也忽然家语辨乐解篇子路鼓瑟一叚与此小异】
　　门人不敬子路子曰由也升堂矣未入于室也
　　门人以夫子之言遂不敬子路故夫子释之升堂入室喻入道之次第言子路之学已造【七到反】乎正大高明之域特未深入精微之奥耳未可以一事之失而遽忽之也【南轩张氏曰由入室言则升堂为未至由宫墙之外望则升堂大有间矣圣人斯言非特以言子路亦使门人知学之有序也○庆源辅氏曰子路刚明而麤率之气未除观其勇于行义欲车裘共敝及程子谓其逹却便是尧舜气象则其升堂可知至于以正名为迂而不知食輙之食为非义之类是未入室之验也○云峯胡氏曰正大高明形容堂字精防之奥形容室字精矣未入于室是子路已学而未深入精防之奥亦不入于室是善人未学而不能入圣人之室者也】
　　○子贡问师与商也孰贤子曰师也过商也不及子张才高意广而好【去声】为苟难【荀子曰君子行不贵苟难】故常过中子夏笃信谨守而规模狭隘故常不及【双峯饶氏曰观答问交一章及曾子称其堂堂可见子张才高意广观令尹子文陈文子之事可见其好为苟难观先传后倦章可见子夏能笃信圣人之教而谨守之观可者与之不可者拒之之言可见其规模侠隘○朱子曰二子合下资质是这模様子张常要将大话盖将去子夏便规模谨守看论语中所载子张说话及夫子告子张处如多闻阙疑多见阙殆之类如子张自说我之大贤欤于人何所不容我之不贤欤人将拒我如之何其拒人也此说话固是好只是他地位未说得这般话这是大贤以上圣人之事他便犯来盖去其踈旷多如此孔子告子夏如云无为小人儒又云无欲速无晃小利如子夏自言可者与之其不可者拒之小子当洒扫应对进退之类可见二子晚年进徳虽不可知然子张之语终有慷慨激杨之气子夏终是谨守规矩也】
　　曰然则师愈与【平声】
　　愈犹胜也
　　子曰过犹不及
　　道以中庸为至贤知【去声】之过虽若胜于愚不肖之不及然其失中则一也【庆源辅氏曰子贡所谓然则师愈与者以才质言也夫子所谓通犹不及者以义理言也以才质论之则贤智之过虽若胜于愚不肖之不及以义理言之则遇与不及皆为失中而于道均为未至也】○尹氏曰中庸之为德也其至矣乎夫【音扶】过与不及均也差之毫厘缪以千里故圣人之教抑其过引其不及归于中道而已【庆源辅氏曰过不及生乎气禀之偏中则指义理之当然处言也差之毫厘即谓过与不及也初焉毫厘过乎中与不及乎中耳过而不知所以自抑则过者愈过不及乎中而不知所以自勉则不及者愈不及积之至久则相去不啻千里矣○新安陈氏曰集注不过引中庸贤知愚不肖之说以发明过犹不及之防非指子夏为愚不肖也正文之意只言过不及均失中耳圣人之教以下本文未有此意说圣人造就二子而欲归之中道乃此章言外意】
　　○季氏富于周公而求也为之聚敛而附益之【为去声】周公以王室至亲【武王之弟成王之叔父】有大功位冡宰其富宜矣季氏以诸侯之卿而富过之非攘夺其君刻剥其民何以得此冉求为季氏宰又为【去声】之急赋税以益其富
　　子曰非吾徒也小子鸣鼓而攻之可也
　　非吾徒絶之也小子鸣鼓而攻之使门人声其罪以责之也圣人之恶【去声】党恶而害民也如此然师严而友亲故已絶之而犹使门人正之又见其爱人之无巳也【庆源辅氏曰师道尊严而朋友亲昵理固然也圣人爱人终无巳天地之心也虽絶之而犹不忘乎爱虽不忘乎爱而事之当絶者又不但已此仁之至义之尽也○新安陈氏曰泛观鸣鼓攻之似是惟罪责弃絶之耳集注谓犹使门人正救之于严厉之义气中有爱厚之仁意焉孔子之心防朱子其孰能知哉】○范氏曰冉有以政事之才施于季氏故为不善至于如此由其心术不明不能反求诸身而以仕为急故也【新安陈氏曰使能反身脩徳则知吾身自有良贵而不急于仕矣○朱子曰人最怕资质弱若求之徒却是自扶不起如云可使足民而反为季氏聚敛故范氏谓其心术不明他这所在都不自知他只缘以仕为急故从季氏见他所为如此又防不出一向从其恶○问冉求学于夫子于门弟子中亦可谓明逹者今乃为季氏聚敛何耶曰再求之失不待聚敛而后晃自其仕于季氏则已失之矣当是时达官重任皆为公族之世官其下则尺地一民皆非君之有士唯不仕则已仕则未有不仕于大夫者也使求仕于季氏能劝之黜其强僭而忠于公室则素乎小贞之吉矣今乃反为之聚敛是使权臣愈强而公室愈不振也故孟子以无改于其徳而赋粟倍他日言之盖不自知其学之未至而以从仕为士之常是以流靡而至此耳曰然则夫子曷不于其仕季氏而责之也曰圣人以不仕无义而犹望之以小贞之吉也○问以季氏之富而求也为之聚敛曰不问季氏贫富若季氏虽富而取于民有制亦何害此必有非所当取而取之者故夫子如此说○南轩张氏曰冉有既为季氏之臣所当正救其非使之由于法度今既不能正而又顺其所为私门益以封殖则公室益以衰弱此求之所以得罪于圣门为深也原求所以至此盖不能如闵子见几而作因循陵迟而不自知也○勉斋黄氏曰聚敛已自不是况季氏以诸侯之卿而富过于周公则本富强矣今又聚敛以附益之则非义之中又非义矣圣人所以恶之深也○厚斋冯氏曰按国语季康子欲以田赋使冉求访诸孔子孔子曰若季氏行而法则有周公之籍矣若欲犯法则苟而赋又何访焉季氏卒用田赋左传哀公十一年亦载此事所谓富于周公者此也夫季氏欲变周公之法以自富其心犹不安于君子之论而使冉有问之冉有自止之可也不然闻孔子之言以反命而力止之可也又不然去之可也今不惟不能谏止而不能去反为之宣力而不辞此夫子所以切责之也○云峯胡氏曰春秋于为长府不书必闵子谏止之力于此事书曰用田赋其为冉有阿附之罪明矣朱子以冉求之失不徒见于聚敛而已见于仕季氏之初然则闵子之得岂不在于辞费宰之初欤】
　　○柴也愚
　　柴孔子弟子姓高字子羔【衞人】愚者知【去声】不足而厚有余家语记其足不履影啓蛰不杀方长【上声】不折执亲之丧泣血三年未尝见【贤徧反】齿【见齿笑也】避难【去声】而行不径不窦可以见其为人矣【家语弟子行篇高柴自见孔子出入于户未尝越履徃来过之足不履影啓蛰不杀方长不折执亲之丧泣血三年未尝见齿是高柴之行也○致思篇蒯瞆之乱季羔逃之走郭门守门者曰彼有缺季羔曰君子不逾又曰彼有窦季羔曰君子不隧隧从窦出又曰于此有室季羔乃入焉○朱子曰不径不窦只安平无事时可也若当有冦盗患难如阿专守此以残其躯此柴所以为愚观圣人微服遇宋只守不径不窦之説不得然子羔也是守得定若更学到通变处尽好正缘他学有未尽处○柴也是个谨厚底人不曽见得道理故曰愚】
　　参也鲁
　　鲁钝也程子曰参也竟以鲁得之又曰曾子之学诚笃而已圣门学者聪明才辨不为不多而卒传其道乃质鲁之人尔故学以诚实为贵也尹氏曰曾子之才鲁故其学也确【克角反】所以能深造【七到反】乎道也【朱子曰曾子鲁钝难晓只是他不肯放过直是捱得到透彻了方住不似别人只畧绰见得些小了便休今一様敏底见得容易又不能坚守钝底捱得到畧晓得处便说道理止此更不深求惟曾子不肯放舍若这事看未透直是捱得到尽处所以竟得之○缘他质鲁钝不便理防得故着工夫遂见得透彻若理防不得便放下了如何得通透终于鲁而已○若是鲁钝者却能守其心专一明逹者毎事要入一分半上落下多不专一○曽子迟钝直辛苦而后得之○问参也鲁鲁却似有不及之意曰鲁自与不及不相似鲁是质朴浑厚意思只是钝不及底恰似一个物事欠了些子○庆源辅氏曰迟钝者不能便明了须用工夫方透聪明者所见虽快所造则浅方渉其藩而自谓入其奥者多矣曾子之资鲁钝初若难人而求之不敢有易心故其诚笃而无始终作辍之殊所以其造反深也】
　　师也辟【辟婢亦反】
　　辟便【平声】辟也谓习于容止少诚实也【庆源辅氏曰子张务外留意于容仪】
　　由也喭【喭五旦反】
　　喭粗俗也传【去声】称喭者谓俗论也【庆源辅氏曰由粗俗夫子尝以为野】○杨氏曰四者性之偏语【音御】之使知自励也【南轩张氏曰愚则专而有所不通鲁则质而有所不敏辟则文颂喭则气俗此皆其气禀之偏夫子言之使之因所偏矫厉而扩充也○问柴愚参鲁师辟由喭此乃生质之偏如此夫子言之所以欲四子克其偏而归于全也然参竟得道统之传何也勉斋黄氏曰愚者暏辟者少诚实喭者粗俗若夫鲁则质厚而已未尝不明未尝不诚实未尝粗俗比之三子巳争些况质厚者为之难一为之则确实下工直用力到底如豰如易篑等处皆可见安得不传道耶○庆源辅氏曰愚者知不明鲁者才不敏便辟则遗其内粗俗则畧乎外遗乎内则诚不足畧乎外则文饰不修此四子情质之偏也夫子所以言者欲使之自觉以治其偏而归于中耳○厚斋冯氏曰柴参近道而柴欠疏通参欠明敏师由过中而师欠诚实由欠精宻○双峯饶氏曰四者皆指其所偏唯曾子能于偏处用工故后来一贯之唯至钝反成至敏问偏于钝者如何用工曰人一已百人十已千而已】吴氏曰此章之首脱子曰二字【甚是】或疑下章子曰当在此章之首而通为一章【二章语势不类恐非】
　　○子曰回也其庶乎屡空
　　庶近也言近道也【庆源辅氏曰此与易大传其殆庶几乎同】屡空数【音朔】至空匮也不以贫窭【郡羽反】动心而求富故屡至于空匮也言其近道又能安贫也【问集注中言近道又能安贫又字似作两截盖乐道故能安贫而安贫所以乐道也朱子曰世间亦有质美而安贫者皆以为知道可乎○空为匮乏其说旧矣何晏始以为虚中受道盖出老庄之说胡氏尝非之谓圣人之言未尝有是屡而有间是频复耳方其不空之时与庸人奚逺哉且下文以子贡货殖方之尤见旧说之不可易也○潜室陈氏曰箪瓢屡空到此境界不改其乐是几于乐天之事以此说顔子事理平实与下文货殖正相反而地位峻絶】
　　赐不受命而货殖焉亿则屡中【去声】
　　命谓天命【天所赋贫富贵贱之命】货殖货财生殖也【史记言子贡好废举与时转货赀注云废举停贮也与时逐时也物贱则买而停贮贵则逐时转易货卖】亿意度【音铎】也言子贡不如顔子之安贫乐【音洛下同】道【新安陈氏曰货殖是不如其安贫不受命是不如其乐道】然其才识之明亦能料事而多中也程子曰子贡之货殖非若后人之丰财但此心未忘耳然此亦子贡少【去声】时事至闻性与天道则不为此矣【程子曰货殖便生计较才计较便是不受命不受命者不能顺受正命也○叶氏曰或者不喻乃谓子贡眞好利者夫樊迟学稼圃夫子犹以为小人岂有子贡而无一言以正之乎】○范氏曰屡空者箪食瓢饮屡絶而不改其乐也天下之物岂有可动其中者哉贫富在天而子贡以货殖为心则是不能安受天命矣其言而多中者亿而已非穷理乐天者也【庆源辅氏曰不受命而货殖非乐天也亿则屡中非穷理也人能乐天安命则心与理一自能发言中理不待亿度若亿而后中虽其才识之明亦幸而已其曰屡中则不中者多矣】夫子尝曰赐不幸言而中是使赐多言也圣人之不贵言也如是【左传定公十五年邾隐公邾子益来朝子贡观焉邾子执玉高其容仰公受玉卑其容俯子贡曰以礼观之二君者皆有死亡焉夫礼死生存亡之体也将左右周旋进退俯仰于是乎取之朝祀丧戎于是乎观之今正月相朝而皆不度不合法度心已亡矣嘉事不体何以能久高仰骄也卑俯替也骄近乱替近疾君为主其先亡乎此年公薨哀七年归宵掠以邾子益来献于亳社夏五月壬申公薨仲尼曰赐不幸言而中是使赐多言者也○问回也其庶乎屡空大意谓顔子不以贫窭动其心故圣人见其于道庶几子贡不知贫富之定命而于贫富之闲不能无留情故圣人见其平日所讲论者多出亿度而中朱子曰据文势也是如此但顔子于道庶几却不在此圣人谓其如此益见其好子贡不受命也在平日圣人亦不因其货殖而言○勉斋黄氏曰夫子之论回赐一则言其得道之不同二则言其处贫富之有异盖举两事反覆言之货殖则不如屡空亿中则不如其庶也○双峯饶氏曰此章与前章不同前章是指气质之偏此章是言二子造道与用心之异庶乎与亿则屡中对造道之异也屡空与不受命货殖对用心之异也子贡好方人故以顔子与之并言欲其以此自厉也】
　　○子张问善人之道子曰不践迹亦不入于室
　　善人质美而未学者也程子曰践迹如言循途守辙善人虽不必践旧迹而自不为恶然亦不能入圣人之室也○张子曰善人欲仁而未志于学者也欲仁故虽不践成法亦不蹈于恶有诸巳也【新安陈氏曰孟子曰有诸巳之谓信此巳是进信一步而说善人矣】由不学故无自而入圣人之室也【朱子曰善人是好底资质不必践元本子亦不入于室须是要学方入圣贤之域○问善人之道曰如所谓虽曰未学吾必谓之学矣之类又问如太史公赞文帝为善人意思也是曰然只为他截断只到这里不能做向上去所以说道不依様子也自不为恶只是不能入圣人之室○问善人者未能有诸巳乎南轩张氏曰不能有之则安得善然所谓有诸巳者则亦有浅深故善入谓其不能有诸巳则不可谓其尽夫有诸巳之道则亦未也○庆源辅氏曰质不美则不可谓之善人然质美而好学则进进不巳虽大与圣可以循至又不止为善人而已也○双峯饶氏曰上一句是善人之所以为善人下一句是善人之所以止于善人所以不践迹以其天资之美也所以不入室不能进于圣贤之奥以其无学问之功也】
　　○子曰论笃是与君子者乎色庄者乎【舆如字】
　　言但以其言论笃实而与之则未知为君子者乎为色庄者乎言不可以言貌取人也【言指论字貌指色字○程子曰论笃言之笃厚者也取于人者惟言之笃厚者是与君子者乎色庄者乎未可知也不可以论笃遂与之必观其行事乃可也○云峯胡氏曰君子者有徳必有言中笃实外自然笃实色庄者有言不必有徳外笃实中未必笃实○双峯饶氏曰上言论笃下以论笃分君子与色庄论笃亦可谓之色庄乎盖色字所该甚广凡形于外者皆可谓之色经传中有专指面色言者色思温是也有该貌而言者巧言令色是也有该言貌而言者此章色庄是也有该言貌行事而言者色取仁是也问色取仁如何见得该行事而言曰居之似忠信行之似廉洁即所谓色取仁也】
　　○子路问闻斯行诸子曰有父兄在如之何其闻斯行之冉有问闻斯行诸子曰闻斯行之公西华曰由也问闻斯行诸子曰有父兄在求也问闻斯行诸子曰闻斯行之赤也惑敢问子曰求也退故进之由也兼人故退之
　　兼人谓胜人也张敬夫曰闻义固当勇为然有父兄在则有不可得而专者若不禀命而行则反伤于义矣子路有闻未之能行唯恐有闻则于所当为不患其不能为矣特患为之之意或过而于所当禀命者有阙耳若冉求之资禀失之弱不患其不禀命也患其于所当为者逡廵畏缩而为之不勇耳圣人一进之一退之所以约之于义理之中而使之无过不及之患也【胡氏曰勇于行者使之有所禀命则所行必审行之不勇者不专勉其行则愈流于退缩专勉其行者非不禀命于父兄禀命自其所必能不待教之耳○新安陈氏曰由求之问未必同时亦未必互问问同答异赤偶见而疑之非其能问则圣人造化二子之心谁知之哉前师商孰贤章尹氏所谓圣人之教抑其过引其不及归于中道之说与此章参看正可相发明云】
　　○子畏于匡顔渊后子曰吾以女为死矣曰子在回何敢死【女音汝】
　　后谓相失在后何敢死谓不赴鬬而必死也【谢氏曰敢非不敢之敢乃果敢之敢○郑氏舜举曰回何敢死则是死生不在匡人而在子渊矣盖匡人之所欲加害者在夫子而不在子渊故子渊之死生得自为之也】胡氏曰先王之制民生于三事之如一惟其所在则致死焉【国语晋语栾共音恭子曰民生于三事之如一父生之师教之君食音嗣之非父不生非食不长非教不知生之族也族类也谓君之养我师之教我与生之思同类也故壹事之唯其所在则致死焉在父为父在师为师在君为君也报生以死报赐以力人之道也】况顔渊之于孔子恩义兼尽又非他人之为师弟子者而已【庆源辅氏曰顔渊之于孔子蒙博约之教得圣道之传眞所谓受罔极之思者思深则义重矣非他人为师弟子之比○双峯饶氏曰孔之于顔教爱两极其至义虽师生恩犹父子所以为恩义兼尽】即夫子不幸而遇难【去声】回必捐生以赴之矣捐生以赴之幸而不死则必上告天子下告方伯请讨以复雠不但已也夫子而在则回何为而不爱其死以犯匡人之锋乎【问孔子不幸而遇害于匡则顔子死之可乎程子曰今有二人相与远行则患难有相死之道况回于夫子乎曰亲在则可乎曰今有二人相与搏虎其致心悉力义所当然也至于危急之际顾曰吾有亲则舍而去之是不义之大者也其可否当预于未行之前不当临难而后言也曰父母存不许友以死则如此义何曰有可者远行搏虎之譬也有不可者如游侠之徒以亲既亡乃为人报仇而杀身则乱民也○问顔路在顔子许人以死何也朱子曰事至此只得死此与不许友以死之意别不许友以死在未遇难之前乃可如此处已遇难却如此说不得○孔子恐顔回遇害故曰吾以汝为死矣顔子答曰子在回何敢死者谓孔子既得脱祸吾可以不死矣若使孔子遇害则顔子只得以死救之也○庆源辅氏曰孔子遇难则顔子有致死之义孔子免焉则顔渊无致死之理今孔子既免而顔渊相失在后脱有不知而死则非义矣故其既来而孔子迎谓之曰吾以女为死矣者恐其误也而顔渊遽复之曰子在回何敢死者道其实也其意若相反而实相承顔渊之于孔子虽曰未逹一间至此等语殆相为一矣○赵氏曰死生亦大矣云何敢死则不以死为重而以不轻于死为重也○濳室陈氏曰朋友同遇志难有相死之义谓各尽其扶持救衞之道无委弃之理若死不死则有幸不幸存焉非必轻死求鬬谓之相死也○吴氏曰子在回何敢死则子不在回何敢不死甚明子不在非所当言也故言子在以见意读者第于句内增二不字而反正互观之则了然矣顔子以徳行称而善于说辞如此岂诸子所能及哉】
　　○季子然问仲由冉求可谓大臣与【平声】
　　子然季氏子弟自多其家得臣二子故问之【庆源辅氏曰二子以圣门高弟而仕于季氏虽视顔闵为慊然其德望才业固非常人比季氏之家其必知所尊敬矣故子然以此自多而致问也】
　　子曰吾以子为异之问曾由与求之问
　　异非常也曾犹乃也轻二子以抑季然也【庆源辅氏曰季然自多其家得臣二子而致问则其言色之间必有矜大之意且大臣既非家臣所可当而二子又不足以尽大臣之道故特轻以抑之】
　　所谓大臣者以道事君不可则止
　　以道事君者不从君之欲不可则止者必行已之志【朱子曰不可则止谓不合则去○勉斋黄氏曰以道事君谓审出处之宜尽责难之义必守我之正道而不容悦以苟顺君之私欲也】
　　今由与求也可谓具臣矣
　　具臣谓备臣数而已【勉斋黄氏曰大臣者异乎羣臣而超乎其上者也具臣者等乎羣臣而混乎其中者也】
　　曰然则从之者与【平声】
　　意二子既非大臣则从季氏之所为而已
　　子曰弑父与君亦不从也
　　言二子虽不足于大臣之道然君臣之义则闻之熟矣弑逆大故必不从之盖深许二子以死难【去声】不可夺之节而又以隂折季氏不臣之心也○尹氏曰季氏专权僭窃二子仕其家而不能正也知其不可而不能止也可谓具臣矣是时季氏已有无君之心故自多其得人意其可使从巳也故曰弑父与君亦不从也其庶乎二子可免矣【问孔子言由求为具臣曰弑父与君亦不从也由求如是而已乎山杨氏曰弑父与君言其大者盖小者不能不从故也若季氏旅泰山伐颛臾而不能救之之事是巳又问然则或许其升堂且皆在政事之科何也曰小事之失亦未必皆从但使弑父与君而下或从一事则不得为不从若弑父与君则决不从矣进此一等便为大臣如孔明之事君是也故孔明虽当乱世而遇庸暗之主一毫亦不放过○问仲由冉求气质不同恐冉求未必可保仲由终是不屈朱子曰不要论他气质只这君臣大义他岂不知圣人也是知他必可保然死于祸难是易事死于不可夺之节是难事才出门去事君这身已便不是自家底所谓事君能致其身是也如做一郡太守一邑之宰一尉之任有盗贼之虞这不成休了便当以死守之亦未为难惟卒遇君臣大变利害之际只争些子这诚是难○南轩张氏曰弑君父不从何必由求而能之曾不知顺从之臣始也惟利害之徇而已履霜坚冰之不戒驯习蹉跌以至从人弑逆者多矣如苟彧刘穆之之徒始从操裕堂遂欲弑逆哉惟其渐溃顺长而势卒至此耳虽然自弑逆以下苟一事不道而苟从之皆为失大臣事君之义如由求未免乎是也至如他人因循以防于大恶则由求不至是也○胡氏曰方子然欲假由求以夸人故夫子极言其失大臣之道及其欲资由求以助已故夫子又言其有人臣之节应答之顷可以沮僭窃扶纲常眞圣人之言也○厚斋冯氏曰子然季孙意如之子意如逐昭公者也子然习于其父之所为懐无君之心乆矣今得臣二子故问夫子盖将君鲁而以为大臣也既抑之以其臣及其以从之为问故明以弑父与君不从折之○新安陈氏曰弑逆非不可之大者欤平常能不可则止者于弑逆必不从未能不可则止者未可保其必不从也由求于君臣大义固熟闻之但察之恐未精耳观由仕于出公末为之死求于伐颛臾惟知为季氏子孙忧于父子君臣之义能精察之否乎夫子于此实欲折季氏之不臣故许由求为死节之臣耳】
　　○子路使子羔为费宰
　　子路为季氏宰而举之也
　　子曰贼夫人之子【夫音扶下同】
　　贼害也言子羔质美而未学遽使治民适以害之【厚斋冯氏曰成人有其足死而不为衰者闻子羔将为成宰遂为衰盖子羔重厚有德足以化民子路以费数畔难治所以特举之然子羔虽重厚有徳而未学则理未明而用必窒遽使之治数畔之邑非所以全之也】
　　子路曰有民人焉有社稷焉何必读书然后为学言治民事神皆所以为学
　　子曰是故恶夫佞者【恶去声】
　　治民事神固学者事然必学之已成然后可仕以行其学若初未尝学而使之即仕以为学其不至于慢神而虐民者几【平声】希矣子路之言非其本意但理屈词穷而取办于口以御人耳【本前焉用佞御人以口给而言】故夫子不斥其非而特恶其佞也【朱子曰佞不是谄佞是口快底人事不问是不是临时撰得话来也好可见其佞○子路当初使子羔为费宰意本不是如此只大言来答孔子故恶其佞】○范氏曰古者学而后入政未闻以政学者也【左传襄公三十一年子产曰侨闻学而后入政未闻以政学者也】盖道之本在于脩身而后及于治人其说具于方册读而知之然后能行何可以不读书也子路乃欲使子羔以政为学失先后本末之序矣不知其过而以口给御人故夫子恶其佞也【朱子曰子路非谓不学而可以为政但谓为学不必读书耳上古未有文字之时学者固无书可读而中人以上固有不待读书而自得者但自圣贤有作则道之载于经者详矣虽孔子之圣不能离是以为学也舍是不求而欲以政学既失之矣况又责之中材之人乎然子路使子羔为宰本意未必及此但因夫子之言而托此以自解耳故夫子以为佞而恶之○三代以上六经虽未具考之书礼则舜之教胄子敷五典与成周乡官乐正之法所以教夫未成之才者盖有道矣三代而下则既有书脩己治人之术皆聚于此学者岂可不之读而遽自用乎苟谓不必读书将自恃其聪明率意妄作而无忌惮其失不但卑陋而已○南轩张氏曰子羔学未充而遽使为宰其本不立而置之于事物酬酢之地故夫子有贼夫人之叹夫民人社稷固无非学然学必贵于读书者以夫多识前言往行古之人所以蓄德者实有頼乎是徳立于己而后可以言无适而非学也如子路之言将使学者以聪明为可恃而无敦笃濳泳之功其甚至于废古而任意为弊有不可胜言者故夫子所以责之之深也○庆源辅氏曰学之已成而仕以行其学犹恐动与静违用与体乖而或有失其宜者况于初未尝学而可遽使即仕以为学乎】
　　○子路曾晳冉有公西华侍坐【坐才卧反】
　　晳曾参父名防
　　子曰以吾一日长乎尔毋吾以也【长上声】
　　言我虽年少长于女【汝同】然女勿以我长而难言盖诱之尽言以观其志而圣人和气谦德于此亦可见矣
　　居则曰不吾知也如或知尔则何以哉
　　言女平居则言人不知我如或有人知女则女将何以为用也【东阳许氏曰夫子之于弟子于其平日言行问答之间固知其学力之所至然其将有所待而欲为之志则不能知也问之者欲知其自知之如何使之知有未至而自厉非独观人亦所以教也】
　　子路率尔而对曰千乘之国摄乎大国之间加之以师旅因之以饥馑由也为之比及三年可使有勇且知方也夫子哂之【乘去声饥音机馑音仅比必二反下同哂诗忍反】
　　率尔轻遽之貌摄管束也二千五百人为师五百人为旅因仍也谷不熟曰饥菜不熟曰馑方向也谓向义也民向义则能亲其上死其长【上声】矣哂微笑也【厚斋冯氏曰子路齿先诸子又勇于进道故夫子有问必先诸子言之其言与冉有皆以三年为断盖古者三载考绩要其成也夫子亦曰三年有成○新安陈氏曰国介居大国间势难为当兵荒后时难为能致富强且化民使向义必政教兼举而后能之子路盖以其实才展尽底蕴而言也】
　　求尔何如对曰方六七十如五六十求也为之比及三年可使足民如其礼乐以俟君子
　　求尔何如孔子问也下放【仿同】此方六七十里小国也如犹或也五六十里则又小矣足富足也俟君子言非己所能冉有谦退又以子路见哂故其辞益逊【朱子曰子路使民非若后世之孙吴冉有足民非若后世之管商】
　　赤尔何如对曰非曰能之愿学焉宗庙之事如防同端章甫愿为小相焉【相去声】
　　公西华志于礼乐之事嫌以君子自居故将言己志而先为逊辞言未能而愿学也【新安陈氏曰求云如其礼乐以俟君子今赤若毅然欲从事于礼乐则是以君子自居故必先为逊辞也】宗庙之事谓祭祀诸侯时见【形甸反】曰防众頫【音眺】曰同【周礼春官大宗伯春见曰朝夏见曰宗秋见曰觐冬见曰遇时见曰防殷见曰同此六礼者以诸侯见王为文六服之内四方以时分来或朝春或宗夏或觐秋或遇冬更逓而徧时见者无常期诸侯有不顺服者王将有征讨之事则既朝觐王为坛于国外合诸侯而命事焉春秋传曰有事而防不协而盟是也殷犹众也十二嵗王如不巡守则六服尽朝朝礼既毕王亦为坛合诸侯以命政焉所命之政如王巡守殷见四方四时分来终嵗以偏时聘曰问殷类曰视时聘亦无常期天子有事乃聘之焉境外之臣既非朝嵗不敢渎为小礼殷頫谓一服朝之嵗以朝者少诸侯乃使卿以大礼众聘焉五服朝在元年七年十一年○庆源辅氏曰周礼所谓殷即众也頫即见也】端端服章甫礼冠【庆源辅氏曰礼有端而冕若玉藻天子龙衮以祭端朝日诸侯端以祭是已有端而冠若朝端夕深衣是已有端而章甫如此章端章甫是已有端而委貌若晏平仲端委立于虎门是已郑云端取其正谓士之衣袂皆二尺二寸而属幅广袤等也然则端之服古者君臣皆得服之章甫缁布冠也夏曰毋追音牟堆商曰章甫周曰委貌其制相比皆以漆布为之盖三代常服行道之冠也】相赞君之礼者言小亦谦辞【厚斋冯氏曰防同诸侯朝于天子之礼也而两君相见亦曰防又有同盟当是时诸侯朝于天子寡矣华之言当为两君相见而设夫摈绍礼乐之末也小相又摈绍之末也二子以子路蒙哂故其辞谦而子华又谦于冉有也】
　　防尔何如鼓瑟希铿尔舍瑟而作对曰异乎三子者之撰子曰何伤乎亦各言其志也曰莫春者春服既成冠者五六人童子六七人浴乎沂风乎舞雩咏而归夫子喟然叹曰吾与防也【铿苦耕反舍上声撰士免反莫冠并去声沂兼依反雩音于】四子侍坐以齿为序则防当次对以方鼓瑟故孔子先问求赤而后及防也【张存中曰史记仲尼弟子传仲由字子路卞人也少孔子九嵗曾防字晳与子参皆侍孔子冉求字子有仲弓之族也少孔子二十九嵗公西赤字子华鲁人少孔子四十二嵗按史记家语载曾参少孔子四十六嵗则曾防必少孔子十余嵗合居子路之次】希间【去声】歇也作起也撰具也【朱子曰曾防所见不同方侍坐之时见三子言志想见有些下视他几个作而言曰异乎三子者之撰看其意有凤凰翔于干仞底气象】莫春和煦之时春服单袷【音夹】之衣【新安陈氏曰单单衣袷袷衣至此时则衣无絮也】浴盥【音管】濯也今上巳祓【音拂】除是也【问浴之为盥濯祓除朱子曰汉志三月上巳祓除官民防于东流水上而蔡邕引此为证是也韩愈李翺疑祼身出浴之非礼而改浴为沿不察此耳】沂水名在鲁城南地志以为有温泉焉理或然也风乘凉也舞雩祭天祷雨之处有坛墠【音善】树木也咏歌也曾防之学盖有以见夫【音扶】人欲尽处天理流行随处充满无少欠阙【新安陈氏曰此等句皆是就本文反复玩味以想像曾防胷次而于无中形容出有来】故其动静之际从【七容反】容如此【朱子曰曾防都不待着气力说只是他见得许多自然道理流行发见触处皆是但举其一事而言之耳看他鼓瑟希铿尔舍瑟而作从容暇豫悠然自得处无不是这个道理今人读之只做等闲説话当时记者亦是多少仔细又曰门人详记舍瑟事欲见其从容不迫洒落自在之意耳○庆源辅氏曰理欲不两立须是人欲浄尽然后天理自然流行随事随处不待勉强用力自无纎毫欠缺处然惟圣人心与理一而后能礼用兼备自然而然若曾晳则以天资之高而于此有见焉耳故集注着有以见夫四字便自断得曾晳所学之分量分晓与后面程子所谓曾防狂者未必能为圣人之事而能知夫子之志之说相应】而其言志则又不过即其所居之位乐【防洛】其日用之常初无舍【上声】已为【去声】人之意【胡氏曰即其所居至之常者莫春融和之时沂水祓除之事与其朋侪游泳自得乃其分所宜为而目前所可为也初无舍己为人之意者如必得国而治之然后见其用则在我者轻在人者重人必知我则有以自见人不我知则将无所用于世矣此防所以异于三子也】而其胷次悠然直与天地万物上下同流各得其所之妙隐然自见【形句反】于言外【新安陈氏曰直舆至于之妙作一句细分之上下同流接天地字各得其所接万物字○集注此一节二十二字又是自无形容出有来其言外之妙趣不可以寻常解书训诂体贴之例求之必待学力进眼目高后自然黙防之可也○庆源辅氏曰即其所居之位则无出位之思乐其日用之常则无作意之为便见得曾防不愿乎外无入而不自得之意初无舍己为人之意说得防之事实胷次悠然以下数句又形容得防之乐处集注此一叚凡三次改削然后见得如此平实学者当深味之】视三子规规于事为之末者其气象不侔矣故夫子叹息而深许之而门人记其本末独加详焉盖亦有以识此矣【朱子曰曾防见得事事物物上皆是天理流行良辰美景与几个好朋友行乐去日用之间莫非天理在在处处莫非可乐○问夫子何以与防也曰方三子之竞言所志也防独鼓瑟其间漠然若无闻者及夫子问之然后瑟音少间乃徐舍瑟起对焉而悠然逊避若终不肯见所为者及夫子慰安之然后不得已而言而其志之所存又未尝少出其位盖澹然若将终身】【焉者此夫子所以与之也曰何以言其与天地万物同流各得其所也曰莫春之日生物畅茂之时也春】【服既成人体和适之候也冠者五六人童子六七人长少有序而和也沂水舞雩鲁国之胜处也既浴而风又咏而归乐而得其所也夫以所居之位而言其乐虽若止于一身然以心而论则固蔼然天地生物之心圣人对时育物之事也夫又安有物我内外之间哉程子以为与圣人之志同便是尧舜气象者正】【谓此也或曰曾晳胷中无一毫事列子驭风之事近之然乎曰圣贤之心所以异于佛老正以无意必固】【我之累而所谓天地生物之心对时育物之事者未始一息之停也若但一旷然无所倚着而不察乎此则亦何以异于虚无寂灭之学而岂圣人之事哉○这道理处处都是事父母交朋友都是这道理接賔客是接賔客道理动静语黙莫非道理天地之运春夏秋冬莫非道理人之一身便是天地只缘人为人欲隔了自看此意思不见如曾防却被他超然看破这意思夫子所以喜之○孔子与防与圣人之志同者盖都是自然底道理安老懐少信朋友自是天理流行触处皆是暑往寒来山川流峙父子有亲君臣有义之类无非这道理如学而时习之亦是穷此理孝弟仁之本亦是实此理所以贵手格物者是物物】【上皆有此理此圣人事防见得到盖事事物物莫非天理初岂是安排得来安排时便凑合不着这处便】【有甚私意来自是着不得私意圣人见得只当闲事曾防把作一件大事来说他见得这天理随处发见处处皆是天理所以如此乐○曾防见得道理大所以尧舜事业优为之视三子规规于事为之末固有问矣是他见得圣人气象如此虽超乎事物之外而实不离乎事物之中是个无事无为底道理却做有事有为之功业天様大事也做得鍼様小事也做得此所谓大本所谓忠所谓一者是也○曾防气象固是从容洒落然须见得他因甚到得如此始得若见得此意自然见得他做得尧舜事业处不可以一事言也○曾防见道无疑心不累事其胷次洒落有非言语所能形容者故虽夫子有如或知尔之问而其所对亦未尝少出其位焉盖若将终身于此者而其语言气象则固位天地育万物之事也○曾晳不曾见他工夫只是天资高如夫子说吾党之小子狂简斐然成章不知所以裁之这便是狂简如庄列之徒皆是他自说得恁地好所以夫子要归裁正之若是不裁只管聴他恁地今日也浴沂咏归明日也浴沂咏归却做甚麽合杀○曾防与三子只是争个粗细曾防与漆雕开只是争个生熟曾防说得惊天动地开较稳贴三子在孔门岂全不理防义理只是较粗不如曾防之细○为学与为治只是一统事他日之所用不外乎今日之所存三子却分作两截看了如治军旅治财赋治礼乐与凡天下之事皆学者所当为须先教自家身心得无欲直得清明在躬志气如神则天下无不可为之事矣○曾防以乐于今日者对三子以期于异日者对学者须是有三子之事业又有曾防之懐方始不偏盖三子是就事上理防曾防是见得大意曾防虽见大意又少却事上工夫三子虽就事上学又无曾防脱洒意思○新安陈氏曰曾防所言想正对莫春之时使非对景而言亦无意思又按三子所言者事功其志实而小防所言者理趣其志高而大防不及三子所行之实三子不及防所见之高以一时所言观之三子规规于事为之末而防超然于理趣之高宜夫子独与之也自今而论学者必有曾防见处之高以立其体又有三子行处之实以违于用始为无弊不然鲜不流于狂妄】
　　三子者出曾晳后曾晳曰夫三子者之言何如子曰亦各言其志也巳矣曰夫子何哂由也【夫三之夫音扶】
　　防以子路之志乃所优为而夫子哂之故请其说
　　曰为国以礼其言不让是故哂之
　　夫子盖许其能特哂其不逊【朱子曰礼者理之显设而有节文者也言礼则理在其中矣】
　　唯求则非邦也与安见方六七十如五六十而非邦也者【与平声下同】
  </div>
  <div class="pagination">
   <a href="四书大全_page12.html">
    上一页
   </a>
   <span>
    ...
   </span>
   <a href="四书大全_page8.html">
    8
   </a>
   <a href="四书大全_page9.html">
    9
   </a>
   <a href="四书大全_page10.html">
    10
   </a>
   <a href="四书大全_page11.html">
    11
   </a>
   <a href="四书大全_page12.html">
    12
   </a>
   <span class="current-page">
    13
   </span>
   <a href="四书大全_page14.html">
    14
   </a>
   <a href="四书大全_page15.html">
    15
   </a>
   <a href="四书大全_page16.html">
    16
   </a>
   <a href="四书大全_page17.html">
    17
   </a>
   <a href="四书大全_page18.html">
    18
   </a>
   <span>
    ...
   </span>
   <a href="四书大全_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
