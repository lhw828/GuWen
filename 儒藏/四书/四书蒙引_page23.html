<!DOCTYPE html>
<html>
<head>
    <meta charset="UTF-8">
    <title>四书蒙引 - 第 23 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书蒙引 - 第 23 页/共 47 页</h1>
    <div class="content">　　鼓字非虚指战士言也如孙武子传所谓于是鼓之于是复鼓之者一例
　　不违农时谷不可胜食也【芟一条减三十字第一条凑合】农时与农隙不同农时是正治田之时农隙是不治田之时依文王之囿方七十里章注云古者四时之田皆于农隙以讲武事则四时皆有农隙不专谓冬也故春有搜夏有苖秋有狝冬有狩岂必皆至冬乃役之乎曰然则如此注何曰田以讲武则四时皆可伺农隙以役民凡有兴作则决须至冬也嵗十一月徒杠成十二月舆梁成注云农功已毕可用民力此正凡有兴作不违此时之説也大抵寻常説农时农隙皆就兴作上説不要把田猎事来绊他彼特因田猎而一见耳况此主农时言故曰谓春耕夏耘秋收之时凡有兴作云云也兴作兴徒作事也田猎以讲武不与兴作之目论理当兼説方是春耕夏耘秋收恐亦举其大畧邪　谷本谓粟故字从禾以黍稷麦菽亦谷属故谓之五谷又以凡蔬果之类皆可以养人之生也故谓之百谷与
　　数罟不入洿池
　　必用四寸之目也　洿池二字平看洿地势自然者池是人所凿者
　　斧斤以时入山林【芟一条减三百八字更定次序】斧斤当有别贾谊治安防曰至于髋髀之所非斤则斧之但考之韵书俱无二义正韵引荘子釿锯制焉又剂断也斧以破之斤以断之故曰剂断也　山林之分髙者为山平而多草木者为林　山林川泽与民共之而有厉禁【注】厉禁厉与禁也非谓严禁也周礼山虞掌山林之政令物为之厉而为之守禁【注】物为之厉毎物有籓界也为之守禁为守者设禁令也云峯曰文王治岐泽梁无禁者不禁民之取而有
　　厉禁者禁民之不以时取也　养生丧死举人世之始终也　丧读如字不音去声丧谓死而丧之也王道以得民心为本【注】得民心有道所欲与之聚之既能令其养生丧死皆无憾则民心自不能舎是而他适此亦应前面加多之意　当法制未备之时且要安揷吾民使得将就生理所以收摄民心使无至于涣散所以为王道之始
　　五亩之宅【芟四条】
　　二亩半在田曰庐二亩半在邑曰里庐各在其田中而里聚居也春令民毕出在野冬则毕入于邑
　　鸡豚狗彘【减六十七字】
　　豚稚豕也彘牝豕也狗有三守狗猎狗豢狗此是指豢狗也
　　百亩之田勿夺其时【民字或有误】
　　上文不违农时犹未有百亩之制至此方一夫受田百亩然虽受田百亩而夺其时亦无益矣故又须勿夺其时与上文鸡豚狗彘无失其时同或谓勿失其受田之时者非也
　　谨庠序之教申之以孝悌之义【芟五条减一百七十九字】庠序指乡学非谓国学也举俊秀及凡乡之民皆教之所教之中又以孝弟为重盖春秋教以礼乐冬夏教以诗书无非教也岂特孝弟在所教邪但以此为重耳　申重也以此为重而丁宁反覆之也既以此为重则有在所畧者矣集注云既富而又教以孝弟特以其所重者而省文言之耳　尽法制品节之详【注】观上条注有法制未备字可见法制亦自兼得品节了盖法制固所以品节之也　尽法制品节之详即所以极裁成辅相之道也
　　狗彘食人食而不知检【第二条出下题】
　　此即所谓杀人以政者也　狗彘食人食而不知检既有以致人之死涂有饿莩而不知发又无以救人之死是人之死者我也非嵗也今也人死则曰非我也嵗也云云
　　刺人而杀之【芟五条减四十六字移一条入上题】刺人而使之死便是杀之也非谓既刺而复杀之则与先王制度品节之意异矣【注】此句上面须知自集注下惠王不能制民之产一句起盖先王在上数罟不入洿池斧斤以时入山林于此尚为之制惟恐民用之不继且又必五十者然后衣帛七十者然后食肉于人尚为之制惟恐其滥用而无节况于狗彘其肯使食人之食乎　初观惠王之问似若无罪嵗之意然孟子一闻其言遂得其意于其所谓邻国之民不加少寡人之民不加多何也数字内就见他是欲归罪于嵗以为我虽尽心如此然民终不加多意者天殃下民而夺之嵗人力终莫如之何耳况其所问一则曰河东凶二则曰河内凶再不曽省及己之政有未善处而一惟嵗凶是图矣观下章云庖有肥肉廐有肥马民有饥色野有饿莩此率兽而食人也惠王欲罪嵗得乎　当时惠王若遂用孟子之言而见之施行必先发仓廪而赈贷以舒目前之急次行王道之始事而后及王道之终事耳或者不察只谓劈初头便是不违农时数罟不入洿池斧斤以时入山林不知涂有饿莩如何济得反是迂逺而濶于事情且是时通变宜民虽使数罟入洿池斧斤不以时入山林亦可也
　　寡人愿安承教【芟二条减五十二字第二条凑合】按上章孟子之于惠王既晓以小惠之不足以得民既备举王道之始终告之以见其所以得民者在此而不在彼末又指其所行之病民者以讽切之惠王盖有感于其言至是请于孟子曰寡人愿安承教谓之安者见其出于中心之诚而无所勉强也凡安字多对勉强言　孟子向之所以告者亦既详矣无用赘言矣为惠王计者今日切务惟在除去目下所行之虐政虐政既除然后王政以施盖兴一利不如除一害凡害之除亦利之兴也然以惠王狃于故习犹未知其所为之病民一至此极也故以梃刃二端先发其意
　　以刃与政有以异乎【芟二条减五十一字】
　　此亦所谓苛政猛于虎者也　既又曰以刃与政有以异乎孟子乃曰王如知此则今日之政当有在更张者矣盖王之庖则有肥肉矣王之廐则有肥马矣且肥肉何从而得肥马又何从而得岂非厚敛于民以养禽兽哉于是民则有饥色矣野则有饿莩矣夫因兽病民以至于饥而死是率兽而食人也　兽相食一条极言人君以子民之责而反为残民之事提出为民父母字所以动其恻隠之心也作俑一条又痛言民之不可残也
　　为其象人而用之【芟二条减一百四十四字】
　　不必説到杀人殉葬之渐只谓天地间难得者人今作俑者象人以殉葬犹未至于真杀人也然以其用于死地孔子犹恶之况使民饥而死为真虐杀其民者邪甚言不仁也　中古易之以俑盖世俗人所为非周公之制作也愚谓始为刍灵者其无后乎虽曰畧似人形毕竟是象人也安得全不提为刍灵者之罪而専罪作俑者邪孔子盖特遇俑而发耳　安成刘氏曰古之葬者有明器但备物而不可用如刍灵亦其类也不幸流俗之弊而至于作俑又不幸而至于用人然作俑者夫子且以为不仁而谓其无后况秦武公既用殉五传至穆公而又用殉夫子之言反似无验孰知穆公之后二十一传至荘襄王而吕氏之子遂絶嬴氏之统夫始皇不知所监骊山葬后未三年而吕氏之祀又絶呜呼不仁之祸及子孙如此愚谓夫子无后之言发于深恶痛絶之情耳不必
　　如此求实且穆公后至二十七世始絶殉葬之报亦太缓矣又始皇乃不韦之子隂易秦祚纵不殉葬理亦当絶矣
　　愿比死者一洗之【减二十四字】
　　不可谓死者为太子申亦不可谓凡死于战者是指其先人言也此是惠王问计痛切之词谓晋国当我先人时天下莫强焉及寡人之身乃丧败如此寡人耻之所以欲为先人一雪其耻故孟子解之曰地方百里而可以王虽败衂犹可为也莫如为仁耳又实之曰仁者无敌何畏乎秦楚之坚甲利兵此一句当如此説则前后意思都照应矣
　　地方百里而可以王【减三十三字畧更次序】
　　地方百里而可以王况以堂堂千里之梁何以见百里可王王如施仁政于民云云　下文四条皆是推明此句之意故注中能行仁政则天下之民归之者不可説太早　地方之方字不是与地字相连如今之言地方之类乃是海内之地方千里者九之方字也正与方寸方丈之义同才足之义也又以下篇然而文王犹方百里起照之愈见从前或以为四方之方者俱谬
　　王如施仁政于民【芟一条减十四字】
　　省刑罚薄税敛此二者仁政之大目也【注】仁政又不止此二者此特其大者耳仁政是统言纲领字也省刑薄敛是仁政里面事故曰目然仁政先于养民而其事莫有大于此二者又当时切务也故曰大目如闗市讥而不征泽梁无禁罪人不孥之类与凡周礼一书所载大抵皆仁政也　惠王当时病痛之切者最是严刑重敛故孟子告之以此观其厚敛于民以养禽兽则自不得不严刑罚以督促之不然不能办矣此汉武帝之所以不得不用酷吏也
　　深耕易耨
　　深耕深于耕也不苟且卤莽而已易耨易治也如丧与其易及易其田畴之易有整辨齐饬之意与深字意相类俱是得尽力之意
　　壮者以暇日修其孝弟忠信【芟二条减三十七字畧更次序】孝弟以事父兄忠信以事长上分贴可　但孝弟可分贴父兄忠信不可分贴长上长尊而上卑也　据大学章有事君之孝事长之弟则孝弟忠信通説事父兄长上亦可　尽已之谓忠以实之谓信【注】尽已以心言以实以行言　是以尊君亲上而乐于效死也【注】尊君亲上是属本文可使制梃一句其即入以事其父而出以事其长上者紧紧连带着壮者以暇日修其孝弟忠信一句出事长上以平时言也尊君亲上而乐于效死以有事时言也惟其知尊君亲上故乐于效死　夫甲兵固非梃之比而秦楚之坚甲利兵又非他国甲兵之比今而云云者民知尊君亲上而乐于效死故也
　　彼夺其民时【减六字】
　　彼夺其民时止兄弟妻子离散何暇治礼义哉贴此一句自与上文相应而意亦方足　夺民时不必谓是重刑罚厚税敛然究而言之既夺其民时必非能省刑薄敛者彼陷溺其民指夺其民时使不得耕耨【云云】
　　夫谁与王敌【芟一条】
　　非敌不过也自不与我为敌如纣之前徒倒戈攻于后以北者是也若使彼皆人人致力以敌我我亦安能取胜秦楚之坚甲利兵又岂吾梃所得而挞也哉
　　王请勿疑【减六十字】
　　勿疑百里可王之言以百里可王之言疑于迂濶故引仁者无敌之言以实之盖以仁者无敌之言观之则百里可王之言信矣故又勉使勿疑也此章主于百里可王仁者无敌之言皆是客词也大注云百里可王以此而已亦提掇得紧急
　　孟子见梁襄王【芟二条减六十三字末二句旧在前】凡圣贤之至于其国而见其君皆是欲观其动静以卜吾道之兴废今见襄王气象如此其不足与有为决矣孟子盖将去之故出语云云
　　天下恶乎定
　　言天下当何所定谓定于谁也孟子答之以为今天下之势分崩离析如何可定必合于一然后定也今既未有能一之者奈何可拟定于何所乎于是襄王随问曰孰能一之言当此之时天下诸侯势均力敌孰能一之也
　　不嗜杀人者能一之【减二十五字】
　　此亦观其时何如在战国决然如此汤武若不遇桀纣终身只是诸侯故周公不有天下是以孟子以五六月之旱苖得雨为喻
　　孰能与之
　　言当此之时君各民其民民各君其君孰得而归之也当时列国既各有疆域则各画地而守之民有欲舎彼趋此似亦难矣必在所禁制也下文沛然孰能御之正是答此意
　　诚如是也民归之【芟二条减一百十二字更定次序末条凑合】此节重在今夫天下之人牧未有不嗜杀人者及七八月之间旱则苖稿矣二句因襄王不晓而问孰能与之故以其时势开晓之如此　以苖之勃兴于久旱之云雨喻民之乐归于嗜杀人之中之不嗜杀人者　其如是孰能御之就指苖之勃然兴处言　诚如是该如有不嗜杀人者则天下之民皆引领而望之矣二句望与归不同归扶擕来归也引领而望且説他得民心之向慕惟其不嗜杀人而天下皆引领而望之此民归之所以莫御也设使其心不吾向则未必能遽吾归而莫御也此数句断然是如此看大槩自如有不嗜杀人者至谁能御之不可十分断故大注云天下悦而归之
　　齐宣王问曰齐桓晋文之事【芟二条】
　　此章当叠叠看劈初出一王字究其所以王者无他保民而王耳又究其所以保民者无他是心足以王矣是心足以王如何反其所以及禽兽者而以序行之老吾老以及人之老防吾防以及人之防天下可运于掌也老防吾老防以及人之老防而天下可运于掌者如何五亩之宅可以衣帛百亩之田可以无饥鸡豚之畜可以食肉庠序孝弟颁白不负戴然而不王者未之有也盖其胸中王道素具特随时酬应而覔路以开导之耳吁若使为人臣者论事皆如此假遇愿治之君岂有不能尧舜其君
　　齐桓晋文之事可得闻乎
　　所问在此所志在此也　朱子曰事者营覇之事营覇谓经营覇业也以言其事大抵皆先诈力而后仁义是故孟子不欲宣王问之　因当时无道其事者故后世无得而传焉惟其无传故臣亦未之闻也三句意相承　王氏若虚曰齐桓救邢封卫养乱为功晋文伐卫致楚隂谋取胜二君他事亦多类此
　　无以则王乎【减二十六字】
　　大注无已必欲言之而不止也谓必欲孟子言也王谓王天下之道【注】道字重对上文桓文之事説甚矣孟子之善言也梁惠所问在利孟子不言利而言仁义然仁义自无不利也齐宣所问在覇孟子不言覇而言王道然其功效更万万于覇也故始也似拂其志终则实有出于意外之望者此孟子之所以为命世亚圣之大才而其辩谓之雄辩与
　　徳何如则可以王矣
　　徳字轻看不必云齐王以王道本于徳也只是人君之徳当何如乃可王
　　若寡人者可以保民乎哉【芟二条减四字】
　　本意言卿试度吾能保民否也乃不敢质言而谦之曰若寡人者岂亦可以保民邪言恐不能保民而王也故孟子下文屡屡于不为不能之辨　将以衅钟衅本衅郄今曰衅钟则是因钟之衅而衅之使衅者不复衅也作活字看如予有乱臣十人之乱字意衅郄之郄与隙义同
　　若无罪而就死地【芟一条减三十三字】
　　无罪指人言然则牛岂有罪乎盖宣王平日惟知人之无罪者使之就死地为可哀以为至所不忍者也一旦见牛之觳乃亦觉有似乎此者故不忍而以羊易之也　王若隠其无罪而就死地上既言其若人之无罪而就死地则牛无罪而就死地明矣故此承而言之不必用若字也
　　然则废衅钟与曰何可废也以羊易之
　　必欲生此牛也天资如此孟子安得不眷眷而日望之
　　是心足以王矣【芟三条减一百十九字更定次序】不是爱一牛便足以王天下为有此心在扩而充之则可以王天下矣扩充之实在老吾老以及人之老云云　既曰是心足以王矣足矣又曰百姓皆以王为爱也臣固知王之不忍也何意盖缘着不忍字要生议论是心不忍之心也不忍于一牛而忍于百姓乎达之于其所忍仁不可胜用而王道毕矣　不忍二字此一章之骨子孟子只得齐宣王吾不忍其觳一句遂坚执着不忍字一开一阖百方开导要他察识而扩充之　百姓皆以王为爱也一句亦甚吃紧盖不着此句无以发其论难而启其察识扩充之端　欲王察识于此而扩充之也【注】察识如下文注所谓乃知此心不从外得者盖人皆有不忍人之心也扩充则须是自亲亲而仁民自仁民而爱物所谓反其本而推之有所不忍而达之于其所忍者也齐国虽褊小吾何爱一牛亦不消如此説孟子已曰臣固知王之不忍也下文何消解剥盖孟子此三句话意思直是欲王察识其本心而扩充之今齐王畧不见有察识之意只管答得泠淡来所以孟子又设法以开之难之曰王无异于百姓之以王为爱也云云欲王反求而得其本心也王又只恁顺承将去都无合杀孟子乃为之解曰无伤也云云才起得他此心之所以合于王者一问
　　王若隠其无罪而就死地则牛羊何择焉【题上补一王字】夫孟子固知王之不忍也今而曰云云乃亦似以王为爱然者特故为此难欲王反求而得其本心耳设使王能反求而得其本心则如何曰只是认得是见牛未见羊便都了此却是真情也
　　我非爱其财而易之以羊也【芟一条】
　　是反辞不宜直辞言我若非吝财何故以羊之小易牛之大所谓是诚何心哉所以宜乎百姓之谓我爱也盖被孟子难得来迫自迷其向日处心之故所以解不开了只得自伏将去然实则是不忍也非爱也
　　见牛未见羊也【芟一条】
　　见牛之觳而不忍杀固是矣然独奈衅钟何若但以衅钟之不可废而终杀之则一念之仁自我而发亦自我而遏矣今又姑全此牛以行此一念之仁则衅钟之礼又自我而废矣故以羊易牛为得其术然初来齐王之以羊易牛亦未有此巧妙见识亦偶然适合于仁术耳孟子意主于开导故为是奨诱之説又此事在孟子开导齐宣则云然耳若在圣人则
　　自能逺庖厨纵使见之亦不至以其觳而改用羊也盖宣王之易羊者仁也圣人之不必易者义也此时正用义之时所谓食以时用以礼者若易牛之事只可于无心中一行耳如每见每易则于道悖甚矣故曰孟子主于开导齐王则云然　惟其见牛未见羊故以未见之羊而易所已见觳之牛使牛与衅钟两全而无害此所以为仁术也此仁字就发用上説其本体具于心者用不得术也　术谓法之巧者于难处之际而有善处之方是谓之术得术处只在两全无害上　见牛则此心已发而不可遏言不可自沮了决须行得透未见羊则其理未形而无所妨言初未尝有不忍之心之可遏于事何所妨碍谓之理未形以是时未有心可言故曰理而已盖理素具而心随感而发者也理亦仁也即所谓性也心则统性情　见牛未见羊也则其为不忍而非爱也不待言矣
　　闻其声不忍食其肉
　　声谓将死而哀鸣也若平时之声人谁不闻又安得一一不忍食其肉也
　　是以君子逺庖厨也【芟一条减二十五字更定次序】君子之于禽兽也至逺庖厨也此因见牛未见羊及之孟子开导齐王本意不重在此　庖厨庖取烹炰之义周礼有庖人厨庖屋也　亦以预养是心而广为仁之术也预养其心即广其为仁之术也重在预字上养之也预则不至有是心而抑遏不得施者矣故其仁术自广　夫子言之【题】专指仁术一条
　　于我心有戚戚焉【芟五条】
　　此句最重所谓乃知此心不从外得者在此盖前日之不忍者此心也今日之戚戚者亦此心也是心固有不待外求　然犹未知所以反其本而推之【注】举斯心加诸彼老防吾老防以及人之老防是所谓反其本而推之也皆由近以及逺自易以及难所谓由亲亲推之然后及于仁民又推其余然后及于爱物此在反其本而推之也齐王却未知如此做去故孟子又拳拳于今恩足以及禽兽而功不至于百姓者独何与之问
　　则王许之乎【芟二条】
　　【注】许犹可也犹言准他説否　推广仁术则仁民易而爱物难【注】此仁术犹言仁道不必与上文一例看为上文有难处者故术字重此则泛言耳
　　老吾老以及人之老云云【芟一条减三十四字】
　　及人之老自吾老而推之老吾老则自何地而推之曰举斯心加诸彼而已　天下可运于掌言四海可得而保也天下对上人字天下则尽乎人矣对下文则老防吾老防以及人之老防是推恩天下可运于掌只保四海故字承举斯心説来
　　诗云刑于寡妻云云【芟三条第一条减七字移入下题】言举斯心加诸彼而已【减十一字末条出题】
　　以心对彼而言则寡妻兄弟家邦尽是彼也　此一章心字是骨子　诗之所云举斯心加诸彼也然则老防吾老防以及人老防者独非是心所推乎　解诗就揭一心字出应是心字是心也所以老防吾老防者此也所以及人之老防者亦此也如此则天下可运于掌是心足以王矣此之谓也
　　古之人所以大过人者
　　大过人是以保四海之功业言所以能保四海者惟能推恩而已古之人指二帝三王言　心之所加者即恩也以其见于行事故又谓之所为　恩及禽兽而功不至于百姓非善推也　用恩与推恩何别曰单言亲亲亦为用恩仁民亦用恩爱物亦用恩也推恩则有次第故曰古人必由亲亲推之然后及于仁民又推其余然后及于爱物云云　今王反之则必有故矣故复推本而再问之【注】此推本与前面反其本而推之之本不同盖即是上文故字也推字亦不同此易见
　　权然后知轻重【更定次序移三条入下题减六十二字】上文既发其端曰今恩足以及禽兽而功不至于百姓者独何与分明是含説个轻重长短之当度在里靣盖齐王正是轻重长短之失度者　权虽解作称锤度虽解作丈量然实当作活字看或曰如此则度字当作入声曰还作去声不害为活字
　　心为甚【芟二条】
　　果何以见心之当度尤甚于物处曰试论今有一匹布不用丈尺以二丈为一丈只是这一匹布上失耳若夫君于民物之间失所权度至于恩及禽兽而功不至百姓则将有所谓庖有肥肉廐有肥马民有饥色野有饿莩者其比之以二丈为一丈者相去何如看是甚乎不甚乎　若心之应物则其轻重长短之难齐若轻重长短不在心亦不在物在心之应物上盖民与物皆物也仁民爱物则是应物也难道物有轻重长短又难道心有轻重长短　本然之权度【注】谓当然之理也不容人为者也盖人之一心万理具焉孰为重孰为轻莫不各有本然一定之权度　依大注看来只在不可不度上有甚朱子小注二説俱小异　上文末句是诘其所以恩及禽兽而功不至于百姓之故此则承之而言禽兽与百姓孰为当重孰为当轻请比度之一定是百姓重既百姓重王乃恩及禽兽而功不至于百姓其故何哉是岂以三事为快邪然三事实非人心之所快有甚于杀觳之牛者于此亦可以度矣此又是一重度了　今恩足以及禽兽而功不至于百姓对言之度也抑王兴甲兵危士臣搆怨于诸侯然后快于心与单言一事之度也下节以兵兴臣危搆怨诸侯对觳之牛看则孰为当重且长邪此指以问王之意也
　　抑王兴甲兵危士臣搆怨于诸侯然后快于心与【芟一条】虽正是请王度之处其实又更深一节盖是言其仁民之心所以轻且短处耳集注分明　王之所以功不至百姓兴兵搆怨累之也王之所以兴兵搆怨者将以求吾所大欲蔽之也
　　吾何快于是将以求吾所大欲也
　　不快于此者心之正也而必为此者欲诱之也两此字同都指三事尚明于他亦指三事之不快独暗于此则又指欲之诱与上文此字不同
　　欲辟土地朝秦楚
　　必辟土地然后朝得秦楚既辟土地朝秦楚然后中国俱吾所涖而四夷于我乎抚矣涖中国而抚四夷此句又要看一而字似不苟
　　犹縁木而求鱼也【芟一条】
　　縁攀而升本义曰跃者无所縁反看则縁字之义明矣　木在山鱼在水求水物而于山非其地矣恒九四之所以田无禽
　　以一服八何以异于邹敌楚哉【芟一条】
　　所谓覇必有大国也　今王发政施仁至其若是孰能御之所谓王不待大也
　　盖亦反其本矣【减四字】
　　此与前注反其本而推之又不同　反本只是发政施仁其曰使天下仕者即发政施仁有以使之也故曰发政施仁所以王天下之本也然则尽心力于兴兵搆怨以求王天下抑末矣本字当如此照看　发政施仁而王于天下仕者皆欲立于王之朝云云则大欲得矣故曰其若是孰能御之
　　王曰吾惽不能进于是矣【减十三字】
　　孟子以为惟保民而王故曰无恒产而有恒心者惟士为能若民云云左右是前面意更端而详言之耳此章与孔子答哀公问政一章一般
　　明君制民之产
　　今也制民之产都虚説
　　王欲行之则盍反其本矣
　　此反其本又与前反本不同注曰使民有恒产者又发政施仁之本也是指发政施仁中之大者以为之本也如孝弟为仁之本一般都只是仁中事
　　五亩之宅【芟三条减二十五字】
</div>
    <div class="pagination">
<a href="四书蒙引_page22.html">上一页</a><span>...</span><a href="四书蒙引_page18.html">18</a><a href="四书蒙引_page19.html">19</a><a href="四书蒙引_page20.html">20</a><a href="四书蒙引_page21.html">21</a><a href="四书蒙引_page22.html">22</a><span class="current-page">23</span><a href="四书蒙引_page24.html">24</a><a href="四书蒙引_page25.html">25</a><a href="四书蒙引_page26.html">26</a><a href="四书蒙引_page27.html">27</a><a href="四书蒙引_page28.html">28</a><span>...</span><a href="四书蒙引_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
