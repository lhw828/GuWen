<!DOCTYPE html>
<html>
 <head>
  <meta charset="utf-8"/>
  <title>
   四书纂疏 - 第 8 页/共 46 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四书纂疏 - 第 8 页/共 46 页
  </h1>
  <div class="content">
   程子曰凡看文字须先晓其文义然后可以求其意未有不晓文义而见意者也【语録曰读书须从文义上寻今人却于文义外寻索】
　　程子曰学者须将论语中诸弟子问处便作自己问圣人答处便作今日耳闻自然有得虽孔孟复生不过以此教人【辅氏曰若能如此看则不徒诵其言必将求其意不徒求其意必将见于行其进于圣贤也不难矣】若能于语孟中深求玩味将来涵养成甚生气质【辅氏曰若能到得后来涵养成就则气质变化可使愚必明柔必强矣】
　　程子曰凡看语孟且须熟读玩味须将圣人言语切己不可只作一塲话説人只看得此二书切己终身尽多也【语録曰论孟不可只道理防文义得了便了须子细玩味以身体之见前后晦明生熟不同方是切实○又曰二书若便恁地读过只一二日可了若要将来做切己事玩味体察一日多看得数段或一两段耳○又曰读论孟须是切己且如学而时习之切己看时曾时习与否句句如此求之则有益矣○辅氏曰切己之説甚有力读书者能将圣人言语切己体察则定无枉费工夫一日当有一日之功若欲只做一塲话説则是口耳之学耳】
　　程子曰论孟只剰读着便自意足学者须是玩味若以语言解着意便不足【语録曰读书之法先要熟读须是正看背看左看右看看得是了未可便説道是更须反覆玩味○辅氏曰学者须是将圣人语言熟读深思昼夜玩味则可以开发吾之知识日就髙明涵养吾之徳性日就广大方始见得圣贤言近而旨逺故其意思自然厌饫饱足若以语言解着则意便死于言下自然局蹙蹇浅而有枵虚不足之意】
　　或问且将语孟要处看如何程子曰固是好但终是不浃洽耳【语録曰莫云论孟中有要底有泛説底今且着力要底便是拣别此最不可盖道体至广至大圣人言语有説得粗底有説得细底有説得难底有説得易底有説得大底有説得小底皆着理防透彻若不尽见必有窒碍处○又曰浃洽二字宜子细看凡于圣贤言语思量透彻乃有所得譬之浸物于水水若未入只是外面稍湿里面依然干燥必浸之久则透内皆湿○辅氏曰人才只将二书要处看便只是要求近功速效与天理已不相似所谓固是好者盖姑取其向学求道之意耳正使其有近功速効亦必至于偏枯蹇涩岂复有优游厌饫贯通浃洽之意】
　　程子曰孔子言语句句是自然孟子言语句句是事实【语録曰孔子言语一似没要説出来自是包含无限道理无些渗漏初不曾着气力自是委曲详尽道理更走他底不得若孟子便用着气力依文案本据事实説无限言语方説得出此所以为圣贤之别】
　　程子曰学者先读论语孟子如尺度权衡相似以此去量度事物便自见得长短轻重【辅氏曰尺度可以量长短权衡可以称轻重理义可以别是非能知道则何书不可读何理不可究何事不可处哉】
　　程子曰读论语孟子而不知道所谓虽多亦奚以为【辅氏曰读语孟而不知道则是口耳之学未尝着心玩味未尝至诚涵泳未尝切己体察也故读虽多何益于事】









　　论语朱子集注序说
　　史记世家曰孔子名丘字仲尼其先宋人父叔梁纥母顔氏以鲁襄公二十二年庚戌之嵗十一月庚子生孔子于鲁昌平乡陬邑为儿嬉戱常陈俎豆设礼容及长为委吏料量平【委吏本作季氏史索隐云一本作委吏与孟子合今从之】为司职吏畜蕃息【职见周礼牛人读为樴义与杙同盖系养牺牲之所此官即孟子所谓乗田】适周问礼于老子【语录曰问何以问礼于老耼曰老子曾为柱下史故知礼节文所以孔子问之耼虽知礼然其意以为不必尽行行之反以多事故欲絶灭之】既反而弟子益进昭公二十五年甲申孔子年三十五而昭公奔齐鲁乱于是适齐为髙昭子家臣以通乎景公【有闻韶问政二事】公欲封以尼谿之田晏婴不可公惑之【有季孟吾老之语○语録曰问齐景公欲封孔子田楚昭王欲封孔子地晏婴子西不可使无晏婴子西则夫子还受之否曰既仕其国则须有采地受之可也】孔子遂行反乎鲁定公元年壬辰孔子年四十三而季氏强僭其臣阳虎作乱专政故孔子不仕而退修诗书礼乐弟子弥众九年庚子孔子年五十一公山不狃以费畔季氏召孔子欲往而卒不行【有答子路东周语○语録曰圣人欲往之时是当他召圣人之时有这些好意思来接圣人圣人当时亦接他好意思所以欲往然他这个人终是不好底人圣人待得重理防过一畨他许多不好又只在所以终不可去如阴雨蔽翳重结不解忽然有一处略略开霁云收雾敛见得青天白日这些自是好】定公以孔子为中都宰一年四方则之遂为司空又为大司寇十年辛丑相定公防齐侯于夹谷齐人归鲁侵地十二年癸夘使仲由为季氏宰堕三都收其甲兵孟氏不肯堕成围之不克【语録曰问成既不堕夫子如何别无处置了便休曰不久夫子亦去鲁矣若使圣人久为之亦须别有个道理】十四年乙巳孔子年五十六摄行相事诛少正夘与闻国政三月鲁国大治齐人归女乐以沮之季桓子受之郊又不致膰俎于大夫孔子行【鲁世家以此以上皆为十二年事○语録曰问季桓子才受女乐孔子不安便行孔子向来相定公做得许多事案亦是季桓子听孔子之所为方始做得曰固是○又曰当时若致膰俎孔子去得更从容惟其不致故孔子便行○问设若鲁亦致膰于大夫则夫子果止乎曰也须去只是不若此之速必须别讨一个事故去且如不致膰亦不是大段失礼处圣人便因此且求去○胡氏曰是时政在季氏夫子摄行相事而已非为相也与闻国政而已非为政也定公素不能立季孙既有所惑其不足与有为可知也故不容于不行】适卫主于子路妻兄顔浊邹家【孟子作顔雠由】适陈过匡匡人以为阳虎而拘之【有顔渊后及文王既没之语】既解还卫主蘧伯玉家见南子【有矢子路及未见好徳之语】去适宋司马桓魋欲杀之【有天生徳语及防服过宋事】又去适陈主司城贞子家居三嵗而反于卫灵公不能用【有三年有成之语】晋赵氏家臣佛肸以中牟畔召孔子孔子欲往亦不果【有答子路坚白语及荷蒉过门事○语録曰夫子于公山氏之召却眞个要去做于佛肸之召但谓其不能浼我而已】将西见赵简子至河而反又主蘧伯玉家灵公问陈不对而行复如陈【据论语则絶粮当在此时】季桓子卒遗言谓康子必召孔子其臣止之康子乃召冉求【史记以论语归与之叹为在此时又以孟子所记叹词为主司城贞子时语疑不然盖语孟所记本皆此一时语而所记有异同耳】孔子如蔡及叶【冇叶公问答子路不对沮溺耦耕荷蓧丈人等事史记云于是楚昭王使人聘孔子孔子将往拜礼而陈蔡大夫发徒围之故孔子絶粮于陈蔡之间有愠见及告子贡一贯之语案是时陈蔡臣服于楚若楚王来聘孔子陈蔡大夫安敢□之且据论语絶粮当在去卫如陈之时】楚昭王将以书社地封孔子令尹子西不可乃止【史记云书社地七百里恐无此理时则有接舆之歌○愚谓古者二十五家为里里则各立社书社者书其人名于籍】又反乎卫时灵公已卒卫君辄欲得孔子为政【有鲁卫兄弟及答子贡夷齐子路正名之语】而冉求为季氏将与齐战有功康子乃召孔子而孔子归鲁实哀公之十一年丁巳而孔子年六十八矣【有对哀公及康子语】然鲁终不能用孔子孔子亦不求仕【语録曰问孔子当周衰时可以有为否曰圣人无不可为之事只恐权柄不入手问不知圣人有不可为之时否曰若时节变圣人又自处之不同问孔子岂不知时君必不能用已曰圣人岂有逆料君能用我与否到得后来説不复梦见周公与吾已矣夫圣人自知其不可为矣】乃叙书传礼记【有杞宋损益从周等语】删诗正乐【冇语太师及乐正之语】序易彖系象説卦文言【有假我数年之语】弟子盖三千焉身通六艺者七十二人【弟子顔回最贤蚤死后唯曾参得传孔子之道】十四年庚申鲁西狩获麟【有莫我知之叹】孔子作春秋【有知我罪我等语论语请讨陈恒事亦在是年○语録曰据陈恒事是获麟年那时圣人犹欲有为也】明年辛酉子路死于卫十六年壬戌四月己丑孔子卒年七十三葬鲁城北泗上弟子皆服心丧三年而去唯子贡庐于冢上凡六年孔子生鲤字伯鱼先卒伯鱼生伋字子思作中庸【子思学于曾子而孟子受业子思之门人】
　　何氏曰鲁论语二十篇齐论语别有问王知道凡二十二篇其二十篇中章句颇多于鲁论古论出孔氏壁中分尧曰下章子张问以为一篇有两子张凡二十一篇篇次不与齐鲁论同【何氏名晏魏南阳人○或问今之论语其鲁论与曰以何晏所叙篇数考之则信为鲁论矣但据释文则其文字亦或有不同者如以必为瓜之类岂何氏亦若郑注就鲁论篇章而又杂以齐古之文与然唐艺文志已不载齐古篇目陆氏盖于诸家説中得之耳】
　　程子曰论语之书成于有子曾子之门人故其书独二子以子称【或问程子之説出于栁宗元而不着栁説何也曰栁氏之言曰诸儒皆以论语孔子弟子所记不然也孔子弟子曾参最少又老乃死而是书记其将死之言则去孔子之时甚逺而当时弟子略无存者矣吾意孔子弟子尝杂记其言而卒成其书者曾子弟子乐正子子思之徒也故是书之记诸弟子必以字而曾子不然盖其弟子之号之云尔而有子亦称子者孔子之殁诸弟子尝以其似夫子而师之后乃叱避而退则固尝有师之号矣凡此栁氏之言其论曽子者得之而有子叱避之説则史氏之鄙陋无稽而栁氏惑焉以孟子考之当时既以曾子不可而寝其议有子曷尝辄据孔子之位而有其号哉故程子特因栁氏之言断而裁之以为此説此所以不着栁説而独以程子为据也○胡氏曰子者弟子称其师之号此书记有子曾子之言皆不曰字而曰子故知其成于二子门人之手然夫子没一时皆以有子之言似夫子又曾子传之子思子思传之孟子岂二子之独以子称亦以是欤】
　　程子曰读论语有读了全然无事者【辅氏曰不过是寻行数墨之徒耳○陈氏曰是全未有一字之得而草率不精之故也】有读了后其中得一两句喜者【语録曰到这一二句喜处便是入头处如此读将去将久自解踏着他闗捩子倏然悟时圣贤格言自是句句好须知道那一句有契于心着实理防得那一句透如此推来推去方解有得今只恁地包罩説道好如吃物事相似事事道好若问那般较好其好是如何却又不知如此济得甚事○辅氏曰是就其性之所进而偶有所感发焉者也如此则亦可以进矣○陈氏曰是已入得一线路子开明是一两句之精也】有读了后知好之者【辅氏曰好之则知其味矣如食五糓者既知其味则必嗜之也○陈氏曰是已觉其中有趣味之可嗜而于书之大义甚精也】有读了后直有不知手之舞之足之蹈之者【辅氏曰嗜之而饱餍充足其乐有不可形容者是以见于手舞足蹈也○陈氏曰是深有悟夫趣味之无穷而全书之已精也然精亦岂容易可至哉是用多少工夫积累而然】
　　程子曰今人不防读书如读论语未读时是此等人读了后又只是此等人便是不曽读【辅氏曰程子言虽近而意则切使读书者自知所以求益不至虚费工夫也须是熟读涵泳使之通贯浃洽然有日新之功如是则气质变化月异而戚不同也】
　　程子曰颐自十七八读论语当时已晓文义读之愈久但觉气味深长【语録曰所谓深长意味也别无説只是涵泳久自见得】
　　钦定四库全书
　　论语纂疏卷一　　　　　宋　赵顺孙　撰
　　朱子集注
　　学而第一
　　此为书之首篇故所记多务本之意【语録曰此一篇都是先説一个根本○胡氏曰此篇首取其切于学者记之故以为多务本之意】乃入道之门积徳之基学者之先务也【语録曰入道之门是将自家身已入那道理中去渐渐相亲久之与已为一○辅氏曰道者人之所共由必有所从入徳虽我之所自得必积而后成凡此篇所论务本之事乃道所从入之门而徳所积累之基学者必先务此然后道可入而徳可积矣】凡十六章
　　子曰学而时习之不亦説乎【説悦同】
　　学之为言效也【或问学之为效曰所谓学者有所效于彼而求其成于我之谓也以己之未知而效夫知者以求其知以己之未能而效夫能者以求其能皆学之事也○语録曰效字所包甚广凡傅学审问谨思明辨笃行皆学之事○黄氏曰集注言学而或问以知与能并言言人之效学于人有此二者先觉之人于天下之理该洽贯通而吾懵然未有所知也于是日听其议论而向之未知者始知矣先觉之人于天下之事躬行实践而吾怅然未有所能也于是日观其作为而向之未能者始能矣】人性皆善而觉有先后后觉者必效先觉之所为乃可以明善而复其初也【或问此一节曰人之所以为人者以其受天之命而有是性也性之所以为性者以其具足万理而无不善之杂也是以人之有生则仁义礼智之徳无一不根于心其君臣父子兄弟夫妇朋友之伦动作威仪之节以至天地事物之所以然而当然者皆不待求于外而知之能之也然既有是形则气质之禀或不能无所偏物欲之私或不能无所蔽是以于性之徳有所不明而触意妄行或墯于夷狄禽兽之域惟圣人则气禀清明而物欲不得以蔽之是以能尽其性而全其所以为人之道若众人者既已昧其性矣而又求夫能尽其性之人问而讲焉以效其所知观而法之以效其所能则可以明善而复其初矣若本不失其性则亦何必效于人以复之乎○黄氏曰学问之道固多端然其归在于全其本性之善而已明善谓明天下之理复其初则复其本然之善也○陈氏曰所谓明善而复其初者其中极有含蓄乃兼知行而言非止知之便是复其初也学自是兼知行工夫岂但明此理而已○胡氏曰人性皆善人皆可学也觉有先后后觉者必效先觉之所为学之端也乃可以明善而复其初学之效也○莆田黄氏曰人虽由气以或形而气原于理故曰人性皆善也然气无定形升降上下徃来消息交互错糅易于昬杂而难得清明故人之受是气也亦通者少蔽者多通则为先觉故曰觉有先后也理寓气中则未尝变惟理不变故学可胜气虽昬蔽之甚者得先觉觉之则亦觉焉故曰后觉必效先觉之所为乃可以明善而复其初也必曰明善者盖不明乎善则虽欲为善而不知其孰为善今因先觉之所为然后能明其为善而效之复其初者又明此善乃吾有生之初元得于天者如此向也为气禀之昬蔽而不知今始知其善而为之非取彼先觉之有以増我所无亦复其初而已○又曰先觉之所为理之所当为也理乃天所同命以为人者不如是则不能为人矣○蔡氏曰性者人心所禀之天理寂然不动之时万善具足之名也由是而之五常百行无非至善但人为气质所昬物欲所汨又不能学以通之既无以知其本然之善则亦无以施其存养之功惟能效夫先觉者之所为乃可以明善而复其初明以知者言也复以能者言也朱子以明善复其初以求知求能开示学者切矣】习鸟数飞也学之不已如鸟数飞也【或问习为鸟数飞曰説文习字从羽从白月令所谓鹰乃学习是也○语録曰只是这一様飞习只是飞了又飞○胡氏曰学之不已者学与习非一事也】説喜意也既学而又时时习之则所学者熟而中心喜説其进自不能已矣【或问学而时习何以説也曰人既学而知且能矣而于其所知之理所能之事又以时反复而温绎之如鸟之始学飞者既已能之而又数习焉则其所学者熟而中心悦怿也盖人而不学则无以知其所以为人之理无以能其所以为人之事固不足以谓之人矣然学矣而不习则表里扞格而无以致其学之之道习矣而不时则工力间断而无以成其习之之功是以虽曰知之而枯燥生涩无可嗜之味虽曰能之而危殆杌陧无可即之安如是而求有以胜夫气禀物欲之私而复其初亦何自而能得哉是以圣人之教使人既学矣而于其所学又必时时习之如鸟之始学飞而数习焉者则其心与理相涵而所知者益精身与事相安而所能者益熟盖朝夕从容俯仰于道徳仁义之中而凡人之所以为人性之所以为性者莫不沛然有以自得于心而知其非由外铄矣此其中心油然悦怿之味虽刍豢之甘于口亦不足以喻其美也○语録曰学只是要一个习习熟后自然喜説不能自已今人学所以便住了只是不曾习熟不见得好○又曰大抵学到説时已是进一进了只説后便要住不得○陈氏曰时时习之而无间断则所学者熟趣味源源而出中心不期悦怿而进进自不能止】程子曰习重习也时复思绎浃洽于中则説也又曰学者将以行之也时习之则所学者在我故説【或问程子两义曰重复思绎者以知者言也所学在我者以能者言也学之为道不越乎两端矣曰时习之所以説诸説孰近曰夫习而熟熟而説脉络贯通最为亲切程子所谓浃洽者是也○胡氏曰时复思绎则习之于心将以行之则习之于身内外交致其力也】谢氏曰时习者无时而不习坐如尸坐时习也立如齐立时习也【谢氏名良佐上蔡人○语録曰学时是知得坐如尸立如齐及做时坐常是如尸立常是如齐此是习之事○又曰程子谢氏各只説得一边寻绎义理与居处皆当习可也○又曰程子意是説习于思天下事若不先思如何防行得谢氏説习于行者亦不是外于思思与行亦不可分説】
　　有朋自逺方来不亦乐乎【乐音洛】
　　朋同类也自逺方来则近者可知程子曰以善及人而信从者众故可乐【或问以善及人而信从者众若何而可乐耶曰闻之张子曰性者万物之一原非有我之所得私也惟大人为能尽其道故立必俱立知必周知爱必兼爱成不独成彼自蔽塞而不能顺吾理者则亦末如之何矣尝以是言观之而朋来之乐其指可知盖性之为性固物之所同得也向也以其拘于气禀汨于物欲而皆梏亡之今也吾独幸知学以复之而既有以悦诸心矣彼则未尝知学而梏亡犹故也夫以昔之得于天者皆同而今之得于已者独异则亦岂吾之所欲哉然遽欲推吾之所得以及之则吾之善未充而无以取信于彼虽欲求而告之彼亦且掉头而不之顾矣况望其能因吾言以复其初而与之同其乐邪惟其有以充诸身而形于外则彼之闻风而觌徳者自将敬信服从之不暇盖近者既至而逺者毕来以学于吾之所学而求以复其初凡吾之所得而悦诸心者彼亦且将有以得而悦之而无物我之间则夫所谓万物之一原者信乎其俱立而不独成矣是其欢欣交通融怡和乐之意所以盈于内而达于外者又岂手舞足蹈之可言哉且程子以善及人而信从者众之云才九字尔而无一字之虚设也非见之明而验之实其孰能与于此○语録曰须是自家有这善方可及人无这善如何及得人看圣人所言多少气象寛大○又曰善不是自家独有人皆有之我自得未能及人虽説未乐○又曰信从者众足以验已之有得然已既有得何待人之信从始为可乐须知己之有得亦欲他人之皆得然信从者但一二亦未能惬吾之意至于信从者众则岂不可乐○又曰大抵私小底人或有所见不肯告人持以自多君子存心广大已有所得足以及人今既信从者自逺而至其众如是安得不乐○问初学将自谋不暇何以及得人曰谓如传师友些好説话好文字归与朋友亦唤做及人如有好説话好文字藏在笼箧中如何及得人○黄氏曰以善及人原其所以逺来也信从者众实其自逺而来也】又曰説在心乐主发散在外【或问説乐皆出于心而程子有内外之辨曰非以乐为在外也以为积满乎中而发越乎外尔説则方得于内而未能达于外也○语録曰説是感于外而发于中乐则充于中而溢乎外○辅氏曰説是自知自能而自説及夫乐则人皆知皆能而始至説今发散于外非有他也】
　　人不知而不愠不亦君子乎【愠纡问反】
　　愠含怒意【语録曰但心里略有些不平意便是愠了○又曰愠非悖然而怒之谓只有些小不快活处便是】君子成徳之名【易本义曰成徳已成之徳也】尹氏曰学在己知不知在人何愠之有【尹氏名焞河南人○文集曰尹氏最为的当盖如此而言乃见为已用心之约处若以容人为説窃恐为己之心不切而又涉乎自广狭人之病其去道亦逺矣○语録曰此等句极好君子之心如一清水更不起些防波】程子曰虽乐于及人不见是而无闷乃所谓君子【黄氏曰程子之説是不愠然后君子也以説乐两句例之则须如此説方为稳当】愚谓及人而乐者顺而易不知而不愠者逆而难故惟成徳者能之【或问人不知而不愠何以为君子曰常人之情人不知而不能不愠者有待于外也若圣门之学则其本心正以为己而已矣初非为是以求人之知也人知之人不知之亦何加损于我哉然人虽或闻此矣而信之有不笃养之有不厚守之有不固则居之不安而临事未必果能眞不动也今也人不见知而处之泰然且略无纎芥舍怒不平之意非成徳之士信之笃而养之厚守之固而居之安其孰能之故必如是然后可以得夫君子之名茍自是日进而不已焉则不怨不尤下学上达以驯致于圣人亦不改涂而至矣○语録曰问不知而不愠者逆而难曰人之待已平平恁地过亦不觉若被人做个全不足比数底人看待心下便不甘便愠○辅氏曰顺谓理之顺逆谓理之逆曰顺曰逆皆理也但处其顺者易故及人而乐者犹可及处其逆者难故不见是而无闷非成徳之士安土乐天者不能及也○蔡氏曰程子谓不愠然后君子也朱子谓故惟成徳者能之则是君子然后不愠朱子非正解本句特统而论之耳所以继于尹氏程子之后】然徳之所以成亦曰学之正习之熟説之深而不已焉耳【黄氏曰言君子而复归于学之正习之熟説之深何也学而至于成徳又岂有他道哉其所自来者亦不过是而已非体之之实孰能知之○辅氏曰此章总言为学始终三者之序有浅深而无二道也又虑夫敏者躐等而进怠者半涂而止昧者又或离析以求之或失其正而陷于异端故复发此义而使之正其始之所学然后时习以熟之则夫説之与乐可以驯致初不待外求而得也】○程子曰乐由説而后得非乐不足以语君子【语録曰惟乐后方能进这一步不乐则何以为君子○辅氏曰不极其至则无以成其徳故又以此説终之】
　　○有子曰其为人也孝弟而好犯上者鲜矣不好犯上而好作乱者未之有也【弟好皆去声鲜上声下同】
　　有子孔子弟子名若【鲁人】善事父母为孝善事兄长为弟【叶氏曰善字不可等闲看且如平常事父母其谁不能须知承顔顺色不失其欢心之为贵又须知父母有过下气怡色柔声以谏必谕父母于道之为贵如舜处父母之变卒致得底豫方谓之善事若善处兄弟尤难须是思量同受遗体方不至有二心】犯上谓干犯在上之人【语録曰少有拂意便是犯○又曰干犯便是那小底乱】鲜少也【文集曰鲜只是少圣贤之言大槩寛裕不似今人蹙迫便説杀了○语録曰此鲜字只训少与鲜矣仁鲜字不同鲜矣仁非只是少直是无了○问朱子谓鲜是少则未以为絶无孝弟之人犹有犯上之意邪永嘉陈氏曰孝弟之人资质粹美虽未尝学问自是无世俗一等麄暴气象纵是有之终是罕见到得麄恶太过可保其决无言孝弟之人占得好处多不好处少】作乱则为悖逆争鬬之事矣【辅氏曰悖逆便是程子所谓逆理乱常之事但就犯上意説故更添个争鬬字】此言人能孝弟则其心和顺少好犯上必不好作乱也
　　君子务本本立而道生孝弟也者其为仁之本与【与平声】务专力也【辅氏曰谓专用其力而为之】本犹根也仁者爱之理心之徳也【或问仁何以为爱之理也曰人禀五行之秀以生故其为心也未发则具仁义礼智信之性以为之体己发则有恻隐羞恶恭敬是非诚实之情以为之用盖木神曰仁则爱之理也而其发为恻隐火神曰礼则敬之理也而其发为恭逊金神曰义则宜之理也而其发为羞恶水神曰智则别之理也而其发为是非土神曰信则实有之理也而其发为忠信是皆天理之固然人心之所以为妙也故以仁为爱则不可以仁为爱之理则可盖性情虽有体用之殊然其血脉贯通则相为体用而不能以相离也曰其又为心之徳何也曰仁之道大不可以一言而尽也程子论干四徳而曰四徳之元犹五常之仁偏言则一事专言则包四者推此而言则仁虽心徳之一体而心之全徳不能外是亦可见矣盖人之生也莫不得夫天地生物之心以为心故虽具有五常四端之妙而其发生之理温然而和粹者实为之体以该夫义礼智信之间而其怵惕恻隐之端亦行乎羞恶是非辞逊之内是以语心之徳而可以一言以蔽之曰仁犹夫元之包四徳也故仁之为义偏言之则曰爱之理专言之则曰心之徳其实爱之理所以为心之徳盖亦未尝有二致也○语録曰爱非仁爱之理是仁心非仁心之徳是仁○又曰心之徳是统言爱之理是就仁义礼智上分言如义者宜之理礼者逊之理智者知之理相似○问心之徳以専言爱之理以偏言曰固是爱之理即是心之徳不是心之徳了又别有个爱之理偏言专言亦不是两个仁小处只在大里面○又曰以心之徳而专言之则未发是体己发是用以爱之理而偏言之则仁便是体恻隐是用○又曰爱是个动物事理是个静物事○又曰爱是情爱之理是仁仁者爱之理爱者仁之事仁者爱之体爱者仁之用○又曰理便是性縁里面有这爱之理所以发出来无不爱○又曰理是根爱是苗○又曰耳之徳聪目之徳明心之徳仁且将这意去体认○又曰义礼智皆是心之徳只是仁却专是此心之徳○黄氏曰仁性也既曰爱又曰心何也天地之大徳曰生天地之所以为徳语其全体而极其大用不过生生而已生之外无他道也天地以是为心而人得天地之心以为心故其所以为仁者爱是也仁固主于爱然人之一心有仁有义有礼有智其所为徳者非一然仁包四徳而贯四端则凡吾心之全徳莫非仁也论仁之所专主而至切者则曰爱论仁之所兼统而至广者则曰心不若是不足以尽其义也曰爱矣而又曰爱之理曰心矣而又曰心之徳何也爱自是情仁自是性程子言之矣爱非所以言仁也曰爱之理则是仁者乃爱之理而非爱也盖指性而言也合性与知觉有心之名张子言之矣言心则合性知觉而言曰心之徳则专指此心所得之理所谓性也而凡所具之理皆在其中矣既曰爱之理心之徳则厘而为二矣又曰其实爱之理所以为心之徳何也论其专主而至切者固曰爱之理然其兼统而至广者亦岂离乎爱之理哉故春者生意之生也夏者生意之长也秋者生意之敛也冬者生意之藏也盖无适而非生意也方其静也则一生意足以包四徳及其动也则一生意足以贯四端则爱之理心之徳又岂有二事哉但别而言之使其部分位置截然不乱又合而言之使其伦理脉络浑然无间也○又曰人之一心虚灵洞彻而所具之理乃所谓徳也指虚灵洞彻而谓之徳固不可舍虚灵洞彻而谓之徳亦不可于虚灵洞彻之中而有理存焉此心之徳也乃所谓仁也○又曰有子是説仁之用朱子是説仁之体所以于此言之者直以仁道至大孔门所常言论语所言仁字乃自此始故于此发之】为仁犹曰行仁【语録曰为仁只是推行仁爱以及物不是就这上求仁】与者疑词谦退不敢质言也言君子凡事专用力于根本【辅氏曰君子务本本立而道生此两句泛説凡事是如此与上文自不相干下文乃言孝弟也者其为仁之本与方是应上面説故集注下一凡字】根本既立则其道自生【语録曰凡事若是务本时道便自然生】若上文所谓孝弟乃是为仁之本【文集曰孝弟乃推行仁道之本仁字则流通该贯不专主于孝弟之一事也但推行之本自此始耳】学者务此则仁道自此而生也【语録曰仁民爱物都从亲亲上生去孝弟也是仁仁民爱物也是仁只孝弟是初头事】○程子曰孝弟顺徳也故不好犯上岂复有逆理乱常之事徳有本本立则其道充大孝弟行于家而后仁爱及于物所谓亲亲而仁民也故为仁以孝弟为本论性则以仁为孝弟之本【或问孝弟为行仁之本论性则以仁为孝弟之本曰仁之为性爱之理也其见于用则事亲从兄仁民爱物皆其为之之事也此论性而以仁为孝弟之本者然也但亲者我之所自出兄者同出而先我故事亲而孝从兄而弟乃爱之先见而尤切人茍能之则心顺气和必有不好犯上作乱之效若君子以此为务而力行之至于行成而徳立则自亲亲而仁民自仁民而爱物其爱有等差其施有渐次而为仁之道生生而不穷矣又岂特不好犯上作乱而已哉此孝弟所以为行仁之本也○文集曰孝弟行于家而后仁爱及于物乃着实指事而言其言虽近而防则逺○语録曰如义主羞恶羞恶则有违逆处惟孝弟则皆是顺程子説顺徳直是説得好○又曰论性则仁是孝弟之本惟其有这仁所以能孝弟仁是根孝弟是发出来底仁是体孝弟是用仁是性孝弟是仁里面事○问为仁以孝弟为本这个仁字是指其周遍及物者言之以仁为孝弟之本这个仁字是指其本体发动处言之否曰是道理都自仁里发出首先是发出为爱爱莫切于爱亲其次便到弟其兄又其次便到事君以及于他皆从这里出如水相似爱是个源头渐渐流出○黄氏曰有仁有行仁仁是性行仁是行仁之事有凡性故能爱其亲是仁为孝弟之本能爱其亲是仁之事也充此以仁民爱物亦仁之事均是仁之事然必先能爱亲而后能仁民爱物故孝弟为行仁之本○辅氏曰既曰本犹根也然则孝弟为仁之本仁为孝弟之本同乎否乎曰本之为根则同而其所以为根则异行仁以孝弟为根以其施于外者言也论性以仁为孝弟之根以其发于内者言也行仁不以孝弟为根则其施无序而无以极夫仁民爱物之效论性而不以仁为孝弟之根则其发无所而无以充乎孝亲弟长之实○蔡氏曰仁就性上説孝弟就事上説譬如桃仁杏仁中具生理凡其根榦枝叶自华而实无非生理之贯通此论性以仁为孝弟之本也然生理贯通又必自根榦而枝叶其发动萌芽必有其初以至于华而实焉此谓为仁以孝弟为本也】或问孝弟为仁之本此是由孝弟可以至仁否曰非也谓行仁自孝弟始孝弟是仁之一事谓之行仁之本则可谓是仁之本则不可盖仁是性也孝弟是用也性中只有个仁义礼智四者而已曷尝有孝弟来然仁主于爱爱莫大于爱亲故曰孝弟也者其为仁之本与【或问性中有仁义礼智而无孝弟曰此亦以为自性而言则始有四者之名而未有孝弟之日耳非谓仁与孝弟自为别物孝弟之理不本于性而生于外也○文集曰性中只有仁义礼智曷尝有孝弟来此语亦要体防得是若差了即不成道理盖天下无性外之物岂性外别有一物名孝弟乎但方在性中则但见仁义礼智四者而已仁便包摄了孝弟在其中但未发出来未有孝弟之名耳非孝弟与仁各是一物性中只有仁而无孝弟也所包摄不止孝弟凡慈爱恻隐之心皆所包也犹天地一元之气只有水火木金土言水而不曰江河淮济言木而不曰梧槚樲非有彼而无此也○语録曰仁不可言至仁者义理之言不是地位之言地位则可以言至又不是孝弟在这里仁在那里便由孝弟可以至仁无此理如所谓何事于仁必也圣乎圣却是地位之言问仁是性也仁便是性否曰如所谓乾卦相似卦便有乾坤之类性便有仁义礼智却不是把性便作仁看性其理情其用孝弟者性之用也恻隐羞恶是非辞逊皆情也问仁主乎爱爱便是仁否曰仁主乎爱者仁发出来便做那慈爱底事如灯有光若把光做灯又不得○又曰仁便是本仁更无本了若説孝弟是仁之本则是头上安头以脚为头伊川所以将为字属仁字读盖孝弟是仁里面发出来底性中只有个仁义礼智何尝有个孝弟来他所以恁地説时縁是这四者是本发出来却有许多事千条万绪皆只是从这四个物事里面发出来○又曰仁是理之在心者孝弟是此心之发见者孝弟即仁之属但方其未发则此心所存只是有爱之理而已未有所谓孝弟名件故曰何曽有孝弟来○叶氏曰须看性字透方得性中只具四端之理无形无影随感而见当其未发止是爱之理既发为孝弟方是着在事为上乃是仁之用所以止可谓行仁自孝弟始盖仁是根本孝弟是枝叶若谓孝弟便是仁之本则是以枝叶为根本却顚倒了道理也○问今人生则知爱其亲长则知敬其兄皆是心中流出畧无一毫勉强意思恶知其非性中所有邪永嘉陈氏曰此不待説但先儒虑学者以仁从孝弟入先有孝弟而后有仁故特转此语以别之盖孝弟乃是仁流出不是仁从孝弟中入性只是四者其他众善皆四者之支分派别也仁是性孝弟是用用便是情情便是发出来底】
　　○子曰巧言令色鲜矣仁
　　巧好令善也好其言善其色致饰于外务以悦人则人欲肆而本心之徳亡矣【文集曰求以悦人则失其本心之徳矣不待利己害人然后为不仁也○语録曰他自使出了此心在外如何得仁○又曰只心在外便是不仁也不是别更有仁○黄氏曰仁性也根于人心惟用心于内无私而当理者为足以存之致饰谓巧令也于外谓言色也务以悦人指其所以巧言令色之本情也致饰于外则心不存于内矣务以悦人则皆私心而非当理矣心不存于内皆私心而非当理则人欲肆而本心之徳亡矣】圣人词不迫切专言鲜则絶无可知【语録曰圣人词不迫切有含容之意若云鲜矣仁者犹有些在则失圣人之意矣○问仁恐未至絶无处否曰人多解此尚有些个仁便粘滞咬不断了子细看巧言令色心皆逐物于外大体是不仁纵有些个仁亦成甚麽仁】学者所当深戒也○程子曰知巧言令色之非仁则知仁矣【或问夫子谓鲜仁程子乃以非仁释之曰夫子之言所谓词不迫切而意已独至者也程子则惧夫读者之不察而谓巧言令色未足以甚害夫仁是以推本圣人之意直断其不仁以解害辞之惑也○黄氏曰若知心驰于外务以悦人者之非仁则反而求之存乎内而无私当理者即仁也○愚谓程子以知为言盖不先知之则未有能行之者也人皆知何者为仁何者为非仁禁其非仁而勉其仁则庶防矣】
　　○曾子曰吾日三省吾身为人谋而不忠乎与朋友交而不信乎传不习乎【省悉井反为去声传平声】
　　曾子孔子弟子名参字子舆【鲁人】尽己之谓忠【语録曰尽己只是尽自家之心不要有一毫不尽如为人谋一事须直与他説这事合做与否若不合做则直与説这事决然不可为不可説道这事恐也不可做或做也不妨此便是不尽○又曰须是尽自家伎俩与他思量便尽己之心如鸟喙是杀人之药须向他道是杀人不得説道有毒○又曰须是十分尽得方始是尽若七分尽得三分未尽也是不忠】以实之谓信【语録曰以用也○又曰如甲谓之甲乙谓之乙信也以甲为乙则非信矣○又曰有这事説这事无这事须説无便是信○或问尽己之谓忠以实之谓信曰尽己之心而无隐所谓忠也以其出乎内者而言也以事之实而无违所谓信也以其验乎外者而言也然未有忠而不信未有信而不出于忠者也○陈氏曰尽己是尽自家心里面以所存主者而言以实是就言上据此实説忠信非判然二物从内面发出无一不尽是忠发出外来皆以实是信】传谓受之于师习谓熟之于已【黄氏曰既传矣必熟之使之该通而无毫发之窒也不习则虽曰传之而未尝实得于心也】曾子以此三者日省其身有则改之无则加勉其自治诚切如此可谓得为学之本矣【黄氏曰曾子日日以此三者省察其身是其自治笃实而恳切也为学之本在于检身曾子之自省如此是得为学之本○又曰曾子此章固足以见其严于自治而所以自治者又见其皆出于诚盖不极乎诚则凡所作为无非茍简灭裂岂足以尽人事之当然而合天理之本然哉○辅氏曰省者思而有所检察之谓曾子以此三事日加省察有则便与他理防了改之无则又加勉厉以持守之而不使之窃发则其终自治工夫可谓至诚恳切矣】而三者之序则又以忠信为传习之本也【语録曰人若不忠信更无可得説传个甚底习个甚底】○尹氏曰曾子守约故动必求诸身【语録曰守约是于朴实头处用功○又曰守约不是守那约言所守者约耳○辅氏曰曽子资质鲁钝故其为学不外骛不泛求凡事只向自己身心上着工夫检察修治】谢氏曰诸子之学皆出于圣人其后愈逺而愈失其眞独曾子之学专用心于内故传之无观于子思孟子可见矣惜乎其嘉言善行不尽传于世也其幸存而未泯者学者其可不尽心乎【辅氏曰所谓用心于内故其传无警防学者尤为有功然其所谓用心于内者亦非息心絶念屏弃外事之谓但当常存是心不可放失】
　　○子曰道千乗之国敬事而信节用而爱人使民以时【道乗皆去声】
　　道治也【或问道之为治曰道者治之理也以为政者之心而言也曰然则曷为不言治曰治者政教法令之为治之事也夫子之所言者心也非事也○陈氏曰治其事也以政言道其理也以为政者之心言其目五者则皆其心之所存而未及为政乃所以为政之本也】千乗诸侯之国其地可出兵车千乗者也【辅氏曰古注马氏曰司马法六尺为步步百为畆畆百为夫夫三为屋屋三为井井十为通通十为成成出革车一乗然则千乗之赋其地千成居地方三百一十六里有畸唯公侯之封乃能容之包氏曰千乗之国者百里之国也古者井田方里为井井十为乗百里之国适千乗也融依周礼包依王制】敬者主一无适之谓【语録曰主一只是心专一不以他念乱之无适只是不走作○问敬事而信疑此敬是小心畏谨之谓非主一无适之谓曰遇事临深履薄而为之不敢轻不敢慢乃是主一无适○陈氏曰主一是心只在此所主惟一不二不三无适是心只在此亦不之东亦不之西亦不之南亦不之北然主一即是无适只展转相解释要分明非于主一之外又别有无适之功也○详见大学疏】敬事而信者敬其事而信于民也【辅氏曰一国之事多矣为其事者固当主一无适又当有始有终而使人信之也○胡氏曰发于我者敬则施于人者信故谓之敬其事而信于民也○黄氏曰信虽在己而验于外所行在己而人见其可信故曰信于民也】时谓农隙之时【辅氏曰左传农隙杜氏注谓各随时事之间是也】言治国之要在此五者亦务本之意也【语録曰问学而一篇多务本之意独此章言及为政曰此便是为政之本若无此基本如何做去○黄氏曰但言所存而未及治具故曰务本○辅氏曰前四章是为学之本此五者是治国之本也】○程子曰此言至浅然当时诸侯果能此亦足以治其国矣圣人言虽至近上下皆通此三言者若推其极尧舜之治亦不过此若常人之言近则浅近而已矣【语録曰问圣人之言兼通上下曰圣人説得自别便是大贤説话也自是不及圣人如这五事众人岂不见得但説时定是别有闗窍决不及圣人也○辅氏曰此三语平易明白无甚髙难行之事而圣人所以治天下之道实不外此当时诸侯果能奋然用力行之则国必可治不必舎己而求人也又自此而推之而至于内外两全本末具举则尧舜之治天下诚不过此矣○又曰圣人于天下事理洞照无遗其发而为言自然包括得尽故能小大高下皆宜而前后左右之不相悖所以上下皆通常人之见则明于小者或蔽于大得其一説者不知其又有一説故其言近时便则浅近而已矣此内外之符也然学者亦不可徒叹圣人之言包括得广大如此又须实见得虽尧舜之治亦不过五者之意方可尔】杨氏曰上不敬则下慢不信则下疑下慢而疑事不立矣敬事而信以身先之也易曰节以制度不伤财不害民盖侈用则伤财伤财必至于害民故爱民必先于节用然使之不以其时则力本者不获自尽虽有爱人之心而人不被其泽矣然此特论其所存而已未及为政也茍无是心则虽有政不行焉【杨氏名时延平人○语録曰杨氏最説得好须看此五者是要古先圣王所以必如此者盖有是五者而后上之意接于下下之情方始得亲于上上下相闗方始可以为治若无此五者则君抗然于上而民不知所向有此五者方始得上下交接○问未及为政今观使民以时又似为政曰孟子説不违农时只言王道之始末大段是政事○辅氏曰朱子正解此一句之义故以敬主于事而言信主于民而言杨氏则推言其反此之故曰上不敬则下慢不信则下疑两説相须其义始备○问此章似皆就政事上説集注谓此特论其所存未及为政永嘉陈氏曰治国有刑政礼乐纪纲文章万日皆当开张此条且论他存心处乃为政之本其他未暇及】胡氏曰凡此数者又皆以敬为主【胡氏名寅建安人○语録曰大事小事皆要敬若是敬时方解信与爱人节用使民若是不敬则其他都做不得○陈氏曰敬者万事之根本为信而不敬则出令必茍而不能确定矣节用而不敬则所节必茍而不以制度矣爱人而不敬则所爱必茍而不免姑息矣使民而不敬则所使必茍而不复计其劳逸矣】愚谓五者反复相因各有次第读者宜细推之【语録曰五者相因只消从上顺説人须是事事敬方防信才信便当定如此若恁地慢忽便没十成今日恁地明日不恁地到要节用今日俭明日奢便不是节用不防节用便急征重敛如何得爱民既无爱民之心如何自防使民以时这是相因之説又一説虽则是敬又须着信于民只恁地守个敬不得虽是信又须着务节俭虽防节俭又须着有爱民之心终不成自俭啬而爱不及民虽则是爱民又须着课农桑不夺其时】
　　○子曰弟子入则孝出则弟谨而信泛爱众而亲仁行有余力则以学文【弟子之弟上声则弟之弟去声】
　　谨者行之有常也信者言之有实也【辅氏曰谨谓所行不放纵不放纵则有常矣信谓所言不虚妄不虚妄则有实也】泛广也众谓众人亲近也仁谓仁者【语録曰仁者自当亲其他自当泛爱盖仁是个生底物便具生之理发出来便是爱才是交接之际便须自有个恩意如何漠然无情得圣人説出话两头都平若不説亲仁则又流于兼爱矣】余力犹言暇日【辅氏曰此只是行此数事之外有余底工夫】以用也文谓诗书六艺之文【语録曰诗书是大槩説诗书六艺是礼乐射御书数○黄氏曰古人言文盖指乎此非世俗华藻之文也】○程子曰为弟子之职力有余则学文不修其职而先文非为己之学也【辅氏曰程子顺文解义可谓得圣人之防矣凡説经者要当如此】尹氏曰徳行本也文艺末也穷其本末知所先后可以入徳矣【语録曰此论本末先本后末今人只是先去学文须是验平日果能孝弟恭谨诚信爱众亲仁乎如此了方学文此五句又以孝弟为本不孝则不能弟不孝而能弟弟亦何用不孝不弟纵行谨言信爱众亲仁亦何用○辅氏曰孝弟谨信爱众亲仁所谓徳行也必先行此而有余力然后用以学诗书六艺之文则其文也适足以成其质其博也适足以养其心此大学所以贵于能穷其本末知所先后也○又曰大学所言体面阔故曰近道此但言弟子之职体而敕小故曰可入徳必能入乎徳然后能近道也○又曰尹氏推説其言外之意而得其防】洪氏曰未有余力而学文则文灭其质有余力而不学文则质胜而野【洪氏名兴祖丹阳人○辅氏曰洪氏推説其反此之】愚谓力行而不学文则无以考圣贤之成法识事理之当然而所行或出于私意非但失之于野而已【语録曰问六艺如何考究得成法曰如礼乐须知所以为礼乐者从此上推将去如何不可考成法縁今人都无此学所以无考究处然今诗书亦可考或前言往行亦可考如前辈有可法者都是人须是知得古人之法方做不错若不学文任意自做安得不错只是不可先学文耳○又曰若不学文则无以知事理之当否如为孝为弟亦有不当处如孝于事亲然事父之敬事母之爱便别了○胡氏曰言学文则能考圣贤之成法识事理之当然者固以补洪氏之所未及亦恐人因是而缓于为学也○愚谓尹氏以文对徳行有本末先后之分説得文字轻洪氏以文对质而言不可偏胜説得文字差重朱子以学文为致知与力行为对谓所知不明则所行不当于理説得文字极重三者互相发明盖但知文之为轻而不知其为重则将有废学之故不得不交致抑之意然徳固不可以一日而不修而学亦不可一日而不讲也】
　　○子夏曰贤贤易色事父母能竭其力事君能致其身与朋友交言而有信虽曰未学吾必谓之学矣
　　子夏孔子弟子姓卜名商【卫人】贤人之贤而易其好色之心好善有诚也【辅氏曰好贤与好色皆人之本心也但好贤之心终不若好色之心为至今能贤人之贤而易其好色之心是为诚于好贤也○愚谓旧説作变易其顔色如此却是虚伪故此説见敬贤无二心】致犹委也委致其身谓不有其身也【语録曰一如送这身与他便看他将来如何使○辅氏曰死生劳逸惟君所命不敢自有其身而为避就也】四者皆人伦之大者而行之必尽其诚学求如是而已【愚谓经文只有事父事君交友三者为人伦之目而集注以四者言盖贤贤亦朋友之伦也】故子夏言有能如是之人茍非生质之美必其务学之至虽或以为未尝为学我必谓之己学也【语録曰问为学之道只要就人伦上做得是当今既能如此虽或以为未学我必以为已学曰毕竟是曾学未学曰集注所谓非其生质之美必其务学之至曰是○又曰资质好底也防恁地向学也只是理防许多事】○游氏曰三代之学皆所以明人伦也能是四者则于人伦厚矣学之为道何以加此子夏以文学名而其言如此则古人之所谓学者可知矣故学而一篇大抵皆在于务本【游氏名酢建安人○辅氏曰古人之学明人伦而已自舜命司徒以教民则既有成説矣此其为学之本也人能务此四者又行之必尽其诚而无一毫勉强不得已之意则其于人伦既明且笃矣学之道岂有过于此者乎】吴氏曰子夏之言其意善矣然词气之间抑太过其流之将或至于废学必若上章夫子之言然后为无也【吴氏名棫建安人○语録曰圣人之言由本反末先后有序其言平正无险絶之意子夏则其言頽侧而不平正险絶而不和易狭隘而不广大故未免有然子夏之意欲人务本不可谓之不是但以夫子之言比之则见其偏○又曰世间也有资禀髙防做许多事底但子夏此两句被他説杀了所以谓其言之有○胡氏曰以未学为生质之美者人固有得气之清而所为与理暗合然质之美有限而学之益无穷故吴氏又虑其抑之有偏也】
　　○子曰君子不重则不威学则不固
　　重厚重威威严固坚固也【辅氏曰厚重以质言威严以见于外者言坚固以存诸中者言】轻乎外者必不能坚乎内故不厚重则无威严而所学亦不坚固也【辅氏曰人之资质若不厚则见于外者必无威严之可畏存诸中者必不能坚固而不忘此乃气志表里必然之符也学者当于言行容貌之间常自警觉不可稍有忽易】
　　主忠信
　　人不忠信则事皆无实为恶则易为善则难【辅氏曰善所固有本实而易为恶自外来本虚而难为然人不忠信则事皆无实故于虚者反易而于实者反难也】故学者必以是为主焉【语録曰主字最重凡事靠他做主○陈氏曰主与賔相对賔是外人出入无常主人是吾家之主常存在屋里主忠信是以忠信为吾心之主是心中常要忠信盖无时而不在是也心中所主者忠信则其中许多道理便都实在这里若无忠信则一切道理都虚了主字下得极有力】程子曰人道唯在忠信不诚则无物且出入无时莫知其乡者人心也若无忠信岂复有物乎【语録曰物只是眼前事物都唤做物若诚实方有这物若口里説庄敬肚里自慢忽口里説诚实肚里自狡伪则所接事物还似无一般须是实见得是实见得非截定而不可易方有这物且如欲为善又有个为恶意思这只是不实如何防有物○又曰凡应于事物之来皆当尽吾诚心以应之方始是有这个物事且干一件事自家心不在这上这一事便不成便是没了这事如读书自家心不在此便是没这书○又曰心无形影惟诚时方有这物事今人做事若初间有诚意到半截后意思懒散谩做将去便只是前半截有物到半截后无了若做到九分这一分无诚意便是一分无物○辅氏曰人有为人之道自天地储精而为人则实理具焉故人道惟在忠信不诚则无物言人不忠信则浑是虚妄虽有人之形而无人之实也○眞氏曰论语止言忠信不言诚至子思孟子始言诚程子于此乃合忠信与诚而并言之盖诚指全体而言忠信指用功处而言尽得忠与信即是诚故孔子虽不言诚但欲人于忠信上着力忠信无不尽则诚在其中矣孔子教人大抵只就行处説行到尽处自然识得本原】
　　无友不如己者
　　无毋通禁止辞也友所以辅仁不如己则无益而有损【语録曰交朋友须求有益若不如我者岂能有益仍是朋友才不如我时便无敬畏之意而生狎侮之心如此则无益】
　　过则勿惮改
　　勿亦禁止之辞惮畏难也自治不勇则恶日长故有过则当速改不可畏难而茍安也程子曰学问之道无他也知其不善则速改以从善而已【语録曰最要在速字上着力过愈深则善愈微若从今日便改则善可自此而积今人只是惮难过了日子○眞氏曰过虽圣贤不能无知其为过而速改则无矣盖无心而误则谓之过有心而为则谓之恶不待别为不善方谓之恶只如过不改是有心便谓之恶○愚谓改者并其通体而更为之也】○程子曰君子自修之道当如是也【辅氏曰此盖举一章言之所以教学者做工夫其事宻矣】游氏曰君子之道以威重为质而学以成之学之道必以忠信为主而以胜己者辅之然或吝于改过则终无以入徳而贤者亦未必乐告以善道故以过勿惮改终焉【辅氏曰威由重而后有先言威者便文耳○又曰茍未至于圣人孰能无过傥或畏难而茍安则过益以大志益以昬不惟胜己之友将舎我而去而忠信之徳亦无以自进矣故以过勿惮改终焉要之自始学至于成徳唯改过为最急】
　　○曾子曰愼终追逺民徳归厚矣
　　慎终者丧尽其礼追逺者祭尽其诚【语録曰是専主丧祭而言若把得丧祭事重时亦自不易只就丧祭上推亦是多少事○辅氏曰自殡至葬附于身与棺者必诚必信勿之有悔以至凡丧亲之礼已所得为者举无违焉则可谓丧尽其礼矣自考妣而丄及于曾髙自一庙而上至于七庙推而极于王者之禘祫必如是而后于心为无慊凡己之所得祭者无不举焉则可谓祭尽其诚矣】民徳归厚谓下民化之其徳亦归于厚【叶氏曰谓感化于下风俗醇美莫不有孝爱之行】盖终者人之所易忽也而能谨之逺者人之所易忘也而能追之厚之道也故以此自为则己之徳厚下民化之则其徳亦归于厚也【文集曰问此章止为化民不见有自为之意曰慎终追逺自是人所当然不为化民而后为之也故已徳厚而民徳亦归趋之虽不明言然味其间隐然有此意也○黄氏曰亲之终也人子悲痛之情切而于恭敬之意常不足亲之逺也人子恭敬之意胜而思慕之情疎故又以其所不足者言之谨谓谨而不忽追谓念而不忘轻忽遗忘此薄俗之常情于人所易忽易忘者亦未尝轻忽遗忘焉则加于人一等矣是则厚徳之人也民安得不化而趋于厚哉】
　　○子禽问于子贡曰夫子至于是邦也必闻其政求之与抑与之与【之与之与平声下同】
　　子禽姓陈名亢【陈人】子贡姓端木名赐【卫人】皆孔子弟子或曰亢子贡弟子未知孰是【辅氏曰或以陈亢为子贡弟子此以论语中所载三章推之盖两章问于子贡一章问于伯鱼皆无请问于夫子之事故也家语收陈亢在孔子弟子中而史记七十二子传却无故两存之】抑反语辞
　　子贡曰夫子温良恭俭让以得之夫子之求之也其诸异乎人之求与
　　温和厚也【眞氏只和一字不足以尽温之义只厚一字亦不足以尽温之义必兼二字者和如春风和气之和厚如坤厚载物之厚和不惨暴也厚不刻薄也】良易直也【语録曰易平易和易直无屈曲○又曰易乃坦易之易直如世人所谓白直之直无奸诈险诐防心如所谓开口见心是也】恭庄敬也【眞氏曰庄主容貌而言敬主内心而言自中而发外故曰恭】俭节制也【语録曰俭谓节制非俭约之谓只是不放肆常收敛之意○黄氏曰节刮只是有界限不侈纵○眞氏曰节制二字相似而实不同节乃自然之限节且如一年有八节四立二分二至是也四十五日而一换乃天道自然之界限制乃用力裁制之意】让谦逊也【眞氏曰谦谓不矜己之善逊谓推善以及人】五者夫子之盛徳光辉接于人者也其诸语辞也人他人也言夫子未尝求之但其徳容如是故时君敬信自以其政就而问之耳非若他人必求之而后得也【语録曰最要看得此五字是如何气象体之于义则见得圣人有不求人而人自来就问底意思】圣人过化存神之妙未易窥测然即此而观则其徳盛礼恭而不愿乎外亦可见矣学者所当潜心而勉学也【黄氏曰过谓身所经歴化谓人无不从存谓心所存主神谓意无不达所谓立之斯立道之斯行绥之斯来动之斯和是也曰存神过化则不待见于容貌而人服之又曰徳盛礼恭则礼之所以恭者又未尝无其本也观其言引而不发味其意则若有所不足于子贡之云者其防深矣学者玩味而有得焉则有以见圣人正大之情而不流于卑謟之私矣】谢氏曰学者观于圣人威仪之间亦可以进徳矣若子贡亦可谓善观圣人矣亦可谓善言徳行矣今去圣人千五百年以此五者想见其形容尚能使人兴起而况于亲炙之者乎【辅氏曰有是徳然后有是威仪内外之符也故学者观于圣人威仪之间亦可以进己之徳○又曰世虽有先后人虽有智愚然理义之在人心则无间也故学者能以是五者想见圣人之形容则皆兴起向慕有不能自已者况于亲见圣人之威仪亲陶圣人之神化则其成徳达才又当如何哉○永嘉陈氏曰此最善形容处如画出一夫子若张而大之却与圣人不相似也○愚谓集注过化存神未易窥测之语与谢氏三亦字皆微寓抑意子贡特举圣人可亲之一节而未及其全体欤】张敬夫曰夫子至是邦必闻其政而未有能委国而授之以政者盖见圣人之仪刑而乐告之者秉彛好徳之良心也而私欲害之是以终不能用耳【张氏名栻广汉人○辅氏曰好徳之心固有而易发私欲之害蔽深而难除此所以夫子至是邦必闻其政而未有能委国而授之以政者也】
　　○子曰父在观其志父没观其行三年无改于父之道可谓孝矣【行去声】
　　父在子不得自专而志则可知父没然后其行可见故观此足以知其人之善恶【语録曰父在时使父贤而子不肖虽欲为不肖之事犹以父在而不敢为然虽无甚不肖之行而其志可知矣使子贤而父不肖虽欲为善事而父有所不从时有勉强而从父之为者此虽未见其善行而要其志之所存则亦不害其为贤矣至于父没则已自得为于是其行之善恶可于此而见矣父在时子非无行也而其所主在志父没时子非无志也所主在行○永嘉陈氏曰旧説父在观其父之志父没观其父之行若如此説连下面三年无改于父之道可谓孝矣説不通盖才説孝便主子説了所以上面志与行都就子边説】然又必能三年无改于父之道乃见其孝不然则所行虽善亦不得为孝矣【辅氏曰就其事上言虽可谓之善就其心上言则不得为孝矣】○尹氏曰如其道虽终身无改可也如其非道何待三年然则三年无改者孝子之心有所不忍故也游氏曰三年无改亦谓在所当改而可以未改者耳【或问尹游氏之説曰尹氏得其用心之本游氏得其制事之宜二説相须为不可易矣曰必若尹游之説则夫子之言得无有所不尽者乎曰为人子者本以守父之道不忍有改为之心至有所遇之不同则随其轻重而以义制之耳三年而改者意其有为而言也其不可改则终身不改固不待言其不可以待三年者则又非常之变亦不可预言矣善读者推类而求之或终身不改或三年而改或甚不得已则不待三年而改顾其所遇之如何但不忍之心则不可无耳○语録曰尹氏説得孝子之心未説得事若如其説则孔子何必更説三年无改必若游氏説则説得圣人语意出○叶氏曰须思当改而可以未改是多少舍容精防意思若説大段有害于物不待三年此是在上位者闗系民物如元祐欲改新法之类不容不改若其他未至于大害当常存不忍之心可也○永嘉陈氏曰事变随宜虽孝子继父岂能无当改处但方哀戚之中虽所当改亦未暇改盖哀戚之心有以胜之耳】
　　○有子曰礼之用和为贵先王之道斯为美小大由之礼者天理之节文人事之仪则也【语録曰节者等级也文不直回互之貌○又曰文是装裹得好如升降揖逊○黄氏曰朱子于仁礼义之训皆以本心未发之体而言盖已发则为恻隐恭敬羞恶而不谓之仁礼义矣仁曰心之徳礼曰天理之节文义曰心之制此皆即心之体而形容其理也仁曰爱之理礼曰人事之仪则义曰事之宜此皆因其见于用者以形容其体也虽若各有二义其实爱之理所以为心之徳人事之仪则所以为天理之节文事之宜所以为心之制也○又曰天理之节文此是从里説人事之仪则此是从外説○又曰且如天子十二章上公九章各有等数此是节若山龙华虫之类为饰此是文如下不敢僭上诸侯当用九章则安用十二章则不安此是天理自然处如冠如婚此是人事若冠礼里面有三加揖逊升条处此是仪若天子冠礼则当如何诸侯则当如何嫡子则如何众子则如何各有则様此是则处则如曰恰好○陈氏曰四字相对説节则无太过文则无不及则定法也仪在外有可观则在内有可守○又曰如做事太质无文彩是失之不及末节繁文太盛是流于太过天理之节文乃其恰好处便是理合当如此更无太过更无不及○又曰天理只是人事中之理而具于心者也天理在中而着见于事人事在外而根于中天理其体而人事其用也仪谓容仪而形见于外者有粲然可象底意与文字相应则谓法则凖则是个骨子所以存于中者有确然不易底意与节字相应文而后仪节而后则必有天理之节文而后有人事之仪则须兼此二者意乃圆备○胡氏曰以其本于性分而言则曰天理之节文以其见于日用而言则曰人事之仪则节即则文即仪随所寓而互言之也○辅氏曰节是品节文是文理仪是威仪则是法则就理上言故曰节文就事上言故曰仪则天理之节文是自内説向外人事之仪则自外説向内天理之节文所以为人事之仪则也】和者从容不迫之意【语録曰只是説行得自然如此莫教有牵强底意思便是从容不迫那礼中自有个从容不迫不是有礼后更添个从容不迫若离了礼説从容不迫便是自恣○胡氏曰以和为从容不迫者无勉强矫拂之态而有安详容与之意也急局促则非和矣礼中自有从容气象非礼之外又加从容也】盖礼之为体虽严而皆出于自然之理故其用必从容而不迫乃为可贵【黄氏曰礼之体主于严者以其天髙地下万物散殊分之一定而不可移也礼主于严则心不可不敬貌不可不庄也所以不和者恐惧拘迫而无从容之意耳然礼之严皆本于自然则是不容不敬不容不庄非有所强而为之尚何恐惧拘迫之有惟不知其出于自然故若出于人为而不敢不然者是以不能从容而不迫也○辅氏曰天理之节文人事之仪则固有截然而不可乱者是其体之严也然其所以然者非故为是以强世矫俗也盖亦本于自然之理而已惟其出于自然之理故其为礼必从容和缓而无急迫勉强劳苦之意乃可为贵】先王之道此其所以为美而小事大事无不由之也
　　有所不行知和而和不以礼节之亦不可行也
　　承上文而言如此而复有所不行者以其徒知和之为贵而一于和不复以礼节之则亦非复理之本然矣所以流荡忘反而亦不可行也【黄氏曰知其从容而不迫之为贵矣而一于和则心之敬者或怠矣貌之庄者或慢矣而吾又不能以礼之本然者约而归于庄且敬焉则流荡放肆其与恐惧拘迫者均于不可行也○辅氏曰体严而用和则礼固可贵而可由矣然如此而亦有不可行者盖以人情便于和而惮于严茍徒知以和为贵而遂一于用和逐末忘本而不知以礼节止之则又失其自然之理而随于私欲必至于流荡而亦不可行也】○程子曰礼胜则离故礼之用和为贵先王之道以斯为美而小大由之乐胜则流故有所不行者知和而和不以礼节之亦不可行【语録曰问既云离与流则不特谓之胜礼乐已亡矣曰不必如此説正好就胜字上看只争这些子礼才胜些子便是离了乐才胜些子便是流了知其胜而归之中即是礼乐之正不可云礼乐已亡也○辅氏曰此章自旧以有所不行一句承上文説至程子方截得分明只以礼胜则离乐胜则流两句观之便自可见程子于本文只添了一个以字一个而字一个者字两个故字而一章之防自然分明○永嘉陈氏曰礼之和处便是乐所谓行而乐之乐也故以乐字衬贴和字非谓礼之外别取一物来解和也○眞氏曰以其太严而不通乎人情故离而难合以其太和而无所限节则流荡忘返所以冇礼须用有乐有乐须用有礼此礼乐且是就性情上説然精粗本末亦初无二理】范氏曰凡礼之体主于敬而其用则以和为贵敬者礼之所以立也和者乐之所由生也若有子可谓达礼乐之本矣【范氏名祖禹成都人○文集曰和固不可便指为乐然乃乐之所由生○语録曰自心而言则心为体敬和为用以敬对和而言则敬为体和为用大抵体用无尽时只管恁地移将去○辅氏曰程子论礼乐之范氏原礼乐之本○胡氏曰程子范氏以和为乐又礼中之乐也】愚谓严而泰和而节此理之自然礼之全体也毫厘有差则失其中正而各倚于一偏其不可行均矣【辅氏曰礼之体则严其用则和而人之于礼则当严而不失其泰和而不失其节不倚于一偏不昧于全体则无处而不可行矣○陈氏曰礼之体严而用和本非判然不相入其严也无不泰而所谓和者中已具岂复有胜而离其和也无不节而所谓严者未尝失岂复有胜而流必如是然后得性情之正而为礼之全也若稍过中而流于一偏则其不可行均矣岂但和之流然后为不可行哉○蔡氏曰有子専以礼之用为言朱子兼以礼之体为言论礼之用固以和为贵论礼之体则礼中本有自然之和若谓知和而和不以礼节之则礼与和成二物矣此朱子所以因有子言礼之用而以礼之体发其所未发也○眞氏曰严而泰即礼中有乐和而节即乐中有礼】
　　○有子曰信近于义言可复也恭近于礼逺耻辱也因不失其亲亦可宗也【近逺皆去声】
　　信约信也【黄氏曰前所谓以实之谓信事之己见而以其实也此所谓约信与人期约而求其实者也故虽皆不出于实而其言不同若亦以事之己见者言之非谨之于始之意也○辅氏曰此信字本是约信若只是诚信之信则信是实理岂有不近义者哉】义者事之宜也【语録曰事之宜是指那事物当然之理】复践言也恭致敬也【胡氏曰信为约信恭为致敬皆指人之行此而言非信恭之本体也】礼节文也因犹依也宗犹主也言约信而合其宜则言必可践矣【或问此一节曰人之约信固欲其言之必践也然其始也或不度其宜焉则所言将有不可践者矣以为义有不可而遂不践则失其信以为信之所在而必践焉则害于义二者无一可也若约信之始而必求其近于义者焉则其言无不可践而无二者之失矣○语録曰约信而合其宜只是不妄发曰万一料事不过则如之何曰这却无可奈何却是自家理不明耳】致恭而中其节则能逺耻辱矣【或问此一节曰致敬于人固欲其逺于耻辱然不合于节文则或过或不及皆所以自取耻辱惟致恭而必求其近于礼焉则其可逺耻辱也必矣○语録曰且如见尊长而拜礼也我却不拜被诘问则无以答这便是为人所耻辱有一般人不当拜而拜之便是謟谀这则可耻可辱者在我矣○问合其宜便是义中其节便是礼如何是近义近礼曰此亦大纲説如巧言令色鲜矣仁之意然只得近于义近于礼亦好若是便合其宜中其节更好】所依者不失其可亲之人则亦可以宗而主之矣【或问此一节曰因之为依势之敌而交之浅若诸亮之依刘表是也宗之为主彼尊我贱而以之为归如孔子之于司城贞子蘧伯玉顔雠由是也所依而失其亲若未甚害也所宗而失其亲则其为害大矣然今日依之则后日有时而宗之是以君子之有所因也必求不失其亲焉则异日所宗无失所亲之患矣○语録曰如夫子之于卫主顔雠由是则可亲之人若主痈疽与侍人瘠环便是不可亲之人此是教人接人防道理】此言人之言行交际皆当谨之于始而虑其所终【语録曰问恐言是约信行是致敬交际是依人曰大纲如此説皆交际也言可复便是行○又曰此一章皆是言谨始之意只如初与人约便用思量他日行得方可诺之若轻诺之他日言不可复便害信也如合当在堂上却下堂被人非笑固是辱合当堂下却堂上被人斥骂亦是辱如此人不好初去亲时似不害将来主其人便错了须是始初拣择见得好方可亲他○永嘉陈氏曰三事皆欲虑终而谨始不可一时茍且】不然则因仍茍且之间将有不胜其自失之悔者矣【语録曰因仍与茍且一様字因仍犹因循茍且是且恁地做】
　　○子曰君子食无求饱居无求安敏于事而愼于言就有道而正焉可谓好学也已【好去声】
　　不求安饱者志有在而不暇及也【辅氏曰食欲饱居欲安人情之常也今食无求饱居无求安则是志有在而不暇及此矣】敏于事者勉其所不足慎于言者不敢尽其所有余也【语録曰行常苦于不足言常苦于有余○又曰言底易得多便不敢尽行防易得不足故须敏】然犹不敢自是而必就有道之人以正其是非则可谓好学矣【语録曰有许多功夫不能就有道以正其是非也不得若无许多功夫虽欲正亦徒然】凡言道者皆谓事物当然之理人之所共由者也【文集曰道即理也以人所共由则谓之道以其各有条理而言则谓之理】○尹氏曰君子之学能是四者可谓笃志力行者矣然不取正于有道未免有差如杨墨学仁义而差者也其流至于无父无君谓之好学可乎【语録曰杨墨只是差些子其末流遂至于无父无君盖杨氏以世人营营于名利埋没其身而不自知故独洁其身以自高如荷蒉接舆之徒是也然使人皆如此洁身而自为则天下事教谁理防此便是无君也墨氏见世间人自私自利不能及人故欲兼天下之人而尽爱之然不知或有一患难在君亲则当先救之在他人则当后救之若君亲与他人不分先后则是待君亲犹他人也此便是无父○黄氏曰尹氏所谓笃志为不求安饱而言也所谓力行为敏事愼言而言也以是四字而继之以集注不敢自是之言然后足以尽此章之防盖此章谓之好学非笃志力行而不自是亦无以见其所以为好也】
　　○子贡曰贫而无谄富而无骄何如子曰可也未若贫而乐富而好礼者也【乐音洛好去声】
　　谄卑屈也骄矜肆也常人溺于贫富之中而不知所以自守故必有二者之病【辅氏曰为贫所胜则气随以歉而为卑屈故多求而谄为富所胜则气随以盈而为矜肆故有恃而骄】无谄无骄则知自守矣而未能超乎贫富之外也【语録曰无谄无骄此就贫富里用功】凡曰可者仅可而有所未尽之辞也【语録曰圣人只云可也盖可也时便也得了只是比他乐与好礼者自分明争一等】乐则心广体胖而忘其贫好礼则安处善乐循理亦不自知其富矣【语録曰若为贫而乐与富而好礼便是不能超贫富了乐自不知有贫好礼自不知有富○辅氏曰心广体胖者指其乐之之象安处善乐循理者论其好礼之实】子贡货殖盖先贫后富而尝用力于自守者故以此为问而夫子答之如此【语録曰问先贫后富则是亦尝如后世之生产作业矣曰怕是如此圣人既説货殖须是有些如此看来子贡初年也是把贫与富煞当事了】盖许其所已能而勉其所未至也【语録曰子贡于此煞是用工夫了圣人更进他上面一节以见义理不止于此然亦不止于就贫富上説凡讲学皆如此天下道理更防在】
　　子贡曰诗云如切如磋如琢如磨其斯之谓与【磋七多反与平声】
　　诗卫风淇澳之篇言治骨角者既切之而复磋之治玉石者既琢之而复磨之治之已精而益求其精也【或问切磋琢磨之别曰古之工事不可考也以今言之则治骨角者切以刀磋以鑢治玉石者琢以锥凿而磨以沙石也大抵切琢成形磋磨入细以理观之古今当亦不相逺耳○眞氏曰凡制物为器须切琢成形质了方可磋磨既切琢了若不磋磨如何得他精细润泽】子贡自以无谄无骄为至矣闻夫子之言又知义理之无穷虽有得焉而未可遽自足也故引是诗以明之【语録曰所谓义理无穷者不是説乐与好礼自是説切磋琢磨处精而益精尔○黄氏曰若谓无谄无骄为如切如琢乐与好礼为如磋如磨则下文告徃知来一句便説不得切磋琢磨两句説得来也无精采只是小小文义间要用理防子贡言无谄无骄孔子但云仅可而已未若乐与好礼子贡便知义理无穷人须就学问上做工夫不可少有得而遽止】
　　子曰赐也始可与言诗已矣告诸往而知来者
　　徃者其所已言者来者其所未言者【黄氏曰此章须是见得切磋琢磨在无谄无骄乐与好礼之外方晓得所已言所未言前之问答盖言徳之浅深今之引诗乃言学之疎密○叶氏曰若浅看切磋琢磨之语不过形容乐与好礼胜于谄骄而已既止就此二事説如何下一往字一来字往者是只就贫富二事告之是所已言若切磋琢磨是统形容学问工夫义理无穷一节髙一节一步阔一步此却是夫子未及説出所以谓之来者所未言子贡能解悟所以谓之知来】○愚案此章问答其浅深髙下固不待辩説而明矣然不切则磋无所施不琢则磨无所措故学者虽不可安于小成而不求造道之极致亦不可骛于虚逺而不察切已之实病也【语録曰固是要进然有第一步方可进第二步○陈氏曰若安于无谄无骄而不求进于乐与好礼固为自画然谄骄未去而曰吾欲乐与好礼则是又未尝切琢而专事磋磨未免为虚躐矣】
　　○子曰不患人之不已知患不知人也
　　尹氏曰君子求在我者故不患人之不已知不知人则是非邪正或不能辨故以为患也【辅氏曰尹氏説已得其意盖人不知己其病在人己不知人其病在己君子之学为己故不暇病人之病而病已之病耳○叶氏曰所谓求在我者此正为己之学不系人之知不知也不能知人若为士而取友则便辟善柔便佞者反亲之直谅多闻者反疎之若为君而择臣则巧言令色逢君之恶者反见爱守正不阿责难正救者反见恶其所闗岂不大哉】
　　为政第二
　　凡二十四章
　　子曰为政以徳譬如北辰居其所而众星共之【共音拱亦作拱】政之为言正也所以正人之不正也【辅氏曰此训政字之义若三章政谓法制禁令云者则指政之实事而言之也】徳之为言得也得于心而不失也【语録曰徳是自家心下得这个道理如欲为忠而得其所以忠如欲为孝而得其所以孝○又曰凡人作好事只做得一件两件亦只是勉强非是有得所谓得者谓其行之熟而心安于此也○愚案旧説徳者行道而有得于身今作得于心而不失不言身而言心心切于身也】北辰北极天之枢也居其所不动也共向也言众星四面旋绕而归向之也【或问北辰之为天枢曰天圆而动包乎地外地方而静处乎天中故天之形半覆乎地上半绕乎地下而左旋不息其枢纽不动之处则在天南北之端焉谓之极者犹屋脊之谓极也然南极低入地三十六度故周回七十二度常隐不见北极髙出地三十六度故周回七十二度常见不隐北极之星正在常见不隐七十二度之中常居其所而不动其旁则经星随天左旋日月五纬右转更迭隐见皆若环绕而归向之○语録曰北辰乃天之北极天如水车北辰乃轴处水车动而轴未尝动○又曰北辰是那中间无星处些子不动是天之枢纽北辰无星縁人要取此为极不可无个记认所以就其旁取一小星谓之极星天之枢纽如门簨子相似又似个轮藏心藏在外面动这里而心都不动问极星动否曰极星也动只是他近那辰后虽动而不觉今人以管去窥那极星见其动来动去只在管里面不动出去向来人説北极便是北辰皆只説北极不动至本朝人方去推得是北极只在北辰边头而极星依旧动】为政以徳则无为而天下归之其象如此【语録曰不是欲以徳去为政亦不是块然全无所作为但徳修于己而人自感化然感化不在政事上却在徳上盖政者所以正人之不正岂无所作为但人所以归徃乃以徳耳故不待作为而天下归之如众星之共北极也】○程子曰为政以徳然后无为【语録曰此不是全然不为但以徳则自然感化不见其有为之迹耳○辅氏曰不能以徳为政而遽欲无为则是怠惰弛废而已以徳为政则非不为也循天下之理而行其所无事所谓法制禁令固在其中矣】范氏曰为政以徳则不动而化不言而信无为而成所守者至简而能御烦所处者至静而能制动所务者至寡而能服众【辅氏曰范氏正推演程子之意至于曰化曰信曰成及御烦制动服众云者则又并举其效而言之○蔡氏曰案集注凡三言无为非是泊然无为也盖为政以徳人自不见其有为之迹耳】
　　○子曰诗三百一言以蔽之曰思无邪
　　诗三百十一篇言三百者举大数也蔽犹盖也思无邪鲁颂駉篇之辞凡诗之言善者可以感发人之善心恶者可以惩创人之逸志其用归于使人得其情性之正而已【语録曰如正风雅颂等诗可以起人善心如变风刺淫等诗极不好可以使人知戒惧不敢做大段好诗是士大夫作一等刺诗只是闾巷小人作人读好底诗固是知劝若读不好底诗便悚然戒惧知得此心不可如此其所以如此者是知心之放所以读诗者便思无邪也此诗之功用如此○又曰情性是贴思正是贴无邪若好善恶恶皆出于正便防无邪若果是正自无虚伪自无邪若有时也自入不得○胡氏曰因诗之言善而善心有所感发因诗之言恶而逸志有所惩创非作诗者乃读诗者也或以为三百篇之诗其词防皆出于思虑之正虽淫奔之诗亦以为刺奔者而作由此章之义不明故也盖好善恶恶人之至情为善而发于歌咏则令闻益彰为恶而发于歌咏则遗臭益逺所以读诗者因诗之善恶而有感发惩创之心也】然其言防婉【辅氏曰防谓隐防婉谓委曲盖诗人作诗主于讽咏规谏故其言不直截説破而常有隐防委曲之意如凯风言孝但以自责而已不直言孝之当如何也北门言忠但以自叹而已不直言忠之当如何也余皆可以类推】且或各因一事而发【语録曰如淫奔之诗只刺淫奔之事如暴虐之诗只刺暴虐之事】求其直指全体则未有若此之明且尽者【语録曰诗三百篇皆无邪思然但逐事无邪耳唯此一言举全体言之○又曰只是説思无邪一语直截见得诗教之本意是全备得许多零碎底意○黄氏曰直指则非防婉矣全体则非一事矣直指故明全体故尽就人心之思而言其无邪故曰直指全体】故夫子言诗三百篇而惟此一言足以尽盖其义其示人之意亦深切矣【黄氏曰三百篇之诗亦多矣而一言足以尽盖其义辞约而理尽也】○程子曰思无邪者诚也【语録曰程子非是不防説只着此二字不可不深思大凡看文字这般所在须教看得出思无邪诚也是表里皆无邪彻底无毫发之不正世人固有修饬于外而其中未必能纯正惟至于思亦无邪斯可谓之诚○辅氏曰诚者天所赋于人之实理在人则谓之实心即所谓全体也惟无一思之邪则是心无间断无亏阙而可谓之诚矣】范氏曰学者必务知要知要则能守约守约则足以尽博矣经礼三百曲礼三千亦可以一言蔽之曰毋不敬【辅氏曰知要则便从要处做将去是谓守约既从要处做去则所知所行渐渐充拓开去自然能尽博此与博闻之博异博闻是从闻上説去此是从行上説去先博闻然后能知要守约能知要守约然后能尽博】
　　○子曰道之以政齐之以刑民免而无耻【道音导下同】道犹引导谓先之也【辅氏曰前章道千乗之国以道为治者指为治者之意思而言也此以道为引导者言以政与徳引导乎民尔音虽同而义则异不可互也】政谓法制禁令也【辅氏曰法制禁令者皆为政之具也】齐所以一之也道之而不从者有刑以一之也免而无耻谓茍免刑罚而无所羞愧盖虽不敢为恶而为恶之心未尝亡也【语録曰道之以法制禁令是合下有猜疑关防之意故民不从又却齐之以刑民不见徳而畏威但图目前茍免于刑而为恶之心未尝不在】
　　道之以徳齐之以礼有耻且格
　　礼谓制度品节也【辅氏曰制度品节谓五礼之秩○胡氏曰品者尊卑髙下之差节者界限等级之分】格至也【语録曰至是眞个有到处有勉强做底便是不至】言躬行以率之则民固有所观感而兴起矣而其浅深厚薄之不一者又有礼以一之则民耻于不善而又有以至于善也【语録曰浅深厚薄之不一本谓其间资禀信向不齐如此虽是感之以徳自有不肯信向底亦有太过底故齐一之以礼须令他一齐如此所谓贤者俯而就不肖者企而及○又曰观感得深而厚者固好若其浅而薄者须是有礼以齐之则民将视吾之礼必耻于不善而至于善矣】一説格正也书曰格其非心○愚谓政者为治之具刑者辅治之法【胡氏曰政者为治之具治之所不能无也刑者辅治之法刑以助政之所不及也】徳礼则所以出治之本而徳又礼之本也【辅氏曰礼即徳之一端然以制度品节言之则与徳有内外之辨本末之分也】此其相为终始虽不可以偏废然政刑能使民逺罪而已徳礼之效则有以使民日迁善而不自知故治民者不可徒恃其末又当深探其本也【辅氏曰政刑徳礼之用虽有本末先后而实相终始不可偏废而徳礼必以效言者又当要之以久也责其应于一日之间盖有不如政刑齐其迹之速者矣】
　　○子曰吾十有五而志于学
　　古者十五而入大学【陈氏曰古者八嵗入小学至十五而后入大学】心之所之谓之志【或问志曰潜心在是而期于必至者志也○语録曰如人要向个所在处便是志○陈氏曰之犹向也谓心之正面全向那里去】此所谓学即大学之道也【或问大学之道曰格物致知诚意正心修身齐家治国平天下之道其説具于大学之篇矣】志乎此则念念在此而为之不厌矣【语録曰志学字最有力须是意念常在于学方得○又曰今学者谁不为学只是不可谓之志于学果能志于学则自住不得如人当寒月自然向有火处去当暑月自然向有风处去事君便从敬上去事亲便从孝上去直做教彻】
　　三十而立
　　有以自立则守之固而无所事志矣【语録曰立是心自定了事物不能动摇然犹是守住○又曰志是要求个道犹是两件物事到立时便是脚下已踏着了○又曰志方是趋向恁去求讨未得到此则志尽矣无用志了○问恐未有不惑而能守者曰此有三节自志学至于立是知所向而大纲把捉得定守之事也不惑是就把捉里面理防得知之事也于此则能进自不惑至耳顺是知之极也不逾矩是不待守而自固者守之极也○陈氏曰谓有以自立于斯道之中已践及实地而卓然无所跛倚所守者固而不为事物摇夺如富贵不能淫贫贱不能移威武不能屈是也至是则物格知至而意诚心正身修盖已实得之在己而无所事乎志矣】
　　四十而不惑
　　于事物之所当然皆无所疑则知之明而无所事守矣【语録曰不惑是随事物上见这道理合是如此○又曰不惑则见得事自如此更不用守○陈氏曰凡于事事物物之所当然大如君当止仁臣当止敬父当止慈子当止孝之类小如坐当如尸立当如齐视当思明听当思聪之类皆洞识其纲条品节之实而一无所疑至此则豁然如大明中覩万象所知者益明而无所事乎守矣】
　　五十而知天命
　　天命即天道之流行而赋于物者乃事物所以当然之故也知此则知极其精而不惑又不足言矣【语録曰天命处未消説在人之性且説是赋与万物乃是事物所以当然之故如父之慈子之孝须知父子只是一个人慈孝是天之所以与我者○又曰知天命是知这道理所以然如父子之亲须知其所以亲只縁元是一个人凡事事物物上须知他本原一线来处便是天命○又曰问如何是所以当然之故曰如孝亲弟长此当然之事推其所以然处因甚如此○黄氏曰天命者天以其所做底道理而命与人如雨露天之仁霜雪天之义天底道理如此命与人亦如此只是自人观之便且见得仁义是我所当然久之纯熟精到方知得我所做底与天所命一同○陈氏曰天命即天道之流行而赋于物者盖专以理言而事物所以当然之故也如君之所以当仁臣之所以当敬父之所以当慈子之所以当孝坐之所以当如尸立之所以当如齐视之所以当思明听之所以当思聪之类皆天之命我而非人之所为者吾皆知其根原所自来无复遁情至此则所知者又极其精而不惑又不足以言之矣】
　　六十而耳顺
　　声入心通无所违逆知之之至不思而得也【语録曰耳顺是不思而得如临事迎刃而解自然中节不待思索○陈氏曰声才入心即通是非判然更不待少致思而后得其理才容少思而后得则是内与外有相扞格违逆而不得谓之顺矣如夫子闻沧浪之歌即悟自侮自伐之义是其顺之证也至此则所知者又至熟而絶无人力矣即中庸所谓不思而得处也○辅氏曰所知至极而精熟彻表彻里故声才入心便通其贯通神速之妙不假思惟而自得之也○胡氏曰耳之所听非用力之地一有听闻而是非可否毫发不能隐遁不待思惟而了然于胷次此知之至也】
　　七十而从心所欲不逾矩【从如字】
　　从随也矩法度之器所以为方者也随其心之所欲而自不过于法度安而行之不勉而中也【语録曰左来右去尽是这天理○陈氏曰至此则心体莹彻纯是天理浑为一物凡日用间随吾意欲之所之皆莫非天理大用流行而自不越乎法度之外所谓道心常为此身之主而人心一听命矣即中庸所谓不勉而中地位也○辅氏曰至此则心体浑沦全是义理无渣滓可化无表里可言动容周旋从容中礼喜怒哀乐自然中节凡所动为皆随心之所欲而莫非凖绳规矩之至此则圣人之道终矣】○程子曰孔子生而知之也言亦由学而至所以勉进后人也立能自立于斯道也不惑则无所疑矣知天命穷理尽性也耳顺所闻皆通也从心所欲不逾矩则不勉而中矣【或问程子于知命直以穷理尽性言之何也曰程子以理性命初非二物而有是言耳夫三者固非二物然随其所在而言则亦不能无小分别盖理以事别性以人殊命则天道之全而性之所以为性理之所以为理者也自天命者而观之则性理云者小徳之川流自性理者而观之则天命云者大徳之敦化也故自穷理尽性而知天命虽非有渐次阶级之可言然其言之先后则亦不能无眇忽之间也】又曰孔子自言其进徳之序如此者圣人未必然但为学者立法使之盈科而后进成章而后达耳【辅氏曰章谓文章着见达者足于此而通于彼也】胡氏曰圣人之教亦多术然其要使人不失其本心而已欲得此心者惟志乎圣人所示之学循其序而进焉至于一疵不存万理明尽之后则其日用之间本心莹然随所意欲莫非至理盖心即体欲即用体即道用即义声为律而身为度矣【语録曰胡氏不失其本心一段极好尽用子细玩味圣人千言万语许多説话只是要人收拾得个本心不要失了日用间着力屏去私欲扶持此心出来理是此心之所当知事是此心之所当为不要埋没了他可惜只如修身齐家治国平天下至大至小皆要此心为之人心皆自有许多道理不待逐旋安排入来圣人立许多节目只要人剔刮将自家心里许多道理出来而已○黄氏曰圣人身便是度不是以我身做个权度去教人也○辅氏曰一疪不存谓徳性纯粹万理明尽谓心体昭融学至于圣人则渣滓化尽体用一源心即是体欲即是用体即是道用即是义声即天地中和之声自然可以为律身即天地正大之体自然可以为度也○莆田黄氏曰心体欲用道义皆一也以其浑然在内如有所立而言则曰体以其由体而发于外万变不穷则曰用道便是言所以具是而有是体者义是言所以随事而当于用者人惟心有所放则虽有是心而非其本然之体非本然之体则非道矣欲有所私则虽未尝无用而非其本然之用非本然之用则非义矣故学至于从心所欲不逾矩则心即其体欲即其用体即其道用即其义乃言功夫到此各得其本则也】又曰圣人言此一以示学者当优游涵泳不可躐等而进一以示学者当日就月将不可半途而废也【辅氏曰学者之病二曰亟曰怠而已方其亟也则务强探力取躐等而进及其怠也则又先获效计功半途而止二者皆由等级不明私意横出反复相因此所以终不能有所成也今圣人为之明着其次序而又以身处之使学者知夫圣人之学犹且循序而进有始有卒如此吾其可亟乎吾其可怠乎亟心亡则能优游涵泳于义理之中怠心亡则能日就月将于缉熙之地而忽不自知其人于圣贤之域矣】愚谓圣人生知安行固无积累之渐然其心未尝自谓已至此也是其日用之间必有独觉其进而人不及知者故因其近似以自名欲学者以是为则而自勉非心实自圣而姑为是退托也【语録曰圣人此语固是为学者立法然当初必亦是有这般意思圣人自觉见冇进处故如此説○黄氏曰圣人生知安行之资固无待于学而其为学也亦何待于十年十五年而后一进邪曰天下之理惟其知之深言之笃而后好之切常人之所以不切于好学者以其不知夫学之味也圣人生知安行有见夫义理之在人不啻如饥食渴饮之急则夫知而必学学而必好者此其所以为圣人也十年十五年而后一进亦圣人之心至此而自信耳学虽已至而不敢自信必其反覆参验有以见其必然而无疑然后有以自信焉説者以为圣人立法谦辞以勉人则圣人皆是架空虚诞之辞岂圣人正大之心哉故集注虽以勉人为辞而又以独觉其进为説亦可见矣○辅氏曰圣人生知安行岂有积累之渐今乃云然则知圣人之意必有为也故程子以为勉进后人为学者立法耳虽是如此然却不是心实自圣谓已自不消如此説姑为学者设此言故集注于章末详言之】后凡言谦词之属意皆放此
　　○孟懿子问孝子曰无违
  </div>
  <div class="pagination">
   <a href="四书纂疏_page7.html">
    上一页
   </a>
   <span>
    ...
   </span>
   <a href="四书纂疏_page3.html">
    3
   </a>
   <a href="四书纂疏_page4.html">
    4
   </a>
   <a href="四书纂疏_page5.html">
    5
   </a>
   <a href="四书纂疏_page6.html">
    6
   </a>
   <a href="四书纂疏_page7.html">
    7
   </a>
   <span class="current-page">
    8
   </span>
   <a href="四书纂疏_page9.html">
    9
   </a>
   <a href="四书纂疏_page10.html">
    10
   </a>
   <a href="四书纂疏_page11.html">
    11
   </a>
   <a href="四书纂疏_page12.html">
    12
   </a>
   <a href="四书纂疏_page13.html">
    13
   </a>
   <span>
    ...
   </span>
   <a href="四书纂疏_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
