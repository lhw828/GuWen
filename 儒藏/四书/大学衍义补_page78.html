<!DOCTYPE html>
<html>
<head>
    <meta charset="UTF-8">
    <title>大学衍义补 - 第 78 页/共 184 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大学衍义补 - 第 78 页/共 184 页</h1>
    <div class="content">　　陈澔曰：“立学之初未有礼乐之器，及其制作之兴涂衅既毕，即用币于先圣先师，以告此器之成。既又释菜，以告此器之将用也。”

　　熊禾曰：“释奠有六始，立学释奠一也，四时释奠通前五也，《王制》师还释奠于学六也。释菜有三，春入学释菜合舞一也，此衅器释菜二也，《学记》皮弁祭菜三也。秋颁学合声无释菜之文，则不释菜也。释币唯一，即此衅器用币是也。”

　　《学记》：大学始教皮弁祭菜，示敬道也。

　　陈澔曰：“始教学者，入学之初也。有司衣皮弁之服，祭先师以袴藻之菜，示之以尊敬道艺也。”

　　吴澂曰：“古者始入学必释菜于先圣先师，故大学始初之教，有司先服皮弁服行释菜礼，盖示学者以敬先圣先师之道也。常服玄冠，今加服皮弁，芹藻之菜简质而洁，皆示敬也。”

　　汉高帝过鲁，以太牢祀孔子。臣按：此汉以来祀孔子之始。平帝元年初，追谥孔子曰褒成宣尼公。

　　姚燧曰：“孔子卒，哀公诔之，子贡以为非礼，至汉平帝时始封谥褒成宣尼公。盖王莽假善，以收誉遂其奸谋也。”

　　臣按：此后世尊崇孔子之始。夫平帝之世政出王莽，奸伪之徒假崇儒之名以收誉望、文奸谋，圣人在天之灵其不之受也必矣。有若曰“自生民以来未有盛于夫子者也”，岂一言一行之善而可以节惠立谥也哉？然则不加以谥号将何以称？曰千万世之下惟曰先师孔子，以见圣人所以为万世尊崇者，在道不在爵位名称也。

　　安帝延光三年，祀孔子及七十二弟子于阙里。臣按：此后世祀孔子弟子之始。魏正始七年，令太常释奠，以太牢祀孔子于辟雍，以颜渊配。

　　臣按：汉以来释奠之礼始见于此，前此祠孔子者皆于阙里，至是始行于太学。

　　晋武帝太始三年，诏太学及鲁国四时备三牲以祀孔子。七年，皇太子亲释奠于太学。臣按：此太子释奠之始。

　　南宋文帝元嘉二十二年，太子释奠，采晋故事。裴松之议，应舞六佾，宜设轩悬之乐。臣按：释奠用六佾、轩悬之乐始此。元魏文成帝诏，宣尼庙别敕有司行荐享之礼。

　　臣按：有司荐享始于此，前此但云释奠而未尝言庙，至是始有宣尼庙之文。

　　北齐每月朔制，祭酒领博士以下及国子诸学生以上、太学四门博士升堂，助教以下、太学诸生阶下拜。

　　臣按：此后世朔日行礼之始。今制有朔望行香之礼，此其权舆欤？

　　隋制，国子学每岁四仲月上丁释奠于先圣先师，州县学则以春秋仲月释奠。

　　臣按：前此元魏虽命有司荐享，未名为释奠及有定时，至是始命州县学以春秋二仲释奠。唐高祖武德二年，诏国子学立周公、孔子庙各一所，四时致祭。

　　臣按：自魏释奠孔子于辟雍后，至元魏始有庙，然不知其何时立也。至是，高祖始诏国子立庙，然周公、孔子各自为庙。

　　太宗贞观二年，左仆射房玄龄等议：“武德中诏释奠于太学，以周公为先圣，孔子配享。臣以为周公、尼父俱称圣人，庠序置奠本缘夫子，故晋、宋、梁、陈及隋皆以孔子为先圣，颜回为先师，请停周公，升孔子为先圣，以颜回配。”从之。

　　臣按：至是始定以孔子为先圣、颜子为先师。

　　贞观二十年，诏皇太子于国学释奠于先圣先师，皇太子为初献，国子祭酒为亚献，司业为终献。初，释奠以儒官自为祭主，至是中书奏：“按礼，凡学春释奠于先师，注谓‘官，《诗》《书》、礼、乐之官也’，彼谓四时之学将习其道，故儒官释奠各于其师，既非国家行礼，所以不及先圣。至于春秋合乐，则天子视学，命有司兴秩节总祭先圣先师焉。请国学释奠令国子祭酒为初献，祝辞称‘皇帝谨遣’，仍令司业为亚献、博士为终献；其诸州，刺史为初献、上佐为亚献、博士为终献；县学，令为初献、丞为亚献，无博士以主簿为终献。”

　　臣按：此后世国学遣官释奠之始，前此盖学官自祭也，而州县以守令主祭亦始于此。

　　贞观二十一年，诏以左丘明、卜子夏、公羊高、穀梁赤、伏胜、高堂生、戴圣、毛苌、孔安国、刘向、郑众、杜子春、马融、卢植、郑康成、服子慎、何休、王肃、王辅嗣、杜元凯、范宁、贾逵二十二人，代用其书，垂于国胄，自今有事于太学并令配享尼父庙堂。

　　臣按：此后世以先儒配享孔子之始。高宗乾封元年，追赠孔子为太师。总章元年，颜回赠太子少师、曾参赠太子少保，并配享孔子庙。臣按：此后世追赠孔门弟子之始，而以曾参配享亦始于此。

　　玄宗开元八年，司业李元瓘言：“孔子庙颜子配，其像立侍，准礼，授坐不立、授立不跪，请据礼文合从坐侍。又四科弟子闵子骞等虽列像庙堂，不参享祀，谨按祠令，何休等二十二贤犹沾从祀，岂有升堂入室弟子独不沾配享之余？望请列享在二十二贤之上。曾参孝道可崇，准二十二贤从享。”诏颜子等十哲宜为坐像，悉令从祀；曾参特为坐像，坐十哲之次。

　　马端临曰：“《礼记》释奠于先圣先师之说，郑康成释先师以为如礼有高堂生、乐有制氏、《诗》有毛公、《书》有伏生之类，自是后儒言释奠者本《礼记》，言先师者本郑氏。唐贞观时，遂以左丘明以下二十二人为先师，配食孔圣。夫圣，作之者也；师，述之者也。述夫子之道以亲炙言之则莫如十哲、七十二贤，以传授言之莫如子思、孟子，必如是而后可以言先师，可以继先圣，今舍是不录而皆取之于释经之诸儒。姑以二十二子言之，独子夏无以议为，左丘明、公羊高、穀梁赤犹曰受经于圣人而得其大义，至于高堂生以下则谓之经师可矣，非人师也，如毛、郑之释经于名物固为该洽而义理间有差舛，至王辅嗣之宗旨老庄、贾景伯之附会谶纬，则其所学已非圣人之学矣，又况戴圣、马融之贪鄙，则其素履固当见摈于洙泗，今乃俱在侑食之列，而高第弟子除颜渊之外反不得与，李元瓘虽恳恳言之，而仅得升十哲、曾子侪于二十二子之列，而七十二贤俱不沾享祀，盖拘于康成之注而以专门训诂为尽得圣人之传也。”

　　臣按：塑像之设自古无之，至佛教入中国始有也，三代以前祀神皆以主，无有所谓像设也，彼异教用之无足怪者，不知祀吾圣人者何时而始为像云。观李元瓘言颜子立侍，则像在唐前已有矣。呜呼，姚燧有言，《北史》敢有造泥人、铜人者门诛，则泥人固非中土为主以祀圣人法也，后世莫觉其非，亦化其道而为之，郡异县殊，不一其状，长短丰瘠、老少美恶，惟其工之巧拙是随，就使尽善亦岂其生盛德之容，甚非神而明之、无声无臭之道也。国初，洪武十四年首建太学，圣祖毅然灼见千古之非，自夫子以下像不土绘，祀以神主，数百年之习乃革。呜呼，盛哉！夫国学庙貌非但以为师生瞻仰之所，而天子视学实于是乎致礼焉，夫以冕旒之尊而临夫俎豆之地，圣人百世之师坐而不起犹之可也，若夫从祀诸儒皆前代之缙绅或当代之臣子，君拜于下而臣坐于上，可乎？臣知非独名分之乖舛而观瞻之不雅，窃恐圣贤在天之灵亦有所不安也。或者若谓既已搏土为之事之以为圣贤，一旦毁之以为泥滓，似乎不恭。窃观圣祖诏毁郡邑城隍塑像，用其土泥壁以绘云山，载在令甲可考也，矧所塑者特具人形耳，岂真圣贤之遗貌哉？程颐论人家祖宗影有一毫不类则非其人，彼亲见其人而貌之有毫发不肖似尚非其人，况工人随意信手而为之者哉？臣惟文庙之在南京者固已行圣祖之制，今京师国学乃因元人之旧，正统中重修庙学惜无以此上闻者，傥有以闻、未必不从。今天下郡邑恐于劳民无俟改革，惟国学乃天子临视之所，乞如圣祖之制以革千古之陋习，如儒臣宋讷所云者，诚千万世儒道之幸。仰惟我圣祖有大功于世教十数，此其一也，发扬祖宗之功烈，亦圣子神孙继述之大者。

　　开元二十七年，追谥孔子为文宣王，赠颜子为兖国公，闵损等九人为侯，曾参等为伯。

　　姚燧曰：“杜预《春秋传叙》曰：‘子路欲使门人为臣，孔子以为欺天，而云仲尼素王、丘明素臣，又非通论也。’斯言为获圣人之心，而后世王之尧、舜二帝也，宰我以夫子远贤于尧舜，何王之不可居，然后世天子之子、有功之臣皆曰王，以孔子之圣卒下比爵于其臣子，诚不知其可也。”

　　臣按：此孔子封王、弟子封公侯之始。夫自汉平帝追谥孔子为宣尼公，后世因谓孔子为宣父，又谓为宣尼，至是又加文与宣为谥。然文之为言，《谥法》有所谓“经纬天地”者也，孔子亦曰“文王既没，文不在兹乎”，以是谥之，固亦几矣。若夫宣之为宣，《谥法》之美者不过“圣善周闻”而已，岂足以尽吾圣人之大德哉？况唐未加圣人是谥之前，而北齐高洋、李元忠、南齐萧子良、隋长孙贤之数人者固先有此谥矣，天生圣人为万世道德之宗主，称天以诔之犹恐未足以称其德，彼区区荒诞之称、污下之见，何足以为吾圣人之轻重哉？

　　以上释奠先师之礼（上）  
　 
卷六六

　　▲释奠先师之礼（下）

　　宋太祖建隆三年，诏庙门立戟十六。

　　真宗咸平中，追谥孔子为玄圣文宣王，费侯闵损以下皆为公，郕伯曾参以下为侯，鲁史左丘明以下为伯。寻以犯圣祖讳，改玄圣为至圣。

　　臣按：真宗先诏有司检讨汉唐褒崇先圣故事，初欲追谥为帝，或言宣父周之陪臣，周止称王，不当加帝号，故第增美名曰玄圣。盖以《春秋演孔图》曰“孔子母感黑帝而生”，故曰玄；《庄子》曰“恬澹玄圣，素王之道”，遂取以为称。呜呼！孔子之道非一言一义所可尽者，谥之有无固不为之轻重，况加之非圣之言，既加之矣，而又以犯其诞妄之祖之讳而改之哉？

　　仁宗天禧中，判国子监孙奭言：“旧礼以祭酒、司业、博士为三献，新礼以三公行事，近年只差献官二员通摄，未副崇祀向学之意。”

　　臣窃伏读圣祖《御制文集》，其《国子祭酒诰》略曰：“大学之设所以教君之嗣、贵臣之子，名曰大学，既立之矣则爵官以司之，以专文学，乃曰师。师乃泛称，官称曰何？祭酒，斯官之首者，不独教生徒而已，其职亦首在祀事也。且仲尼历代崇其德，王者亲祭必寡，故设官以代祭之，名曰祭酒。所以祭酒之职，洁牲牢、精笾豆，祭不失时，则礼焉。或云为饮之长而先奠之曰祭酒，斯说未然。今特授为国子祭酒，尔尚竭乃恭而临祭，静乃神以对神，庶不负委令之意。”噫，自古制诰乃词臣代草，我圣祖则亲洒宸翰，所谓祭酒者虽与古人命名之意不同，然圣君发言则为经，自我作古可也。本朝旧制，主祭遣国子祭酒，其后乃遣翰林院官，然祭酒初上犹遣一次，臣请如旧制，或主祭遣内阁大臣，其亚献、终献如唐宋遣祭酒、司业，不然则春秋二祭迭遣焉，庶几合圣祖所制诰词之盛意。

　　景祐元年，诏释奠用登歌。

　　陈旸曰：“《礼记文王世子》凡释奠必有合也，《月令》仲春上下命乐正习舞释菜，盖学校礼乐之所自出，小有释菜而以食为主，大有释奠而以饮为主，其习舞与声而大合六代之乐一也。北齐以太牢释奠孔子，设轩架之乐、六佾之舞，唐开元中释奠用宫架之乐，宋朝上丁释奠设登歌之乐，不用轩架而用判架，不施于堂下而施于堂上，于其庭又不设舞焉。有歌而无舞，非古人习舞合乐之意矣。”

　　臣按：本朝释奠孔子用登歌，堂上、堂下之乐咸备。初用六佾舞，成化中以侍郎周洪谟言加八佾云。

　　神宗元丰七年，以孟子同颜子配食宣圣，荀况、扬雄、韩愈并从祀。

　　臣按：此孟子配享孔子之始。自唐以左丘明等二十二人从祀之后，至是始以荀况三人者增入从祀。徽宗崇宁四年，从司业蒋静请文宣王用冕十二旒、服九章。

　　臣按：此宣圣用天子冕旒之始。大观二年，诏跻子思从祀。四年，诏先圣庙用戟二十四，文宣王执镇圭，并用王者之制。

　　理宗淳祐元年，加周敦颐、张载、程颢、程颐封爵，与朱熹并从祀孔子庙庭。臣按：此周、程、张、朱从祀之始。景定二年，加张栻、吕祖谦伯爵，从祀孔子。

　　度宗咸淳三年，以颜回、曾参、孔酺、孟轲并祀孔子，升颛孙师于十哲列，邵雍、司马光于从祀。臣按：此颜、鲁、思、孟配享之始。元成宗大德十一年，制加孔子号曰大成。

　　臣按：自古谥号必加以实字，未有用譬喻之语者，成之言出于《尚书》，大成之言出于《孟子》。成者乐之一终也，孟子以乐之始终兼圣智之全，譬喻孔子之圣兼伯夷、伊尹、柳下惠之清、之任、之和而时出之，盖假设之辞，非真实之德也。加此二字于至圣文宣王之上，固于圣德无所增益也。

　　仁宗皇庆二年，以许衡从祀孔子。

　　文宗至顺元年，加封颜回为兖国复圣公、曾参郕国宗圣公、孔汲沂国述圣公、孟轲邹国亚圣公。是年，又加孔子父母封爵。始以董仲舒从祀孔子。

　　洪迈曰：“自唐以来，相传以孔门高弟颜渊至子夏为十哲，坐祀于庙堂之上。其后升颜子配享，则进曾子于堂，居子夏之次以补其阙。然颜子之父路、曾子之父点乃在庑下从祀之列，子处父上，神灵有知，何以自安？所谓子虽齐圣不先父食，正谓是也。”

</div>
    <div class="pagination">
<a href="大学衍义补_page77.html">上一页</a><span>...</span><a href="大学衍义补_page73.html">73</a><a href="大学衍义补_page74.html">74</a><a href="大学衍义补_page75.html">75</a><a href="大学衍义补_page76.html">76</a><a href="大学衍义补_page77.html">77</a><span class="current-page">78</span><a href="大学衍义补_page79.html">79</a><a href="大学衍义补_page80.html">80</a><a href="大学衍义补_page81.html">81</a><a href="大学衍义补_page82.html">82</a><a href="大学衍义补_page83.html">83</a><span>...</span><a href="大学衍义补_page79.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
