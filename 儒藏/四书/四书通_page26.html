<!DOCTYPE html>
<html>
<head>
    <meta charset="UTF-8">
    <title>四书通 - 第 26 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书通 - 第 26 页/共 45 页</h1>
    <div class="content">　　盍何不也使民有常产者又发政施仁之本也説具下文
　　五亩之宅树之以桑五十者可以衣帛矣鸡豚狗彘之畜无失其时七十者可以食肉矣百亩之田勿夺其时八口之家可以无饥矣谨庠序之教申之以孝悌之义颁白者不负戴于道路矣老者衣帛食肉黎民不饥不寒然而不王者未之有也【音见前章】
　　此言制民之产之法也赵氏曰八口之家次上农夫也此王政之本常生之道故孟子为齐梁之君各陈之也杨氏曰为天下者举斯心加诸彼而已然虽有仁心仁闻【去声】而民不被其泽者不行先王之道故也故以制民之产告之○此章言人君当黜霸功行王道而王道之要不过推其不忍之心以行不忍之政而己齐王非无此心而夺于功利之私不能扩充以行仁政虽以孟子反覆晓告精切如此而蔽固己深终不能悟是可叹也【赵氏名岐字邠卿京兆长陵人○通曰此章甚详集注断之甚约盖欲黜霸功则心之所向者正能行王道则心之所充者大先王有不忍人之心斯有不忍人之政今虽有不忍之心而不能推之以行不忍之政无他夺于功利之私也功利二字依旧是向霸功上去入于彼必出于此世安有不能黜霸功而能行王道者哉此孟子所以断然以为仲尼之徒所不道也】














　　孟子通卷一
　　钦定四库全书
　　孟子通卷二　　　　　　元　胡炳文　撰
　　朱子集注
　　梁惠王章句下
　　凡十六章【熊氏曰告齐君十二章邹一章滕三章鲁一章】
　　庄暴见孟子曰暴见于王王语暴以好乐暴未有以对也曰好乐何如孟子曰王之好乐甚则齐国其庻几乎【见于之见音现下见于同语去声下同好去声篇内并同】
　　庄暴齐臣也庻几近辞也言近于治
　　他日见于王曰王尝语庄子以好乐有诸王变乎色曰寡人非能好先王之乐也直好世俗之乐耳
　　变色者惭其好之不正也
　　曰王之好乐甚则齐其庻几乎今之乐由古之
　　乐也
　　今乐世俗之乐古乐先王之乐
　　曰可得闻与曰独乐乐与人乐乐孰乐曰不若与人曰与少乐乐与众乐乐孰乐曰不若与众【闻与之与平声乐乐下字音洛孰乐亦音洛】
　　独乐不若与人与少乐不若与众亦人之常情也
　　臣请为王言乐【为去声】
　　此以下皆孟子之言也
　　今王鼓乐于此百姓闻王钟鼓之声管籥之音举疾首蹙頞而相告曰吾王之好鼓乐夫何使我至于此极也父子不相见兄弟妻子离防今王田猎于此百姓闻王车马之音见羽旄之羙举疾首蹙頞而相告曰吾王之好田猎夫何使我至于此极也父子不相见兄弟妻子离散此无他不与民同乐也【蹙子六反頞音遏夫音扶同乐之乐音洛】钟鼓管籥皆乐器也举皆也疾首头痛也蹙聚也頞额也人忧戚则蹙其额极穷也羽旄旌属【赵氏曰春秋传范宣子假羽旄于齐晋人假羽旄于郑注析羽为旌王者斿车所建也按周礼司常九旗之数有全羽析羽释云全羽析羽直有羽而无帛】不与民同乐谓独乐其身而不恤其民使之穷困也
　　今王鼓乐于此百姓闻王钟鼓之声管籥之音举欣欣然有喜色而相告曰吾王庻几无疾病与何以能鼓乐也今王田猎于此百姓闻王车马之音见羽旄之羙举欣欣然有喜色而相告曰吾王庻几无疾病与何以能田猎也此无他与民同乐也【病与之与平声同乐之乐音洛】
　　与民同乐者推好乐之心以行仁政使民各得其所也
　　今王与百姓同乐则王矣
　　好乐而能与百姓同之则天下之民归之矣所谓齐其庻几者如此○范氏曰战国之时民穷财尽人君独以南面之乐自奉其身孟子切于救民故因齐王之好乐开导其善心深劝其与民同乐而谓今乐犹古乐其实今乐古乐何可同也但与民同乐之意则无古今之异耳若必欲以礼乐治天下当如孔子之言必用韶舞必放郑声盖孔子之言为邦之正道孟子之言救时之急务所以不同○杨氏曰乐以和为主使人闻钟鼓管之音而疾首蹙頞则虽奏以咸英韶濩无补于治也【咸咸池黄帝乐英五英帝喾乐韶舜乐濩汤乐】故孟子告齐王以此姑正其本而已【通曰此论乐也而范氏曰以礼乐治天下盖谓徒乐不足以治天下也如孔子之用韶舞放郑声亦必先之以行夏时乘殷辂服周冕故周子之论乐曰先王制礼法修教化百姓大和万物咸若乃作乐以宣八风之气以平天下之情朱子亦曰复古礼然后可以变今乐杨氏之言曰乐以和为主然周子曰隂阳理而后和故礼先而乐后程子亦曰无序则不和然则论乐必先论礼尚矣孟子以其言非好先王之乐姑以乐告之防其本必好先王之礼然后能好先王之乐也】
　　○齐宣王问曰文王之囿方七十里有诸孟子对曰于传有之【囿音又传直恋反】
　　囿者蕃育鸟兽之所【辅氏曰太宰九职以园囿毓草木薮牧养蕃鸟兽今乃以囿为蕃育鸟兽之所何也观此章所言及文王灵囿所有与卫献公之射鸿于囿春秋之书筑鹿囿则可知矣况説文又有养兽曰囿之训乎】古者四时之田皆于农隙以讲武事然不欲驰鹜【音务】于稼穑场圃之中故度【音铎】闲【音闲】旷之地以为囿然文王七十里之囿其亦三分天下有其二之后也与【平声○辅氏曰文王由方百里起不应有七十里之囿故疑其在三分天下有其二之后】传谓古书【辅氏曰孟子时有之今不复存孟子所谓于传有之亦言据古书有此説耳然未必其然否也○饶氏曰孟子寻常荅问不甚着相如此章只曰于传有之何曾着相説】
　　曰若是其大乎曰民犹以为小也曰寡人之囿方四十里民犹以为大何也曰文王之囿方七十里刍荛者往焉雉兔者往焉与民同之民以为小不亦冝乎【刍音初荛音饶】刍草也荛薪也
　　臣始至于境问国之大禁然后敢入臣闻郊闗之内有囿方四十里杀其麋鹿者如杀人之罪则是方四十里为阱于国中民以为大不亦宜乎【阱才性反】
　　礼入国而问禁国外百里为郊郊外有闗阱坎地以陷兽者言陷民于死也
　　○齐宣王问曰交邻国有道乎孟子对曰有惟仁者为能以大事小是故汤事葛文王事昆夷惟智者为能以小事大故大王事獯鬻句践事吴【獯音熏鬻音育句音钩】
　　仁人之心寛洪恻怛而无较计大小彊弱之私故小国虽或不恭而吾所以字之之心自不能已智者明义理识时势故大国虽见侵陵而吾所以事之之礼尤不敢废汤事见后篇文王事见诗大雅大王事见后章所谓狄人即獯鬻也句践越王名事见国语史记【辅氏曰寛洪者仁之量恻怛者仁之意○濳室陈氏曰仁者无计较之私忘其孰大而孰小智者有度量之明自知不能敌大○通曰集注方説仁智二字未説到乐天畏天处然曰仁人之心寛洪恻怛便见仁人之心即天之心曰明义理识时势便见理势之当然者即天也本文大事小小事大集注则曰大字小小事大一字字尤见仁人之心然大之字小犹未足以见其仁必小国虽或不恭而字之之心自不能已乃见大者之仁小之事大犹未足以见其智必大国虽见侵陵而事之之礼尤不敢废乃足以见小者之智】
　　以大事小者乐天者也以小事大者畏天者也乐天者保天下畏天者保其国【乐音洛】
　　天者理而已矣大之字小小之事大皆理之当然也自然合理故曰乐天不敢违理故曰畏天包含徧覆【敷又反】无不周徧保天下之气象也制节谨度不敢纵逸保一国之规模也【辅氏曰天者理而已矣即程子所谓夫天专言之则道也以道理言则大者自当字小此天之所以覆地也小者自当事大此坤之所以承干也○通曰字之之心自不能已即是自然合理事之之礼尤不敢废即是不敢违理包含徧覆无不周徧即其字之之心而其气象愈充拓愈恢宏制节谨度不敢纵逸即其事之之礼而其规模愈收敛愈严谨集注措辞之精微如此】
　　诗云畏天之威于时保之
　　周颂我将之篇时是也
　　王曰大哉言矣寡人有疾寡人好勇
　　言以好勇故不能事大而恤小也
　　对曰王请无好小勇夫抚劒疾视曰彼恶敢当我哉此匹夫之勇敌一人者也王请大之【夫抚之夫音扶恶平声】
　　疾视怒目而视也小勇血气所为大勇义理所发【赵氏曰血气所为之勇如沟浍之水暴至随涸故谓之小义理所发之勇如天开地辟自不能已故谓之大】
　　诗云王赫斯怒爰整其旅以遏徂莒以笃周祜以对于天下此文王之勇也文王一怒而安天下之民
　　诗大雅皇矣篇赫赫然怒貎爰于也旅众也遏诗按止也徂往也莒诗作旅徂旅谓密人侵阮徂共【音恭】之众也笃厚也祐福也对答也以答天下仰望之心也此文王之大勇也
　　书曰天降下民作之君作之师惟曰其助上帝宠之四方有罪无罪惟我在天下曷敢有越厥志一人衡行于天下武王耻之此武王之勇也而武王亦一怒而安天下之民【衡与横同】
　　书周书泰誓之篇也然所引与今书文小异【饶氏曰书言宠绥四方指君而言孟子言宠之四方指天而言书之有罪无罪指纣而言孟子之有罪无罪指诸侯而言书之越厥志指君而言孟子之越厥志指民而言二书大叚不同想古人之书与今多不同多是人记得人家不常有此本】今且依此解之宠之四方宠异之于四方也有罪者我得而诛之无罪者我得而安之我既在此则天下何敢有过越其心志而作乱者乎衡行谓作乱也孟子释书意如此而言武王亦大勇也
　　今王亦一怒而安天下之民民惟恐王之不好勇也王若能如文武之为则天下之民望其一怒以除暴乱而拯【之等反】已于水火之中惟恐王之不好勇耳此章言人君能惩小忿则能恤小事大以交邻国能养大勇则能除暴救民以安天下张敬夫曰小勇者血气之怒也大勇者理义之怒也血气之怒不可有理义之怒不可无知此则可以见性情之正而识天理人欲之分矣【饶氏曰怒得是便是天理怒得不是便是人欲孟子之论大槩要分别天理人欲于毫厘之间如同乐独乐之类○通曰夫子尝以仁智勇三者并言此勇字亦当连前仁智字并看仁智中之勇是谓大勇小勇者不仁不智者也不仁者徒逞血气而于义理之勇必无之不智者不明义理而于血气之勇必有之】
　　○齐宣王见孟子于雪宫王曰贤者亦有此乐乎孟子对曰有人不得则非其上矣【乐音洛下同】
　　雪宫离宫名言人君能与民同乐则人皆有此乐不然则下之不得此乐者必有非其君上之心明人君当与民同乐不可使人有不得者非但当与贤者共之而已也【通曰观集注非但当与贤者共之一句便见得梁惠问贤者亦乐此与齐宣问贤者亦有此乐两贤字似同而实有不同孟子答以贤者而后乐此不贤者虽有此不乐所谓贤者皆指君而言此则答以有之一字者谓贤者有此乐也然非特贤者有此乐凡人皆欲有此乐也人有不得其乐则必有非其上之心矣是如此乐当与凡人共之不但当与贤者共之也如此则两处贤字不同又按饶氏谓朱子云贤者亦乐此其辞逊贤者亦有此乐其辞骄以此观之语录谓沼上之对其辞逊雪宫之对其辞夸传録之误明矣盖谓之骄者当以问字言不当以对字言也】
　　不得而非其上者非也为民上而不与民同乐者亦非也
　　下不安分【去声】上不恤民皆非理也
　　乐民之乐者民亦乐其乐忧民之忧者民亦忧其忧乐以天下忧以天下然而不王者未之有也
　　乐民之乐而民乐其乐则乐以天下矣忧民之忧而民忧其忧则忧以天下矣【真氏曰因已之乐而圗民之忧是谓与民同乐因民之忧而不敢恣已之乐是谓与民同忧君之忧乐与民同而民不与君同其忧乐者鲜矣故为君者不以已之乐为乐而以天下之乐为乐不以己之忧为忧而以天下之忧为忧如此而天下不归者未之有也】
　　昔者齐景公问于晏子曰吾欲观于转附朝儛遵海而南放于琅邪吾何修而可以比于先王观也【朝音潮放上声】晏子齐臣名婴转附朝儛皆山名也遵循也放至也琅邪齐东南境上邑名观游也
　　晏子对曰善哉问也天子适诸侯曰巡狩巡狩者巡所守也诸侯朝于天子曰述职述职者述所职也无非事者春省耕而补不足秋省敛而助不给夏谚曰吾王不游吾何以休吾王不豫吾何以助一游一豫为诸侯度【狩舒救反省悉井反】
　　述陈也省视也敛收获【胡各反】也给亦足也夏谚夏时之俗语也豫乐也巡所守巡行诸侯所守之土也述所职陈其所受之职也【赵氏曰巡所守者自上察下也述所职者自下达上也王十二年一巡狩诸侯六年一朝】皆无有无事而空行者而又春秋循行郊野察民之所不足而补助之故夏谚以为王者一游一豫皆有恩惠以及民而诸侯皆取法焉不敢无事慢游以病其民也
　　今也不然师行而粮食饥者弗食劳者弗息睊睊胥谗民乃作慝方命虐民饮食若流流连荒亡为诸侯忧【睊古县反】
　　今谓晏子时也师众也二千五百人为师春秋传曰君行师从【见定公四年】粮谓糗【去九反】糒【音备又步拜反】之属睊睊侧目貎胥相也谗谤也慝怨恶【去声】也言民不胜其劳而起谤怨也方逆也命王命也若流如水之流无穷极也流连荒亡解见下文诸侯谓附庸之国县邑之长【上声○饶氏曰师行而粮食君之行也以师其食也以粮一而字在中间见得是两事方命之命是好防命天子之命必是教他抚一国之民今也如此则是逆王命了○辅氏曰晏子主言齐事而云为诸侯忧故知为附庸之国县邑之长也】
　　从流下而忘反谓之流从流上而忘反谓之连从兽无厌谓之荒乐酒无厌谓之亡【厌平声乐音洛】
　　此释上文之义也从流下谓放舟随水而下从流上谓挽舟逆水而上从兽田猎也荒废也乐酒以饮酒为乐也亡犹失也言废时失事也【辅氏曰旧説以亡为防亡然此四弊相等不应乐洒之弊独极言其丧国且下文但言荒亡之行耳亦未可便以为丧亡之亡也故集注创为此説当矣○饶氏曰荒是废时亡是失事从兽无厌便是废时乐洒无厌便是失事】
　　先王无流连之乐荒亡之行惟君所行也【行去声】
　　言先王之法今时之弊二者惟在君所行耳
　　景公説大戒于国出舍于郊于是始兴发补不足召太师曰为我作君臣相説之乐盖徴招角招是也其诗曰畜君何尤畜君者好君也【说音曰为去声乐如字征陟里反招与韶同畜敕六反】戒告命也出舍自责以省民也兴发发仓廪也太师乐官也君臣已与晏子也乐有五声三曰角为民四曰徴为事【史记乐书曰五音宫为君商为臣角为民徴为事羽为物】招舜乐也其诗徴招角招之诗也尤过也言晏子能畜止其君之欲宜为君之所尤然其心则何过哉孟子释之以为臣能畜止其君之欲乃是爱其君者也【真氏曰易之大小畜皆以止为义凡止君之欲者乃所以为爱君也纵君之欲者其得为爱君乎忠臣之心惟恐其君之有欲奸臣之心惟恐其君之无欲】○尹氏曰君之与民贵贱虽不同然其心未始有异也孟子之言可谓深切矣齐王不能推而用之惜哉【通曰集注论先王之法则谓不敢无事慢游以病其民论今时之病则谓废时失事皆自无非事者一句说来大抵民之事皆人主身上事未有无事而空行者至若古人君臣相说之乐独曰徴招角招者角为民徴为事虽和乐中亦未尝忘民事也惜乎齐景能听晏子之言而齐宣不能受盖子之説也】
　　○齐宣王问曰人皆谓我毁明堂毁诸已乎
　　赵氏曰明堂太山明堂周天子东巡守朝【音潮】诸侯之处汉时遗址尚在人欲毁之者盖以天子不复巡守诸侯又不当居之也王问当毁之乎且止乎【或问说者谓明堂齐王僭礼之所信乎曰不然也汉书犹言太山东北址古有明堂处则赵氏之説不诬矣○辅氏曰汉书郊祀志武帝元封元年封太山太山东北址古有明堂处云欲毁明堂正与子贡欲去告朔饩羊之意同以其无用故欲去之也】
　　孟子对曰夫明堂者王者之堂也王欲行王政则勿毁之矣【夫音扶】
　　明堂王者所居以出政令之所也能行王政则亦可以王矣何必毁哉
　　王曰王政可得闻与对曰昔者文王之治岐也耕者九一仕者世禄关市讥而不征泽梁无禁罪人不孥老而无妻曰鳏老而无夫曰寡老而无子曰独幼而无父曰孤此四者天下之穷民而无告者文王发政施仁必先斯四者诗云哿矣富人哀此防独【与平声孥音奴鳏姑顽反哿工可反防音琼】
　　岐周之旧国也【赵氏曰按岐山在汉右扶风羙阳县西北唐属岐州岐山县山之南有周原盖周之旧国】九一者井田之制也方一里为一井其田九百亩中画井字界为九区一区之中为田百亩中百亩为公田外八百为私田八家各受私田百亩而同养公田是九分而税其一也世禄者先王之世仕者之子孙皆教之教之而成材则官之如不足用亦使之不失其禄盖其先世尝有功徳于民故报之如此忠厚之至也关谓道路之关市谓都邑之市讥察也征税也关市之吏察异服异言之人而不征商贾之税也泽谓潴【与猪同】水梁谓鱼梁与民同利不设禁也孥妻子也恶恶【上去声下如字】止其身不及妻子也先王养民之政导其妻子使之养【去声下同】其老而恤其幼不幸而有鳏寡孤独之人无父母妻子之养则尤冝怜恤故必以为先也诗小雅正月之篇哿可也防困悴貎【饶氏曰都鄙用助法郷遂用贡法此周所以兼二代之法井田之法平坦处可行江南想从古行贡法关市是两事关是路道樽节处市是市井泽梁亦是两事泽是水所都处梁是水所通处耕者九一仕者世禄是士农工商皆有所养惟鳏寡孤独无所告故发政施仁必先斯四者】
　　王曰善哉言乎曰王如善之则何为不行王曰寡人有疾寡人好货对曰昔者公刘好货诗云乃积乃仓乃裹糇粮于槖于囊思戢用光弓矢斯张干戈戚扬爰方啓行故居者有积仓行者有裹粮也然后爰方啓行王如好货与百姓同之于王何有【糇音侯槖音拓戢诗作辑音集】
　　王自以为好货故取民无制而不能行此王政公刘后稷之曽孙也诗大雅公刘之篇积露积也糇干粮也无底曰槖有底曰囊皆所以盛【平声】糇粮也戢安集也言思安集其民人以光大其国家也戚斧也扬钺也爰于也啓行言往迁于豳也何有言不难也孟子言公刘之民富足如此是公刘好货而能推已之心以及民也今王好货亦能如此则其于王天下也何难之有【真氏曰人君岂不事储峙之富惟能推此心使斯民亦有糇粮之积可也】
　　王曰寡人有疾寡人好色对曰昔者大王好色爱厥妃诗云古公亶父来朝走马率西水浒至于岐下爰及姜女聿来胥宇当是时也内无怨女外无旷夫王如好色与百姓同之于王何有【大音泰】
　　王又言此者好色则心志蛊惑用度奢侈而不能行王政也大王公刘九世孙诗大雅緜之篇也古公大王之本号后乃追尊为太王也亶父大王名也来朝走马避狄人之难【去声】也率循也浒水厓也岐下岐山之下也姜女大王之妃也胥相也宇居也旷空也无怨旷者是大王好色而能推已之心以及民也○杨氏曰孟子与人君言皆所以扩充其善心而格其非心不止就事论事若使为人臣者论事每如此岂不能尧舜其君乎愚谓此篇自首章至此大意皆同盖钟鼓苑囿游观之乐与夫好勇好货好色之心皆天理之所有而人情之所不能无者然天理人欲同行异情循理而公于天下者圣贤之所以尽其性也纵欲而私于一已者众人之所以灭其天也二者之间不能以发而其是非得失之归相去逺矣故孟子因时君之问而剖析于几【平声】微之际皆所以遏人欲而存天理其法似防而实密其事似易而实难学者以身体之则有以识其非曲学阿世之言而知所以克己复礼之端矣【语录孟子荅梁恵问利直扫之此处又如此引导之何也盖此处亦分义利特人自不察耳○辅氏曰法似踈而密事似易而难盖不直禁其好货好色则似若踈且易矣然必使之为公刘大王之事推已之心以及民循理而不纵欲公天下而不私一已则其实又甚密而且难矣法指孟子之説事指公刘大王之事非孟子防理之极知言之要何能辨析其精微如此哉○通曰天理人欲同行异情出胡氏知言朱子平日深取之今引以释此章者如齐王好色大王亦好色是同行也齐王是行从人欲上去大王是行归天理上来是异情也同行则天理人欲之几若不能以髪异情则天理人欲之判不啻霄壤矣凡曲学阿世者非逢君之恶则长君之恶无非人欲孟子之言则止君之恶而诱君于善无非遏人欲而存天理者也】
　　○孟子谓齐宣王曰王之臣有托其妻子于其友而之楚游者比其反也则冻馁其妻子则如之何王曰弃之【此必二反】
　　托寄也比及也弃絶也
　　曰士师不能治士则如之何王曰已之
　　士师狱官也其属有郷士遂士之官士师皆当治之已罢去也【饶氏曰周礼秋官司冦刑官之属士师郷士遂士县士注郷士掌六郷之狱遂士掌六遂之狱县士掌县狱】
　　曰四境之内不治则如之何王顾左右而言他【治去声】孟子将问此而先设上二事以发之及此而王不能答也其惮于自责耻于下问如此不足与有为可知矣【辅氏曰顾左右以释其愧言他事以乱其辞有防疾忌医之心无责已求言之志○饶氏曰自责下问集注自为他开两条路在当言此则寡人之罪也这便足自责又当言如何可以治人这便是下问齐王亦无服善之心故顾左右而言他后来因孔距心之辞则不惮于自责矣然亦耻于下问○通曰惮于自责则无克已之勇耻于下问则无好善之诚】○赵氏曰言君臣上下各勤其任无堕其职乃安其身
　　孟子见齐宣王曰所谓故国者非谓有乔木之谓也
　　有世臣之谓也王无亲臣矣昔者所进今日不知其亡也
　　世臣累世勲旧之臣与国同休戚者也亲臣君所亲信之臣与君同休戚者也此言乔木世臣皆故国所冝有然所以为故国者则在此而不在彼也昨日所进用之人今日有亡去而不知者则无亲臣矣况世臣乎
　　王曰吾何以识其不才而舍之【舎上声】
　　王意以为此亡去者皆不才之人我初不知而误用之故今不以其去为意耳因问何以先识其不才而舎之邪
　　曰国君进贤如不得已将使卑逾尊防逾戚可不慎与【与平声】
　　如不得已言谨之至也盖尊尊亲亲礼之常也然或尊者亲者未必贤则必进防逺之贤而用之是使卑者逾尊防者逾戚非礼之常故不可不谨也【辅氏曰先儒皆以如不得已一句连下文説言不得已则将使卑逾尊疎逾戚故不可不谨虽若可通然如此则是国君用人唯于不得已之际方致其谨且下文但言因国人之言自察其贤否而用舎之亦未尝言其不得已之意故集注直以如不得已一句连上文説言如不得已是至谨之意人君于进贤之际皆不可不谨故于下叚结之云所谓进贤如不得已者如此至于尊者亲者未必贤则又将进其踈逺之贤者而用之至使卑者逾尊踈者逾戚则又非礼之常尤不可不谨也○通曰大凡事可得而已者其事可忽不可得而已者其事当谨故曰如不得已谨之至也辅氏之説甚善但曰下文言用舍处未尝言其不得已之意则与集注下叚结句又自相反尔】
　　左右皆曰贤未可也诸大夫皆曰贤未可也国人皆曰贤然后察之见贤焉然后用之左右皆曰不可勿听诸大夫曰曰不可勿听国人皆曰不可然后察之见不可焉然后去之【去上声】
　　左右近臣其言固未可信诸大夫之言冝可信矣然犹恐其蔽于私也至于国人则其论公矣然犹必察之者盖人有同俗而为众所悦者亦有特立而为俗所憎者故必自察之而亲见其贤否之实然后从而用舎【上声】之则于贤者知之深任之重而不才者不得以幸进矣所谓进贤如不得已者如此
　　左右皆曰可杀勿听诸大夫皆曰可杀勿听国人皆曰可杀然后察之见可杀焉然后杀之故曰国人杀之也此言非独以此进退人才至于用刑亦以此道盖所谓天命天讨皆非人君之所得私也
</div>
    <div class="pagination">
<a href="四书通_page25.html">上一页</a><span>...</span><a href="四书通_page21.html">21</a><a href="四书通_page22.html">22</a><a href="四书通_page23.html">23</a><a href="四书通_page24.html">24</a><a href="四书通_page25.html">25</a><span class="current-page">26</span><a href="四书通_page27.html">27</a><a href="四书通_page28.html">28</a><a href="四书通_page29.html">29</a><a href="四书通_page30.html">30</a><a href="四书通_page31.html">31</a><span>...</span><a href="四书通_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
