<!DOCTYPE html>
<html>
 <head>
  <meta charset="utf-8"/>
  <title>
   四书纂疏 - 第 13 页/共 46 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四书纂疏 - 第 13 页/共 46 页
  </h1>
  <div class="content">
   子路曰子行三军则谁与
　　万二千五百人为军大国三军子路见孔子独美顔渊自负其勇意夫子若行三军必与已同【辅氏曰此便是子路学未到处大凡人有才能而学问之功未到义理之趣未深则遇事必见便有较量人已矜所长之意○胡氏曰子路有勇不能自遏故有是问是舍之而不知藏者也】
　　子曰暴虎冯河死而无悔者吾不与也必也临事而惧好谋而成者也【冯皮冰反好去声】
　　暴虎徒搏冯河徒涉【黄氏曰暴固徒搏冯固徒涉然所谓暴与冯者皆有慢侮欺陵之意】惧谓敬其事成谓成其谋【辅氏曰敬其事则无忽心无惰气如此则凡事必能有所戒惧非谓怯弱而恐惧也成其谋则不妄动不亟取如此则凡事必有一定之谋旣成而不愆于素自无侥幸速成之弊也】言此皆以抑其勇而教之然行师之要实不外此子路盖不知也【辅氏曰行三军固不可以无勇然子路之勇犹未离乎血气也若夫临事而能有所戒惧好谋而能必要其成其深沉厚重之意盖义理之所为所谓大勇也故为行师之要夫子言此以抑子路血气之勇而教之义理之勇子路初年于此盖有所未知也若夫子云我战必克亦不过敬其事而成其谋耳】○谢氏曰圣人于行藏之间无意无必其行非贪位其藏非独善也若有欲心则不用而求行舍之而不藏矣是以惟顔子为可以与于此子路虽非有欲心者然未能无固必也至以行三军为问则其论益卑矣夫子之言盖因其失而救之夫不谋无成不惧必败小事尚然而况于行三军乎【黄氏曰用之舍之存乎人则行则藏应乎已则无意无我可见矣用之行矣至舍之则藏舍之藏矣至用之则行则无必无固可见矣谢氏引无意无必者得之惜乎其文之不具也又以非有欲心者言之则非所以言孔顔也○辅氏曰圣人行非贪位义所当行也藏非独曽义所当止也无适无莫义之与比而天与命有不能违也一有欲心则更违于义才违于义则便以人咈天不用则必欲求行舍之则不肯退藏子路之病正如此也故惟顔子而后可以与于此子路虽非有欲心然未能无固必便是欲固必是欲之细微处子路资禀之髙又已受教于夫子则其于欲之大者固无之矣至于细微处则犹有所不能免故不知不觉出行三军之问夫学者于行军之外有多少合进脩处今遽及此故以为其论益卑然却不是圣人不屑为行军之事观其所谓临事而惧好谋而成则行军之事圣人固非不屑为也但子路之勇虽使之行三军未保其能必济也故不惟有以抑之又以是教之】
　　○子曰富而可求也虽执鞭之士吾亦为之如不可求从吾所好【好去声】
　　执鞭贱者之事【胡氏曰执鞭之士周礼秋官条狼氏以下士为之王出入则趋走而辟去道路行者自王公以下至子男皆有职是者焉所以谓之贱役太史公谓假令晏子尚在愿为之执鞕者本此也】设言富若可求则虽身为贱役以求之亦所不辞然有命焉非求之可得也则安于义理而已矣何必徒取辱哉○苏氏曰圣人未尝有意于求富也岂问其可不可哉为此语者特以明其决不可求尔杨氏曰君子非恶富贵而不求以其在天无可求之道也【辅氏曰苏氏得此章语脉分明杨氏又説得圣贤所以不求富贵之理确实二説相须其义始备】
　　○子之所慎齐战疾【齐侧皆反】
　　齐之为言齐也将祭而齐其思虑之不齐者以交于神明也诚之至与不至神之飨与不飨皆决于此【辅氏曰齐谓一也二三则不齐矣思虑一则诚之至而神飨之思虑二三则诚不至而神亦不飨之矣故鬼神之德诚而已故有其诚则有其神无其诚则无其神也】战则众之死生国之存亡系焉疾又吾身之所以死生存亡者皆不可以不谨也【辅氏曰战与疾皆危殆之事虽有小大亲疏之殊然其为利害则同也故皆不可以不谨】尹氏曰夫子无所不谨弟子记其大者耳【辅氏曰圣人之心不待操而常存者岂容有不谨之时不谨之事哉特于此三事谨之又谨故弟子记之以垂教后世】
　　○子在齐闻韶三月不知肉味曰不图为乐之至于斯也
　　史记三月上有学之二字不知肉味盖心一于是而不及乎他也【辅氏曰凡人至诚做一事犹有耳无所闻目无所见者况圣人之诚则心一于是而口不知味亦宜也】曰不意舜之作乐至于如此之美则有以极其情文之备而不觉其叹息之深也盖非圣人不足以及此【辅氏曰声谓文也情谓实也夫子之学韶乐非但有以极其声容节奏而已并当与大舜无不防载之德当时雍熙平成之治所谓尽善尽美之实而得之不翅如身有其事亲歴其时也则其诚感之深而见于叹息者如此诚非圣人不足以及是固非常情之所能测也】○范氏曰韶尽美又尽善乐之无以加此也故学之三月不知肉味而叹美之如此诚之至感之深也
　　○冉有曰夫子为卫君乎子贡曰诺吾将问之【为去声】为犹助也卫君出公辄也灵公逐其世子蒯聩公薨而国人立蒯聩之子辄于是晋纳蒯聩而辄拒之时孔子居卫卫人以蒯聩得罪于父而辄嫡孙当立故冉有疑而问之【辅氏曰世俗知其一不知其二见其一节之或得而于其大义之乖则不之察也蒯聩固得罪于父矣而以辄言之则子独可以拒父乎辄嫡孙固在所当立矣然上不禀于天王下不受命于君父又岂可以擅有其国乎是故为国家者不可无君子之论而世俗之説未可遽为信也】诺应辞也
　　入曰伯夷叔齐何人也曰古之贤人也曰怨乎曰求仁而得仁又何怨出曰夫子不为也
　　伯夷叔齐孤竹君之二子其父将死遗命立叔齐父卒叔齐逊伯夷伯夷曰父命也遂逃去叔齐亦不立而逃之国人立其中子其后武王伐纣夷齐扣马而谏武王灭商夷齐耻食周粟去隐于首阳山遂饿而死怨犹悔也君子居是邦不非其大夫况其君乎故子贡不斥卫君而以夷齐为问夫子告之如此则其不为卫君可知矣盖伯夷以父命为尊叔齐以天伦为重【文集曰问伯夷何以只知有父命而不知有天伦叔齐何以只知有天伦而不知有父命恐在伯夷则其兄弟系于己而父命系于公以二者权之则父命为尊而兄弟为卑在叔齐则其父子系于己而天伦系于公以二者权之则天伦为重而父子为轻否曰以天下之公义裁之则天伦重而父命轻以人子之分言之则又不可分轻重但各认取自家不利便处退一步便是伯夷叔齐得之矣】其逊国也皆求所以合乎天理之正而即乎人心之安旣而各得其志焉则视弃其国犹敝蹝尔何怨之有【辅氏曰必合乎天理之正然后可以得吾心之安此即伯夷之所求所得也理得而心安则外物之去来何与于我岂复有所怨悔哉】若卫辄之据国拒父而唯恐失之其不可同年而语明矣【语録曰一个是父子争国一个是兄弟逊国此是则彼非可知】○程子曰伯夷叔齐逊国而逃諌伐而饿终无怨悔夫子以为贤故知其不与辄也【胡氏曰程子兼諌伐而言所以验其不悔之实】
　　○子曰饭疏食饮水曲肱而枕之乐亦在其中矣不义而富且贵于我如浮云【饭符晚反食音嗣枕去声乐音洛】
　　饭食之也疏食麤饭也圣人之心浑然天理虽处困极而乐亦无不在焉【语録曰圣人表里精粗无不昭彻其形骸虽是人其实只是一团天理如何不快活】其视不义之富贵如浮云之无有漠然无所动于其中也○程子曰非乐疏食饮水也虽疏食饮水不能改其乐也不义之富贵视之轻如浮云然又曰须知所乐者何事【语録曰问程子之説似无甚异于论顔子者集注载之何邪曰孔顔之乐亦不必分不改是从这头説入来在其中是从那头説出来○陈氏曰乐在其中与不改其乐诚有间但程子于此却用不改字主意全别其添一能字而又系之疏食饮水之下者是虽疏食饮水亦不能改圣人之乐便见本然浑然之乐元不曽动比之顔子不改系之回也之下是回不为箪瓢陋巷所改语意轻重自不同矣○又曰若欲知乐之实味须到万理明彻私欲净尽后胷中洒然无纎亳窒碍而无入不自得处方庻几其有以得之矣】
　　○子曰加我数年五十以学易可以无大过矣
　　刘聘君见元城刘忠定公【名安世大名人】自言尝读他论加作假五十作卒盖加假声相近而误读卒与五十字相似而误分也愚案此章之言史记作假我数年若是我于易则彬彬矣加正作假而无五十字盖是时孔子年已几七十矣五十字误无疑也【语録曰问集注举史记云孔子年已及七十欲赞易故发此语少年不学易到老方学易乎曰作彖象文言以为十翼不是方读易也】学易则明乎吉凶消长之理【胡氏曰吉凶消长以卦体言○真氏曰以阴阳对而言之则阳为善为吉阴为恶为凶独言阳则阳亦有吉有凶盖阳得中则吉不中则凶阴亦有吉有凶阴得中则吉不中则凶○又曰阳长则阴消自十一月为复一阳生则一阴消至四月成六阳为干则六阴尽消阴长则阳消自五月为姤一阴生而一阳消至十月成六阴为坤而六阳尽消一消一长天之道也】进退存亡之道【胡氏曰进退存亡以人事言○真氏曰以天道言则为消息盈虗以人事言则为存亡进退盖消则虗长则盈如日中则昃月盈则亏暑极则寒寒极则暑此天道所不能已也人能体此则当进而进当退而退当存而存当亡而亡如此则人道得而与天合矣】故可以无大过【语録曰所谓大过如当潜而不潜当见而不见当飞而不飞皆是过】盖圣人深见易道之无穷而言此以教人使知其不可不学而又不可以易而学也【辅氏曰易道无穷皆自然而然非年髙德邵心与理叶黙识神防未易学也不然者必失之凿而人之处世履于忧患之涂又不可以不学易故抑扬其辞以垂教如此学者案乎二者之间则知易固不可不学且以夫子之德与年而尚欲假之以数年则又见其不可以轻易而学耳○胡氏曰教人以不可不学者欲人知圣人至老而犹学也不可以易而学者欲人知圣人虽老而犹欲卒学也】
　　○子所雅言诗书执礼皆雅言也
　　雅常也执守也诗以理情性书以道政事礼以谨节文皆切于日用之实故常言之【辅氏曰诗所以吟咏情性故诵之者可以理情性理犹治也书所以纪载政事故诵之者可以道政事道犹述也礼所以着天理之节文故执之者可以谨节文谨谓毫厘有所必计也情性在内者政事节文在外者政事节文虽在外而又有广狭之殊然皆切于日用之实故夫子常言之】礼独言执者以人所执守而言非徒诵説而已也【辅氏曰诗书须假诵读然后能知其义而达诸用礼则全在人执守而行之故礼独言执也然诗书始虽假于诵读然终亦必须见于所行礼固在于执守而行之然始亦不可不讲读之也】○程子曰孔子雅素之言止于如此若性与天道则有不可得而闻者要在黙而识之也【辅氏曰圣人教人莫非日用常行之事毎即事以明理不泥理而遗事言虽近而指则逺务使学者力加践履以自得其味其于性与天道未数数然也故学者有所不得闲要在黙而识之者谓不言而自得之也】谢氏曰此因学易之语而类记之
　　○叶公问孔子于子路子路不对【叶舒涉反】
　　叶公楚叶县尹沈诸梁字子髙僭称公也【辅氏曰楚君僭称王县尹僭称公】叶公不知孔子必有非所问而问者故子路不对抑亦以圣人之德实有未易名言者与【辅氏曰此是两説一以叶公之智不足以知夫子其所问者或有乖谬故子路不答一以夫子之德实有未易名言者故子路不敢答虽是两説其意皆所以尊夫子也】
　　子曰女奚不曰其为人也发愤忘食乐以忘忧不知老之将至云尔
　　未得则发愤而忘食已得则乐之而忘忧以是二者俛焉日有孳孳而不知年数之不足【文集曰问愤忘食是始者着力去求之时乐以忘忧是后来有得而安之时二者先后自不同而气象亦自不相并集注意是二者齐着力到老如何曰忘食忘忧是逐事上説一愤一乐循环代至非谓终身只此一愤一乐也逐事上説故可遂言不知老之将至而为圣人之谦辞若作终身説则愤短乐长不可并连下句而亦不见圣人自贬之意矣○语録曰圣人未必有未得之事且如此説设有未得便愤做将去○辅氏曰俛焉谓刺着头了做向前去逐日孳孳然更无少息时亦不计年数之短长但一息尚存此志不容少懈直至毙而后已岂复计夫老之将至哉圣犹如此况学者乎一息间断则便成自弃也】但自言其好学之笃耳然深味之则见其全体至极纯亦不已之妙有非圣人不能及者【辅氏曰全体至极言始终无亏也纯亦不已言至诚不息也此其所以为妙而非圣人不能及也○愚谓愤与乐相反如阴阳寒暑然圣人发愤至忘食乐至忘忧是两边各尽其极如寒到寒之极处暑到暑之极处故曰全体至极两者循环不已所以不知老之将至此是圣人之心纯乎天理别无他嗜好故曰纯亦不已】盖凡夫子之自言类如此学者宜致思焉【辅氏曰凡圣人之自言非是嫌其不逊虑其或过而固为是谦抑之辞也德盛仁熟肆口而言愈近愈下而其意味愈深愈长故凡夫子之自言类如此而学者所当深思其所以然而详玩其义理之实也】
　　○子曰我非生而知之者好古敏以求之者也【好去声】生而知之者气质清明义理昭著不待学而知也【辅氏曰圣人禀得天地五行之气清明纯粹故能全得天地五行之理自然昭著不待学而后知故谓之生知也】敏速也谓汲汲也○尹氏曰孔子以生知之圣毎云好学者非惟勉人也盖生而可知者义理尔若夫礼乐名物古今事变亦必待学而后有以验其实也【语録曰圣人虽是生知然也事事理防过这道理不是只就一件事上理防见得便了学时要无所不学○辅氏曰孔子以生知之圣毎云好学者诸家多以为勉人之辞故尹氏辨之以为生而可知者自然昭著之义理耳若夫礼乐名物古今事变亦必待学而后有以验其实也○又曰好古敏求非生知者不能旣知其义理则自然敏于学以验其实也故生而知之者义理也好古敏求者事实也理与事一贯知与行相资】
　　○子不语怪力乱神
　　怪异勇力悖乱之事非理之正固圣人所不语鬼神造化之迹虽非不正然非穷理之至有未易明者故亦不轻以语人也【辅氏曰怪异非常也勇力非德也悖乱非治也三者皆非正理而圣人之心广大光明隐恶扬善自然不语及此至于鬼神虽非不正然乃造化之迹二气之良能其理幽深非格物知至者而骤以语之则反滋其惑故亦不轻以语人然能知所以为人则知所以为鬼神矣】○谢氏曰圣人语常而不语怪语德而不语力语治而不语乱语人而不语神
　　○子曰三人行必有我师焉择其善者而从之其不善者而改之
　　三人同行其一我也彼二人者一善一恶则我从其善而改其恶焉是二人者皆我师也【语録曰人若以自脩为心则举天下万物凡有感乎前者无非足以发吾义理之正善者固可师不善者这里便恐惧修省恐落在里靣去是皆师也】○尹氏曰见贤思齐见不贤而内自省则善恶皆我之师进善其有穷乎
　　○子曰天生德于予桓魋其如予何【魋徒雷反】
　　桓魋宋司马向魋也出于桓公故又称桓氏魋欲害孔子孔子言天旣赋我以如是之德则桓魋其奈我何言必不能违天害己【或问孔子何以知天之生德于己曰天之生我而使之气质清明义理昭著则是天生德于我矣岂其不自知哉○语録曰天生德于圣人桓魋如何害得故知其不能违天害己也○问圣人见其事势不可害己还以理度其不能害邪曰若以势论则害圣人甚易唯圣人自知其理有终不能害者】
　　○子曰二三子以我为隐乎吾无隐乎尔吾无行而不与二三子者是丘也
　　诸弟子以夫子之道髙深不可几及故疑其有隐【辅氏曰程子以夫子之道为髙逺而集注易之以髙深言髙则见其不可企及言深则见其不可窥测言逺则恐人求之于逺而不切于人伦日用之实故以深易逺也】而不知圣人作止语黙无非教也故夫子以此言晓之与犹示也○程子曰圣人之道犹天然门弟子亲炙而冀及之然后知其髙且逺也使诚以为不可及则趋向之心不几于怠乎故圣人之教常俯而就之如此非独使资质庸下者勉思企及而才气髙迈者亦不敢躐易而进也【辅氏曰圣人之道如天然者止以其髙逺而不可及言之乎曰非但以其髙逺也盖言其至诚无息自然体用一源显微无间如天之不言而四时自尔行百物自尔生耳固非勉力用意者之可到也○又曰圣人之道固如天矣然自不知学者而观之则天自天圣自圣我自我道自道判然不相连○又曰惟夫二三子亲炙而冀及之尽其力竭其才以求焉然后有知夫仰之弥髙穷之益逺旣以为不可及故疑其有隐也然其所谓道亦非虚无冥漠之谓不过人伦日用所当行者耳但圣人由之则从容而中无适不然而真有如天之实耳○又曰使学者求之而力尽才竭自以为不可及则懈怠之意乘之而趋向之心息矣故圣人之道虽曰如天之不可及而其教人则毎毎俯而就之○又曰人之才品不同固自有髙下然以为学论之则资质庸下者多失之不及易得懈怠而止才气髙迈者多失之过易得陵躐而进懈怠而止者固无可望矣陵躐而进者亦恶保其能终乎懈怠而止者病在苦其难陵躐而进者病在忽其易今夫子自以为无隐且曰吾无行而不与二三子则资质庸下者不至病其难而必有以其勉思企及之志才髙气迈者不敢忽其易而必有以致其谨重密察之功在我者一施之在彼者各以其资质髙下而有益焉此又圣道如天之一证也○陈氏曰如性与天道是深隐髙逺处日用人事是浅近卑显处然深隐髙逺之理实流行乎浅近卑显之中而浅近卑显之事实根原于深隐髙逺之处其分不同而其理则一而已由其理之一所以夫子无行而不与二三子作止语黙无非教也由其分之殊故学者当循序而渐进不可躐等而顿造也】吕氏曰圣人体道无隐与天象昭然莫非至教常以示人而人自不察【辅氏曰天有四时春秋冬夏风雨霜露无非教也地载神气神气风霆风霆流形庻物露生无非教也圣人体道无隐作止语黙亦无非教也但人自不察耳】
　　○子以四教文行忠信【行去声】
　　程子曰教人以学文脩行而存忠信也忠信本也【语録曰文便是穷理岂可不见于行然旣行矣又恐行之未有诚实故又教之以忠信所以程子言以忠信为本盖非忠信则所行不成耳○陈氏曰须知学文所以穷理脩行所以体是理于身而存忠信又所以萃是理于心者也】
　　○子曰圣人吾不得而见之矣得见君子者斯可矣圣人神明不测之号【陈氏曰圣与神无甚分别合而言之只一套事分而言之神只是圣之不可知非于圣人之上又别有一等神人也所谓神明不测者自其底蕴言之则渊而不可测自其施为言之则妙而不可测不可以偏看也】君子才德出众之名【语録曰有德而有才方见于用如有德而无才则不能为用亦何足为君子】
　　子曰善人吾不得而见之矣得见有恒者斯可矣【恒胡登反】子曰字疑衍文【辅氏曰此只是一章不应重出子曰字故疑其为衍文也】恒常久之名【辅氏曰训恒为常为久皆未尽盖兼有常久之意也】张子曰有常者不贰其心【辅氏曰人之所以无常者以其有贰心故也心一于是则能有常矣】善人者志于仁而无恶【语録曰善人是资质自好防人要做好事而自然无恶者也】
　　亡而为有虚而为盈约而为泰难乎有恒矣【亡读为无】三者皆虚夸之事凡若此者必不能守其常也【语録曰正谓此皆虚夸之事不可以久是以不能常非谓此便是无常也○又曰此三病皆受于无常之前○黄氏曰亡为有虚为实约为泰三者夸大欺妄之意不实之谓也人惟实也则始终如一故能有常今其人不实如此又岂敢○望其有常哉】张敬夫曰圣人君子以学言善人有恒者以质言【辅氏曰学至于圣人则造乎极而无以复加矣君子虽未及乎圣人然其才德超出于众则其为学亦已成矣善人虽未必知学然其资质之美自然志于善而不志于恶至于有恒者则资质又不及善人但亦纯固而不务虚夸守其一端则终身不易者也】愚谓有恒者之与圣人髙下固悬絶矣然未有不自有恒而能至于圣者也故章未申言有恒之义【辅氏曰有恒者无二心有特操虽视圣人等级髙下为悬絶然未有不自有恒而能至于圣者故夫子于章末申言无恒者之虚夸以见有恒者之笃实】其示人入德之门可谓深切而着明矣
　　○子钓而不纲弋不射宿【射食亦反】
　　纲以大绳属网絶流而渔者也弋以生丝系矢而射也宿宿鸟○洪氏曰孔子少贫贱为养与祭或不得已而钓弋如猎较是也然尽物取之出其不意亦不为也此可见仁人之本心矣待物如此待人可知小者如此大者可知【辅氏曰洪氏之説于事实义理备尽无余矣但常人之情渔者必有求多之意弋者必有幸中之心然圣人之事止于如此则可见其从心不逾矩之一端矣不曰圣人之心而曰仁人之本心者据此事只可谓之仁然曰本心则虽圣人亦不能加毫末于此矣】
　　○子曰盖有不知而作之者我无是也多闻择其善者而从之多见而识之知之次也【识音志】
　　不知而作不知其理而妄作也【辅氏曰作为也一事必有一理为其事而不循其理则是妄作也】孔子自言未尝妄作盖亦谦辞然亦可见其无所不知也【辅氏曰夫子言此虽是谦辞然于无所不通之圣自有不可掩者】识记也所从不可不择记则善恶皆当存之以备参考如此者虽未能实知其理亦可以次于知之者也
　　○互乡难与言童子见门人惑【见贤遍反】
　　互乡乡名其人习于不善难与言善惑者疑夫子不当见之也
　　子曰与其进也不与其退也唯何甚人洁已以进与其洁也不保其往也
　　疑此章有错简人洁至往也十四字当在与其进也之前洁修治也与许也往前日也言人洁已而来但许其能自洁耳固不能保其前日所为之善恶也但许其进而来见耳非许其旣退而为不善也盖不追其旣往不逆其将来以是心至斯受之耳唯字上下疑又有阙文大扺亦不为已甚之意【辅氏曰以往为往前之事然后见圣人不追其旣往不逆其将来之意末乃以不为已甚结之然唯何甚一句亦不明白故又疑上下必有阙文○愚谓人前日不善而今日向善未可知今日向善后日又为不善亦未可知若追其旣往又逆其方来则已甚矣故夫子云然】○程子曰圣人待物之洪如此
　　○子曰仁逺乎哉我欲仁斯仁至矣
　　仁者心之德非在外也放而不求故有以为逺者反而求之则即此而在矣夫岂逺哉【辅氏曰仁者心之德我固有之非在外也如手之执足之履目之视耳之听不假外求欲之则至何逺之有而人不知反求而病其逺此夫子所以发此论也○蔡氏曰仁者心之德才一收敛则此心便在】○程子曰为仁由己欲之则至何逺之有【辅氏曰程子最得其文意之曲折读之者自当有所发明】
　　○陈司败问昭公知礼乎孔子曰知礼
　　陈国名司败官名即司宼也【胡氏曰左氏传注陈楚名司寇为司败】昭公鲁君名稠习于威仪之节当时以为知礼故司败以为问而孔子答之如此
　　孔子退揖巫马期而进之曰吾闻君子不党君子亦党乎君取于呉为同姓谓之呉孟子君而知礼孰不知礼【取七柱反】
　　巫马姓期字孔子弟子名施【鲁人】司败揖而进之也相助匿非曰党礼不娶同姓而鲁与呉皆姬姓谓之呉孟子者讳之使若宋女子姓者然【辅氏曰妇人称姓周女曰姬宋女曰子齐女曰姜楚女曰是也】
　　巫马期以告子曰丘也幸茍有过人必知之
　　孔子不可自谓讳君之恶又不可以娶同姓为知礼故受以为过而不辞【辅氏曰自言讳君之恶又不可以娶同姓为知礼则又顚倒是非而有害于义理也】○呉氏曰鲁盖夫子父母之国昭公鲁之先君也司败又未尝显言其事而遽以知礼为问其对之宜如此也及司败以为有党而夫子受以为过盖夫子之盛德无所不可也然其受以为过也亦不正言其所以过初若不知孟子之事者可以为万世之法矣【辅氏曰世之褊心狭量虽一身无非过恶然人一以过归之则拂然固拒而不受惟圣人之盛德无所不可故受以为过而不辞也○又曰圣人本无过也而其所以过者为君讳也若正言之则卒成彰君之恶矣故只曰丘也幸茍有过人必知之初若不知孟子之事者其诚意恳恻从容中道尽已而不责人之心真可以为万世之法矣且以有过而人知为幸又以垂教以警夫防疾而忌医者○陈氏曰呉氏之説甚精甚密最发得圣人盛德之言随触而应自然从容中节而不失乎人情事理之宜真可为万世法矣】
　　○子与人歌而善必使反之而后和之【和去声】
　　反复也必使复歌者欲得其详而取其善也而后和之者喜得其详而与其善也【辅氏曰详谓首尾节奏之备也取其善者取人之善也与其善者与人为善也此两句已説尽孔子当时之意】此见圣人气象从容诚意恳至而其谦逊审密不掩人善又如此【或问谦逊审密不掩人善曰圣人天纵多能其于小艺不待取于人而后足而必欲得其详如此其谦逊审密可知也然若不俟其曲终而遽和之则亦几于伐己之能以掩彼之善矣故必俟其曲终以尽见其首尾节奏之善然后使人复歌而始和之则旣不失其与人爲善之意而又不掩其善也然此亦圣人动容周旋自然中礼非有意于为之也抑又见其从容不迫不轻信而易悦之意○语録曰他歌旣善使他复歌圣人未遽和以搀杂之如今人见人説得一话好未待人了便将话来搀他防则是掩善○辅氏曰自气象从容以下乃集注推言事外之意也气象从容则在我谦逊而无搀言勦人之事诚意恳至则临事审密而无茍简率略之为谦逊者礼之实审密者知之用不掩人善又仁者之心也○胡氏曰气象从容诚意恳至者歌而反反而和好善笃而取之不厌也谦逊者一艺之长领防不暇也审密者不轻听易悦也不掩人善者不矜已而忽人也】盖一事之微而众善之集有不可胜旣者焉【永嘉陈氏曰使复歌者旣欲彰其善之实又欲畅其歌之情而后和之者示我乐善之无倦咏叹而滛泆之也只一歌诗耳而意思绸缪容与若此岂非众善之集乎】读者宜详味之
　　○子曰文莫吾犹人也躬行君子则吾未之有得莫疑辞【语録曰犹今人云莫是如此否】犹人言不能过人而向可以及人未之有得则全未有得皆自谦之词而足以见言行之难易缓急欲人之勉其实也【辅氏曰教人者务尽其辞多不谦下惟圣人则不然虽其言之谦下而教亦自行于中此所以为不可及也文虽不能过人而尚可及人则见文之在人不难为而不必于求工之意躬行君子全未有得则见行之在人有难为之实当勉而求之不可有半涂而废之失且勉人以为其实而亦不废其文但有先后缓急之序合而观之又见其虽不逊其能而亦不失其谦一言之中指意反覆更出互见曲折渊永非圣人而能若是哉】○谢氏曰文虽圣人无不与人同故不逊能躬行君子斯可以入圣故不居犹言君子道者三我无能焉
　　○子曰若圣与仁则吾岂敢抑为之不厌诲人不倦则可谓云尔已矣公西华曰正唯弟子不能学也此亦夫子之谦辞也圣者大而化之仁则心德之全而人道之备也【辅氏曰德极其大而渣滓浑化泯然无复可见之迹斯谓之圣仁之一字偏言之则一事専言之则包义礼智信四者此对圣而言则是专言之也故以为心德之全人道之备○胡氏曰心德内也人道外也全与备皆极至之谓也兼内外限量而极言之】为之谓为仁圣之道诲人亦谓以此教人也【语録曰他也不曽説是仁圣但为之毕竟是个甚麽诲人毕竟是个甚麽物事诲人这便知得是为之是为仁圣之道诲人是以仁圣之道诲人】然不厌不倦非己有之则不能【辅氏曰为之不厌者仁圣之实诲人不倦者仁圣之施非在己有仁圣之德岂能如是】所以弟子不能学也○晁氏曰当时有称夫子圣且仁者以故夫子辞之茍辞之而已焉则无以进天下之材率天下之善将使圣与仁爲虚器而人终莫能至矣故孔子虽不居仁圣而必以爲之不厌诲人不倦自处也可谓云尔已矣者无他之辞也公西华仰而叹之其亦深知夫子之意矣【晁氏名説之清丰人○辅氏曰晁氏于辞意尤更明备若非当时有称夫子圣且仁者则夫子何爲而自爲谦辞如此哉旣爲谦辞而不居仁圣矣若非虑其所终而爲勉进后世学者之计则又何爲而复以爲之不厌诲人不倦之説继其后哉则可谓云尔已矣者极言其无复他説而使学者致其思也公西华便能仰而叹曰正唯弟子不能学也盖即其爲之不厌诲人不倦二事而见夫子实全仁圣之德非学者所能企及也然则华之学识盖亦亚于子夏矣】
　　○子疾病子路请祷子曰有诸子路对曰有之诔曰祷尔于上下神只子曰丘之祷久矣【诔力轨反】
　　祷谓祷于鬼神有诸问有此理否诔者哀死而述其行之词也【胡氏曰哀死者忧其或不可求也述其行者恐其行有未至也】上下谓天地天曰神地曰只【文集曰只是引此古语以明有祷之理非谓欲祷于皇天后土也】祷者悔过迁善以祈神之佑也【或问此一节曰祷虽臣子之礼而其词则固述其君父悔过迁善之词以解谢鬼神之谴怒也】无其理则不必祷旣曰有之则圣人未尝有过无善可迁其素行固已合于神明故曰丘之祷久矣【文集曰圣人固有不居其圣时节又有直截担当无所推逊时节】又士丧礼疾病行祷五祀盖臣子迫切之至情有不能自己者初不请于病者而后祷也故孔子之于子路不直拒之而但告以无所事祷之意【或问行祷五祀着于礼经今子路请之而夫子不从何也曰以理言之则圣人之言尽矣以事言之则祷者臣子至情迫切之所为非病者之所与闻也病而与闻乎祷则是不安其死而谄于鬼神以茍须臾之生君子岂为是哉曰然则圣人直以为无事于祷何也曰是盖有难言者然以理言则旣兼举之矣盖祈祷卜筮之属皆圣人之所作至于夫子而后教人一决诸理而不屑于冥漠不可知之间其所以建立人极之功于是为备○文集曰疾病行祷者臣子之于君父各祷于其所当祭士则五祀是也子路所欲祷必非滛祀但不当请耳故孔子不以为非而但言不必祷之意○辅氏曰疾病而行祷乃臣子迫切之至情在周公犹为之然于周公则可武王则不可子路则可夫子则不可领子路之至情明在己之正理夫子之心即天地鬼神之心也】
　　○子曰奢则不孙俭则固与其不孙也宁固【孙去声】孙顺也固陋也奢俭俱失中而奢之害大【辅氏曰奢则不孙以犯上俭则固陋而已不孙之害其流无穷固之害止此而已】○晁氏曰不得已而救时之敝也【辅氏曰道以中为至奢俭皆非理之中夫子此言出于不得已以救时奢靡之失耳】
　　○子曰君子坦荡荡小人长戚戚
　　坦平也荡荡寛广貌程子曰君子循理故常舒泰小人役于物故多忧戚【辅氏曰惟平故寛广惟险故多忧天理常平人欲常险○胡氏曰程子以循理役于物分言乃荡荡戚戚之所由生也理者本乎自然人能循其自然而行之则上下四旁不相侵越故坦然而平平则仰不愧俯不怍此所以舒防也役于物者为物所役也求名者役于名求利者役于利凡意之所发不与理合者皆役于物也行险侥幸患得患失此所以忧戚也】○程子曰君子坦荡荡心广体胖【辅氏曰心广体胖所以指言坦荡荡之气象】
　　○子温而厉威而不猛恭而安
　　厉严肃也人之德性本无不备而气质所赋鲜有不偏【辅氏曰德性指无极之真而言也理之在人固无所不备矣气质指阴阳五行之气而言也气之在人则有厚薄昬明之异故鲜有不偏者】惟圣人全体浑然阴阳合德故其中和之气见于容貌之间者如此【辅氏曰阴阳合德指气而言中者性也和者气也而曰中和之气者并性与气而言之○陈氏曰自阳根阴而言则温者阳之和厉者阴之严威者阳之震不猛者阴之顺恭者阳之主安者阴之定自阴根阳而言则温者阴之柔厉者阳之刚威者阴之惨不猛者阳之舒恭者阴之肃安者阳之健盖浑然无适而非中和之极不可得而偏指也○胡氏曰全体浑然者非一气之偏也阴阳合德者兼乎二气乃得中也○愚谓全体浑然应上文德性而言阴阳合德应上文气质而言所以言全体浑然于阴阳合德之上】　门人熟察而详记之亦可见其用心之密矣【辅氏曰用心不密则见其温而不见其厉见其威而不见其不猛见其恭而不见其安】抑非知足以知圣人而善言德行不能记故程子以为曽子之言学者所宜反复而玩味也
　　泰伯第八
　　凡二十一章
　　子曰泰伯其可谓至德也已矣三以天下让民无得而称焉
　　泰伯周大王之长子至德谓德之至极无以复加者也三让谓固逊也无得而称其逊隐微无迹可见也【或问三让之为固逊曰古人辞逊以三为节一辞为礼辞再辞为固辞三辞为终辞古注但言三逊而不解其目也今必求其事以实之则亦无所据矣曰何以言其逊于隐微之中也曰泰伯之逊无揖逊授受之迹人但见其逃去不反而已不知其逊者见其逊国而已而不知所以使文武有天下者实由于此则是以天下逊也曰其为至德何也曰逊之爲德旣美至于三则其逊诚矣以天下逊则其所逊大矣而又隐晦其迹使民无得而称焉则其逊也非有为名之累矣此其德所以为至极而不可以有加也】盖大王三子长泰伯次仲雍次季歴大王之时商道寖衰而周曰彊大季歴又生子昌有圣德大王因有翦商之志而泰伯不从【语録曰问大王有翦商之志果如此否曰诗里分明説实始翦商问恐诗是推本得天下之由如此曰若推本説不应下实始翦商○又曰大王翦商自是他周人恁麽説若无此事他岂肯自诬其祖左氏分明説泰伯不从不知不从是不从甚麽事】大王遂欲传位季歴以及昌泰伯知之即与仲雍逃之荆蛮【语録曰泰伯只见大王有翦商之志自是不合他意便掉了去○问泰伯固足以遂其所志其如父子之情何曰到此却顾防不得父子君臣一也大王见商政日衰知其不久是以有翦商之意亦至公之心也至于泰伯则惟君臣之义截然不可犯是以不从二者各行其心之所安圣人未尝説一边不是亦可见矣】于是大王乃立季歴传国至昌而三分天下有其二是爲文王文王崩子发立遂克商而有天下是爲武王夫以泰伯之德当商周之际固足以朝诸侯有天下矣乃弃不取而又泯其迹焉则其德之至极爲何如哉【文集曰至德有两处一为文王而发对武王誓师而言一为泰伯而对大王翦商而言若论其志则文王固髙于武王而泰伯所处又髙于文王若论其事则泰伯王季文王武王皆处圣人之不得已而泰伯为独全其心表里无憾也】盖其心即夷齐扣马之心而事之难处有甚焉者【语録曰夷齐处君臣间道不合则去泰伯处父子之际又不可露形迹只得不分不明且去某书谓大王有疾泰伯采药不返疑此时去也】宜夫子之叹息而賛美之也泰伯不从事见春秋传
　　○子曰恭而无礼则劳慎而无礼则葸勇而无礼则乱直而无礼则绞【葸丝里反绞古卯反】
　　葸畏惧貌绞急切也【语録曰绞如绳两头绞得都不寛舒则有证父攘羊之事矣】无礼则无节文故有四者之弊【辅氏曰礼者天理之节文所以防其过而使之中也恭慎柔德也勇直刚德也四者虽皆美德然无礼以为之节文则过而为四者之弊故恭而无礼以节文之则巽在牀下故劳而不安谨而无礼以节文之则临事慑怯故葸而多惧勇而无礼以节文之则尚气任力而必至于作乱直而无礼以节文之则率情径行而必至于绞讦惟有礼以为之节文则中焉止矣宁有弊哉】
　　君子笃于亲则民兴于仁故旧不遗则民不偷
　　君子谓在上之人也【愚谓前一节言在己之德而已后一节则其效下及于民故知君子在上之人也】兴起也偷薄也○张子曰人道知所先后则恭不劳谨不葸勇不乱直不绞民化而德厚矣○呉氏曰君子以下当自爲一章乃曽子之言也愚案此一章与上文不相防而与首篇愼终追逺之意相类呉説近是【胡氏曰张子通解爲一章者以六句皆以则爲转语上四则字其弊也下二则字其效也弊亦效之不善者也谓人道知所先后者上四句以有礼为先也下二句以笃亲不遗故旧爲先也然析而观之前四句反説后二句正説各爲一类故呉氏疑爲两章又疑爲曾子之言者固与慎终追逺之意同而下文五章亦皆曾子事或者以类相从也】
　　○曽子有疾召门弟子曰啓予足啓予手诗云战战兢兢如临深渊如履薄冰而今而后吾知免夫小子【夫音扶】啓开也曽子平日以爲身体受于父母不敢毁伤故于此使弟子开其衾而视之诗小旻之篇战战恐惧兢兢戒谨临渊恐队履冰恐陷也曽子以其所保之全示门人而言其所以保之之难如此至于将死而后知其得免于毁伤也【语録曰曽子奉持遗体无时不戒谨恐惧直至啓手足之时方得自免○又曰君子未死之前此心常恐】小子门人也语毕而又呼之以致反复丁宁之意其警之也深矣○程子曰君子曰终小人曰死君子保其身以没爲终其事也故曽子以全归爲免矣【辅氏曰君子曰终小人曰死此檀弓所载子张将死之言也终者所以成其始之辞而死则澌尽无余之义君子平日以保身爲事故于将殁而以爲终也如曽子所谓免者是也】尹氏曰父母全而生之子全而归之曽子临终而啓手足爲是故也非有得于道能如是乎【辅氏曰父母全而生之子全而归之此祭义所载曽子述孔子之言也今若此可谓非苟知之亦允蹈之矣曽子平日见道明信道笃故能始终不息如此非谓一旦有得于道便能超脱生死而不怛不怖如释氏之説也】范氏曰身体犹不可亏也况亏其行以辱其亲乎【辅氏曰范氏警切学者于德性上做工夫尤爲切至○胡氏曰范氏正恐学者但以曽子不亏其身而已则将有侥幸茍免之意故又特以不亏其行申言之所以厉中人也】
　　○曽子有疾孟敬子问之
　　孟敬子鲁大夫仲孙氏名捷问之者问其疾也
　　曽子言曰鸟之将死其鸣也哀人之将死其言也善言自言也【胡氏曰礼自言曰言答述曰语】鸟畏死故鸣哀人穷反本故言善【辅氏曰人性本善凡爲恶者役于气动于欲而陷溺焉耳非其本性然也至于将死气消矣欲息矣则反本而言善乃理之宜】此曽子之谦辞欲敬子知其言之善而识之也
　　君子所贵乎道者三动容貌斯逺慢矣正顔色斯近信矣出辞气斯逺鄙倍矣笾豆之事则有司存【逺近并去声】
　　贵犹重也【陈氏曰此章主意最重在贵字上】容貌举一身而言粗厉也慢放肆也【语録曰如人狠戾固是稍不温恭亦是如人倨肆固是慢稍或怠缓亦是慢○又曰粗不精细也】信实也正顔色而近信则非色庄也【文集曰此言持养久熟之功正其顔色即近于信盖表里如一非但色庄而已以上下两句考之可见非谓正顔色即是近信也若非持养有素则正顔色而不近信者多矣语录曰信是信实色有色厉而内荏者色庄者色取仁而行违者茍不近实安能表里如一乎问正是着力之辞否曰亦着力不得若不到近实处正其顔色但见作伪而已○又曰这须是里面正后顔色自恁地正方是近信】辞言语气声气也鄙凡陋也倍与背同谓背理也【语録曰今人议论有见得虽无甚差错只是浅近者此是鄙又有説得甚髙而实背于理者此是倍○又曰鄙便是説一様卑底説话倍是逆理】笾竹豆豆木豆言道虽无所不在然君子所重者在此三事而已是皆脩身之要爲政之本学者所当操存省察而不可有造次顚沛之违者也【文集曰脩身之要爲政之本二句最宜玩味但庄敬诚实涵养亦非动容貌正顔色出辞气之外别有一叚工夫只是就此持守着力至其积久纯熟乃能有此效而不费力耳○黄氏曰容貌顔色辞气见于外者也欲正其外亦不过致谨于言动之间而已今集注以爲操存省察则反用力于其内未有不正其内而能正其外者也况夫暴慢也信也鄙倍也皆心术之所形见者也不正其内安能使其外之无不正乎有诸中以形诸外制于外以养其中则心可正理可明敬可存诚可固脩身之要孰有急于此者乎○陈氏曰集注旧本以爲脩身之验非庄敬诚实涵养有素者不能则平时涵养之説也今本以爲脩身之要学者所当操存省察而不可有造次颠沛之违则临事持守之説也旧説虽有根源然却在三言之外起意其工夫全在目前而目下则疎濶任其自尔不若今工夫缜密亲切旣可以包平日涵养在内今临事以至于将死一息未絶之前皆无有顷刻之违其所谓操存则在上三句所谓省察则在下三句本末不偏络始兼贯其义爲长】若夫笾豆之事器数之末道之全体固无不该然其分则有司之守而非君子之所重矣【语録曰笾豆之事虽亦道之所寓然自有人管了君子只脩身而已○又曰人于身已上事都不照管却只去理防那笾豆等小事便不得只这个自有有司但责之有司便得若全不晓如何解任那有司若笾里盛有汁防物事豆里盛干底物事自是不得也须着晓始得但所重者是上面三事耳】○程子曰动容貌举一身而言也周旋中礼暴慢斯逺矣正顔色则不妄斯近信矣出辞气正由中出斯逺鄙倍三者正身而不外求故曰笾豆之事则有司存【语録曰明道之言简约明白意旨深逺】尹氏曰养于中则见于外曽子盖以脩已爲爲政之本若乃器用事物之细则有司存焉【语録曰尹氏温淳易直故有得于平日涵养之源】
　　○曾子曰以能问于不能以多间于寡有若无实若虚犯而不校昔者吾友尝从事于斯矣
　　校计校也友马氏以爲顔渊是也【胡氏曰今从之者非顔子不足以当之也】顔子之心唯知义理之无穷不见物我之有间故能如此【胡氏曰唯知义理之无穷者自脩之念不已也故虽能而常若不能虽多而常若寡虽有且实而常若无若虚焉不见物我之有间者视人犹已也故人虽有侵犯于我在我不起计校之心焉】谢氏曰不知有余在我不足在人不必得爲在已失爲在人非几于无我者不能也【语録曰问顔子已是无我集注如何下几字曰圣人全是无我顔子却但是不以我去压人却尚是有个人与我相对在圣人便和人我都无了○辅氏曰不知有余在己不足在人以理言也所以释以能问于不能至实若虚四句也不必得爲在己失爲在人以事言也所以释犯而不校一句也】
　　○曾子曰可以托六尺之孤可以寄百里之命临大节而不可夺也君子人与君子人也【与平声】
　　其才可以辅幼君摄国政其节至于死生之际而不可夺可谓君子矣【语録曰托六尺之孤谓辅幼主寄百里之命谓摄国政○又曰托六尺之孤寄百里之命才者能之至于临大节而不可夺则非有德者不能也○又曰知霍光拥昭立宣可谓有才而其妻毒许后事不能制便不是临大节不可夺○又曰问此本是兼才节説然要处却在节操上曰不然三句都是一般説须是才节兼全方谓之君子若无其才是徒有其节虽死何益如受人托孤之责自家虽无欺之之心却被别人欺了也是自家不了事不能受人之托矣如受人百里之寄自家虽无窃之之心却被别人窃了也是自家不了事不能受人之寄矣自家徒能临大节而不可夺却不能了得他事虽能死也只是个枉死济得甚事如晋之荀息是也所谓君子者岂是敛手并脚防村人旣曰君子须是事事理防得方可若但有节而无才也唤做好人只是不济得事耳○辅氏曰才者德之用节者德之守而君子则成德之名也○胡氏曰周礼疏云六尺年十五故知为幼君也孟子曰公侯皆方百里故知为国政也辅幼君摄国政言其可者度其能也故云才临大事言其不可夺者论其操也故云节才者德之用节者德之守二者不可偏废有其节无其才虽无欺人之心而未必足以托恐不免为他人所欺也虽无窃之之心而未足以寄恐不免为他人所窃也为人欺窃而徒死无益也荀息之徒是也有其才无其节则大者不足观矣霍光夺于妻子之爱是也二者虽若并言而节爲之本上二句皆云可以下一句乃所以承上文也谓旣能爲彼而又所守如此始决然可谓之君子】与疑词也决词设爲问答所以深着其必然也○程子曰节操如是可谓君子矣【愚谓集注旣以才与节并言而复引程子节操之説盖其重在节也】
　　○曽子曰士不可以不毅任重而道逺
　　寛广也【语録曰是寛广耐事事事都着得道理也着得多人物也着得多若着得这一个着不得那一个便不是○又曰虽是寛广却被人只把做度量寛容看了便不得且如执德不便是此字谓如人有许多道理及至学来下梢却做得狭窄了便是不○又曰若容民蓄众防事也是便是外靣事而今人説字多做容字説了则这字里靣无用工夫处○又曰字只对隘字看便见得如看文字相似只执一説见众説皆不复取便是不若是防人便包容众説又非是于中无所可否包容之中又爲判别此便是○胡氏曰寛则容受之多广则承载之阔也】毅彊忍也【语録曰毅是立脚处坚忍强厉担负得去防意○又曰毅是忍耐持守着力去做○又曰毅却是发处勇猛行得来彊忍○胡氏曰彊则　执持之坚忍则负荷之久也】非不能胜其重非毅无以致其逺【语録曰乃能胜得个重任毅便是能担得逺去而不毅虽胜得重任却恐去前靣倒了○辅氏曰寛广故能容受能容受然后能胜其重彊忍故能坚决能坚决然后能致其逺○胡氏曰惟然后能任重不以善而自足也惟毅然后能道逺不以半涂而自废也】
　　仁以爲己任不亦重乎死而后已不亦逺乎
　　仁者人心之全德而必欲以身体而力行之可谓重矣一息尚存此志不容少懈可谓逺矣【辅氏曰仁包四者无物不体以爲己任可谓重矣非寛洪容受何以胜其任且曰必欲身体而力行之则异乎説仁而但欲知之者矣与生俱生无有间断死而后已可谓逺矣非强忍坚决何以致其逺且曰此志不容少懈则信乎求仁者不可有造次顚沛之违矣】程子曰而不毅则无规矩而难立毅而不则隘陋而无以居之【语録曰而不毅如近世杨氏之学者其流与世之常人无以异毅而不如胡氏门人都恁地撑膓拄肚少间都没顿着处○陈氏曰如柳下惠是防人其流失之不恭则无规矩而难立然惠却不以三公易其介是而能毅也伯夷是毅防人其流失之隘则是隘陋而无以居之然夷却不念旧恶是毅而能也而能毅则和而不流而有规矩矣毅而能则中立而不倚而有以居之矣】又曰大刚毅然后能胜重任而逺到【辅氏曰此又释先而后毅之义也譬如重担子必先担得起然后可论其所行之逺近○胡氏曰程子初言毅不可以偏废再言必毅而后可以任重而道逺也】
　　○子曰兴于诗
　　兴起也诗本性情有邪有正【胡氏曰如二南之正始爲正郑卫之滛奔爲邪也】其爲言旣易知【胡氏曰诗之词明白洞达也】而吟咏之间抑扬反复其感人又易入【辅氏曰吟咏谓咏歌其诗抑扬谓咏叹之声或髙下反复谓咏歌之不一而足○胡氏曰吟诗者歌永言也抑扬者声音髙下也反复者前后重复也】故学者之初所以兴起其好善恶恶之心而不能自已者必于此而得之【胡氏曰诗之正可以感发其善心诗之邪可以惩创其逸志所以兴也】
　　立于礼
　　礼以恭敬辞逊爲本而有节文度数之详【胡氏曰恭主一身而言敬主一心而言处己之道也辞者解使去已逊者推以与人接物之方也节文品节文章也度数制度数目也旣有以爲处己接物之本而周旋曲折又能纎悉如此】可以固人肌肤之防筋骸之束【胡氏曰人之肌肤本有所防筋骸本有所束至此又愈坚固也】故学者之中所以能卓然自立而不爲事物之所摇夺者必于此而得之【辅氏曰礼虽本于恭敬辞逊然规矩森严节月明备外足以固人之肌肤筋骸而内足以禁人之非心逸志学者之中于此固执而允蹈焉则足蹈实地卓然自立而外物不足以揺夺之】
　　成于乐
　　乐有五声十二律更唱迭和以爲歌舞八音之节【语録问乐有五声十二律更唱迭和恐是迭爲宾主否曰书所谓声依永律和声盖人声自有髙下圣人制五声以括之宫声洪浊其次爲商羽声轻清其次爲徴清浊洪纎之中爲角此五声之别以括人声之髙下圣人又制十二律以节五声中又各有髙下毎声又分十二等谓如以黄钟爲宫则是太簇爲商姑洗爲角林钟爲征南吕爲羽还至无射爲宫便是黄钟爲商太簇爲角中吕爲徴林钟爲羽然而无射之律只长四寸六七分而黄钟长九寸太簇长八寸林钟长六寸则宫声防下靣商角羽三声不过故有所谓四清声夹钟大吕黄钟太簇是也盖用其半数谓如黄钟九寸只用四寸半余三律亦然如此则宫声可以槩之其声和矣看来十二律皆有清声只説四者意其取数之甚多者言之○又曰人以五声十二律爲乐之末若不是五声十二律如何见得这乐便是无乐了五声十二律皆有自然之和气古乐不可见然今之歌曲亦有所谓五声十二律方做得曲亦似古乐一般如弹琴亦然只他防是邪古乐是正所以不同】可以养人之性情而荡涤其邪秽消融其查滓【语録曰查滓是他勉强用力不出于自然而不安于爲之之意闻乐则可以融化了○胡氏曰邪秽隐恶之未去者也查滓病根之未除者也】故学者之终所以至于义精仁熟而自和顺于道德者必于此而得之是学之成也【语録曰问五声十二律作者非一人不知如何能和顺道德曰如金石丝竹匏土革木虽是有许多却打成一片清浊髙下长短小大更唱迭和皆相应浑成一片有自然防和气不是各自爲节奏歌者歌此而已舞者舞此而已所以聼之可以和顺道德者须是先有与诗立礼工夫然后用乐以成之○辅氏曰乐虽始于诗歌而圣人依之以五声和之以十二律更唱迭和而以爲歌舞八音之节所以合天人之和以养人之耳目説人之情性荡涤其邪秽而使之不存消融其查滓而使之尽化学者于此涵泳而优游焉则能至义精仁熟之地而于道德各极其和顺而无一毫彊勉拂戾之意也兴则起立则不反成则浑全此三节其间甚阔学者于此真积而力久焉则自当知之】○按内则十岁学幼仪十三学乐诵诗二十而后学礼则此三者非小学传授之次乃大学终身所得之难易先后浅深也【语録曰这处是大学终身之所得如十岁学幼仪十三学诵诗从小时皆恁地学一番了做一个骨子在这里到后来方得他力礼小时所学则是学事亲事长之节乃礼之小者年到二十所学乃是朝廷宗庙之礼乃礼之大者到立于礼时始得礼之力乐小时亦学了到成于乐时始得乐之力不是大时方去学诗却是初间便得力説善説恶却易晓可以劝可以戒礼只捉住在这里乐便难精诗有言语可读礼有节文可守乐是他人作与我有甚相闗如人唱曲好防凡有闻者人人皆道好乐虽作于彼而听者自然竦动感故能义精仁熟而和顺道德○辅氏曰少仪谓幼少奉事长上之礼礼之小者也乐则六乐之器钟鼓管磬之属乐之一物耳先礼而后乐亦宜也学诗反在其后者凡乐之器皆所以节夫诗之音律须以渐习之而未可以一旦尽能也故先学乐而后诵诗二十而后学礼此则礼之大者如六礼之属三千三百之大全也故成而后学焉此盖小学传授之次而此章所记乃大学终身所得之难易先后浅深焉诗易于礼礼易于乐兴者浅立者深成则又其深者也故其先后之序如此此三者之序所以不同也而小学于学礼之后亦终之以舞大夏大夏禹乐乐之文武备者也是亦所以终于乐也○永嘉陈氏曰此章先礼而后乐内则先乐而后礼此章非爲学之序乃论其终身所得之先后也学之序当如内则至其将来得力处其先善心兴起是于诗上得力其次操守植立是于礼上得力至未梢德性纯熟是于乐上得力】程子曰天下之英才不爲少矣特以道学不明故不得有所成就夫古人之诗如今之歌曲虽闾里童稚皆习闻之而知其説故能兴起今虽老师宿儒尚不能晓其义况学者乎是不得兴于诗也古人自洒扫应对以至冠昬丧祭莫不有礼今皆废坏是以人伦不明治家无法是不得立于礼也古人之乐声音所以养其耳采色所以养其目歌咏所以养其性情舞蹈所以养其血脉今皆无之是不得成于乐也是以古之成材也易今之成材也难【胡氏曰程子以爲今皆无此盖因世变而伤叹焉学者则当因其尚存者而深考之不可以自画也○真氏曰自周衰礼乐崩坏然礼书犹有存者制度文爲尚可考寻乐书则尽阙不存后之爲礼者旣不能合先王之制而乐尤甚焉今世所用大扺郑卫之音杂以夷狄之声而已适足以荡人心坏风俗何能有补乎然礼乐之制虽亡而礼乐之理则在故乐记又谓致礼以治身致乐以治心外貌斯须不庄不敬而嫚易之心入之矣中心斯须不和不乐则鄙诈之心入之矣庄敬者礼之本也和乐者乐之本也学者诚能以庄敬治其身和乐养其心则于礼乐之本得之矣是亦足以立身而成德也三百篇之诗虽云难晓今诸老先生明其义了然可知如能反复涵泳直可以感其性情则所谓兴于诗者亦未尝不存也】
　　○子曰民可使由之不可使知之
　　民可使之由于是理之当然而不能使之知其所以然也【或问此一节曰理之所当然者所谓民之秉彞百姓所日用者也圣人之爲礼乐刑政皆所以使民由之也其所以然则莫不原于天命之性虽学者有未易得闻者而况于庶民乎盖不能使之知非不使之知也○陈氏日理之当然如父慈子孝之类亦是大纲説其纎悉曲折乃是中间慈孝节目如内则许多事件之类皆日用常行当然防非谓其所以然者所以然乃根原来歴是性命之本处】○程子曰圣人设教非不欲人家喻而户晓也然不能使之知但能使之由之尔若曰圣人不使民知则是后世朝四暮三之术也岂圣人之心乎【辅氏曰所谓圣人不使民知者乃老氏愚民庄子以智笼愚之説朝三暮四朝四暮三诡谲不诚圣人而肯爲是哉使民家喻而户晓者圣人之本心不能使之知之但能使之由之者圣人之不得已也○真氏曰朝四暮三出列子租公赋芧曰朝三暮四众徂皆怒曰朝四暮三众狙皆喜猿狙无知而易诳亦如愚民不知义理轻爲喜怒也圣人之教惟恐不能开明下民之心如申韩斯鞅之徒所以治其国者专用愚黔首之术不知民可欺以暂不可欺以久故卒以此亡可不戒哉】
　　○子曰好勇疾贫乱也人而不仁疾之已甚乱也【好去声】好勇而不安分则必作乱恶不仁之人而使之无所容则必致乱【辅氏曰乱谓害理伤道争闘悖逆之事好勇则有作乱之资不安分则有作乱之理此其乱在我恶不仁之人而使之无所容事穷势迫则必有不肖之心应之此其乱在人】二者之心善恶虽殊然其生乱则一也【辅氏曰好勇疾贫则其心固恶矣若其恶不仁之心则本善也但疾之已甚则亦流于不仁矣故好勇疾贫之乱乃不知义者之所爲疾不仁已甚之乱乃不依仁者之所致使其心终于善则亦何由致乱哉】
　　○子曰如有周公之才之美使骄且吝其余不足观也已
　　才美谓智能技艺之美【辅氏曰凡能有爲者皆才也然有美有恶若周公之智能技艺则又才之美者也金縢之书周公自言其多才多艺胜于武王又观其作周礼一书天下细微之事盖无不知无不能也其智能技艺之美可见】骄矜夸吝鄙啬也○程子曰此甚言骄吝之不可也盖有周公之德则自无骄吝若但有周公之才而骄吝焉亦不足观矣【辅氏曰德出于理才出于气世固有优于德而短于才者然德极其盛则才亦无不足若但有其才而无其德则虽有智能技艺之美必不能居广居立正位行大道爲向上一着事】又曰骄气盈吝气歉【文集曰吝之所有乃骄之所恃也故骄而不吝无以保其骄吝而不骄无所用其吝此盈于虚者所以必歉于实而歉于实者所以必盈于虚也○愚谓矜夸鄙啬所以释字义气盈气歉则又推原矜夸鄙啬之所由生也】愚谓骄吝虽有盈歉之殊然其势常相因盖骄者吝之枝叶吝者骄之本根故尝验之天下之人未有骄而不吝吝而不骄者也【语録曰骄却是枝叶露处吝却是根本藏蓄处如説道理这自是世上公共防物事合当大家説出来世上自有一般人自恁地吝惜不肯説与人他只怕人都识了却没差异所以吝惜在此独有自家防别人都不防自家便骄得他便欺得他如货财也只是公共防物事合使便着使若只恁地吝惜合使不使只怕自家无了别人却有无可强得人所以吝惜在此独是自家有别人无自家便做大便欺得他○胡氏曰骄其张皇吝其收缩也姑以骄吝于财者观之方其吝也收缩闭藏惟恐人知及其骄也张王矜夸惟恐人不知其迹若相背而驰者然其所以闭藏者乃欲资以矜夸也其所以矜夸者即前日闭藏者爲之地也譬之枝叶本根相爲贯通也集注特此义以晓人欲人知其病根而药之骄之证于外吝之证藏于内者易见藏者难知学者欲翦其枝叶又当先防其本根也○永嘉陈氏曰朱子是主骄説故以吝爲本根骄爲枝叶若主吝説则骄亦吝之本根吝亦骄之枝叶如此看方着得下两句未有骄而不吝吝而不骄但吝是气敛藏在内骄则见在外有夸满盈溢之意立辞只可以吝爲本根骄爲枝叶到下两句方见得相爲用】
　　○子曰三年学不至于谷不易得也【易去声】
　　谷禄也至疑当作志【胡氏曰谷之训不一旧説皆训善不易得谓善之难成也然善之与恶在人所向特反覆间耳何至于三年之久而无成亦非所以勉人也惟邦有道无道谷之谷正指爲禄以此例之则前后相应以至爲志则其义益精或声同而字误也】爲学之久而不求禄如此之人不易得也【辅氏曰后世之士求禄之志皆在爲学之先不然则不学矣】○杨氏曰虽子张之贤犹以干禄爲问况其下者乎然则三年学而不至于谷宜不易得也
　　○子曰笃信好学守死善道【好去声】
  </div>
  <div class="pagination">
   <a href="四书纂疏_page12.html">
    上一页
   </a>
   <span>
    ...
   </span>
   <a href="四书纂疏_page8.html">
    8
   </a>
   <a href="四书纂疏_page9.html">
    9
   </a>
   <a href="四书纂疏_page10.html">
    10
   </a>
   <a href="四书纂疏_page11.html">
    11
   </a>
   <a href="四书纂疏_page12.html">
    12
   </a>
   <span class="current-page">
    13
   </span>
   <a href="四书纂疏_page14.html">
    14
   </a>
   <a href="四书纂疏_page15.html">
    15
   </a>
   <a href="四书纂疏_page16.html">
    16
   </a>
   <a href="四书纂疏_page17.html">
    17
   </a>
   <a href="四书纂疏_page18.html">
    18
   </a>
   <span>
    ...
   </span>
   <a href="四书纂疏_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
