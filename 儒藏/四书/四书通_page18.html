<!DOCTYPE html>
<html>
<head>
    <meta charset="UTF-8">
    <title>四书通 - 第 18 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书通 - 第 18 页/共 45 页</h1>
    <div class="content">　　樊迟出子曰小人哉樊须也
　　小人谓细民孟子所谓小人之事者也【语録役智力于农圃内不足以成已外不足以治人是济甚事】
　　上好礼则民莫敢不敬上好义则民莫敢不服上好信则民莫敢不用情夫如是则四方之民襁负其子而至矣焉用稼【好去声夫音扶襁居丈反焉于防反】
　　礼义信大人之事也好义则事合宜情诚实也敬服用情盖各以其类而应也襁织缕为之以约小儿于背者○杨氏曰樊须游圣人之门而问稼圃志则陋矣辞而辟之可也待其出而后言其非何也盖于其问也自谓农圃之不如则拒之者至矣须之学疑不至此而不能问不能以三隅反矣故不复及其既出则惧其终不喻也求老农老圃而学焉则其失愈逺矣故复言之使知前所言者意有在也【黄氏曰夫子多能鄙事则稼圃亦当知之樊迟请学者请学于夫子也故夫子以吾不如告之若贫而为农之事事亦未为遇者樊迟之志岂亦有为许行之説者而慕之欤故夫子以大人之事告之○通曰樊迟问仁智者三至于问崇徳修慝辨惑夫子善之此所问稼圃必有入以墨翟师禹稼穑之説者此夫子所以小之】
　　○子曰诵诗三百授之以政不达使于四方不能専对虽多亦奚以为【使去声】
　　专独也诗本人情该物理可以验风俗之盛衰见政治之得失其言温厚和平长于风【去声】喻故诵之者必达于政而能言也○程子曰穷经将以致用也世之诵诗者果能从政而专对乎然则其所学者章句之末耳此学者之大患也【洪氏曰春秋之大夫多以诗专对古之学诗者盖如此○冯氏曰读书必明其理明理必达诸用读书而不明其理记诵之末学也明理而不达诸用章句之腐儒也子删诗在晚年而平日两言诗三百则知子之删去者无防特厘正之以系于风雅颂之末云尔○黄氏曰诗三百篇人未有不读者亦视其所以读之者何如尔○饶氏曰诗之作本乎人情人情有好有恶读诗而有得则知人情之所好者在甚处所恶者在甚处得之于心施之于政则必能顺民之所好而违其所恶其政无不善矣是之谓达诗之言辞多婉曲讽喻而不直致使者所以传国君之命措辞最为难事才委靡则流于削弱而取侮于人才刚直则又恐激怒而贻祸于国若使于四方而能善其辞命婉正得体不辱君命非诵诗而有得于诗人命辞之体者不能也古者遣使有正有介正使不能答则介使助之如正自能致辞不假众介之助是谓能专对逺与专对非诵诗时便思量要得恁地但诵诗而有所得则自然有此效验○齐氏曰诵之而有达于本国之政如鲁昭公诵彼日而食于何不臧而国无政不用善以自取谪于天不能专对于四方如宋华定聘为赋蓼萧而宴语之不怀宠光之不宣令徳之不知同福之不受其与不诵何以异○吴氏曰夫子尝曰诗三百一言以蔽之曰思无邪盖诵诗得其要则虽一言而有余昧其用则虽多言而不足○通曰习温柔敦厚之教者必能为慈祥岂弟之政必能为温厚和平之言要之三百篇固多易三百八十四爻书五十八篇礼三千三百春秋二百四十二年之事皆多也穷经而不能致用皆多而无益者也举诗以例其余尔】
　　○子曰其身正不令而行其身不正虽令不从
　　○子曰鲁卫之政兄弟也
　　鲁周公之后卫康叔之后本兄弟之国而是时衰乱政亦相似故孔子叹之【苏氏曰是嵗鲁哀公七年卫出公五年也卫之政父不父子不子鲁之政君不君臣不臣卒之哀公孙于邾而死于越出公奔宋而亦死于越其不相逺如此】
　　○子谓卫公子荆善居室始有曰苟合矣少有曰苟完矣富有曰苟美矣
　　公子荆卫大夫苟聊且粗畧之意合聚也完备也言其循序而有节不以欲速尽美累其心　杨氏曰务为全美则累物而骄吝之心生公子荆皆曰苟而己则不以外物为心其欲易足故也【语録常人居室不极其华丽则全不理防子荆自合而完完而美循循有序而又皆曰苟而己初不以此累其心在圣人徳盛此等事皆能化了不足言在公子荆能如此故圣人称之○长乐陈氏曰士庶之家多循理世禄之家多怙侈其势然也荆为卫之公子善于居室而其心未始有累焉此季札所以谓之君子也　胡仁仲曰荆善居室子何取焉以其心不婴于物可以为法也夫人之生于世用物以成其生耳其久能防何世之驰骛之不反也○冯氏曰子于子路之言则戒其苟于卫公子荆之居室则善其苟各有攸当也○通曰得深则见诱之小内重则见外之轻盖君子之心天下无一物足以动之者而况区区一室中之有哉夫子言之以其为卫之公子则可嘉尔】
　　○子适卫冉有仆
　　仆御车也
　　子曰庶矣哉
　　庶众也
　　冉有曰既庶矣又何加焉曰富之
　　庶而不富则民生不遂故制田里薄赋敛【去声】以富之【饶氏曰田是所耕之田孟子所谓百畆之田勿夺其时是也里是所居之地孟子所谓五畆之宅树墙下以桑是也田出谷粟里出布帛有谷粟则不饥有布帛则不寒二者富之之道】
　　曰既富矣又何加焉曰教之
　　富而不教则近于禽兽故必立学校明礼义以教之○胡氏曰天生斯民立之司牧而寄以三事然自三代之后能举此职者百无一二汉之文明唐之太宗亦云庶且富矣西京之教无闻焉明帝尊师重傅临雍拜老宗戚子弟莫不受学【见东汉礼仪志】唐太宗大召名儒增广生员【见唐书儒学传】教亦至矣然而未知所以教也三代之教天子公卿躬行于上言行政事皆可师法彼二君者其能然乎【郑舜举曰当是时干戈相寻生齿凋丧唯卫之民稍庶孔子故喜而叹之子往反于卫者五岂非以其国有其本犹可以有为乎惜乎灵公卒不用之也○通曰富之教之君子责也三代以后井田之法废民自为贫富而富之之柄不在于君皇极之道隳民无所标凖而教之之本不在于君此集注所以始于制田里而末则及于三代之所以教也】
　　○子曰苟有用我者朞月而已可也三年有成
　　朞月谓周一嵗之月也可者仅辞言纲纪布也有成治功成也○尹氏曰孔子叹当时莫能用己也故云然愚按史记此盖为卫灵公不能用而发【张氏曰朞月而大纲立三年而治功成然三年之所以成者即其朞月所立之规模也充而已矣○洪氏曰周官考羣吏之治有歳终者有三年者夫子故以此为断○叶少蕴曰因卫不用己而言又论善人王者之功此书之所记先后初无序亦有一时之言而并记之者若此编是也所谓用我者非尝试而使之也举国委己而听之者定公以夫子为中都宰一年而四方则之夹谷之防摄行相礼齐人遂归鲁侵疆及为司冦粥羔豚弗餙贾男女行者别于涂毎用辄效如此况季国而听之至于三年之久哉○通曰夫子言冇用我者二一为卫不能用一为鲁不能用即此亦可见鲁卫之政兄弟矣】
　　○子曰善人为邦百年亦可以胜残去杀矣诚哉是言也【胜平声去上声】
　　为邦百年言相继而久也胜残化残暴之人使不为恶也去杀谓民化于善可以不用刑杀也盖古有是言而夫子称之程子曰汉自髙惠至于文景黎民醇厚防致刑措庶乎其近之矣○尹氏曰胜残去杀不为恶而己善人之功如是若夫圣人则不待百年其化亦不止此【饶氏曰胜残是我之善化足以胜其残暴去杀是民无极恶大罪可以不用大辟之刑惟其能胜残所以可去杀谓之亦可者防寓不足之意似有未能必其残果尽胜杀果尽去之意盖亦所谓防致刑措者也善人力量其极功只到得此地位以上更去不得○吴氏曰善人教民为邦不践迹虽许之而皆有未足之意当合观之○通曰可欲之谓善视大而化之之圣圣而不可知之之神等级甚逺故圣人之用一年如此三年如此善人之功百年仅能如此】
　　○子曰如有王者必世而后仁
　　王者谓圣人受命而兴也三十年为一世仁谓教化浃也程子曰周自文武至于成王而后礼乐兴即其效也【或问所谓仁者以其天理流行融液防彻而无一物之不体也举一世而言固无一人之不然即一人而言又无一事之不然也求之诗书惟成康之世为足以当之○饶氏曰此仁字是教化浃洽无一人不贯彻底意思与他仁字不同盖仁以天地万物为一体须是渐民以仁摩民以义节民以礼使其化薰蒸透彻融液周徧以至于四海之内无一人不归于善如人一身之间生意贯彻四肢百骸无少痿痹相似故谓之仁】○或问三年必世迟速不同何也程子曰三年有成谓法度纪纲有成而化行也渐【音尖】民以仁摩民以义使之浃于肌肤沦于骨髓而礼乐可兴所谓仁也此非积久何以能致【张氏曰使民皆由于仁非仁心涵飬之深仁政薫陶之久莫能然也此则非善人之所能及也○通曰胜残去杀者如能去人之疾而使之不至于死者也仁则如人元气浑全而自无所谓疾者也天下无一人非天理之融彻无一处非生意之流通故曰仁】
　　○子曰苟正其身矣于从政乎何有不能正其身如正人何
　　○冉子退朝子曰何晏也对曰有政子曰其事也如有政虽不吾以吾其与闻之【朝音潮与去声】
　　冉有时为季氏宰朝季氏之私朝也【冯氏曰臣见君曰朝故其廷谓之朝廷季氏専鲁之政其臣之见季氏亦曰朝僭礼之称也】晏晚也政国政事家事【长乐陈氏曰礼云政行则事成孟子云发于其政害于其事葢行于上者谓之政通于下者谓之事吴氏曰政事泛言之则通别言之则大曰政小曰事公朝之事曰政私家之事曰事】以用也礼大夫虽不治事犹得与【去声】闻国政是时季氏专鲁其于国政盖有不与同列议于公朝而独与家臣谋于私室者故夫子为不知者而言此必季氏之家事耳若是国政我尝为大夫虽不见用犹当与闻今既不闻则是非国政也语意与魏徴献陵之对略相似其所以正名分抑季氏而教冉有之意深矣【吴氏曰以夫子此语推之意古者大夫虽致仕国有大政亦必与之共谋盖询黄发之意若小事则不必然尔冉有相季氏无能改于其徳故夫子因其有政之语而深讥之可谓防而显婉而严矣夫子哀公十一年冬反鲁年六十九明年为告老之年左传哀公十二年春用田赋康子使冉求问曰子为国老待子而行葢至是不复以告矣○通曰集注以为语意与魏徴献陵之对略相似然唐太宗文徳皇后既葬即苑中作层观以望昭陵及闻魏徴献陵之对即泣为毁观此太宗所以不失为唐之贤君也季氏岂不闻夫子事与政之语而卒不能毁私朝此康子所以不得为鲁之贤大夫也】
　　○定公问一言而可以兴邦有诸孔子对曰言不可以若是其防也
　　防期也诗曰如防如式【小雅楚茨章】言一言之间未可以如此而必期其效【胡氏曰诗几音机此失音也旧説或以为近或以为防近与不几乎之义同与若是其几之几不协防则其文义皆不可读故不可从也】
　　人之言曰为君难为臣不易【易去声】
　　当时有此言也
　　如知为君之难也不几乎一言而兴邦乎
　　因此言而知为君难则必战战兢兢临深履薄而无一事之敢忽然则此言也岂不可以必期于兴邦乎为定公言故不及臣也
　　曰一言而丧邦有诸孔子对曰言不可以若是其几也人之言曰予无乐乎为君唯其言而莫予违也【丧去声下同乐音洛】
　　言他无所乐惟乐此耳
　　如其善而莫之违也不亦善乎如不善而莫之违也不几乎一言而丧邦乎
　　范氏曰言不善而莫之违则忠言不至于耳君日骄而臣日谄未有不丧邦者也○谢氏曰知为君之难则必敬谨以持之惟其言而莫予违则谗谄面谀之人至矣邦未必遽兴丧也而兴丧之源分于此然此非识防之君子何足以知之【胡氏曰谢氏説邦未必兴丧则似以防训近又曰兴丧之源分于此非识防者不足以知之则又似以几训防终取之者岂以其大防有所发明欤○饶氏曰圣人説话直是平无些子髙低谓一言而便能兴邦固不可谓一言不可以兴邦亦不可谓一言而便能丧邦固不可谓一言不可以丧邦亦不可又如唯其言而莫予违固不是然善而莫之违犹自可故又分两股説一轻一重之间斟酌剂量不令分毫有偏○吴氏曰按定公固庸君然此问亦非无意于兴邦者夫子对辞虽缓而歴代兴亡之故常必由之使定公知为之难而日求逆耳之言以自辅转移鲁国是必有道惜乎徒问而不能行也○通曰有以一字为一言者如子贡问终身行之之一言而夫子答以恕之一字是也有以一句为一言者如此章兴邦之一言则为君难丧邦之一言则惟其言而莫予违是也一言甚　而有关于丧兴者甚大其　也固可忽哉】
　　○叶公问政
　　音义并见第七篇
　　子曰近者説逺者来【説音悦】
　　被其泽则悦闻其风则来然必近者悦而后逺者来也【吴氏曰孔子世家孔子如陈及叶按左传哀公四年楚谋北方叶公致蔡于负函十六年白公乱叶公在蔡杜曰蔡迁州来楚并其地叶公与夫子问答疑在蔡非在叶也或曰此章言其效而不言所以致之何也曰叶公楚名臣或不待赘言使其再问夫子必更有説夫子入楚接舆辈交议之叶公虽能问而不能相与反复也岂不惜夫】
　　○子夏为莒父宰问政子曰无欲速无见小利欲速则不达见小利则大事不成【父音甫】
　　莒父鲁邑名欲事之速成则急遽无序而反不达见小者之为利则所就者小而所失者大矣【饶氏曰见小与欲速相因才要速成便是只见得目前小小利便处所以急要收效若是胸中有逺大底规模自然是急不得○通曰先是集注尝记谢氏曰子夏于逺者大者或昧焉葢惟昧其逺者故欲速求一时之近功而逺者有所不能达惟昧其大者故但见一时之小利而大者有所不能成】○程子曰子张问政子曰居之无倦行之以忠子夏问政子曰无欲速无见小利子张常过髙而未仁子夏之病常在近小故各以切己之事告之【胡明仲曰圣人之言虽救子夏之失然天下后世皆可为法两汉以来为政者皆未免欲速小利之病也】
　　○叶公语孔子曰吾党有直躬者其父攘羊而子证之【语去声】
　　直躬直身而行者有因而盗之曰攘
　　孔子曰吾党之直者异于是父为子隐子为父隐直在其中矣【为去声】
　　父子相隐天理人情之至也故不求为直而直在其中○谢氏曰顺理为直父不为子隐子不为父隐于理顺邪瞽瞍杀人舜窃负而逃遵海濵而处当是时爱亲之心胜其于直不直何暇计哉【冯氏曰人之生也直葢天理也顺理为直未有逆天理而可为直者楚在南服沦于夷狄无有讲学求直躬而至于无父其过乃如此○饶氏曰父子主恩于理亦当相隐于情亦当相隐故只是顺天理合人情而直在其中若是父子相证则天理人情两有所乖何取其为直集注顺理为直是説理爱亲之心胜是説情○齐氏曰直之名小不孝之罪大圣人权衡于二者之间故宁父子相隐而有不直之名不忍父子相讦而有不孝之罪孝则尚可以该直直则已堕于不孝○吴氏曰直天理也父子之亲又天理之大者也二者相碍则屈直以伸亲非不贵乎直也当是时父子之情胜而直不直固有所不知也律大功以上得相容隐告言父祖者入十六恶防引以为説朱子善其能推言之读书者又能如此推行之则善之善矣陈司败以隐君之恶为党叶公以证父之恶为直徒知直之为公党之为私而君臣之义父子之亲乃有不察防夫子则一偏一曲之説起而仁义塞矣○通曰集注以为天理人情之至者天理不出乎人情之外才不合人情便是不合天
　　何理直在焉】
　　○樊迟问仁子曰居处恭执事敬与人忠虽之夷狄不可弃也
　　恭主容敬主事恭见【去声】于外敬主乎中之夷狄不可弃勉其固守而勿失也【陈氏曰敬工夫细宻恭气象濶大敬意思卑屈恭意思尊严○饶氏曰无事时此心无所作为只可于容貎上着个恭及至事来则此心便要应事心若不在事上为事便卤莾所以着个敬至于接人则此心须视人犹己不可容些欺伪所以着个忠○天体物而不遗仁体事而无不在于居处时容貎恭肃则仁便在于居处上于执事时此心战兢惟恐失之则仁便在应事上于与人时能尽此心而无所欺伪则仁便在与人上若能常常如此虽之夷狄而不可弃仁便无间断】○程子曰此是彻上彻下语圣人初无二语也充之则睟面盎背推而达之则笃恭而天下平矣【通曰心在即为仁恭敬是由静而之动不敢忽乎此心忠是由己而之人不敢欺乎此心不可弃是由中国而之夷狄不敢失乎此心充之睟面盎背者此心之充达之笃恭而天下平此心之达也仁者彻上彻下初无二心故圣人语仁彻上彻下亦无二语】胡氏曰樊迟问仁者三此最先先难次之爱人其最后乎【语録胡氏説三者先后虽无明证看得来是如此若未尝告之以恭敬忠之説则所谓先难者将何从下手乎至于爱人则又以其发于外者言之○饶氏曰即此三者便是先难底事至于爱人底事则又是恭敬忠上发出去○觉轩蔡氏曰诸子问仁而所答若异者因其所禀之资而发也樊迟问仁而所答各异者因其所学之至而发也圣人教人犹化工之妙物各付物于此见之】
　　○子贡问曰何如斯可谓之士矣子曰行己有耻使于四方不辱君命可谓士矣【使去声】
　　此其志有所不为而其材足以有为者也子贡能言故以使事告之盖为使之难不独贵于能言而已【录録行己有耻则不辱其身使于四方能尽其职则不辱君命】
　　曰敢问其次曰宗族称孝焉乡党称弟焉【弟去声】
　　此本立而材不足者故为其次【语録宗族乡党皆称孝弟岂不是第一等人然圣人未以为士之至行者仅能使其身无过而无益于人之国是守一夫之私行而不能广其固有之良心○饶氏曰行己有耻是事事不肯苟且孝悌固是行之大者然只是士行中之一端故以为次】
　　曰敢问其次曰言必信行必果硁硁然小人哉抑亦可以为次矣【行去声硁苦耕反】
　　果必行也硁小石之坚确者小人言其识量之浅狭也此其本末皆无足观然亦不害其为自守也故圣人犹有取焉下此则市井之人不复可为士矣【或问硁硁小人亦可为士者其识量虽浅而非恶也至其所守则虽规规于信果之小节然与诞谩苟贱之人则不可同日语矣○冯氏曰言不必信行不必果孟子谓之大人唯义所在而不拘执所应者广也言必信行必果夫子谓之小人确于自守而不可转移所成者狭也】
　　曰今之从政者何如子曰噫斗筲之人何足算也【筲所交反算亦作筭悉乱反】
　　今之从政者盖如鲁三家之属噫心不平声斗量名容十升筲竹器容斗二升斗筲之人言鄙细也算数也子贡之问每下故夫子以是警之○程子曰子贡之意盖欲为皎皎之行【去声】闻于人者夫子告之皆笃实自得之事【王氏曰子贡毎问每下却是要放平实做工夫最后一问却错夫子急急与截断○通曰须看本末二字葢士之所以为士者行其本也才其末也志有所不为而才足以有为是本末俱有可观其次则孝悌但取其本立又其次则信言果行者本末皆无足取而犹不失为自守故曰下此则市井之人不复可为士呜呼今之为士者诞谩苟贱往往多市井之人而名之曰士可乎不可乎】
　　○子曰不得中行而与之必也狂狷乎狂者进取狷者有所不为也【狷音绢】
　　行道也【胡氏曰道犹路也故行亦道也】狂者志极髙而行【去声】不掩狷者志未及而守有余【文集狂者志髙可以有为狷者志洁有所不为而可以有守○饶氏曰行不掩非是全不行不顾言犹説得十分只行得五七分这五七分盖那十分不过尔】葢圣人本欲得中道之人而教之然既不可得而徒得谨厚之人则未必能自振拔而有为也故不若得此狂狷之人犹可因其志节而激厉裁抑之以进于道非与其终于此而已也【语録谨厚者虽是好又无益于事故有取于狂狷然狂狷者又各堕于一偏中道之人有狂狷者之意所为又精宻有狷者之节又不至过激此极难得之人○饶氏曰或解集注激厉裁抑以为激厉狷者裁抑狂者是不然狂者志极髙是过处行不掩是不及处狷者知未及是不及处守有余是过处二者各有过不及于过处裁抑之使之俯而就中于不及处激厉之使之跂而及中如此则皆近道矣○王氏曰立志有守狂狷之长行不掩知未及狂狷之病兼其长去其病而至于中行矣】○孟子曰孔子岂不欲中道哉不可必得故思其次也如琴张曽晳牧皮者孔子之所谓狂也其志嘐嘐然曰古之人古之人夷考其行而不掩焉者也狂者又不可得欲得不屑不洁之士而与之是狷也是又其次也【吴氏曰中者天下极至之正理以其亭亭当当无过不及故谓之中行道也孟子述此章行作道是也道理之道如道路然人所由也故曰道○通曰夫子既不得行道于当时故欲传道于来世然尧舜以来相传只是一中字故其欲得中行之士而与之中者既不可必得狂者有志狷者有守犹可裁抑激厉而归之中也】
　　○子曰南人有言曰人而无恒不可以作巫医善夫【恒胡登反夫音扶】
　　南人南国之人恒常久也巫所以交鬼神医所以寄生死故虽贱役而犹不可以无常孔子称其言而善之【齐氏曰诗曰如月之恒董氏曰月之魄有盈缺月之明未尝变也○吴氏曰南国之人甚言无恒之不可巫交鬼神医寄生死虽贱事也尚不可为况学者乎圣人闻善言而不没又以教人皆盛徳事】
　　不恒其徳或承之羞
　　此易恒卦九三爻辞承进也【语録承如人送与之也○饶氏曰承字如仪礼皇尸命工祝承致多福于尔孝孙之承言奉而进之也】
　　子曰不占而已矣
　　复加子曰以别易文也其义未详杨氏曰君子于易苟玩其占则知无常之取羞矣其为无常也盖亦不占而已矣意亦略通【语録不占而已此只是不读书之意○通曰易为占筮之书不恒其徳或承之羞恒卦九三占辞也凡其不知不恒之患者由平日不占而已矣】
　　○子曰君子和而不同小人同而不和
　　和者无乖戾之心同者有阿比之意○尹氏曰君子尙义故有不同小人尙利安得而和【冯氏曰和如和羮异味而相调为一也同如雷同随声而无分别也和则不必同同则不能和和与同近似如比周骄防之类夫子故辨之盖君子以义相与而不为诡随小人以利相与而必至悖戾○吴氏曰此章通下章皆论圣人交际之事和以法同以党○饶氏曰论语中説小人有数様硁硁然小人哉是以气量浅狭故谓之小人小人哉樊须也是以其所务者小事故谓之小人至于小人比而不周骄而不泰同而不和与夫穷斯滥长戚戚之类是指其心术全然不好底故每毎把他对君子反説○通曰义者天理之所宜利者人情之所欲循天理之所宜者自然无乖戾之心狥人情之所欲者自不能无阿比之意所以集注复引尹氏之説】
　　○子贡问曰乡人皆好之何如子曰未可也乡人皆恶之何如子曰未可也不如乡人之善者好之其不善者恶之【好恶并去声】
　　一乡之人宜有公论矣然其间亦各以类自为好恶也故善者好之而恶【如字】者不恶则必其有苟合之行【去声】恶【如字】者恶之而善者不好则必其无可好之实【胡明仲曰察人之贤否以乡人为主察人之好恶以善为主则人之贤否得其实矣○冯氏曰子贡方人故所问如此夫人自幼及长知之悉者莫乡人若也好恶无异辞则贤否宜可决矣然郷人不能皆善则好恶不能当唯善不善各以类合求之于此一好一恶而贤否定矣○觉轩蔡氏曰不如乡人之善者好之不善者恶之是夫子答子贡乡人皆好之皆恶之之问尔非谓必欲不善者恶之也如明道先生狡伪者献其诚暴慢者致其恭虽小人趋向之异亦必以先生为君子则不善者曷甞恶之耶○通曰好善人之良心乡之公论也我善而乡之善者好之是其良心犹存而公论不冺也我善而彼之不善者恶之是其良心己失而公论亦不复存矣故集注始以为一乡之人宜有公论又曰其间亦各以类而自为好恶也然君子亦惟因吾有可好之实而无苟合之行则可若彼之好恶于我何増损焉】
　　○子曰君子易事而难説也説之不以道不説也及其使人也器之小人难事而易説也説之虽不以道説也及其使人也求备焉【易去声説音悦】
　　器之谓随其材器而使之也君子之心公而恕小人之心私而刻天理人欲之间每相反而已矣【冯氏曰君子小人盖指卿大夫之得政者人之常情易事则疑若易説而君子无私狥故説之也难难事疑若难説而小人见利故説之也易○通曰下两句解上一句下之于上曰事上之于下曰使君子使人随其才便是易事説之不以道不説是难説小人使人必求备便是难事説不以道説也是易説一难一易君子小人之情状可见矣】
　　○子曰君子泰而不骄小人骄而不泰
　　君子循理故安舒而不矜肆小人逞欲故反是【张氏曰泰者心广而体胖骄者意盈而气盛也骄则何由泰泰则奚骄之有然而能不骄矣而未之泰者则亦有之盖虽能制其私而涵养未至未免乎拘廹者也○黄氏曰循理故安舒在理无可逞之道故不骄逞欲故骄肆在欲有或失之患故不泰○冯氏曰亦以二者近似而辨之泰者天理性分之乐也骄者血气外物之恃也○吴氏曰君子居常居变其心无不安舒小人未得则戚戚得志则无不矜侈者泰气平骄气满君子未甞骄小人不能泰盖理欲使然○王氏曰理无可逞欲必患失○通曰骄与泰极相似大学曰骄泰以失之大学章句曰骄者矜髙泰者侈肆此则以泰为安舒骄为矜肆矜肆二字包矜髙侈肆四字朱子训释之精如此】
　　○子曰刚毅木讷近仁
　　程子曰木者质朴讷者迟钝四者质之近乎仁者也杨氏曰刚毅则不屈于物欲木讷则不至于外驰故近仁【黄氏曰刚强劲毅坚忍○胡氏曰刚毅则有坚强不己之意木讷则无巧令外饰之资故于仁为近然非论其问学功夫即其资禀而言也资禀之近若合于仁矣未可以为仁也盖仁虽出于天生之木然惟上智之资气命于理自然合于中和而不堕于一偏其不屈于物欲固刚毅矣然待人接物未尝不温然而和顺也其不至于外驰固木讷矣然威仪文辞未甞不粲然而宣明也若资质之美则拘于一偏而己大约言之固于仁为近由学者言之必庶几其全体可也○王氏曰曾氏亦曰刚必无欲毅能必行木无令色讷无巧言○通曰刚毅则有坚强之志木讷则无虚浮之气皆天资之近仁者也加以学力不止于近矣】
　　○子路问曰何如斯可谓之士矣子曰切切偲偲怡怡如也可谓士矣朋友切切偲偲兄弟怡怡
　　胡氏曰切切恳到也偲偲详勉也【或问切切者敎告恳恻而不杨其过偲偲者劝勉详尽而不强其从二者皆有忠爱之诚而无劲讦之害○语録恳恻有若切之意然一向如此而无浸灌之意又不可须详细相勉如此方有相亲之意】○怡和悦也皆子路所不足故告之又恐其混于所施则兄弟有贼恩之祸朋友有善柔之损故又别【必列反】而言之【语録圣人见子路有粗暴底气象故告之以此又恐子路一向和悦去了又告之以朋友则切切偲偲兄弟则怡怡圣人之言是恁地宻○饶氏曰切切偲偲怡怡如也只是一句此是緫言士之为士其气象当如此若分别其义则切切偲偲见于处朋友怡怡见于处兄弟○觉轩蔡氏曰黄氏云爵有五士居其列民有四士为之先谓之士者诚可贵也人物并生天地之间而人为最灵谓之人则宜其举相似也而士为贵何哉以其记诵之多文辞之工耶则由与赐优为之矣乃汲汲然以士为问何也至夫子所以答之者不过于行己事君入孝出弟言信行果与夫处兄弟朋友之间又何耶人之大伦五父子也君臣也兄弟也夫妇也朋友之交也舜命契为司徒必先于敷五教三代之学所以明人伦则谓之士者舍是何急焉后世则不然父兄之所告诰师友之所训诲有司之所论选记诵而己尔人道之大端不暇讲也如是则谓之士其果可以当此名耶谓之可贵未见其真可贵也○通曰子贡子路皆问何如斯可谓之士夫子各以人伦之要者告之告子贡者君臣父子兄弟之伦也告子路者朋友兄弟之伦也士而不尽伦不可谓士矣】
　　○子曰善人教民七年亦可以即戎矣
　　教民者教之孝弟【去声】忠信之行务农讲武之法【语録古人政事大率本末兼具】即就也戎兵也民知亲其上死其长故可以即戎○程子曰七年云者圣人度【音铎】其时可矣如云朞月三年百年一世大国五年小国七年之类皆当思其作为如何乃有益【语録孔子为见春秋时忒防战故特説用教之以孝弟忠信之意○叶氏曰邹鲁之战有司死者三十三人而民莫之死孟子所以言民亲其上死其长者必有以反之也晋文公示民信义与礼犹能致城濮之功况其大者乎○冯氏曰古之教士七年谓之小成教民虽不如士之详而七年亦教成之节也如称朞月三年百年一世大国五年小国七年之类是皆兴其势之大小事之难易时之迟速非亿度也亦可以云者若王者教民不待如此之久也善人政事不足若能教民则有其政矣虽无速效迟之七年亦可也此言不可以不教之民战也○饶氏曰欲论其作为只前面説底便是朞月而纲纪布三年而政化行一世而教化浃洽此是圣人作为久近之效七年而可以即戌比之三年而有勇知方者有间百年而可以胜残去杀比之必世而仁者逺甚此是善人作为久近之效○通曰善人教民本非为即戎而设教之之深亦可以即戎矣其曰七年者犹孟子所谓小国七年尔小国七年视大国五年为迟势有大小政之成故有迟速也善人之七年视三年有成为尤迟徳有浅深化之行故有迟速也】
　　○子曰以不教民战是谓弃之
　　以用也言用不教之民以战必有败亡之祸是弃其民也【或问吴氏曰白虎通曰教民者皆里中之老而有道徳者为右师教里中之子弟以道艺孝弟行义朝则坐于里门弟子皆出就农复罢亦如之若既成藏皆入敎学立春而就事故无不教之民非谓教之战也然其三时务农一时讲武则金皷旗物之用坐作进退之节亦在所教矣○冯氏曰孟子曰不教而战谓之殃民盖本诸此○通曰所谓不教民者非谓平日不教民以战也教之以孝弟忠信教之以务农讲武或不得己而用之以战君不忍弃其民民亦不忍弃其君者不然是天生之而我弃也忍哉】宪问第十四
　　胡氏曰此篇疑原宪所记【赵氏曰宪问耻不书姓而直书名其为自记之证一也他章夫子称弟子则名之曽子有子冉子门人之所记则以子称非其师者皆称字如原思为之宰亦以此称而此书名其为自记之证二也下章问克伐怨欲不行不别起端而聨书之其为自记之证三也】凡四十七章
　　宪问耻子曰邦有道谷邦无道谷耻也
　　宪原思名谷禄也邦有道不能有为邦无道不能独善而但知食禄皆可耻也宪之狷介其于邦无道谷之可耻固知之矣至于邦有道谷之可耻则未必知也故夫子因其问而并言之以广其志使知所以自勉而进于有为也【梅岩胡氏曰论语中説有道无道凡八出泛论者三指其人而论者五南容伯玉武子史鱼原宪是也世有道如南容之不废武子之知伯玉之仕史鱼之直可也如欲志于谷而不能有为不可也○通曰宪为宰辞夫子之粟则其人不志于谷可知而夫子犹告之以此盖以性狷介者志不广则其邦无道能有守邦有道未必能有为】
　　○克伐怨欲不行焉可以为仁矣
　　此亦原宪以其所能而问也【辅氏曰原宪两问皆是以其所已能者而质之于圣人故夫子之答皆进之以其所未能】克好【去声】胜伐自矜怨忿恨欲贪欲【辅氏曰克只训胜如克敌克己之为胜敌胜己是也然单言之则为好胜如忮克克伐是也伐者伤残之意自矜乃所以自残也忿见于外恨藏于中内恨外忿则怨欲有公私贪欲则欲之私也○胡氏曰克伐怨欲分而言之则为四事对举而互言之则克伐者因己所有而生气盈也怨欲者因己所无而生气歉也推本而言之又皆因有己而生也○饶氏曰克伐是一个病怨欲是一个病大病根又在一个欲字有所欲则贪多而求胜遂其所欲则夸伐不遂其所欲则怨恨】
　　子曰可以为难矣仁则吾不知也
　　有是四者而能制之使不得行可谓难矣仁则天理浑然自无四者之累不行不足以言之也○程子曰人而无克伐怨欲惟仁者能之有之而能制其情使不行斯亦难能也谓之仁则未也此圣人开示之深惜乎宪之不能再问也【语録明道説原宪承当不得所以不复问他非独是这句失问如邦有道谷邦无道谷耻也也失问】或曰四者不行固不得为仁矣然亦岂非所谓克己之事求仁之方乎曰克去己私以复乎礼则私欲不留而天理之本然者得矣若但制而不行则是未有拔去病根之意而容其潜藏隐伏于胸中也岂克己求仁之谓哉学者察于二者之间则其所以求仁之功益亲切而无渗【所禁反】漏矣【饶氏曰拔去病根有两説一是积渐消磨一是勇猛决去然则二者如何用功平居荘敬涵养此积渐消磨法也临事省视克己此勇猛决去法也○胡氏曰制其情而不行与顔子四勿若相似而实不同四勿者分辨于天理人欲之间而一循乎天理不行者禁制于人欲己发之后而不循乎人欲用力于初分之际者易用力于己发之后者难此所以虽不许其仁而亦许其难也苟志不胜气则藏伏于内者勃然而出其难也有时而不可恃矣○通曰克伐怨皆生于欲仁者纯乎天理而无欲者也无欲则自然无克伐怨矣顔子私欲净尽可以为仁宪之力制其欲者可以为难】
　　○子曰士而怀居不足以为士矣
　　居谓意所便安处也【胡氏曰居以为居室可也然居室一事所该者狭故以为意所便安处皆是盖圣人既断其不足为士则不止乎思念居室之安而已○通曰懐居与小人怀土相似与圣人安土相反安土者随其身之所处而安无所执着其乐也天怀居者即其身之所便以为安有所执着其乐也人】
　　○子曰邦有道危言危行邦无道危行言孙【行孙并去声】危髙峻也孙卑顺也尹氏曰君子之持身不可变也至于言则有时而不敢尽以避祸也然则为国者使士言孙岂不殆哉【吴氏曰言孙者亦非失其正也特少置其委曲如夫子之对阳货云尔○辅氏曰行以持身则终无可变之理言以应物则或有当孙之时○饶氏曰行无时而不危所谓国有道不变塞焉国无道至死不变言有时而或逊所谓国有道其言足以兴国无道其黙足以容○通曰髙峻如山无时可移君子之行如之卑顺如水随地曲折而通诸理君子之言有时而如之】
　　○子曰有徳者必有言有言者不必有徳仁者必有勇勇者不必有仁
　　有徳者和顺积中英华发外能言者或便【平声】佞口给而已仁者心无私累见义必为勇者或血气之强而已【胡氏曰便佞口给无徳之言也血气之强非仁义之勇也】○尹氏曰有徳者必有言徒能言者未必有徳也仁者志必勇徒能勇者未必有仁也【通曰有徳者之言言其徳也反是则言与徳为二仁者之勇勇于仁也反是则勇与仁相违】
　　○南宫适问于孔子曰羿善射奡荡舟俱不得其死然禹稷躬稼而有天下夫子不答南宫适出子曰君子哉若人尙徳哉若人【适古活反羿音诣奡五报反荡土浪反】
　　南宫适即南容也羿有穷之君善射灭夏后相【去声】而篡其位其臣寒浞【食角反】又杀羿而代之奡春秋传作浇【音枭】浞之子也力能陆地行舟后为夏后少康所诛禹平水土暨稷播种身亲稼穑之事禹受舜禅而有天下稷之后至周武王亦有天下适之意盖以羿奡比当世之有权力者而以禹稷比孔子也故孔子不答然适之言如此可谓君子之人而有尙徳之心矣不可以不与故俟其出而賛美之【叶少蕴曰是时田恒之篡齐六卿之分晋三家之专鲁孰非欲为羿与奡者○饶氏曰此章意味涵深集注权力二字正指三家而言三家权力盛而有无君之心故以羿奡比之夫子有徳而无位故以禹稷比之三家无君必至于亡夫子有徳如此异日造物必有以处之而使之得位故防其辞以形容之孔子到这里直是难答盖其以禹稷比已已是难説了又以羿奡比三家愈难答适是孟懿子之兄亦是三家之子孙乃有此等见识尤所难得故夫子俟其出而叹美之○齐氏曰春秋以降秦之才力过于羿奡而亡不旋踵汉之徳不及禹稷而亦数十世有天下者盍亦审之哉○辅氏曰适素号能谨言而以此质于夫子其所以悯世悼俗尊尙圣人之意备见于言外○通曰羿奡自谓天下之人无以加其力而卒无以保其身禹稷不自知其徳有以加于天下之人而卒有天下非有尙徳之心者其孰能知之】
　　○子曰君子而不仁者有矣夫未有小人而仁者也【夫音扶】
　　谢氏曰君子志于仁矣然毫忽之间心不在焉则未免为不仁也【语录君子譬如纯白防物事虽有一防黒是照管不到处小人譬如纯黒底物事虽有一两防白处却当不得那白也○吴氏曰夫婉辞仁非圣人不能尽小人中虽或有天理灭未尽者亦不得以仁称之云者勉君子而惩小人也○通曰君子之心顷刻不存谓之不仁小人之本心亡矣故未有小人而仁者】
　　○子曰爱之能勿劳乎忠焉能勿诲乎
</div>
    <div class="pagination">
<a href="四书通_page17.html">上一页</a><span>...</span><a href="四书通_page13.html">13</a><a href="四书通_page14.html">14</a><a href="四书通_page15.html">15</a><a href="四书通_page16.html">16</a><a href="四书通_page17.html">17</a><span class="current-page">18</span><a href="四书通_page19.html">19</a><a href="四书通_page20.html">20</a><a href="四书通_page21.html">21</a><a href="四书通_page22.html">22</a><a href="四书通_page23.html">23</a><span>...</span><a href="四书通_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
