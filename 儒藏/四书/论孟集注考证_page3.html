<!DOCTYPE html>
<html>
<head>
    <meta charset="UTF-8">
    <title>论孟集注考证 - 第 3 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>论孟集注考证 - 第 3 页/共 4 页</h1>
    <div class="content">　　钦定四库全书
　　孟子集注攷证巻一前
　　元　金履祥　撰
　　序说
　　赵氏【后汉京兆人名岐初名嘉字台卿后避难四方改名而字邠卿示不忘本土卖饼北海市中安丘孙嵩见之察非常人密问之岐以实告遂以俱归藏复壁中注孟子】鲁公族【鲁桓公庻子庆父字共仲庄公弟也庄公薨哀姜欲立之庆父弑闵公奔莒成季立僖公以赂求共仲于莒归及密乃缢僖公成季不絶其后立仲孙氏古者嫡长称伯庻长称孟共仲于庄公则为仲于叔牙季友则为孟公子不敢宗君而为诸弟所宗故不称仲而称孟曰孟孙氏孟氏子孙其后多贤如僖子懿子献子庄子敬子皆贤大夫而孟子乃孟氏后人】字子车一说字子舆【轲车轴故字子车孔丛子作子居以音同也一说字子舆但说者以曾子字子舆故不以称孟子详见论语攷证】长于诗书【东汉以明经设科赵氏习见故有通五经尤长诗书之说】程子【四条并叔子】游事齐宣王不能用适梁【王文宪曰孟子首至梁后至齐如此分明史记轻改何也】孟子以伐燕为宣王与史记荀子不合通鉴以伐燕为宣王十九年攷异无他据【按史记年表魏惠王三十五年孟子至梁乃齐宣王之七年明年魏惠王卒襄王立齐宣王十九年卒湣王立燕哙之七年乃湣王之十年但书哙子之皆死而并不言齐伐燕齐世家亦不言及伐燕事史记年表世家两无明文而孟子为最详其次详见战国策曰苏秦之在燕与其相子之防而苏代与子之交秦死齐宣王复用苏代代为齐使燕燕王问宣王何如对曰必不霸不信其臣以激燕王而厚子之也以是燕王大信子之子之遗代百金听其所使人遂说燕王以国让子之老不听政顾为臣三年国内大乱市被与太子平谋攻子之不克储子谓齐宣王因而仆之王令章子将五都之兵因北地之众以伐燕士卒不战城门不闭燕王哙死齐大胜子之亡此通鉴所据以系之宣王也但年表以齐威王立三十六年宣王立十九年湣王立四十年通鉴则下减湣王之十年上益威王之十年移下宣王十年以合伐燕之事文公语録疑通鉴移十年攷异无他据按温公攷异于此时之年大抵以竹书为正而不尽从年表竹书魏惠王之三十六年未卒明年又称后元年又十六年卒吕成公谓竹书记前代事虽多讹谬然其书战国时事必可信也况是魏国之史其书魏国之年必实于史记年表矣年表于魏年所误则其于齐年安得尽无所误况伐燕之事莫详于孟子莫不详于史记安得取其畧者而反疑其详者传曰所见异辞所闻异辞所传闻异辞齐宣王伐燕孟子所见也谓为湣王者荀卿所闻也史记又所传闻者也安得以后世所传闻之辞而反疑孟子所见之辞乎且温公固疑孟子者通鉴尚取孟子为正文公尊孟子者序说及集注反取荀子史记而疑孟子为差虽曰疑以传疑而后人将以为实且益资非孟子之据矣故履祥以为伐燕之事虽防战国策亦当一以孟子为断况又有战国策之可据乎或曰荀卿事齐宣王三为祭酒宣王伐燕即薨荀卿为宣王讳过后见湣王之不善故以伐燕归之湣王文公尝谓孟子弟子为孟子讳故以湣王为宣王愚亦谓荀卿为宣王讳故以伐燕为湣王】秦用商鞅【鞅卫之诸庻公子也少好刑名之学周显王八年西入秦因嬖人以见孝公定变法之令废井田尚诈力严刑罚秦国大治彊于天下封之商于号商君三十一年为秦惠王所诛】楚魏用吴起【吴起卫人善用兵周安王之时魏文侯以为将军击秦拔五城安王十六年武侯疑之奔楚悼王以为相平百越并陈蔡却三晋伐秦诸侯患楚之彊安王二十一年为楚宗大臣所杀世有吴子兵法】齐用孙子田忌【孙子名武齐人有孙子十三篇用于呉死后百余嵗有孙膑生阿邮之间亦孙武之后学兵法亦称孙子齐将田忌善而客待之周显王十六年齐威王用田忌为将孙子为师救赵破魏后又救韩破魏孙膑以名显天下世传其兵法】合从连衡【从音纵衡音横吕氏大事记曰连闗中之谓衡合闗东之谓从从者苏秦之策衡者张仪之策当时游说之士非一大抵非从即衡】二说不同史记近是【王文宪曰近是非全许之也作孟子不如赵氏分为三节】韩子【名愈字退之邓州人望出昌黎唐吏部侍郎宋朝封昌黎伯从祀】以是传之【昔尝问于何文定曰原道篇末自所谓先王之教者何也云云其文诗书易春秋其法礼乐刑政止斯吾所谓道也尧以是传之舜云云则其所谓以是传之者即是上文等事而程子云必有所见不知所传者何事则是所传又在上文诸事之外文意恐不然恐是程子擡举昌黎太深文定曰只上文诸事须是区处恰好方是可传朱子说道理多说恰好处前圣做得凡事到恰好处到得后圣又见得此恰好处若合符节虽相去五百年到得恰好处则一般便是以是传之也王文宪曰恰好处是尧舜所谓中】荀【荀子名况字卿赵人仕齐三为祭酒仕楚老终后或作孙况者避汉宣帝讳】【防字子云蜀成都人作法言】择焉而不精【择如择善之择不精谓辨不到恰好处不失之浅则失之差】语焉而不详【详如详明之详谓说得不透彻也惟其择之不精明故其言之不详明朱子曰孟子见道理十分极至十分透彻】程子【叔子】又曰【语见韩文读荀子篇大醇者谓其大纲知尊孔氏崇正道与其他诸子不同耳小疵者谓其内却驳杂也】程子【叔子】又曰【语见送王埙序】大而能博【大是言其规模之大博是言其节日之详徧观其大尽识其详】性之所近【此言其气禀之性朱子谓退之性之品有三但欠说气字出】分处诸侯之国【如子夏居卫魏子贡居齐澹台灭明居楚】程子【未详】又曰【详见答孟简书】大经大法【谓礼经通五经之类】侏离【后汉书南蛮传言语侏离】程子【一二四六条叔子三五条未详】欧阳永叔云圣人教人性非所先【见六一文集答李诩性验第二书曰夫性非学者之所急圣人之所罕言也云云】








　　孟子集注攷证巻一前
　　钦定四库全书
　　孟子集注攷证巻一
　　元　金履祥　撰
　　梁惠王上
　　梁惠王【魏武侯子名防周烈王五年武侯薨无太子公子防与公仲缓争立六年防为魏侯】都大梁【周显王二十九年秦公孙鞅大破魏军魏献河西之地于秦以和魏都安邑至此与秦界河廹不可都故徙大梁今开封府祥符县地】僭称王【吕氏大事记按战国策周显王十六年魏拔赵邯郸服十二诸侯遂称王当时诸侯多已称王】諡曰惠【竹书记年称惠成王又庄子文惠君崔氏司马注皆云即梁惠王】史记【魏世家】三十五年【周显王之三十五年】卑礼厚币以招贤者而孟轲至梁【按邵氏闻见后録人有非孟者谓孟子起头便不可晓孟子每云不见诸侯而其书首云见梁惠王此固姗侮之辞亦是不曾看史记史记云惠王数败于军旅卑礼厚币以招贤者邹衍淳于髠孟轲皆至梁邢疏引此北士见之遂又谓孟子至梁邹衍淳于髠为从史记列传称邹衍后孟子又云梁惠王郊迎邹衍尊礼如此岂与孟轲困于齐梁同哉则梁惠之尊信孟子反不如衍此孟子道所以不行于梁也又传虽称客有见髠于梁惠王者然不云孟子见之也集注引史记是补孟子书之缺以知孟子之见梁惠王应其礼币之聘尔】叟【字当作叜俗作叟何文定谓当连一句又梁惠以叟称孟子古人尚年以叟老为相尊之辞非必果有年也】王何必曰利【孟子之意谓为人上者有国家之重最不可以利之一言率其下以利牵下则上下交征国家必有簒夺之祸以仁义率下则下知仁义必无遗亲后君之事而国家自无不利矣孟子此章分作两节一节明言利之害一节明仁义之利】仁者心之德爱之理【心之德是专言之仁爱之理是偏言之仁此是兼体用说训诂见论语集注第一篇第二章下但此章从全体上说故首曰心之徳论语是从孝弟上说故首曰爱之理集注立言精密类此】义者心之制事之宜【亦兼体用说朱子说义理体用浑圆横竪该备学者所当细玩王文宪曰孟子本是分义利对言然必曰仁者非仁做不得义出也】孟子之书造端托始之深意【自周衰以至战国之世惟知利之一字故纷乱至此孟子欲拨乱世而反之正首须扫去此一字方可说其他事理孟子功不在禹下者即此类也但所以行仁义之事惜梁惠不能再问下诸章详之】太史公【西汉人司马谈为太史令其子迁称之曰太史公此语见史记列传孟子传王文宪曰太史公偶得其要】程子【叔子】拔本塞源【语出左氏传孟子首格君心扫去利之一字如拔木之根使不复生塞水之源使不复流则祸乱熄矣　此章入要畧三卷之首】贤者而后【王文宪曰孟子添而后两字便精神活动】诗大雅灵台【按文王九十六嵗当啇纣之十九年作灵台程泰之雍録曰文王都豊在今鄠县豊水之西有豊宫灵台灵沼灵囿皆属其地括地志云辟雍灵沼今悉无复处惟灵台孤立髙二丈周囘一百二十步】河内河东皆魏地【魏地在西河之东故分今河中之地谓之河东大河至华阴折而东流故温懐之地谓之河内一云魏都大梁在大河东南故名河东而以故安邑之地为河内今河中府是此独以魏地言也】荒政【周礼荒政十冇二有移民通财之意】丧死【丧平声】厉禁【周礼山虞掌山林之政令物为之厉而为之守禁泽虞掌国泽之政令为之厉禁注厉蕃界也禁为守者设禁令也又云厉遮例也】五畞之宅百畞之田【古者六尺为歩歩百为畞一夫一妇受田百畞又受田庐之地二畞半邑居二畞半田以九百畞为一井八面皆百畞为私田八家受之内一百畞为公田八家同养公田又于公田之内除二十畞为庐舍八家则毎家得二畞半也邑居所受亦如之然尺有数等周尺以人中指中节为寸人有上中下不同则以中人为度一尺约当今浙尺八寸则百畞之地全无多地当自别有地尺若衣服针炙则以人尺为度尔古所为畞即今田疄其广六尺其长六百尺是为一畞若以今尺歩计之则古之百畞当今四十一畞古者二畞半当今一畞十歩】颁白者不负戴于道路【古者道路之制轻任并重任分颁白者不提挈不特子弟代父兄之劳凡行道之人少者皆分代老者之任风俗敬老如此则尊君亲上可知矣凡此诸节皆孟子劝梁惠以行仁义之实事】王道之成【王文宪曰成字应前始字生于教字】不知检发【王文宪曰今之政如此何以谓之尽心】罪嵗【王文宪曰应前两凶字】程子【叔子王文宪曰疑孟子者以其不合劝诸侯为王故程子着此语而朱子不可不见于此也】寡人愿安承教【王文宪曰此章宜与上章合为一章王喜天下之民至焉一句故发承敎之言孟子亦因以终其说】俑【礼记曰孔子谓为刍灵者善谓为俑者不仁不殆于用人乎哉】晋国【成王封弟叔虞于唐至爕父迁晋水之地因名晋其后曲沃夺宗至文公以来世为盟主末年六卿分晋自相兼并魏斯赵籍韩虔三分晋地为诸侯谓之三晋而魏为大】长子死焉【周显王二十八年惠王之三十年魏厐涓伐韩齐田忌孙膑伐魏以救韩魏大发兵使太子申将与厐涓合军拒之战于马陵魏师火败杀太子申厐涓】西丧地于秦七百里【周显王十五年魏惠王之十七年秦败魏师于元里取少梁大事记曰此秦复河西地之始也显王二十九年魏惠之三十一年秦公孙鞅防齐赵伐魏袭虏公子卬大破其军魏献河西之地于奏以和】南辱于楚【周显王十年楚伐魏决白马之口以水长垣之外十六年楚景舍取魏睢濊之间此所谓南辱于楚也欤若昭阳之战则在梁惠后十二年当周显王四十六年楚柱国昭阳伐魏败魏师于襄陵取八邑上距孟子初见梁惠凡十四年不知惠王此问的在何年也】百里可以王【王文宪曰此答国不在于彊先以一语寛之继以仁政告之】王往而征之【王文宪曰孟子非不用兵必如是而后可尔】惠王之志在报怨孟子之论在救民【救民乃可王之本则报怨不必言矣彼陷溺其民王往而征之此为天下之公报怨孰能御之舍是不为而欲日寻干戈以报怨忿其不败亡者鲜矣王文宪曰比死者洗之其道不过如此当时谓之迂阔不知乃洗死之良方惟周太王以来能用此方耳　史记称梁惠王不果所言则见以为迂阔而逺于事情葢惠王不用孟子之言未几而用苏秦之策以合从又用公孙衍之说而败约又用张仪之说而割地事秦史记又曰天下方务合从连衡以攻伐为贤而孟轲所如者不合此说为实録云】梁襄王【周慎靓王二年魏惠王薨子襄王立史记以显王三十四年魏惠王卒襄王立西晋元康中汲郡盗不准发魏襄王冢得纪年书始知惠王有后元年至十六年薨而襄王立说者凴史记以襄王前立遂谓汲冡为哀王葢襄哀二字皆从衣故误也襄王在位二十四年薨后为昭王安厘王景王湣王无哀王也详见序说】必合于一然后定【自太古以来封建非一日之积自三代之衰至于春秋封建之弊亦非一日之积至战国之时六七大国又更相吞噬孟子度其势须合为一然后定但秦以彊力杀人而一之项亦嗜杀故皆不能定至汉遂四百年天下为一】周七八月【孟子篇内多以周正数月】苏子【子由之论】齐宣王田氏名辟疆【此后齐也本妫姓自陈公子完奔齐食邑于田遂为氏自田恒弑简公专齐国至田和迁前齐康公于海上尽有齐国周安王十三年和防魏文侯楚卫于浊泽求为诸侯安王十六年初命田和为诸侯是为齐太公传子桓公孙威王当周显王二十七年灵王辟疆立显王四十五年齐宣王聚学士于稷下乃梁惠王后十一年也至周慎靓王五年梁襄王之三年齐宣王之二十七年孟子为卿于齐】桓文之事【事谓其所以为霸之谋画经营也若纠合一匡之事孔门固尝言之矣】董子【西汉武帝时人董仲舒也以其醇儒度越诸子故以子称仲舒为江都相易王问粤勾践与大夫泄庸种蠡谋防吴为粤有三仁仲舒对曰粤本无一仁夫仁人者正其谊不谋其利明其道不计其功是以仲尼之门五尺之童羞称五伯为先诈力而后仁义故不足称于大君子之门也末句荀子同】君乎逺庖厨【礼记曰君子逺庖厨凡有血气之类弗身践也践注音剪】太山【东岳在今袭庆府】北海【北海去中国甚逺但以小海为北海故汉于今青淄之间置北海郡】老吾老【止】所为而已矣【王文宪曰前以爱物之心推上仁民来此以亲亲之心推下仁民去又明示以推之之法善推其所为不特是此章大防孟子平生工夫受用只在此一句】本然之权度【权尚能知轻重度尚能知长短人心之灵义理素具岂不能自忖量思度其长短轻重处】便【软熟顺意之人】发政施仁所以王天下之本【此篇方提此一句所以行此政施此仁使天下仕者耕者商贾行旅之皆归者则见公孙丑上篇尊贤使能云云止如此则无敌于天下】盖亦则盍反其本矣【盖者蔽辞盍者责辞王文宪曰前本字指本心后本字指王天下之本】五畞之宅百畞之田【已见前章井田之废非一日积至商鞅而后尽变尔故孟子告齐梁之君皆以制民之产告之至告滕文公亦首以经界为说盖井田之破坏所在皆然非一日矣　此章入要畧四卷之首王文宪曰孟子与齐宣王问答凡十四章惟首章开阖变化精神超越而原气不动非门人所能传此是传不得处履祥按此章孟子于齐宣王指其真心而勉其推因其不能推而令其审勉其审是欲重论其欲是功利重又晓之以功利之害诱之以王道之效敎之以王道之本其开发君心舌端造化之妙如此齐宣王有欲无志有欲者桓文之事兴兵搆怨辟土宰华夷也无志者可以保民自托不过请尝试之自任不力言及王道章末更无领畧之辞矣】梁惠王下
　　乐乐下字音洛【俗读皆然但以语意则上字当音洛葢娯好之也犹云独娱听乐音与众娱听乐音孰为欢乐下二句放此】田猎【此章本言乐而兼言及田猎者必当时齐王有田猎之好也】羽【旌以鸟羽为饰】旄【以犛牛尾为饰如樊缨之类】范氏【祖禹字淳夫】杨氏【山】咸英韶【英本作防黄帝乐也咸池尧乐韶舜乐濩汤乐】文王之囿【文王灵囿在今鄠县沣水之西其时三分天下已有二不闻有七十里之说也孟子称于传有之必有所自疑文王于终南诸处为之厉禁以为田猎及细民樵牧之地使以时入尔未必如后世之囿也孟子言事多因其语意以开诱之初不辩其事之虚实有无也】汤事见后篇【汤居亳与葛为邻伯不祀汤遗之牛羊使亳众为之耕】文王事见诗大雅【大雅绵之篇曰肆不殄厥愠亦不陨厥问旧说文王虽不能絶昆夷恚怒之心亦不废吾聘问之礼】太王事见后章【太王居邠狄人侵之事之以云云】句践事见国语【国语越语曰越王句践栖于防稽之上用大夫种之谋使行成于吴愿以金玉子女赂君子辱句践女女于王大夫女女于大夫士女女于士越国之寳器毕从寡君帅越国之众以从君之师徒唯君左右之夫差将听之子胥谏不可越又饰美女八人纳之太宰嚭曰子苟赦越国之罪又有美于此者将进之嚭谏呉王曰古之伐国者服之而已今巳服矣又何求焉夫差与之成】字之事之【小事大大字小春秋左氏传凡两出孟子并作事而集注解事小为字者本古语也然仁人之心既忘己之彊大人之小弱虽曰字之其交际往来与事大亦无异故俱作事】遏徂莒【当是徂共谓遏其徂共之众也】密人侵阮徂共【密国在今寜州阮国在今泾州共今泾州共池】孟子对曰有【有字句应上贤者亦有此乐然人不得此乐者则非其上矣】离宫【谓别宫也营室星有离宫三故凡作宫于他处者取此】齐景公晏子【并见论语攷证】转附【山名未详】朝儛【或云海防之山潮至如舞顾野王舆地志云僯水名出南阳】琅邪齐东南境上邑名【今沂州琅邪郡亦有山】徴招角招【齐有韶乐故其作乐用其音调徴调角调皆以韶为名此章纯用晏子之言葢其时晏子书尚全故孟子引之后篇云知管仲晏子而已虽并言管晏而其下止言管仲而不言晏子盖孟子未尝不重晏子也】明堂【周世明堂见于冬官大小戴礼记葢天子朝诸侯布政之宫如一大殿而为九室四方各三门门防夹窗其内九室户牗相通天子巡狩四岳朝诸侯于方岳之下仿明堂之制而为堂故太山之下有明堂】岐周之旧国【今鳯翔府】察异服云云【礼记王制】乃积【当作子赐反谷堆也】于王何有【王去声】公刘后稷之曾孙【本史记世表然攷之汉史则公刘避桀居邠去后稷世逺又攷之路史则公刘乃后稷之后世孙尔】天理人欲同行异情【本胡子知言前一句曰同体异用其语有病故集注止收一句】曲学阿世【出汉书辕固谓公孙曰务正学以言毋曲学以阿世王文宪曰自好乐以下至此五章共一机轴而充之以学力似不免有战国防辩气象其所以异于战国者务引其君以当道发天理于几防遏人欲之横流所以大有功于天下】比必二反【愿比死者且比化者皆作必二反比其反也与射者比当作毗志反文公尝因学者之问而未及改】如不得已【合连下文作句王自谓舍之之决孟子则戒其用之之轻】慎【王文宪曰此章要在谨字下文二察字谨之之道】姑舍女所学而从我【阙】
　　伐
　　燕章【详见序记王文宪曰取之勿取正论也言武王文王则赘矣】王速出令云云【王文宪曰此是孟子用世之机惜齐宣王不能用又惜乎后日乐毅不得闻此说也】穆公邹君也【集注恐人误以为鲁穆公也鲁穆公显以周威烈王十七年即位至周安王二十五年薨而共王奋立歴康公屯景公匽以后方与孟子同时则此穆公乃邹穆公而非鲁也又按贾太传新书述邹穆公之贤甚详葢因孟子之言而自反者欤新书春秋篇曰邹穆公令食鴈者必以粃母敢以粟仓无粃求易于民二石粟得一石粃吏以为费请以粟食之公曰非尔所知也夫百姓耕耘勤苦岂为鸟兽食哉且汝知小计不知大防取仓之粟移之于民此非吾粟乎鸟苟食邹之粃不害邹之粟而已粟之在仓与其在民于吾何择邹民闻之皆知其私积与公家为一体也楚王欲淫邹君乃遗之妓乐美女四八穆公朝观而昔毕以妻死事之孤正舆不衣皮帛御马不食禾谷无淫僻之事无骄逸之行食不众味衣不杂采自刻以广民亲贤以定国亲民如子邹国之治路不拾遗臣下頥从故以邹子之细鲁卫不能轻齐楚不能胁穆公死邹之百姓若失慈父行哭三日四境之邻于邹者士民向方而道哭酤家不售酒屠者罢列肆童不歌舂筑不相杵妇女抶珠瑱丈夫释玦轩琴瑟无音朞年而后复一出新序同此履祥按孟子所言行之必效以邹滕之小国而敬信服行其言以齐梁之大国而终莫听纳其说此真世道之不幸也】滕国名【姬姓之国在今徐州北一百九十里滕县古滕城尚在】间于齐楚【是时楚地东得彭城而齐自济郓以南至薛则滕西南廹于楚东北廹于齐】是谋非吾所能及【小事大孟子尝以为智而今乃云然人鲜不以为迂然攷之当时事势则非迂也葢迫于二大国之间兼事则力不给偏事则一必怒又况事齐则必为齐所并齐岂徒为滕而拒楚事楚亦必为楚所并楚岂徒为滕而却齐以事理言之不若保民固国与之死守则是为可尔其后不三十年滕不亡于文公不灭于齐楚而卒灭于宋则事齐楚之策诚不若自治之为得也】薛国名【任姓之国奚仲仲虺之后今徐州滕城薛城仲虺城皆相近仲虺城即薛旧城也是时已为齐地封靖郭君矣】邠【本幽唐明皇以其字似幽改从邠在今邠州此章入要畧三之十七】梁山岐山【程泰之雍録曰邠在岐西北二百五十里自邠而南一百三十里为奉天县有梁山即所谓逾梁山也渭水在梁山之南循水西上可以达岐所谓率西水浒至于岐下也太王都岐在今鳯翔府西五十里是为岐周岐水之南今有周原南五十里有周城】义也【朱子尝因潘恭叔之请欲改作经字　王文宪曰孟子太王去邠两段见周家王业之本】鲁平公【鲁自哀公以后歴悼元穆共康景六公至周慎靓王五年平公旅立凡二十年而薨时周赧王十八年也孟子以周显王三十三年至梁时已称叜慎靓王五年孟子仕于齐凡三年当赧王元年致为臣而归明年孟子又之宋滕不知鲁平公欲见孟子当是何时计是丧母归葬之后】前丧【孟子防丧父】三鼎五鼎【古者祭祀烹牲于庙每物一鼎如羊鼎豕鼎犬鼎鸡鼎鱼鼎之类是也三鼎士礼则用三物五鼎大夫礼则用五物故鼎数如之】沮【慈吕反　此章入要畧三之十五】










　　孟子集注攷证卷一
　　钦定四库全书
　　孟子集注攷证巻二
　　元　金履祥　撰
　　公孙丑上
　　管仲【管仲名夷吾字敬仲相齐桓公霸诸侯】晏子【名婴莱之夷维人索隐云字仲谥平事齐灵公庄公景公以节俭力行重于齐】曾西【曾子之孙】杨氏曰云云【杨氏之说未尽此章之意夫曾西言子路则曰吾先子所畏至论管仲则曰得君如彼其专行政如彼其久功烈如彼其卑此正以作用优劣言也以作用之优劣言则管仲功业逺不可望子路何者管仲之所以霸不过富国彊兵而已夫子之许子路也曰千乘之国可使治其赋而子路自许亦曰千乘之国摄乎大国之间加以师旅因以饥馑由也为之比及三年可使有勇且知方也夫治千乘之赋夫子以为由所优为则与子路所自许无异也且千乘之国小国也又摄乎大国之间师旅饥馑可谓贫弱遂亡矣子路一起而为之比及三年仅迩两载而能使之有勇则其于富国彊兵乎何有且知方也则加于富强一等矣使子路而得千里全齐之地为之何待三年何止有勇其视管仲乘全齐之力专国四十年之久而仅仅乃尔真不足道矣大抵圣贤作用自是殊絶决非常情所可测度世衰道微不幸圣贤而不获用天下世人但见霸者君臣小小功业即以为大竞慕效之至论孔明诸子则或但以为循良自守者而已此真世道之不幸也】管仲晏子犹不足【公孙丑兼问管晏孟子但卑管仲而不言晏子】由汤至武丁贤圣之君六七作【见于书者汤太甲太戊河亶甲祖乙盘庚祖甲他书有孔甲王文宪曰孟子言文王之所以难时难势难今日之所以易势易时易】镃基田器【尔雅释名大锄也　此章自首至为我愿之乎入要畧四之二】恐惧疑惑而动其心【下文作疑惧二字尤简孟子所以不动心者养气则不恐惧知言则不疑惑王文宪曰疑惧二字包一章大意而直字贯乎其中】孟贲勇士【史记范睢传及淮南子注皆云卫人文选注引史记疏贲齐人归秦武王说苑曰孟贲水行不避蛟龙陆行不避虎狼发怒吐气声音动天吕氏春秋曰孟贲过于河先其伍船人怒以楫虓其头中河孟贲瞑目视船人髪竖目裂舟中人尽播入河帝皇世说云孟贲生拔牛角】北宫黝孟施舍【不知何国人孟子因公孙丑以孟贲喻其勇因借勇士为喻】必胜为主无惧为主【心有所主则不动二子之勇亦是其心各有所主故能不动尔王文宪曰黝之养勇是不疑舍之养勇是不惧】气象各有所似【气象者形似彷佛之意尔便以二子直比曽子子夏则不可】勇【即下文浩然之气】缩【即下文直养王文宪曰朱子谓孟子养气之论夫子已道了曰内省不疚夫何忧何惧与此正相表里目反即内省也直则不疚矣虽千万人吾往不忧不惧也】无其气【字集注不训而以致养体之按后篇自暴章集注曰害也无其气即下文以直养而无害之意也王文宪曰此节论告子及论志气告子是死底不动心孟子是活防不动心】程子曰志动气者什九【伯子之说也上文一条下文二条皆是孟子虽对言气动志程子则谓志是气帅终是志动气处分数多气动志处分数少】我知言我善养吾浩然之气【朱子曰孟子之不动心知言以开其前故无所疑养气以培其后故无所慑今按孟子之不动心本是于心上用工知言是其要养气是其助养气之本依然是从心上生如行惬于中自反常直集义是也葢心无愧怍自然气壮气壮则又能配此心之道义而助其行然集义工夫又自知言来使其不知义理之所在何以能事皆合义此等工夫循环并进】知言者尽心知性【知言是知道之效不曰知道而曰知言葢因告子不得于言勿求于心之失而反之也尽心知性集注是自知言之本说来则凡天下之言其得失是非毫厘疑似之间无不有以照之而天下之事无可疑者矣】告子之学【王文宪曰孟子是自然不疑不惧告子是硬要不疑不惧】敢问何谓浩然之气【公孙丑兼问孟子与告子不动心之异孟子言告子之失而丑又专问孟子不动心之法孟子即以知言养气告之丑当首问知言而乃首问养气虽因论气而遽及亦是丑之学未能知所先后也及其问气又止问何谓浩然之气而孟子告之即直养而无害之说与夫养之之本与其所以飬而无害之节度此是孟子切于敎人倾倒无余也】其为气也至大至刚【气之体】配义于道【气之用】以直养【气本大而刚顺是直道而行以养之勿令有所屈曲愧怍以害之】馁【前馁字无是气则道理馁后馁字无是道义则气馁】集义【集义亦是心通乎道使事皆合义自惬于中无所愧怍自生浩然之气非是义本在外从外假义事为名以虚张其气而强得其浩然也朱子曰孟子之学盖以穷理集义为始不动心为效惟穷理为能知言惟集义为能养气理明而无所疑气充而无所惧故能当大事而不动心王文宪曰论其用道义非气无以行论其体气非道义无以生是非两字对生袭两字对气乃集义而自生于中非行义而袭取于外必有事焉勿正是集义工夫正而助长是要义袭而取集义义袭是养气一节大防】助长【助长是虚张其气非惟不久消歇而狂妄自大之病自此生为害大矣】程子以七字为句【叔子】战不正胜【春秋公羊传曰师不正反战不正胜】何谓知言【知言即是物格知至之效缅想孟子格致之初亦是从言语用工本自圣贤之言格来以知其原又是天下之言格去以要其流章内四日似指异端葢天下之言足以惑人最难察识者惟异端为甚其粗浅者固易见也然天下之言不间浅深亦不出此数端此章虽不及所以知言之方然知其所以病即知言之方也葢以此理之正辨其于此理之差其于是非毫厘之间如匠石斵鼻端之垩不容发浅深也大抵人于心中见得有差决是害事葢其心术识见议论一向如此为害不细小差则小害大差则大害所谓生于其心害于其政人见圣贤之辟异端则曰卫道尔言论之末尔殊不知其为救世之大功如老子之言其害实则为申韩虚则西晋佛氏之言其害浅则为梁为南唐深则真是无父无君率兽食人】诐淫邪遁四者相因【其言既有所偏则必就其中发明其说而说始放说既放则背理愈其故邪邪不胜正而又不能自克故必逃遁其说愈逃遁则愈偏矣又展转相因也】蔽防离穷四者亦相因【其心既有所隔不见正理故其陷溺必日深心既陷溺则去道愈逺去道愈逺则终必困屈矣然愈困屈则愈隔亦展转相因也王文宪曰此范要看四个所字诐淫邪遁是病证蔽陷离穷是病原能去其蔽则无下三件蔽之原不一有气禀之蔽有物欲之蔽有习俗之蔽有学术之蔽夫蔽在乎好学心通乎道程子是发明知言之要然惟好学而后能心通乎道】程子曰【叔子】又曰【伯子】此一节【王文宪曰自此而下文势抑起伏若散漫而无収拾徐而玩之前后相应极为缜密】林氏【之竒字少頴官至宗丞号拙斋吕成公之师也】程子【伯子】曰伯夷伊尹何如【王文宪曰此下说开去】孔子也【王文宪曰本问伯夷伊尹而带言孔子者以愿学者学孔子则上文六子伯仲也】乃所愿则学孔子也【王文宪曰后面四段尽总在此一句孟子所以自任可知矣】是则同【王文宪曰言三子德之盛君百里足以朝诸侯有天下应前齐之卿相不足道也言行一不义杀一不辜依旧是自反而不缩所以不为其同者固如此其异者又非伯夷伊尹所及也】污【以文势言当是决字之误】程子【叔子】麒麟毛虫之长【曾子书阴阳篇曰西方毛虫三百有六十麟为之长南方羽虫三百有六十鳯为之长】程子【叔子】此章扩前圣所未发【入要畧五之九前圣所未发葢知言养气之防前圣未如此详明也又自公孙丑再问夫子既圣一段以后所问较寛孟子随答皆问六子则姑舍是而不敢答问尹夷则吾未能有行焉乃所愿则学孔子则意可见矣夫夷惠君子不由此章并伊尹亦不学而止愿孔子葢孟子气浩而逹权其于伊尹固不待学而能但难到夫子地位尔及论孔子则但举三子之言证夫子之所以异葢圣人妙处亦自难言其实亦自知言养气之极熟而化尔知言之极耳顺是也集义养气之极从心所欲不逾矩是也王文宪曰学至圣人则浩然之气不足言矣】七十子【孔门高弟弟子也史记冇七十子列传家语有七十子解本七十二人举全数尔】邹氏【道乡先生邹侍郎名浩字志完　此章入要畧四之三】豳风【豳周之旧邑公刘所治七月篇豳之旧诗周公陈其诗以为曚瞽讽诵之诗用其籥以为迎寒暑劳农之乐而凡周公所作之诗与为周公而作者编诗者皆系之豳葢豳岐之地乃周公之采邑云】鸱鸮之篇【周公所作以贻成王鸱鸮指武庚也言既诱管蔡又将毁王室也故周公托为鸟言以诋鸱鸮言以创造之艰难固密也】牖户【巢之通气出入处今鹊巢逐年随大嵗所向即所谓戸也】活书作逭【古书皆口传授故字文或不一然古人方言多以四声通读】尊贤章张子【横渠先生】助而不税【井田之制一井九百畞八家各耕百畞而助耕公田春秋初税畞则公田之外又税其私田是为十取其二以孟子之言观之则是时诸侯皆然不独鲁也】周礼【详见载师屋不毛者出里布田不耕者出屋粟民无职事者出夫家之征王文宪曰夫征粟米之征百畞之租也家征力役之征今之徭役也里布布缕之征五畞之税也】信能行此五者【此章宜补首篇发政施仁章内】吕氏【大临与叔】不忍人之心【不忍人三字注无训诂但自天地生物之心说来则不忍人之心乃人禀天地生生之心以为心所以无伤害人之心此一説也下文乍见孺子入井皆有怵惕恻隐之心非内交非要誉非恶声而然则是怵惕恻隐之心自忍耐不住故尔是所谓不忍人之心者乃忍不住痛伤人之意此又一说也不忍见孺子之入井即不忍见人之颠连无告皆是此又一説文意为顺在人听认】恻伤之切隐痛之深【因上文怵惕恻隠以为训葢怵是惊惕是动则恻隐作痛伤之深切若以下文三端例之则羞是耻己之不善恶是憎人之不善辞是解使去已让是推以与人是知其善非知其恶皆是两面独恻隠是痛伤一面但稍有浅深耳按仁贯四性则恻隠贯四端但曰伤痛不见贯四端之意昔谢上蔡以该洽自多程子责之曰可谓玩物丧志谢子面热发赤程子曰此恻隐之心也夫面热发赤者羞恶之心尔而以为恻隐葢四端皆从动处发恻隠之心兼怵惕而言则恻惕为惊动但举恻隠而言则恻为动隠为痛恻是恻然而动隠是隠然而痛恻者感于外而动于中隠者痛于中而发于外恻则专言之仁之端也隠则偏言之仁之端也此心本静有感而动则痛伤羞恶辞逊是非之念发焉此恻之所以贯四端而隠之所以为爱也以此观之庻得其立言之例于人心为真切又智之为性亦是两节知与藏也论其端则但以知是非而言此章之説是也论其全体则当以知与藏而言离娄上篇之末所谓知斯二者弗去是也王文宪曰四个界限自分明亦有随事相连而见】程子【叔子】腔【体骼也】心綂性情【张子语心者身之神明天所赋之理具于其中为性自是而发于外为情】充【满也问推与充文公曰推字推将去充字填得满】日新又新【王文宪曰新字释始字】程子【二条并叔子】四端不言信【四端之发皆是真实有是四者如此则信便在四者之中矣】水火金木待是以生【四行皆生于土试反诸身肾属水心属火肝属木肺属全脾属土然脾受饮食而四藏皆食于脾】于四时则寄王【四时每季月以十八日为土位而季夏十八日乃火王之后生土故又为最王遂为中央土位此阴阳家者之説然土气无不在四时之内　此章入要畧一之六王文宪曰此注信贯四端后章仁贯四端】函甲也【周礼函人为甲音含本注】择所以自处【论语集注作择里此作择所以自处古人引诗断章取义古语亦然彼以择里言冐上文也此以□自处言引下文也然此説可兼彼义　此章入要畧一之二十五】子路章程子【伯子】耕于歴山【歴山在今河中府济南府亦有歴山】陶于河滨【禹贡陶丘在今曹州济阴县地志云舜陶处疑此陶丘乃济滨非河滨也当别有处】渔于雷泽【河中府有雷首山雷水所出入河古传舜渔处但雷泽今在濮州雷泽县禹贡所谓雷夏也而歴山陶　濮州亦冇之据孟子舜东夷之人则济濮之间此似为近　此章入要畧五之八】不隐贤不枉道也【本文进不隠贤必以其道谓虽不隐其才能而出仕然必以其道而不苟此是其和中之介今注文似以其道解进不隐贤按此二句或问不隠贤而亦不枉道文公云如此看亦得又语録以不隐贤为读必以其道为句】尔焉能凂我哉【列女传曰柳下惠处鲁三黜而不去忧民救乱妻曰无乃渎乎君子有二耻国无道而贵耻也国有道而贱耻也今当乱世三黜而不去亦近耻也柳下惠曰然油油之民将陷于害吾能以乎且彼为彼我为我彼虽祼裎安能汚我油油然与之处仕于下位栁下既死门人将诔之妻曰将诔夫子之徳耶则二三子不如妾知之也乃诔曰夫子之不伐兮夫子之不竭兮夫子之信诚而与人无害兮屈柔从容不强察兮防耻救民徳弥大兮虽遇三黜纣不蔽兮恺悌君子永能厉兮嗟呼惜哉乃下世兮庶防遐年今遂逝兮呜呼哀哉魂神泄兮夫子之諡宜为恵兮门人从之以为诔莫能窜一字君子谓栁下惠妻能光其夫矣诗曰人知其一莫知其他此之谓也】莫能相尚【韩文公引此语作今之诸侯无以大相过者右此章初看疑孟子与齐宣交际之间殊不快人意及观战国防齐宣王呼顔斶前而不前使谒者延王斗入而不入彼二士一时风声气习尚能如此况孟子伊尹之才孔子之亚宜其不可召也】七十镒【按前篇注二十两为镒则一镒已是一斤四两七十镒则是八十七斤半古者以黄金为上币白金为中币青金为下币此不知何金然宋次国耳一餽之金已八十七斤孟子之受亦几于泰按古今称轻重不同且以汉称较之汉之一斤当今四两三钱强以此为度则亦未为泰也】平陆【今平原郡】士战士去之杀之【此依古注按持防止是阶前庭下执防之人庶人之在官者去之止是废弃之】邑有先君之庙曰都【此出左氏语録谓古者尝为都处便自有庙如岐有太王之庙丰有文王之庙曲沃有桓叔以至武公之庙按如此则以都名者当不多今曰为都者五人则已有五都矣而五都之外又非一也故语録又曰恐是周礼所谓都鄙之都按如此则都是大邑尔】孟子为卿于齐【或问孟子宾师之礼如何文公曰当时有所谓客卿者是也大概尊礼之而不居职任事召之则不往又却为之出吊于滕履祥按客卿不治国事若礼文之事则亦皆与又礼记仕而未有禄者使焉曰寡君违而君薨弗为服也未有禄谓未有常职然出使则以君臣之礼行古自有此礼但此章曰为卿于齐后曰致为臣而归似孟子尝以为卿道不行致为臣而去尔】使虞敦匠事【王文宪作句以注曰董治作棺之事者】嬴【阙】
　　古者棺椁
　　无度【古者谓夏商以上未有厚薄之等葢民淳材盛但亦以厚为尚】中古棺七寸【恐亦虞商以下然亦近古古尚以七寸为度古尺一尺当今浙尺八寸是七寸省今五寸六分也孔子为中都宰制四寸之棺五寸之橔则因时之宜使人皆可为尔】自天子达于庻人【句连下文】得之为【当作一读谓礼制所得为也集注作而恐不必改夫礼制所得为者如棺橔衣衾之美也所不得为者如棺橔重数置翣明器多少之数丘封之度此不可逾越而为者也】史记亦谓孟子劝齐伐燕【语见燕世家史记葢为战国策所误战国策则传闻之误也】武王胜殷杀纣立纣子武庚而使管叔与弟蔡叔霍叔监其国【此补本文之未辨葢武王使之监殷其出周公之意则未可知然孟子书论及古事者多不辨其事之有无但即此以明圣贤之心无其处事之冝耳然谓之杀纣而立其子则亦未审葢武王入殷而纣已自焚死故武王封其子示不絶也杀父立子于事情不然管叔名鲜蔡叔名度霍叔名处】前章沈同以其私问曰燕可伐与孟子曰可子哙不得与人燕子之不得受燕于子哙有仕于此而子悦之不告于王而私与之吾子之禄爵夫士也亦无王命而私受之于子则可乎何以异于是齐人伐燕或问曰劝齐伐燕有诸曰末也沈同问燕可伐与吾应之曰可彼然而伐之也彼如曰孰可以伐之则将应之曰为天吏则可以伐之今有杀人者或问之曰人可杀与则将应之曰可彼如曰孰可以杀之则将应之曰为士师则可以杀之今以燕伐燕何为劝之哉第二篇十章齐人伐燕胜之宣王问曰或谓寡人勿取或谓寡人取之以万乘之国伐万乘之国五旬而举之人力不至于此不取必有天殃取之何如孟子对曰取之而燕民悦则取之古之人有行之者武王是也取之而燕民不悦则勿取古之人有行之者文王是也以万乘之国伐万乘之国箪食壶浆以迎王师岂有他哉避水火也如水益深如火益热亦运而已矣十一章齐人伐燕取之诸侯将谋救燕宣王问曰诸侯多谋伐寡人者何以待之孟子对曰臣闻七十里为政于天下者汤是也未闻以千里畏人者也书曰汤一征自葛始天下信之东面而征西夷怨南面而征北狄怨曰奚为后我民望之若大旱之望云霓也归市者不止耕者不变诛其君而吊其民若时雨降民大悦书曰徯我后后来其苏今燕虐其民王往而征之民以为将拯已于水火之中也箪食壶浆以迎王师若杀其父兄系累其子弟毁其宗庙迁其重器如之何其可也天下固畏齐之强也今又倍地而不行仁政是动天下之兵也王速出令反其旄倪止其重器谋于燕众置君而后去之则犹可及止也此章燕人畔王曰吾甚慙于孟子陈贾曰王无患焉王自以为与周公孰仁且智王曰恶是何言也曰周公使管叔监殷管叔以殷畔知而使之是不仁也不知而使之是不知也仁知周公未之尽也而况于王乎贾请见而解之见孟子问曰周公何人也曰古圣人也曰使管叔监殷管叔以殷畔也有诸曰然曰周公知其将畔而使之与曰不知也然则圣人且有过与曰周公弟也管叔兄也周公之过不亦宜乎且古之君子过则改之今之君子过则顺之古之君子其过也如日月之食民皆见之及其更也民皆仰之今之君子岂徒顺之又从为之辞　孟子致为臣而归【孟子致为臣而归诸章在于燕人畔陈贾解慙之后似为此后去齐通鉴细目大事记齐伐燕孟子去齐齐宣王薨并在赧王元年】中国而授孟子室【史记齐宣王喜文学游说之士皆赐列第为上大夫不治而议论是以齐稷下学士复盛且数百千人按如此则是宣王亦欲以此处孟子宜孟子之不受也吕成公曰齐王之意以为孟子止可为国人矜式未必可以为政】钟受六斛四斗【四升为豆四豆为区四区为釡釡十为钟孟子尝曰万钟不辨礼义而受之万钟于我何加焉而齐王欲以此留孟子正犯其所不屑宜孟子之去也】季孙子叔疑不知何时人【季孙即鲁季孙子叔疑不知何人当在春秋后近世有立孟子庙者以门人从享而子叔疑与一人之数可谓谬误】程子【叔子】昼【史记有昼邑音昼语録谓齐地有昼邑又有画邑路史画邑在西安城昼邑在临淄】鲁缪公【史并作穆鲁元公之子名显以周威烈王十七年立为诸侯尊事孔伋以公仪休为相以泄栁申详为臣】泄柳【后篇作子柳必其字也礼记檀弓篇屡言子柳事未知是否杂记篇作世柳世泄古语四声之讹也注云鲁缪公时贤人】申详【名见檀弓】李氏【昭武人名郁字光祖号西山学于山杨公为其壻举遗逸官至福建帅机有论孟遗秉文公作墓表】二句【不怨天不尤人见论语孟子称之君子指孔子　此章入要畧三之十六前段忧世后段乐天】孔氏【頴达】















　　孟子集注攷证卷二
　　钦定四库全书
　　孟子集注攷证卷三
　　元　金履祥　撰
　　滕文公上
　　滕【姬姓之国今徐州北一百九十里滕县有古滕城】过宋【吕成公大事记周赧王元年孟轲致为臣于齐而归二年孟轲自齐之宋自宋适滕按孟子致为臣于齐归邹而即如宋与宋勾践戴不胜等答问则滕世子过宋而见孟子当在此时自滕而西南过宋三百五十余里】道性善【王文宪曰此孟子大防】称尧舜以实之【性善无形影然凡圣人之所为皆自性分中出则尧舜即性善之形象也性既人所同有则尧舜人皆可为】程子曰【叔子王文宪曰孟子之后无人敢如此说】公明仪曰【初注二句皆公明仪之言李闲祖问以为上句周公之言公明仪举之而曰周公岂欺我哉朱子因之遂改集注周公于文王为亲父子亲承文王而学之文王虽大圣而事事皆可学而为之不必别师古圣则此言容或有之若如初说则文王圣人事事我皆可学周公圣人言之我皆可信信受奉行非欺我也亦通】鲁贤人【自公明宣学于曾子而公明高公明仪皆见称于孟子高曾子门人仪与孟子年辈相及】可以为善国【天下无性外之物古人为学即见之行事滕文公是有国之人故孟子即令其就为国上致力】书曰【引书意尤切人性固皆可为圣贤学者固当以圣贤自勉然非可以安坐而进也亦湏有刻苦之实功去切身之实病方可与造圣贤之道尔】不能自充【四字切中常人之病人性本皆可以为圣贤其不能为者葢茍且以卑近为安不能自充至若为不善之人亦岂能昧其本心之善亦以一向放纵不能自充以至此尔　首章入要畧一巻之一以世子之天性非不能为善以滕国之地位亦自可以为善但人之患在于不立志故举三子之言于前人之患在于不去病故又举商书之说于后人能立广大之志以充吾本善之量又必能致刻苦之工以去吾本身之病则所谓尧舜人皆可为者真可为矣】齐防之服【按礼为父斩衰为母齐衰至若防衰则又次于此如杂记云三年之丧庐垩室之中下文曰防衰皆居垩室不庐又曰防衰之丧人请见之则见唯父母之丧不辟涕泣而见人则防衰又斩齐之次也今滕定公薨文公当为斩衰之服而云齐防似亦可疑岂古者天下诸侯斩衰之布升数多于常人止用防布为之欤又按上文曰吾尝闻之矣则此三句亦古语昔鲁缪公之卒使人问于曾子对曰申也闻诸申之父曰哭泣之哀齐斩之情饘粥之食自天子达此数句与此正同葢古语传诵之讹孟子引之尔当作齐斩之服】宗国鲁【宗法诸侯之公子葢先君之子今君之昆弟不敢以君为宗而君为公子之庻者使宗其公子之适者葢使诸庻弟以一适弟为宗天子亦然武王为天子则诸弟不敢以武王为宗而以周公为宗故凡文王之子有国者管蔡郕霍邢衞毛聃郜雍曹滕毕原酆邭皆谓鲁为宗国也】深墨甚黒色也【礼居丧垢面传曰肉食者无墨今呉王墨国胜乎太子死乎葢忧慼则色墨而居丧不肉食是以深墨也】倚庐【以本倚堂侧而苫葢以为庐也天子则加梁楣谓之梁阍】孟子至滕【大事记在周赧王之二年】恭俭【恭礼下世禄也俭取民有制助法也】夏后氏五十而贡殷人七十而助【集注之説虽明而语録亦自疑之古者田制遂径沟畛洫涂浍道凡水陆封树自禹濬畎浍距川以来积世累代而后成若商又变为六百三十畞之区周又变为九百畞之井则一时径遂改易固不甚难而沟畛洫涂例须改作大费民力久而不定何异王莾之改制圣人作事因民之利必不如此按古者以平地为田其同沟共井者无甚疆界但各以畞数为计而古所谓畞者又与今尖斜折方不同古者六尺为步步百为畞所谓畞者阔一步长百步古人重黍稷粱菽其所谓畞即若今种豆麦者作田疄也诗所谓南东其畞谓田间作疄向南向东视水土之利也古者中土既是平田但止以田疄为计夏后氏之时田未尽关又去古未逺虽士大夫无不躬稼穯受田者多故每夫受田五十疄比周一井则十八家受之而自贡其什一至殷人则田巳开辟一夫受田七十疄比周一井则十二家受之而助耕公田六十疄至周则土田尽辟而君子小人又分在官者食公田之禄工商不尽受田惟农受田故得以百畞为限乡遂用贡法十夫有沟都鄙用助法八家同井而一夫各受田百疄其庐舍则拨田之外又共拨若干疄三代可以例推也】彻者彻也【下彻字读作澈经书凡以本字解本字者上字是古书下字是当时俗语然又有一例如亲之也者亲之也上字平声活字也下字去声定字也以此例推之】助者借也【子夜反当读为借去声北音皆然但二字各有二音如天子诸侯借田虽音集而解谓借民力以终亩则借字又本音子亦反入声以从人从昔谐声也今俗读作去声误尔】龙子古贤人【不知其世故但曰古贤人孟子书两举其辞惜其言论风防不尽传于世也】莫不善于贡【贡法之亦夏之末造圣人视时上下而取诸民必不至此】盻【从日从兮者气出貌葢日有恨气也五礼反说文作胡计反玉篇吾计反则读如睨矣俗误作普苋反者非葢盼字不从兮而从分谓日黑白分明也说文亦怍□】雨我公田【周制乡逐用贡法都鄙用助法孟子不见典借但以诗推之】序以习射为义【乡射礼行于乡序葢以射名其学为序射者升序之堂立于堂之序谓当栋处也向外而射序射谐声故曰序者射也古者射以习容正志直体观德故教法以射为先于旅也语就敎以人伦之道】为王者师【孟子尝以王道告齐粱之君如滕文公为井地可谓能行王政矣孟子不许之以王而以王者师许之葢齐梁之君皆万乘之国行王道而王也易滕文公五十里之国则虽行王道而其王也难但示王道之兆为王者之法可耳此圣贤至公之心亦审时势之论也自此后又二十六年周赧王之二十八年而桀宋灭滕齐魏楚又防宋矣文公之贤可以为王者师頼孟子书而传尔又滕文公之时所忧者在齐楚则桀宋来防非文公之世也】周虽后稷以来旧为诸侯【周自后稷始封于邰字亦作斄传其子斄蠒至不窋迁于戎至公刘避桀迁邠至古公又迁岐至文王而三分天下有其二故曰其命维新孟子虽引文王之诗而止曰亦以新子之国以滕之褊小仅可自新其国而已又井田乃周室旧制而此方新子之国葢井法积壊已非一日至此始复其旧乃所以新之也】壤地褊小【上文令滕絶长补短将五十里则是除山川林麓城郭而以田计也以五十里之田而分君子公田小人私田君子又有圭田小人又有余夫似为难给然以方田法计之方十里者为方一里者百则是百井九百夫矣方五十里者为方十里者二十五则是二千五百井二万二千五百夫矣亦自不患于不给也以此知战国之时诸大国若能修复井田不为园囿宫室汚池以废地能行仁政以聚民则田野不至于不给人众地大不患于不可以行王政也】野九一而助国中什一使自赋【孟子虽不见载籍之详而此二句与周制乡遂用贡都鄙用助之法合国中自赋则民无逺输之劳野九一而助则卿大夫食邑无过取之失】程子【未详】公事毕然后敢治私事【先公后私即诗之雨公及私之意春秋传曰公田不善则非民私田不善则非吏葢民惟当先公而吏则当恤民之私也反是则公议非之】润泽【就中活法制宜使行之优游甚便不使有蹇涩难行之患也】史迁所谓农家者流【大史公六家指要无农家至班固艺文志分九流始有农家者流此集注未及改】程子曰许行所谓神农之言乃后世称述上古之事失其义理者【叔子也按汉书艺文志神农二十篇六国时诸子托之神农刘向云疑李悝商君所説班固曰农家者流葢出于农稷之官播百谷勤耕桑以足衣食及鄙者为之以为无所事圣王欲使君臣并耕誖上下之序】阴阳医方称黄帝之说【黄帝使大挠作甲子始迎日推防故阴阳家者説时日吉凶多推言黄帝医家亦推本黄帝岐伯设为问答之辞传述古语杂以附防然比之诸家号为精深】贤者与民并耕而食【仪礼经传通解载神农之法曰丈夫丁壮而不耕天下有受其饥者妇人当年而不织天下有受其寒者故身自耕妻亲识以为天下先履祥按神农之説不过躬耕以先天下耳而为其言者遂有与民并耕饔飱而治之説此集注所谓传述而失其义理者又按路史亦戴神农之言曰士丁壮而不耕则受其饥女当年而不织则当其寒有余不足各归其身士力耕而女力织力归于上而功被于下嵗余十三三年而成嵗三十年而国有十嵗之储有以利下而不足以伤民故天毁地凶旱泆并作而无入于沟壑乞丐者时其时以待天权也是以年谷顺成衣食足而礼义兴奸邪不作无制令而人从大畧如此路史又曰唐尧冇言朕之比神农犹昬之比朝旦也而説者犹以为夫负妻戴以有天下是相率而为伪者恶足以言人道耶】五谷稻黍稷麦菽【此用周礼九谷之数而五之也旧说黍稷稻粱秫夫四谷皆有秫安得独出一谷然古人重黍次亦重粱粱今粟也其种亦多当曰黍稷稻粱麦尔】益【即伯翳也青冀间以入为去则曰翳秦陇间以去为入则曰益史记引书孟子作益而秦纪又出伯翳者误也】九河【名见尔雅今沧州畧有一二遗迹然皆沦为小海不可一二复攷矣详见禹贡地理古今注】济【字当作泲出王屋山崖下伏流地中至孟州温县涌出二源是谓泲源入河复南出为荥泽自为一渎以东北入海至王莾末不复南出而诸儒考之谓伏流地中隠见不常今清河行其故道】漯【史记禹酾二渠以杀河流一谓泲一谓漯也古河北行至今开徳府漯受河流入海西汉河徙并行漯川其后又徙而漯亦涸矣】汝【出今河南梁县天息山至蔡州下入淮】汉【出今汉中利路之间西县嶓冡山东南流二千四百二十里至汉阳军大别山入江】淮【出唐州桐柏山千七百里至海州入海】泗【出袭庆府泰山陪尾有泗源南至下邳入淮】记者之误【当是防九河瀹济漯排淮江而注之海决汝泗而注之淮决汉而注之江】放【上声则作仿谓仿是道而为功非有所作为也亦有作去声者则训至训大】则法也【论语集注曰则犹准也惟天为大而尧之功徳与之相准据此注则尧法天之大当以注为是而此未及改】有若似圣人【史记孔子既没弟子思慕有若状似孔子弟子相与共立为师师之如夫子时也事亦见家语但二书所载下文猥琐类小数末术前儒常非之当以孟子所引曽子之言为正】暴【说文从日从出从大从米晞也然说文作蒲报反葢古字四声随方言而读或去或入今以去声者为暴烈以入声者为暴晞义亦相通】鴂【博劳食母之恶鸟】此诗为僖公之颂孟子以周公言【王文宪常言閟宫之诗葢有错简当从孟子为正葢第一节説姜嫄后稷第二节说太王文武第三节当説周公之功而今诗但説成王封周公之子似逸一节下文公车千乘戎狄是膺荆舒是惩则莫我敢承当是第三节言周公四征弗庭伐淮践之功周无徐州故淮夷为荆州之界而舒在今淮西也第四节始及王曰叔父至乃命鲁公第五节方説周公之孙庄公之子方颂僖公第六节説飨祀降福而俾尔之祝以类相从已后皆祝颂之辞如此则孟子之时诗未错简而孟子所引正是周公也】不论精粗使之同价【周官肆长陈其货贿名相近者相逺也实相近者相迩也正欲精粗异价不以大小同价】滕文公下
　　招虞人以旌【周礼折羽曰旌古者无札文字之繁但以所持之物为信汉初尚然古礼招大夫以旌虞人以皮冠】不至将杀之【古者田猎所以讲武以军法治之不见皮冠则失符验之实从大夫之旌则为犯分军中有令而不至则不恭命犯律尤重此所以欲杀之也虞人岂不知拒命必死而非其招不往既自守法亦以正君故夫子以志士不忘在沟壑勇士不忘防其元二句取之此事孟子书凡两出又见左氏传及家语然二书记孔子取之之言则曰守道不如守官葢守官即所以守道今曰守道不如守官则是道外有官而官不必道也此岂夫子之言故此事只当以孟子之言为正大抵圣人之言非智足以知圣人鲜有传之不差者】不待其招而往【语録曰答陈代曰不待招而往何哉此以在他国而言答景丑及答万章曰天子不召师而况诸侯此以在其国而言】如以利【利之一事门不可启渐不可长一以利而枉小其必至于以利而枉大孟子此语亦是拔本塞源】王良【善御马者赵简子之御也左传作邮良一名无恤天驷星旁有王良星其占王良策马车骑满野世以邮良善御故自谓王良】范我驰驱【古之善御者御驱逆之车则挟辔使射者中禽之左胁以达右腢是为上杀以供祭祀所谓逐禽左也嬖奚小人但欲苟中不以禽左为上杀故用逐左之范而不中诡随而遇禽则中此小人心术不正苟且求中者也】比【当作毗志反集注未及改】枉己者未有能直人者也【断在此句上　此章入要畧三之四】公孙衍【即犀首也魏之阴晋人与张仪不善离秦魏之交而相魏导义渠以伐秦佩五国相印为约长代张仪相魏仪死又入秦秦王爱衍且相之为甘茂所陷后诛死】张仪【魏人相秦伐魏降蒲阳而复予之因以説魏事秦又出相魏令魏先尊秦而诸侯效之魏不聴阴使秦伐魏魏乃倍从约而诸成于秦反复相秦秦欲伐齐又使仪説楚絶齐献商于六百里楚絶齐而秦不与地楚怒以黔中易张仪欲杀之仪至楚又因靳尚以求解于楚姬郑褏又説楚事秦去而遂之韩説之事秦归报封武信君使东说齐又説魏北之燕使事秦所谓衡人也及秦武王立不説仪诸侯皆叛衡而仪又説武王东方有大变然后王可以多得割地闻齐甚憎仪仪之所在必兴师伐之于是之梁而齐果伐梁使秦以其间伐魏后又阴使人觧齐之兵而卒相魏以死】丈夫之冠【冠恐当作娶字与下嫁字对按仪礼士昬礼父醮子而命之曰往迎尔相若冠则宾醮而命之字父不亲命也】往送之门【往字作一读送之门者按仪礼父送女命之曰戒之敬之夙夜无违命毋施衿结帨曰勉之敬之夙夜无违宫事庻毋及门内施鞶申之以父母之命曰敬恭聴宗尔父母之言夙夜无愆视诸衿鞶】以顺为正者妾妇之道也【仪衍捭阖生事而孟子独谓其阿顺葢顺其主之欲而导之争顺其主之惧而导之从衡凡不能以道义正其君者皆妾妇之道也苏氏古史曰战国之为从衡者皆倾危之士也然而汚贱无耻莫如张仪而其成功亦莫如仪之多方仪之未信于楚也辞而之晋谓怀王曰王无求于晋国平王曰金珠犀象楚产也吾何求于晋仪曰王独不好色乎周郑之女立于衢闾不知而见者以为神也王説资之珠玉而遣之南后郑褏闻而忧之奉以千金仪将行谓王曰赐臣中饮谓王召所便习王召郑褏仪见之跪请罪曰臣行天下未尝见人如此其美也而仪言得美人是欺王也王与褏大喜而仪言得行仪之所以求用者其术至此所以言信而功多也按此节即媒妪之术所谓妾妇之道也欤】广居【仁语録以心言】正位【礼以身言】大道【义以施为言惟是心无私邪无私则心体广即仁也无邪则所立正即礼也故所行自无私邪偏曲所以谓大道即义也然亦惟集义养气方到此地位此三句是大丈夫之本下三句乃其效语録威武不能屈以浩然之气对着他便能如此　此章入要畧三之五】何叔京【名镐昭武人自其父兑受程氏学于东平马公伸而叔京又从朱子学官至潭州善化令未上而卒朱子铭其墓】周霄魏人【战国策作周宵】礼曰【注文出祭义】又曰【出王制大夫士有田则祭无田则荐祭则室中酌奠毕又迎尸于堂以献荐则室中酌奠而已】妁亦媒也【孟子音义曰媒氏酌二姓之可否故曰妁】梓匠木工【梓人为器用者如攷工记为饮器为笋簴为侯之类今俗所谓小木匠人为宫室国邑攷工记建国营国为沟洫之类今俗所谓大木者】轮舆车工【周人尚舆一器而功聚马者车为多察车自轮始轮人为轮専治圆曲舆人専治直方而总众工】食工也【道之功大上之功小】宋王偃【周显王之四十年宋公剔成为弟偃所攻出奔齐而偃自立至慎靓王三年宋东败齐取五城南败楚取地三百里西败魏遂称王赧王二十九年防滕则威滕伐薛在后】亳葛【并在南京有亳城有葛驿镇此段言汤之王政】匪【谐声从匸形从非声今俗加竹】黄【古者上衣下裳衣而裳黄故币帛皆以黄为色此段言武王之王政】实不能行王政为齐所灭走死【按宋有雀生□史占之曰小而生巨必霸天下康王喜起兵灭滕败齐楚魏取地数百里乃悆自信其霸欲霸之亟成射天笞地斩社稷而焚防之为长夜之饮于室中室中人呼万嵗则堂上之人应之堂下之人应之门外之人又应之至于国中无敢不呼者天下谓之桀宋周赧王二十九年齐湣王与魏楚灭宋三分其地宋王偃奔魏死于温按大事记则败齐楚魏之兵在防滕之前按通鉴则败齐楚魏取地之事往灭滕之后葢事之前后已难详攷大事记则皆附于称王之年而通鉴则总附于齐灭宋之年又伐薛之事其时薛己为齐地当即是败齐之时尔】段干木【路史曰段干李姓邑也初邑段后邑干因而氏风俗通注乃以为姓段名干木以李氏春秋干木光于德与魏都赋干木之德误之幽通赋木偃息以蕃魏为得之又战国防有段干纶段干越人则段干姓也吕氏春秋曰段干木者魏文侯敬之过其庐而轼之其仆曰段干木布衣耳而君轼其庐不亦过乎文侯曰干木不趣俗役懐君子之道隐居穷巷声驰千里之外未肯以已易寡人也势不如德尊财不如义高吾安敢不轼乎秦欲攻魏司马康曰段干木贤者而魏礼之天下皆闻不可加兵奏君乃止】戴不胜戴盈之【宋臣疑皆戴公之后故以为氏二人问答计皆宋王偃欲霸天下之时然以孟子之言观之则王偃实不能行王政而羣邪与处迁善不力可见之】一治一乱气化盛衰人事得失反覆相寻【气化有盛则必有衰人事有得则必冇失此一治所以一乱也气衰则必复盛人事失则必复变此一乱所以一治也惟圣人在上则能以道御气以治制乱此所以常盛常治而无衰乱也古今言尧舜者皆曰极治之时而不知帝尧乃善制乱之主葢帝尧治天下泰和六十余年气化可谓极盛天下可谓极治矣盛则必衰惟其人事无致乱之因故散而为洪水之横流是亦一乱矣惟帝尧善于制乱故水之为灾也举舜而敷治舜举禹益稷契而天下平所以处乱而不害其为治也】洚水【书作降水当从洚而音洪】掘地去壅塞【语録尝疑掘地之説谓水高数尺已不可下手何况滔天之水亡父桐阳散翁解之云洪水滔天多是潦降水生之时而禹之疏凿则在泉缩水落之候集注掘去壅塞此为得之然亦有掘平地处如兖州平土当河转之冲故禹酾为漯水疏为九河亦为平土泛滥故掘地而使之归港震泽三江亦然如后世开渠泄水则亦有之其余亦多是开凿崖岸壅塞尔】夏太康孔甲履癸商武乙之类【太康者禹之孙盘游无度为羿所距保迁南夏孔甲桀七世祖国语帝甲乱之七世而殒履癸即桀也商武乙者武丁之孙游猎射天震死】周公相武王诛纣【武王十三年伐纣】伐奄三年讨其君【伐奄乃周公相成王之时奄君导武庚作乱周公相成王东征三年伐淮遂践奄迁其君于蒲姑】飞亷【按史记秦之祖中潏在西戎生蜚亷字处父蜚亷生恶来恶来多力而飞亷善走父子俱以材力事殷纣武王伐纣并杀恶来是时蜚亷为纣造石椁于北方还无所报为坛霍太山而报得石棺死遂葬霍太山索隐曰事葢非实谯周深所不信按此当以孟子为正】灭国者五十【按周书戡黎在诛纣前逸周书诛纣之时太公望伐方来王遂御循吕他伐越戏方侯来伐歴集于陈栢弇伐卫陈本伐磨百韦伐宣方禽之新荒伐蜀禽霍侯俘艾佚侯百韦伐厉皆告馘俘又周公相成王践奄之时杀武庚伐淮夷徐戎余三十余国史传不载大抵皆纣同恶之国也】驱虎豹犀【按史记纣益収狗马竒物广沙丘苑台多取野兽蜚鸟置其中故武王周公驱而逺之又韩子曰昔先王列山泽纲绳擉刃以除虫蛇恶物为民害者驱而出之四海之外则不独是纣所蓄也】有作之有读为又【按古文尚书有皆作又】作春秋【鲁旧自有春秋东迁之后书法失周公制作典礼之意善恶是非不明虽弑逆之变亦多不书其实使为人臣者不知此义陷于弑逆之罪而不觉为人君者不知此义前有谗而不见后有贼而不知故孔子因鲁史之旧而修之使是非褒贬昭然可见因此而鉴戒明乱臣贼子惧致治之法可垂万世故谓之作】胡氏曰【安国字康侯諡文定因靳裁之闻程子之学友事游扬谢三君子以得程子之防后以春秋侍讲奉勅作传此段传序也】二百四十二年【春秋起隐公元年己未之嵗止哀公十四年庚申凡二百四十二年】处士横议【上失其道世敎不明故人人自为异説朱子亦谓异端之起本是隐君子自为一説而其流遂横流于天下后世】杨朱【老子弟子字子居其书不传而列子庄子多举其语葢杨朱亲传老子之学至于列子又再传庄子又三传其时老子之言简质战国好文故其言未播列子之书未行庄子之书未着故当时惟杨朱之言盈天下孟子辟杨即辟老庄也】墨翟【史记曰宋之大夫或曰并孔子时或曰在其后索隠曰按别録亡墨子书有文子问于墨子文子子夏之弟子如此则墨子者在七十子之后者也汉书艺文志墨子七十一篇】天下之言不归杨则归墨【按庄子书亦盛言杨墨之办如曰钳杨墨之口攘弃仁义谓杨墨所言仁义也然庄子与杨朱同师同道故多偏言儒墨之是非又云儒墨之辨以墨对儒且云当时有郑缓为儒而弟为墨十年而其父母右墨缓以死争今按孟子之时邪説诐行甚多大率不出杨墨二家之説如杨朱之説则庄列其尤着凡庄子所称之人皆宗杨朱之説也太史公亦谓申韩之惨刻少恩皆原于道德之意葢其为我而无情不屑世故一切刍狗视之故残忍而不恤也若陈仲子之孑介自取无亲戚君臣上下许行不知上下相资养之道白圭之貊道皆是説也至于墨翟自为有弟子禽滑厘等三百人庄子亦云相里勤之弟子五侯之徒南方之墨者苦获已齿邓陵子之属俱称墨经相谓别墨又宋牼禁攻寝兵救世之战周行天下上説下敎强聒不舍荀子举宋牼与墨翟并言若公孙龙坚白异同之辩庄子亦举而归之墨翟禽滑厘之流淳于髠虽学无所主而慕晏婴是亦墨也又荀子亦言慎墨季惠四家而季乃杨朱之友仪奉之弃亲戚而游诸侯亦云救世之战葢宋牼之类但其设心反覆以取世资此又其最下者以此知孟子谓天下之言不归杨则归墨是当时异端邪説不出此二家之流也】杨氏为我【杨子取为我葢其初闻老子睢睢盱盱之戒而一切収敛又慕伯成子高之为人不以一毫利物必其爱身独善而不肯役于世若人人如此则人君将谁与治天下乎是无君也】墨氏兼爱【其书曰若皆法其父母奚若天下之为父母者众而仁者寡若皆法其父母此法不仁也皆法其学法其君亦然莫若法天天之行广而无私其施厚而不徳其明久而不衷故圣人法之既以天为法天何欲何恶者天必欲人之相爱相利而不欲人之相恶相贼也奚以知之以其兼而爱之兼而利之也奚以知之以其兼而有之兼而食之也又曰昔三代圣王尧舜禹汤文武其为政乎天下也兼而爱之从而利之又率天下之万民以上尊天事鬼爱利万民按此节所谓墨氏兼爱疑于仁故其口相传授皆以为爱无差等又荀子亦讥其大俭约而僈差等曾不足以容辨异悬君臣也夫圣人岂不欲举天下之人兼而爱之顾有所不给也故必急于亲贤其立为亲亲之杀尊贤之等者葢广而充之所以爱天下也今夫视天下之人犹吾父母亲戚奚不可也而于吾父母亲戚亦无异于天下之人则不可之大者此所以欲厚待天下之人而不免反薄其亲所以卒至于无父也况其为法生不歌死无服则所以俭其亲者从可知矣俭于其亲而尚何及人哉此孟子论二氏之害其极至于无父无君而不免陷于禽兽也】大乱将起【集注述大乱将起一句方见大意孟子之言虽充类至义之尽然不攷其实则疑于过葢其时异端邪説并行仁义不着所以为战国之乱卒至于亡秦而极生民之类糜灭几尽甚于率兽食人之祸孟子之言岂不信哉】杨墨之害自是灭息【杨子书不传于世必因孟子辟之而书遂废然列庄子书多其意也汉艺文志墨子七十一篇今存者十三篇然多肤浅或出附防庄子载其非乐称道二篇之畧今书无之杨子云曰古者杨墨塞路孟子辞而辟之廓如也则二书之不存孟子之功也】程子【伯子】杨墨之害甚于申韩【杨氏出于老子申韩亦出于老子太史公曰申子卑卑韩子引绳墨切事情其极惨覈少思皆原于道德之意孟子辟杨氏之为我是斥少恩之原】佛氏之害过于杨墨【佛氏寂灭类杨而禅定立脱之説过之慈悲普施类墨而平等无生之説过之葢兼无父无君之敎而资率兽食人之祸者所以其害为尤甚元魏以塔庙竭天下之财而亡梁以奉佛舍身而亡隋以道场唐以迎佛复寺五季奉佛饭僧皆无补于亡南唐以混茫无生之説亡其国生民之祸可为日积为君臣者或溺于佛而不自知或以取亡者未尽佛之道或置乱亡度外而终以佛为依皈胡不即已事观之以为深戒耶　此章入要畧五之十朱子曰诸圣贤遭时之变各行其道是这般时节其所以正救之者是这般様子恰似天地有缺齾处得圣贤出来补得周旋后过得稍久又不免有缺又得圣贤出来补这见得圣贤是甚力量】匡章【详见后篇】陈仲子【下文齐之世家葢陈氏自成子得政于齐田和遂有齐国则陈氏在战国时乃齐之公族世家也】伯夷【详见论语注下】盗跖【庄子盗跖篇曰盗跖从卒九千人横行天下侵暴诸侯穴室枢戸驱人牛马取人妇女贪得忘亲不顾父母兄弟不祭先祖所过之邑大国守城小国入保万民苦之按庄子所説虽详而以为柳下恵之弟又与孔子同时其説遂不可据注亦自疑之又引汉书云秦之大盗则又在孟子之后当是秦国人之为盗者尔然盗跖篇后人所托决不可信】











　　孟子集注攷证卷三
<经部,四书类,论孟集注考证__孟子集注考证>
　　钦定四库全书
　　孟子集注攷证巻四
　　元　金履祥　撰
　　离娄上
　　离娄【庄子云离朱子日司马云离朱黄帝时人百步见秋毫一云见千里针锋孟子作离娄按娄朱古声双叠如邾谓之朱娄故离朱又谓之离娄】公输子【鲁巧人公输班礼记作般】师旷【晋平公乐师字子野】程子【伯子】规矩准绳【权与物钧而生衡衡运生规规圎生矩矩方生绳绳直生凖准正生平葢衡运生规规所以为圆西折其圆则取方而生矩矩所以为方也方则直而生绳绳所以为直也悬绳以为准准从衡平为准所以取平也】邹氏【此章惟邹道卿分昼明故集注专取之○右首章入要畧四之六此章以仁心法度对言明巧聪道者心也规矩六律仁政者法也仁心仁闻者心也先王之道者法也善心也政者先王之法也日力耳力心思者心也规矩准绳不忍人之政者法也不仁者无仁心也无道揆法守者无法度也自仁者宜在髙位以下则兼言君臣矣自诗曰以下则又专言臣也泄泄者臣无仁心也无礼义非先王之道者臣无法度也恭者尊君之意期望逺大敢谓凡主此尊君也敬者谨密之意陈善闭邪每事不苟此敬君也王文宪曰责难是先立一个大志下句是仔细防检即是责难工夫也】恶諡【諡法杀戮无辜曰厉壅遏不通曰幽捐位乱常曰幽○此章入要畧四之七】行有不得反求诸已【白鹿洞学规以为接物之要○此章入要畧一之二十七】巨室【吕成公曰古者理防封建次则理会大家】麦丘邑人【新序曰齐桓公田至于麦丘见麦丘邑人问之子何为者对曰麦丘邑人也公曰年几何对曰八十冇三矣公曰美哉寿乎子其以子之寿祝寡人寿麦丘邑人曰祝主君使主君甚寿金玉是贱人为寳公曰善哉至德不孤善言必再吾子其复之麦丘邑人曰祝主君使主君无羞学无恶下问贤者在旁谏者得人公曰善哉至德不孤善言必三吾子又复之麦丘邑人曰祝主君使主君无得罪于羣臣百姓桓公怫然作色曰吾闻之子得罪于父臣得罪于君未尝闻君得罪于臣者也此一言者非夫二言者之匹也子更之麦丘邑人坐拜而起曰此一言者夫二言之长也子得罪于父可以因姑姊叔父而觧之父能赦之臣得罪于君可以因便辟左右而谢之君能赦之昔桀得罪于汤纣得罪于武王此则君之得罪于臣者也莫为谢至今不赦公曰善頼国家之福社稷之灵使寡人得吾子于此扶而载之自御以归礼之于朝封之以麦丘而访政焉】裴度【唐晋国公知政事元和十三年宪宗以淮西既平浸骄侈皇甫镈程异晓上意数进羡余以供其费宪宗以二人同平章事裴度求退不许复上疏云云】韩舆疾讨贼【唐宣武节度使朝廷讨淮西命都统诸军诏毋自行以遏北冦请使其子公武以兵防讨蔡及朝廷讨李师道以兵东下】承宗敛手削地【成德节度使王正死承宗袭总军务以请吐突承璀请兵计之战屡败命四而藩镇各进兵招讨王承宗遗使自陈请自新裴垍请戮承璀乃罢中尉寻出之武元衡之被刺上疑承宗既而捕贼知非其罪不治淮西平韩愈用柏者之策请裴度书喻之承宗请献徳棣二州以二子质京师】天下章程子【叔子】不可为众犹所谓难为兄难为弟【世説新语徳行篇曰陈元方子长文有英才与季方子孝先各论其父功德争之不能决咨于大丘太丘曰元方难为兄季方难为弟按太丘陈寔字仲弓为太丘长其子纪字元方谌字季方元方有季方之弟则未易为兄季方有元方之兄则未易为弟集注引难为字以证不可为字谓与仁者为敌难为众力也】沧浪水名【楚辞集注曰沧浪即汉水下流见禹贡按禹贡嶓冡导漾东流为汉又东为沧浪之水今均州汉水中有沧浪州是其证也沧浪之歌乃是荆楚间风謡之旧故屈原渔父辞亦有此歌但我字作吾图经谓夫子自叶之汉而闻孺子之歌今鼎州又自有沧浪水乃屈原答渔父处其地不同歌辞则一而取义又各不同夫子言水之清浊则有濯缨濯足贵贱之异此其自取也屈原所引则谓清者自清浊者自浊故各有所用而不相通要其用处亦不出夫子之意○此章入要畧一之三十五】鼂错所谓【鼂错汉頴川人为景帝御史大夫此数句是贤良对策中语错自刑名之学此数句偶合尔然于孝文时曾上纳粟备边拜爵除罪之策文景遂致富庶赐租之治亦受行其説矣】为汤武敺民【言桀纣以暴失民汤武以仁得民民畏桀纣之暴故归汤武之仁是桀纣为炀武敺民以来犹鱼畏獭故投于深渊鸟畏鹯故投于业林是獭为渊敺鱼以入鹯为丛敺爵以来也】言非礼义【非狷毁也此字重读】程子曰【伊川易传革卦上六传文此章入要畧一之三十三】道在迩章【入要畧二之十】获上信友章【集注中庸章句文有不同集注为明切中庸又密备集注为下学中庸兼上达】亦与大学相表里【格物致知乃明善之要其诚意正心修身乃诚身之谓推之齐治则顺亲信友获上在其中】北海之滨【伯夷孤竹君之长子孤竹国在辽西令支县中国去北海甚逺但以辽海为北海】太公【史记太公吕尚者东海上人尝事纣纣无道去之隐海滨闻西伯贤又善养老盍往焉西伯出猎果遇太公于渭之阳与语大悦曰自吾太公望子久矣号之曰太公望载以俱归立为师】善战如孙膑吴起之徒【详注序説】连结诸侯如苏秦张仪之类【苏秦洛阳人説六国合从遂佩六国相印张仪详见前篇○按战国游士説六国南北相结则曰合从説六国西面事秦则曰连衡司马温公曰合从者六国之利也夫孟子言交邻之道则合从相维未必不然但连衡事秦实不可以为国故孟子止定连诸侯者之罪集注并及苏秦尔岂以苏秦亦初説秦惠王以连诸侯之策不用而后説六国以从故当时有反覆之讥此所以举仪秦而并言与】李悝尽地力【按前汉晋志杜佑通典李悝为魏文侯作尽地力之敎以为地方百里提封九万顷除山泽邑居三分去一为田六百万亩治田勤谨则亩益三斗不勤则损亦如之地方百里之增减輙为粟百八十万石按李悝之法乃是尽民力以求多粟而增其赋此法商鞅实受之其后遂开阡陌矣】商鞅开阡陌【朱文公阡陌辨曰陌之为言百也遂洫从而径涂亦从则遂间百亩洫间百夫而径涂为陌矣阡之为言千也沟浍横而畛道亦横则沟间千亩浍间千夫而畛道为阡矣阡陌之名由此而得遂广三尺沟四尺洫八尺浍二寻则文有六尺矣径容牛马畛容大车涂容乘车一轨道二轨路三轨则几二丈矣此其水陆占地不得为田者先王所以正经界止侵争时蓄泄备水旱为永久之计商君以刻薄之心行茍且之政但见田为阡陌所乘而耕者限于百亩则病其人力之不尽伹见阡陌之占地太广而不得为田者多则病其地力之有遗世衰法壊或归授不免有烦扰欺隠之奸又必有阴据自私而税不入于公上者是以一旦奋然不顾尽开阡陌悉除禁限聴民兼并买卖以尽人力垦开弃地悉为田畴而不使有尺寸之遗以尽地利使民有田即为永业而不复归授以絶烦扰欺隠之奸使地皆为田田皆足税以覈隂据自私之幸而千古圣贤传授精防之意于此尽矣】淳于髠【史记曰齐人也博闻强记学无所主其谏説慕晏婴之为人而承意观色为务又入滑稽传】授【丞又反】受【植酉反礼记曰嫂叔不亲授又曰惟防与祭得相授受其授之则以匪无匪则皆坐奠之而后取之】敎子章【正身择师君子之所以敎子也】曾皙名防【史记防作蒧】程子【叔子王文宪曰此章三必字要思量○此章入要畧二之三】人不足与适【朱子曰二语当急读过与言不必信一般不可作断句惟大人为能格君心之非方是断句王文宪曰此是防读正反之法】程子【叔子】孟子三见齐王而不言事【荀子大畧篇曰孟子三见宣王不言事门人曰曷为三遇齐王而不言事孟子曰我先攻其邪心○此章入要畧四之五】王勉【建阳人集注王氏多介父之説故王勉独著名】乐正子章【王文宪曰王骥从孟子出吊是欲借重于孟子孟子不与之言是待小人之严乐正子之从子敖是失身也孟子不责其失身而责其徒餔啜者度其心止欲借其资粮舆马来见孟子尔】舜不告【事见万章篇程子曰尧以君命治之也】仁义之实【文分尝与吕成公言实字有对名而言者谓名实之实有对理而言者谓事实之实有对华而言者谓华实之实葢仁之实不过事亲义之实则是从兄推广之爱人利物忠君弟长乃是仁义之华采履祥按此实当作文实之实事亲从兄者仁义之实而推之仁民利物忠君弟长则皆仁义之文王文宪曰此实是根本精实非可以对虚对伪而言】智之实知斯二者弗去是也【集注见之明守之固二句精密按智本训知而属贞属藏所以兼有弗去之意四端每端皆含两意则智字以所知之事言之则有是有非以知之在内言之则含知与守王文宪曰要在知斯二者弗去一句上弗去则无间断所以能乐则生矣○此章入要畧二之二】李氏【延平先生名侗字愿中諡文靖师事罗豫章】罗仲素【豫章先生名从彦字仲素諡文质】了翁【陈忠肃名瓘字莹中尊事山扬公仲素则山门人故其言语相闻此语収入小学之书○此章入要畧二之四】
　　离娄下
　　诸冯【在河中府河东县其地有姚墟】负夏【卫地史及雑书云舜贩于顿丘就时于负夏】鸣条【在今解州乃汤与桀战处史记皆云舜崩于苍梧之野因葬焉今道州九疑是也此云鸣条恐古地有二名尔】东方夷服之地【舜有虞之国在今河中府舜井尚在歴山雷水皆在河中之境而古今又多传齐州有歴山濮州有雷泽曹州有陶丘皆舜旧隐是云东夷之人又防稽上虞世俗亦云舜所居此或因孟子之言而附防之欤按舜为父母所逐负贩就时多在东方之地故云东夷之人尔或云东夷西夷犹俗言东边西边】岐周【周自古公迁于岐山之下周原古号岐周在今鳯翔】毕郢【毕在丰西南文王所葬郢逸周书作程谓文王尝宅程及伐崇遂作邑于丰在今京兆】符节【周礼掌节门开用符节集注篆刻文字而中分之彼此各藏其半有故则左右合以为信此即所以符其节则藏符于中而执之以为表者此章言前圣后圣相去虽逺及其行政化于天下凡事莫不止于至善以此理量度之无一毫不同者】溱洧二水名【在今郑州语録云即汜水在虎牢之下故虎牢名汜水关郑子产以乘与济人处闻人务德以为此水其下皆沙深不可施梁柱浅不可徒渉恐难以乘与济然此类不必深攷履祥按古今地名不同圗经流传亦异二水源流亦长诗褰裳渉溱褰裳渉洧则二水亦小可以徒渉但或冬寒病渉子产偶见之以乘与济之尔观下文言十一月十二月可见又徒杠舆梁字皆从木不过秋冬间作木桥耳固不患水之深浅子产相郑使都鄙有章上下有服田有封洫庐井有伍不可谓无政但于桥道一节偶有未修举处见有病涉者因以乘与济之小人无知喧传慈惠故孟子因此一事以明为政之体夏令曰九月除道十月成梁先王之道至春秋战国皆成废堕读此章当知先王之制与为政之体诸葛武侯治国桥道传舍无不修治此足为法矣】诸葛武侯【葛氏本出诸县后徙琅邪其地自有葛氏故自诸而迁者称为诸葛以别之至诸葛亮字孔明官至丞相封武乡侯諡忠武后人独称武侯】治世以大德不以小惠【续后汉书曰亮为相十四年才两赦或言太惜赦者亮曰治世以大徳不以小惠】仪礼曰【仪礼防服篇曰齐衰三月为旧君者孰谓也仕焉而已者也何以服齐衰三月也言与民同也大夫为旧君传曰大夫为旧君何以服齐衰三月也言与民同也大夫去君归其宗庙故服齐衰三月也言与民同也何大夫之谓乎言其以道去君而犹未絶也注谓三谏不从待放于郊未絶者谓爵禄有列于朝出入有诏于国】潘兴嗣【字延之号清逸尝从濓溪游曾子固亦在事见谢溪堂文集清逸墓志】非礼之礼【非礼之礼如就位而与右师言不待招而见诸侯与世俗之繁文趋时之谬敬异端之仪制进退拜跪之不典皆是非义之义如陈仲子之亷杨朱之取为我乡原之善仪衍之大丈夫游侠之义气聂政荆轲之许人以死皆是集注察理不精乃一章之要旨事不察则蔽察不精则差所以有非礼义之礼义随事顺理则无非礼之礼因时处宜则无非义之义】有不为章程子【叔子○入要畧三之十九】已甚章【要畧五之六】信果【文公云此二语不可作句至惟义所在方是断句】大人章【入要畧一之十九】必诚必信【礼记曰防三日而殡凡附于身者必诚必信勿之有悔焉耳矣三月而葬凡附于棺者必诚必信勿之有悔马耳矣】深造之以道【王文宪曰深造不作已到説之以两字不可作助语打过】道则其进为之方【语本赵注朱子初疑此句未甚安却是循道以进耳而今集注从之葢有意也深造如一步进一歩一节进一节以道如循序而渐进熟读而精思后篇不成章不达意可兼看】资犹借也【资如蓄积之资集注训作借则如资助之资资给之资葢与取字相应惟资借之者深厚故取用之者不竭】程子曰【前伯子后取叔子意足之此章最难看惟程子得其意然止説上一句而下三句在其中葢上一句是本下三句是效大抵无浅易轻浮之失无陵躐强探之病有循序渐进之功故可以自得之自得之则无安排布置之劳无生澁杌之患有存养久熟之功故居之安居之安则有寛裕深长之气有悠逺博厚之积故资之深有资借深逺之豫故有取用不竭之功随其所值无不得其至善之所在也○又程伯子答横渠一段可以反证曰所论大槩有苦心竭力之象而无寛裕温厚之气非明睿所照而攷索至此故意屡偏而言多窒小出入时有之学者以此反证可以约见此章之意○此章入要畧一之二十三】言无实【集注兼举二义皆非定説虽凡例以前説为长然如后説则两实字当作一本一效蔽贤者以正为邪以善为恶此言之无实者也言无实者不祥故不祥之实祸亦惟蔽贤者当之葢文字中凡説不祥便见凶祸又当之二字亦可见语意兴始作俑者其无后乎同】舍上声【楚辞集注朱子晚年之作谓舍字当作去声止息也不舎昼夜谓晓夕不息尔作舍者非今语孟子集注皆作上声葢未及改也】几希【几防希小也者读几希句犹云人之所以异于禽兽者只些子耳存见存此些子去即失之文势多以此二字为反结语非孟子文意后篇平旦之气文意亦然】不知此【二知字补所以去所以存之故本下文明察字】战兢惕厉【此四字补意尤亦从几希字来只争些子才不存之即去去即同于禽兽所以战兢惕厉惟恐失之也】舜【存之者君子也存者圣人也圣人不待存之由其明察于中自然安行于外察如文理宻察之察○此章入要畧一之三】战国防【梁王魏婴觞诸侯于范台酒酣请鲁君举觞鲁君兴避席择言曰昔者帝女令仪狄作酒而羙进之禹禹饮而甘之遂防仪狄絶防酒曰后世必有以酒亡国者事见魏卷二】执守而不失【恐与子莫执中之执似故特出此字义语録曰汤只是要事事恰好无过不及而已】而读为如【详见或问诗中用而字结语者皆是如字意偏其反而谓华偏翻如也室是逺而谓人之逺如也诸诗多如此】泄狎也【狎字训泄与亵字同然只作本训亦可葢泄者有余溢漏之意谓武王不以在迩而溢不以在逺而遗语録又曰泄兼冇狎侮忽畧之意】周公思兼三王以施四事【语録恐是周公自有此语按如此则上四条亦必周公歴述之也】承上章【通上章言舜因歴举三王周公通下章言孔子而又自言私淑皆似一时之言与末卷末章意同】程子曰【叔子○此章入要畧五之二圣人则一其时其事其作用之迹与其警省之辞又各有可见处故周公孟子各因一事而言禹之好恶汤之中公文武之不间不已则学圣人者有可用力处】晋之乘【当作晋楚之史与春秋并立故左氏春秋传于晋楚之事最详以其有可参攷也】桓文为盛【齐桓之霸在鲁庄闵僖之时晋文之霸在僖公之世而此云春秋皆桓文之事葢五霸桓公为盛其后诸霸不过袭其迹而为之晋文之霸子孙继其事世主夏盟至春秋末始衰故霸主虽不一而其事则皆桓文之事耳】公羊传【公羊高作】笔则笔削则削游夏不能赞一辞【见史记孔子世家】君子之泽【四句必古语俗谚孟子引之以言孔子之世未逺流风余韵多在故我虽未及登门而尚得窃有所闻于人以自淑也】伤惠伤勇【呉伯　问豊取之　亷伤不难于择矣若可与不可与可死不可死之间不幸择之不精者与其吝啬寜遏予与其偷生宁就死在学者则当平日竭其穷理之功庻于取舍生死不难于精择也朱子曰此意极好但孟子之意却是恐人过予而轻死也履祥窃意战国之世豪侠之习胜多轻施结客若四豪之类是也刺客轻生若聂政之类是也一时风声气习大率如此故孟子为当时之戒有伤惠伤勇之説使如后世吝予偷生之习胜则孟子之戒又湏别矣如后篇舍生取义章不难舍生但欲合义耳】有穷【国号羿其名左氏后羿迁于穷石或云即张掖穷石山弱水所出在今甘州此説不然当是并冀间地】逢防羿家众【左氏传羿归自田家众杀之葢寒浞行媚于内而娱羿于田使家众杀之逢防其人也荀子作逢门】尹公他【事又见左氏传襄公十四年与此不同】事皆无足论【逢防以贼杀贼庾斯以私废公孟子特因射事取友一端以为监戒耳】西子【西施也越地有东施有西施范蠡为越王句践求西施氏美女以赂吴王夫差遂以亡吴范蠡终自取之泛湖而去】言性则故而已矣【程子谓此章为智而发王文宪曰此章本説智是从原头説来则字非语助有不足之意性最难名状故天下言性者止説得故而已矣如言乃若其情情是已发见者即性之故也】利【顺便之谓集注训自然之势尤妙王文宪曰故或有顺有否顺者是本所谓自然之势也】天之高也【周天三百六十五度四分度之一圆者围三径一则径一百二十二度少四分度之三天包地外地而正当天中则自地面径天面六十一度少也】星辰之逺也【此星指五纬辰指二十八宿之次十二辰也】求其故【王文宪曰此一故字最证得已然之迹分明】日至之度【周天三百六十五度四分度之一日日行一度则周嵗三百六十五日零三时也五日一候三候一气二十四气为一嵗则为日三百六十以天有五度四分度之一则日有五日三时故三侯十五日为一气率余七分积三十二分而増一日此自可以计千嵗之日至但气本起于度故曰日至之度然日至之度亦有嵗差故气与度古今不同如尧冬至日在虚周冬至日在牵牛宋冬至日在斗初此嵗差也既有嵗差则冬至之度似不可定推然言天者以前所差之故而推后所差之准则千嵗之日至可坐而致也致谓算得来也求其故者谓推千嵗已前之日至也千嵗之日至可坐而致者谓推已后之日至也】造厯者以上古十一月甲子朔夜半冬至为厯元【汉律厯志云上元太初四千六百一十七嵗至汉元封七年复得阏逢摄提格之嵗仲冬十一月甲子朔旦冬至于是改元封七年为太初元年按厯家以十有九嵗七闰为一章之数则气朔分齐积二十七章为一会三会为统三统为元凡四千六百一十七年则气朔日月之运皆齐故元封七年大余小余皆无大余谓日余分也小余谓月余分也葢一元之数则日月并无余分厯又再起元首】程子【叔子】周礼职丧【周礼春官宗伯之属有职丧上士二人中士四人下士八人掌诸侯及卿大夫士凡有爵者之丧以国之丧礼涖其禁令序其事凡国有司以王命有事焉则诏賛主人凡公有司之所共职丧令之按古者有爵之丧皆职丧涖之故皆合典礼不若后世国异家殊而委巷之礼浮屠之法莫之或正也凡有司之所涖则事属朝廷故谓之朝廷犹汉言县官俗言官府也】存心【此存心犹言处心与上文存之后篇存其心不同】由与犹同【古书由猷犹并作繇○此章入要畧一之二十六】平世乱世【洪水未平黎民阻饥亦一乱也而谓之平世以尧舜在上禹稷见用也乱世谓周室衰替列国兵争诸侯大夫皆僣其上而孔顔不见用也或者不知但言平世则圣贤出乱世则圣贤隐如此则世乱其谁整之葢世之治乱在圣贤之用舍使春秋之时能用孔顔则不为乱世矣孔顔不见用于世则非惟职不得行势皆不可行也尚何救乱之有】三过其门而不入【过平声经过也禹娶涂山四日而复往治水其后启呱呱而泣亦不为留行则寻常经过其门不入可知矣】由与犹同【己见上章然此章由字只作自字训亦可葢禹作司空职在平水而天下有溺者是由我有以致其溺也弃为后稷职敎稼穑而天下有饥者是由我有以致其饥也责皆在我故急急救之也】同室鬭【事闗一家已之责也】乡邻鬭【事在他人非己责也非己之责则非惟职不当救势亦不能救也使其势可及则亦救之矣但披发缨冠以急救其势之所不及则惑尔虽闭戸可也虽字可字当看谓非心所不欲救葢势所不可行也○此章入要畧五之七】章子【章子者匡章字也庄子亦谓章子不见父又战国防云章子之母启得罪其父其父杀之埋于马栈之下齐威王使章子将而应秦曰夫子之彊全兵而还必更葬将军之母对曰臣非不知更葬也臣之母得罪臣之父父未敎而死夫不得父之敎而更葬母是欺死父也故不敢此事似见章子不得逆父之由而实无违父之罪今即孟子之意观之则章子无五不孝之罪但无先意承志喻父母于道之孝亦无不敢疾怨起敬起孝説则复谏之孝故孟子论其责善贼恩之罪而矜其黜妻屏子终身不养以自责之意文公谓其为人必抝彊之人辅汉卿谓其似陈仲子文分然之履祥按上文通国皆称不孝则章子已为众所弃故孟子矜其意陈仲子则为众所慕故孟子辨其非亦防显阐幽之意也】曽子居武城【曾子书杂篇载一事与此相类鲁人攻费而责其罪曾子谓费君曰请出避姑无使狗豕入吾宅也费君曰寡人之于先生厚矣今寡人见攻而先生去之安能为先生守宅也曾子不答而出及鲁攻费责费之罪者十而曽子所陈者九费君复修曾子之舍而后迎之】沈犹行【鲁人葢鲁旧有沈犹氏也】储子【见后篇又战国策云燕乱储子谓齐王因而仆之遂伐燕】齐人章首当有孟子曰字【王文宪曰此与上储子章合是一章葢因储子有瞷夫子之语遂发瞷良人一段言求富贵利达者则作伪以欺人如墦间者君子言行如一何必窃视也恐正是一章非阙文也兼孟子书别无瞷字独此处连有之】所以求【所以二字指其求乞之态与乞墦何异乞墦小乞丐求富贵利达者大乞丐其态度所可羞者一也】不羞也而不相泣者【也字非句连作两读】







　　孟子集注攷证卷四
　　钦定四库全书
　　孟子集注攷证巻五
　　元　金履祥　撰
　　万章上
　　旻天仁覆闵下【毛公诗传曰尊而君之则称皇天元气广大则称昊天仁覆闵下则称旻天自上降监则称上天据逺视之苍苍然则称苍天尔雅曰秋为旻天】长息【鲁人见后篇】不若是恝【至】于我何哉【恝无情之貌我竭力耕田共为子职而已矣父母之不我爱于我何哉此四句即是恝也葢长息之意正为舜往于田竭力以共子职足矣而号泣于旻天于父母此意则吾不知葢谓何必如此号泣也孟子推公明高答之之意则谓孝子之心却不如此恝然曰我但竭力耕田共为子职而已矣至若父母之不我爱于我何如哉葢自谓无罪而不复忧也此所谓恝也若孝子之心则不若是故下文推舜之为心举天下之可乐者不足以为乐而惟以未得于父母之心为忧此所以号泣怨慕也子曰事父母自知不足者其舜乎夫自知不足则何敢若是恝也此段集注恐于辞意有所未察试以此思之非惟而已矣何哉文意不碍而前后章指照应明白徐锴曰字书无恝字孟子本作】九男【路史曰尧之子长监明早死不得立监明之嗣封于刘朱又不肖而弗获嗣其后丹房传铸唐冀随郇栎函皆云尧后之国不可悉攷】二女【长娥皇为舜妃次女英为舜夫人所谓舜二妃楚辞所谓湘君湘夫人也】好色【上声下文知好去声】妻帝之二女【妻平声】少艾【艾一説白也一説半白也如夜未艾谓少年方半也集注引楚辞作防艾见少司命篇引战国策见高诱注防艾美女也○此章入要畧二之五】妻舜章程子曰【伯子也补孟子未备之意葢谓以君命命之也】完廪浚井【集注以史记之説为证似未审且就本文言之自是明白捐阶与出字相对捐如捐馆之捐谓下阶去也完廪已下去而瞽瞍焚之浚井已出去而瞽瞍从而掩之盖舜之事亲小杖则受大杖则走故完廪浚井随即捐出而瞽瞍不知焚之掩之则无及矣葢不使父母有杀子之恶也史记不得其意祗以生疑程子所谓如此读书枉费心力者也又今河中府有舜井二井相通谓是匿空旁出者此容有之真宗皇帝名之曰孝感泉云】象曰【瞽瞍之欲杀舜其意在于夺嫡然亦在其少贱之时帝之妻舜则在其克谐烝又之后二象曰云云皆战国时俗流传之讹孟子因其所言之变以发明圣人处变之心于以示天理人伦之极不区区辨其事之有无也后篇答桃应之问亦然】程子【叔子】人情天理于是为至【王文宪曰此语最精切学者所宜反覆深思不可草草领畧过】子产事【入要畧二之六自万章曰父母使舜完廪以下至然则舜伪喜者与曰否即下接君子可欺以其方至奚伪焉中去子产一节履祥妄谓去子产一节不若去象曰一段此何止齐东野人之语几不可述于君子之口况帝之妻舜在其烝又不格奸之后此语既非事实尤不当存要畧一书晚年方出此章去取似为一书之玷】幽州【书作洲】崇山【今澧州地】三危【今宕州一云沙州】羽山【今海州地】有今道州鼻亭【説者多云尝至其地葢寂寥絶逺之处非放流不在此也按古今地气盛衰不同又古者万国各世其地帝舜欲封其弟无由夺人近地以处之亦视九州间田以封之尔杂书言舜葬苍梧象为之耕今舜陵固亦在道州九疑也又安知南廵苍梧非以政接于有庳之事欤】仁之至【谓亲爱之欲其富贵】义之尽【谓象不得有为于其国使吏治其国○此章入要畧二之八】舜摄【此段言尊君也】天下养【此段言尊亲也】阳城【汉志颖川郡阳城县有阳城山唐阳城属河南郡宋为登封县欧阳忞谓阳城山即禹避舜子处】箕山【亦在登封县】久逺【语録疑作久近是】歴举两条【一条言与贤之例而舜禹之有天下者其常也仲尼之不有天下其变也一条言与子之例则益周公伊尹不有天下其常也桀纣之为天所废则变也】太丁未立【当有而卒二字】外丙二年仲壬四年【集注引赵氏程氏二説未知孰是当从程氏五峯胡氏曰太史公记汤崩太丁蚤死外丙立三年仲壬立四年相继而崩然后伊尹立太甲非其实也二帝官天下定于与贤三王家天下定于立嫡立嫡者敬宗也敬宗者尊祖也尊祖者所以亲亲也兄死弟及非所以为敬宗尊祖也且本支乱而争夺起矣岂亲亲之道哉且成汤伊尹以元圣之德戮力创业乃舍嫡孙而立诸子乱伦壊制开后嗣争夺之端乎公仪仲子舍孙而立子言偃问曰礼欤孔子曰否立孙孔子殷人也宜知其先王之故矣而不以立弟为是此以素理知其非者一也夫贤君必能遵先王之道不贤者反之以殷世攷之自三宗及祖乙祖甲皆立子其立弟者盘庚耳必有所不得已也岂有诸贤圣之君皆不遵先王之制而沃丁小甲诸中才之君反能耶此以人情知其非者二也商自沃丁始立弟太史公阳甲之纪曰自仲丁以来废嫡而更立诸弟子诸弟子或争相代立比九世乱以其世攷之自沃丁至阳甲立弟者九世则仲丁之名误也沃丁既以废嫡立诸弟子生乱为罪则成汤未尝立外丙仲壬明矣不然是成汤首为乱制又可罪沃丁乎此以事实知其非者三也唐李淳风通于小数犹能逆知帝王世数以邵康节极数知来其作皇极经世史亦无外丙仲壬名世此以厯数知其非者四也经所传者义也史所载者事也事有可疑则弃事而取义可也义有可疑则假事以证义可也若取事而无义则虽无经史可也履祥按太甲以嫡长孙承重继祖攷之于书自可见书曰惟元祀十有二月乙丑伊尹祠于先王是冡宰摄祭于宗庙也奉嗣王祗见厥祖是见于殡宫告即位也若隔外丙仲壬之世而太甲承仲壬之丧则自成汤外丙以上俱曰祠于先王足矣何独又曰奉嗣王祗见厥祖其书法若是之重复也】桐汤墓所在【皇览曰汤冡在济阴亳县北东郭去县三里冡四方方各十歩高七尺上平亳城今属应天府谷熟县】程子【叔子】伊尹要汤【战国之时去圣人之世渐逺简册之书非国家不能有传诵者少故一时好进干时之人倡为伊尹负鼎仲尼主疽环之説以掩其枉已辱身之丑而济其富贵利达之私故诬罔圣贤以自文此古今时俗之通患也】媵臣【从嫁仆妾皆谓之媵左氏以媵秦穆姬是也汤取有莘氏之女而伊尹耕于有莘之野此附防之説所由起也有莘氏字或作防】莘国名【地属今兴仁府】诵其诗读其书【诗如大章咸池大韶之乐赓歌九歌之歌康衢之謡其时流传者皆在书如二典三谟凡诸逸书皆在与凡其礼制法度之着文章之焕然者攷迹以观其用察言以求其心有所契于中而欣慕爱乐之也集注推其所以乐尧舜之道者其事甚实所以异时尧舜其君民者其用亦其实也】汤三【三去声】程子曰【伯子】洁其身【谓身不防于非义故洁若陷于非义则汚矣】此语亦犹前章父不得而子【林氏所引已为明白子贡借子禽求之之问以明夫子之求之者乃盛德之所致葢异于人之所求孟子借万章要汤之説以明伊尹之所要者乃乐尧舜之道所致葢异乎人之所谓要文公以为林氏所引虽切然前章不得而子之説意已相类葢孟子因咸邱防父不得而子之説乃是烝又不格奸瞽瞍反见化于其子尔则所谓不得而子者异乎北面有蹙之説矣○此章入要畧三之七】好事谓喜造言生事【造为此言以自托且相扇干时嗜进急为功利】司城贞子【名字无攷】陈侯周【陈湣公也一作惠公者非葢懐公之弟湣公六年孔子至陈】向魋【事注论语子罕篇○此章入要畧三之八】百里奚【百里氏奚名自奚适秦于是秦有百里氏】晋人假道于虞【事见春秋左氏传僖公二年五年】圣贤未遇之时【至】无足怪也【古者民受田士受禄故士大夫去国失官即无禄而贤者去国又不屑于干禄则鄙贱之役亦或为之以自养也如百里奚食牛之事是也但谓之借此以要秦穆公则不可尔又按史记其言百里奚事始虽与孟子异其曰百里奚亡之宛楚鄙人执之穆公闻其贤欲重赎之恐楚人不与乃使人请以五羖羊之皮赎之楚人与之穆公乃释其囚授之以政号曰五羖大夫按如此则五羊之皮食牛之説异于或者所传似为有理兼庄子亦有秦穆公以五羊之皮笼百里奚之説五羖大夫亦秦人以此名之尔非穆公以为号也】庄周曰百里奚爵禄不入于心故饭牛而牛肥使穆公忘其贱而与之政【语见庄子田子方篇庄周好诋訾圣贤之徒尚有爵禄不入于心之説则百里奚葢安于贫贱而不愿乎其外者穆公自举而相之耳王文宪曰言爵禄无心无如庄周言去就有义无如孟子】出处大节孟子不得不辩【好事者之论固是诬罔圣贤以济其干禄之私然传之于世坏人心术汚人行止所关尤非小节故孟子不得不辩】
　　万章下
　　第一章【入要畧五之四】程子曰【伯子】集大成【前一节以乐为喻比孔子】犹射【后一节以射为喻比三子与孔子】圣之事【此圣字独指孔子之圣】圣譬则力【此圣字指三子与孔子之圣】



</div>
    <div class="pagination">
<a href="论孟集注考证_page2.html">上一页</a><a href="论孟集注考证.html">1</a><a href="论孟集注考证_page2.html">2</a><span class="current-page">3</span><a href="论孟集注考证_page4.html">4</a><a href="论孟集注考证_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
