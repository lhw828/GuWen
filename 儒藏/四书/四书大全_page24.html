<!DOCTYPE html>
<html>
<head>
    <meta charset="UTF-8">
    <title>四书大全 - 第 24 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书大全 - 第 24 页/共 47 页</h1>
    <div class="content">　　王见牛之觳觫而不忍杀即所谓恻隠之心仁之端也扩而充之则可以保四海矣故孟子指而言之欲王察识于此而扩充之也爱犹吝也【云峯胡氏曰孟子一书言心学甚详此是第一个心字是心何心也人之本心也即此本心而推之所谓先王有不忍人之心斯有不忍人之政者也须看集注察识扩充四字察识属知扩充属行○新安陈氏曰是心足以王矣一句最切观王有此爱物之心即可知王有仁民之心而可以保民矣所以指言王之此心即是足以王天下之本真氏云王道不外乎保民而保民又不外乎此心是也】
　　王曰然诚有百姓者齐国虽小吾何爱一牛即不忍其觳觫若无罪而就死地故以羊易之也
　　言以羊易牛其迹似吝实有如百姓所讥者然我之心不如是也【双峯饶氏曰论语小不忍朱子兼妇人之仁匹夫之勇说妇人不能忍其爱匹夫不能忍其忿这个又是要忍得了○云峯胡氏曰饶氏发明两不忍字甚好孟子所谓不忍者如齐宣王见牛之觳觫将死一念之发非有所勉强自然而然者也君子谓之仁论语所谓小不忍者如妇人匹夫一念之发不能有所禁止而一聼其自然者也君子不谓之义○新安倪氏曰论语之小不忍云者不忍之念发于私小常人之所不能禁止者也孟子之不忍云者不忍之念出乎正大君子之所当扩充者也】
　　曰王无异于百姓之以王为爱也以小易大彼恶知之王若隐其无罪而就死地则牛羊何择焉王笑曰是诚何心哉我非爱其财而易之以羊也宜乎百姓之谓我爱也【恶平声】
　　异怪也隠痛也择犹分也言牛羊皆无罪而死何所分别【彼列反】而以羊易牛乎孟子故设此难【去声】欲王反求而得其本心王不能然故卒无以自觧于百姓之言也【庆源辅氏曰宣王既无讲学之功不知反求之理而徒自辩解于百姓之言故孟子又设此以问难之盖欲王反求而得其本心不忍之实而王犹不能然也○东阳许氏曰上言臣固知王之不忍下言彼恶知之盖宣王见牛不忍之心虽发而不自知其为仁之端故以知与恶知相对说以为常人虽为利欲所昏而本然之善终未尝泯但时或发每不自觉而不能充之尔故孟子以为惟君子为能知之众人不能知也是啓王之心使凡遇善心发时便须识得即就此推充自小以及大自近以及逺即其一端推之至其极则仁不可胜用矣】
　　曰无伤也是乃仁术也见牛未见羊也君子之于禽兽也见其生不忍见其死闻其声不忍食其肉是以君子逺庖厨也【逺去声】
　　无伤言虽有百姓之言不为害也术谓法之巧者盖杀牛既所不忍衅钟又不可废于此无以处【上声】之则此心虽发而终不得施矣然见牛则此心已发而不可遏未见羊则其理未形而无所妨【朱子曰见牛未见羊也未字有意味盖言其体则无限量言其用则无终穷充扩得去有甚尽时】故以羊易牛则二者得以两全而无害此所以为仁之术也【朱子曰齐王见牛觳觫而不忍之心萌故以羊易之孟子所谓无伤盖乃护得齐王仁心发见处术犹方便也○术字本非不好底字只縁后来把做变诈看了便道是不好却不知天下事有难处须看有个巧底道理始得当齐王见牛之时恻隐之心已发乎中又见衅钟事大似住不得只得以所不见者而易之既周旋得那事又不抑遏了这不忍之心此心乃得流行若当时无个措置便抑遏了这不忍之心遂不得而流行矣此乃所谓术也】声谓将死而哀鸣也盖人之于禽兽同生而异类故用之以礼而不忍之心施于见闻之所及其所以必远庖厨者亦以预养是心而广为仁之术也【朱子曰君子于物爱之而已食以时用以礼不身翦不暴殄既足以尽吾心矣其爱之者仁也其杀之者义也齐王之不忍施于见闻之所及正合爱物浅深之宜若仁民之心则岂为其不见之故而忍以无罪杀之哉○庆源辅氏曰唯其不忍之心止施于见闻之所及故古之君子知学问者必逺其庖厨乃所以预养是不忍之心不使之见其生闻其声以推广其为仁之术不必屑屑然以其所不见而易其所见也孟子言此以见宣王之初心本无不善以羊易牛然后仁义之心得以两全而无害也○云峯胡氏曰一本心也已发在于扩充未发在于预养】
　　王说曰诗云他人有心予忖度之夫子之谓也夫我乃行之反而求之不得吾心夫子言之于我心有戚戚焉此心之所以合于王者何也【说音恱忖七本反度待洛反夫我之夫音扶】诗小雅巧言之篇戚戚心动貌王因孟子之言而前日之心复【扶又反】萌乃知此心不从外得然犹未知所以反其本而推之也【南轩张氏曰宣王闻孟子之言有得于心而说谓己虽行之及反而求之则有不能以自得者及孟子抽其端绪以告则戚然有动于中当时不忍之意宛然而形○庆源辅氏曰戚戚心动而有所惨伤也孟子所言曲尽其理故宣王前日之心复动于中而委蛇曲折之意莫不尽见而亦莫非吾心本然之善非从外而得也向非孟子防理之极知言之要深得夫开导诱掖之术则亦何能使宣王前日不忍之心复萌也哉宣王此心虽发动而其端尚防其体未充而又未知所以用力推广之方故孟子此下复以用力用明用恩之说以晓切之○云峯胡氏曰齐王于其本心畧能察识自此以下孟子皆教之以扩充○新安陈氏曰此心之所以合于王者何也王此句亦问得切与孟子是心足以王矣一句相照应】
　　曰有复于王者曰吾力足以举百钧而不足以举一羽明足以察秋毫之末而不见舆薪则王许之乎曰否今恩足以及禽兽而功不至于百姓者独何与然则一羽之不举为不用力焉舆薪之不见为不用明焉百姓之不见保为不用恩焉故王之不王不为也非不能也【与平声为不之为去声】
　　复白也钧三十斤百钧至重难举也羽鸟羽一羽至轻易【去声下同】举也秋毫之末毛至秋而末锐小而难见也舆薪以车载薪大而易见也许犹可也今恩以下又孟子之言也盖天地之性人为贵故人之与人又为同类而相亲是以恻隠之发则于民切而于物缓推广仁术则仁民易而爱物难【双峯饶氏曰集注恻隠之发是就心上说推广仁术则仁民易而爱物难是就术上说人性灵所以仁民易物无知如何感得他动所以爱物难】今王此心能及物矣则其保民而王非不能也但自不肯为耳【南轩张氏曰亲亲而仁民仁民而爱物此天理之大固由一本而其施有序也岂有于一牛则能不忍而不能保民者盖方见牛而不忍者无以蔽之而其爱物之端发见也其不能加恩于民者有以蔽之而仁民之理不着也然即夫爱物之端可以知夫仁民之理素具能反而循其不忍之实则其所谓仁民者固可得也○庆源辅氏曰天地之性人为贵而人之与人又为同类而相亲故恻隠之发于民切于物缓皆自然而然虽至愚之人亦莫不然学者须是临事体察着教分晓不可模糊率畧聼其自然事过便休若夫推广仁术则仁民易而爱物难所以难所以易者且以凡人言之推广此心爱及同类者其势便其事易至于物则有不得已而资以为用者使之皆被吾之爱而无伤则其势逺其事难自君人者言之发政施仁使民得以遂其生者其势便其事易极辅相财成之道使庶类繁殖鸟兽鱼鼈咸若者其势逺其事难今王此心既发于见牛之际而又有以处之而使是心得以流行矣则是于其势逺而事难者既能有以及之则以是心而施于势近而事易与之同类而相亲所谓保民而王者则岂有不能者哉但自不肯为耳○新安陈氏曰今恩足以及禽兽而功不至于百姓者独何与此二句难得最切乃是一大章文意警防处下文又以此二句再难以结之王能其缓且难者而失之于切且易者何也使王能自其不忍之形于爱物者充广之以仁民特举而措之耳】
　　曰不为者与不能者之形何以异曰挟太山以超北海语人曰我不能是诚不能也为长者折枝语人曰我不能是不为也非不能也故王之不王非挟太山以超北海之类也王之不王是折枝之类也【语去声为长之为去声长上声折之舌反】
　　形状也挟以腋持物也超跃而过也为长者折枝以长者之命折草木之枝言不难也是心固有不待外求扩而充之在我而已何难之有
　　老吾老以及人之老防吾防以及人之防天下可运于掌诗云刑于寡妻至于兄弟以御于家邦言举斯心加诸彼而已故推恩足以保四海不推恩无以保妻子古之人所以大过人者无他焉善推其所为而已矣今恩足以及禽兽而功不至于百姓者独何与【与平声】
　　老以老事之也吾老谓我之父兄人之老谓人之父兄防以防畜【许六反】之也吾防谓我之子弟人之防谓人之子弟运于掌言易【去声下同】也诗大雅思齐【庄皆反】之篇刑法也寡妻寡德之妻谦辞也御治也不能推恩则众叛亲离故无以保妻子盖骨肉之亲本同一气又非但若人之同类而已故古人必由亲亲推之然后及于仁民又推其余然后及于爱物皆由近以及逺自易以及难今王反之则必有故矣故复【扶又反】推本而再问之【新安陈氏曰末二句再问难以结之十分精神文法亦有照应收拾○和靖尹氏曰善推其所为学者最要推也因一事则推之大有所益言举斯心加诸彼是也○南轩张氏曰孟子非使之以其爱物者及人盖使之因爱物以循其不忍之实而反其所谓一本者以亲亲而仁民仁民而爱物此所谓王道也○庆源辅氏曰人之骨肉本同一气而生又非但若人之同类而已故于心为至亲至切而行仁必自孝弟始然后可以推而及民与物也势有近逺当由近以及逺事有难易当自易以及难老吾老防吾防以及人之老防刑寡妻至兄弟以御于家邦此皆自然之序而人所不自已者若或反此则必有其故矣是不可不致其克复之功使之循序而进不然则倒行而逆施之如无源之水无根之木不旋踵而干涸枯瘁矣○双峯饶氏曰因爱牛之心说到此欲其因爱物之心反而见得仁民因爱人之心反而见得亲亲又因亲亲推而至于仁民由仁民推而至于爱物运于掌言其近而易天下虽大只由一家老老防防推去又何难且逺之有运于掌与视诸掌不同运属行视属知那个是易知这个是易行○西山真氏曰由亲以及民由民以及物此古人之善推也能及物而不能及民此宣王之不善推也○鲁斋王氏曰善推其所为一句是孟子平生功夫受用只在此○云峯胡氏曰须要看集注三节议论贯穿处始言爱物则曰人之于禽兽同生而异类继言仁民则曰天地之性人为贵故人之与人又为同类而相亲此言老老防防则曰骨肉之亲本同一气又非但若人之同类而已曰同生曰同类曰同气是为理一而分殊虽推之有序然皆不过自吾本心而推之是为分殊而理一也大抵此章凡千余言大要只二句欲其察识此心于方发之初故曰是心足以王矣欲其扩充此心于己发之后故曰善推其所为而已矣】
　　权然后知轻重度然后知长短物皆然心为甚王请度之【度之之度待洛反】
　　权称【去声下同】锤【直垂反】也度丈尺也度之谓称量之也言物之轻重长短人所难齐必以权度度【上如字下待洛反下文不度音同】之而后可见若心之应物则其轻重长短之难齐而不可不度以本然之权度又有甚于物者今王恩及禽兽而功不至于百姓是其爱物之心重且长而仁民之心轻且短失其当然之序而不自知也故上文既发其端【新安陈氏曰指恩足以及禽兽而功不至于百姓二句】而于此请王度之也【朱子曰物易见心无形度物之轻重长短易度心之轻重长短难度物差了只是一事心差了时万事差所以心为甚又曰爱物宜轻仁民宜重此是权度以此去度○本然之权度亦只是此心此心本然万理皆具应物之时须是子细看合如何便是本然之权度也如齐王见牛而不忍之心见此是合权度处及至兴甲兵危士臣结怨于诸侯又却忍为之便是不合权度失其本心○庆源辅氏曰此指宣王之心偏诐处言之也必先见得其轻重长短如此分明了然后防其所以然之故则吾心之蔽始可去而本然之理始可复此孟子所以引物资权度之说而使王自称量其心也】
　　抑王兴甲兵危士臣构怨于诸侯然后快于心与【与平声】抑发语辞士战士也构结也孟子以王爱民之心所以轻且短者必其以是三者为快也然三事实非人心之所快有甚于杀觳觫之牛者故指以问王欲其以此而度之也【庆源辅氏曰孟子恐王不知所以称量之要故举兴甲兵危士臣构怨于诸侯三事使王度之盖宣王爱民之心所以轻且短者实以是三者之为快蔽之也夫此三事乃人心之所不忍有甚于杀觳觫之牛者王若以是为快则宜乎爱民之心轻且短也○云峯胡氏曰上一节一心字亦指本心而言盖谓本心之中有自然之权度非自外来也此节一心字与后数个欲字便非本心矣本心难于扩充而欲心易于蔽锢此王道所以不行也】
　　王曰否吾何快于是将以求吾所大欲也
　　不快于此者心之正也而必为此者欲诱之也欲之所诱者独在于是是以其心尚明于他而独暗于此此其爱民之心所以轻短而功不至于百姓也【庆源辅氏曰辟土地朝秦楚莅中国抚四夷是其本志也兴甲兵危士臣构怨于诸侯则末流之祸耳有是志则有是祸矣指其末流之祸则以为不快于此者心之明也而卒溺于初志之失而不知反者欲诱之也其心尚明于他者谓不忍一牛之觳觫也而独暗于此者谓功不至于百姓也○新安陈氏曰所大欲者人欲之横流所以不能仁民而扩天理之公也】
　　曰王之所大欲可得闻与王笑而不言曰为肥甘不足于口与轻暖不足于体与抑为采色不足视于目与声音不足听于耳与便嬖不足使令于前与王之诸臣皆足以供之而王岂为是哉曰否吾不为是也曰然则王之所大欲可知己欲辟土地朝秦楚莅中国而抚四夷也以若所为求若所欲犹縁木而求鱼也【与平声为肥抑为岂为不为之为皆去声便令皆平声辟与辟同朝音潮】
　　便嬖近习嬖幸之人也已语助辞辟开广也朝致其来朝也秦楚皆大国莅临也【新安陈氏曰所大欲在此所以初发问便欲闻桓文霸图事】若如此也所为指兴兵结怨之事縁木求鱼言必不可得
　　王曰若是其甚与曰殆有甚焉縁木求鱼虽不得鱼无后灾以若所为求若所欲尽心力而为之后必有灾曰可得闻与曰邹人与楚人战则王以为孰胜曰楚人胜曰然则小固不可以敌大寡固不可以敌众弱固不可以敌强海内之地方千里者九齐集有其一以一服八何以异于邹敌楚哉盖亦反其本矣【甚与闻与之与平声】
　　殆盖皆发语辞邹小国楚大国齐集有其一言集合齐地其方千里是有天下九分【扶问反】之一也【新安陈氏曰千里者九齐楚燕秦赵魏韩宋中山也】以一服八必不能胜【即有败亡之祸】所谓后灾也反本说见【形甸反】下文
　　今王发政施仁使天下仕者皆欲立于王之朝耕者皆欲耕于王之野商贾皆欲藏于王之市行旅皆欲出于王之途天下之欲疾其君者皆欲赴愬于王其如是孰能御之【朝音潮贾音古愬与诉同】
　　行货曰商居货曰贾发政施仁所以王【去声】天下之本也近者恱逺者来则大小彊弱非所论矣盖力求所欲则所欲者反不可得能反其本则所欲者不求而至与首章意同【南轩张氏曰行王政者心非欲倾他国以自利也惟以民困为己任为吾所当为而天下自归心焉夫欲朝秦楚莅中国自世俗言则以为有志自圣贤观之苟不本乎公理特出于忮求矜伐之私耳齐王惟汲汲于济其私非惟不克济而祸患随之蹈私欲固危道也由孟子所言以发政施仁则公理之所存可大之业自可驯致此天理人欲之分也○庆源辅氏曰力求所欲则徇欲也有为而为之也计获求得用力虽劳而所欲者反不如所期能反其本则循理者也无所为而为之也先难后获先事后得而可大之业自尔循至此天理人欲之分也】
　　王曰吾惛不能进于是矣愿夫子辅吾志明以教我我虽不敏请尝试之【惛与昏同】曰无恒产而有恒心者惟士为能若民则无恒产因无恒心苟无恒心放辟邪侈无不为己及防于罪然后从而刑之是罔民也焉有仁人在位罔民而可为也【恒胡登反辟与僻同焉于防反】
　　恒常也产生业也恒产可常生之业也恒心人所常有之善心也士尝学问知义理故虽无恒产而有常心民则不能然矣罔犹罗罔欺其不见而取之也【庆源辅氏曰恒产常生之业则下文所言五亩之宅百畒之田是也恒心常有之善心则下文所言善与礼义是也善又礼义之緫名縁民无常产所以无常心故不知礼义而防于放辟邪侈也若遂从而刑之是诚无异于以罗网罔民欺其不见而取之也○云峯胡氏曰此心字亦指本心而言但指其在士民者言之】
　　是故明君制民之产必使仰足以事父母俯足以畜妻子乐岁终身饱凶年免于死亡然后驱而之善故民之从之也轻【畜许六反下同】
　　轻犹易【去声】也此言民有常产而有常心也
　　今也制民之产仰不足以事父母俯不足以畜妻子乐岁终身苦凶年不免于死亡此惟救死而恐不赡奚暇治礼义哉【治平声凡治字为理物之义者平声为己理之义者去声后皆仿此】
　　赡【时念反】足也此所谓无常产而无常心者也
　　王欲行之则盍反其本矣
　　盍何不也使民有常产者又发政施仁之本也【新安陈氏曰则盍反其本矣与前盖亦反其本矣当对观发政施仁是所以王天下之本使民冇常产又是发政施仁之本也】说见【形甸反】下文
　　五亩之宅树之以桑五十者可以衣帛矣鸡豚狗彘之畜无失其时七十者可以食肉矣百亩之田勿夺其时八口之家可以无饥矣谨庠序之教申之以孝悌之义颁白者不负戴于道路矣老者衣帛食肉黎民不饥不寒然而不王者未之有也【音见前篇】
　　此言制民之产之法也赵氏曰【赵氏名岐详见序说中注】八口之家次上农夫也此王政之本常生之道故孟子为【去声】齐梁之君各陈之也杨氏曰为天下者举斯心加诸彼而已然虽有仁心仁闻【去声】而民不被其泽者不行先王之道故也故以制民之产告之○此章言人君当黜霸功行王道而王道之要不过推其不忍之心以行不忍之政而已齐王非无此心而夺于功利之私不能扩充以行仁政虽以孟子反覆晓告精切如此而蔽固已深终不能悟是可叹也【南轩张氏曰孟子如对鸿麋之问及对好乐好色好货皆徐引之当道何其辞气不廹也至于利国之问则应以何必曰利桓文之问则对以无道无传论管晏则曰管仲曽西之所不为言交兵之不利则曰号则不可又何其严也自后世观之后数说比之前数者宜若未至甚害而攻之反甚切何欤盖前数者一病为一事耳故防绎其性之端以示之使之晓然知反躬之要则天理可明而人欲可遏矣至于霸者功利之说易以惑人人或趋之则大体一差虽有嘉言善道亦何由入战国诸侯其失正在乎此故辟之不可不严也○云峯胡氏曰此章甚详集注断之甚约盖欲黜霸功则心之所向者正能行王道则心之所充者大先王有不忍人之心斯有不忍人之政今虽冇不忍之心而不能推之以行不忍之政无他夺于功利之私也功利二字依旧是向霸功上去入于彼必出于此世安有不能黜霸功而能行王道者哉此孟子所以断然以为仲尼之徒所不道也】








　　孟子集注大全卷一
　　钦定四库全书
　　孟子集注大全卷二
　　梁惠王章句下
　　凡十六章
　　庄暴见孟子曰暴见于王王语暴以好乐暴未有以对也曰好乐何如孟子曰王之好乐甚则齐国其庶几乎【暴见于之见音现下见于同语字去声下同好去声篇内并同】
　　庄暴齐臣也庶几近辞也言近于治【去声】
　　他日见于王曰王甞语庄子以好乐有诸王变乎色曰寡人非能好先王之乐也直好世俗之乐耳
　　变色者惭其好之不正也【东阳许氏曰王语暴以好乐盖论及所好之俗乐暴未有以对盖庄暴亦知俗乐之不足好欲谏而未得其辞故以告孟子○王变色是愧前与暴论者不可闻于孟子故其下直言之】
　　曰王之好乐甚则齐其庶几乎今之乐由古之乐也今乐世俗之乐古乐先王之乐
　　曰可得闻与曰独乐乐与人乐乐孰乐曰不若与人曰与少乐乐与众乐乐孰乐曰不若与众【闻与之与平声乐乐下字音洛孰乐亦音洛】
　　独乐【音洛下同】不若与人与少乐不若与众亦人之常情也
　　臣请为王言乐【为去声】
　　此以下皆孟子之言也
　　今王鼓乐于此百姓闻王钟鼔之声管籥之音举疾首蹙頞而相告曰吾王之好鼔乐夫何使我至于此极也父子不相见兄弟妻子离防今王田猎于此百姓闻王车马之音见羽旄之美举疾首蹙頞而相告曰吾王之好田猎夫何使我至于此极也父子不相见兄弟妻子离防此无他不与民同乐也【蹙子六反頞音遏夫音扶同乐之乐音洛】钟鼔管籥皆乐器也【新安陈氏曰管笙也籥如笛而六孔或曰箫也】举皆也疾首头痛也蹙聚也頞额也人忧戚则蹙其额极穷也羽旄旌属【赵氏曰春秋传范宣子假羽旄于齐晋人假羽旄于郑注析羽为旌王者游车所建也按周礼司常九旗之数有全羽析羽释云全羽析羽直有羽而无帛】不与民同乐谓独乐其身而不恤其民使之穷困也【新安陈氏曰因好乐而及田猎以王亦好田猎故也】
　　今王鼔乐于此百姓闻王钟鼔之声管籥之音举欣欣然有喜色而相告曰吾王庶几无疾病与何以能鼔乐也今王田猎于此百姓闻王车马之音见羽旄之美举欣欣然有喜色而相告曰吾王庶几无疾病与何以能田猎也此无他与民同乐也【病与之与平声同乐之乐音洛】
　　与民同乐者推好乐之心以行仁政使民各得其所也【双峯饶氏曰庶几无疾病民唯恐君不安乐有爱之欲其生之意若时日害丧则恶之欲其死矣田猎虽非乐推类而言之】
　　今王与百姓同乐则王矣
　　好乐而能与百姓同之则天下之民归之矣所谓齐其庶几者如此○范氏曰战国之时民穷财尽人君独以南面之乐【音洛下同乐同】自奉其身孟子切于救民故因齐王之好乐开导其善心深劝其与民同乐而谓今乐犹古乐其实今乐古乐何可同也但与民同乐之意则无古今之异耳【南轩张氏曰与民同乐者固乐之本也好世俗之乐者私欲也与民同乐者公理也孟子不遽诋其所好而独扩之以公理可谓善啓告者】若必欲以礼乐治天下当如孔子之言必用韶舞必放郑声盖孔子之言为邦之正道孟子之言救时之急务所以不同○杨氏曰乐以和为主使人闻钟鼔管之音而疾首蹙頞则虽奏以咸英韶濩【胡故反】无补于治【去声】也【前汉礼乐志昔黄帝作咸池颛顼作六茎帝喾作五英尧作大章舜作招读作韶禹作夏汤作濩武王作武周公作勺读作酌以上并乐名勺言能勺先祖之道也武言以功定天下也濩言救民也夏大承二帝也招继尧也大章章之也五英英华茂也六茎及根茎也咸池备矣】故孟子告齐王以此姑正其本而已【朱子曰孟子开导时君故曰今之乐犹古之乐至于言百姓闻乐音欣欣然有喜色处则关闭得甚宻如好色好货亦此类也○庆源辅氏曰范氏辨孔子孟子之说可谓平正明白无余蕴矣而杨氏论乐以和为主及与民同乐为乐之本又可以足范氏之说○新安陈氏曰不防民而自好世俗之乐以纵其荒乐人欲之纵肆也因贤者之问而自惭所好之不正天理之萌动也齐王惭之孟子不诋而开导之戒其纵独乐之私而勉其充同乐之公遏人欲而扩天理也王道在遏人欲扩天理而已】
　　○齐宣王问曰文王之囿方七十里有诸孟子对曰于传有之【囿音又传直恋反】
　　囿者蕃【音烦】育鸟兽之所古者四时之田皆于农隙【乞逆反】以讲武事【左传隠公五年春公将如棠观鱼者臧僖伯谏曰凡物不足以讲大事大事谓祀与戎戎兵也其材不足以备器用则君不举焉君将纳民于轨物者也故讲事以度轨量谓之轨取材以章物采谓之物不轨不物谓之乱政乱政亟行所以败也故春搜夏苖秋狝冬狩四者皆田猎之名搜索择取不孕者苗为除害也狝杀也以杀为名顺秋气也狩围守也冬物毕成获则取之无所择也皆于农隙以讲事也】然不欲驰骛【音务】于稼穑塲圃之中故度【待洛反】闲旷之地以为囿然文王七十里之囿其亦三分天下有其二之后也与【音余○南轩张氏曰意齐王欲广其囿防佞之徒必有假文王事以逢之者文王岂崇囿如此盖其搜田所及民以为王之囿耳以刍雉得往知其然也】传谓古书【庆源辅氏曰孟子时有之今不复存孟子所谓于传有之亦言据古书有此说耳然未必其然否也】
　　曰若是其大乎曰民犹以为小也曰寡人之囿方四十里民犹以为大何也曰文王之囿方七十里刍荛者徃焉雉兔者徃焉与民同之民以为小不亦宜乎【刍音初荛音饶】刍草也荛薪也
　　臣始至于境问国之大禁然后敢入臣闻郊关之内有囿方四十里杀其麋鹿者如杀人之罪则是方四十里为阱于国中民以为大不亦宜乎【阱才性反】
　　礼入国而问禁【礼记曲礼入境而问禁入国而问俗入门而问讳】国外百里为郊郊外有关阱坎地以防兽者言防民于死也【新安陈氏曰前篇罔民与此为阱皆是借纲取禽阱取兽以讽切时君之禽兽其民苑囿一也设禁阱民者人欲之私与民同利者天理之公无非欲遏人欲扩天理而已】
　　○齐宣王问曰交邻国有道乎孟子对曰有惟仁者为能以大事小是故汤事葛文王事昆夷惟智者为能以小事大故大王事獯鬻句践事吴【獯音熏鬻音育句音钩】
　　仁人之心寛洪恻怛【当葛反○庆源辅氏曰寛洪仁者之量恻怛仁者之意】而无较计大小彊弱之私故小国虽或不恭而吾所以字之之心自不能已【程子曰凡人有所计较者皆私意也仁者欲人之善而矜人之恶不计较小大彊弱而事之故能保天下犯而不较亦乐天顺理者也○新安陈氏曰惟仁者能忘己之大而事邻国之小实只字之若事之耳】智者明义理识时势故大国虽见侵陵而吾所以事之之礼尤不敢废【新安陈氏曰惟智者为能安已之小而事邻国之大朱子云智者不特是见得利害明道理自合恁地小之事大弱之事强皆是道理合恁地】汤事见【形甸反下同】后篇文王事见诗大雅大王事见后章所谓狄人即獯鬻也【诗绵八章肆不殄厥愠亦不陨厥问祚子洛反棫音域防蒲具反矣行道兑吐外反矣混音昆夷駾徒对反矣维其喙吁贵反矣駾突也喙息也言大王虽不能殄絶混夷之愠怒亦不陨坠己之声问盖虽圣贤不能必人之不怒己但不废其自脩之实耳然大王始至此岐下之时林木深阻人物鲜少至于其后生齿渐紫归附日众则木防道通昆夷畏之而奔突窜伏维其喙息而已言德盛而昆夷自服也盖己为文王之时矣】句践越王名事见国语史记【国语吴语史记越王勾践世家同云越王勾践姒姓兴兵伐吴吴王夫差姬姓闻之悉发精兵击越败之夫音扶椒今大湖中椒山是也越王乃以余兵五千人保栖于防古外反稽山名在山隂南七里吴王追而围之越王乃令大夫种行成于吴成者平也求平于吴也膝行顿首曰君王亡臣勾践使臣种敢告下执事勾践请为臣妻为妾吴王将许之子胥言于吴王曰天以越赐吴勿许也种还以报勾践欲杀其妻子燔寳器触战而死种止勾践曰夫吴太宰嚭贪可诱以利请行犹防行言之于是勾践乃以美女寳器令种间以献吴大宰嚭嚭受乃见大夫种于吴王种顿首言曰愿大王赦勾践之罪尽入其寳器不幸不赦勾践将尽杀其妻子燔其寳器五千人触战必有当也嚭因说吴王曰越以服为臣若将赦之此国之利也卒赦越罢兵归○朱子曰仁者自然合理智者知理之当然而敬以循之其大槩是如此若细分之则太王勾践意思自不同也○潜室陈氏曰仁者无计较之私忘其孰大而孰小智者有度量之明自知小不能敌大○云峯胡氏曰本文大事小小事大集注则曰大字小小事大一字字尤见仁人之心然大之字小犹未足以见其仁必小国虽或不恭而字之之心自不能已乃见大者之仁小之事大犹未足以见其智必大国虽见侵陵而事之之礼尤不敢废乃足以见小者之智】
　　以大事小者乐天者也以小事大者畏天者也乐天者保天下畏天者保其国【乐音洛】
　　天者理而已矣大之字小小之事大皆理之当然也自然合理故曰乐天不敢违理故曰畏天包含徧覆【敷救反】无不周徧保天下之气象也制节谨度不敢纵逸保一国之规模也【问乐天畏天不同以仁者而居小国固不免为智者之事使智者而居大国则未必能为仁者之举何者智者分别曲直未必能容忍而不与之较如仁者之为也朱子曰得之○仁者与天为一智者聼天所命与天为一者嘉人之善矜人之恶无所择于利害故能以大事小聼天所命者循理而行顺时而动不敢用其私心故能以小事大○何叔京曰仁者以天下为度一视而同仁惟欲人各得其所不复计彼此强弱之势故以大事小而不以为难如葛与昆夷之无道汤文慇懃而厚恤之及终不可化而祸及于人然后不得已而征伐之仁之至也智者逹于事变而知理之当然故以小事大而不敢忽然而必自强于政治期于有以自立如獯鬻与吴之方强大王勾践外卑躬而事之内则治其国家和其民人终焉或兴王业或刷其耻此智之明也使汤文保养夷葛恶极而不能去是不仁而纵乱也大王勾践惟敌之畏而终不能自强是无耻而苟安也又何取于仁智哉○庆源辅氏曰天者理而已矣即程子所谓夫天尊言之即道也以道理言则大者自当字小此天之所以覆地也小者自当事大此坤之所以承干也又曰保天下保其国言仁智者之气象规模有此效也非谓仁者智者之心欲其如此也○云峯胡氏曰字之之心自不能已即是自然合理事之之礼尤不敢废即是不敢违理包含徧覆无不周徧即其字之之心而其气象愈充拓愈恢宏制节谨度不敢纵逸即其事之之礼而其规模愈收敛愈严谨集注措辞之精防如此】
　　诗云畏天之威于时保之
　　诗周颂我将之篇时是也【新安陈氏曰引诗不及乐天一邉亦偶然耳○朱子曰此智者畏天而保其国之事○双峯饶氏曰天理当然违之则有祸此便是天威了】
　　王曰大哉言矣寡人有疾寡人好勇
　　言以好勇故不能事大而恤小也【新安陈氏曰大之事小善待之而已非小事之也集注于大事小必曰字小又曰恤小而于事大不易事字盖欲发明孟子意不可不畧易此字也】
　　对曰王请无好小勇夫抚劒疾视曰彼恶敢当我哉此匹夫之勇敌一人者也王请大之【夫抚之夫音扶恶平声】
　　疾视怒目而视也小勇血气所为大勇义理所发【赵氏曰血气所为之勇如沟浍之水暴集随涸故谓之小义理所发之勇天开地辟自不能已故谓之大】
　　诗云王赫斯怒爰整其旅以遏徂莒以笃周祜以对于天下此文王之勇也文王一怒而安天下之民
　　诗大雅皇矣篇赫赫然怒貌爰于也旅众也遏诗作按止也徂往也莒诗作旅徂旅谓宻人侵阮徂共【音恭】之众也笃厚也祜福也对答也以答天下仰望之心也【诗皇矣帝谓文王无然畔援无然歆羡诞先登于岸宻人不恭敢距大邦侵阮徂共王赫斯怒爰整其旅以按音遏徂旅以笃周祜以对于天下宻宻须氏姞姓之国在今寜州阮国名在今泾州共阮国之地名今泾州共池是也此言文王征伐之始也无所畔然歆羡大能先道之极因宻人不恭是以如此】此文王之大勇也【新安陈氏曰怒者勇之发也因王赫斯怒一怒字发出一怒安民之说盖自赫怒举兵以对于天下而生出此意】
　　书曰天降下民作之君作之师惟曰其助上帝宠之四方有罪无罪惟我在天下曷敢有越厥志一人衡行于天下武王耻之此武王之勇也而武王亦一怒而安天下之民【衡与横同】
　　书周书泰誓之篇也然所引与今书文小异【双峯饶氏曰书言宠绥四方指君而言孟子言宠之四方指天而言书之有罪无罪指纣而言孟子之有罪无罪指诸侯而言书之越厥志指君而言孟子之越厥志指民而言二者大叚不同想古人之书与今多不同多是人记得人家不常有此本】今且依此解之宠之四方宠异之于四方也有罪者我得而诛之无罪者我得而安之我既在此则天下何敢有过越其心志而作乱者乎衡行谓作乱也孟子释书意如此而言武王亦大勇也【庆源辅氏曰宠异谓天宠异武王于天下也亶聪明是以天德宠异之也作元后是以天位宠异之也心志谓天下之心志也人之作乱皆过越其心志之故耳若守其心志无所过越则何至有作乱之事乎此武王以天下之重自任也】
　　今王亦一怒而安天下之民民惟恐王之不好勇也王若能如文武之为则天下之民望其一怒以除暴乱而拯己于水火之中惟恐王之不好勇耳○此章言人君能惩小忿则能恤小事大以交邻国能养大勇则能除暴救民以安天下【庆源辅氏曰君人者必能惩小忿然后能养大勇所谓人能有所不为然后可以有为也○新安陈氏曰章防能惩小忿四字实自寡人好勇一句发出齐王所好之勇小忿也孟子所言之勇大勇也】张敬夫曰小勇者血气之怒也大勇者理义之怒也血气之怒不可有理义之怒不可无知此则可以见性情之正而识天理人欲之分矣【龟山杨氏曰人君固不可无勇而齐王以是为有疾故孟子告以文武之事使廓而大之则安天下无足为者矣○双峯饶氏曰怒得是便是天理怒得不是便是人欲孟子之论大槩要分别天理人欲于毫厘之间如同乐独乐之类○云峯胡氏曰夫子甞以智仁勇三者并言此勇字亦当连前仁智字并言仁智中之勇是谓大勇小勇者不仁不智者也不仁者徒逞血气而于义理之勇必无之不智者不明义理而于血气之勇必有之】
　　○齐宣王见孟子于雪宫王曰贤者亦有此乐乎孟子对曰有人不得则非其上矣【乐音洛下同】
　　雪宫离宫名言人君能与民同乐则人皆有此乐不然则下之不得此乐者必有非其君上之心明人君当与民同乐不可使人有不得者非但当与贤者共之而已也【庆源辅氏曰离犹别也别在其所居宫室之外故曰离宫君能与民同乐则人皆有此乐此释有之一字下不得此乐者必有非君上之心此释人不得则非其上矣一句○云峯胡氏曰观集注非但当与贤者共之一句便见得梁惠王问贤者亦乐此与齐宣王问贤者亦有此乐两贤字似同而实有不同孟子答以贤者而后乐此不贤者虽有此不乐所谓贤者皆指君而言此则答以有之一字者谓贤者有此乐也然非特贤者有此乐凡人皆欲有此乐人有不得其乐则必有非其上之心矣是知此乐当与凡人共之不但当与贤者共之也如此则两处贤字不同又按饶氏谓朱子云贤者亦乐此其辞逊贤者亦有此乐其辞骄以此观之语録谓沼上之对其辞逊雪宫之对其辞夸传録之误明矣盖谓之骄者当以问字言不当以对字言也】
　　不得而非其上者非也为民上而不与民同乐者亦非也
　　下不安分【扶问反】上不恤民皆非理也【庆源辅氏曰下不得而非其上者不知命也故谓之不安分为民上而不与民同乐者不知义也故谓之不恤民】
　　乐民之乐者民亦乐其乐忧民之忧者民亦忧其忧乐以天下忧以天下然而不王者未之有也
　　乐民之乐而民乐其乐则乐以天下矣忧民之忧而民忧其忧则忧以天下矣【南轩张氏曰忧乐不以己而以天下天理之公也于是举景公事盖道其国故典以告之○庆源辅氏曰君以民之乐为乐则民亦以君之乐为乐如是则君以民为体民以君为心天下虽大兆民虽多其懽忻愉怡痒疴疾痛举切于吾之身矣君能体仁如此则天下之民其将何往虽欲无王不可得也】
　　昔者齐景公问于晏子曰吾欲观于转附朝儛遵海而南放于琅邪吾何脩而可以比于先王观也【朝音潮放上声】晏子齐臣名婴转附朝儛皆山名也遵循也放至也琅邪【余遮反】齐东南境上邑名观游也
　　晏子对曰善哉问也天子适诸侯曰廵狩廵狩者廵所守也诸侯朝于天子曰述职述职者述所职也无非事者春省耕而补不足秋省敛而助不给夏谚曰吾王不游吾何以休吾王不豫吾何以助一游一豫为诸侯度【狩舒救反省悉井反】
　　述陈也省视也敛收获也给亦足也夏谚夏时之俗语也豫乐【音洛】也廵所守廵行诸侯所守之土也述所职陈其所受之职也【赵氏曰廵所守者自上察下也述所职者自下逹上也王十二年一廵狩诸侯六年一朝】皆无有无事而空行者而又春秋循行【去声】郊野察民之所不足而补助之故夏谚以为王者一游一豫皆有恩惠以及民而诸侯皆取法焉不敢无事慢游以病其民也【新安陈氏曰以上晏子言先王之法此下言当时之】
　　今也不然师行而粮食饥者弗食劳者弗息睊睊胥谗民乃作慝方命虐民饮食若流流连荒亡为诸侯忧【睊古县反】
　　今谓晏子时也师众也二千五百人为师春秋传曰君行师从【左传定公四年刘文公合诸侯于召陵谋伐楚卫侯令祝鮀从辞曰君以军行祓社衅鼔师出先有事祓祷于社谓之宜社于是杀牲以血涂鼔鼙谓之衅鼔祝奉以从奉社主也于是乎出竟若嘉好之事谓朝防君行师从卿行旅从五百人为旅臣无事焉】粮谓糗【去久反熬米麦也又丘救反】糒【音备】之属睊睊侧目貌胥相也谗谤也慝怨恶【乌路反】也言民不胜【平声】其劳而起怨谤也方逆也命王命也若流如水之流无穷极也流连荒亡解见【形甸反】下文诸侯谓附庸之国县邑之长【上声○庆源辅氏曰晏子主言齐事而云为诸侯忧故知为附庸之国县邑之长也王者之命诸侯岂固欲其如此哉不过使之爱养斯民而已逆王命则虐必及其民矣○双峯饶氏曰师行而粮食君之行也以师其食也以粮一而字在中间见得是两事方命之命是好底命天子之命必是教他抚一国之民今也如此则是逆王命了又曰为诸侯度指先王言为诸侯忧指时君言】
　　从流下而忘反谓之流从流上而忘反谓之连从兽无厌谓之荒乐酒无厌谓之亡【厌平声乐音洛】
　　此释上文之义也从流下谓放舟随水而下从流上【时掌反】谓挽舟逆水而上从兽田猎也荒废也乐酒以饮酒为乐也亡犹失也言废时失事也【双峯饶氏曰荒是废时亡是失事】
　　先王无流连之乐荒亡之行惟君所行也【之行之行去声】言先王之法今时之弊二者惟在君所行耳
　　景公说大戒于国出舎于郊于是始兴发补不足召大师曰为我作君臣相说之乐盖徴招角招是也其诗曰畜君何尤畜君者好君也【说音恱为去声乐如字征陟里反招与韶同畜勑六反】戒告命也出舎自责以省【悉井反】民也兴发发仓廪也大师乐官也君臣已与晏子也乐有五声三曰角为民四曰徴为事【礼记乐记宫为君商为臣角为民徴为事羽为物注宫最大用八十一丝声重而尊故为君商属金金为决断臣事也用七十二丝次宫如臣次君者也角触也物触地而出载芒角也用六十四丝声居宫羽之中属木以其清浊中民之象也徴属夏夏时正长万物皆成形体事亦有体故配事用五十四丝羽为水聚清物之象故为物用四十八丝】招舜乐也其诗徴招角招之诗也尤过也言晏子能畜止其君之欲宜为君之所尤然其心则何过哉孟子释之以为臣能畜止其君之欲乃是爱其君者也【新安陈氏曰上文引援景公晏子事实只末一句是孟子说○西山真氏曰易之大小畜皆以止为义凡止君之欲者乃所以为爱君也纵君之欲者其得为爱君乎忠臣之心惟恐其君之有欲奸臣之心惟恐其君之无欲】○尹氏曰君之与民贵贱虽不同然其心未始有异也孟子之言可谓深切矣齐王不能推而用之惜哉【南轩张氏曰孟子羞称管晏今乃引晏子之言何也盖羞称者其大法也言与事有可取亦不可没也亦见与人为善至公至平之心也○云峯胡氏曰齐景能聼晏子之说而齐宣不能受孟子之说是可惜也○新安陈氏曰此章与沼上之对畧相似大意主于不自乐而与民同乐耳乐民之乐忧民之忧虽平说然忧乐相反而实相关忧民之忧者必不暇乐已之乐乐已之乐者必不知忧民之忧惟先忧以天下而后能乐以天下也前一截已尽之后不过引一叚故实耳不与民同乐人欲也忧乐以天下天理也游豫为诸侯度天理也流连为诸侯忧人欲也无非遏人欲扩天理也又舜之韶遗音必有在齐者孔子在齐闻韶景公乐亦名招可见】
　　○齐宣王问曰人皆谓我毁明堂毁诸己乎
　　赵氏曰明堂泰山明堂周天子东廵守【去声】朝【音潮】诸侯之处汉时遗址【音止】尚在人欲毁之者盖以天子不复【扶又反】廵守诸侯又不当居之也王问当毁之乎且止乎【庆源辅氏曰汉书郊祀志武帝元封元年封泰山泰山东北址古有明堂处云欲毁明堂正与子贡欲去告朔饩羊之意同以其无用故欲去之也】
　　孟子对曰夫明堂者王者之堂也王欲行王政则勿毁之矣【夫音扶】
</div>
    <div class="pagination">
<a href="四书大全_page23.html">上一页</a><span>...</span><a href="四书大全_page19.html">19</a><a href="四书大全_page20.html">20</a><a href="四书大全_page21.html">21</a><a href="四书大全_page22.html">22</a><a href="四书大全_page23.html">23</a><span class="current-page">24</span><a href="四书大全_page25.html">25</a><a href="四书大全_page26.html">26</a><a href="四书大全_page27.html">27</a><a href="四书大全_page28.html">28</a><a href="四书大全_page29.html">29</a><span>...</span><a href="四书大全_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
