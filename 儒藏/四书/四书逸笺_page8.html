<!DOCTYPE html>
<html>
<head>
    <meta charset="UTF-8">
    <title>四书逸笺 - 第 8 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书逸笺 - 第 8 页/共 12 页</h1>
    <div class="content">　　齐大夫有东郭氏名偃名书名贾者见于春秋亦有北郭氏南郭氏皆齐大夫古疏云齐之东地号曰东郭云氏者未详其人以理推之孟子之所吊必贤大夫也【通志东郭氏姜姓齐公族桓公之后也】
　　孟仲子
　　孟仲子名睾孟子之子见谱
　　景丒氏
　　前汉书艺文志载景子三篇列儒家者流注云説宓子语似其弟子按孟子称景丒为景子其言父子主恩君臣主敬本儒家言疑即汉志所载景子又兵家有景子十三篇
　　兼金一百
　　古者以一镒为一金【赵氏注】故兼金一百不言镒以一百金即一百镒也
　　在薛节
　　人知孔子絶粮于陈蔡不知孟子絶粮于邹薛风俗通穷通篇云孟子絶粮于邹薛困始甚退与万章之徒序诗书仲尼之意作书中外十一篇疑絶粮于薛即此在薛时曰闻戒曰兵餽与陈蔡之阨固不殊也
　　持防失伍注
　　去之谓杀之本古注金氏曰持防不过庭前阶下执防之人庶人之在官者去之止是废弃之
　　蚳鼃谏王节
　　赵注三谏不用致仕而去按蚳鼃三谏未详或大概言之也
　　王驩摄卿
　　孔颖达曰春秋有使大夫摄卿之法如文七年传晋使先蔑如秦逆公子雍荀林父谓蔑曰摄卿以往可也何必子集注王驩摄卿以行盖本诸此
　　反齐止嬴
　　反齐止嬴解者谓余哀未忘固属臆説近太原阎氏引列女传以为孟子仕齐归葬于鲁三年免丧然后复至齐据此则止嬴句为赘设充虞之问不应在三年后且三年前亦不得云前日也四书辨云孟母葬鲁之时治丧之具皆齐所赐反齐止嬴乃向国为坛望谢齐君之礼礼毕仍反于鲁以终三年之丧鲁平公与宣王防于鳬绎乐正子备道孟子之贤正此时也
　　中古棺七寸
　　中古注周公制礼时攷周制棺皆不云七寸元詹氏曰记檀弓夫子制于中都四寸之棺五寸之椁而丧大记云君之棺八寸上大夫棺八寸下大夫棺六寸士棺六寸注云皆周制舎此未见有七寸之文孟子或别有本
　　劝齐伐燕
　　史记燕王属国于子之三年国大乱孟轲谓齐王曰今伐燕此文武之时不可失也齐王因令章子将五都之兵以伐燕此与孟子文迥异盖因有劝齐伐燕语遂附防其説迁史不足据如此
　　季孙子叔疑
　　集注季孙子叔疑不知何时人赵注二子孟子弟子也阎百诗云子叔鲁文公之族又赵注子叔心疑惑之则疑字非人名
　　龙断
　　赵注龙断谓堁断而髙者也今集注只以冈垄易堁字秀水朱氏经义考谓龙断义赵注未详今集注本陆氏善经未细检赵注耳
　　滕文公滕定公
　　滕文公定公朱子失注赵氏云古本世纪录诸侯之世滕国有考公麋与文公之父定公相直其子元公与文公相直似后世避讳改考公为定公以元公行文徳故谓之文公也
　　乗屋
　　乘屋赵氏谓乗盖其野外之屋最当盖为田事计宜豫完其在田之宅若邑居之屋已入而处之矣
　　井地
　　集注井地即井田也赵氏顺孙纂疏曰言其始以地而画井耳井田则因其田既已成而言之也此最分晓下文从经界説起正是答他地字由经界説到分田语固有渐次在
　　滕壤地田数
　　仁山金氏曰滕截长补短将五十里则是除山川林麓之类以田计也以开方法计之则五十里为田二千五百井二万二千五百夫
　　徙字注
　　集注徙谓徙其居也赵注徙谓受田易居也着受田二字好盖井田之法不受田则不易居无轻徙者
　　大略
　　集注未训略字赵注略要也言井田未及其详已举其要大要者大者之要也润泽其余事耳
　　衣褐
　　赵注褐以毳织之若今马衣也马衣字新甚不经见
　　稼穑
　　説文种曰稼敛曰稽按稼即下树艺穑即下五谷熟茀厥丰草种之黄茂教稼之法也后稷之穑有相之道教穑之法也二字各为义
　　记墨者弟子
　　墨者弟子不独夷之杂检书传得十数人附记于此随巢子　胡非子【马总意林载二子各著书一卷】相里氏【里一作文】相夫氏邓林氏【后三子分墨为三家】田鸠　禽滑厘髙何悬子石谢子【闗东人】唐姑果【秦人】公上过　钜子　孟胜【按孟子谓杨墨】
　　【之言盈天下杨子不数传而防墨氏至与孔子并称盖衞之者众也宜其惑人也易而流毒也逺】
　　诡遇
　　赵注横而射之曰诡遇
　　淫移屈
　　富贵不能淫三句赵注淫乱其心也移易其行也屈挫其志也今集注易乱为荡缘乱字太重易行为节缘行字太宽朱子于四书字字不苟如此
　　与葛为邻
　　地理志云葛今梁国宁陵有葛乡史记注亳都亦在梁国故曰与葛为邻
　　戴不胜
　　杨倞荀子注戴不胜即戴驩也为宋太宰
　　庄岳
　　庄岳两地皆齐街里名阎百诗引左传云襄二十八年得庆氏之木百车于庄昭十年又败诸庄哀六年战于庄即此庄也襄二十八年庆封反陈于岳即此岳也【按阎百诗四书释地最为该博兹不敢多采者地形变易代有不同后世附防古迹不可据以为信故宁阙之】
　　段干木
　　段干姓木名姓源老耼子名宗字尊祖为衞将军封于段又封干因以为姓风俗通段干木注云姓段名干木魏都赋云干木之徳唐书百官表又云姓段为干木大夫俱误
　　今兹
　　兹年也今兹犹今年也
　　营窟
　　营窟二字各一义营者营累其土于地上窟者窟穴于地中见礼运注
　　墨翟姓名
　　墨子姓翟母梦乌而生因名乌以墨为道墨非姓
　　陈仲子
　　陈仲子名仲字子终见皇甫谧髙士传
　　于陵
　　集注于陵地名无确训陈心叔曰于陵楚地盖避地于楚也









　　四书逸笺卷四
　　钦定四库全书
　　四书逸笺卷五
　　应城程大中撰
　　孟子【下】
　　两离娄
　　名疑云两离娄一黄帝时人一殷人孟子离娄之明即庄子所云索珠者黄帝时人也
　　泄泄沓沓
　　泄泄集注训怠缓悦从字书无此解六书正譌云泄水名借为舒散之意按下沓字亦从水水性濡而善下濡故怠缓善下故悦从泄泄沓沓有随波逐流意字书泄泄训多人沓沓训猥贱皆非诗义
　　女呉二事
　　呉越春秋齐女质呉呉为太子聘之解者谓孟子所云即此按春秋襄二十四年传晋平公嫁女于呉齐侯以女为媵此又一事为媵则更可耻矣
　　沧浪
　　集注沧浪水名宋叶梦得曰非水之正名而因以为名则以水别之若沧浪之水是也盖沧浪本地名因水流经此故名沧浪之水【水经注武当县西北四十里有洲曰沧浪洲水曰沧浪水】
　　圹
　　集注圹广野也本赵注兽乐广野呉氏程曰圹穴也兽之所居
　　七年之内
　　赵注天以七纪故云七年昭十年左传云天以七纪杜注二十八宿四七是其防也
　　瞽瞍
　　路史瞽瞍天瞢孔安国尚书大传云无目曰瞽舜父有目不能分别好恶故时人谓之瞽配字曰瞍【路史注云瞽瞍两目不见史云盲者子是也二孔以为有目不能分别善恶者妄按瞽瞍称顽父左传云心不则徳义之经为顽愚谓目不辨善恶心不则徳义皆因反常而加以恶名孔説似长】
　　舜生诸冯章
　　梁萧绮拾遗录引孟子逸句云千里一圣谓之连步即此章地之相去意鲍照河清颂引孟子逸句云千载一圣犹旦暮也即此章世之相后意疑二书皆撮此章大意为言也
　　负夏之负训海
　　负夏赵注负海也负训海仅见此疏亦未及
　　疾作注
　　赵注疾谓疟疾疏亦曰今日我疟疾发作疾直指疟疾亦竒
</div>
    <div class="pagination">
<a href="四书逸笺_page7.html">上一页</a><span>...</span><a href="四书逸笺_page3.html">3</a><a href="四书逸笺_page4.html">4</a><a href="四书逸笺_page5.html">5</a><a href="四书逸笺_page6.html">6</a><a href="四书逸笺_page7.html">7</a><span class="current-page">8</span><a href="四书逸笺_page9.html">9</a><a href="四书逸笺_page10.html">10</a><a href="四书逸笺_page11.html">11</a><a href="四书逸笺_page12.html">12</a><a href="四书逸笺_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
