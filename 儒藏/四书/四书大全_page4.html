<!DOCTYPE html>
<html>
 <head>
  <meta charset="utf-8"/>
  <title>
   四书大全 - 第 4 页/共 47 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四书大全 - 第 4 页/共 47 页
  </h1>
  <div class="content">
   钦定四库全书
　　论语集注大全卷一
　　学而第一
　　此为书之首篇故所记多务本之意【朱子曰此一篇都是先说一个根本○胡氏曰此篇首取其切于学者记之故以为多务本之意○新安陈氏曰掲君子务本一句以为首篇之要领此说本于游氏朱子已采入贤贤易色章下于此又首标之如首章以时习为本次章以孝弟为为仁之本三章以忠信为传习之本道千乗章以五者为治国之本皆是余可以类推】乃入道之门积徳之基学者之先务也凡十六章【庆源辅氏曰道者人之所共由必有所从入徳虽在我之所自得必积而后成几此篇所论务本之事乃道所从入之门而徳所积累之基学者必先务此然后道可入而徳可积矣○朱子曰学而篇名也取篇首两字为别初无意义但学之为义则读此书者不可以不先讲也夫学也者以字义言之则已之未知未能而效夫知之能之之谓也以事理言之则凡未至而求至者皆谓之学虽稼圃射御之微亦曰学配其事而名之也而此独专之则所谓学者果何学也盖始乎为士者所以学而至乎圣人之事伊川先生所谓儒者之学是也盖伊川先生之意曰今之学者有三词章之学也训诂之学也儒者之学也欲通道则舍儒者之学不可尹侍讲所谓学者所以学为人也学而至于圣人亦不过尽为人之道而已此皆切要之言也夫子之所志顔子之所学子思孟子之所传尽在此书而此篇所明又学之本故学者不可以不尽心焉○今读论语且熟读学而一篇若明得一篇其余自然易晓○学而篇皆是先言自脩而后亲师友有朋自逺方来在时习之后而亲仁在入孝出弟之后就有道而正焉在食无求饱居无求安之后毋友不如己者在不重则不威之后今人都不去自修只是专靠师友说话○觉轩蔡氏曰学而名篇专以学言而所谓学者果何所学耶朱子首发明学之本惟在全其本性之善而已】
　　子曰学而时习之不亦说乎【说悦同】
　　学之为言效也人性皆善而觉有先后后觉者必效先觉之所为乃可以明善而复其初也【朱子曰学之一字实兼致知力行而言问学之为言效也效字所包甚广曰正是如此博学审问谨思明辨笃行皆学之事○勉斋黄氏曰集注言学而或问以知与能并言何也曰言人之效学于人有此二者先觉之人于天下之理该洽贯通而吾懵然未有所知也于是日听其议论而向之未知者始有所知矣先觉之人于天下之事躬行实践而吾怅然未有所能也于是日观其作为而向之未能者始能矣大抵读书穷理要当尽圣贤之意备事物之情非吾好为是详复也理当然也世之学者意念苟且思虑轻浅得其一隅便以为足则其为疎率也亦甚矣学者观于此亦足以得养心穷理之要矣曰若是则学之为言固无所不学也今集注于此乃以为人性皆善必学而后能明善而复其初何也曰学问之道固多端矣然其归在于全其本性之善而已明善谓明天下之理复其初则复其本然之善也于论语之首章首举是以为言其提纲挈领而示人之意深矣○云峯胡氏曰人性皆善天命之性也觉有先后气质之性也必效先觉之所为或以所为为所行殊不知汝为周南召南集注曰为犹学也论语曰为之不厌孟子记夫子之言曰学不厌是以学字代为字集注于十五志学下曰念念在此而为之不厌是以为字释学字此曰效先觉之所为犹曰学先觉之所学也大学章句释明明德曰学者当因其所发而遂明之以复其初此曰明善而复其初是包大学许多工夫说物格知至即是明善意诚心正身修即是复其初○新安陈氏曰此论语中第一个学字朱子挈要指以示人后觉者必效先觉之所为所为不过知行二者效先觉之致知以知此理又效先觉之力行以行此理乃可以明善而复其初矣明善者明本性之善以知言也复其初者复全本性之善以行言也学之道固多端其要归在复全本性之善而已朱子所谓以己之未知而效夫知者以求其知以己之未能而效夫能者以求其能皆学之事也能指行而言知行皆从性分上用工】习鸟数【音朔下同】飞也学之不已如鸟数飞也【朱子曰说文习字从羽从白月令所谓鹰乃学习是也○学是未理防得时便去学习是已学了又去重学非是学得了顿放在一处却又去习也只是一件事如鸟数飞只是飞了又飞○问学是知习是行否曰知自有知底学自有知底习行自有行底学自有行底习如小儿写字知得字合恁地写这是学便须将心思量安排这是习时将笔去写成防个字这是行底学今日写一纸明日冩一纸又明日写一纸这是行底习人于知上不习便要去行如何得人于知上不习非独是知得不分晓终不能有诸己○学而时习之此是论语第一句句中五字虽有轻重虚实之不同然字字皆有意味无一字无下落学之为言效也以己有所未知未能而效夫知者能者以求其知能之谓也而字承上起下之辞也时者无时而不然也习者重复温习也之者指其所知之理所能之事而言也言人既学矣而又时时温习其所知之理所能之事也圣言虽约而其指意曲折深宻而无穷尽如此圣人之学与俗学不同圣人教人读书只要知所以为学之道俗学读书便只是读书更不理防为学之道是如何○未知未能而求知求能之谓学已知已能而行之不已之谓习○胡氏曰学之不已者学与习非二事也○厚斋冯氏曰习鸟鶵欲离巢而学飞之称学谓学之于已习谓习其所学时时而习恐其忘也凡曰而者上下二义学一义也习一义也】说喜意也既学而又时时习之则所学者熟而中心喜说其进自不能已矣【朱子曰学要时习习到熟后自然说喜不能自己今人所以便住了只是不曾习不见得好此一句却系切己用功处○学矣而不习则表里扞格而无以致其学之之道习矣而不时则工夫间断而无以成其习之之功是其胷中虽欲勉焉以自进亦且枯燥生澁而无可嗜之味危殆杌而无可即之安矣故既学矣又必以时习之则其心与理相涵而所知者益精身与事相安而所能者益固从容于朝夕俯仰之中凡其所学而知且能者必有自得于心而不能以语人者是其中心油然悦怿之味虽刍豢之悦于口不足以喻其美矣此学之始也○学到说时已是进了一步只说后便自住不得】程子曰习重【平声】习也【双峯饶氏曰习字训重故重险谓之习坎】时复【扶又反】思绎浃洽于中则说也【朱子曰浃洽二字有深意如浸物于水水若未入只是外面湿内面依然干必浸之久则透里皆湿习而熟熟而说脉络贯通程子所谓浃洽是也○南轩张氏曰学贵于时习程子曰时复思绎言学者之于义理当时防绎其端绪而涵泳之也】又曰学者将以行之也时习之则所学者在我故说【云峯胡氏曰时复思绎则习于心将以行之则习于身○新安陈氏曰上一条以知言此一条以行言采程子二说以见学习当兼知行言也】谢氏【名良佐字显道上蔡人】曰时习者无时而不习坐如尸坐时习也立如齐【庄皆反】立时习也【勿轩熊氏曰坐如尸立如齐出记曲礼如尸注曰视貌正如齐注曰磬耳聴谓祭祀时○朱子曰伊川之说则専在思索而无力行之功如上蔡之说则专于力行而废讲究之义似皆偏了○新安陈氏曰程子二条说学习兼知行言谢氏此条惟以时习于行言亦姑以坐立起例非止谓坐立时也其言时字亦与时时之意异朱子姑采以备一说耳】
　　有朋自逺方来不亦乐乎【乐音洛】
　　朋同类也自逺方来则近者可知程子曰以善及人而信从者众故可乐【朱子曰理义人心所同然非有我之得私也吾独得之虽足以说矣然告人而莫信率人而莫从是独擅此理而人不得与于吾心之所同也如十人同食一人独饱而九人不下咽吾之所说虽深亦曷能达于外邪今吾之学足以及人而信从者又众则将皆有以得其心之所同然者而吾之所得不独为一己之私矣吾之所知彼亦知之吾之所能彼亦能之则其懽欣宣畅虽宫商相宣律吕谐和何足以方其乐哉此学之中也又曰近者既至逺者毕来以学于吾之所学而求以复其初凡吾之所得而悦于心者彼亦将有以得而悦之则可以见夫性者万物之一原信乎其立必俱立成不独成矣○善不是自家独有人皆有之我习而自得未能及人虽悦未乐○问以善及人而信从者众是乐其善之可以及人乎是乐其信从者众乎曰乐其信从者众也大抵私小底人或有所见则不肯告人持以自多君子存心广大己有所得足以及人若已能之以教诸人而人不能是多少可闷今既信从者自逺而至其众如是安得不乐○信从者众足以验己之有得然己既有得何待人之信从始为可乐须知己之有得亦欲他人之皆得然信从者但一二亦未能惬吾之意至于信从者众则岂不可乐○问朋来之乐奈何曰惟以程子之言求之然后见夫可乐之实耳且其以善及人而信从者众之云才九字尔而无一字之虚设也非见之明而验之实其孰能与于此○南轩张氏曰有朋自逺方来则己之善得以及人而人之善有以资己讲习相资其乐孰尚焉乐比于说为发舒也○新安陈氏曰以善之善即上一节人性皆善及明善之善习说则善方成己朋来则善方及人矣】又曰说在心乐主发散在外【朱子曰程子非以乐为在外也以为积满于中而发越乎外耳悦则方得于内而未能达于外也○说是感于外而发于中乐则充于中而溢于外○庆源辅氏曰说是自知自能而自悦乐是人皆知皆能而我与人同乐○双峯饶氏曰说与乐皆是在中底今此乐字对上文说字而言则是主发散在外言之】
　　人不知而不愠不亦君子乎【愠纡问反】
　　愠含怒意君子成徳之名尹氏【名焞字彦明河南人】曰学在己知不知在人何愠之有【朱子曰有朋自逺方来而乐者天下之公也人不知而愠者一己之私也以善及人而信从者众则乐不己知则不愠乐愠在物不在己至公而不私也○新安陈氏曰己诚有所学人之知不知何加损于己朱子云为学是为己当然之事譬如吃饭乃是要自家饱既饱何必问外人知不知盖与人初不相关也尹氏解此一节正意故居先○双峯饶氏曰朋是专主同类人兼指众人上而君大夫亦是】程子曰虽乐于及人不见是而无闷乃所谓君子【朱子曰乐公而愠私君子有公共之乐无私己之愠○双峯饶氏曰说之深然后能乐乐之深然后能不愠○云峯胡氏曰说是喜意愠是含怒意喜怒乐三者皆情也皆性之发也能复其性之善而情无不善学习之功大矣○新安陈氏曰不见是而无闷出易干文言不见是于人而无闷于心引此语解不知不愠甚切此条聨乐与不愠言故居尹说之后】愚谓及人而乐者顺而易【去声】不知而不愠者逆而难故惟成德者能之【问稍知为己则人知不知自不相干何以言逆而难朱子曰人待己平平亦不觉但被人做全不足比数看待心便不甘便是愠愠不是大故忿怒只心有些不平便是愠便是里面动了○人不见知处之泰然略无纎芥不平之意非成徳之君子其孰能之此学之终也○今人有一善便欲人知不知则便有不乐之意不特此也见人有善而人或不知之初不干己事而亦为不平况其不知己乎此不知不愠所以难也○问不愠之说孰为得曰程子得之至论其所以然者则尹氏为尤切使人之始学即知是说以立其心则庶乎其无慕于外矣○觉轩蔡氏曰程子谓不见是而无闷乃所谓君子是不愠然后君子也朱子谓惟成德者能之则是君子然后不愠以悦乐两句例之则须如程子之说朱子非正解本句特统而论之耳所以继于尹氏程子之后○庆源辅氏曰顺谓理之顺逆谓理之逆曰顺曰逆皆理也但处其顺者易故及人而乐者犹可及处其逆者难故不见是而无闷非成德之士安土乐天者不能及也】然德之所以成亦曰学之正习之熟说之深而不已焉耳【问集注言君子而复归于学之正习之熟说之深何也勉齐黄氏曰学而至于成徳又岂有他道哉其所自来者亦不过是而已非体之之实孰能知之哉○庆源辅氏曰此章总言始学始终三者之序有浅深而无二道也又虑夫敏者躐等而进怠者半途而止昧者又或离析以求之或失其正而防于异端故复发此义而使之正其始之所学然后时习以熟之则夫说之与乐可以驯致初不待外求而得也又曰不极其至则无以成其德故又以此说终之○双峯饶氏曰集注谓徳之所以成亦在乎学之正习之熟说之深而不已焉此言极有意味○此章六句其工夫只在第一句上其余五句皆是效验○云峯胡氏曰此章重在第一节而第一句时习二字最重故上文释习字曰学之不已此曰学之正习之熟说之深而又曰不已焉于此见朱子吃紧教人处○新安陈氏曰此推本所以为成德之由不过自学习说中来然学必贵乎正习必贵乎熟说必贵乎深而又加以不已焉学之时习而说乃后二节之本亦务本之意】○程子曰乐由说而后得非乐不足以语君子【朱子曰惟乐后方能进步不乐则何道以为君子○新安陈氏曰集注凡推说本章正意外之余意必加一圈以间隔之此又以三节下三句发明余意也必由成己之说方可进于及人之乐然非造于乐之地步又不足以言成徳君子也夫学者所以学为君子学由说以进于乐而至于能为君子学之能事毕矣朱子云论语首曰学而时习之至不亦君子乎终曰不知命无以为君子此深有意盖首篇首章末篇末章皆拳拳以君子望学者宜乎朱子以为深有意焉】
　　○有子曰其为人也孝弟而好犯上者鲜矣不好犯上而好作乱者未之有也【弟好皆去声鲜上声下同】
　　有子孔子弟子名若【鲁人】善事父母为孝善事兄长【上声】为弟【新安陈氏曰深意在善字上善事之中有无限难能之事未易言也】犯上谓干犯在上之人【朱子曰只少有拂戾便是犯上不必至凌犯乃为犯如疾行先长亦是犯上○干犯是小底乱到得作乱则为悖逆争鬬之事矣问人子之諌父母或贻父母之怒此不为干犯否曰此是孝里面事安得为犯然谏时又自下气怡色柔声以谏亦非凌犯也】鲜少也作乱则为悖【音佩】逆争鬭之事矣此言人能孝弟则其心和顺少好犯上必不好作乱也
　　君子务本本立而道生孝弟也者其为仁之本与【平声】务专力也【庆源辅氏曰专用其力而为之也】本犹根也仁者爱之理心之徳也为仁犹曰行仁与者疑辞谦退不敢质言也【朱子曰仁者爱之理是偏言则一事心之德是专言则包四者故合而言之则四者心之德而仁为之主分而言之则仁是爱之理义是宜之理礼是恭敬辞让之理智是分别是非之理也仁者爱之理理是根爱是苖仁之爱犹糖之甜醋之酸爱是那滋味爱虽是情爱之理是仁也仁者爱之理爱者仁之事仁者爱之体爱者仁之用爱之理自仁出也然亦不可离了爱去说仁昌黎博爱之谓仁是指情为性了周子说徳爱曰仁犹说恻隐之心仁之端也是就爱处指出仁若博爱之谓仁之谓便是把博爱做仁了○仁便是本仁更无本了若说孝弟是仁之本则头上安头伊川所以将为字属仁字读盖孝弟是仁里面发出来底乃推行仁道之本自此始尔仁字则流通该贯不专主于孝弟之一事也仁就性上说孝弟就事上说仁如水之源孝弟是水流底第一坎仁民是第二坎爱物是第三坎也问为仁只是推行仁爱以及物否曰只是推仁爱以及物不是就这上求仁○勉斋黄氏曰人之一心虚灵洞彻所具之理乃所谓徳也于虚灵洞彻之中有理存焉此心之徳也乃所谓仁也义礼智亦心之徳而独归之仁何也义礼智者徳之一端而仁者徳之全体以仁能包四者故心徳之名独仁足以当之也故仁之为徳偏言之则与义礼智相对而所主惟一事専言之则不及义礼智而四者无不包也○诸葛氏泰曰泥爱字则不知仁之体舍爱字则不知仁之用故即理以明体于以见理具于爱之所未发即爱以明用于以见爱本于仁之所发见无体何以有用无仁何以能爱因爱心之形而指其在中之理故曰爱之理集注于孟子首章又倒置其语曰仁者心之徳爱之理何也论语言为仁是以偏言者言之故以爱之理在先孟子兼言仁义则以专言者言之故以心之徳在先然亦互相发明而非有二也】言君子凡事专用力于根本根本既立则其道自生【朱子曰务本道生是泛言以起下句之实所以集注下一凡字○本立则道随事而生如事亲孝故忠可移于君事兄弟故顺可移于长】若上文所谓孝弟乃是为仁之本学者务此则仁道自此而生也【朱子曰其为人也孝弟此说资质好底人其心和顺柔逊必不好犯上仁便从此生○云峯胡氏曰上文是泛言为人此节则专言君子本立而道生又是泛言君子之于凡事皆用力于根本孝弟为为仁之本又言君子之行仁孝弟为之本】○程子曰孝弟顺德也故不好犯上岂复【扶又反】有逆理乱常之事【双峯饶氏曰孝弟顺徳也犯上是小不顺底事作乱是大不顺底事】德有本本立则其道充大孝弟行于家而后仁爱及于物所谓亲亲而仁民也故为仁以孝弟为本【新安陈氏曰以上解此章正意下句别是一意又推本言之】论性则以仁为孝弟之本或问孝弟为仁之本此是由孝弟可以至仁否曰非也【朱子曰仁不可言至仁是义理不是地位地位可言至】谓行仁自孝弟始孝弟是仁之一事谓之行仁之本则可谓是仁之本则不可盖仁是性也孝弟是用也性中只有个仁义礼智四者而已曷尝有孝弟来然仁主于爱爱莫大于爱亲故曰孝弟也者其为仁之本与【程子曰孝弟也者其为仁之本与非谓孝弟即是仁之本盖谓为仁之本当以孝弟犹忠恕之为道也○朱子曰为仁以孝弟为本事之本守之本之类是也论性则以仁为孝弟之本天下之大本之类是也为仁以孝弟为本仁字是指其周徧及物者言之以仁为孝弟之本仁字是指其本体发用处言之二程子释经非诸儒所能及伯子曰孝弟本其所以生乃为仁之本此语最深切盖推原孝弟之理本于父母之所以生所以为行仁之本也叔子曰孝弟顺徳也顺徳二字足以尽孝弟之义而不好犯上作乱之意已具乎其中矣读者不可以不深思也性中只有仁义礼智四者曷尝有孝弟来此语亦要体防得是盖天下无性外之物岂性外别有一物名孝弟乎但方在性中则但见仁义礼智四者而已仁便包摄了孝弟凡慈爱恻隐皆在所包固不止孝弟也犹天地一元之气只有水火木金土言水而不曰江淮河济言木而不曰梧槚樲非有彼而无此也○问孝弟是为仁之本义礼智之本如何曰义礼智之本皆在此使事亲从兄得宜者行义之本也事亲从兄有节文者行礼之本也知事亲从兄所以然者智之本也○孝弟固具于仁以其先发故是行仁之本○仁是理之在心孝弟是心之见于事性中只有个仁义礼智曷尝有孝弟见于爱亲便唤做孝见于事兄便唤做弟如亲亲而仁民仁民而爱物都是仁性中何尝有许多般只有个仁自亲亲至于爱物乃是行仁之事非是仁之本也故仁是孝弟之本推之则义为羞恶之本礼为恭敬之本智为是非之本自古圣贤相传只是理防一个心心是一个性性只有个仁义礼智都无许多般様见于事自有许多般様○性中只有仁义礼智而孝弟本出于仁论为仁之工夫则孝弟是仁中之最切紧处当务此以立本而仁道生也○孝弟是合当底事不是要仁民爱物方从孝弟做去或问如草木之有根方始枝叶繁茂曰固是但有根本则枝叶自然繁茂不是要得枝叶繁茂方始去培植本根○问为仁以孝弟为本即所谓亲亲而仁民仁民而爱物孩提之童无不知爱其亲及其长也无不知敬其兄是皆发于心徳之自然故论性以仁为孝弟之本为仁以孝弟为本曰是道理都自仁里发出首先是发出为爱爱莫切于爱亲其次便到弟其兄又其次便到事君以及于他皆从这里出如水相似爱是个源头渐渐流出○仁是性出来是情便是孝弟孝弟仁之用以至仁民爱物只是这个仁行仁自孝弟始便是从里面行将去这只是一个物事○仁是性孝弟是用譬如一粒粟生出为苖仁是粟孝弟是苖便是仁为孝弟之本又如本有根有榦有枝叶亲亲是根仁民是榦爱物是枝叶便是行仁以孝弟为本○问子于有子孝弟之章既以仁为爱之理矣于巧言令色鲜矣仁之章又以为心之徳何哉曰仁者五常之首也而包四者恻隠仁之绪也而贯四端故仁之为义偏言之则曰爱之理此章所言之类是也专言之则曰心之徳后章所言之类是也其实爱之理所以为心之徳○问既曰本犹根也然则孝弟为仁之本仁为孝弟之本同乎否乎庆源辅氏曰本之为根则同而其所以为根则异行仁以孝弟为根以其施于外者言也论性以仁为孝弟之根以其于内者言也行仁不以孝弟为根则其施无序而无以极夫仁民爱物之效论性而不以仁为孝弟之根则其无所而无以充乎孝亲弟长之实○或问其为人也孝弟而好犯上者鲜矣晦翁谓鲜是少若说鲜矣则未以为絶无孝弟之人犹有犯上之意邪潜室陈氏曰孝弟之人资质粹美虽未尝学问自是无世俗一等麄暴气象纵是有之终是罕见到得麄恶大过可保其决无言孝弟之人占得好处多不好处少○云峯胡氏曰有子以孝弟为行仁之本而程子以仁为孝弟之本譬之木焉有子就枝叶发端处说程子就根本上说程子之言所以补有子之所不及也○新安陈氏曰言仁为论语一书之大纲领南轩张子尝类聚论语中言仁处为一编名曰洙泗言仁録此其首章云】
　　○子曰巧言令色鲜矣仁
　　巧好令善也好其言善其色致饰于外务以悦人则人欲肆而本心之徳亡矣【新安陈氏曰此章仁字以心之徳言乃专言之仁也】圣人辞不廹切专言鲜则絶无可知学者所当深戒也【朱子曰巧言亦不专为誉人过实凡辞色间务为华藻以悦人视聴者皆是○只争一个为己为人若动容貌正顔色是合当如此亦何害但做这様务以悦人则不可○只是心在时便是仁若巧言令色一向逐外则心便不在安得谓之仁○巧言令色求以说人则失其本心之徳矣不待利己害人然后为不仁也○人有此心以其有是徳也此心不在便不是仁巧言令色此虽未是大叚奸恶底人然心已务外只求人悦便到恶处亦不难○容貌辞气之间正学者持养用力之地然有意于巧令以说人之观聴则心驰于外而鲜仁矣若是就此持养发禁躁妄动必温恭只要体当自家直内方外之实事乃是为己之切求仁之要复何病乎又曰小人讦以为直色厉内荏则虽与巧言令色者不同然考其矫情饰伪之心实巧言令色之尤者故圣人恶之○问脩省言辞诚所以立也修饰言辞伪所以増也发源处甚不同夫子所谓巧令鲜仁推原而察巧令之病所从来正是有所为而然如未同而言以言餂人胁肩谄笑以喜随人之类皆有所为也曰有所为之说甚善】○程子曰知巧言令色之非仁则知仁矣【问夫子言鲜仁程子直言非仁何也朱子曰夫子之言辞不廹切而意已独至者也程子惧读者之不察而于巧令之中求少许之仁是以直断以不仁以解害辞之惑也○圣门之学以求仁为要语其所以为之者必以孝弟为先论其所以贼之者必以巧言令色为甚记语者所以引二者于首章之次而其序如此欲学者知仁之急而识其所以当务与其所可戒也○勉斋黄氏曰苟知心驰于外务以悦人者之非仁则反而求之心存于内而无私当理者即仁也○云峯胡氏曰上章好犯上作乱是刚恶此是柔恶圣贤深恶焉○东阳许氏曰此章大意似圣人观人然未尝不警省学者观其辞甚严盖警省学者之意为多○知巧言令色之非仁只就此句翻转看则知直言正色之为仁然此只就言色上论盖仁是心之徳延平先生所谓当理而无私心者也凡欲动于中则心私矣其接于事不当于理者皆非仁也夫致饰于外不当理也务以悦人皆私心也推此类而言之则非礼之视聴言动心私违理皆非仁本注人欲肆而本心之徳亡虽就言色上言而所包者甚广又恐学者止于言色上致察故着程子之说于圈外使人随事致察而立心以公也】
　　○曽子曰吾日三省吾身为人谋而不忠乎与朋友交而不信乎传不习乎【省悉井反为去声传平声】
　　曽子孔子弟子名参字子舆【南武城人】尽己之谓忠以实之谓信【新安陈氏曰程伯子云发己自尽为忠循物无违谓信大学章句已采之集注乃采程叔子之说勿斋程氏谓叔子之言为切○朱子曰忠是就心上说信是就事上说○尽己之心而无隠所谓忠也以出乎内者言也以事之实而无违所谓信也以验乎外者言也然未有忠而不信未有信而不出于忠者表里之谓也○发于心而自尽则为忠验于理而无违则为信忠是信之本信是忠之发○忠信只是一事而相为内外始终本末有于己为忠见于物为信○问曽子忠信却于外面理防曰此是脩辞立其诚之意曰莫是内面工夫已到曰内外只是一理事虽见于外而实在内告子义外便错了○陈氏曰从内面发出无一毫不尽是忠发出外者皆以实是信】传谓受之于师习谓熟之于己曽子以此三者日省其身【问曽子三省无非忠信学习之事然人之一身大伦之目自为人谋交朋友之外得无犹有在所省乎朱子曰曽子也不是截然不省别底只是见得此三事上实有纎毫未到处其他固不可不自省特此三事较急耳】有则改之无则加勉【朱子曰曽子三省看来是当下便省得才有不是处便改不是事过后方始去改省了却休也只是合下省得便与他改○新安陈氏曰易蹇卦大象曰山上有水蹇君子以反身脩徳程传曰君子遇艰蹇必自省于身有失而致之乎有所未善则改之无歉于心则加勉集注二句之所本盖在此有则改之易知也无则加勉非深知曽子之心不及此使自省而无失只如此而已则三失将又生矣岂曰省勉勉不已之诚心乎无则加勉四字可补本文意之所未尽】其自治诚切如此可谓得为学之本矣而三者之序则又以忠信为传习之本也【朱子曰谋不忠则欺于人言不信则欺于友传不习则欺于师○三省固非圣人之事然是曾子晚年进徳工夫盖微有这些子渣滓去未尽耳在学者则当随事省察非但此三者而已○为人谋时须竭尽自己之心这个便是忠问如此则忠是个待人底道理曰且如自家事亲有不尽处亦是不忠○为他人谋一件事须尽自家伎俩与他思量便尽己之心不得卤莽灭裂姑为他谋如乌喙是杀人之药须向他道是杀人不得只说道有毒如火须向他道防焚灼人不得说道只是热○为人谋而不忠是主一事说朋友交而不信是泛说人自为谋必尽其心到得为他人谋便不仔细致悮他事便是不忠若为人谋事一似为己为尽心○问为人谋交朋友是应事接物之时若未为人谋未交朋友之时所谓忠信便如何做工夫曰程子谓舜鸡鸣而起孜孜为善若未接物时如何为善只是主于敬此亦只是存养此心在这里照管勿差失便是戒谨乎其所不睹恐惧乎其所不闻不动而敬不言而信处○勉斋黄氏曰为人谋则必欲实尽其心交朋友则必欲实践其言讲学于师则必欲实用其力盖曽子天资醇厚志学恳笃其于大学既推明诚意之防而传之子思又断以诚身之义至其自省又皆一本乎诚盖不极乎诚则凡所作为无非苟简防裂是岂足以尽人事之当然而合天理之本然也哉】○尹氏曰曽子守约故动必求诸身【朱子曰守约不是守那约言所守者约尔】谢氏曰诸子之学皆出于圣人其后愈逺而愈失其真【新安陈氏曰如子夏传田子方其流为庄周之类】独曽子之学专用心于内故传之无弊观于子思孟子可见矣惜乎其嘉言善行【去声】不尽传于世也其幸存而未泯【弥尽反尽也】者学者其可不尽心乎【广平游氏曰此特曽子之省身者而已若夫学者之所省又不止此事亲有不足于孝事长有不足于敬欤行或愧于心而言或浮于行欤欲有所未窒而忿有所未惩欤推是类而曰省之则曽子之诚身庶乎可以跂及矣古之人所谓夜以计过无憾而后即安者亦曽子之意○问三省忠信是闻一贯之后抑未闻之前朱子曰不见得然未一贯前也要得忠信既一贯后也要忠信此是彻头彻尾底○问曽子三省之事何故只就接物上做工夫南轩张氏曰若是他人合省之事更多在曽子自省察则只有此三者当省也不是下为己笃实工夫不能如此○云峯胡氏曰曽子早悟一贯之防晚加三省之功愈可见其至诚不已之学盖其所省者无非推己及人因人返己之学即其所谓忠恕者也或以为一唯在三省后非矣○新安陈氏曰吾道一贯章及孟子时雨化之章朱子训释非不明白谓曽子于圣人泛应曲当处已随事精察而力行之但未知其体之一耳夫子知其真积力久将有所得是以呼而告之曽子果能黙契其防即应之速而无疑孟子谓君子之所以教者五其一即有如时雨化之如农人种植之功其力已尽惟待时雨之至即浡然奋发而収成朱子以孔子之于顔曽当之参二章以观三省章此正是随察力行处其悟一贯之防而一唯正是人力已尽而时雨化之之时如何反以悟一贯为早年事加三省为晚年事乎】
　　○子曰道千乘之国敬事而信节用而爱人使民以时【道乘并去声】
　　道治也【或问道之为治何也朱子曰道者治之理也以为政之心言也曷为不言治曰治者政教法令之为治之事也夫子此言者心也非事也】千乘诸侯之国其地可出兵车千乘者也【朱子曰车乘之说疑马氏为可据马说八百家出车一乘包氏说八十家出车一乘一乘甲士三人步卒七十二人牛马兵甲刍粮具焉恐非八十家所能给也○此等处只要识得古制大意细微处亦不必大叚费力考防】敬者主一无适之谓【朱子曰自秦以来无人识敬字至程子方说得亲切曰主一之谓敬无适之谓一故此合而言之身在是则其心在是而无一息之离其事在是则其心在是而无一念之杂○觉轩蔡氏曰敬该动静主一亦该动静此章敬字乃是主动而言】敬事而信者敬其事而信于民也【问敬事而信疑此敬是小心畏谨之谓非主一无适之谓朱子曰遇事临深履薄而为之不敢轻不敢慢乃是主一无适○问如何信了方能节用曰无信如何做事如朝更夕改虽商鞅之徒亦不可为政要之下面三事须以敬信为主○问敬以事言而信则无不尽也曰信是与民有信期防赏罚不欺其民浅言之则魏文侯之期猎商君之徙木亦其类也○胡氏曰发于己敬则施于民者信】时谓农隙【乞逆反】之时言治国之要在此五者亦务本之意也【朱子曰古圣王所以必如此者盖有是五者而后上之意接于下下之情方始得亲于上上下相关方可以为治若无此五者则君抗然于上而民盖不知所向有此五者方始得上下交接○勉斋黄氏曰敬事而信敬与信对也节用而爱人俭与慈对也此皆治国之要道故两句言四事而各以而字贯之使民以时又慈中之一事故独系于后但言所存未及治具故曰务本○庆源辅氏曰左传农隙杜氏注谓各随时事之间是也○前四章是为学之本此五者是治国之本】○程子曰此言至浅【新安陈氏曰谓平实而非甚髙难行者】然当时诸侯果能此亦足以治其国矣圣人言虽至近上下皆通此三言者若推其极尧舜之治【去声】亦不过此【新安陈氏曰近足治诸侯之国极可致尧舜之治言近而指逺也】若常人之言近则浅近而已矣杨氏【名时字中立号山延平人程门髙弟】曰上不敬则下慢不信则下疑下慢而疑事不立矣敬事而信以身先之也易曰节以制度不伤财不害民【节卦彖传文】盖侈用则伤财伤财必至于害民故爱民必先于节用然使之不以其时则力本者不获自尽【新安陈氏曰力本谓农事】虽有爱人之心而人不被其泽矣然此特论其所存而已未及为政也苟无是心则虽有政不行焉【新安陈氏曰所存谓为政者之心未及为政之条目如礼乐刑政纪纲文章乃为政之条目也杨氏此说本于伊川伊川曰敬事以下论其所存未及治具故不及礼乐刑政】胡氏【名寅字明仲号致堂建安人】曰凡此数者又皆以敬为主【朱子曰敬事而信是节用爱人使民以时之本敬又是信之本要之本根都在敬上若能敬则下面许多事方照管得到自古圣贤自尧舜以来便说这个敬字孔子脩己以敬是最紧要处】愚谓五者反复【芳服反亦作覆】相因各有次第读者宜细推之【问反复相因朱子曰始须是敬能敬方能信能敬信方能节用能节用方能爱人能爱人方能使民时是下因乎上然有敬于己而不信于人者故敬了又须信亦有信于人而自奢侈者故信了又须节用亦有俭啬而不能爱人者故节用了又须爱人又有能爱人而妨农时者故爱人又须使民时使不以时却是徒爱也是上因乎下须看能如此方能如此又看能如此又不可不如此之意反覆推之方见曲折○潜室陈氏曰晦庵说五者反覆相因如何是反覆相因处盖从敬事而信起说作下去是如此而后能如此如人能敬则做事专一自能信既能信则必欲所行孚于民自然能节用既能节用自然不伤财而至于爱人既能爱人自然能使民以时这是如此而后能如此是自上而下相因如此如自下面说作上来则是如此而又不可不如此如以敬去做事便不敢苟简胡乱去做须要十分好方止既得好便不至于苟简变更这便是能信然做此一事时久或昏或为权势所移或为利害所动前日出一令既如此今日又变了如彼这便不是信便有妨于敬所以着别下工夫于信去补这敬然只知信或出一政坚如金石行一令信如四时更不可移易此固是好然而自家奢侈之心或有时而生不能节用要如此广用则是所令又反其所好却有害于信故又须着去节用方得然只恁底节用不知有个中底道理则或至于豚肩不掩豆澣衣濯冠以朝心下已有所吝啬则凡民有饥荒不能去发仓振廪恤贫济乏至于筑城凿池思患预防不可已底事亦吝啬了不捐财以为之是知节用而不知所以爱人则节用又成落空了此节用所以不可不爱人然既爱民又须使民以时如春来当耕夏来当耘秋来当敛便当随时使去做至冬来闲隙之时方用他得不然则所谓力本者不获自尽虽有爱民之心而民不被其泽矣此自下相因而上如此】
　　○子曰弟子入则孝出则弟谨而信泛爱众而亲仁行有余力则以学文【弟子之弟上声则弟之弟去声】
　　谨者行【去声下徳行同】之有常也信者言之有实也【朱子曰谨信言行相顾之谓】泛广也众谓众人【问泛爱众朱子曰人自是当爱人无憎嫌人底道理又问人之贤不肖自家心中自须有个辨别但交接之际不可不泛爱尔曰他下面便说而亲仁了仁者自当亲其他自当泛爱○泛爱不是人人去爱他只如群居不将一等相扰害底事去聒噪他及不自占便宜之类皆是也】亲近也仁谓仁者【朱子曰泛爱而不说亲仁又流于兼爱矣○问而亲仁曰此亦是学文之本领盖不亲仁则本末是非何从而知之】余力犹言暇日以用也文谓诗书六艺之文【朱子曰只是行此数事外有余剩工夫便可将此工夫去学文非谓行到从容地位而后可学文也】○程子曰为弟子之职力有余则学文不脩其职而先文非为【去声】己之学也尹氏曰德行本也文艺末也穷其本末知所先后可以入德矣洪氏【名兴祖字庆善丹阳人】曰未有余力而学文则文灭其质有余力而不学文则质胜而野愚谓力行而不学文则无以考圣贤之成法识事理之当然而所行或出于私意非但失之于野而已【朱子曰无弟子之职以为本学得文济甚事此言虽近真个行得亦自大叚好文是诗书六艺之文古人小学便有此等今皆无之所以难又曰人须是知得古人之法方做不错若不学文任意自做安得不错只是不可先学文耳○问行有余力而后学文夫岂以讲切为缓哉曰书固不可以不读但比之行实差缓耳不然则又何必言行有余力而后学耶○南轩张氏曰入孝出弟谨行信言泛爱亲仁皆在己切要之务行有余力则以学文非谓俟行此数事有余力而后学文也言当以是数者为本以其余力学文也若先以学文为心则非笃实为己者矣文谓文艺之事圣人之言贯彻上下此章推言为弟为子之职始学者之事然充而极之为圣为贤盖不外是也此数言先之以孝弟盖孝弟人道之所先必以是为本推而达之也○双峯饶氏曰尹氏以文对德行有本末先后之分说得文字轻洪氏以文对质言不可偏胜说得文字差重朱子以学文为致知与力行为对谓所知不明则所行不当理发明文字甚重三者互相发明盖但知文之为轻而不知其为重则将有废学之故不得不交致抑之意○赵氏曰徳固不可一日而不脩学亦不可一日而不讲也○云峯胡氏曰行有余力者谓六事之中毎行一事有暇则便学文非谓每日尽行此六事毕然后学文也若必欲尽行此六事行之不给则恐终无学文之时矣又按熊氏谓此章是小学自孝弟忠信入故先行而后文子以四教是大学自格物致知入故先文而后行盖以弟子二字专为小学之事然则十五入大学者独非为人弟为人子者乎大抵圣人教人力行必以学文为先故为弟子之职者力有余则便当以学文为重集注力行而不学文以下正自该子以四教章之意在其中○新安倪氏曰文行二者以本末之重轻言则行为重故此章先行而后文先本而后末也以知行之先后言则文为先故四教章先文而后行先知而后行也以二章叅观之则文行之不可不并进可见矣】
　　○子夏曰贤贤易色事父母能竭其力事君能致其身与朋友交言而有信虽曰未学吾必谓之学矣
　　子夏孔子弟子姓卜名商【卫人】贤人之贤而易其好【去声下同】色之心好善有诚也【问伊川云见贤而变易顔色集注何故取范氏好色之说朱子曰孔子两言未见好徳如好色中庸亦以逺色为劝贤之事已分晓了变易顔色有伪为之者不若易好色之心方见其诚也故范说为长】致犹委也委致其身谓不有其身也【朱子曰不有其身是不为己之私计也】四者皆人伦之大者而行之必尽其诚学求如是而已【双峯饶氏曰贤贤亦朋友之伦也尊贤取友虽均属朋友之伦而贤贤为重集注以四者言之人伦莫重于君亲此以贤贤居先者以好善有诚方能行下三事也中庸九经以尊贤先亲亲亦此意○新安陈氏曰易色是诚于好贤竭力是诚于事亲致身是诚于事君言信是诚于交友】故子夏言有能如是之人苟非生质之美必其务学之至虽或以为未尝为学我必谓之已学也【朱子曰人固有资禀自好不待学而自能尽此数者然使其为学则亦不过学此数者耳故曰人虽以为未学而吾必以为已学也○南轩张氏曰虽使未学所行固学者之事也】○游氏【名酢字定夫建安人】曰三代之学皆所以明人伦也能是四者则于人伦厚矣学之为道何以加此子夏以文学名而其言如此则古人之所谓学者可知矣【新安陈氏曰可见子夏之文学非事文艺之末而重躬行之本也】故学而一篇大抵皆在于务本吴氏【名棫字才老建安人】曰子夏之言其意善矣然词气之间抑大过其流之弊将或至于废学必若上章夫子之言然后为无也【朱子曰子夏此言被他说杀了与子路何必读书之说同其流弊皆至于废学若行有余力则以学文就正有道可谓好学之类方为圣人之言○天下之理有大小本末皆天理之不可无者故学者之务有缓急先后而不可以偏废但不可使末胜本缓先急耳观圣人所谓行有余力则以学文者其语意正如此若子夏之论则矫枉过其正耳○问夫子言则以学文子夏言吾必谓之学矣两章曰圣人之言由本及末先后有序其言平正无险絶之意子夏则其言倾侧而不平正险絶而不和易狭隘而不广大故未免有然子夏之意欲人务本不可谓之不是但以夫子之言比之则见其偏之若此也○胡氏曰以未学为生质之美者人固有得气质之清粹而所为与理暗合然质之美有限而学之益无穷故吴氏又虑其抑之有偏也○勉斋黄氏曰子夏此语与曽子三省是皆心存乎诚求造其极者也然子夏务实行而抑文学曽子务实行而兼习则曽子之用功愈宻而用心愈是则子夏之所不能及矣】
　　○子曰君子不重则不威学则不固
　　重厚重威威严固坚固也轻乎外者必不能坚乎内故不厚重则无威严而所学亦不坚固也【问既曰君子何故有不重不威朱子曰此是说君子之道大槩如此○轻最害事飞浮躁所学安能坚固○庆源辅氏曰人不重厚则见于外者必无威严存于中者必不坚固此表里自然之符】
　　主忠信
　　人不忠信则事皆无实为恶则易【去声】为善则难故学者必以是为主焉【广平游氏曰忠信所以进徳也如甘之受和白之受采故善学者必以忠信为主不言则已言而必忠信也故其言为徳言不行则已行而必以忠信也故其行为徳行止而思动而为无往而不在是焉则安往而非进徳哉○朱子曰忠为实心信为实事○人若不忠信如木之无本水之无源更有甚底一身都空了今当反看自身能尽己心乎能不违于物乎若未尽己之心而或违于物则是不忠信凡百处事接物皆是不诚实且谩为之如此四者皆是脩身之要就其中主忠信又是最要若不主忠信便正衣冠尊瞻视只是色庄为学亦是且谩为学交朋友未必尽情改过亦未必真能改过故为人须是主忠信○主忠信是诚实无伪朴实头主字最重凡事靠他做主○问主忠信后于不重不威何也曰圣贤言为学之序须先自外面分明有形象处把捉扶竪起来○陈氏曰主与賔对賔是外人出入不常主常在屋里主忠信是以忠信常为吾心之主心所主者忠信则其中许多道理都实无忠信则道理都虚了主字极有力】○程子曰人道唯在忠信不诚则无物且出入无时莫知其乡者人心也若无忠信岂复【扶又反】有物乎【问伊川谓忠信者以人言之要之则实理何也朱子曰以人言之则为忠信不以人言之则只是个实理如诚者天之道则只是个实理如惟天下之至诚便是以人言之○西山真氏曰论语只言忠信子思孟子始言诚程子于此乃合忠信与诚言之盖诚指全体言忠信指人用力处言尽得忠信即是诚孔子教人但就行处说行到尽处自然识得本源子思孟子则并本原发以示人也○新安陈氏曰不诚无物不者人不之也人不诚实则无此事物集注所谓人不忠信则事皆无实即不诚无物之意】
　　无友不如己者
　　无毋通禁止辞也友所以辅仁不如己则无益而有损【问必择胜己者为友则胜己者必以我为不如己而不吾友矣朱子曰但不可求不如己者及其来也又焉得而却之我求胜己者为友不如己者又来求我即匪我求童防童防求我也○朋友才不如己便无敬畏而生狎侮岂能有益○无友不如己者与胜己者处也○人交朋友须求有益若不如我者岂能有益○大凡师则求其贤于己者友则求其胜者至于不肖者则当絶之圣人此言非谓必求其胜己者今人取友见其胜己者则多逺之而不及己者则好亲之此言乃所以救学者之病】
　　过则勿惮改
　　勿亦禁止之辞惮畏难也自治不勇则恶日长【上声】故有过则当速改不可畏难而苟安也程子曰学问之道无他也知其不善则速改以从善而已【广平游氏曰过而能改善莫大焉盖能改一言之过则一言善矣能改一行之过则一行善矣若过而每不惮改者其为善可胜计哉○朱子曰最要在速字上着力凡有过若今日不便改过愈深则善愈微若从今便改则善可自此而积今人多是惮难过了日子○云峯胡氏曰此过也而集注以为恶日长者无心失理为过有心悖理为恶自治勇则过可反而为善自治不勇则过必流而为恶】○程子曰君子自脩之道当如是也【新安陈氏曰提首句君子字总说全章四节】游氏曰君子之道以威重为质【庆源辅氏曰威由重生先言威便文耳】而学以成之学之道必以忠信为主而以胜己者辅之然或吝于改过则终无以入徳而贤者未必乐【音洛】告以善道故以过勿惮改终焉【山杨氏曰正其衣冠尊其瞻视俨然人望而畏之则重而有威矣不重则易为物迁故学则不固主忠信求诸己也尚友取诸人也取诸人以为善而友非其人则沦胥而败矣故无友不如己者合志同方营道同术所谓如己者也闻善则相告见不善则相戒故能相劝而善也过惮改亦不足以成徳矣○勉斋黄氏曰外重厚而内忠信则其本立友胜己而速改过则其徳进○庆源辅氏曰苟未至于圣人孰能无过傥或畏难而苟安则过益以大志益以惛不惟胜己之友将舍我而去而忠信之徳亦无以自进矣故以过勿惮改终焉要之自始学至于成徳唯改过为最急○新安陈氏曰君子之为学当以重厚为质尤当以忠信为主而辅之以胜己之友终之以改过之勇焉四者之中主忠信为尤重能主忠信则念念事事无非诚实必能实于重厚威严以坚其学实于取友改过以进其学矣】
　　○曽子曰慎终追逺民徳归厚矣
　　慎终者丧尽其礼追逺者祭尽其诚民徳归厚谓下民化之其徳亦归于厚盖终者人之所易【去声下同】忽也而能谨之逺者人之所易忘也而能追之厚之道也故以此自为则己之徳厚下民化之则其德亦归于厚也【山杨氏曰孟子云养生不足以当大事惟送死可以当大事则大事人子所宜慎也故三日而殡凡附于身者必诚必信勿之有悔焉耳矣三月而葬凡附于棺者必诚必信勿之有悔焉耳矣夫一物不具皆悔也虽有悔焉无及矣此不可不慎也春秋祭祀以时思之所以追逺也齐之日思其居处思其笑语思其志意思其所乐思其所嗜齐三日乃见其所为齐者则孝子所以尽其心者至矣以是而帅之民徳其有不归厚乎○朱子曰谨终追逺自是天理所当然人心所不能自已者自是上之人所当为不为化民而为之能如此则己德厚而民徳亦化之而厚矣○蘓说曰忽略于丧祭则背死忘生者众而俗薄矣○云峯胡氏曰古注云慎终者丧尽其哀追逺者祭尽其敬集注依伊川说以礼与诚易之盖丧罕有不哀者而未必皆尽礼祭罕有不敬者而未必皆尽诚薄俗往往然也惟民生厚民徳本厚也归厚不过复其本然者尔岂有増益之哉○东阳许氏曰常人之情于亲之终悲痛之情切而戒慎之心或不及亲逺而祭恭敬之心胜而思慕之情或疎君子存心则加于此送终既尽擗踊哭泣之情又慎丧死之礼如礼记殡而附于身者必诚必信而附于棺者必诚必信勿之有悔之类祭逺者既尽孝敬之意又致追慕之情如礼记所谓祭死者如不欲生霜露既降有凄怆之心雨露既濡有怵惕之心之类如此则过于常人其徳为厚上之人既如此下民化之其徳亦归于厚○慎终存哀中之敬追逺动敬中之哀】
　　○子禽问于子贡曰夫子至于是邦也必闻其政求之与抑与之与【之与之与平声下同】
　　子禽姓陈名亢【音冈陈人】子贡姓端木名赐【卫人】皆孔子弟子或曰亢子贡弟子未知孰是抑反语辞
　　子贡曰夫子温良恭俭让以得之夫子之求之也其诸异乎人之求之与
　　温和厚也【西山真氏曰和兼厚字方尽温之意和如春风和气之和厚如坤厚载物之厚和不惨暴也厚不刻薄也】良易【去声下同】直也【朱子曰记言易直子谅之心易平易坦易直如曰直无险诐子谅慈良也】恭庄敬也【西山真氏曰庄主容敬主心自中发外故曰恭也】俭节制也【朱子曰俭非止俭约只是不放肆常收敛之意○西山真氏曰节者自然之界限制者用力而裁制】让谦逊也【西山真氏曰谦谓不矜己之善逊谓推善以归人】五者夫子之盛德光辉接于人者也【新安陈氏曰夫子之盛德无所不备固不止此此乃盛徳之光辉发见于接人之际者○林氏少頴曰形容圣人之盛徳必推其着见者言之尧曰钦明文思舜曰濬哲文明温恭允塞汤曰齐圣广渊文王曰徽柔懿恭夫子曰温良恭俭让皆以其徳之著者言之也】其诸语辞也人他人也言夫子未尝求之但其徳容如是故时君敬信自以其政就而问之耳非若他人必求之而后得也【朱子曰子贡谓夫子之求之此承子禽之言借其求字而反言之以明夫子未尝求如孟子言伊尹以尧舜之道要汤也】圣人过化存神之妙未易窥测然即此而观则其徳盛礼恭而不愿乎外亦可见矣学者所当潜心而勉学也【新安陈氏曰君子所过者化所存者神出孟子谓圣人身所经歴处则人皆化心所存主处皆神妙无不通也徳言盛礼言恭出易系辞不愿乎其外出中庸○朱子曰此五者皆谨厚谦退不自圣贤底意故人皆亲信乐告之最要看此五字是如何气象体之于我则见得圣人有不求人而人自来问底意今人却无非是求学者且去理防不求底道理方好】○谢氏曰学者观于圣人威仪之间亦可以进德矣若子贡亦可谓善观圣人矣亦可谓善言徳行矣今去圣人千五百年以此五者想见其形容尚能使人兴起而况于亲炙之者乎【朱子曰此子贡举夫子可亲之一节耳若论全体须如子温而厉威而不猛恭而安○云峯胡氏曰温而厉威而不猛恭而安此夫子中和气象也子贡言温而不言厉言恭而不言安言良俭让则见不猛而不见所谓威皆未足以尽盛德之形容不过以其得闻国政姑以其光辉接物者言尔必如子贡异时绥来动和等语乃足以见夫子过化存神之妙焉按饶氏谓此即圣人中和气象又谓集注过化存神未易窥测之语与谢说三亦字皆微寓抑之意夫苟是中和气象则谢不当下亦字以谢氏为微寓抑之意则其不足以尽中和之气象明矣饶氏前后二说自相反不可不辨也】张敬夫【名栻号南轩广汉人】曰夫子至是邦必闻其政而未有能委国而授之以政者盖见圣人之仪刑而乐告之者秉彛好徳之良心也而私欲害之是以终不能用耳【庆源辅氏曰好徳之心固有而易发私欲之害蔽深而难除此所以夫子至是邦必闻其政而未有能委国而授之以政者也】
　　○子曰父在观其志父没观其行三年无改于父之道可谓孝矣【行去声】
　　父在子不得自专而志则可知父没然后其行可见故观此足以知其人之善恶【新安陈氏曰此为父子志趣事为之不同者言之志者行之未形者行者志之已形者也】然又必能三年无改于父之道乃见其孝不然则所行虽善亦不得为孝矣【庆源辅氏曰就事而言虽是就心而言则不得为孝矣】○尹氏曰如其道虽终身无改可也如其非道何待三年然则三年无改者孝子之心有所不忍故也游氏曰三年无改亦谓在所当改而可以未改者耳【云峯胡氏曰不忍改以心言所当改以事言可未改以时言○延平李氏曰道者是犹可以通行者也三年之中日月易过若稍稍有不惬意处即率意改之则孝子之心何在有孝子之心者自有所不忍耳非斯须不忘极体孝道者能如是耶○朱子曰父在观其志此一句已自有处变意思必有为而言观其文意便是父在时其子志行已自有与父不同者父在时子非无行而其所主在志父没时子非无志而其所主在行道犹事也言道者尊父之辞三年无改是半上落下之事虽在所当改但遽改之则有死其亲之心有亲之过之意须三年后徐改之便不觉若大故不好底事则不在此限矣其不可改者则终身不改固不待言其不可以待三年者则又非常之变亦不可以预言善读者推类而求之或终身不改或三年而改或甚不得已则不待三年而改顾其所遇之如何但不忍之心则不可无耳存得不忍之心则虽或不得已而改亦不害其为孝尹氏说得孝子之心未说得事游氏则于事理上说得圣人语意出○此章只是折转说上二句观人之大槩下句就观其行细看其用心之厚薄如何行虽善矣父道可以未改而轻率改之亦未善也才说三年无改便是这事有未是处若父道已是何用说无改终身行之可也○大意不忍改之心是根本而其事之权衡则游氏之说尽之○父在时使父贤而子不肖虽欲为不肖之事犹以父在而不敢为然虽无甚不肖之行而其志可知矣使子贤而父不肖虽欲为善事而父有所不从时有勉强而从父之为者此虽未见其善行而要其志之所存则亦不害其为贤矣至于父没则已自得为于是其行之善恶可于此而见矣○问志者志趣其心之所趣者是也行者行实行其志而有成也父在子不得专于行事而其志之趣向可知故观其志父没则子可以行其志矣其行实暴白故观其行然三年之间疾痛哀慕其心方皇皇然望望然若父母之存而庶防于亲之复见岂忍以为可以得行己志而遽改以从己志哉存得此心则于事有不得不改者吾廹于公议不得已而改之亦无害其为孝矣若夫其心自幸以为于是可以行己之志而于前事不如己意者则遂遽改以从己之志则不孝亦大矣岂复论其改之当与不当哉盖孝子之处心亲虽有存没之间而其心一如父在不敢自专况谓之父道则亦在所当改而可以未改者三年之间如白驹过隙此心尚不能存而一不如志率然而改则孝子之心安在哉故夫子直指孝子之心推见至隠而言不必主事言也若乃外廹公议内懐欲改而方且隐忍迁就以俟三年而后改焉则但不失经文而已大非圣人之意耳曰此说得之○或问孟庄子之孝也其他可能也其不改父之臣与父之政是难能也与此同否曰不同此章是言父之所行有不善而子不忍改乃见其孝若庄子之父献子自是个贤者其所施之政所用之臣皆是庄子能不改之此其所以为难○南轩张氏曰若悖理乱常之事孝子其敢须臾以宁不曰孝子成父之美不成父之恶乎曰父之道则固非悖理乱常之事也○西山真氏曰为人子者当随所遇而裁之自人君而言则武继文志则终身无改宣承厉之烈则不待三年而改若可继虽不若文而当改又不如厉则所谓三年无改者也三年之间惟尽哀慕之诚姑泯改为之迹不亦善乎○东阳许氏曰此章主于观人但上两句观志行之大分三年无改又是观行中之一节】
　　○有子曰礼之用和为贵先王之道斯为美小大由之礼者天理之节文人事之仪则也【朱子曰节者等级也文者不直截而回互之貌是装裹得好如升降揖逊天下有当然之理但此理无形影故作此礼文画出一个天理与人看使有规矩可以慿据故谓之天理之节文○勉斋黄氏曰如天子之服十二章上公九章各有等数此是节若山龙华虫之类为饰此是文如冠如婚此是人事若冠礼里有三加揖让升降处此是仪若天子冠礼则当如何诸侯则当如何各有则様此是则○陈氏曰天理只是人事中之理而具于心者也天理在中而着于事人事在外而根于中天理其体而人事其用也节文仪则四字相对说节则无太过文则无不及仪在外有可观则在内有可守仪谓容仪有粲然可象底意与文字相应则谓准则有确然不易底意与节字相应必有天理之节文而后有人事之仪则○胡氏曰天理其体故先节而后文人事其用故先仪而后则】和者从【七容反】容不廹之意盖礼之为体虽严然皆出于自然之理故其为用必从容而不廹乃为可贵【新安陈氏曰因用而遡其体惟体出于自然之理故其用以从容不廹为贵从容不廹盖从自然中来】先王之道此其所以为美【新安陈氏曰此字贴斯字指礼之和而言】而小事大事无不由之也【朱子曰礼之用和为贵见君父自然用严敬此是人情愿非由抑勒矫拂是人心固有之同然者不待安排便是和才出勉强便不是和○和是自家合有底发见出来无非自然○礼主于敬而其用以和为贵然敬而和着意做不得才着意严敬即拘廹而不安要放寛些又流荡而无节须是真个识得理之自然处则事事物物上都有自然之节文虽欲不如此不可得也故虽严而未尝不和虽和而未尝不严也又曰和便有乐底意思故和是乐之本○礼如此之严分毫不可犯何处有个和须知道吾心安处便是和如入公门鞠躬须是如此方安不如此便不安不安便是不和以此见得礼中本来有个和不是外面物事至严之中便是至和处不可分作两截看○但不做作而顺于自然便是和和是严敬中顺理而安泰者也○觉轩蔡氏曰有子专以礼之用言朱子兼以礼之体言礼之用固贵于和论礼之体则礼中本有自然之和非礼之外又加从容也】
　　有所不行知和而和不以礼节之亦不可行也
　　承上文而言如此而复【扶又反下同】有所不行者以其徒知和之为贵而一于和不复以礼节之则亦非复礼之本然矣【新安陈氏曰节即天理节文中本然之节】所以流荡忘反而亦不可行也【朱子曰礼之用和是礼中之和知和而和是放教和才放教和便是离却礼了】○程子曰礼胜则离故礼之用和为贵先王之道以斯为美而小大由之乐胜则流故有所不行者知和而和不以礼节之亦不可行【新安陈氏曰礼胜则离乐胜则流二句出乐记此章本只论礼未尝论乐程子特借乐字以言和字耳○朱子曰好就胜字上看只争这些子礼才胜些子便是离了乐才胜些子便是流了知其胜而归之中便是礼乐之正○和固不可便指为乐是礼中之乐如天子八佾诸侯六大夫四士二此乐之有节处又是乐中之礼也便见礼乐不相离○天下之事严而不和者却少和而不节之以礼者常多又曰如人入神庙自然敬肃不是强为之礼之用自然有和意礼之和处便是礼之乐乐有节处便是乐之礼○问从容不廹如何谓之和曰只是说行得自然如此无那牵强底意思便是从容不廹那礼中自有个从容不廹不是有礼后更添个从容不廹若离了礼说从容不廹便是自恣又曰只是立心要从容不廹不得才立心要从容不廹少间便都放倒了且如圣人恭而安圣人只知道合着恭自然不待勉强而安才说要安排个安便添了一个○问礼之体虽截然而严然自然有个撙节恭敬底道理故其用从容和缓所以为贵苟徒知和而专一用和必至于流荡而失礼之本今人行事莫是用先全礼之体而后雍容和缓以行之否曰是○知和而和却是一向去求和便是离了礼且如端坐不如箕踞徐行后长者不如疾行先长者到这里更有甚礼可知是不可行也○问伊川曰别而和别字如何曰分虽严而情却通○问上蔡谓礼乐之道异用而同体如何曰礼主敬敬则和这便是他同体处又曰礼主于敬乐主于和此异用也皆本之于一心是同体也○和是碎底敬敬是合聚底和盖发出来无不中节便是和处○敬与和犹小徳川流大徳敦化○问先生常云敬是合聚底和和是碎底敬是以敬对和而言否曰然敬只是一个敬无二个敬二便不敬矣和便事事都要和这里也恰好那里也恰好这处也中节那处也中节若一处不和便不是和矣敬是喜怒哀乐未发之中和是发而皆中节之和才敬便自然和如敬在这里坐便自有个氤氲磅礴气象凡恰好处皆是和○问礼乐之用相反相成曰且如而今对面端严而坐这便是礼合于礼便是和如君臣之间君尊臣卑其分甚严若以势观之自是不和然其实却是甘心为之皆合于礼而自和矣○西山真氏曰太严而不通乎人情故离而难合太和而无所限节则流荡忘反所以有礼须用有乐有乐须用有礼此礼乐是就情性上说○双峯饶氏曰有子论仁论礼皆只说得下面一截上面一截须待程子朱子为发明之】范氏【名祖禹字淳夫成都人】曰凡礼之体主于敬而其用则以和为贵敬者礼之所以立也和者乐之所由生也若有子可谓达礼乐之本矣【朱子曰自心而言则心为体敬和为用以敬对和而言则敬为体和为用大抵体用无尽时只管恁地推将去○和固不可便指为乐然乃乐之所由生和有乐底意思】愚谓严而泰和而节此理之自然礼之全体也毫厘有差则失其中正而各倚于一偏其不可行均矣【新安陈氏曰严谓礼之体严泰谓自然之理及从容不廹此指上一节和谓知和之和节谓以礼节之之节此指下一节程范借乐字以形容和字朱子要归之论只言礼而不及乐的矣严而泰和而节六字断尽一章大意○云峯胡氏曰集注前一节分体用后一节独说全体何也前章是因有子言用而推原其体后总说礼之全体则包前所谓体用者在其中矣如天髙地下合同而化便是严而泰如四时隂阳冲和有节气有中气此便是和而节此固自然之理而礼之全体如此也然礼之全体严者未尝不泰人则有严而失其中者矣未免倚于严之一偏不可行矣礼之全体和者未尝不节人则有和而失其正者矣未免倚于和之一偏亦不可行矣一偏字与全体字相反夫其体之全也本如此而人之偏也乃如此人之于理有毫厘之差则失之故也】
　　○有子曰信近于义言可复也恭近于礼逺耻辱也因不失其亲亦可宗也【近逺皆去声】
　　信约信也【庆源辅氏曰此信字本是约信若只是诚信之信则信是实理岂有不近义者哉○勉斋黄氏曰以实之谓信事之已见而以其实者也约信与人期约而求其实者也○汪氏炎昶曰曲礼云约信曰誓约信二字本此】义者事之宜也复践言也恭致敬也礼节文也【胡氏曰信为约信恭为致敬皆指人之行此而言非信恭之本体也○云峯胡氏曰义者心之制事之宜此独曰事之宜礼者天理之节文此独曰节文盖所谓信恭者非信恭之本体故所谓礼义者亦非指本体而言集注未尝轻下一字也】因犹依也宗犹主也言约信而合其宜则言必可践矣【朱子曰此言谨始之意始初与人约便须思量他日行得方可诺之若不度于义轻诺之他日言不可复便害信也○如今人与人要约当于未言之前先度其事之合义与不合义合义则言不合义则不言言之则其言必可践而行之矣今不先度其事且鹘突恁地说了到明日却说这事不义不做则是言之不可践也言而不践则是不信践其所言又是不义是不先度之故】致恭而中【去声】其节则能逺耻辱矣【朱子曰恭只是低头唱喏时便看近礼不近礼○如见尊长而拜礼也我却不拜被诘问则无以答这便是为人所耻辱有一般人不当拜而拜之便是谄防这则可耻可辱者在我矣○近犹合也古人下字寛亦大网说虽未尽合礼义亦已近礼义了○恭凡致敬皆恭也礼则辨其异若与上大夫接而用下大夫之恭是不及也与下大夫接而用上大夫之恭是过也过与不及必取辱矣○双峯饶氏曰有子气象从容辞不廹切于礼义皆以近言集注恐其寛缓故直以合义中节言之不用其辞而用其意也】所依者不失其可亲之人则亦可以宗而主之矣【朱子曰因之为依势敌而交浅如先主之依刘表是也宗之为主彼尊我贱而以之为归如孔子之于司城贞子蘧伯玉顔雠由是也依失其亲若未甚害所宗而失其亲其害大矣然今日依之则后日有时而宗之是以君子之有所因也必求不失其亲焉则异日亦可宗主之矣○因如因徐辟之因因犹傍也亲又较厚宗则宗主之又较重当时覊旅之臣所至又有主须于其初审其可亲者从而主之可也】此言人之言行【去声】交际皆当谨之于始【说上三句】而虑其所终【说下三句】不然则因仍苟且之间将有不胜【平声】其自失之悔者矣【问恐言是约信行是致恭交际是依人朱子曰大纲如此皆交际也言可复便是行○此章须用两截看上一截信近义恭近礼因不失亲是交际之初合下便思虑到底下一节言可复逺耻辱亦可宗是久后无之效当初便当思量到无处○问注因仍苟且曰因仍与苟且一様字因仍犹因循苟且是且恁地做一般○云峯胡氏曰此章皆谨始之意与其悔于终孰若谨之于始○东阳许氏曰约言必合于事之宜防其过也致恭必中于礼之节无过不及也因不失亲择交之道也上两节欲明理下一节要知人则皆无失上两节言行是脩己之事因亲是知人之事三者皆明理者能之三事各开看非相因之辞】
　　○子曰君子食无求饱居无求安敏于事而慎于言就有道而正焉可谓好学也已【好去声】
　　不求安饱者志有在而不暇及也【朱子曰食无求饱居无求安须是见得自家心里常有一个合当紧底道理此类自不暇及○新安陈氏曰志在学自不暇及于求安饱】敏于事者勉其所不足谨于言者不敢尽其所有余也【朱子曰言易得多故不敢尽行底易得不足故须敏又曰行常苦于不足言常苦于有余○双峯饶氏曰敏于事之事非特指行事而言凡学问思辨穷理之事皆事也○新安陈氏曰中庸曰有所不足不敢不勉有余不敢尽集注取以训此】然犹不敢自是而必就有道之人以正其是非则可谓好学矣【朱子曰不求安饱是其存心处敏事谨言是其用工处须就正方得有许多工夫不能就有道以正其是非也不得无许多工夫虽然就正有道亦徒然○此章须反覆看其意思如何若只不求安饱而不谨言敏行有甚意思若只谨言敏行而不就正有道则未免有差若工夫不到则虽亲有道亦无可取正者圣人之言周遍无欠缺类如此】凡言道者皆谓事物当然之理人之所共由者也【朱子曰道即理也以人所共由则谓之道以其各有条理而言则谓之理○云峯胡氏曰学而篇言道者三前两道字泛此一道字切父之道是父之所由先王之道是先王之所由故集注独于此释之曰人之所共由道犹路然人所由者谓之非路不可不若人之所共由者则大路也○新安陈氏曰此有道字指有道之人此人之身与道为一能由人所共由之道者也】○尹氏曰君子之学能是四者可谓笃志力行者矣然不取正于有道未免有差如杨墨学仁义而差者也其流至于无父无君谓之好学可乎【朱子曰杨氏以世人营营于口利埋没其身而不自知故独洁其身以自髙然不知义者制事之宜处人伦事物各当其所乃合于义今但知有己而已使人皆如此洁身自为则天下事教谁理防此便是无君墨氏见世人自私自利不能及人故欲兼天下而尽爱之然不知仁者心无不溥遍而施则有差等心皆溥遍者仁也其理一施有差等者仁中之义也其分殊今亲亲与仁民同是待亲犹他人也此便是无父此学者所以必求正于有道也○勉斋黄氏曰尹氏所谓笃志为不求安饱而言也所谓力行为敏事慎言而言也以是四字而继之以集注不敢自是之言然后足以尽此章之防盖此章谓之好学非笃志力行不自是亦无以见其所以为好也○云峯胡氏曰必无求然后见其有好之之志必敏慎然后见其有好之之实必取正有道然后不差夫好之之路此足以见好学者之甚难得也】
　　○子贡曰贫而无谄富而无骄何如子曰可也未若贫而乐富而好礼者也【乐音洛好去声】
　　谄卑屈也骄矜肆也【庆源辅氏曰为贫所困则气随以歉而为卑屈故多求而谄为富所张则气随以盈而为矜肆故有悖而骄】常人溺于贫富之中而不知所以自守故必有二者之病无谄无骄则知自守矣而未能超乎贫富之外也凡曰可者仅可而有所未尽之辞也乐则心广体胖而忘其贫好礼则安处【上声】善乐【音洛上同】循理亦不自知其富矣【汉董仲舒策孔子云天地之性人为贵明于天性知自贵于物知自贵于物然后知仁义知仁义然后重礼节重礼节然后安处善安处善然后乐循理乐循理然后谓君子○庆源辅氏曰心广体胖者指其乐之之象安处善乐循理者论其好礼之实○新安陈氏曰忘其贫不自知其富则超乎贫富之外矣○东阳许氏曰乐与好礼皆是心上言故上面说心广下面说乐循理心既广大寛平则体自然舒泰此由内以达外行事安于处善盖其心乐于循理也此由外以原内也乐一字全是心故先言内礼有节文于事上见其好之则在心也故先言外然体既安舒乌得有卑屈心既乐循理乌得有矜肆却暗关上两句见得未若两字意】子贡货殖【音寔】盖先贫后富而尝用力于自守者【家语子贡家富累千金好贩与时转货注云买贱卖贵以殖其货】故以此为问而夫子答之如此盖许其所己能【新安陈氏曰可也是许其己能自守而无谄无骄】而勉其所未至也【新安陈氏曰勉其更进于乐与好礼○山杨氏曰贫而无谄则贫不至于滥富而无骄则富不至于溢与夫贫而谄富而骄盖有间矣然孔子可之而未善也故又以贫而乐富而好礼告之○朱子曰富无骄贫无谄随分量皆可着力如不向此上立得定是入门便差了○贫则易谄富则易骄无谄无骄是知得骄谄不好而不为之耳乐是他自乐了不自知其为贫也好礼是他所好者礼而已亦不自知其为富也○自无谄无骄者言之须更乐与好礼方为精极不可道乐与好礼须要从无谄无骄上做去盖有人资质合下便在乐与好礼地位不可更回来做无谄无骄底工夫孔子意做两人说谓一般人无谄无骄不若那一般人乐与好礼较胜他子贡意做一人说谓无谄无骄不若更乐与好礼又曰今人未能无谄无骄却便要到贫而乐富而好礼如何得子贡却尽得无谄无骄底了圣人更进得他贫而乐富而好礼地位○问子贡问贫无谄富无骄伊川诸说大抵谓其货殖非若后人之丰财但此心未忘耳今集注谓其先贫后富则是亦尝如后世生产作业矣曰圣人既说货殖须是有些如此看来子贡初年亦是把贫富煞当事了○厚斋冯氏曰无谄无骄则知自守矣然犹有所用力焉力少不逮则谄骄复形乐且好礼则贫富两忘矣盖知乐天循理而无复事于人事也】
　　子贡曰诗云如切如磋如琢如磨其斯之谓与【磋七多反与平声】诗卫风淇澳【于六反】之篇言治骨角者既切之而复【扶又反下同】磋之治玉石者既琢之而复磨之治之已精而益求其精也子贡自以无谄无骄为至矣闻夫子之言又知义理之无穷虽有得焉而未可遽自足也故引是诗以明之【朱子曰所谓义理无穷不是说乐与好礼自是说切磋防磨精而益精耳○子贡问无谄无骄夫子以为仅可然未若乐与好礼此其浅深髙下亦自分明子贡便说切磋琢磨方是知义理之无穷也○无谄无骄随事知戒足以自守也然未见其于全体用功而有自得处也乐与好礼乃见其心之所存有非贫富之所能累者此子贡所以有切磋琢磨之譬也治骨角者既切之而复磋之治玉石者既琢之而复磨之皆先畧而后详先粗而后精之意○子贡举诗之意不是专以此为贫而乐富而好礼底工夫盖见得一切事皆合如此不可安于小成而不自勉也○或问大学传引此诗以道学自修释之与此不同何也曰古人引诗断章取义姑以发己之志或疎或宻或同或异盖不能齐也○勉斋黄氏曰若谓无谄无骄为如切如防乐好礼为如磋如磨则告往知来一句便说不得子贡言无谄骄夫子言未若乐与好礼子贡便知义理无穷人须就学问上做工夫不可少有得而遽止诗所谓如切磋琢磨治之已精而益致其精者其此之谓与○西山真氏曰凡制物为器须切琢成形质了方可磋磨既切琢了若不磋磨如何得他精细润泽】
　　子曰赐也始可与言诗已矣告诸往而知来者
　　往者其所已言者来者其所未言者【朱子曰所已言谓处贫富之道所未言谓学问之功○勉斋黄氏曰此章须是见得切磋琢磨在无谄无骄乐与好礼之外方晓得所已言所未言前之问答盖言徳之浅深此之引诗乃言学之疎宻】○愚按此章问答其浅深髙下固不待辩说而明矣然不切则磋无所施不则磨无所措故学者虽不可安于小成而不求造【七到反】道之极致亦不可骛【音务】于虚逺而不察切己之实病也【云峯胡氏曰常人二者之病与学者切己之实病当看两病字若只就贫富上说贫者病谄富者病骄必除谄骄之病然后可到乐与好礼地步若就义理学问上说则学者之病固多必先除切己之实病然后可求造道之极致也○新安陈氏曰切必贵磋必贵磨此正意也必切方可加磋必方可加磨此余意也】
　　○子曰不患人之不己知患不知人也
　　尹氏曰君子求在我者故不患人之不己知不知人则是非邪正或不能辨故以为患也【朱子曰若宰相不能知人则用舍之际不能进贤退不肖若学者不能知人则处朋友之际不能辨益友损友又曰论语上如此言者有三不病人之不己知病其不能也不患莫已知求为可知也圣人之言虽若同而其意皆别病其不能者言病我有所不能于道求为可知者当自求可知之实然后人自知之虽然如此亦不是为昭灼之行以蕲人之必知○见得道理明自然知人自家不识得道理破如何知得他人贤否○问知人是隆师亲友曰小事皆然然学做工夫到知人地位已甚髙○庆源辅氏曰人不知己其病在人己不知人其病在己君子之学为己不暇病人之病而病己之病也○蔡氏曰学而末章与首章人不知而不愠意实相关里仁宪问卫灵篇又三致意焉学必专求在己庶无所慕于外也○云峯胡氏曰始以不知不愠终以此章学而一篇终始也始以不亦君子乎终以无以为君子也始则结以患不知人终则结以不知言无以知人论语一书终始也门人纪次岂无意欤○东阳许氏曰此两句平说只是不必欲人知我我却要知人但两知字不同上知只欲知己之善下知却欲知人之善恶专就学者言则上句不患人不己知便自可包后章患其不能之意在其中便当明理脩身自加精进使有可知之实则虽不求人知而人必知之矣下句则凡尊师取友与人交际往来须知其善恶而趋避之然后无损而有益然此専以学者言圣人则未尝指定也若推而言之则上下皆可通上句论其极则虽居髙位其处己应事唯循天理上不欺其君下不病其民内无愧于心何必欲人尽知吾心也否则有违道干誉之失矣下句论其极则仕而择可宗之人有位而举贤才为用为宰辅而进退百官非知人之明其可乎否则贤愚混淆分崩倾轧而乱亡至矣】







　　论语集注大全卷一
&lt;经部,四书类,四书大全__论语集注大全&gt;
　　钦定四库全书
　　论语集注大全卷二
　　为政第二
　　凡二十四章
　　子曰为政以德譬如北辰居其所而众星共之【共音拱亦作拱】政之为言正也所以正人之不正也【新安陈氏曰首训正字本夫子政者正也子帅以正孰敢不正之意盖以政之理言若第三章集注云政谓法制禁令则指政之实事言也】德之为言得也行道而有得于心也【新安倪氏曰祝氏附録本如此他本作得于心而不失也○胡氏通必主得于心而不失之说胶于胡泳伯量所记谓先生因执扇谓曰徳字须用不失训如得此物可谓得矣才失之则非得也此句含两意一谓得于有生之初者不可失之于有生之后一谓得于昨日者不可失之于今日先师谓此说纵使有之亦必非末后定本深思细玩终不如行道而有得于心之精当不可易也朱子训徳字盖仿礼记徳者得也礼乐皆得谓之有徳而言初作得于身后改得于心夫道字广大天下所共由徳字亲切吾心所独得行道行之于身也未足以言徳必有得于心则躬行者始心得之心与理为一斯可谓之徳有次第有归宿精矣今曰得于心而不失则得于心者何物乎方解徳字未到持守处不必遽云不失不比据于徳注云据者执守之意得之于心而守之不失又云据徳则道得于心而不失此两不失字乃自据字上说来况上文先云徳则行道而有得于心者也其证尤明白若遽云不失则似失之急又近于赘大学序所谓本之躬行心得躬行即行道心得即有得于心也以前后防观之而祝氏定本为尤信】北辰北极天之枢也居其所不动也共向也言众星四面旋绕而归向之也【邵子曰地无石之处皆土也天无星之处皆辰也○朱子曰北辰是天之枢纽中间些子不动处縁人要取此为极不可无个记认所以就其旁取一小星谓之极星天之枢纽似轮藏心藏在外面动心都不动问极星动不动曰也动只他近那辰虽动不觉如射糖盘子北辰便是中央桩子极星便是近桩防子虽也随盘转縁近桩子便转得不觉沈存中谓始以管窥极星不入管后方见极星在管上转史记载北辰有五星太乙常居中是极星也辰非星只是中间界分极星亦微动辰不动乃天之中犹磨之心也○又曰天圆而动包乎地外地方而静处乎天中故天形半覆地上半绕地下左旋不息其枢纽则在南北之端焉谓之极者如屋脊谓之屋极也南极入地三十六度故周回七十二度常隐不见北极出地三十六度故周回七十二度常见不隐北极之星正在常见不隐七十二度之中常居其所而不动其旁则经星随天左旋日月五纬右转更迭隐见有似于环绕而归向之也】为政以德则无为而天下归之其象如此【朱子曰徳字从心者以其得之于心也为政以徳者不是把徳去为政是自家有这徳人自归仰如众星共北辰北辰者天之枢纽乃是天中央安枢处天动而枢不动不动者正枢星位枢有五星其前一明者太子其二最明者曰帝座乃太乙之常居也其后一个分外开得些子而不甚明者极星也惟此一处不动众星于北辰亦是自然环向非有意于共之也○德与政非两事只是以徳为本则能使民归○为政以徳非是不用刑罚号令但以徳先之耳○新安陈氏曰为政以徳本也无为而天下归之效也无为而天下归之本文未尝明言此意只是取象于北辰其中含此意北辰为天之极譬为政以德之君为天下之极居其所譬人君之无为众星共之譬天下归之也】○程子曰为政以徳然后无为【朱子曰不是块然全无作为只是不生事扰民徳脩于己而人自感化不待作为而天下自归之不见其有为之迹耳问是以徳为政否曰不是欲以徳去为政不必泥以字只是为政有徳相似○为政以德人自感化然感化不在政事上却在徳上盖政者所以正人之不正也岂无所为但人所以归往乃以其徳耳故不待作为而天下归之如众星之共北极也○庆源辅氏曰为政以徳非不为也循天下之理而行其所无事也不能以徳为政而遽欲无为则是怠惰废弛而已】范氏曰为政以徳则不动而化不言而信无为而成所守者至简而能御烦所处【上声】者至静而能制动所务者至寡而能服众【庆源辅氏曰范氏推广程子之意并举其效言之】
　　○子曰诗三百一言以蔽之曰思无邪
　　诗三百十一篇言三百者举大数也蔽犹盖也【朱子曰盖如以一物盖尽众物】思无邪鲁颂駉【古萤反】篇之辞【新安倪氏曰此诗本美鲁僖公牧马之盛由其心思之正如美卫文公秉心塞渊而騋牝三千之意也作诗者未尝以此论诗之防夫子读诗至此而有合于心焉是以取之盖断章摘句云耳】凡诗之言善者可以感发人之善心恶者可以惩创人之逸志其用归于使人得其情性之正而已【朱子曰情性是贴思正是贴无邪○问思无邪莫是作诗者发于情性之正否曰若关雎鹿鸣文王大明等诗固是情性之正若桑中溱洧等诗谓之情性之正可乎只是要读诗者思无邪耳○太史公说古诗三千篇孔子删定为三百看来只是采得许多诗夫子不曽删去只是刋定而已圣人刋定好底诗便要人吟咏兴发其善心不好底便要人起羞恶之心皆要人思无邪○问集注以为凡言善者足以感发人之善心言恶者足以惩创人之逸志而诸家乃专主作诗者而言何也曰诗有善有恶头面最多而惟思无邪一句足以该之上至于圣人下至于滛奔之事圣人皆存之者所以欲使读者知所惩劝○双峯饶氏曰诸家皆谓作诗者如此独集注以为诗之功用能使学者如此夫子恐人但知诗之有邪正而不知诗之用皆欲使人之归于正故于其中掲此一句以示人学者知此则有以识读诗之意矣】然其言微婉且或各因一事而发求其直指全体则未有若此之明且尽者故夫子言诗三百篇而惟此一言足以尽盖其义其示人之意亦深切矣【延平李氏曰诗人兴刺虽亦曲折达心之精微然必止乎礼义夫子删而取之者以此尔若不止于礼义即邪也故三百篇一言足以蔽之只是思无邪而已所以能兴起感动人之善心盖以此也○问直指全体朱子曰诗三百篇皆要人无邪思然但逐事无邪惟此一言举全体言之○思无邪只是要正人心约而言之三百篇只是一个思无邪析而言之则一篇中自有一个思无邪○思无邪一句便当得三百篇之义了三百篇之义大槩只要使人思无邪若只就事上无邪未见得实如何惟是思无邪方得思在人最深思主心上○圣人言诗之教只要得人思无邪其他篇篇是这意思惟是此一句包说得尽○思在言与行之先思无邪则所言所行皆无邪矣○问圣人六经皆可为戒何独诗也曰固是如此然诗因情而起则有思欲其思出于正故独指思无邪以示教焉○勉斋黄氏曰直指则非微婉全体则非一事直指故明全体故尽此一言所以辞约而义该也○庆源辅氏曰微谓隐微婉谓委曲诗人主于讽咏规谏其言不直截说破常有隐微委曲之意】○程子曰思无邪者诚也【朱子曰行无邪未是诚思无邪乃可为诚是表里皆无邪彻底无毫发之不正世人有脩饰于外而其中未必能正惟至于思无邪乃可谓诚○云峯胡氏曰程子曰思无邪者诚也又曰哲人知防诚之于思此是圣人事夫子言诗之用不应遽以圣人望人集注所以引此者盖谓所思自然无邪诚也圣人事也读诗而可使之思无邪诚之也学者事也集注引程子之言即继之以学者必务知要益可见也○新安陈氏曰程子此说是论诚非论诗○东阳许氏曰诚是实理在人则为实心而君子不可不尽者也程子指出此诚字以明思无邪之实学者必使心之所思一于无邪方能全乎人心之实理也】范氏曰学者必务知要知要则能守约守约则足以尽博矣经礼三百曲礼三千亦可以一言以蔽之曰毋不敬【礼器篇云礼有大有小有显有微大者不可损小者不可益显者不可掩微者不可大也经礼三百曲礼三千其致一也注经礼仪礼也如士冠礼诸侯冠礼之类此是大节有三百条曲礼礼记也如冠礼始加再加三加坐如尸之类此是小目有三千余条○曲礼篇首云毋不敬○云峯胡氏曰执中二字是书五十八篇之要时之一字是易三百八十四爻之要亦不可不知】
　　○子曰道之以政齐之以刑民免而无耻【道音导下同】道犹引导谓先之也政谓法制禁令也齐所以一之也道之而不从者有刑以一之也免而无耻谓苟免刑罚而无所羞愧盖虽不敢为恶而为恶之心未尝亡也【朱子曰道齐之以政刑则不能化其心而但使之少革到得政刑少弛依旧又不知耻矣问政刑莫只是伯者之事曰専用政刑则是伯者之为矣】
　　道之以德齐之以礼有耻且格
　　礼谓制度品节也【新安陈氏曰前训礼字云天理节文人事仪则是以礼字之理而言此指五礼之文物而言○胡氏曰品谓尊卑髙下之差节谓界限等级之分】格至也言躬行以率之则民固有所观感而兴起矣而其浅深厚薄之不一者又有礼以一之则民耻于不善而又有以至于善也【朱子曰道之以德是躬行其实以为民先必自尽其孝而后可以教民孝自尽其弟而后可以教民弟如宜其家人而后可以教国人宜兄宜弟而后可以教国人也○浅深厚薄之不一谓其间资禀信向之不齐虽是感之以徳自有太过不及底故齐一之以礼礼者吉凶军賔嘉五礼须令他一齐如此所以贤者俯而就不肖者企而及也○人之气质有浅深厚薄之不同故感者不能齐一必有礼以齐之如周官一书何者非礼以至嵗时属民读法之属无不备具者正所以齐民也○勉斋黄氏曰义理人心所同得故善之当为不善之可恶皆人心所同然者教之以徳礼则示之以所同得者故恶不善而进于善有不待勉而从若徒以政刑强之彼但知君上之令不得不从初不知吾心所有之理尚不知不善之可恶又安能进于善耶○新安陈氏曰以躬行之徳率民民观感兴起于下化民之大本已立但民之感者不免有浅深厚薄之不同须以礼之制度品节齐一之使浅薄者无不及深厚者无太过其未尽善者皆截然于礼焉民耻于不善此观感于徳之功又至于善乃齐一于礼之效也】一说格正也书曰格其非心○愚谓政者为治【去声下辅治出治音同】之具刑者辅治之法德礼则所以出治之本而德又礼之本也此其相为终始虽不可以偏废【新安陈氏曰固不可无徳礼亦不可无政刑所谓不可偏废也】然政刑能使民逺【去声】罪而已德礼之效则有以使民日迁善而不自知【新安陈氏曰礼记经解篇云使民日迁善逺罪而不自知也集注本此句析之而分轻重焉】故治民者不可徒恃其末又当深探【平声】其本也【新安陈氏曰末谓政刑本谓徳礼○朱子曰有徳礼则政刑在其中不可专道政刑做不好底但不得专用政刑尔圣人之意只为当时专用政刑治民不用徳礼所以有此言圣人为天下何曽废政刑来集注后面余意是说圣人谓不可专恃政刑然有徳礼而无政刑又做不得圣人说话无一字无意味○先之以法制禁令是合下有猜疑关防之意故民不从又却齐之以刑民不见徳而畏威但图目前茍免于刑而为恶之心未尝不在先之以明徳则有固有之心者必观感而化然禀有厚薄感有浅深又齐之以礼使之有规矩凖防之可守则民耻于不善而又有以至于善○云峯胡氏曰此篇首章曰为政以徳政与徳为一此章分政与徳为二前章专言古之为政者皆自躬行中流出此章则言后之为政者但知道之以法制禁令而不能躬行以率之也故言政刑不如徳礼之效如此而集注以相为终始合言于先又以本末分言于后也】
　　○子曰吾十有五而志于学
　　古者十五而入大学心之所之谓之志【新安陈氏曰心之所之说文中语】此所谓学即大学之道也志乎此则念念在此而为之不厌矣【朱子曰孔子只十五嵗时便断然以圣人为志矣今学者谁不为学只是不可谓之志于学果能志于学则自住不得志字最有力要如饥渇之于饮食才有悠悠便是志不立】
　　三十而立
　　有以自立则守之固而无所事志矣【朱子曰立谓把捉得定世间事物皆动揺我不得如富贵贫贱威武不能滛移屈是也志方是趋向恁去求讨未得到此则得而守之无所用志矣志是要求个道犹是两件物事到立时便是脚下已踏着了然犹是守住】
　　四十而不惑
　　于事物之所当然皆无所疑则知之明而无所事守矣【朱子曰既立矣加以十年玩索涵养之功而知见明彻无所滞碍也盖于事物之理防微之际毫髪之辨无不判然于胷中更不用守矣】
　　五十而知天命
　　天命即天道之流行而赋于物者乃事物所以当然之故也知此则知极其精而不惑又不足言矣【朱子曰不惑是随事物上见这道理合是如此知天命便是知这道理所以然如父子之亲须是知其所以亲凡事事物物上须知他本源来处譬如一溪先知得溪中有水后知得水发源处○又曰天道流行赋予万物莫非至善无妄之理而不已焉是则所谓天命也物之所得为性性之所具为理名殊而实一也学至不惑而又进焉则理无不穷性无不尽而有以知此矣理以事别性以人殊命则天道之全而性之所以为性理之所以为理者也自天命观之则理性云者小徳之川流也自理性观之则天命云者大徳之敦化也】
　　六十而耳顺
　　声入心通无所违逆知之之至不思而得也【和靖尹氏曰六十而耳顺闻理即悟○朱子曰知天命则犹思而得到得耳顺则不思而得矣聴最是人所不着力处今圣人凡耳中所闻者便皆是道理而无凝滞到得此时是于道理烂熟了闻人言语更不用思量才闻言便晓也○或问四十不惑是知之明五十知天命是知极其精六十耳顺是知之之至曰不惑是事上知知天命是理上知耳顺是事理皆通入耳无不顺今学者致知尽有次第节目○庆源辅氏曰所知至极而精熟彻表彻里故声才入心便通是非判然其贯通神速之妙更不待少致思而自得其理也○陈氏曰才容少思而后得则是内外有相扞格违逆不得谓之顺矣如夫子闻沧浪之歌即悟自取之义是耳顺之证也】
　　七十而从心所欲不逾矩【从如字】
　　从随也矩法度之器所以为方者也随其心之所欲而自不过于法度安而行之不勉而中【去声】也【朱子曰圣人表里精粗无不昭彻其体虽是人其实只是一团天理所谓从心所欲不逾矩左来右去尽是天理如何不快活】○程子曰孔子生而知者也言亦由学而至所以勉进后人也立能自立于斯道也不惑则无所疑矣知天命穷理尽性也耳顺所闻皆通也从心所欲不逾矩则不勉而中矣又曰孔子自言其进徳之序如此者圣人未必然但为【去声】学者立法使之盈科而后进成章而后达耳【朱子曰立是物格知至而意诚心正之效不止是用工处不惑知天命是意诚心正而所知日进不已之验至耳顺则所知又至极而精熟圣人亦大约将平生为学进德处分许多叚说十五志学此学自是彻始彻终到四十不惑已自有耳顺从心所欲不逾矩意思但久而益熟尔年止七十若更加数十嵗也只是这个路不是至七十歳便画住了】胡氏曰圣人之教亦多术然其要使人不失其本心而已欲得此心者惟志乎圣人所示之学循其序而进焉至于一疵不存万理明尽之后则其日用之间本心莹【萦定反】然随所意欲莫非至理盖心即体欲即用体即道用即义【新安陈氏曰道言浑沦之体义言随事适宜之用】声为律而身为度矣【史记夏纪禹为人敏给克勤其徳不违其仁可亲其言可信声为律身为度○朱子曰胡氏不失其本心一叚极好尽用子细玩味圣人千言万语只是要人收拾得个本心日用之间着力屏去私欲扶持此心出来理是心所当知事是心所当为不要埋没了他如脩齐治平皆要此心为之此心皆自有许多道理不待逐旋安排入来圣人立许多节目只要人剔括将自家心里许多道理出来而已○新安陈氏曰声即天地中和之声自然可以为律身即天地正大之体自然可以为度以此形容不逾矩也】又曰圣人言此一以示学者当优游涵泳不可躐等而进一以示学者当日就月将不可半途而废也【庆源辅氏曰亟者则躐等而进怠者则半途而止亟心亡则能优游涵泳逐级而进怠心亡则能日就月将不极不止圣人示学者实兼此二意】愚谓圣人生知安行固无积累【鲁水反】之渐然其心未尝自谓已至此也【新安陈氏曰苟自谓吾学已至则便不是圣人】是其日用之间必有独觉其进而人不及知者故因其近似以自名【新安陈氏曰自为立与不惑等名】欲学者以是为则而自勉非心实自圣而姑为是退托也后凡言谦辞之属意皆放【上声】此【问此章如何分知行朱子曰志学亦是要行而以知为重立是本于知而以行为重志学言知之始不惑知命耳顺言知之至立言行之始从心不逾矩言行之至○十五志学是一面学一面力行至三十而立则行之效也志学与不惑知天命耳顺一类是说知底意思立与从心所欲一类是说到底地位○圣人也畧有个规模与人同如志学也是众人知学时及其立与不惑也有个迹相似若必指定谓圣人必恁地固不得若说圣人全无事乎学只空说也不得但圣人自有圣人底事○志字最要紧直须结褁在从心不逾矩上然又须循乎圣人为学之序方可○问自志学而立至从心所欲自致知诚意至治国平天下二者次第等级各不同何也曰论语所云乃进学之次第大学所云乃论学之规模○勉斋黄氏曰十年而后一进者亦圣人之心至此而自信耳学虽已至而未敢自信必反覆叅验见其必然而无疑然后有以自信此尤足以见圣人之所以为圣人也苟惟谓圣人谦辞以勉人则皆架空之虚辞耳故集注虽以勉人为辞而终以独觉其进为说○双峯饶氏曰矩字尤为此章之要致知是要知此矩力行是要践此矩立是守得此矩定不惑是见得此矩明知命是又识得此矩之所自来耳顺是见得此矩十分透彻从心不逾是行得此矩十分纯熟矩者何此心之天则是也规矩皆法度之器规圆善于旋转而无界限之可守矩方则有廉隅界限截然一定而不易智欲其圆行欲其方故以矩言之矩即义以方外是也胡氏谓体即道用即义义字正为矩字而○云峯胡氏曰自尧舜以至夫子圣圣相只此心夫子年十五时其心已自期于圣人到七十时其心犹不敢自谓是圣人若心实自圣而姑为是退托岂圣人之心哉要之志学者此心所向之力立者此心所守之定不惑者此心所见之明知天命者心与理融而防其所以然耳顺者理与心防其顺也自然而然不逾矩者此心此理浑乎为一而有莫测其然者矣十年一进圣人之心圣人自知之故即其近似以语学者欲学者皆心夫圣人之心也忘者不用其心如何到圣处助者亟用其心亦如何便到圣处○新安陈氏曰圣人所志之学大学也大学之道知行为要此章分知之始知之至行之始行之至朱子一条尽之矣圣学自志学而始至从心不逾矩而终始终惟一心学也心之所之谓之志念念在道大本立矣心之所愿谓之欲从容中道大用行焉其中节次自志学而以序进自有欲罢不能者常人肆其心之所欲皆私欲耳乌知其所谓矩贤人制其心之所欲始能勉彊而不出于矩圣人之心浑然天理无一毫私欲之累随其心之所欲皆天理大用之流行自从容而不逾于矩学者苟能卓然立志以志乎圣人所志之学循其序而知行并进焉学与年俱长徳与年俱进岂不能渐造于纯熟之境而于希圣其庶防乎】
　　○孟懿子问孝子曰无违
　　孟懿子鲁大夫仲孙氏名何忌无违谓不背【音佩】于理【朱子曰无违通上下而言三家僭礼自犯违了不当为而为固为不孝若当为而不为亦不孝也详味无违一语一齐都包在里○或问无违曰未见得圣人之意在且说不以礼盖亦多端有苟且以事亲而违礼有以僭事亲而违礼自有个道理不可违越○新安陈氏曰无违二字简要而涵蓄大有深意】
　　樊迟御子告之曰孟孙问孝于我我对曰无违
　　樊迟孔子弟子名须【鲁人】御为【去声】孔子御车也孟孙即仲孙也【胡氏曰三家皆鲁桓公庶子初以仲叔季为氏其后加以孙字公子之子称公孙也仲改为孟者庶子自为长少不敢与庄公为伯仲叔季公孙不敢祖诸侯也故自以庶长为孟杜预作公子谱云仲庆父弑君故改为孟】夫子以懿子未达而不能问恐其失指而以从亲之令为孝【新安陈氏曰恐其以从亲之令为无违则失其本指】故语【音御】樊迟以之【新安陈氏曰冀懿子得闻之也】
　　樊迟曰何谓也子曰生事之以礼死葬之以礼祭之以礼
　　生事葬祭事亲之始终具矣礼即理之节文也【庆源辅氏曰此理字即指前不背于理之理字言也礼是先王据事物之理品节之以成文者】人之事亲自始至终一于礼而不茍其尊亲也至矣是时三家僣礼故夫子以是警之然语意浑【上声】然又若不专为【去声】三家者所以为圣人之言也【朱子曰生事葬祭之必以礼圣人说得本濶人人可用不特为三家僣礼而设○陈氏曰始终一以礼事亲则为敬亲之至矣然若何而能一于礼其中节文纎悉委曲是多少事皆不可不讲○莆田黄氏曰若不以礼便是不以君子之道待其亲便是违背于理】○胡氏曰人之欲孝其亲心虽无穷而分【去声】则有限得为而不为【谓茍简俭陋者】与不得为而为之【谓僣礼者】均于不孝所谓以礼者为其所得为者而已矣【朱子曰为所得为只是合做底大夫以大夫之礼事亲诸侯以诸侯之礼事亲便是○齐氏曰说与何忌孟僖子之子昭七年僖子从昭公如楚病不能相礼乃讲学之二十四年僖子将卒属说与何忌于夫子使事之而学礼焉时孔子年三十四樊迟为孔子御必在哀十三年鲁以币召还孔子后时孔子年七十矣僖子殁已久而懿子犹问孝可谓贤矣僖子尝令二子学礼孔子不过即其垂殁所命以教其子尔时三家习于僣非不欲以尊亲也而不知适以防其亲于恶使懿子不违其亲之命而悉以孔子所教生事而死葬祭之则凡其所用皆亲所得为而僖子之心慰矣奈之何其不然也圣人言不廹切而意深到学者所宜细玩○新安陈氏曰孔子此言虽若告众人实警孟孙虽警孟孙仍可用于众人含蓄深切所以为圣人之言也○东阳许氏曰夫子日生事葬祭皆以礼集注亦曰人之事亲始终一于礼而不苟此是就礼之中正处说过于此不可不及于此亦不可夫子虽戒孟孙之僣然当时于所当为者岂皆尽善则不及之意亦在其中故又曰语意浑然又若不专为三家者谓推广之无不包也】
　　○孟武伯问孝子曰父母唯其疾之忧
　　武伯懿子之子名彘【音滞】言父母爱子之心无所不至唯恐其有疾病常以为忧也【此正解经一句】人子体此而以父母之心为心则凡所以守其身者自不容于不谨矣岂不可以为孝乎【新安陈氏曰此五句朱子孔子言外之意方见子之孝凡所以守其身者包涵甚濶谨疾固是守身不失身于不义尤守身之大者】旧说人子能使父母不以其防于不义为忧而独以其疾为忧乃可谓孝亦通【新安陈氏曰前说为佳后说以衍余意则可以解正意则迂晦矣○或问父母唯其疾之忧何故以告武伯朱子曰这许多所答也是当时那许多人各有那般病痛故随而救之又曰其他所答固是皆切于学者看此句较切其他只是就道理上说如此却是这句分外于身心上指出若能知爱其身必知所以爱其父母○双峯饶氏曰非特有疾时忧无疾时亦常忧其爱防之不谨而有以致疾此见父母爱子之切处不独谨疾而已○凡所以守其身下一凡字盖不独谨疾而已愚谓已包后说之意在其中矣○云峯胡氏曰夫子圣人也于疾且慎况凡为人子者乎】
　　○子游问孝子曰今之孝者是谓能养至于犬马皆能有养不敬何以别乎【养去声别彼列反】
　　子游孔子弟子姓言名偃【吴人】养谓饮食供奉也犬马待人而食亦若养然言人畜【许六反】犬马皆能有以养之若能养其亲而敬不至则与养犬马者何异甚言不敬之罪所以深警之也○胡氏曰世俗事亲能养足矣狎恩恃爱而不知其渐流于不敬则非小失也子游圣门髙弟未必至此圣人直恐其爱逾于敬故以是深警之也【问犬马不能自食待人而食者也故畜犬马者必有以养之但不敬尔然则养其亲而敬有所不至不防于以犬马视其亲乎敬者尊敬而不敢忽忘之谓非特恭谨而已也人虽至愚孰忍以犬马视其亲者然防微之间尊敬之心一有不至则是所以视其亲者实无以异于犬马而不自知也圣人之言警乎人子未有若是之切者延平李氏曰此一叚恐当时之人习矣而不察只以能养为孝虽孔门学者亦恐未免如此故夫子警切以告之使之反诸心也苟推测至此孝敬之心一不存焉即防于犬马之养矣○朱子曰子游是个简易人如洒扫应对便忽畧了如丧致乎哀而止便见他节文有未至处○或问父母至尊亲犬马至卑贱圣人之言岂若是之不伦乎曰此设戒之言也故特以尊卑悬絶之甚者明之所以深着夫能养而不能敬者之罪也○庆源辅氏曰能养未必能敬能敬则不至于不能养也记曰仁人之事亲如事天可徒爱而不知敬乎○双峯饶氏曰是谓能养皆能有养看两个能字便见是说养亲之人与养犬马之人言养亲之人能养而不能敬则与养犬马之人无所分别非谓父母与犬马无别也集注云与养犬马者何异即是人字】
　　○子夏问孝子曰色难有事弟子服其劳有酒食先生馔曽是以为孝乎【食音嗣】
　　色难谓事亲之际惟色为难也食饭也先生父兄也馔饮食之也曽犹尝也盖孝子之有深爱者必有和气有和气者必有愉色有愉色者必有婉容【新安陈氏曰愉悦也色见于面者婉顺也容举一身之容仪言之此三句礼记祭义篇之文色非可以伪为也惟深爱之心根于中而后愉婉之色容见于外其所以难者乃有深爱和气之难也】故事亲之际惟色为难耳服劳奉养【去声○此事亲之常事】未足为孝也旧说承顺父母之色为难亦通【新安陈氏曰后说添承顺父母字方可解○问知敬亲者其色必恭知爱亲者其色必和此皆诚实之见不可以伪为故子夏问孝孔子答之以色难朱子曰此说亦好】程子曰告懿子告众人者也【新安陈氏曰事亲以礼人所通行】告武伯者以其人多可忧之事【问如何见得朱子曰观圣人恁地说则知其人如此】子游能养而或失于敬子夏能直义而或少温润之色各因其材之髙下与其所失而告之故不同也【朱子曰告懿子无违意思濶若其他所告则就其人所患说然圣人虽是告众人若就孟孙身上看自是大叚切虽专就一人身上说若于众人身上看亦未尝无益○子游见处髙明而工夫则疎子夏较谨守法度依本子做观洒扫应对之论与博学笃志之说可见惟髙明而疎故必用敬惟依本做故必用爱子夏之病乃子游之药若以色难告子游以敬告子夏则以水济水以火济火故圣人药各中其病○问如何见子夏直义处曰观其言可者与之不可者拒之孟子亦曰北宫黝似子夏是个持身谨规矩严底人问严威俨恪非所以事亲曰太庄太严厉了○问子夏能直义而或少温润之色直义莫是说其资之刚方否曰只是于事亲时无甚回互处○问夫子答子游子夏问孝意虽不同然自今观之奉养而无狎恩恃爱之失主敬而无严恭俨恪之偏尽是难曰既知二失则中间须自有个处之之理爱而不敬非真爱也敬而不爱非真敬也敬非严恭俨恪之谓以此为敬则误矣只把做件事小心畏谨便是敬○问孔子答问孝四章虽不同意则一曰如何曰彼之问孝皆有意乎事亲者孔子各欲其于情性上觉察不使之偏胜则其孝皆平正而无病矣曰如此看恰好○勉斋黄氏曰事亲之道非贵于声音笑貌也而以色为难者色非可以强为也非其真有深爱存乎其心惟恐一毫拂其亲之意者安能使愉婉之状貌见于顔面也哉其告子夏者所以其笃于爱亲之念也或曰敬与爱两事常相反也敬则病于严威爱则病于柔顺今其告二子者如此得无举一而废一乎曰敬与爱皆事亲之不能无也父母至亲也而爱心生焉父母至尊也而敬心生焉皆天理之自然而非人之所彊为也然之各有节而行之各有宜或过或不及则二者常相病也故圣人因其所偏者而警之所以勉其不足而损其有余也四章问孝其一则不辱其亲其二则不辱其身三则敬四则爱学者于此四者而深体之事亲之大义尽于此矣述论语者聚而次之警人之意深矣○新安陈氏曰问孝四章乃记者以类序次之一则欲不违礼以事亲二则欲谨守身以不忧其亲三则欲其敬亲四则欲其爱亲学者合四章而深体之事亲之孝可得矣圣人之言如化工随物赋形凡一部论语中其教人不同及问同答异者皆如此不但此四章也】
　　○子曰吾与回言终日不违如愚退而省其私亦足以发回也不愚
　　回孔子弟子姓顔字子渊【鲁人】不违者意不相背【音佩】有聴受而无问难【去声】也私谓燕居独处【上声】非进见请问之时发谓发明所言之理【新安陈氏曰发如发挥发见之发非以言语发明之也】愚闻之师曰【朱子之师姓李氏名侗字愿中号延平先生】顔子深潜纯粹【庆源辅氏曰深潜谓不浅露而徳性渊宏纯粹谓无瑕疵而气质明浄】其于圣人体叚已具其闻夫子之言黙识心融触处洞然自有条理故终日言但见其不违如愚人而已及退省【悉井反】其私则见其日用动静语黙之间皆足以发明夫子之道坦然由之而无疑然后知其不愚也【致堂胡氏曰夫子久已知顔子之不愚必曰退省其私者以见非无证之空言且以明进徳之功必由内外相符隐显一致欲学者之谨其独也夫子与言终日则所言多矣今存者防惜哉○朱子曰黙识心融固是他功深力到亦是天资髙顔子乃生知之次比之圣人已具九分九厘所争只一厘孔子只防他这些便与他相凑他所以深领其言而不再问也融字如消融相似如雪在汤中若不融一句只是一句如何发得出来如人吃物事若不消只生在肚里如何滋溢体肤退省其私私者他人所不知而回自知者夫子能察之如心之所安燕居独处之所为见识之所独皆是与中庸谨独之独同○不违如愚不消说了亦足以发是聴得夫子说话便能发明于日用躬行之间此夫子退而省察顔子之私如此且如说非礼勿视聴言动顔子便真个不于非礼上视聴言动集注谓坦然由之而无疑是他真个见得真个便去做○退非夫子退乃顔子退也发启发也始也如愚人似无所启发今省其私乃有启发与启子之启不同○顔子所闻入耳着心布乎四体形乎动静则足以发明夫子之言矣○问顔子不违与孔子耳顺相近否曰那地位大叚髙不违是顔子于孔子说话都晓得耳顺是无所不通○省其私私不专在无人独处之地谓如人相对坐心意黙所趋向亦是私○问亦足以发是顔子于燕私之际将圣人之言发见于行事否曰固是虽未尽见于行事其理亦当有发见处然燕私之际尤见顔子践履之实处又曰与之言顔子都无可否似个愚底及退而观其所行夫子与之言者一一做得出来不差岂不足以发明夫子之道如今人说与人做一器用方与他说个尺寸髙低形制他聴之全然似不晓底及明日做得来却与昨日所说底更无分毫不似○南轩张氏曰亦足以发其请事斯语之验与黙识心融此于圣人耳顺地位虽未防及而已同是一般趣味矣○觉轩蔡氏曰发者固是发明此理疑亦有发见活泼泼之意夫子再以不愚而信之所以深喜之也○庆源辅氏曰黙识是不待言说而自喻其意心融是不待思维而自与之为一触处洞然自有条理者谓如行自己家庭中蹊径曲折器用安顿条理次序晓然在吾心目之间也○云峯胡氏曰顔子之资隣于生知故无难疑答问而自有以知夫子所言之理顔子之学勇于力行故虽燕居独处而亦足以行夫子所言之理不曰行而曰发此一发字最有力夫子尝曰语之而不惰者其回也欤惰则不发发便不惰孟子曰有如时雨化之者先儒以顔子当之物经时雨便发顔子一闻夫子之言便足以发故周子曰发圣人之蕴教万世无穷者顔子也且不徒发之于人所共见之时而能发之于己所独知之地顔子盖真能发夫子约礼之教而为慎独之学者也】
　　○子曰视其所以
　　以为也为善者为君子为恶者为小人【朱子曰大纲且看这一个人是为善底人是为恶底人】
  </div>
  <div class="pagination">
   <a href="四书大全_page3.html">
    上一页
   </a>
   <a href="四书大全.html">
    1
   </a>
   <a href="四书大全_page2.html">
    2
   </a>
   <a href="四书大全_page3.html">
    3
   </a>
   <span class="current-page">
    4
   </span>
   <a href="四书大全_page5.html">
    5
   </a>
   <a href="四书大全_page6.html">
    6
   </a>
   <a href="四书大全_page7.html">
    7
   </a>
   <a href="四书大全_page8.html">
    8
   </a>
   <a href="四书大全_page9.html">
    9
   </a>
   <span>
    ...
   </span>
   <a href="四书大全_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
