<!DOCTYPE html>
<html>
<head>
    <meta charset="UTF-8">
    <title>四书蒙引 - 第 7 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书蒙引 - 第 7 页/共 47 页</h1>
    <div class="content">　　武王周公其达孝矣乎
　　继志述事志如太王因有翦商之志事如所谓积功累仁之事故曰志者祖父所欲为而未就事者祖父所已为而可法　真西山曰当持守而持守固继述也当变通而变通亦继述也此章言武王周公之继述大抵皆就变通者言　此本周公事而兼武王言者犹上章追王太王王季而曰推文武之意以及乎王迹之所起而本文亦曰周公成文武之徳也知彼之兼文武则知此之兼武王周公矣
　　春秋修其祖庙【芟四条二图一説减七十一字庙依后二图改北为南更定次序】
　　祖庙天子七诸侯五大夫三适士二官师一【注】按官师无祖庙只是考庙而就考庙祭其祖耳此亦槩言然不可不知　适士二官师一出祭法其注曰适士上士也天子上中下之士及诸侯之上士皆得立二庙　官师官有司也师长也其注曰诸侯之中士下士为一官之长者得立一庙












　　诸儒之説谓武王既有天下后亦只是五庙但加文武二世室为七庙耳刘歆之説则谓武王有天下便増立二庙为七文武世室在外朱子以为理长愚谓七世之庙在商时已然歆之説诚为长也












　　凡庙主在本庙之堂中皆东向及其祫于太庙之堂中则惟太祖东向自如而为最尊之位羣昭之入于此者皆列于北牖下而南向羣穆之入于此者皆列于南牖下而北向【云　云】盖羣庙之列则左为昭而右为穆祫祭之位则北向南为昭而南向北为穆也古人庙制虽皆南向然主则居西而东向何也盖主在室中古人室之戸从东入而以西为上祭者以东为下向上而祭　古人庙室之戸从东南入故室之西北隅为屋漏西南隅为奥也







<经部,四书类,四书蒙引,卷四>
　　周洪谟先生着朱子家礼祠堂图説曰古者庙皆南向而各有室神主在室则皆东向先王之祭宗庙有堂事焉有室事焉设始祖南向之位于堂上昭东穆西左右相向以次而南此堂事也设始祖东向之位于室中昭北穆南左右相向以次而东此室事也堂事室事皆父昭在左子穆在右则古之神道尚左章章然矣自汉明帝乃有尚右之説唐宋以来皆为同堂异室以西为上之制然古者室事始祖东向则左昭右穆以次而东者不得不以西为上后世南面之位既非东向之制而其位次尚循乎以西为上之辙则废昭穆之礼矣　谓之若周者【注】盖春秋修祖庙陈宗器是通上下言此特举周王家以见例耳若下节所谓有事于太庙独言太庙而不及诸庙及序爵云爵公侯卿大夫也亦就天子之祭言盖皆举其大者不特章句如践其位行其礼其指先王也本文要亦就其大者言之耳
　　宗庙之礼一条
　　此一条备言宗庙祭祀之礼自始至终而无遗也
　　宗庙之礼所以序昭穆也【芟二条一图】
　　宗庙之次左为昭右为穆【注】此以左右分昭穆盖左阳明之方右隂幽之方以左对右自有幽明之义此据庙制而云也若祫祭之时羣主皆入于太庙则羣昭之列于北牖下者皆南向为阳明故为昭羣穆之列于南牖下者皆北向北则为隂幽矣故为穆而昭亦居左穆亦居右也但以左右为昭穆而不以昭穆为尊卑　父为昭则子为穆父为穆则子为昭如文王为穆则武王为昭而凡周公管蔡一行兄弟皆昭也武王为昭则成王为穆而凡唐叔一行兄弟皆穆也故或问引春秋传以管蔡郕霍为文之昭防晋应韩为武之穆此所谓子孙亦以为序者也　宗庙之礼礼属生者所以序昭穆全主生者章句云宗庙之次左为昭右为穆此原生者所以序昭穆之由也若死者之昭穆则自其立庙时已定不待祭时序之也子孙亦以为序【注】此非指当祭之时言子孙亦以
　　名其行也下文有事于太庙【云　云】方是祭时序昭穆　有事于太庙则子姓兄弟【云　云】者先言子姓者对祖而言也后言兄弟者子姓之兄弟也皆生者也咸在不失其伦者序也所谓昭与昭齿穆与穆齿也羣昭羣穆【注】不是昭一行之羣穆一行之羣而已
　　如周公一行文之昭也成王诸子成之昭也武王诸子又为武之穆也康王诸子又为康之穆也　序昭穆举同姓者皆在皆太祖子孙也
　　序爵所以辨贵贱也【芟一条首条减三十二字凑合】序爵异姓也但同姓序昭穆时恐于中亦序爵爵同则论齿此虽无据要亦自然之理天秩所在也　公侯自侯国言该伯子男也卿大夫自内朝言该上士中士矣此以天子之祭言承太庙字説来　此卿大夫指王朝者言外服公侯既来助祭则其卿大夫宜不预也
　　序事所以辨贤也【芟末条】
　　序事或同姓异姓各选其贤能者以充执事　宗是掌宗庙之人如宗伯宗人是也祝是掌告神之词者如周礼云大祝小祝犹今之读祝者是也有司是宗庙中有所司者如今之司帛司尊之类是也曰宗祝是专举二者以见其余也曰有司以见不可枚举但槩言以总之不可谓有司之职事即宗祝也　序昭穆与序爵序事各不相混不相涉看来羣昭羣穆做一处序公侯卿大夫陪祭者又做一处序执事者则各布列于其所司之位
　　旅酬下为上所以逮贱也【芟九条减二百六十五字第八条凑合】
　　此段据章句自明白若牵于大全小注则觉冗杂而难一　章句云旅众也愚意众正指賔弟子兄弟之子与其长也　酬导饮也【注】导饮者自饮以导賔饮也賔既饮仍以酬主人主人又饮也朱子所谓主人饮二杯賔只饮一杯疑后世所谓主人倍食于賔者此也　其曰賔弟子兄弟之子正所谓贱者以其卑幼也　賔弟子即众賔也　据旅酬下为上之文则正賔正主断断不在旅字之外其云众賔众兄弟者对正賔主而言耳　使亦得以伸其敬者下为上则敬意获伸矣只是賔弟子兄弟之子无所事于执事者耳然曰賔曰兄弟曰賔弟子曰兄弟之子则凡与宗庙之祭者皆一举无遗矣　賔弟子兄弟之子各举觯于其长【注】各字其字可见賔弟子举觯于賔之长者兄弟之子举觯于兄弟之长者举觯非就是各劝其长饮也只是洗盏更酌而归之于其长其长则将此觯往劝他人饮耳賔则劝兄弟兄弟则劝賔考仪礼是如此　旅酬不曰賔主而曰賔与兄弟者天子之祭主便是天子天子安得与賔交酬只用兄弟之长者【云　云】天子是本支正嫡若傍支自有年长之兄或弟亦可为主　其众賔及众兄弟交错以徧者各自为賔主也当如语类所谓主人饮二杯客只饮一杯者方是导饮　章句所谓各举觯于其长者盖一时并举何者长非一二人賔弟子兄弟之子亦非止一二人若必依次传致则祭事尚未毕必俟一畨旅酬既毕好生迟乆其如终礼何必一时依次而举以周饮福之惠则始终齐整矣　祭将毕而旅酬只在西阶阼阶之下盖主人饮福酒之时欲其惠之周于下也祭既毕而燕则在寝矣　两贱字不同上贱字是指公侯卿大夫中之位在下者言下贱字指賔之弟子主人兄弟之子也
　　燕毛所以序齿也【芟一条减一百四十字第五条俱凑合】
　　燕毛祭毕而尸出异姓之臣皆退独燕同姓亲亲之礼也　序昭穆时自有序爵序齿者在何也亲同则论爵爵同则论齿此亦理之必然也至燕毛则虽公侯之少者亦当序于卿大夫长者之下又纯以昭穆而论齿也　宗庙朝廷皆礼法之所在故序昭穆内亦该论爵爵同则论齿矣惟燕毛时乃私宴也宴于寝家人之礼也故纯论齿不论爵　燕毛序齿者昭与昭序齿穆与穆序齿非混而为序也混为序则昭穆无别矣　燕毛非只辨毛色而全不问年齿盖年齿之早暮毛发之色与俱其曰燕毛者盖有是年齿则有是毛色举其易见耳非不问年齿也　诗传曰凡庙之制前庙以奉神后寝以藏衣冠祭于庙而燕于寝故于此将燕而祭时之乐皆入奏于寝也　同姓者序昭穆必自为班位与异姓者班位不同当依许东阳之説曰凡祭必立尸必择賔賔一人众賔无算其位在堂下西阶之西祭则子姓兄弟皆防兄弟者王人之党其位在堂下阼阶之东有司执事皆北面而立　序昭穆亲亲也序爵贵贵也序事贤贤也逮贱则不偏于贵贵矣序齿则不偏于贤贤矣礼意周密如此　序昭穆同姓者也序爵异姓者也序事旅酬兼同姓异姓也燕毛时异姓者已出独同姓者燕于寝而序齿也
　　践其位一条【减四十八字】
　　位者先王之位所以对越祖宗者也礼者先王之礼所以奉祀祖宗者也乐者先王之乐所以和乐祖宗者也若夫先王之所尊者祖考也先王之所亲者子孙臣庶也已上皆孝子孝孙之所以不忍死其亲者也故谓之如事生如事存【云　云】　礼乐是武王周公所制者如何説是先王之礼乐此当以上文斯礼也达乎诸侯大夫例论上祀先公以天子之礼如何可达得诸侯大夫士庶人盖斯礼之达乎诸侯大夫士庶人者只谓均得以生者之禄祭其先也行其礼奏其乐者以先王亦尝以礼乐祀其先也非谓武王周公当日所用之礼乐即先王之礼乐也　所尊先王之祖考所亲先王之子孙臣庶也子孙臣庶如何分曰先王建万国亲诸侯则异姓诸侯亦在所亲也又凡有事于太庙者皆臣庶也　孝之至也与达孝一也自其尽于己而言曰至孝自其称于天下而言曰达孝
　　郊社之礼禘尝之义【芟二条减九十八字】
　　此一条悉举其礼制而言而深賛其意义之深逺见得非武王周公不能制此礼也　郊者天子所独社者天子以下所同禘者天子所独尝者天子以下所同此外尚有大祫时祫大祫附于禘何也惟天子得以行之时祫附于尝天子以下皆得行之也　祭天何以谓之郊外也郊对庙言庙是人鬼人之生也宫室而居故其死也以生之所养者奉之而为庙若天神地只非屋居者故坛而不屋今之山川社稷皆坛也　天子之社便是地岂社外又有地哉故朱子取五峰胡氏之説谓无北郊祭地之理且引周礼及郊特牲为证似无疑矣临川吴氏乃反之以为天子祭地于北郊之方泽此只据礼记之説且曰胡氏以为天子之尊亦只祭社而已盖不知天子之社即地也明乎郊社之礼禘尝之义治国其如视诸掌乎此
　　与论语同皆当兼理无不明诚无不格言有知行意
　　哀公问政【芟一条】
　　孔子虽不得位而其所答哀公问政之言则皆论得位者之事然则夫子之得邦家其所设施可知矣故孔子平日之言固无限而子思于中庸所引以继大舜文武周公之绪者则在此一章盖其体用全备费隠大小兼该一皆尧舜以来惟精惟一允执厥中之正传虽为哀公而发其实万世君师之要道也　自文武之政至则知所以治天下国家须正己以正人也自凡为天下国家有九经至所以行之者一也备言正人之事而实正己为之本也自凡事豫则立至虽柔必强则又详言正己之事也盖哀公问政意止在正人孔子之答则重在所以能正人者
　　其人存则其政举【芟一条减二十一字】
　　其人不必拘文武字有是君有是臣总是有此等君臣也如成康时以成康为君文武之君也以毕召为臣文武之臣也宣王便是文武之君仲山甫张仲诸人便是文武之臣也
　　人道敏政一条
　　上言人道敏政重在人字下言夫政也者蒲卢也重在政字又是一意故章句曰又易生之物又曰其成尤速也　蒲卢沈括以为蒲苇【注】蒲苇只是一物匏亦是一物如杨栁杞栁皆一物而名有二字者也
　　故为政在人一条【芟一条减七十七字】
　　故为政在人人字指贤臣即上文其人存之人字一边也而为政者又必能取人以身修身以道修道以仁然后为有其君也合之乃当得上文其人存　为政者君也身亦指君贤臣便亦是能仁其身者所谓有是君有是臣也　道者天下之达道【注】所谓父子之亲君臣之义夫妇之别兄弟之序朋友之信是也以是亲义序别信之道脩其身则身正矣何也道者吾身之道凡亲义序别信之理皆不离于吾之一身有是身则生吾身者父也吾身所生者子也主养吾身者君也吾所养而主之者臣也作配吾身者妇也与吾同胞同气者兄弟也吾身所交处者朋友也或天合或人合要皆吾身所不能离者是以人之修理其身者要当以此自律务使各得其道然后吾身始无玷缺汚壊处是谓能脩理其身者也　道即五达道仁即达徳智以开其始勇以要其终而已仁字固该得智与勇也　脩道以仁至于仁则尽道矣仁不在道之外也　脩身以道脩道以仁初无先后故章句只曰能仁其身云　但曰能仁其身则道字在其中矣　脩道以仁此仁字周流乎五达道之中是指已发者而未发者自随之正与下文仁者人也之仁字同以爱之理言也新安倪氏以上文仁字兼心之徳下仁字独指爱之理言是无定见也盖上文虽引易文言元者善之长为证其实文言善之长亦对亨利贞言之　仁者天地生物之心而人得以生者【注】盖若无那天地生物之心便应无我这身子才有我这身子便自具得那天地生物之心矣非仁者天地生物之心而人得以生者乎
　　仁者人也【一条芟五条减一百四十八字移一条入上题末条裁剪】
　　仁者人也与孟子仁也者人也不同彼专以心之徳言故曰人之所以为人之理又曰合而言之道也此特以爱之理言故曰具此生理自然便有恻怛慈爱之意又曰亲亲为大也人字内有恻怛慈爱意故起得亲亲　上节既曰仁者天地生物之心而人得以生者此即所谓具此生理也下节乃曰具此生理自然便有恻怛慈爱之意何如曰上节释仁字此释人字本文曰仁者人也须要见得人字当得仁字处故如此解而首之云人指人身而言【云　云】人可合而读之曰仁者天地生物之心而人得以生者故人具此生理自然便有恻怛慈爱之意深体味之可见如此则仁字之归于偏言亦可见矣　仁者人也此一解最妙盖人生之物也仁生之理也以物解理所谓道亦器器亦道也夫人身岂顽然不知痛痒者哉　亲亲为大此亲亲所谓亲睦九族者及宜兄弟和妻子皆是故亲亲有杀若专指事父母则无杀可言矣下文却解亲亲为事亲盖亲亲固仁之切者而事亲又亲亲之至切者圣贤之文不拘泥如此　义者宜也宜字主人言盖事理本有所宜人则从而理防其所宜故曰分别事理各有所宜也分别便属人矣如尊者宜尊人从而尊之之类　尊贤之等如大贤为吾师次贤为吾友师又有一长一得之师又有传道授业之师友亦不同则其所以待之者自有等级此皆天理使然而有不容不然者此所以要知天何谓天理出于天凡是理之所在皆天实为之不可易也
　　亲亲之杀尊贤之等礼所生也【芟一条减二百八字裁剪凑合末条前段出下题】
　　亲亲即仁尊贤即义其等杀处即礼盖此仁义礼正与孟子仁之实义之实礼之实一般是以其发用者言非专以未发之性言也不然何以曰义者宜也又曰分别事理各有所宜也可见是就已发者言　此章主在亲亲之仁尊贤只是讲明亲亲之道而已亲亲之杀并及尊贤之等而皆为礼之所生义礼意却不重重在尊贤之义是知人亲亲之有杀尊贤之有等是知天也　仁通行乎五达道而乃以属之亲亲者何孝弟为为仁之本也其实亲亲之杀言外就含君臣夫妇长幼朋友之属故下文或问曰子庶民来百工柔逺人懐诸侯因亲亲之杀而推之也
　　故君子不可以不修身一条【减五十四字移末条入上题】
　　思脩身不可以不事亲　事亲是就亲亲中举其尤重者而言亦不止是父母如诸父亦是在所事者故下文亲亲之杀方接得竒　脩道以仁五达道中都要仁独言事亲事亲其仁之所发而最切者故每以亲亲言必使五达道中同一仁意之周流方是脩道以仁不可以泥事亲字遂谓君臣夫妇长幼朋友皆不预也此亦是关处
　　思事亲不可以不知人【芟末条后有一题二条俱芟去】
　　必由尊贤之义【注】尊贤所以讲明乎达道之理也莫把尊贤当朋友之交达道之朋友凡在乡而同游在官而同事在位而同列者皆是也尊贤则专指亲师取友以讲明乎道理者言也　其亲师取友以讲明道理兼五达道而讲明之而今乃曰欲尽亲亲之仁必由尊贤之义孔子姑就其大者言之以例其余朱子亦姑用本文之言而聨络其意使学者寻其语绪而味之自将因其所已言而得其所未言矣是所贵于读书者也故曰书不尽言言不尽意黙而成之存乎其人
　　天下之达道五一条【芟末条减五十七字】
　　前章以喜怒哀乐之发而中节者为达道此章又以君臣父子夫妇昆弟朋友之交为达道二者果同乎曰和者率性之谓天下古今之所共由也故谓之达道君臣父子夫妇昆弟朋友之交亦率性之道天下古今之所共由也亦谓之达道况五品之人伦皆天性民彞所固有而其相交相接无往而非喜怒哀乐之情之所在且如人君喜一人而赏之怒一人而罚之怒其所当怒喜其所当喜又如乐民之乐忧民之忧则君臣之道不出喜怒哀乐之情可知又如父母爱之喜而不忘父母恶之劳而不怨养则致其乐丧则致其哀则父子之道不出乎喜怒哀乐之情又可知其余可以类推此又可见两达道之相为贯通矣盖前章天下之达道谓喜怒哀乐之发而中节者也发而中节则即父子之有亲君臣之有义夫妇之有别长幼之有序朋友之有信矣非指喜怒哀乐之情便为达道也故曰发而皆中节谓之和和也者天下之达道也　不曰君臣之义父子之亲而曰君臣父子者盖有君臣必有所以为君臣者有父子必有所以为父子者所谓有物有则也可见人外无道所以脩身必以道　朋友独加之交二字盖朋友实以相交而成者也如父子兄弟皆天合夫妇亦只一隂一阳而终身不可解君臣虽以人合然庄生所谓无所逃于天地之间者惟朋友一伦在所父而已交则为朋友无交则不在其朋友之列矣故独曰朋友之交云　按人在人类之中其交际不止五者而已此其大者也故曰人之大伦有五然其余要亦在所该矣如伯叔为从父侄为从子甥为女兄弟之子壻为翁之半子祖为大父则皆附之父子矣若夫上下之际凡有名分相统属者则皆附之君臣矣内兄弟外兄弟及妻之兄弟则皆附之兄弟妾则附之妻师则朋友之交中之最尊者也
　　知仁勇三者天下之达徳也【芟末条减三十七字】智仁勇是性分上带来者故曰古今所同得之理盖惟有是智故能有以知此理惟有是仁故能有以体此理惟有是勇故能有以强此理故曰智所以知此也仁所以体此也勇所以强此也初非以其知此而谓之智体此而谓之仁强此而谓之勇也如彼之説则智仁勇全出于人为所就不唤做天下古今所同得之理而智仁勇转在达道之后非达徳之目矣不可不辨也
　　所以行之者一也
　　夫智仁勇三者即为天下古今所同得之理而乃有能行此达道有不能行此达道者何也盖理之得于已者虽同而其出于心之诚与不诚者则不能同也故所以行之者须是一也一则智实是智实于智则无有不能知此达道者矣仁实是仁实于仁则无有不能体此达道者矣勇实是勇实于勇则无有不能强此达道者矣　所以行之者一也一字对三字而言下文凡为天下国家有九经所以行之者一也一字亦然皆是数目字但一字所指是诚也故注不曰一诚也而曰一则诚而已矣又曰一者诚也不可谓一是不贰之名盖以不贰为诚又是一意
　　或生而知之一条【芟五条减一百十八字更定次序第五条凑合】
　　或生而知之此三知字皆以已知者言之或安而行之此三行字亦以已能者言之其曰及其知之一也及其成功一也只是从上面评断之词耳不然则生知安行者又待何时方到及其知之及其成功之地邪　问达徳既人所同得之理如何又説或生而知之或学而知之或困而知之及其知之一也曰若非性分上带来元有此智则虽困而亦不能知安得至于知之一处但未免暂为气禀所蔽耳以此论之则三达徳为人所同得之理信然矣　本文曰所以行之者三智仁勇也而智仁勇又以仁为主盖智只是知所以为仁勇只是强于为仁故上文止曰脩道以仁　或生而知之一条章句虽或以其分而言又或以其等而言然正意则须主以分言者只看下文好学近乎知力行近乎仁知耻近乎勇则智仁勇之分昭昭矣　以其分而言则所以知者智也所以行者仁也所以至于知之成功而一者勇也盖生知者智之至学知者智之次困知者又其次也安行者仁之至利行者仁之次勉行者又其次者也生知安行不赖勇而裕如学知利行困知勉行则皆有赖于勇无勇不能至于知之成功而一矣故章句谓所以至于知之成功而一者勇也曰至于则知其正指学知利行困知勉行者矣生知安行分明是不赖勇者然亦自有不勇之勇在盖既不可以勇目之而又不可言其不勇也故曰自有不勇之勇在但至于二字及本文及字虽统承三或字而言其实语意有所为矣章句分贴智仁勇于此条既曰以其分而言又曰以其等而言下条三近本智仁勇之次也而又曰通上文三知为智三行为仁三近为勇之次终似论得破碎须要看到相脗合处方是精切善乎节斋蔡氏之言曰生知者智之智也学知者仁之智也困知者勇之智也安行者智之仁也利行者仁之仁也勉行者勇之仁也好学者智之勇也力行者仁之勇也知耻者勇之勇也如此説则以其分而言者固不背乎以其等而言者以其等而言者亦不背乎以其分而言者三近固为智仁勇之次而亦不害其通上文三知为智三行为仁而均为勇之次也蔡氏之説妙之至矣
　　好学近乎知三句
　　盖哀公资质凡下故夫子独以此啓之至于末章又有人一能之已百之之説而终之曰果能此道矣虽愚必明虽柔必强盖圣人之所以拳拳于其君者如此　好学近乎智此学字专指知好字重为其不明而好学以明之也　力行近乎仁力字亦重本不能行而力以行之如所谓力疾之力比之或勉而行者又其次矣　知耻近乎勇耻字重以不若人为耻也不可説知耻在好学力行之先好学力行之不容自己而决要及人处乃是知耻之勇也凡勇随智仁言不可以先智仁也
　　知斯三者则知所以脩身一条【减三十二字】
　　知所以脩身兼智仁勇格物致知诚意正心都包得其云治天下国家则即所谓齐家治国平天下也
　　凡为天下国家【减九十七字】
　　九经三段虽正言为政之事然首之以脩身次之以尊贤亲亲则其大者要不外乎上文所云是虽备举为政之事而益足以见脩身为政之本也　既曰脩身则必以仁而亲亲在其中必由知人而尊贤在其中今乃又以尊贤亲亲对脩身而并列何与曰是虽与脩身并立而为三但观吕氏注实与上文脗合而无间吕氏曰必亲师取友然后脩身之道进则分明是思事亲不可以不知人矣曰道之所进莫先于家则分明是修道以仁仁者人也亲亲为大矣　尊贤与体羣臣敬大臣不相混尊贤是师之友之非臣之也　然必亲师取友然后脩身之道进故尊贤次之【注】不是尊贤了方去脩身脩身元在先必尊贤以资讲明修身之道方日进耳上文欲尽亲亲之仁必由尊贤之义亦是如此差之毫厘则把亲亲都且空住待尊贤以讲明了方来亲亲盖脩身以仁是我分内本领第一件事尊贤只是资其讲明以辅吾仁而已柔逺人所谓无忘賔旅【注】賔盖朝聘诸侯及大夫
　　旅盖四方游士商旅之徒下文所谓嘉善矜不能盖指游士言送往迎来则兼指朝聘者商贾行旅亦在焉或不兼言商贾行旅亦非也下文章句曰柔逺人则天下之旅皆悦而愿出于途可见矣周礼可考或问曰凡此九经其事不同然总其实则不出乎脩身尊贤亲亲三者而已敬大臣体羣臣则自尊贤之等而推之子庶民来百工柔逺人懐诸侯则自亲亲之杀而推之也盖敬大臣体羣臣固在尊贤之外但于大臣则敬之于羣臣则体之其理即尊贤之等也故能尽尊贤之等者必能推之以敬大臣而体羣臣也子庶民来百工柔逺人懐诸侯固在亲亲之外但于庶民而子之于百工而来之于逺人而柔之于诸侯而懐之其理即亲亲之杀也故能尽亲亲之杀必能推之以子庶民来百工【云　云】也
　　尊贤则不惑
　　不惑谓不疑于理不谓不迷于事【注】自先事讲明而言谓之理自临时区处而言则谓之事故曰临事而不也
　　来百工则财用足【芟末条减四十七字】
　　财用二字饶氏以为财是货财用是器用农得用以生财工得财以赡用此説非也有财此有用如耒耜布帛皆财也布帛有布帛之用耒耜有耒耜之用凡有资于民生日用者皆财也财皆有用也不必金银宝贝方唤做财
　　懐诸侯则天下畏之【减二十六字】
　　懐诸侯本是徳乃曰天下畏之何也盖徳之所施者博而威之所制者广矣二句虽是平説下句又自上句而生何也以徳服人则心悦诚服自有不威之威矣是威生于徳也所谓小邦懐其徳大邦畏其力者又是徳力对説与此不同　此畏字非畏威惧讨也畏不义以负上也盖从徳生威
　　齐明盛服一条
　　非礼不动此动字兼视聴言及思通一身而言也论语动对视聴言则専指身心之动也此动字对齐明盛服有动静之分也故动字所该尤广
　　去谗远色贱货而贵徳
　　色与货人情之所欲者故令逺之贱之至于谗者有何利焉而人君每近之何邪盖谗者必佞所谓谗謟面防也佞者逢君之恶长君之非能先意承顺以取适人主之意故人主多乐近之然后彼得以行其谗而人主不之觉也故以与货色并言之唐徳宗曰人言卢杞奸邪朕殊不觉其然李泌曰此乃所以为奸邪也　去谗逺色贱货而一于贵徳此正所谓好仁者无以尚之也人主一心不容以两向此重则彼轻持衡之势也
　　所以劝亲亲也【芟末条】
　　劝贤劝士劝百姓劝百工此劝字就该得尊字体字子字来字意然不可以为正当尊字体字来字子字用也至于亲亲不徒曰劝亲而曰劝亲亲者何盖上老老而民兴孝上长长而民兴弟吾能亲吾亲则人皆劝之而各亲其亲矣不然加一亲字当作羡文矣此一字似亦不可放过
　　凡事豫则立一条【芟四条减二百三十九字补题一句第二条旧在后】
</div>
    <div class="pagination">
<a href="四书蒙引_page6.html">上一页</a><span>...</span><a href="四书蒙引_page2.html">2</a><a href="四书蒙引_page3.html">3</a><a href="四书蒙引_page4.html">4</a><a href="四书蒙引_page5.html">5</a><a href="四书蒙引_page6.html">6</a><span class="current-page">7</span><a href="四书蒙引_page8.html">8</a><a href="四书蒙引_page9.html">9</a><a href="四书蒙引_page10.html">10</a><a href="四书蒙引_page11.html">11</a><a href="四书蒙引_page12.html">12</a><span>...</span><a href="四书蒙引_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
