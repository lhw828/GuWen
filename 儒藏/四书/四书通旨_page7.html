<!DOCTYPE html>
<html>
<head>
    <meta charset="UTF-8">
    <title>四书通旨 - 第 7 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书通旨 - 第 7 页/共 15 页</h1>
    <div class="content">　　余如大学彦圣之圣亦以徳之一端言犹智仁圣义忠和之为六徳也


　　四书通防卷二
<经部,四书类,四书通旨>
　　钦定四库全书
　　四书通防卷三　　　　　元　朱公迁　撰气
　　敢问何谓浩然之气曰难言也其为气也至大至刚以直养而无害则塞于天地之间其为气也配义与道无是馁也是集义所生者非义袭而取之也行有不慊于心则馁矣我故曰告子未尝知义以其外之也必有事焉而勿正心勿忘勿助长也无若宋人然宋人有闵其苗之不长而揠之者芒芒然归谓其人曰今日病矣予助苗长矣其子趋而徃视之苗则槁矣天下之不助苗长者寡矣以为无益而舍之者不耘苗者也助之长者揠苗者也非徒无益而又害之【公孙丑上】
　　右理义之气
　　余如平旦夜气亦理义之气也但夜旦之气甚微浩然之气盛大至大至刚乃浩然之气之体叚配义与道乃浩然之气之功用若平旦夜气只是指其清明虚静之境界气象而言盖浩然之气盛大故足以配道义夜气虚静故足以存良心旦气清明故足以验夫仁义之心也斯义也友人刘晋昭相与辨之
　　君子有三戒少之时血气未定戒之在色及其壮也血气方刚戒之在鬬及其老也血气旣衰戒之在得【季氏】孟施舍之守气又不如曾子之守约也【公孙丑上】
　　右血气之气
　　又如告子言不得于心勿求于气告子之勿求者只是血气之气孟子引来反覆说到浩然之气乃是理义之气
　　气质
　　刚毅木讷近仁【子路】
　　右以质之美者言之
　　余如善人有恒者皆是也然此亦是质之偏者但于偏之中得其美者焉视偏于恶者为不同也若论其至极则惟聦明睿知生知安行者足以当之
　　狂而不直侗而不愿悾悾而不信吾不知之矣【泰伯】右以质之恶者言之
　　柴也愚参也鲁师也辟由也喭【先进】
　　右自其质之所偏而言之
　　余如狂简狷者皆是也
　　惟上知与下愚不移【阳货】　道之不行也我知之矣知者过之愚者不及也道之不明也我知之矣贤者过之不肖者不及也人莫不饮食也鲜能知味也【中庸四章】
　　右専以气质不同而言之
　　古者民有三疾今也或是之亡也古之狂也肆今之狂也荡古之矜也廉今之矜也忿戾古之愚也直今之愚也诈而已矣【阳货】
　　右以气质兼乎习俗而言之
　　生而知之者上也学而知之者次也困而学之又其次也困而不学民斯为下矣【季氏】　或生而知之或学而知之或困而知之及其知之一也或安而行之或利而行之或勉强而行之及其成功一也　虽愚必明虽柔必强【并中庸二十章】
　　右因气质不同主乎学力而言也
　　愚案言困而不学民斯为下者使学者知所戒言必明必强知之成功而一者使学者知所勉才【附才徳】
　　如有周公之才之美使骄且吝其余不足观也已【泰伯】右兼气质言
　　愚谓此与才难之才及才养不才敎育英材成徳达财因材笃焉为一类由其气质有不同是以才亦有不同也　又案凢以才徳相对则所谓才者皆兼气质言之才之美与骥不称其力皆是才之美者才为轻而徳为重也其为人也小有才是才之劣者有才无徳所以取祸也此皆圣贤垂教之意也
　　若夫为不善非才之罪也　或相倍蓰而无筭者不能尽其才者也　非天之降才尔殊也　人见其禽兽也而以为未尝有才焉者此岂人之情也哉【并告子上】
　　右専以理言
　　鬼神【附神】
　　鬼神之为徳其盛矣乎视之而弗见听之而弗闻体物而不可遗使天下之人齐明盛服以承祭祀洋洋乎如在其上如在其左右诗曰神之格思不可度思矧可射思夫微之显诚之不可揜如此夫【中庸十六章】　季路问事鬼神子曰未能事人焉能事鬼【先进】　敬鬼神而逺之【雍也】质诸鬼神而无疑知天也【中庸二十九章】　非其鬼而祭之
　　谄也【为政】　子不语怪力乱神【述而】
　　右自造化而言
　　愚谓自造化而言是専言之也主乎祭祀而言是偏言之也于二气良能之中我祭其气之与我相接者则理之正也鬼神为徳质诸鬼神怪力乱神皆泛以造化之鬼神言齐明盛服以下及敬鬼神事鬼神非其鬼而祭之皆特举其祭祀之鬼神言也又祭祀之可格者是鬼神之灵质之而无疑者是鬼神之理夫子之不语者是鬼神之妙
　　故至诚如神【中庸二十四章】
　　右自人心而言
　　愚案至诚如神是鬼神之神若所存者神圣不可测之谓神则是神妙之神圣不可测是専言其徳行所存者神是兼言其徳业
　　礼乐
　　文之以礼乐【宪问】　立于礼成于乐【泰伯】
　　右因论为学兼本与文而言之
　　愚谓文之一字是用功处立字成字是成功处
　　礼云礼云玉帛云乎哉乐云乐云钟鼓云乎哉【阳货】　人而不仁如礼何人而不仁如乐何【八佾】
　　右因论其文反推其本而言之
　　愚案一为强僭者言故以仁为礼乐之本一为文胜之敝而言故以敬与和为礼乐之本
　　先进于礼乐野人也后进于礼乐君子也如用之则吾从先进【先进】
　　右因论其文矫其偏胜而言之
　　愚案夫子一言从先进一言吾从周盖先进礼乐即成周郁郁之文也
　　乐
　　乐之实乐斯二者乐则生矣生则恶可已也恶可已则不知足之蹈之手之舞之【离娄上】
　　右自人心主乎一事而言之
　　子谓韶尽美矣又尽善也谓武尽美矣未尽善也【八佾】子在齐闻韶三月不知肉味曰不图为乐之至于斯也【述而】
　　右自乐之中兼声容情实而言之
　　愚案尽美言其文尽善言其本集注于闻韶之下言有以极其情文之备情则其尽善者文则其尽美者也
　　子语鲁大师乐曰乐其可知也始作翕如也从之纯如也皦如也绎如也以成【八佾】　师摰之始关雎之乱洋洋乎盈耳哉【泰伯】　吾自衞反鲁然后乐正雅颂各得其所【子罕】
　　右自乐之中専主声音而言之
　　愚案前一章言正乐之道后二章见圣人正乐之功
　　今王鼔乐于此百姓闻王钟鼓之声管籥之音举疾首蹙頞而相告曰吾王之好鼔乐夫何使我至于此极也父子不相见兄弟妻子离散今王田猎于此百姓闻王车马之音见羽旄之美举疾首蹙頞而相告曰吾王之好田猎夫何使我至于此极也父子不相见兄弟妻子离散此无他不与民同乐也今王鼓乐于此百姓闻王钟鼓之声管籥之音举欣欣然有喜色而相告曰吾王庶几无疾病与何以能鼓乐也今王田猎于此百姓闻王车马之音见羽旄之美举欣欣然有喜色而相告曰吾王庶几无疾病与何以能田猎也此无他与民同乐也【梁恵王下】
　　右因人君好乐専主人和而言之
　　八佾舞于庭是可忍也孰不可忍也　三家者以雍彻子曰相维辟公天子穆穆奚取于三家之堂【并八佾】右因人臣僭乐専以等杀而言之
　　礼制
　　子张问十世可知也子曰殷因于夏礼所损益可知也周因于殷礼所损益可知也其或继周者虽百世可知也【为政】
　　右自其因革可推者而言之
　　夏礼吾能言之不足征也殷礼吾能言之宋不足征也文献不足故也足则吾能徴之矣【八佾】　愚而好自用贱而好自専生乎今之世反古之道如此者烖及其身者也非天子不议礼不制度不考文今天下车同轨书同文行同伦虽有其位苟无其徳不敢作礼乐焉虽有其徳苟无其位亦不敢作礼乐焉子曰吾説夏礼杞不足徴也吾学殷礼有宋存焉吾学周礼今用之吾从周【中庸二十八章】　王天下有三重焉其寡过矣乎上焉者虽善无徴无徴不信不信民弗从下焉者虽善不尊不尊不信不信民弗从故君子之道本诸身徴诸庶民考诸三王而不谬建诸天地而不悖质诸鬼神而无疑百世以俟圣人而不惑质诸鬼神而无疑知天也百世以俟圣人而不惑知人也是故君子动而世为天下道行而世为天下法言而世为天下则逺之则有望近之则不厌诗曰在彼无恶在此无射庶几夙夜以永终誉君子未有不如此而蚤有誉于天下者也【中庸二十九章】
　　右自其损益不常者而言之
　　愚案中庸二章前章为在下位者言之故重在位后章为在上位者言之故重在徳有徳有位斯可用损益之权矣　又案论语言宋不足徴中庸言有宋存焉先儒之意以谓自二代之礼言之则杞宋皆不足征自杞宋二国言之则杞比于宋尤不足徴是也愚窃谓以二代之礼言之则杞宋皆可叹已对时王之礼言之则夫子殷人也不忍言宋之不足征也故夏礼曰说殷礼周礼皆曰学而幸其有宋存焉然虽有仅存而非当世之法也故又曰吾学周礼今用之吾从周亲亲而尊尊有哀伤不满之意焉　又如孟子以贡助彻告滕文公以班爵禄荅北宫锜亦皆制度之损益不常者可言其略而不可言其详也然北宫锜但欲闻其制而已故特诵其所闻如此文公则欲见诸施行故即其所闻而复以意推广之盖其荅北宫锜者即夫子文献不足之叹也其所以告文公君臣者即夫子告顔渊以为邦之道也圣贤所言之意有相类者若此
　　顔渊问为邦子曰行夏之时乗殷之辂服周之冕乐则韶舞放郑声逺佞人郑声淫佞人殆【卫灵公】
　　右自其可以通乎万世者而言之
　　权
　　可与共学未可与适道可与适道未可与立可与立未可与权【子罕】
　　右泛以称物之权言之
　　愚案此章所言之权义兼小大大而处人伦之变小而适事变之宜皆在其中矣若孟子言执中无权又言权然后知轻重则各因一事而言之只是于常道之中用权以适其宜而已此则直谓之义可也　余如君子时中时措之宜皆与权字异名而同义
　　嫂溺援之以手者权也【离娄上】
　　右専以处变之权言之
　　愚谓此于常道不可行之时然后用权以通之如汤武之放伐伊尹之放废周公之诛管叔大舜之不告而娶是皆权之大者异乎经而不离乎经也不可常者也淳于髠欲论出处乃以嫂溺援手而为喻是岂切当之论乎
　　废中权【防子】
　　右即其一事而称之
　　人
　　人之生也直罔之生也幸而免【雍也】
　　右以理言
　　无恻隐之心非人也无羞恶之心非人也无辞让之心非人也无是非之心非人也恻隐之心仁之端也羞恶之心义之端也辞让之心礼之端也是非之心智之端也人之有是四端也犹其有四体也【公孙丑上】　人之所以异于禽兽者几希庶民去之君子存之舜明于庶物察于人伦由仁义行非行仁义也【离娄下】
　　右以心言
　　愚谓人之所同然者此心也人与物之所以不同者亦此心也知其无不同则当扩之以满其本然之量知其有不同则当存之以全其所受之正此皆示人以用功之要也　又前章兼性情言后章専以性言
　　人之有道也饱食暖衣逸居而无教则近于禽兽圣人有忧之使契为司徒教以人伦父子有亲君臣有义夫妇有别长幼有序朋友有信【滕文公上】
　　右以道言
　　愚谓指其异于禽兽者明君子当全天命之性以自别于禽兽也忧其近于禽兽者见圣人必明修道之教以别人于禽兽也言人之生也直则欲人因其生理而顺之言无恻隠羞恶辞譲是非之心则非人则欲人因其本心而扩充之皆恐人之不能尽人道也
　　人品
　　见善如不及见不善如探汤吾见其人矣吾闻其语矣隐居以求其志行义以达其道吾闻其语矣未见其人也【季氏】
　　右兼徳行事业而言
　　有事君人者事是君则为容悦者也有安社稷臣者以安社稷为悦者也有天民者达可行于天下而后行之者也有大人者正已而物正者也【尽心上】
　　右兼心志徳业而言
　　圣人吾不得而见之矣得见君子者斯可矣善人吾不得而见之矣得见有恒者斯可矣亡而为有虚而为盈约而为泰难乎有恒矣【述而】　生而知之者上也学而知之者次也困而学之又其次也困而不学民斯为下矣【季氏】　或生而知之或学而知之或困而知之及其知之一也或安而行之或利而行之或勉强而行之及其成功一也【中庸二十章】　乐正子何人也孟子曰善人也信人也何谓善何谓信曰可欲之谓善有诸已之谓信充实之谓美充实而有光辉之谓大大而化之之谓圣圣而不可知之之谓神乐正子二之中四之下也【尽心下】右兼资质学力而言
　　道统
　　由尧舜至于汤五百有余嵗若禹臯陶则见而知之若汤则闻而知之由汤至于文王五百有余嵗若伊尹莱朱则见而知之若文王则闻而知之由文王至于孔子五百有余嵗若太公望散宜生则见而知之若孔子则闻而知之由孔子而来至于今百有余嵗去圣人之世若此其未逺也近圣人之居若此其甚也然而无有乎尔则亦无有乎尔【尽心下】　仲尼祖述尧舜宪章文武【中庸三十章】　仲尼焉学子贡曰文武之道未坠于地在人贤者识其大者不贤者识其小者莫不有文武之道焉夫子焉不学而亦何常师之有【子张】　子畏于匡曰文王旣没文不在兹乎天之将丧斯文也后死者不得与于斯文也天之未丧斯文也匡人其如子何【子罕】　君子之泽五世而斩小人之泽五世而斩予未得为孔子徒也予私淑诸人也【离娄下】
　　右道学相传之统
　　愚谓圣贤或正言以叙道统之所得或因言而见道统之所在或直以为任或谦不敢当语不无少异也其在孔门则克已复礼之功吾道一贯之防乃其正言者若喟然之叹三省之学如愚之气象皆因言而可见者也　又窃论之孔子之道有自来矣然子思则兼尧舜文武言子贡则専以文武言孟子又専以文王言孔子亦自言文王旣没文不在兹乎盖道一而已前而尧舜之道亦文王之道也下而武王之道亦文王之道也近举文王而尧舜之道在其中上举文王而武王之道在其中不必疑其言之异也　又见尧舜禹汤文武周公类
　　咨尔舜天之厯数在尔躬允执其中四海困穷天禄永终舜亦以命禹曰予小子履敢用牡敢昭告于皇皇后帝有罪不敢赦帝臣不蔽简在帝心朕躬有罪无以万方万方有罪罪在朕躬周有大赉善人是富虽有周亲不如仁人百姓有过在予一人谨权量审法度修废官四方之政行焉兴灭国继絶世举逸民天下之民归心焉所重民食丧祭寛则得众信则民任焉敏则有功公则说【尧曰】
　　右治道相传之统
</div>
    <div class="pagination">
<a href="四书通旨_page6.html">上一页</a><span>...</span><a href="四书通旨_page2.html">2</a><a href="四书通旨_page3.html">3</a><a href="四书通旨_page4.html">4</a><a href="四书通旨_page5.html">5</a><a href="四书通旨_page6.html">6</a><span class="current-page">7</span><a href="四书通旨_page8.html">8</a><a href="四书通旨_page9.html">9</a><a href="四书通旨_page10.html">10</a><a href="四书通旨_page11.html">11</a><a href="四书通旨_page12.html">12</a><span>...</span><a href="四书通旨_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
