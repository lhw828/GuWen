<!DOCTYPE html>
<html>
<head>
    <meta charset="UTF-8">
    <title>四书因问 - 第 10 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书因问 - 第 10 页/共 10 页</h1>
    <div class="content">　　思敬问良知良能者何曰知为良心者有验于人之幼也原为所性者有验于人之同也使非原于天命之性则固不能不学而能不虑而知矣
　　何廷仁言阳明先生以良知教人于学者甚有益先生曰此是浑沦的説话若圣人之教人则不如是人之资质有髙下工夫有生熟学者有浅深不可槩以此语之是以圣人或因人病处説或因人不足处説或因人学术有偏处説未尝执定一言以教人至于立成法以诏后世则曰吾道一以贯之曰博学于文约之以礼盖浑沦之言可以立法不可因人而施
　　坚问孟子言良知良能阳明先生止言良知何也先生曰且如言仁有兼言之者有偏言之者阳明之説兼言之也但致良知必须学于古训以明其心犹镜之有尘必用药物以磨之可也如其不用药物以磨之而能使之明者难矣
　　先生曰我今日见何廷仁廷仁又言良知之説我説良知之説非是不好大抵学者不可执泥须是使别言语皆可入若执泥了此一説则别言语皆不能入如古人教人或以忠恕或以静或以敬或以礼皆是提掇出好处教人的不可谓以忠恕教人就説良知静敬之类不好亦不可谓以静敬良知教人就説忠恕之类不好须要变通使人言皆可入
　　田问既言仁言仁声又言善政善教者何曰仁言类善政仁声类善教大抵言与政末也声与教本也
　　思敬问舜居深山之中者何曰此言舜之貌虽少异于人舜之心则大异于人也故曰尧舜与民同类者应箕问如此而已者何曰此言人之为人不过乎外无妄行内无妄思而已也
　　应箕问操心之危与虑患之深奚异乎曰操心危惟务急乎忠孝以全臣子之节其握髪吐哺宵衣旰食盖有薄氷之履而深渊之殒者矣虑患深惟恐违乎忠孝以干恶逆之诛其言必防失行必防弊盖有不见是图意外而虑者矣由是其智皆出于术也
　　济民问达可行于天下固如伊吕之辈矣正己物正孔孟奚独不能然曰此必待上用之而后可不然奚其正是故畎亩之舜所化者厯山耕夫耳
　　诗问三乐奚主乎曰不愧不怍其要乎不然虽父母存兄弟无故亦或有不乐而教育英才又何以为之具也滋问君子所欲所乐亦非不美之事何以与所性异也曰君子之情固在同乎人而君子之性实在有诸己也夫有诸己则可以兼同乎人不然虽欲同乎人不可得矣分定者何曰分犹分量之分斯分也其大同天地其逺亘古今其轻重不可权衡其长短不可丈尺未尝不足或亏欠也大行奚能加若可加也是性可得而赘疣也未尝有余或剰溢也穷居奚能损若可损也是性可得而尅减也睟面盎背四体喻者奚状乎曰如尧就之如日望之如云如程子如春之煦如玉之润皆可以观睟面也如诗云委蛇委蛇如山如河不震不腾不骞不崩皆可以观盎背也四体之喻则取予皆当进退咸中矣
　　顾问分定曰人之性无一毫不足处亦无一毫有余处何以有加损也此便是分定根于心者何曰根字借草木之根字説来盖君子仁义礼智在心就是木之根在地生得自然牢固故其生色处处皆妙如草木之生枝柯花叶一般皆自然发见出来
　　滋问孟子言文王善养老既举五亩之宅以下又言所谓养老者以下何曰上虽举文王之政似论其理下则行其事耳
　　腾逺问登东山之説如之何曰言孔子之道出乎天下人之上也学者但未能见之耳有游其门者斯知之故曰圣人之道大也夫子其小天下者哉言天下自小耳是故髙明配天万物覆焉其诸升山乎则夫立丘垤之间限城郭之内者皆将以圣道为不可阶而升矣博厚配地万物载焉岂惟观海乎则夫游沟渎之中涉沼沚之上者皆将以圣道为不可苇而航矣澜非氷之源也奚观乎曰源大者澜必大源小者澜必小故容光必照如日月之有明也既言圣道之大又言其本者何曰大犹贯也本犹一也君子而后达者何曰君子之学自近而逺由卑而髙是故物未格不敢以言意诚意未诚不敢以言心正心未正不敢以言身脩身未脩不敢以言家齐是故兴诗而后立礼立礼而后成乐志道而后据徳据徳而后依仁皆其序也
　　本泰问登东山章如何先生曰上二句自圣人所至而言下二句自人之观圣人而言圣人之门就是孔子之门凡此皆以圣人之道大言流水成章只以大学之序言盖能格物致知然后诚意正心脩身才可至于大处此行逺自迩登髙自卑之意不然望洋而已终可至乎元吉问鸡鸣为善只主敬者何曰言其心常存也若其条目则或省察以克己或涵养以复礼或有所得以待旦或有求而忘寐皆是也然孟子之意但为自鸡鸣而起以后皆在善事耳亦不可执一论也
　　章诏问孳孳为善者舜之徒也意以舜取诸人以为善故称之欤先生曰然孟子言舜处甚多如好问好察之类皆是
　　光祖问曰近世义利不明光祖尝用意体贴为力实难请示切要先生曰此问甚好南轩无所为而为之言极精舜蹠之分正在于此推之家国之存亡天下之理乱罔不由之如尚义者在位则所用皆义人所行皆义政天下无不治矣尚利者在位求其弊可胜言哉然其初要在谨独但于一言之发一事之动一财之得就当审处不可有一毫适己自便之心久之自然纯熟可以造于无所为而为矣昔舜饭糗茹草若将终身此正见义不见利之大节学者能甘贫俭约不为利动自无徃而非义或又问曰今有人未纯乎义欲矫强之又恐近名奈何曰矫强为义有何不可但要内外如一苟其心未必义而外诈饰以为义人则曰好名者也更当痛自惩艾
　　继祖问既言执一又言废百者何曰上言三子之学皆偏下言三子之害皆大也道如此路千蹊万径皆可以适国东阡西陌皆可以归家如执一路而徃终身由之而失道众人从之而皆迷者也是故为仁则至于忘亲为义则至于忘君为中则至于废中
　　鸾问人心亦皆有害者何曰心对口腹言也口腹之害即心之害也非又有一人也故曰人能无以饥渴之害为心害则不忧不及人也
　　学问恶知其非有者何曰其非有仁义也不自知耳盖熟于假者也即莫觉其伪之説
　　藻问放太甲而民大恱者何曰放之而恱其不虐我乎反之而恱其将泽我乎
　　光祖曰伊尹放太甲于桐使思其祖而改过也其心甚公至霍光则直废昌邑于一旦是因人言袭盛名人皆以为前有伊尹后有霍光者何也先生曰霍光安能比伊尹哉迎昌邑己不似立太甲废昌邑又不类放太甲伊尹之志有商天下皆知也霍光之心所知者杨敞田延年耳其后妻显谋篡而子山禹横逆乃光恬不介意将亦比其子如伊陟耶
　　斆问汉薄昭文帝舅也杀汉使者文帝使羣臣丧服徃杀之程子以为使太后不食而死则如何而况天子之父杀人臯陶执之哉曰孟子斯言示人臣以守法为重天子以化亲为孝故虞廷有执法之臣而其君无杀人之父盖瞽瞍厎豫也故古者徳为圣人斯尊为天子圣人之父虽顽如瞽瞍且化况其他乎温公乃疑其君臣相与为伪误矣
　　谷问既举王子宫室以下又举鲁君以下不亦复乎曰上言移居之异因忆居仁者或又异也下指移居果同以见居仁者必不同也是故允恭克让之尧则协乎温恭允塞之舜不虐无告之舜即符乎不侮鳏寡之文也九臯问形色之异者何曰耳目手足之谓形视听持行之谓色聪明恭重之谓践形
　　蒙问虽加一日愈于己者何曰以此知古人亦不忍于妾母之子无服于妾母也故今之妾母之子为其母亦斩衰杖三年
　　汝邻问五教曰其究皆为二者耳故时雨答问私淑艾无非成德而达材但时雨有不待答问者
　　因时雨王材曰圣人时雨之化恐不止是顔曽凡因善而长因失而救皆是时雨先生曰此是汝资质所到如今日之雨岂但禾苗种之美者得其益凡园中蔬菓之类皆沾被也圣人啓愤发悱反三隅而复皆是时雨世英问既曰大匠以下又曰君子以下者何曰上言法不可以自贬以狥人之不能也下言法未尝自私以待人之能也学者不以能自奋而以不能自画何哉万春问不可已及退速之病曰在勇与恒耳不恒何以治之曰吾末如之何矣
　　仲武问急先务者何曰即亲与贤也故亲贤之为务即当务之为急也故其下专言不知务亲与贤二事乎曰仁知莫先于亲亲莫次于尊贤或曰先务因时而言亦通
　　本泰问亲贤先务何分先生曰亲贤就是先务言虽平而意则相资试观唐虞之治其先务岂外于此观下言此之谓不知务可见
　　如斗问彼善于此者何曰断尽春秋之义矣故春秋于征伐之事必加贬责而其中或有不得已而被兵或有举辞兴兵者是以褒之也穆修孙复谓春秋有贬而无褒则过矣
　　尽信书孟子盖欲人约之以礼也意以人之读书皆是博之以文使不约之以礼则徒泥其文反不如无书之愈也
　　洙问书不可以尽信曰岂惟书哉虽诗亦不可尽信靡有孑遗周之余民果如此乎故伊尹曰善无常主协于克一夫子曰博文约礼
　　充问战陈既皆大罪何以独言焉用战曰汤武为陈则有矣故诗曰陈于牧野书曰陈于商郊然则罪乎曰其为战也非志于战而求善为此也不得不陈
　　世宁问规矩与巧奚异乎曰巧亦不出乎规矩之中在人求之如何耳
　　勲问伯夷栁下惠何以能为百世之师曰岂惟百世虽千世之下闻其风而不动心者非人也盖其道虽未中然造于圣而志于诚自能动物耳
　　介问稽大不理于口孟子不责其反躬而以无伤言之者何曰示之以孔子文王之事所以儆之者深矣稽能如孔子文王则不理于口无伤也稽不能如孔子文王则不理于口也宜矣
　　本泰问稽大不理于口孟子不勉貉稽以反已乃曰无伤何也先生曰学者如孔子文王这等的人则虽有谤毁容何伤是即反已也
　　印问发棠赈饥岂搏虎之恶而孟子以冯妇自喻者何曰所言于君而谗谄皆在左右其言之行否真搏虎耳云霄问孟子既斥告子食色之性其曰性也有命焉者何曰不曰君子不谓性乎言常人则以此为性矣而君子不谓之性也命亦然
　　本泰问性命先生曰人通把这个口鼻耳目四肢之欲当做个性君子则以为有命不把此呌做个性人通把后五者呌做个命君子则以为有性不把此呌做个命盖前命字正与后性字同前之曰性也后之曰命也都不是孟子自家説作性说作命乃是当时之见如告子以食色为性便是以前五者为性也
　　九仪问既曰有诸己之谓信又曰充实者何曰信即实也扩充其实斯生意无穷矣故美
　　爵问孟子既言达不忍不为又言无欲害人无穿窬之心者何曰上言用力之始下言功之成也无受尔汝之实以下者何曰此因充无穿窬之心而言然尔汝以行言也言餂以言言也何以独申言无穿窬之心曰收心之学以仁为主是以上篇虽并言仁义而学问之道止言仁能仁则义在其中矣扩充之学以义为主是以此章虽并言仁义而穿窬之譬止言义能义则仁在其中矣其实一理也
　　本泰问充无受尔汝之实如何先生曰此节説行下节説言盖能于此等去处都尽去了乃是能满其无穿窬之量此处最是人所易忽处故孟子曰这便是穿窬之类何必真为穿窬始是不义也
　　应问狂狷乡原奚别曰狂狷虽过不及然其心实乡原虽似无过不及然其心伪真伪者入道贼徳之所由分也故曰于中未中者孔子待之甚恕似徳非徳者孔子恶之甚严也反经之政即絶乡原之法耳
　　阡问孟子何以言孔子时无见知曰此其自任之言见其必有也盖曰道传于古者皆已有闻知道传于今者乃至无见知者乎可知其自任矣顔曽冉闵非见知者乎曰此具体而防孟子以为姑舍是者也于文王不言颠括闳天周公独言太公望散宜生汤不言仲虺言伊尹莱朱尧舜不言稷契伯夷防龙言禹臯陶者何曰禹臯陶能兼稷契之事太公伊尹则汤文尝以为师矣或曰莱朱即仲虺






　　四书因问卷六
</div>
    <div class="pagination">
<a href="四书因问_page9.html">上一页</a><a href="四书因问.html">1</a><a href="四书因问_page2.html">2</a><a href="四书因问_page3.html">3</a><a href="四书因问_page4.html">4</a><a href="四书因问_page5.html">5</a><a href="四书因问_page6.html">6</a><a href="四书因问_page7.html">7</a><a href="四书因问_page8.html">8</a><a href="四书因问_page9.html">9</a><span class="current-page">10</span>
    </div>
    <div class="pagination"><a href="index.html">返回目录</a></div>
</body>
</html>
