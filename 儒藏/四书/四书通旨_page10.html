<!DOCTYPE html>
<html>
<head>
    <meta charset="UTF-8">
    <title>四书通旨 - 第 10 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书通旨 - 第 10 页/共 15 页</h1>
    <div class="content">　　也夏曰校殷曰序周曰庠学则三代共之皆所以明人伦也　人之有道也饱食暖衣逸居而无教则近于禽兽圣人有忧之使契为司徒教以人伦父子有亲君臣有义夫妇有别长防有序朋友有信【并滕文公上】
　　右自立教之本而言之　已上皆主君道而言愚谓脩道谓教兼以政言教以人伦专以教言脩道者教之纲也五品者教之目也孟子专言教之之道大学主言感化之机　又见治道类
　　有教无类【卫灵公】　自行束脩以上吾未甞无诲焉【述而】吾有知乎哉无知也有鄙夫问于我空空如也我叩其两端而竭焉【子罕】　互鄊难与言童子见门人惑子曰与其进也不与其退也唯何甚人洁已以进与其洁也不保其徃也【述而】　孟子之滕馆于上宫有业屦于牖上馆人求之弗得或问之曰若是乎从者之廖也曰子以是为窃屦来与曰殆非也夫子之设科也徃者不追来者不拒茍以是心至斯受之而已矣【尽心下】
　　右自设教之心而言之　已下皆主师道而言
　　子以四教文行忠信【述而】　夫子循循然善诱人博我以文约我以礼【子罕】　中人以上可以语上也中人以下不可以语上也【雍也】　不愤不启不悱不发举一隅不以三隅反则不复也【述而】　道则高矣美矣宜若登天然似不可及也何不使彼为可防及而日孳孳也孟子曰大匠不为拙工改废绳墨羿不为拙射变其彀率君子引而不发跃如也中道而立能者从之　君子之所以教者五有如时雨化之者有成徳者有达财者有答问者有私淑艾者此五者君子之所以教也【并尽心上】　教亦多术矣予不屑之教诲也者是亦教诲之而已矣【告子下】右自施教之道而言之
　　愚谓文行忠信博文约礼是其教人之具也绳墨彀率即此而在矣至其所以教人之法则抑进退千变万化而皆有以造就之所谓曲成万物而不遗也
　　羿之教人射必志于彀学者亦必志于彀大匠诲人必以规矩学者亦必以规矩【告子上】　梓匠轮舆能与人规矩不能使人巧【尽心下】
　　右兼为施教受教者言之
　　愚案一章主言下学之法一章主言心得之妙
　　二三子以我为隠乎吾无隠乎尔吾无行而不与二三子者是丘也【述而】　予欲无言子贡曰子如不言则小子何述焉子曰天何言哉四时行焉百物生焉天何言哉【阳货】
　　右即其行事而示之　已下皆施教之道
　　饶子曰无隠乎尔是就行处无非至理别无深晦防道理予欲无言是说行处都是实理不必于吾言语上求愚谓无言之故即无隠之费子贡之问有益哉
　　季路问事鬼神子曰未能事人焉能事鬼敢问死曰未知生焉知死【先进】　陈亢问于伯鱼曰子亦有异闻乎对曰未也甞独立鲤趋而过庭曰学诗乎对曰未也不学诗无以言鲤退而学诗他日又独立鲤趋而过庭曰学礼乎对曰未也不学礼无以立鲤退而学礼闻斯二者陈亢退而喜曰问一得三闻诗闻礼又闻君子之逺其子也【季氏】
　　右循其序而进之
　　愚谓此所谓教不躐等者兴诗立礼之序即此而可见性与天道不可闻者又因此而可知
　　子路问成人子曰若臧武仲之知公绰之不欲卞庄子之勇冉求之艺文之以礼乐亦可以为成人矣曰今之成人者何必然见利思义见危授命久要不忘平生之言亦可以为成人矣【宪问】　子贡问曰何如斯可谓之士矣子曰行己有耻使于四方不辱君命可谓士矣曰敢问其次曰宗族称孝焉郷党称弟焉曰敢问其次曰言必信行必果硁硁然小人哉抑亦可以为次矣【子路】右因其材而笃之
　　愚谓即其施教而言则中人以上可以语上正此类要其成功而言则十子之列四科又可騐也
　　孟懿子问孝子曰无违樊迟御子告之曰孟孙问孝于我我对曰无违樊迟曰何谓也子曰生事之以礼死葬之以礼祭之以礼　孟武伯问孝子曰父母惟其疾之忧　子游问孝子曰今之孝者是谓能养至于犬马皆能有养不敬何以别乎　子夏问孝子曰色难有事弟子服其劳有酒食先生馔曽是以为孝乎【并为政】　女为君子儒无为小人儒【雍也】　子夏为莒父宰问政子曰无欲速无见小利欲速则不达见小利则大事不成【子路】由诲女知之乎知之为知之不知为不知是知也【为政】子行三军则谁与子曰暴虎冯河死而无悔者吾不与也必也临事而惧好谋而成者也【述而】　子路问闻斯行诸子曰有父兄在如之何其闻斯行之冉有问闻斯行诸子曰闻斯行之公西华曰由也问闻斯行诸子曰有父兄在求也问闻斯行诸子曰闻斯行之赤也惑敢问子曰求也退故进之由也兼人故退之【先进】　子路问政子曰先之劳之请益曰无倦　何如斯可谓之士矣子曰切切偲偲怡怡如也可谓士矣朋友切切偲偲兄弟怡怡【并子路】　子路问事君子曰勿欺也而犯之【宪问】　由也女闻六言六蔽矣乎对曰未也居吾语女好仁不好学其蔽也愚好知不好学其蔽也荡好信不好学其蔽也贼好直不好学其蔽也绞好勇不好学其蔽也乱好刚不好学其蔽也狂　君子尚勇乎子曰君子义以为上君子有勇而无义为乱小人有勇而无义为盗【并阳货】子路问强子曰南方之强与北方之强与抑而强与
　　宽柔以教不报无道南方之强也君子居之衽金革死而不厌北方之强也而强者居之故君子和而不流强哉矫中立而不倚强哉矫国有道不变塞焉强哉矫国无道至死不变强哉矫【中庸十章】　子贡问君子子曰先行其言而后从之【为政】　如有博施于民而能济众何如可谓仁乎子曰何事于仁必也圣乎尧舜其犹病诸夫仁者己欲立而立人己欲达而达人能近取譬可谓仁之方也已【雍也】　工欲善其事必先利其器居是邦也事其大夫之贤者友其士之仁者【卫灵公】　子张学干禄子曰多闻阙疑慎言其余则寡尤多见阙殆慎行其余则寡悔言寡尤行寡悔禄在其中矣【为政】　子张问明子曰浸润之谮肤受之愬不行焉可谓明也已矣浸润之谮肤受之愬不行焉可谓逺也已矣　子张问崇徳辨惑子曰主忠信徙义崇徳也爱之欲其生恶之欲其死既欲其生又欲其死是惑也　子张问士何如斯可谓之达矣子曰何哉尔所谓达者子张对曰在邦必闻在家必闻子曰是闻也非达也夫达也者质直而好义察言而观色虑以下人在邦必达在家必达夫闻也者色取仁而行违居之不疑在邦必闻在家必闻　子张问政子曰居之无倦行之以忠【并顔渊】　子张问行子曰言忠信行笃敬虽蛮貊之邦行矣言不忠信行不笃敬虽州里行乎哉立则见其参于前也在舆则见其倚于衡也夫然后行【卫灵公】　子张问仁于孔子孔子曰能行五者于天下为仁矣请问之曰恭宽信敏恵恭则不侮宽则得众信则人任焉敏则有功恵则足以使人【阳货】　樊迟问知子曰务民之义敬鬼神而逺之可谓知矣问仁曰仁者先难而后获可谓仁矣【雍也】　樊迟从游于舞雩之下曰敢问崇徳脩慝辨惑子曰善哉问先事后得非崇徳与攻其恶无攻人之恶非脩慝与一朝之忿忘其身以及其亲非惑与　司马牛问仁子曰仁者其言也讱曰其言也讱斯谓之仁矣乎子曰为之难言之得无讱乎司马牛问君子子曰君子不忧不惧曰不忧不惧斯
　　谓之君子矣乎子曰内省不疚夫何忧何惧【并顔渊】　仲尼亟称于水曰水哉水哉何取于水也孟子曰原泉混混不舍昼夜盈科而后进放乎四海有本者如是是之取尔苟为无本七八月之间雨集沟浍皆盈其涸也可立而待也故声闻过情君子耻之【离娄下】　徐行后长者谓之弟疾行先长者谓之不弟夫徐行者岂人所不能哉所不为也尧舜之道孝弟而已矣【告子下】
　　右因其失而救之
　　孺悲欲见孔子孔子辞以疾将命者出戸取瑟而歌使之闻之【阳货】　滕更之在门也若在所礼而不答何也孟子曰挟贵而问挟贤而问挟长而问挟有勲劳而问挟故而问皆所不答也滕更有二焉【尽心上】
　　右因其过失而儆教之
　　愚谓孟子之待曹交是即所以待滕更之意然于交则欲矫其麤陋之习于更则欲消其长傲之心盖教之多术也如此
　　阙党童子将命或问之曰益者与子曰吾见其居于位也见其与先生并行也非求益者也欲速成者也【宪问】子夏之门人小子当洒扫应对进退则可矣抑末也本之则无如之何子夏闻之曰噫言游过矣君子之道孰先传焉孰后倦焉譬诸草木区以别矣君子之道焉可诬也有始有卒者其惟圣人乎【子张】
　　右教小子之道
　　愚案子夏之言是緫教以小子之事孔子之言是因其失而教以隅坐随行之礼也又二章皆是学必有序教不躐等之意然本末一贯者也游夏分为两段事则二子之言皆有病故集注引程子之说以助之
　　学
　　学问之道无他求其放心而已矣【告子上】
　　右为学之本
　　愚案学问二字盖兼知行而言之然此章则以求放心为本若大学三纲领之中则以明明徳为本论语首章言学集注又发其蕴而以明善复初为之本但求放心是先立其本学必由此而后进也明徳明善复其初是务此以为本学必至此而后成也
　　志于道据于徳依于仁游于艺【述而】
　　右为学之序自其用功而言也
　　愚案此章専以行言观集注释志字之义可见其为致知以后事
　　兴于诗立于礼成于乐【防伯】
　　右为学之序自其成功而言也
　　愚案此章兼知行言兴于诗是知之功立礼成乐是行之功况知之而后能之三者皆有知行兼备之意也　愚案此二章是学者为学之序若十五志学一章是圣人自言所得之序又志学至不逾矩是圣人希天彻首彻尾是圣人善信至圣神是希贤希圣至于希天自首至尾是学者至于圣人又十五志学与可与共学一章其等第亦不同志学则适道在其中不惑则理明义精可与权矣不逾矩则声为律身为度权有不必言者矣
　　由也女闻六言六蔽矣乎对曰未也居吾语女好仁不好学其蔽也愚好知不好学其蔽也荡好信不好学其蔽也贼好直不好学其蔽也绞好勇不好学其蔽也乱好刚不好学其蔽也狂【阳货】　博学而笃志切问而近思仁在其中矣　仕而优则学学而优则仕【并子张】　博学而详说之将以反说约也【离娄下】
　　右以知言
　　愚案仕与学对则仕属乎行六蔽与六言相对则六言属乎行博学详说承深造以道而言则深造之者重在行也仁在其中虽未及乎行而笃志二字亦笃行之渐也此圣贤之言所以无敝也
　　君子不重则不威学则不固主忠信无友不如己者过则勿惮改　君子食无求饱居无求安敏于事而慎于言就有道而正焉可谓好学也已【并学而】
　　右以行言【亦曰以行言而知在其中】
　　愚谓前章言进徳之事后章言笃志力行之事是皆主于行而言但致知力行皆为学而学问思辨亦为事故学则不固是统言之敏于事亦是兼言之其所包者亦广矣　又案此二章是泛为学者言之若吾甞终日不食一章是专为思而不学者言之惟其有为而言故其语势抑又如彼也
　　贤贤易色事父母能竭其力事君能致其身与朋友交言而有信虽曰未学吾必谓之学矣【学而】　士见危致命见得思义祭思敬丧思哀其可已矣【子张】
　　右緫论为学而専以行言
　　饶子曰子夏是拣许多大底说子张是拣许多难底说愚案子夏之言有敝先儒论之已详子张言其可已矣而朱子以庶乎其可少抑之微意亦可见也
　　学而时习之不亦说乎【学而】　学如不及犹恐失之【泰伯】百工居肆以成其事君子学以致其道　日知其所亡月无忘其所能可谓好学也已矣【并子张】　君子深造之以道欲其自得之也自得之则居之安居之安则资之深资之深则取之左右逢其原故君子欲其自得之也【离娄下】
　　右兼知行言
　　学而不思则罔思而不学则殆【为政】　博学于文约之以礼亦可以弗畔矣夫【雍也】　如切如磋者道学也如琢如磨者自脩也【大学传三章】　好学近乎知力行近乎仁　诚之者择善而固执之者也博学之审问之慎思之明辨之笃行之有弗学学之弗能弗措也有弗问问之弗知弗措也有弗思思之弗得弗措也有弗辨辨之弗明弗措也有弗行行之弗笃弗措也人一能之已百之人十能之已千之果能此道矣虽愚必明虽柔必强【中庸二十章】君子尊徳性而道问学致广大而尽精微极高明而
　　道中庸温故而知新敦厚以崇礼【中庸二十七章】
　　右以知行对言専以功夫言之也
　　愚谓学以会其理则学字属乎知学以习其事则学字属乎行惟观其对待之语何如耳　又案致知力行与存心致知其先后次序不同必也明此理而后能尽此理此致知所以居力行之先也必使一念全而万理具然后可使念虑精而万理明此存心所以居致知之先也盖存心是全此理之统体致知是各随其理而察之故与知行之序不同
　　古之欲明明徳于天下者先治其国欲治其国者先齐其家欲齐其家者先脩其身欲脩其身者先正其心欲正其心者先诚其意欲诚其意者先致其知致知在格物物格而后知至知至而后意诚意诚而后心正心正而后身脩身脩而后家齐家齐而后国治国治而后天下平【大学经一章】　尽其心者知其性也知其性则知天矣存其心养其性所以事夭也殀夀不贰脩身以俟之所以立命也【尽心上】
　　右以知行对言兼举用功成功而言也
　　愚案大学上一节反而推之是用功下一节顺而达之是成功孟子尽心知性是成功存心养性是用功
　　莫我知也夫【宪问】　予一以贯之【卫灵公】　十室之邑必有忠信如丘者焉不如丘之好学也【公冶】　我非生而知之者好古敏以求之者也【述而】　卫公孙朝问于子贡曰仲尼焉学子贡曰文武之道未坠于地在人贤者识其大者不贤者识其小者莫不有文武之道焉夫子焉不学而亦何常师之有【子张】
　　右圣人希天之学属乎智者也
　　愚案孔子所自言者凡四章二章是勉人为学二章是子贡使知圣人之学若子贡之答公孙朝则遡孔子之所传而明道统之有自也
　　参乎吾道一以贯之曽子曰唯子出门人问曰何谓也曽子曰夫子之道忠恕而已矣【里仁】
　　右圣人希天之学属乎仁者也
　　汤之盘铭曰苟日新日日新又日新【大学传二章】　穆穆文王于缉熈敬止【大学传三章】　仲尼祖述尧舜宪章文武上律天时下袭水土【中庸三十章】　孔子之谓集大成集大成也者金声而玉振之也金声也者始条理也玉振之也者终条理也始条理者智之事也终条理者圣之事也【万章下】　吾十有五而志于学三十而立四十而不惑五十而知天命六十而耳顺七十而从心所欲不逾矩【为政】愤忘食乐以忘忧不知老之将至云尔【述而】
　　右圣人希天之学仁智兼备者也
　　愚案成汤之日新又新文王之缉熈敬止孔子不知老之将至皆所谓无闲断者但以气象观之成汤若出于有意文王孔子实本于自然性之反之有不同也又祖述宪章是上遡孔子之所传金声玉振是极言孔子之所蕴志学至不逾矩是孔子自言其所得　又以圣人之事参之好问察言明物察伦属乎智仰而思之亦属乎智执中用中由仁义行属乎仁乐取诸人若决江河亦属乎仁身之反之亦属乎仁此皆希天之学而于仁智各有所属也
　　回也闻一以知十赐也闻一以知二子曰弗如也吾与女弗如也【公冶】
　　右大贤希圣之学知之事也
　　顔渊问仁子曰克己复礼为仁一日克己复礼天下归仁焉为仁由己而由人乎哉顔渊曰请问其目子曰非礼勿视非礼勿听非礼勿言非礼勿动顔渊曰回虽不敏请事斯语矣【顔渊】　哀公问弟子孰为好学孔子对曰有顔回者好学不迁怒不贰过不幸短命死矣今也则亡未闻好学者也【雍也】　仲弓问仁子曰出门如见大賔使民如承大祭己所不欲勿施于人在邦无怨在家无怨仲弓曰雍虽不敏请事斯语矣【顔渊】　吾日三省吾身为人谋而不忠乎与朋友交而不信乎传不习乎【学而】右大贤希圣之学行之事也
　　愚案夫子告顔冉子外甞以恭敬忠信语樊迟忠信笃敬语子张是皆主于力行而言皆彻上彻下之道也
　　顔渊喟然叹曰仰之弥高鑚之弥坚瞻之在前忽焉在后夫子循循然善诱人博我以文约我以礼欲罢不能既竭吾才如有所立卓尔虽欲从之末由也已【子罕】　以能问于不能以多问于寡有若无实若虚犯而不校昔者吾友甞从事于斯矣【防伯】　我知言我善养吾浩然之气【公孙丑上】
　　右大贤希圣之学知行兼备者也
　　愚案克己复礼主敬行恕皆以用功言顔渊喟然之叹与曽子三省之云亦自以用功言顔子不迁怒贰过孟子知言善养气皆以成功言若子贡之论已与顔子则兼才学而言之曽子之称顔子则于学问之中畧兼徳行而言之也　又见孔门弟子类
　　大学之道在明明徳在亲民在止于至善知止而后有定定而后能静静而后能安安而后能虑虑而后能得物有本末事有终始知所先后则近道矣古之欲明明徳于天下者先治其国欲治其国者先齐其家欲齐其家者先脩其身欲脩其身者先正其心欲正其心者先诚其意欲诚其意者先致其知致知在格物物格而后知至知至而后意诚意诚而后心正心正而后身脩身脩而后家齐家齐而后国治国治而后天下平自天子以至于庶人壹是皆以脩身为本其本乱而末治者否矣其所厚者薄而其所薄者厚未之有也【大学经一章】右大人之学
　　愚谓知行兼备体用具全纲领条目功夫效验莫不殚举无如此章　又案对小子之学而言则此为大人之学通其余诸章而言则惟入孝出弟为小子之学余则皆为大人之学也
　　弟子入则孝出则弟谨而信泛爱众而亲仁行有余力则以学文【学而】
　　右小子之学
　　愚案此章知行兼备而行为重也大抵大人之学先乎理小子之学先乎事此其次第所以有不同也
　　人不知而不愠　不患人之不已知患不知人也【并学而】不患无位患所以立不患莫已知求为可知也【里仁】
　　患其不能也【宪问】　君子病无能焉不病人之不已知也【卫灵公】　三年学不至于谷不易得也【防伯】　君子谋道不谋食耕也馁在其中矣学也禄在其中矣君子忧道不忧贫【卫灵公】
　　右为己之学
　　愚谓此皆自学者立心处言之或坚其心而使之不近名或定其心而使之不近利此其所以不同者中庸末章所引尚防之诗亦宜与不患不知之类相从也
　　吾日三省吾身为人谋而不忠乎与朋友交而不信乎传不习乎【学而】　曽子有疾召门弟子曰启予足启予手诗云战战兢兢如临深渊如履薄氷而今而后吾知免夫小子【防伯】　君子有九思视思明听思聪色思温貌思恭言思忠事思敬疑思问忿思难见得思义【季氏】　躬自厚而薄责于人则逺怨矣【卫灵公】　所求乎子以事父未能也所求乎臣以事君未能也所求乎弟以事兄未能也所求乎朋友先施之未能也【中庸十三章】　见贤思齐焉见不贤而内自省也【里仁】　三人行必有我师焉择其善者而从之其不善者而改之【述而】　君子所以异于人者以其存心也君子以仁存心以礼存心仁者爱人有礼者敬人爱人者人恒爱之敬人者人恒敬之有人于此其待我以横逆则君子必自反也我必不仁也必无礼也此物奚宜至哉其自反而仁矣自反而有礼矣其横逆由是也君子必自反也我必不忠自反而忠矣其横逆由是也君子曰此亦妄人也已矣如此则与禽兽奚择哉于禽兽又何难焉是故君子有终身之忧无一朝之患也乃若所忧则有之舜人也我亦人也舜为法于天下可传于后世我由未免为乡人也是则可忧也忧之如何如舜而已矣若夫君子所患则亡矣非仁无为也非礼无行也如有一朝之患则君子不患矣【离娄下】爱人不亲反其仁治人不治反其智礼人不答反其敬行有不得者皆反求诸已其身正而天下归之诗云永言配命自求多福【离娄上】
　　右反身脩省之学
　　愚谓此有専心于自治者有因事而自儆者又有自省与自责不同而皆为力行之事也
　　徳之不脩学之不讲闻义不能徙不善不能改是吾忧也【述而】　后生可畏焉知来者之不如今也四十五十而无闻焉斯亦不足畏也已【子罕】　年四十而见恶焉其终也已【阳货】
　　右勉人进学之辞为不知学者言之
　　余如十室之邑章我非生知章及孟子道性善人皆可为尧舜诸章皆是此类但于世子曹交则因其人而言之其余则泛为学者言之也
　　知之者不如好之者好之者不如乐之者【雍也】　可与共学未可与适道可与适道未可与立可与立未可与权苖而不秀者有矣夫秀而不实者有矣夫　譬如为
　　山未成一篑止吾止也譬如平地虽覆一篑进吾徃也【并子罕】　有为者譬若掘井【尽心上】
　　右勉人进学之辞为学而未至者言之
　　余如学如不及逝者如斯日知其所亡深造之以道及人一已百人十已千知之成功一也凡教人以不可自画者皆此类
　　羣居终日言不及义好行小慧难矣哉【卫灵公】　饱食终日无所用心难矣哉不有博奕者乎为之犹贤乎已【阳货】自暴者不可与有言也自弃者不可与有为也言非
　　礼义谓之自暴也吾身不能居仁由义谓之自弃也仁人之安宅也义人之正路也旷安宅而弗居舍正路而不由哀哉【离娄上】　仁人心也义人路也舍其路而弗由放其心而不知求哀哉人有鸡犬放则知求之有放心而不知求学问之道无他求其放心而已矣【告子上】右儆戒学者之辞
　　愚谓言不及义好行小慧是不能矫轻也饱食终日无所用心是不能儆惰也言不及义则近于自暴而不肯居仁由义无所用心则甘于自弃而不能求其放心夫子两言难矣哉孟子两言哀哉盖深叹人之不可以不学也而其言可以互相明如此
　　古之学者为己今之学者为人【宪问】
　　右明学者用心得失之机
　　知
　　生而知之者上也学而知之者次也困而学之又其次也困而不学民斯为下矣【季氏】　我非生而知之者好古敏以求之者也　盖有不知而作之者我无是也多闻择其善者而从之多见而识之知之次也【并述而】　由诲女知之乎知之为知之不知为不知是知也【为政】
　　右泛以义理而言之
　　愚谓夫子之泛言是为学者言之以尽精微为主其告子路是因其人而言之以无自欺为主
　　或生而知之或学而知之或困而知之及其知之一也【中庸二十章】
　　右専以达道而言之
</div>
    <div class="pagination">
<a href="四书通旨_page9.html">上一页</a><span>...</span><a href="四书通旨_page5.html">5</a><a href="四书通旨_page6.html">6</a><a href="四书通旨_page7.html">7</a><a href="四书通旨_page8.html">8</a><a href="四书通旨_page9.html">9</a><span class="current-page">10</span><a href="四书通旨_page11.html">11</a><a href="四书通旨_page12.html">12</a><a href="四书通旨_page13.html">13</a><a href="四书通旨_page14.html">14</a><a href="四书通旨_page15.html">15</a><a href="四书通旨_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
