<!DOCTYPE html>
<html>
<head>
    <meta charset="UTF-8">
    <title>四书大全 - 第 31 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书大全 - 第 31 页/共 47 页</h1>
    <div class="content">








　　孟子集注大全巻六
<经部,四书类,四书大全__孟子集注大全>
　　钦定四库全书
　　孟子集注大全卷七
　　离娄章句上
　　凡二十八章
　　孟子曰离娄之明公输子之巧不以规矩不能成方贠师旷之聦不以六律不能正五音尧舜之道不以仁政不能平治天下
　　离娄古之明目者公输子名班鲁之巧人也规所以为贠之器也【所运以为圆之筳也】矩所以为方之器也【今曲尺也】师旷【字子野】晋之乐师知音者也六律截竹为筩【音同】隂阳各六以节五音之上下黄钟大【音防】簇【千候反】姑洗【先上声】蕤【儒追反】賔夷则无射【音亦】为阳大吕夹钟仲吕林钟南吕应钟为隂也【前汉律歴志云十二律黄帝之所作也黄帝使伶伦自大夏之西昆仑之隂大夏西戎之国昆仑山名也取竹之觧谷生其窍厚均者断两节间而吹之以为黄钟之宫制十二筩以聴鳯之鸣其雄鸣为六雌鸣亦六比黄钟之宫而皆可以生之比合也是谓律本律十有二阳六为律隂六为吕律以统气类物一曰黄钟二曰太簇三曰姑洗四曰蕤賔五曰夷则六曰亡射吕以旅宣阳气一曰林钟二曰南吕三曰应钟四曰大吕五曰夹钟六曰中吕中读曰仲有三统之义焉○赵氏曰只言六律者阳统隂也】五音宫商角徴【展里反】羽也范氏曰此言治天下不可无法度仁政者治天下之法度也【防峰饶氏曰规矩六律当来皆是圣人做起虽离娄公输师旷亦不可无之况庸匠庸工乎不以仁政虽圣人也不能平治天下况后世乎】
　　今有仁心仁闻而民不被其泽不可法于后世者不行先王之道也【闻去声】
　　仁心爱人之心也仁闻者有爱人之声闻于人也先王之道仁政是也范氏曰齐宣王不忍一牛之死以羊易之可谓有仁心梁武帝终日一食素宗庙以麫为牺牲断【都玩反】死刑必为【去声】之涕泣天下知其慈仁可谓有仁闻【通鉴梁武帝天监十六年四月诏以宗庙用牲牢有累冥道宜皆以麫为之于是朝野諠哗以为宗庙去牲乃是不复血食帝竟不从八座乃议以大脯代一元大武十月诏以宗庙犹用脯脩更议代之于是以大饼代大脯其余尽用果○自天监中用释氏法长斋断鱼肉日止一食惟菜粝饭而已粝末之不精者即葛洛盍力制三反身衣去声布衣木绵皁帐贵妃以下衣不曵地○毎断重罪终日不怿或谋反事觉亦泣而宥之由是王侯益横上深知其弊而溺于慈爱不能禁也】然而宣王之时齐国不治【去声】武帝之末江南大乱其故何哉有仁心仁闻而不行先王之道故也【问孟子告齐宣王曰是心足以王矣则仁心者固王政之本也今曰有仁心仁闻而不行先王之道则是所谓仁心者初不足恃而所谓先王之道者又在此心之外也朱子曰是心足以王者言有是心而能扩充之以行先王之道如其篇末所论制民之产云者则可以王尔非谓专恃此心而直可以王也先王之道固亦由是而推之以为法耳但其尽心知性而无私意小智之累故其为法也尽天理合人心虽圣人复起有不能易者后之人君当因吾心而广之以尽夫法制之善而充吾心之固有者非谓心外有法而俟于他求也后人虽有是心而不能无私意小智之累苟不循是而之焉则虽有仁心仁闻而未免于徇利妄作之失譬之蔑弃规矩而欲以手制方圆其器之不至于苦窳者几希矣○庆源辅氏曰齐宣王梁武帝不能行先王之道则同若论其所以不能行之故则异宣王不学无术夺于功利而不能行先王之道者也武帝则惑于异端避罪要福而不能行先王之道者也宣王有仁心而不能保武帝有仁闻而非其真○云峯胡氏曰上文云尧舜之道下文云行先王之道道一而已有仁心则此道蕴于中是为美意有仁政则能行此道于外是为良法】
　　故曰徒善不足以为政徒法不能以自行
　　徒犹空也有其心无其政是谓徒善有其政无其心是谓徒法程子尝言为政湏要有纲纪文章谨权审量【去声】读法平价皆不可阙而又曰必有闗雎麟趾之意然后可以行周官之法度【新安陈氏曰引程子前一説以证徒善谓不可无法又引后一説以证徒法谓不徒在于法】正谓此也【朱子曰所谓文章者便是文饰那谨权审量读法平价之类耳○须是自闺门袵席之防积累到薫蒸洋溢天下无一不被其化然后可以行周官之法度不然则为王莽矣】
　　诗云不愆不忘率由旧章遵先王之法而过者未之有也
　　诗大雅假【诗传读作嘉】乐【音洛】之篇愆过也率循也章典法也所行不过差不遗忘者以其循用旧典故也【庆源辅氏曰过差谓用意过当处遗忘谓照顾不及处遵用旧典则有所循故不过差有所防故不遗忘】
　　圣人既竭目力焉继之以规矩凖绳以为方员平直不可胜用也既竭耳力焉继之以六律正五音不可胜用也既竭心思焉继之以不忍人之政而仁覆天下矣【胜平声】
　　凖所以为平绳所以为直覆【敷救反】被【去声】也此言古之圣人既竭耳目心思之力然犹以为未足以徧天下及后世故制为法度以继续之则其用不穷而仁之所被者广矣【庆源辅氏曰规矩凖绳为方员平直之法度也六律正五音之法度也不忍人之政仁天下之法度也不为之法度则圣人之耳目心思止于圣人之身而已不能徧天下与后世也故圣人制为法度以继续之使天下之为方员平直正五音仁天下者皆取法焉所谓不可胜用而仁覆天下也本止言覆天下今及后世者举大可以该逺也能覆天下必能及后世矣百工之事皆圣人作故规矩律音与不忍人之政作一统説耳目言力心言思者耳目之视听以力而心之官则思也○防峯饶氏曰惟天下不能常有圣人所以要继之以不忍人之政继字最有意味不然仁政虽自圣人而始亦自圣人而止矣】
　　故曰为高必因丘陵为下必因川泽为政不因先王之道可谓智乎
　　丘陵本髙川泽本下为髙下者因之则用力少而成功多矣邹氏曰自章首至此论以仁心仁闻行先王之道
　　是以惟仁者宜在髙位不仁而在高位是播其恶于众也
　　仁者有仁心仁闻而能扩而充之以行先王之道者也【贯前第二节意】播恶于众谓贻患于下也
　　上无道揆也下无法守也朝不信道工不信度君子犯义小人犯刑国之所存者幸也【朝音潮】
　　此言不仁而在髙位之祸也道义理也揆度也【度音铎下度量之度音同】法制度也道揆谓以义理度量事物而制其宜法守谓以法度自守工官也度即法也君子小人以位而言也由上无道揆故下无法守无道揆则朝不信道而君子犯义无法守则工不信度而小人犯刑有此六者其国必亡其不亡者侥幸而已【朱子曰上无道揆则下无法守虽有奉法守之官者亦将不能用而去之矣信道信度信如慿信之信此理只要人信得及自然依那个行不敢逾越惟其不信所以妄作如胥吏分明知得条法只是冒法以为奸便是不信度也】
　　故曰城郭不完兵甲不多非国之灾也田野不辟货财不聚非国之害也上无礼下无学贼民兴防无日矣【辟与辟同丧去声】
　　上不知礼则无以教民下不知学则易【去声】与为乱【新安陈氏曰小人学道则易使若不学则不识道理易于犯分而为乱矣】邹氏曰自是以惟仁者至此所以责其君【朱子曰惟上无教下无学所以不好之人并起居髙位者执进退黜陟之权尽做出不好事来则国之防亡无日矣其要只在于仁者宜在髙位所谓一正君而国定○南轩张氏曰三纲五常人类所頼以生而国之所以为国也上失其礼下废其学则纲常日以沦弃国将何恃以立民将何恃以生乎然使礼废于上而学犹传于下则庶几斯道未冺而犹觊其可行也上既无礼下复无学则邪説行并作而国随防矣】
　　诗曰天之方蹶无然泄泄【蹶居卫反泄弋制反】
　　诗大雅板之篇蹶顚覆之意泄泄怠缓悦从之貌言天欲顚覆周室羣臣无得泄泄然不急救正之
　　泄泄犹沓沓也【沓徒合反】
　　沓沓即泄泄之意盖孟子时人语如此
　　事君无义进退无礼言则非先王之道者犹沓沓也非诋毁也【诋典礼反】
　　故曰责难于君谓之恭陈善闭邪谓之敬吾君不能谓之贼
　　范氏曰人臣以难事责于君使其君为尧舜之君者尊君之大也开陈善道以禁闭君之邪心唯恐其君或陷于有过之地者敬君之至也【朱子曰恭与敬大概也一般只是恭意思较涧大敬意思较细宻责难之恭是先立个大志以帝王之道为必可信必可行陈善闭邪即是做那责难底工夫○问所谓陈善闭邪者奈何曰君有邪心所当闭也然不知所以闭之之道而逆闭之则动有矫拂之患其言不可得而入矣故必为之开陈善道使之晓然知善道之所在则所谓邪者亦不难乎闭之矣孟子与时君论事多类此其自谓敬王岂虚语哉○防峯饶氏曰恭有对敬言者有即是敬者如中庸笃恭书允恭之类恭即是敬也】谓其君不能行善道而不以告者贼害其君之甚也【问人臣固当望君以尧舜若度其君不足与为善而不之告或谓君为中才可以致小康而不足以致大治或导之以功利而不辅之以仁义此皆是贼其君否朱子曰然人臣之道但当以极等之事望其君责以十分只做得二三分若只责以二三分少间做不得一分矣若论才质之优劣志趣之髙下固有不同然吾所以之者则不可问其才智之高下优劣但当以尧舜之道望他岂可谓吾君不能而遂不以此望之哉】邹氏曰自诗云天之方蹶至此所以责其臣○邹氏曰此章言为治【去声】者当有仁心仁闻以行先王之政而君臣又当各任其责也【南轩张氏曰此章之意欲人君推是心以行仁政而其终则欲人臣知礼义而法先王盖言不可以不学也人臣知学而后人主闻大道人主闻大道而后王政可行焉此孟子之意也○庆源辅氏曰为治者固当以仁心仁闻而行先王之政然非君臣同心各任其责则亦安能有成哉○云峯胡氏曰君当尽君之责而莫先于仁臣当尽臣之责而莫先于敬】
　　○孟子曰规矩方贠之至也圣人人伦之至也
　　至极也人伦説见【形甸反】前篇规矩尽所以为方贠之理犹圣人尽所以为人之道
　　欲为君尽君道欲为臣尽臣道二者皆法尧舜而已矣不以舜之所以事尧事君不敬其君者也不以尧之所以治民治民贼其民者也
　　法尧舜以尽君臣之道犹用规矩以尽方贠之极此孟子所以道性善而称尧舜也【朱子曰规矩是方贠之极圣人是人伦之极盖规矩便尽得方贠圣人便尽得人伦故物之方贠者有未尽处以规矩为之便见于人伦有未尽处以圣人观之便见惟圣人都尽无一毫之不尽故为人伦之至○尧所以治民舜所以事君观二典大概可见是事事做得尽○人之生也均有是性故均有是伦均有是伦故均有是道然惟圣人能尽其性故为人伦之至而所由莫不尽其道焉此尧舜之为君臣所以各尽其道而为万世之法犹规矩之尽夫方贠而天下之为方贠者莫不出乎此也○南轩张氏曰尧舜尽君臣之道非有所増益也无所亏焉耳后之人以尧舜为不可及是自诬其性者也不以舜所以事尧事君盖不以厥后为可圣是诬其君不以尧所以治民治民盖不以斯民为有恒性是诬其民也○双峯饶氏曰人伦不説父子夫妇长防朋友而独举尧舜君臣做人伦様子者其意在当时人君○新安陈氏曰君臣之伦于人伦为尤大所以宗主纲维彼四伦者也孟子以尧舜尽君臣之伦责望世之为君臣者取法之正以人性皆善而皆可以为尧舜故也】
　　孔子曰道二仁与不仁而已矣
　　法尧舜则尽君臣之道而仁矣不法尧舜则慢君贼民而不仁矣二端之外更无他道【解而已矣三字】出乎此则入乎彼矣可不谨哉【问不仁何以亦曰道朱子曰譬如説有大路有小路何疑之有○庆源辅氏曰仁与不仁只是一个天理与人欲而已才出天理便入人欲岂复更有他道哉此古之圣贤所以兢兢业业而不敢不谨也】
　　暴其民甚则身弑国亡不甚则身危国削名之曰幽厉虽孝子慈孙百世不能改也
　　幽暗厉虐皆恶諡也茍得其实则虽有孝子慈孙爱其祖考之甚者亦不得废公义而改之言不仁之祸必至于此可惧之甚也【南轩张氏曰如尧舜之为是由仁之道者也如幽厉之为是由不仁之道者也人君可不审择其所由哉○庆源辅氏曰不仁有浅深而其祸有大小以幽厉视桀纣则幽厉虽未至于身弑国亡然死防恶諡遗臭后来孝子慈孙欲改不可不仁之祸驯至如此岂不可惧之甚哉○防峯饶氏曰改是要改其恶諡古人谥法最公后世亡国之君皆得美谥公义废矣】
　　诗云殷鉴不逺在夏后之世此之谓也
　　诗大雅荡之篇言商纣之所当鉴者近在夏桀之世而孟子引之又欲后人以幽厉为鉴也【新安陈氏曰此章欲人法尧舜而仁戒人如幽厉之不仁遏人欲扩天理也】
　　○孟子曰三代之得天下也以仁其失天下也以不仁三代谓夏商周也禹汤文武以仁得之桀纣幽厉以不仁失之
　　国之所以废兴存亡者亦然
　　国谓诸侯之国【兴存以仁废亡以不仁】
　　天子不仁不保四海诸侯不仁不保社稷卿大夫不仁不保宗庙士庶人不仁不保四体
　　言必死亡【新安陈氏曰不保四海以下皆不免于死亡非特不保四体者为然】
　　今恶死亡而乐不仁是犹恶醉而强酒【恶去声乐音洛强上声】此承上章之意而推言之也【庆源辅氏曰上章第言道二仁与不仁与桀纣幽厉之事而已此章又因其意而推及于诸侯卿大夫士庶人不仁之祸皆必至之理也○西山真氏曰此章明白峻厉自天子至庶人皆当佩服然所谓不仁者非他纵人欲以灭天理而已人欲纵而天理灭祸至于此可不畏哉○双峯饶氏曰社稷宗庙以祭言四海以土言四体以身言○新安陈氏曰此承上章不仁则身弑国亡而推言之即前篇恶辱而居不仁之意又曰戒人不仁是亦遏人欲存天理也】
　　○孟子曰爱人不亲反其仁治人不治反其智礼人不答反其敬【治人之治平声不治之治去声】
　　我爱人而人不亲我则反求诸已恐我之仁未至也智敬放【上声】此
　　行有不得者皆反求诸已其身正而天下归之
　　不得谓不得其所欲如不亲不治不答是也反求诸已谓反其仁反其智反其敬也如此则自治益详而身无不正矣【详字贴皆字不止上文三自反而已】天下归之极言其效也【南轩张氏曰反身则天理明不能则人欲肆○庆源辅氏曰自治详则身无不正身无不正则天下无不归虽极言其效是亦必然之理也○新安陈氏曰是亦遏人欲扩天理也】
　　诗云永言配命自求多福
　　解见【形甸反】前篇○亦承上章而言【庆源辅氏曰为治本乎自反多福本乎自求○双峯饶氏曰上面三句包括未尽所以下面又説皆当反诸已添个皆字凡有行不得所欲者必自反诸身则我之身无不正天下亦归之矣皆字説得濶不特説上面三者而已永言配命是常常思量要合理永是无间断之意此章补前章意前章説大纲此章説得宻○新安陈氏曰承上章得天下以仁而言因言仁而及智与礼仁包智礼也】
　　○孟子曰人有恒言皆曰天下国家天下之本在国国之本在家家之本在身【恒胡登反】
　　恒常也虽常言之而未必知其言之有序也故推言之而又以家本乎身也【本于身乃恒言之所未及】此亦承上章而推言之大学所谓自天子至于庶人壹是皆以脩身为本为【去声】是故也【庆源辅氏曰人之常言虽曰有序而但及其外君子之论则必防其本而无有或遗得其本则末可举矣以是而质于大学之言则曽子子思孟子相传之学不可诬矣○双峯饶氏曰国王畿之内天子所治天下四方诸侯之国天下取则于国国取则于家家取则于身○新安陈氏曰此章承上章身正而天下归之意孟子祖大学而言之曽子以大学传子思子思以传孟子可见矣】
　　○孟子曰为政不难不得罪于巨室巨室之所慕一国慕之一国之所慕天下慕之故沛然德教溢乎四海巨室世臣大家也得罪谓身不正而取怨怒也【双峯饶氏曰集注世臣大家是两项世臣非一代之臣大家是贵宦之家○潜室陈氏曰得罪谓非理致怨所谓不得罪者谓合正理而不致怨于人非曲法以奉之也】麦丘邑人祝齐桓公曰愿主君无得罪于羣臣百姓意盖如此【刘向新序杂事篇桓公田至于麦丘见麦丘邑人问年几何对曰八十有三矣公曰美哉夀乎子其以子夀祝寡人麦丘邑人祝主君使主君甚夀金玉是贱人为寳公曰善哉至德不孤善言必再吾子复之曰祝主君使主君无羞学无恶下问贤者在傍諌者得人公曰善哉至德不孤善言必三吾子复之曰祝主君使主君无得罪于羣臣百姓公拂然作色曰吾闻之子得罪于父臣得罪于君未闻君得罪于臣也麦丘邑人拜而起曰子得罪于父可以因姑姊妹叔父而解之父能赦之臣得罪于君可以因便嬖左右而谢之君能赦之昔桀得罪于汤纣得罪于武王此则君之得罪于臣者也莫为谢至今得罪公曰善扶而载之自御以归礼之于朝封之以麦丘而断政焉】慕向也心悦诚服之谓也沛然盛大流行之貌溢充满也盖巨室之心难以力服而国人素所取信今既悦服则国人皆服而吾德教之所施可以无逺而不至矣此亦承上章而言【承上章家之本在身】盖君子不患人心之不服而患吾身之不脩吾身既脩则人心之难服者先服而无一人之不服矣○林氏曰战国之世诸侯失德巨室擅权【如晋六卿鲁三桓等】为患甚矣然或者不脩其本而遽欲胜之则未必能胜而适以取祸故孟子推本而言惟务脩德以服其心彼既悦服则吾之德教无所留碍【牛代反】可以及乎天下矣裴度所谓韩洪【本名在宋避讳以洪字代之】舆疾讨贼承宗敛手削地非朝【音潮】廷之力能制其死命特以处【上声】置得宜能服其心故尔正此类也【唐书皇甫鏄传鏄音博为司农卿判度支改户部侍郎宪宗方伐蔡急于用度镈裒防严亟以办济师帝悦进兼御史大夫蔡平之明年遂拜同中书门下平章事犹领度支鏄以吏道进既由聚敛句剥为宰相至虽市道皆嗤之崔羣裴度以闻帝怒不听度乃表罢政事极语鏄奸邪苛刻天下怨之将食其肉且言天下安否繋朝廷朝廷轻重在辅相今承宗敛手削地韩舆疾讨贼非力能制之顾朝廷处置能服其心也若相镈则四方解矣请授以浙西观察使其辞切至上不听○王承宗边镇王士真之子拒命以常山叛朝廷歇兵布衣栢耆杖防诣淮西行营谒裴度且言愿得天子一节驰入镇可掉舌下之度为言乃以左拾遗徃既至以大谊动承宗泣下乃与献德棣二州以二子入质上从之○韩滑州人宪宗方用兵淮西拜淮西诸军行营都统使扞两河而令李光顔乌重击贼不亲屯遣子公武领兵二千属光顔吴元济既平以功加兼侍中封许国公入朝再拜司徒中书令以足疾命中人掖拜固愿留京师帝从之○庆源辅氏曰此承上章家之本在身而言也君人者不正其身所为乖戾则致人怨怒其势必自世臣大家始故麦丘邑人之言亦先及羣臣而后及百姓也】
　　○孟子曰天下有道小德役大德小贤役大贤天下无道小役大弱役强斯二者天也顺天者存逆天者亡有道之世人皆脩德而位必称【去声】其德之大小天下无道人不脩德则但以力相役而已【新安陈氏曰小德小贤者居小位大德大贤者居大位位与德相称是上之人处之各当故小德小贤见役于大德大贤有道之世惟德是视也若力之小弱见役于力之强大无道之世惟力是视耳】天者理势之当然也【问天下无道小役大弱役强亦曰天何也朱子曰到那时不得不然亦是理当如此○庆源辅氏曰天下有道则以德为大小无道则以力为强弱二者皆理势之所当然也顺其理势则存逆其理势则亡必然之理也○双峯饶氏曰小德大德小贤大贤以理言小大强弱以势言盖天下有理有气就事上説气便是势才到势之当然处便非人之所能为即是天了又曰贤兼才德以政事言也虽曰时势如此然有大德者便能囬天便胜这势如文王自小至大由百里而三分有二不为纣所役此可以见德足以胜时势处○云峯胡氏曰集注尝以天为理之自然此以天为理势之当然者彼则纯以天理言此则兼以人事言也】
　　齐景公曰既不能令又不受命是絶物也涕出而女于吴【女去声】
　　引此以言小役大弱役强之事也令出令以使人也受命听命于人也物犹人也女以女【如字】与人也吴蛮夷之国也景公羞与为昏而畏其强故涕泣而以女与之【庆源辅氏曰既不能强于自治以昌其国而出令以使人又不能因时势之宜屈己自下以听人之命是与物暌絶也絶物则絶于天矣景公之言宜若可取然景公之齐即桓公覇诸侯之齐虽时势下衰苟振起作新之独不在我乎而顾为是巽言横涕孟子姑取其説以证小役大弱役强之事其萎薾自弃之罪未暇议也○汪氏曰当有道而顺天为有义当无道而顺天为有命絶物即是逆天齐景畏天者也畏天犹保其国】
　　今也小国师大国而耻受命焉是犹弟子而耻受命于先师也
　　言小国不脩德以自强其般【音盘】乐怠敖【去声】皆若效大国之所为者而独耻受其教命不可得也
　　如耻之莫若师文王师文王大国五年小国七年必为政于天下矣
　　此因其愧耻之心而勉以脩德也文王之政布在方防举而行之所谓师文王也五年七年以其所乗之势不同为差【楚宜反○庆源辅氏曰所乗之势指国之大小而言也】盖天下虽无道然脩德之至则道自我行而大国反为吾役矣【新安陈氏曰不师大国而师文王大国所乗之势稍易小国所乗之势稍难五七年之余人心奋气势囬而小可大弱可强大国反为吾役矣】程子曰五年七年圣人度【待洛反】其时则可矣然凡此类学者皆当思其作为如何乃有益耳【庆源辅氏曰程子之言所以启发学者至矣惟圣人能知时故曰圣人度其时可矣学者烛理既明而经歴之乆思虑之深则自然见得】
　　诗云商之孙子其丽不亿上帝既命侯于周服侯服于周天命靡常殷士肤敏祼将于京孔子曰仁不可为众也夫国君好仁天下无敌【祼音灌夫音扶好去声】
　　诗大雅文王之篇孟子引此诗及孔子之言以言文王之事丽数也十万曰亿侯维也【助语辞】商士商孙子之臣也肤大也敏逹也祼宗庙之祭以鬰【纡勿反】鬯【丑亮反】之酒灌地而降神也【新安倪氏曰周礼有秬鬯有鬰鬯以秬米为酒名秬鬯将祭则筑鬰金香草煮之以和鬯酒名鬰鬯灌乃用之取其芳香旁逹以降神鬯者以其条鬯也】将助也言商之孙子众多其数不但十万而已上帝既命周以天下则凡此商之孙子皆臣服于周矣所以然者以天命不常归于有德故也是以商士之肤大而敏逹者皆执祼献之礼助王祭事于周之京师也【西山眞氏曰以商之孙子而为周之诸侯以商之美士而奔走周庙之祭天命何常之有哉成汤惟其仁也故天命归于商纣惟其不仁故天命转而归周】孔子因读此诗而言有仁者则虽有十万之众不能当之故国君好仁则必无敌于天下也不可为众犹所谓难为兄难为弟云尔【世説德行篇后汉陈元方名纪子长文名羣有英才与季方名堪元方之弟也子孝先名忠各论父功德争之不能决谘于太丘名寔尝除太丘长乃长文孝先之祖父也太丘曰元方难为兄季方难为弟○朱子曰兄贤难做他弟弟贤难做他兄仁者无敌难做众去抵当他】
　　今也欲无敌于天下而不以仁是犹执热而不以濯也诗云谁能执热逝不以濯
　　耻受命于大国是欲无敌于天下也乃师大国而不师文王是不以仁也诗大雅桑柔之篇逝语辞也言谁能执持热物而不以水自濯其手乎○此章言不能自强则听天所命脩德行仁则天命在我【庆源辅氏曰不能自强则听命于天而为强大所役使脩德行仁如文王则与天为一而小可大弱可强昔之强大者反为役于我矣岂非天命之在我乎○新安陈氏曰势之强弱亦天所命不能自强则听命于天而为强大所役如齐景是也脩徳行仁则道徳足以胜势力而天命在我师文王而为政于天下者是也】
　　○孟子曰不仁者可与言哉安其危而利其菑乐其所以亡者不仁而可与言则何亡国败家之有【菑与灾同乐音洛】安其危利其菑者不知其为危菑而反以为安利也所以亡者谓荒暴滛虐所以致亡之道也不仁之人私欲固蔽失其本心故其顚倒错乱至于如此所以不可告以忠言而卒至于败亡也【西山眞氏曰自古危乱之世未尝无忠言祖伊尝諌纣矣召穆公尝諌厉王矣而二君不听者盖其心既不仁故顚倒迷缪以危为安以菑为利以取亡之道为可乐也夫人君孰不欲安存而恶危亡而其反背若此者私欲蔽障而失其本心故尔○双峯饶氏曰要在看乐其所以亡一句他只爱那滛荒暴虐所以取亡底事故虽危自以为安虽菑自以为利孟子此章説得利害大叚甚分明】
　　有孺子歌曰沧浪之水清兮可以濯我缨沧浪之水浊兮可以濯我足【浪音郎】
　　沧浪水名缨冠系也【新安倪氏曰汉水东为沧浪之水见禹贡后魏郦道元云武当县北四十里有洲曰沧浪洲水曰沧浪水是也】
　　孔子曰小子听之清斯濯缨浊斯濯足矣自取之也言水之清浊有以自取之也圣人声入心通无非至理此类可见【庆源辅氏曰夫不仁之人则虽忠言至论无自而入圣人之仁则虽常言俗语声入心通是亦莫非自取之也○新安陈氏曰此孔子所以为耳顺也】
　　夫人必自侮然后人侮之家必自毁而后人毁之国必自伐而后人伐之【夫音扶】
　　所谓自取之者【双峯饶氏曰自侮是不自重适所以召人之侮】
　　太甲曰天作孽犹可违自作孽不可活此之谓也解见【形甸反】前篇○此章言心存则有以审夫【音扶】得失之防【平声】不存则无以辨于存亡之着祸福之来皆其自取【庆源辅氏曰人心存则仁人心不存则不仁得失之几至防也存亡之实至着也安利乐得失之防也亡国败家存亡之实也祸福之来皆其自取即所谓祸福无不自已求之者此亦承上章而言仁与不仁所取之不同也○新安陈氏曰仁者心存则明哲得失之防微即能审察之审侮毁伐之防于自取之之初是也不仁者心不存则昏蔽存亡之己着亦不能辨安其危利其菑乐所以亡是也心存者存天理戒心不存者遏人欲也】
　　○孟子曰桀纣之失天下也失其民也失其民者失其心也得天下有道得其民斯得天下矣得其民有道得其心斯得民矣得其心有道所欲与之聚之所恶勿施尔也【恶去声】
　　民之所欲皆为【去声】致之如聚敛【力验反】然民之所恶则勿施于民鼂【音潮】错【苍故反】所谓人情莫不欲夀三王生之而不伤人情莫不欲富三王厚之而不困人情莫不欲安三王扶之而不危人情莫不欲逸三王节其力而不尽【此汉文帝时鼂错对贤良防语】此类之谓也【南轩张氏曰所欲与聚非惟夀富安逸之遂其志用舎从违无不合其公愿而后为得也○西山眞氏曰此章之要在所欲与聚所恶勿施二言】
　　民之归仁也犹水之就下兽之走圹也【走音奏】
　　圹广野也言民之所以归乎此以其所欲之在乎此也【新安陈氏曰所欲与聚所恶勿施即所以仁民也故民归之】
　　故为渊鱼者獭也为丛爵者鹯也为汤武民者桀与纣也【为去声与驱同獭音闼爵与雀同鹯诸延反】
　　渊深水也獭食鱼者也丛茂林也鹯食雀者也言民之所以去此以其所欲在彼而所畏在此也【新安陈氏曰彼谓汤武此谓桀纣如鱼雀之可全生者在渊丛而得免死于獭鹯也】
　　今天下之君有好仁者则诸侯皆为之矣虽欲无王不可得己【好为王皆去声】
　　【南轩张氏曰非利人之为己也特言其理之必然耳循夫天理无利天下之心而天下归之此三王所以王也假是道而亦以得天下者汉唐是也故秦为汉隋为唐季世之君肆于民上施施然自以为安而不知其为人敺哀哉○新安陈氏曰好仁之君出不仁者皆为民以归之】
　　今之欲王者犹七年之病求三年之艾也苟为不畜终身不得苟不志于仁终身忧辱以防于死亡【王去声】艾草名所以炙者干【音干】乆益善夫【音扶】病已深而欲求干乆之艾固难卒【仓没反】办然自今畜【勑六反】之则犹或可及不然则病日益深死日益廹而艾终不可得矣【王氏曰艾以乆为善不畜不足以活人之死仁以乆而熟不积不足以极国之危○云峯胡氏曰三年之艾不能畜之平日而自今畜之犹可也是故为仁者平日既无积乆之功今日不可无必为之志】
　　诗云其何能淑载胥及溺此之谓也
　　诗大雅桑柔之篇淑善也载则也【助语】胥相也言今之所为其何能善则相引以陷于乱亡而已【庆源辅氏曰至此则虽圣人亦末如之何矣详味引诗之言则令人惕然警省有不容自己者矣○新安陈氏曰此章纲领在一仁字仁民之要在所欲与聚所恶勿施能如是则可以谓之好仁而不仁者皆将敺民以归之其王天下也孰御】
　　○孟子曰自者不可与有言也自弃者不可与有为也言非礼义谓之自也吾身不能居仁由义谓之自弃也
　　暴犹害也非犹毁也自害其身者不知礼义之为美而非毁之虽与之言必不见信也自弃其身者犹知仁义之为美但溺于怠惰自谓必不能行与之有为必不能勉也程子曰人茍以善自治则无不可移者虽昏愚之至皆可渐【子亷反】磨而进也惟自暴者拒之以不信自弃者絶之以不为虽圣人与居不能化而入也此所谓下愚之不移也【朱子曰自暴者所言必非诋礼义説没这道理是之谓暴戻我虽言而彼必不肯听是不足与言也自弃者意气卑弱志趣凡陋知有道理甘心自絶以为不能我虽言仁义之美彼此割断了不肯做是不足与有为也自暴者刚恶之所为自弃者柔恶之所为○言非礼义以礼义为非而拒之以不信自暴自贼害也吾身不能居仁由义自谓不能而絶之以不为自弃自弃絶也】
　　仁人之安宅也义人之正路也
　　仁宅已见【形甸反】前篇义者宜也乃天理之当行无人欲之邪曲故曰正路
　　旷安宅而弗居舎正路而不由哀哉【舍上声】
　　旷空也由行也○此章言道本固有而人自絶之是可哀也此圣贤之深戒学者所当猛省【悉井反】也【朱子曰旷其安宅则必放僻邪侈而安其所不可安之居矣舍其正路则必行险侥幸而由其所不可由之涂矣安宅正路人皆有之而自暴自弃以至于此是可哀也○南轩张氏曰仁言安宅者谓其安而可处也义言正路者谓其正而可遵也是二者性之所有也旷之舎之以自絶其天性不亦可哀乎○双峯饶氏曰前面説自暴自弃两等人后面説不居不由又只指自弃者言之何也盖非毁礼义之人已不可教诲矣那不能为底只是为之不勇耳尚知得可居可由犹为可教所以孟子只説此一项自叹息那自弃之人有安宅而不居有正路而不由是可哀也○新安陈氏曰哀哉二字当令人发深省夫自暴者非诋天理既不可与言故絶望之自弃者犹知天理之为美特甘于不能故以本有者开示之复哀悯以警耸之犹致望之之意焉此学者所以不可不猛省也】
</div>
    <div class="pagination">
<a href="四书大全_page30.html">上一页</a><span>...</span><a href="四书大全_page26.html">26</a><a href="四书大全_page27.html">27</a><a href="四书大全_page28.html">28</a><a href="四书大全_page29.html">29</a><a href="四书大全_page30.html">30</a><span class="current-page">31</span><a href="四书大全_page32.html">32</a><a href="四书大全_page33.html">33</a><a href="四书大全_page34.html">34</a><a href="四书大全_page35.html">35</a><a href="四书大全_page36.html">36</a><span>...</span><a href="四书大全_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
