<!DOCTYPE html>
<html>
 <head>
  <meta charset="utf-8"/>
  <title>
   四书通 - 第 16 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四书通 - 第 16 页/共 45 页
  </h1>
  <div class="content">
   命谓天命货殖货财生殖也亿意度【音铎】也言子贡不如顔子之安贫乐【音洛下同】道然其才识之明亦能料事而多中也【黄氏曰夫子之论回赐一则言其得道之不同二则言其处贫富之有异盖举两事反覆以言之货殖则不如屡空亿中则不如其庶也其庶固不専为屡空使不能安贫则亦决不能其庶不能其庶则决不能屡空亿中固不专为货殖然使其不货殖则不止于亿中使其不止于亿中则亦决不狥货殖天理人欲相为胜负也】程子曰子贡之货殖非若后人之丰财但此心未忘耳然此亦子贡少时事至闻性与天道则不为此矣【叶氏曰或者不喻乃谓子贡真好利者夫樊迟之学稼圃夫子犹以为小人岂有子贡而无一言以正之乎葢自秦汉以来失之史不究其指而以首货殖传甚矣其疏且诬也】○范氏曰屡空者箪食瓢饮屡絶而不改其乐也天下之物岂有可动其中者哉贫富在天而子贡以货殖为心则是不能安受天命矣其言而多中者亿而已非穷理乐天者也夫子尝曰赐不幸言而中是使赐多言也【出左传定公十五年】圣人之不贵言也如是【饶氏曰此章与前章不同前章是指气质之偏此章是言二子造道与用心之异庶乎与亿则屡中为对此造道之异也屡空与不受命货殖为对此用心之异也顔子所以近道者以其能不以贫富累其心也子贡则不免贫富累心故去道为逺仅能亿则屡中而已子贡好方人故以顔子与之并言欲其以此自励也○通曰于顔子则曰近道又能安贫于子贡则曰不如顔子之安贫看又能与不如字则其意重在安贫可见盖学者能透过贫富一关方可与言道所以集注末引范氏専就安贫上説大抵子贡之货殖虽不至于后世之拘拘于利然未免不能如顔子之安贫故亿则屡中亦不能如顔子之于道为近也】
　　○子张问善人之道子曰不践迹亦不入于室
　　善人质美而未学者也程子曰践迹如言循途守辙善人虽不必践旧迹而自不为恶然亦不能入圣人之室也○张子曰善人欲仁而未志于学者也欲仁故虽不践成法亦不蹈于恶有诸己也由不学故无自而入圣人之室也【语录此只是説善人是个好底资质不践迹是无本子亦未入于室须是要学方入圣贤之域○饶氏曰上一句是善人之所以为善人处下一句是善人之所以止于善人而不能进于圣贤处所以不践迹以其天资之美也所以不入于室以其无学问之功也○通曰不入于室与未入于室集注释之不同者盖有堂必有奥精防之奥此奥字对堂字而言善人去圣人甚逺故特曰圣人之室此圣字对善人而言即此可以见训释之精矣】
　　○子曰论笃是与君子者乎色庄者乎【与如字】
　　言但以其言论笃实而与之则未知其为君子者乎为色庄者乎言不可以言貌取人也【饶氏曰色字所该者广凡形于外者皆可谓之色有専指而色而言者如色思温是也有该貎而言者如巧言令色是也有该言貌而言者如此章色庄是也有该言貎行事而言者如色取仁是也○通曰君子者有徳必有言中笃实外自然笃实色庄者有言不必有徳外为笃实中未必笃实】
　　○子路问闻斯行诸子曰有父兄在如之何其闻斯行之冉有问闻斯行诸子曰闻斯行之公西华曰由也问闻斯行诸子曰有父兄在求也问闻斯行诸子曰闻斯行之赤也惑敢问子曰求也退故进之由也兼人故退之
　　兼人谓胜人也张敬夫曰闻义固当勇为然有父兄在则有不可得而専者若不禀命而行则反伤于义矣子路有闻未之能行惟恐有闻则于所当为不患其不能为矣特患为之之意或过而于所当禀命者有阙耳若冉求之资禀失之弱不患其不禀命也患其于所当为者逡巡畏缩而为之不勇耳圣人一进之一退之所以约之于义理之中而使之无过不及之患也
　　○子畏于匡顔渊后子曰吾以女为死矣曰子在回何敢死【女音汝】
　　后谓相失在后何敢死谓不赴鬭而必死也【郑舜举曰回何敢死则是死生不在匡人而在子渊矣葢匡人之所欲加害者在夫子而不在子渊故子渊之死生得自为之也】胡氏曰先王之制民生于三事之如一惟其所在则致死焉【此晋语乐共子之辞】况顔渊之于孔子恩义兼尽又非他人之为师弟子者而已【辅氏曰师弟子云者多矣非惟百工技艺皆有之虽所谓传道辨疑解惑者亦自有深浅轻重之不同唯顔渊之于孔子蒙博约之教而得圣道之传真所谓受罔极之恩者恩深则义重信非他人之为师弟子者之可比也】即孔子不幸而遇难【去声】回必捐生以赴之矣捐生以赴之幸而不死则必上告天子下告方伯请讨以复雠不但已也夫子而在则回何为而不爱其死以犯匡人之锋乎【语录问顔路在顔子许人以死何也曰事偶至此只得死此与不许友以死之意别不许友以死在未处难以前乃可如此处已遇难却如此説不得○辅氏曰孔子遇难则顔渊有致死之义孔子免焉则顔渊无致死之理今孔子既免而顔渊相失在后脱有不知而死则非义矣故其既来孔子迎谓之曰吾以女为死矣者恐其误也而顔渊遽复之曰子在回何敢死者道其实也其意若相反而实相承顔渊之于孔子虽曰未达一间至此等语殆相为一矣○冯氏曰子渊从容于处患难之际如此若子路则死之矣曽晳使子与过期而不反人曰其畏乎晳曰我在必不死也子于父如此况子渊平日视夫子犹父必有以处此矣然则夫子而在子渊何敢死夫子而死子渊其得生乎○吴氏曰子在回何敢死则子不在回何敢不死甚明子不在非所当言也故言子在以见意读者第于句内増二不字而反正互观之则了然矣顔子以徳行称而善于辞令如此岂宰我子贡所能及○通曰子不在而不死非义也子在而死亦非义也夫子以顔渊为死知顔渊之必合乎义顔渊视夫子之生死为生死乃所以为顔渊之深合乎义者也】
　　○季子然问仲由冉求可谓大臣与【与平声】
　　子然季氏子弟自多其家得臣二子故问之
　　子曰吾以子为异之问曽由与求之问
　　异非常也曾犹乃也轻二子以抑季然也
　　所谓大臣者以道事君不可则止
　　以道事君者不从君之欲不可则止者必行己之志
　　今由与求也可谓具臣矣
　　具臣谓备臣数而己
　　曰然则从之者与【与平声】
　　意二子既非大臣则从季氏之所为而已
　　子曰弑父与君亦不从也
　　言二子虽不足于大臣之道然君臣之义则闻之熟矣弑逆大故必不从之盖深许二子以死难【去声】不可夺之节而又以隂折季氏不臣之心也○尹氏曰季氏专权僭窃二子仕其家而不能正也知其不可而不能止也可谓具臣矣是时季氏己有无君之心故自多其得人意其可使从已也故曰弑父与君亦不从也其庶乎二子可免矣【胡氏曰方子然欲假由求以夸人故夫子极言其失大臣之道及其欲资由求以助已故夫子又言其有人臣之节应答之顷可以存宗国衰防之绪沮季氏强僭之心脱由求不得其死之祸抑扬之间其效如此所以为圣人之言也○冯氏曰子然季孙意如之子意如逐昭公者也子然习于其父之所为懐无君之心久矣第恐圣门大义之所不与今得臣冉有季路自以举国之心莫我非者犹有夫子在焉故以二子为问盖将君鲁而以为大臣也既抑之以具臣然犹不能以其意谕故明以弑父与君折之○通曰看集注许字与折字真所谓遏人欲于横流而存天理于既灭凛凛乎春秋之笔也】
　　○子路使子羔为费宰
　　子路为季氏宰而举之也【冯氏曰成人有其兄死而不为衰者闻子羔将为成宰遂为衰盖子羔重厚有徳足以化民此子路以费数畔季氏而难治所以特举之】
　　子曰贼夫人之子【夫音扶下同】
　　贼害也言子羔质美而未学遽使治民适以害之【冯氏曰子羔虽重厚有徳然学不足而短于应变使之治数畔之邑非所以全之也】
　　子路曰有民人焉有社稷焉何必读书然后为学言治民事神皆所以为学
　　子曰是故恶夫佞者【恶去声】
　　治民事神固学者事然必学之已成然后可仕以行其学若初未尝学而使之即仕以为学其不至于慢神而虐民者防希矣子路之言非其本意但理屈词穷而取办于口以御人耳故夫子不斥其非而特恶其佞也【通曰治民事神固非无用之学然用根于理理寓于书读书所以明理明理所以致用子路岂不晓此者但取办于口以夺正理故夫子深恶之】范氏曰古者学而后入政未闻以政学者也盖道之本在于修身而后及于治人其説具于方册读而知之然后能行何可以不读书也子路乃欲使子羔以政为学失先后本末之序矣不知其过而以口给御人故夫子恶其佞也【文集上古未有文字之时学固无书可读而中人以上固有不待读书而自得者但自圣贤有作则道之载于经者详矣虽孔子之圣不能离是以为学也舎是不求而欲以政学失之矣况又责之中材之人乎然子路本意未必如此但因夫子之言而托此以自解尔故夫子以为佞而恶之○齐氏曰羣圣贤之道萃于书此孔子四教之所以先于文而行有余力者所当学也子羔气质甚美正宜以是开发聪明而庶防上逺三代圣贤学问之本今于子路之荐既无漆雕开吾斯未信之疑且又不能为闵子骞汶上之勇柴也其真愚矣乎】
　　○子路曽晳冉有公西华侍坐【坐才卧反】
　　晳曾参父名防
　　子曰以吾一日长乎尔毋吾以也【长上声】
　　言我虽年少长于女【汝同】然女勿以我长而难言盖诱之尽言以观其志而圣人和气谦徳于此亦可见矣
　　居则曰不吾知也如或知尔则何以哉
　　言女平居则言人不知我如或有人知女则女将何以为用也
　　子路率尔而对曰千乗之国摄乎大国之间加之以师旅因之以饥馑由也为之比及三年可使有勇且知方也夫子哂之【乗去声饥音机馑音仅比必二反下同哂诗忍反】
　　率尔轻遽之貌摄管束也二千五百人为师五百人为旅因仍也谷不熟曰饥菜不熟曰馑方向也谓向义也民向义则能亲其上死其长矣哂防笑也【冯氏曰子路齿先诸子又勇于进道故夫子有问必先诸子言之其言与冉有皆以三年为断葢古者三载考绩要其成也夫子亦曰三年有成】
　　求尔何如对曰方六七十如五六十求也为之比及三年可使足民如其礼乐以俟君子
　　求尔何如孔子问也下放【仿同】此方六七十里小国也如犹或也五六十里则又小矣足富足也俟君子言非己所能冉有谦退又以子路见哂故其词益逊
　　赤尔何如对曰非曰能之愿学焉宗庙之事如防同端章甫愿为小相焉【相去声】
　　公西华志于礼乐之事嫌以君子自居故将言己志而先为逊词言未能而愿学也宗庙之事谓祭祀【齐氏曰宗庙庙于宗子之家者也古者支子不祭而从祭于嫡长子家曰大宗支子仕至大夫于礼得自立庙则承命自祭而其本支从之曰小宗】诸侯时见曰防众覜【眺挑二音】曰同【辅氏曰周礼春官大宗伯时见曰防殷见曰同又曰殷覜曰视殷即众也覜则见也郑氏谓朝宗觐遇皆有常期若时见则无常期】端端服【辅氏曰礼义云有端而冕若玉藻天子龙衮以祭端朝日诸侯端以祭是已有端而冠若朝端夕深衣是己有端而章甫如公西赤端章甫愿为小相焉是已有端而委貌若晏平仲端委立于虎门是已郑云端取其正谓士之衣袂皆二尺二寸而属幅广袤等也然则端之服古者君臣皆得服之】章甫礼冠【辅氏曰章甫缁布冠也三礼夏曰毋追商曰章甫周曰委貌其制相比皆以漆布为之盖三代常服行道之冠也】相賛君之礼者言小亦谦辞【冯氏曰防同诸侯朝于天子之礼也而两君相见亦曰防又有同盟当是时诸侯朝于天子寡矣华之言当为两君相见而设夫摈诏礼乐之末也小相又摈诏之末也二子以子路蒙哂故其辞谦而子华又谦于冉有也】
　　防尔何如鼓瑟希铿尔舎瑟而作对曰异乎三子者之撰子曰何伤乎亦各言其志也曰暮春者春服既成冠者五六人童子六七人浴乎沂风乎舞雩咏而归夫子喟然叹曰吾与防也【铿苦耕反舎上声撰士免反莫冠并去声沂渔依反雩音于】四子侍坐以齿为序则防当次对以方鼓瑟故孔子先问求赤而后及防也【或问以齿为序子路少孔子九岁曽参少孔子四十六歳而晳参之父也则其齿或亚于子路】希间【去声】歇也作起也撰具也【语录曽防所见不同方侍坐之时见三子言志想见有些下视他防个作而言曰异乎三子者之撰看其意有凤凰翔于千仞底气象】春服单袷【音夹】之衣浴盥【音管】濯也今上已祓【与弗同】除是也【或问浴之为盥濯祓除曰汉志三月祓除官民洁于东流水上而蔡邕引此为证是也韩李疑夫祼身川浴之非礼而改浴为防盖不察乎此尔】沂水名在鲁城南地志以为有温泉焉理或然也风乗凉也舞雩祭天祷雨之处有坛墠【音善】树木也咏歌也曽防之学盖有以见夫人欲尽处天理流行随处充满无少欠阙故其动静之际从容如此【语录曽防都不待着气力説只是他见得许多道理自然流行发见触处皆是但举其一事而言之尔看他鼓瑟希铿尔舎瑟而作从容暇豫悠然自得处无不是这个道理今人读之只做等间说当时记者亦是多少仔细○辅氏曰集注着有以见夫四字于其首便自断得曽晳所学之分量分晓与后面程子所谓曽防狂者也未必能为圣人之事而能知夫子之志之説相应】而其言志则又不过即其所居之位乐【音洛】其日用之常初无舍【上声】已为【去声】人之音心而其胸次悠然直与天地万物上下同流各得其所之妙隐然自见于言外【语録上蔡説鸢飞鱼跃因云知勿忘勿助长则知此知此则知夫子与防之意○或问何以知其与天地万物各得其所也曰暮春之日生物畅茂之时也春服既成人体和适之候也冠者五六人童子六七人少长有序而和也沂上舞雩鲁国之胜处也既浴而风又咏而归乐而得其所也夫以所居之位而言其乐若止于一身然以其心论之则固蔼然天地生万物之心圣人对时育物之事也夫又安有物我内外之间哉○辅氏曰即其所居之位则无出位之思乐其日用之常则无作意之为只此两句便见得曽防不愿乎其外无入而不自得之意初无舎己为人之意一句説得防之事实胸次悠然而下数句又形容得防之乐处集注于此一叚凡三次改削然后见得如此平实学者当深味之○胡氏曰初无舎己为人之意者如必得国而治之然后见其用则在我者轻在人者重人必知我则方有以自见人不知我则将无所用于世矣晳之所以异于三子此也】视三子之规规于事为之末者其气象不侔矣故夫子叹息而深许之而门人记其本末独加详焉盖亦有以识此矣【语録曽防以乐于今日者对三子以期于异日者对学者须是有三子之事业又有曽防之襟懐方始不偏盖三子是就事上理防曽防是见得大意曽防虽见大意又少却事上工夫三子虽就事上学又无曽防脱洒意思】
　　三子者出曾晳后曾晳曰夫三子者之言何如子曰亦各言其志也已矣曰夫子何哂由也【夫三之夫音扶】
　　防以子路之志乃所优为而夫子哂之故请其説
　　曰为国以礼其言不让是故哂之
　　夫子盖许其能特哂其不逊【语録不曰理而曰礼者葢言理则隐而无形言礼则实而有据礼者理之显设而有节文者也言礼则理在其中矣】
　　唯求则非邦也与安见方六七十如五六十而非邦也者【与平声下同】
　　曽防以冉求亦欲为国而不见哂故防问之而夫子之答无贬词盖亦许之
　　唯赤则非邦也与宗庙防同非诸侯而何赤也为之小孰能为之大
　　此亦曾晳问而夫子答也孰能为之大言无能出其右者亦许之之词○程子曰古之学者优柔厌饫有先后之序如子路冉有公西赤言志如此夫子许之亦以此自是实事后之学者好髙如人游心千里之外然自身却只在此又曰孔子与防盖与圣人之志同便是尧舜气象也诚异三子者之撰特行有不掩焉尔此所谓狂也【语録问曽防言志如何是有尧舜气象曰明道言万物各遂其性此句正好看尧舜气象且看莫春时物态舒畅如此曽防情思又如此便是各遂其性处尧舜之心亦只是要万物皆如此尔然曽防却只是见得未必能做尧舜事孟子所谓狂士其行不掩焉者也○三子所志虽皆是实然未免局于一君一国之小向上更做不得若曽防所见乃大根大本使推而行之则将无所不能虽其功用之大如尧舜之治天下亦可为矣】子路等所见者小子路只为不达为国以礼道理是以哂之若达便是这气象也【语録问程子云子路只縁不达为国以礼道理若达便是这气象如公西赤冉求二子语言之间亦自谦逊可谓达礼者矣何故却无曽防气象曰二子只是晓得那礼之皮肤晓不得那礼之防妙处他若晓得礼便须见得个天髙地下万物防殊而礼制行流而不息合同而化而乐兴焉底道理矣曽防却有时见得这个气象只是他见得了便休縁见得快所以便不把当事他若见得了又从头去行那里得来又曰到为国以礼分上便自理明自然有曽防气象○永嘉陈氏曰为国以礼则君君臣臣父父子子事各当事物各当物终日在天理上行此尧舜气象○通曰朱子尝曰礼乐皆天理之自然也防有见夫天髙地下万物防殊而礼制行矣流而不息合同而化而乐兴焉天地间无一物无礼乐无一时无礼乐故即其所居之位便是礼乐其日用之常便是乐童冠序而和礼乐便在童冠胸次悠然直与天地万物上下各得其所礼乐便在胷次子路未达为国以礼求于礼乐不敢当赤则若有志于礼乐而拘拘于宗庙防同末矣】又曰三子皆欲得国而治之故孔子不取曽防狂者也未必能为圣人之事而能知夫子之志故曰浴乎沂风乎舞雩咏而归言乐而得其所也孔子之志在于老者安之朋友信之少者懐之使万物莫不遂其性曽防知之故夫子喟然叹曰吾与防也【语録防与圣人志同盖道体流行无亏无欠是天生自然如此与圣人安老怀少信朋友底意思相似曽防见得到这里夫子做得到这里】又曰曽防漆雕开已见大意【语録他见得这个大纲意思于细密处未必便理防得如千兵万马他只见得这个其中队伍未必知又曰曽防见虽髙漆雕开却确实○冯氏曰孟武伯尝问三子夫子许子路可治千乘之赋冉有可宰家邑子华可立朝与賔客言今其自许子路不特治千乘之赋而已又且使民有勇知方冉有不特可宰家邑而已又能为诸侯方国子华不特与賔客言而已又能相宗庙防同之礼三子之学之才可谓日进矣皆夫子之教也】顔渊第十二
　　凡二十四章
　　顔渊问仁子曰克己复礼为仁一日克己复礼天下归仁焉为仁由己而由人乎哉
　　仁者本心之全徳克胜也【语录圣人下个克字譬如相杀相似定要克胜得他○克己亦别无巧法譬如孤军卒遇强敌只是尽力舎死向前而已尚何问哉】己谓身之私欲也【语録已有两义物我亦是己私欲亦是已○胡氏曰耳目口体之欲皆因己而有故谓之私】复反也【辅氏曰反归也如行者之反归于家也】礼者天理之节文也【语録所以唤做礼而不谓之理者何也只説理却空去了这个礼是那天理节文敎人冇凖则处○胡氏曰天理即全徳也不曰理而曰礼者理虗而礼实以其有可以依据也】为仁者所以全其心之徳也盖心之全徳莫非天理而亦不能不坏于人欲故为仁者必有以胜私欲而复于礼则事皆天理而本心之徳复全于我矣【语録克己便能复礼非是克己之外别有复礼工夫礼是自家本有底物所以説个复不是待克己了方去复礼克去那一分人欲去便复得这一分天理】
　　【来克去得那一分底已去便复得这一分礼来○人只有天理人欲两途不是天理则是人欲故无不属天理又不属人欲底且如坐如尸是天理跛倚是人欲克去跛倚而未能如尸即是克得未尽却不是未能如尸之时不系人欲也须与立个界限将那未能复礼时底却把做人欲断之○黄氏曰心之全徳莫非天理则言仁而礼在其中事皆天理而心徳复全则言礼而仁在其中盖皆以天理为言则仁即礼礼即仁安有复礼而非仁也哉其曰事皆天理者以视聴言动之属乎事也复归于礼则事皆合乎天理矣○通曰集注于礼仁二字既分言又合言分言则礼岂非心之徳而于仁则曰本心之全徳仁岂非天理而于礼则曰天理之节文疑若仁自仁而礼自礼合言则曰心之全徳莫非天理礼自在仁之中事皆天理而本心之徳复全于我为仁亦不在复礼之外已与仁又分身与心盖吾有此身则有此欲而人事出焉吾有此心本有此徳而天理存焉能胜私欲则凡见于人事者莫非天理矣始曰仁者本心之全徳至此则本心之徳复全于我此一全字即是本来全字不过能复其本然者尔】归犹与也又言一日克己复礼则天下之人皆与其仁极言其效之甚速而至大也【语録克己复礼则事事皆是天下之人闻之见之莫不皆与其仁也○饶氏曰一日之语见于论语者二一日用力于仁指其用功之日而言也一日克己复礼指其成功之日而言也何以知之克者战而获胜之名复者失而复还之谓此皆用力而成功者故上文以此为仁而下文许以天下归仁以成功之效言之也然则欲克己而复礼者果何所用力耶曰为仁由已用力之机要也非礼勿视听言动用力之条目也欲收克复之功者其亦勉诸此而已矣】又言为仁由已而非他人所能预又见其机之在我而无难也日日克之不以为难则私欲净尽天理流行而仁不可胜【平声】用矣【语録为仁由已这都是自用着力使他人不着到私欲尽后便粹然是天地万物之心○通曰效见于彼机由于我日日克之不是一日葢惟其日日克之不以为用功之难则一日既克自然见效之速】程子曰非礼处便是私意既是私意如何得仁须是克尽己私皆归于礼方始是仁又曰克己复礼则事事皆仁故曰天下归仁【语録问归犹与也谓天下皆与其仁却载程子语天下归仁谓事事皆仁恰似两般曰惟其事事皆仁所以天下归仁○于这事做得恁地于那事亦做得恁地所以天下皆称其仁若有一处做得不是必被人看破了○一日克己复礼了虽无事亦不害其为事事皆仁虽不见一人亦不害其为天下归仁】谢氏曰克己须从性偏难克处克将去【语録问此性是气质之性否曰然然亦无难易凡气质之偏处须从头克去谢氏恐人只克得里面小小不好处气质而忘其难故云然○人之气质有偏所见亦往往不同如气质刚底人则见刚处多而处事必失之太刚柔底人则见柔处多而处事必失之太柔须先就气禀偏处克治○如偏底固是要克也有不偏而事为有不稳当处也当克且如偏于严克而就寛那寛中又有多少不好处要克○通曰能克人欲之私是理胜欲能克性质之偏是徳胜气集注克己説人欲未曽説气质故复引谢氏之説以足之】
　　顔渊曰请问其目子曰非礼勿视非礼勿听非礼勿言非礼勿动顔渊曰回虽不敏请事斯语矣
　　目条件也顔渊闻夫子之言则于天理人欲之际已判然矣故不复有所疑问而直请其条目也非礼者己之私也勿者禁止之辞是人心之所以为主而胜私复礼之机也私胜则动容周旋无不中【去声】礼而日用之间莫非天理之流行矣【语録説文谓勿字似旗脚此旗一麾三军尽退功夫只在勿字上才见非礼来则禁止之才禁止便克去便能复礼○主在勿字上才觉非礼意思萌作便提起这勿字一刀两叚己私便可去则能复礼而仁矣○通曰此章紧要在勿字故集注吃紧解此一字曰心之所以为主而胜私复礼之机葢心为一身之主即将为三军之主一身耳目口体惟心之所令犹大将之旗一麾而三军坐作进退惟其所令也】事如事事之事请事斯语顔子黙识其理又自知其力有以胜之故直以为己任而不疑也【辅氏曰顔子之明既能黙识其理顔子之健又能遂致其勿故不复再问而直以事斯语为己任而无所疑畏也】程子曰顔子问克己复礼之目子曰非礼勿视非礼勿听非礼勿言非礼勿动四者身之用也由乎中而应乎外制于外所以养其中也【语録由乎中而应乎外是推本视听言动四者皆是由中而出泛言其理之如此尔非谓从里面做功夫也制于外所以养其中方是説做功夫处全是自外而内自叶流根之意○问克己功夫从内面做去反説制于外如何曰制却在内○许氏曰视听是知言动是行知常在先行常在后审视听之受谨言动之发表里如一无余事】顔渊事斯语所以进于圣人后之学圣人者宜服膺而勿失也因箴以自警其视箴曰心兮本虗应物无迹【陈氏曰心虗灵知觉事物才触即动而应无踪迹可寻捉处○胡氏曰心兮本虚者体也应物无迹者用也体无所窒则用无所滞此其本然也○觉轩蔡氏曰人之一心自虗灵虽酬酢万变而随感随应更无留迹此即无思无为寂而感之本体者也】操【平声】之有要视为之则【叶氏曰目者一身之照鍳五行精华之所聚于心尤切日动心必随心动目必注心之虗灵千变万化欲加检防先以视为则】蔽交于前其中则迁【语録人之视听言动视最在先乃是操心之凖则此两句未是不好至蔽交于前方有非礼而视○陈氏曰蔽指物欲之私而言中指心之体而言即天理之谓也物欲之蔽接于前则心体逐之而去矣】制之于外以安其内克己复礼久而诚矣【许氏曰制是天理人欲之邉境界畔际此界上截然限断使不正之书非礼之色不得接于吾目克己即制之于外复礼即以安其内○胡氏曰克己复礼者言上文乃所以用力于此也久而诚矣者非礼勿视未是仁真积力久自然诚实则可以谓之仁也○通曰四勿以视为先故此箴首尾亦统四箴而言首言心兮本虗盖谓人心本体如太虗然一有己私便失太虗之本体末言久而诚矣盖谓克己复礼犹是诚之之事功夫积久诚而天矣】其听箴曰人有秉彞本乎天性【胡氏曰亦犹视箴原其本然也彼以心言此以性言防有缓急之异也】知诱物化遂亡其正【陈氏曰知指形气之感而言物欲至而知觉萌遂为之引去矣化则与之相忘如而无彼我之间也】一卓彼先觉知止有定闲邪存诚非礼勿听【语録问闲邪存诚可以移作视箴用否曰看视箴説又较力视最在先开眼便是所以就心上説其次至听又大纲説○视是将这里底引去所以云以安其内听是听得外面底所以云闲邪存诚○视与看见不同听与闻不同如非礼之色若过目便过了不可有要视之心非礼之声若入耳也过了不可有要听之心○通曰前箴提起心言此箴提起性言以互见也不知者以为听箴移作别箴亦可自愚观之极其精宻盖眼在前故不正之色只是前一面来故曰蔽交于前其中则迁耳在两傍不正之声左右前后皆可来故曰知诱物化遂亡其正离为目离阳在外目之明亦在外故当制之于外以安其内坎阳在内耳之明亦在内故惟在内者知止有定乃可尔】其言箴曰人心之动因言以宣发禁躁【则到反】妄内斯静专【辅氏曰躁属气妄属欲不为气所动故静不为欲所分故专】矧是枢机兴戎出好【去声○陈氏曰门之阖辟所系在枢弩之张弛所系在机人心之动有善恶由言以宣之而后见于外是亦人之枢机也】吉凶荣辱惟其所召伤易【去声】则诞伤烦则支【陈氏曰易者轻快之谓躁则伤于易诞者欺诞之谓而易中之病也烦者多数之谓妄则易于烦支犹木之枝从身之旁而迸出者乃烦中之失也】已肆物忤出悖来违【语録言箴説许多病痛从头起至吉凶荣辱帷其所召是就身上谨伤易则诞至出悖来违是当谨于接物间都説得周备○上四句是説身上最紧切处须是不躁妄方始静专自家这心自做主不成如何去接物下云矧是枢机兴戎出好四句是説谨言底道理下四句却説四项病痛伤易则诞伤烦则支已肆则物忤出悖则来违】非法不道钦哉训辞【通曰易是轻言烦是多言肆是放言悖则纯乎不善矣朱子以是为四项病而诸家只解归躁妄二字非矣故皆除之】其动箴曰哲人知几诚之于思志士励行守之于为【语録哲人知防诚之于思是动之于心志士励行守之于为是动之于身○哲人便于思量间便见合做与不合做志士便于做出了方见得○许氏曰视听言动前二者説知后二者説行就动而行者言之复有一知一行焉动于心者谓之知动于身者谓之行明哲之人能审识防防而诚之于思虑之始以达于事为动之知也有志之士能勉励其行而守之于事为之际而无少间断动之行也一知一行或兴于心或措诸事虽有隐显浅深之不同而其为动则一也】顺理则裕从欲惟危【语録哲人志士虽则是有两様大底都是顺理便安裕从欲便危险○问诸公且道动箴那个是要答曰顺理则裕莫是要否曰要连从欲惟危两句都是这生死路头○陈氏曰结上文二者之动虽防显不同然循理之公则皆无馁于中故裕逐人欲之私则易陷于下故危】造【去声】次克念战兢自持【陈氏曰虽急遽苟且之时亦必诚之于思则其涵养之功宻矣常恐惧戒谨守之于为则其操存之功笃矣】习与性成圣贤同归【觉轩蔡氏曰圣性之也谓哲人贤习之也谓志士及其成功一也故曰同归○通曰诚之于思是圣人事守之于为是学者事末曰圣贤同归即是视箴之末所谓克己复礼久而诚矣故程子以此为顔子所以进于圣人后之学圣人者宜服而勿失也】膺愚按此章问答乃传授心法切要之言非至明不能察其防非至健不能致其决故惟顔子得闻之而凡学者亦不可以不勉也【通曰非至明不能察其防是从四个非字説非至健不能致其决是从四个勿字説非贵乎知之早勿贵乎行之力】程子之箴发明亲切学者尤宜深玩【语録四箴之意盖欲学者循其可见易守之法以养其不可见不可系之心也至于久而不懈则表里如一而私意无所容矣○通曰心兮本虗是寂然不动心之体人心之动是感而遂通心之用本乎天性是天命之性习与性成是气质之性程子作顔子所好何学论以为在于正其心养其性故于此亦必即心与性言之也】
　　○仲弓问仁子曰出门如见大賔使民如承大祭已所不欲勿施于人在邦无怨在家无怨仲弓曰雍虽不敏请事斯语矣
　　敬以持己恕以及物则私意无所容而心徳全矣内外无怨亦以其效言之使以自考也【语録圣人言语只三四句便説得极谨宻説出门如见大賔使民如承大祭下面又便説己所不欲勿施于人都无些欠阙处问此意则体用兼备曰只是如此自家身已上常是持守到接物上又如此则日用之间无有间隙私意直是何所容可见圣人説得极宻○陈氏曰敬者吾心之所以生而仁之存也恕者吾心之所以达而仁之施也主敬持己则私意无所萌于内矣行恕及物则私意无所形于外矣内外无私意而仁在是矣○王氏曰敬则私意无所容于内有以全其心之徳恕则私意无所形于外有以推其爱之理○通曰敬以持己是收敛此心入来恕以待人是推广此心出去故与顔渊皆以心徳之全言但于顔渊则曰天下归仁极言其效之甚大而速于仲弓则曰内外无怨亦以其效使之自考效之大小不同则其于仁固可知也】○程子曰孔子言仁只説出门如见大賔使民如承大祭看其气象便须心广体胖动容周旋中【去声】礼唯谨独便是守之之法或问出门使民之时如此可也未出门使民之时如之何曰此俨若思时也有诸中而后见于外观其出门使民之时其敬如此则前乎此者敬可知矣非因出门使民然后有此敬也【语録程子答或人之説固是好足以明圣人之説见得前面有一叚功夫但是当初正不消恁地答他却好与他説今且就出门使民时果能如见大賔如承大祭则他未出门使民以前自住不得○辅氏曰出门使民是与物接时独是未与物接时即所谓俨若思之时也未与物接时能敬谨以守之则与物接时自然有此气象矣○通曰辅氏谓出门使民是与物接时独是未与物接时愚见未与物接时是独及与物接时才萌一念又是独程子所谓惟慎独便是守之之法岂曰在暗室屋漏则慎独在大庭广众则不慎独哉】愚按克己复礼乾道也主敬行恕坤道也顔冉之学其髙下浅深于此可见然学者诚能从事于敬恕之间而有得焉亦将无己之可克矣【语録乾道奋发而有为如庸言之信庸行之谨闲邪存其诚之类是也坤道静重而持守如敬以直内义以方外之类是也观夫子言二子气象各有所类○克己复礼是一服药打叠了这病主敬行恕是渐渐服药消磨了这病○克己复礼如拨乱反正主敬行恕如持盈守成○永嘉陈氏曰顔子功夫索性豁开云雾便见青天故属干仲弓功夫着力淘尽泥沙方见清泉故属坤此处最难认须细心玩圣贤气象便防得○冯氏曰左传云仲尼曰古语有之克己复礼仁也盖古有此语惟顔子可以从事于此又曰出门如賔承事如祭仁之则也亦古有此语唯仲弓可以语之葢克己复礼身即仁也主敬行恕推之也顔冉之髙下于此可见○通曰白鹿洞赋曰明诚其两进抑敬义其偕立看进字与立字最可借以形容顔冉之学】
　　○司马牛问仁
　　司马牛孔子弟子名犂向魋之弟【宋人】
　　子曰仁者其言也讱【讱音刃】
　　讱忍也难也仁者心存而不放故其言若有所忍而不易【去声】发盖其徳之一端也【语録仁者之人言自然讱在学者即当自谨言语以操存此心且如而今人爱胡乱説话轻易言语是他此心不在奔驰四出如何有仁○通曰集注于顔渊则曰心徳之全此则曰徳之一端亦不过四勿中之一也】夫子以牛多言而躁故告之以此使其于此而谨之则所以为仁之方不外是矣【文集这是司马牛身上一项病去得此病则方好将息充养尔○陈氏曰语司马牛之説又下于雍非秘其精义而不以语之也以牛多言而躁若不以其病之所切者而语之则彼之躁必不能自觉终身为此心之累而无由可达故必使之先致谨于此去烦而简反躁而静则心无所放而常定于中然后入徳次第皆可渐进而仁可求矣】
　　曰其言也讱斯谓之仁矣乎子曰为之难言之得无讱乎
　　牛意仁道至大不但如夫子之所言故夫子又告之以以此盖心常存故事不苟事不苟故其言自有不得而易【去声下同】者非强【上声】闭之而不出也【语録仁者心常醒见这事来便知要做得合道理不可轻易便是知得为之难故自不敢轻言若不仁之人心常如瞌睡相似都不见这事理使天来大事便敢轻轻做一两句説了○仁者常存此心所以难其出不仁者己不识痛痒得説便説如梦中讝语岂复知是非善恶】杨氏曰观此及下章再问之语牛之易其言可知○程子曰虽为司马牛多言故及此然圣人之言亦止此为是愚谓牛之为人如此若不告之以其病之所切而泛以为仁之大槩语之则以彼之躁必不能深思以去其病而终无自以入徳矣故其告之如此盖圣人之言虽有髙下大小之不同然其切于学者之身而皆为入徳之要则又初不异也读者其致思焉【通曰均之为问仁也于顔冉则各因其资而教之于司马牛则因其病而药之皆切于其身者也徳之一端视所谓心徳之全者固不能不异然圣人之教皆切于其身而可为入徳之地学者又当于其异而知其同焉此朱子教人言外之意也】
　　○司马牛问君子子曰君子不忧不惧
　　向【式亮反】魋作乱牛常忧惧故夫子告之以此【冯氏曰内忧其兄外惧其祸也】
　　曰不忧不惧斯谓之君子已乎子曰内省不疚夫何忧何惧【夫音扶】
　　牛之再问犹前章之意故复告之以此疚病也言由其平日所为无愧于心故能内省不疚而自无忧惧未可遽以为易【去声】而忽之也○晁氏曰不忧不惧由乎徳全而无疵故无入而不自得非实有忧惧而强【上声】排遣之也【通曰此章集注与前章皆须看自字与强字前所谓讱者非在内欲言而强闭之使不出于外也此所谓不忧不惧者非在外实有可忧可惧而强排遣之使不入于内也仁者常存此心故其言自然有不可得而易者君子常无愧于心故于事自然有无可忧惧者尔曽子所谓自反而缩虽千万人吾往矣大学所谓无自欺而心广体胖孟子所谓集义而浩气至刚至大皆自夫子此二语来】
　　○司马牛忧曰人皆有兄弟我独亡
　　牛有兄弟而云然者忧其为乱而将死也【或问牛之无令兄弟何也曰以传考之桓魋欲弑宋公而欲杀孔子其恶着矣而其弟子颀子车亦与之同恶此牛之所以为忧也】
　　子夏曰商闻之矣
　　盖闻之夫子
　　死生有命富贵在天
　　命禀于有生之初非今所能移天莫之为而为非我所能必但当顺受而已【陈氏曰天者命之所自出命则天之所赋于人者故以理言之谓之天自人言之谓之命其实一而已○辅氏曰顺谓不咈受谓不拒只此二字便是处死生富贵之要诀】
　　君子敬而无失与人恭而有礼四海之内皆兄弟也君子何患乎无兄弟也
　　既安于命又当修其在己者故又言苟能持己以敬而不间【去声】断接人以恭而有节文则天下之人皆爱敬之如兄弟矣盖子夏欲以寛牛之忧故为是不得己之辞读者不以辞害意可也【辅氏曰子夏之于司马牛既诏之以安命又勉之以修身使之两尽其道以致人之爱敬若兄弟然则可以广其意寛其忧矣但其言未免有激扬助长之病或以啓夫人轻视天伦之心故集注戒读者不可以辞害意】胡氏曰子夏四海皆兄弟之言特以广司马牛之意意圆而语滞者也唯圣人则无此病矣且子夏知此而以哭子丧【去声】明【见礼记檀弓篇】则以蔽于爱而昧于理是以不能践其言尔【语録问意圆语滞以其近于二本否曰子夏当初之意只谓在我者敬而无失与人恭而有礼如此则四海之内皆亲爱之何患乎无兄弟要去开广司马牛之意只不合下个皆兄弟字便成无差等了○饶氏曰此子夏寛牛之忧而推其原以广之也人之兄弟共一个父母此固是亲若推其原则人之父母又只共一个天地自共一个父母观之则兄弟为有限自共一个天地观之则并生于天地间皆兄弟也此意岂不甚广然毕竟他人之兄弟其情安能及得己之兄弟意虽广大语实有病圆则活滞则死凡圆底便活方底便不动○通曰西铭亦曰民吾同胞曰皆吾兄弟但自干父坤母説来句句是説理一而分殊子夏曰四海皆兄弟似近乎理之一至曰何患乎无兄弟则不知有分之殊矣此集注所以欲读者不以辞害意也】
　　○子张问明子曰浸润之谮肤受之愬不行焉可谓明也已矣浸润之谮肤受之愬不行焉可谓逺也已矣【谮庄防反愬苏路反】
　　浸润如水之浸灌滋润渐【如字又音尖】渍【子智反】而不骤也谮毁人之行【去声】也肤受谓肌肤所受利害切身如易所谓剥牀以肤切近灾者也【剥六四爻】愬愬己之寃也毁人者渐渍而不骤则听者不觉其入而信之深矣愬寃者急迫而切身则听者不及致详而发之暴矣【语録谮是谮人是不干己底事才説得骤便不能入他须是闲言冷语掉放那事説交来不觉愬是愬切己底事才説得缓慢人便不将做事须是説得紧要忽然间触动他如被人骂便説被人打被人打便説被人要杀葢不如此不足以触动他也○齐氏曰水之润物其浸以渐故游以诬善者曰浸润之谮肤受芒刺痛痒立见故激以切己利害之言曰肤受之愬】二者难察而能察之则可见其心之明而不蔽于近矣此亦必因子张之失而告之故其词繁而不杀【去声】以致丁宁之意云【苏氏曰谮愬之言当行于偏暗而隘迫者葢一有所闻而忿心应之也明且逺者虗以察之则不旋踵而得其情矣○饶氏曰浸润者逐渐一句深一句其来舒缓肤受则其来急迫一缓一急缓则不暇觉急则不暇察一要觉一要详觉与详是两事集注总以察字包之○郑舜举曰善形容小人之情状无若圣人之言凡谮愬者使其正言之则人人皆识之矣唯其便僻侧媚入人以渐虽智者或不察也】○杨氏曰骤而语之与利害不切于身者不行焉有不待明者能之也故浸润之谮肤受之愬不行然后谓之明而又谓之逺逺则明之至也书曰视逺唯明【通曰至明之心如大明镜镜惟明之至故妍丑皆无所遁其形心惟明之至故虽有情伪万状皆无所遁其情】
　　○子贡问政子曰足食足兵民信之矣
　　言仓廪实而武备修然后教化行而民信于我不离叛也
　　子贡曰必不得已而去于斯三者何先曰去兵【去上声下同】言食足而信孚则无兵而守固矣
　　子贡曰必不得已而去于斯二者何先曰去食自古皆有死民无信不立
　　民无食必死然死者人之所必不免无信则虽生而无以自立不若死之为安【文集集注谓死之安安字极有味】故宁死而不失信于民使民亦宁死而不失信于我也○程子曰孔门弟子善问直穷到底如此章者非子贡不能问非圣人不能答也【辅氏曰集注载程子曰问必穷到底者非于理有所见而必欲究其精防之蕴者不能也故唯子贡然后能如此问答必极其至者非据理之极而于胶轕肯綮之际如烛照数计无纎毫之疑者不能也故必圣人然后能如此答之】愚谓以人情而言则兵食足而后吾之信可以孚于民以民徳而言则信本人之所固有非兵食所得而先也是以为政者当身率其民而以死守之不以危急而可弃也【语録此只因足食足兵而后民信本是两项事子贡却做三项事认了信字便是在人心不容变底○问民无信不立是民自不立是国不可立曰是民自不立则国亦不能以有立矣问民如何是不立曰有信则相守而死无信则相欺相诈臣弃其君子弃其父各自求生路去○饶氏曰兵食外物容有时而可无信是本心之物故无时而可去○齐氏曰古者藏兵于农兵非不足也三年耕有一年之积九年耕冇三年之积食非不足也孔子曰足食足兵岂亦后世富强之术欤曰考井田之法周人常以其地容三百五十万四千夫养七十五万卒夫以无事而耕者言卒以农隙敎以备有事者言夫无事则并于司徒有事则于司马也大率是以五夫养一卒足食即所以足兵也民信之矣信其有养有教使我勇且知方而眞可以敌王所忾也虽曰三者其实只是一事天下未有食足而兵不足食足兵足而民不信者也子贡再问而孔子曰去兵非去兵也食足而民信则民固皆兵也子贡三问而孔子曰去食苟孚于民则虽缓急之极而亦终不忍以饥寒去也然则亦非去食也甚言其不可以无恩交义结之素尔○通曰足食足兵而民信是处事之常兵食有不可得已而去信不可去是处事之变集注于此一信字先谓教化行而民信于我不离叛也是处常而不失其信末谓以死守之不以危急而可弃也是处变而不失其信】
　　○棘子成曰君子质而已矣何以文为
　　棘子成卫大夫疾时人文胜故为此言
　　子贡曰惜乎夫子之説君子也驷不及舌
　　言子成之言乃君子之意然言出于舌则驷马不能追之又惜其失言也【冯氏曰邓析谓一言而非驷马弗追一言而急驷马弗及盖出于此】
　　文犹质也质犹文也虎豹之鞟犹犬羊之鞟【鞟其郭反】鞟皮去毛者也言文质等耳不可相无若必尽去其文而独存其质则君子小人无以辨矣【辅氏曰有质斯有文有文须有质不可相无如阴阳昼夜之相须也皮譬则质也毛譬则文也皮毛俱在然后虎豹犬羊之可辨文质兼存然后君子小人之可明若尽去其毛独存其皮譬则尽去其文独存其质尔如是则虎豹犬羊之贵贱君子小人之贤否皆不可辨之矣】夫棘子成矫当时之弊固失之过而子贡矫子成之弊又无本末轻重之差胥失之矣【饶氏曰此章当作三様看棘子成之意欲尽去其文而独存其质子贡之意则以为文质相等集注则谓质为本文为末本则重末则轻然尽去其文而独存其质其流将有弃礼灭法之弊文质相等则不分本末而无所轻重故集注谓棘子成子贡胥失之○通曰夫子之説君子也古注作一句读集注谓子成之言乃君子之意是作两句説盖子成谓君子之所以为君子者在质而不在文子贡则以其言质而已矣虽得君子之意而其言曰何以文为则君子小人无以复辨矣此其言之为可惜也然曰文犹质质犹文犹字无本末轻重之差亦岂所以论君子哉必如夫子曰质胜文则野文胜质则史文质彬彬然后君子斯言无弊矣】
　　○哀公问于有若曰年饥用不足如之何
　　称有若者君臣之词用谓国用公意盖欲加赋以足用也【齐氏曰称名曰有若庶人对君之礼尔孔子尝为大夫故止称姓】
　　有若对曰盍彻乎
　　彻通也均也周制一夫受田百畆而与同沟共井之人通力合作计畆均收大率民得其九公取其一故谓之彻【语録彻是八家皆通力合作九百畆田收则计畆均分公取其一如助则八家各耕百畆同出力耕公田此助彻之别也】鲁自宣公税畆又逐畆什取其一则为什而取二矣故有若请但专行彻法欲公节用以厚民也
　　曰二吾犹不足如之何其彻也
　　二即所谓什二也公以有若不谕其防故言此以示加赋之意
　　对曰百姓足君孰与不足百姓不足君孰与足
　　民富则君不至独贫民贫则君不能独富有若深言君民一体之意以止公之厚敛【去声】为人上者所宜深念也○杨氏曰仁政必自经界始经界正而后井地均谷禄平而军国之需皆量是以为出焉故一彻而百度举矣上下宁忧不足乎以二犹不足而教之彻疑若迂矣然什一天下之中正多则桀寡则貉【见孟子白圭曰章】不可改也后世不究其本而唯末之图故征敛无艺费出无经而上下困矣又恶【平声】知盍彻之当务而不为迂乎【或问哀公之不足非不足也什取其二不归于公室而归于三家也虽彻而何补于哀公之不足耶然彻法行则自一夫百畆等而上之士大夫卿各冇差等以至于君什卿禄之制皆可以次第而举不惟野人之井地均而君子之谷禄亦平矣○郑舜举曰民之财即上之财民之力即上之力也上无兵也即民以为兵车乘民所出也刍粟民所供也板榦力役民所为也能寛其税敛则民得其生而出力以供上者必众何患其不足也不然室家离散田莱荒芜上何所取以足用乎○冯氏曰古者什取一以给公上而征役城筑皆民自备上止出令而已故民足则君足后世尽取而归之公上故民虽不足而君亦未尝得足也哀公十二年十三年皆有螽连年用兵于邾又有齐警此所以年饥而用不足也有若乃告之以彻此儒生之常谈而世笑之以为迂濶者也然有国者足食以税足兵以赋夫鲁之兵甲巳数倍于古季孙以兵不足而欲用田赋故夫子曰有周公之典在鲁之税畆已加倍于古哀公以二犹不足而欲加税故有若曰盍彻乎是知有若之讲闻于夫子者有素也○饶氏曰用度无经则上困征敛无艺则下困　熊氏曰按论语有若之言凡四章一言仁一言礼一言信义皆为学之大本一言彻法亦为政之大经体用具矣○通曰损下益上卦名为损百姓不足君孰与足也损上益下卦名为益百姓足君孰与不足也深念夫上下之一体者当于损益之二卦推之】
　　○子张问崇徳辨惑子曰主忠信徙义崇徳也
　　主忠信则本立徙义则日新【语録主忠信是劄脚处徙义是进歩处　或问主忠信则其徙义也有地而可据能徙义则其主忠信也有用而日新内外本末交相培养此徳之所以日积而益髙也○饶氏曰本如屋之有基日新如土培其基日至于髙也忠信是徳徙义是崇】
　　爱之欲其生恶之欲其死既欲其生又欲其死是惑也【恶去声】
　　爱恶人之常情也然人之生死有命非可得而欲也以爱恶而欲其生死则惑矣既欲其生又欲其死则惑之甚也【或问溺于爱恶之私而以彼之死生定分为可以随己之所欲且又不能自定而一生一死交战于胸中虗用其力于所不能必之地而实无所损益于彼也可不谓之惑乎○叶少蕴曰所谓惑者非物得以惑之自我惑也去其所以为惑者而我自辨无辨之者故答子张樊迟之问皆指言其惑而不言所以辨○齐氏曰崇徳属行辨惑属知○通曰徳本于性故贵乎崇惑生于情故贵乎辨主忠信崇徳之基本徙义崇徳之工夫夫人之死生命也吾之爱恶情也吾爱此人而欲其生吾恶此人而欲其死已自是惑既爱之欲其生又恶之欲其死爱恶俱施于此一人则惑之甚者也惑之甚者是以彼死生之命而欲任吾爱恶之情者也】
　　诚不以富亦只以异
  </div>
  <div class="pagination">
   <a href="四书通_page15.html">
    上一页
   </a>
   <span>
    ...
   </span>
   <a href="四书通_page11.html">
    11
   </a>
   <a href="四书通_page12.html">
    12
   </a>
   <a href="四书通_page13.html">
    13
   </a>
   <a href="四书通_page14.html">
    14
   </a>
   <a href="四书通_page15.html">
    15
   </a>
   <span class="current-page">
    16
   </span>
   <a href="四书通_page17.html">
    17
   </a>
   <a href="四书通_page18.html">
    18
   </a>
   <a href="四书通_page19.html">
    19
   </a>
   <a href="四书通_page20.html">
    20
   </a>
   <a href="四书通_page21.html">
    21
   </a>
   <span>
    ...
   </span>
   <a href="四书通_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
