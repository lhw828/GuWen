<!DOCTYPE html>
<html>
<head>
    <meta charset="UTF-8">
    <title>四书纂疏 - 第 15 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四书纂疏 - 第 15 页/共 46 页</h1>
    <div class="content">　　○子曰主忠信毋友不如己者过则勿惮改
　　重出而逸其半
　　○子曰三军可夺帅也匹夫不可夺志也
　　侯氏曰三军之勇在人匹夫之志在己故帅可夺而志不可夺如可夺则亦不足谓之志矣【辅氏曰以三军之勇而卫一人冝若不可夺也然其可夺者勇非在我也以匹夫而守其志冝若可夺也然其不可夺者志非在外也○又曰志与意不同意是发动处志是有主处夫子所谓志士仁人有杀身以成仁无求生以害仁其可得而夺乎如可夺则岂足以爲志哉】
　　○子曰衣敝緼袍与衣狐貉者立而不耻者其由也与【衣去声緼纡粉反貉胡各反与平声】
　　敝坏也緼枲着也袍衣有著者也盖衣之贱者【语録曰袍是夹衣有绵作胎底○愚谓纩爲茧谓今之新绵緼爲袍谓今纩及旧絮也云枲著者杂用枲麻以着袍也】狐貉以狐貉之皮爲裘衣之贵者子路之志如此则能不以贫富动其心而可以进于道矣故夫子称之
　　不忮不求何用不臧【忮之防反】
　　忮害也求贪也臧善也言能不忮不求则何爲不善乎【愚谓忮者嫉人之有而欲害之也求者耻已之无而欲取之也是皆爲外物之所累者也能于外物一无所累焉则何往而不善哉】此卫风雄雉之篇孔子引之以美子路也吕氏曰贫与富交彊者必忮弱者必求
　　子路终身诵之子曰是道也何足以臧
　　终身诵之则自喜其能而不复求进于道矣故夫子复言此以警之【语録曰所谓终身诵之亦不是他矜伐只是将这个做好底事终身诵之要常如此便别无长进矣○辅氏曰子路因夫子之言而深得其味故终身诵之此一句乃后人追书之辞义理无穷此特一事之善若遽自以爲喜则不复求进于道盖喜心生于自足而怠心生于自喜故夫子又言此以警之】○谢氏曰耻恶衣恶食学者之大病善心不存盖由于此子路之志如此其过人逺矣然以众人而能此则可以爲善矣子路之贤冝不止此而终身诵之则非所以进于日新也故激而进之【辅氏曰夫子尝言士志于道而耻恶衣恶食者未足与议也正以其善心不存而以外物爲重也故谢氏以爲学者之大病学者须先去得此病然后可以有进夫不忮不求何用不臧诗人赋之夫子取之非不善也但众人能此则足以爲善若向上一等人如子路之刚决彊于进道当日日新又日新可也而遽以此自足焉则未尽善也又激而进之】
　　○子曰岁寒然后知松柏之后雕也
　　范氏曰小人之在治世或与君子无异惟临利害遇事变然后君子之所守可见也【辅氏曰小人之在治世或被化而彊于爲善或畏威而觊其免罪故其迹或与君子无异也临利害遇事变则彊于爲善者或汨于欲而忘其勉彊之心则惟利之趋觊于免罪者或乗其变而以爲罪之未必及已则放僻邪侈故其眞情发露而不可揜唯成德之君子则素其位而行虽造次颠沛未尝违也故其所守然后可见○胡氏曰小人在治世或与君子无异者犹春夏之交万物青葱虽有坚脆之不齐然未可辨也及事变之来小人则随时变迁君子则所守不易非死生祸福可得而移亦犹重隂沍寒生意憔悴而松柏独苍然不变】○谢氏曰士穷见节义世乱识忠臣欲学者必周于德【辅氏曰物之受于天者独正故能不雕于岁寒人之得于天者必周故能不变于邪世○愚谓临利害遇事变此是两事士穷见节义以利害言世乱识忠臣以事变言】
　　○子曰知者不惑仁者不忧勇者不惧
　　明足以烛理故不惑【语録曰直是见得分晓故不惑】理足以胜私故不忧【语録曰仁者通体是理无一防私心事之来者虽无穷而此之应者各得其度何忧之有○胡氏曰理公而欲私迭爲胜负公理而不能胜私欲则忧患多端亦或未免惟仁者至公无私与理爲一理所当然则贫贱夷狄患难皆素其位而行无往而不自得兹其所以不忧也】气足以配道义故不惧【语録曰孟子说配义与道无是馁也今有见得道理分晓而反慑怯者气不足也○胡氏曰勇而谓气足以配道义者配则合而有助之意如隂配阳也有义理之勇有血气之勇气本粗厉惟配乎道义则爲道义之助而可以言勇所谓不惧者非悍然不顾也主乎义理而言故以配道义明之】此学之序也【辅氏曰仁智勇德之序也智仁勇学之序也仁者智之统体故论德则以仁爲先智者仁之根柢故论学则以智爲首勇则仁智之发也故皆在后言之未能仁智而勇则血气之爲耳子路之勇犹未免此故夫子常抑之若曾子之勇是乃仁智之发也盖学之序不惑而后不忧不忧而后不惧德之序不忧则自然不惑不惑则自然不惧】
　　○子曰可与共学未可与适道可与适道未可与立可与立未可与权
　　可与者言其可与共爲此事也程子曰可与共学知所以求之也可与适道知所往也可与立者笃志固执而不变也权称锤也所以称物而知轻重者也可与权谓能权轻重使合义也【辅氏曰知所求然后有所往知所往然后有所立立则自家已到那里在上面立地了事物不足以摇夺之然后可以用权不然则所谓权者是乃无忌惮者之所爲耳所谓笃志固执而不变者亦非是彊勉着意者之所爲乃知得深行得到立得定自然而然也○又曰权与物钧而生衡而铢两斤钧皆着于衡物加于衡之首而权移于衡之尾故能知其轻重也○又曰学至于可与立则足踏实地而物欲利害不足以转移之其应经事固无留难矣至于遇变事则又须审度轻重以处之虽千变万化而不失乎时措之冝然后爲可与权也】○杨氏曰知爲己则可与共学矣学足以明善然后可与适道信道笃然后可与立知时措之冝然后可与权【文集曰问笃信是好学以前事旣笃信然后能好学也今此于旣学适道之后却言笃信何也恐信字彻首彻尾不可分先后知笃信而后好学者方只信得个大槩旣学之后而又信道笃者是眞知而信之所信意味自不同其言各有主而此章所引笃字又应立字爲切否曰信道笃三字诚有未尽善者○辅氏曰学本爲己故知爲己则可与共学矣学而能明乎善则可与适道信道笃即用程子前说意盖见得那正当底道理分明了信得笃实而不爲事物所迁惑故可与立至于能立然后可与之用权】洪氏曰易九卦终于巽以行权权者圣人之大用未能立而言权犹人未能立而欲行鲜不仆矣【辅氏曰洪氏甚言夫用权之难未能立而欲行之喻虽若寛而实切茍未至于可与立而欲权以应变未有能免者也○永嘉陈氏曰举易一语见权者圣人之终事易之陈九卦凡二十七节道理最末梢一语方以权终之见得不可骤语也】程子曰汉儒以反经合道爲权故有权变权术之论皆非也权只是经也自汉以下无人识权字【语録曰权与经固是两义然论权而全离乎经则不是盖权是不常用底物事如有人之病热病者当服凉药冷病者当服热药此是常理然有时有热病而却用热药去发他热病者亦有冷病者却用冷药发他冷病者此皆是不可常用者然须是下得是方可若有毫厘之差便至于杀人不是则剧然若用得是便是少他不得便是合用这个物事旣是合用兹权也正所以爲经也大抵汉儒说权是离了个经说伊川说权便道权只在经里面○又曰权者乃是到这田地头道理合恁地做故虽异乎经而实亦经也且如冬月便合着绵向火此是经忽然一日暖则亦须使扇当风此便是权伊川谓权只是经意亦如此但说经字太重若偏了汉儒反经合道之说却说得经权两字分晓他说权遂谓反了经一向入于变诈则非矣○又曰程子将经做个大底物事经却包得那个权此说本好只是据圣人说可与立未可与权须是还他是两个字经自是经权自是权若如伊川说便用废了那权字始得只是虽是权依旧不离那经权只是经之变须是晓得孔子说又晓得伊川说方得】愚案先儒误以此章连下文偏其反而爲一章故有反经合道之说程子非之是矣然以孟子嫂溺援之以手之义推之则权与经亦当有辨【语録曰经自经权自权但经有不可行处而至于用权此权所以合经也如汤武事嫂溺则援事常如风和日暖固好变如迅雷烈风若无迅雷烈风则都旱了不可以爲常○黄氏曰程子言权只是经集注云权经亦当有辨是各有所发明也权变也常者一定之理变者随时之冝遇事之常则但当守一定之理遇事之变则不得不小有移易以就夫权此权经不可无辨集注之说然也然天下之理惟其当然而已当经而经当然也当权而权亦当然也则权虽异于经而以其当然则亦只是经此程子之说然也有集注之说则经权之义始明有程子之说则经权之义始正先儒明道之力至是而始备矣】
　　○唐棣之华偏其反而岂不尔思室是逺而【棣大计反】唐棣郁李也【文集曰论语及诗召南作唐棣小雅作常棣无作棠者而小雅常字亦无唐音尔雅又云唐棣棣常棣移则唐棣常棣自是两物而夫子所引非小雅之常棣矣】偏晋书作翩【或问偏之爲翩曰非独晋史爲然也角弓之诗固有翩其反矣之句矣而汉武之赋所谓偏何姗姗其来迟说者以姗姗爲行貌则亦以翩爲偏字也】然则反亦当与翻同言华之摇动也【语録曰言其花有翩反飞动之意】而语助也此逸诗也于六义属兴上两句无意义但以起下两句之辞耳其所谓尔亦不知其何所指也
　　子曰未之思也夫何逺之有【夫音扶】
　　夫子借其言而反之盖前篇仁逺乎哉之意【辅氏曰此篇自子在川上章以从皆勉人进学之意此章借诗人之言而反之虽不明言其所谓是亦勉人进学之意必矣而圣门论学大率以仁爲本故知其与仁逺乎哉之意同也】○程子曰圣人未尝言易以骄人之志亦未尝言难以阻人之进但曰未之思也夫何逺之有此言极有涵蓄意思深逺【辅氏曰是理之在人以爲易知乎则精深微妙未易可知也以爲难知乎则其天然之理本自不隐也若言其易则骄人之志而不肯下坚苦之功若言其难则阻人之进而遂生其怠惰之意但曰未之思也夫何逺之有则只是平铺地道着无一毫助长益生之意所以极有涵蓄意思深逺极有涵蓄者该道体之微显进学者之工夫皆寓其中意思深逺者令人涵泳之但觉意味渊永无有穷尽也非圣人之言畴克尔哉】乡党第十
　　杨氏曰圣人之所谓道者不离乎日用之间也故夫子之平日一动一静门人皆审视而详记之【胡氏曰道有体有用体常隐而不见用常见而不隐所谓体者大本大原是也所谓用者大而治国平天下小而见于一身者是也然大本大原在学者眞积力久然后能黙识而心解至于治国平天下又必得时得位而从可见惟容色言动凡见于一身者乃日用之常可以详视审记而爲入道之端也此记録之详所以爲善学欤圣人自体而达诸用由乎内以应乎外也学者因用以全其体制乎外以养其中也及其成功一也此夫子一动一静所当深体也杨氏所谓道不离日用正夫子所谓吾无行而不与二三子者学者能于用处致谨则功夫实而全体可以由是而得茍未识其用而妄意全体则徒起料想臆度之意终无所益也】尹氏曰甚矣孔门诸子之嗜学也于圣人之容色言动无不谨书而备録之以贻后世今读其书即其事宛然如圣人之在目也虽然圣人岂拘拘而爲之者哉盖盛德之至动容周旋自中乎礼耳学者欲潜心于圣人冝于此求焉【辅氏曰圣人之道无精粗无本末大至于平天下治国家立经陈纪制礼作乐小至于容貌辞色一动一静皆自此广大心中流出但愈细则愈密愈近则愈实故乡党一篇记圣人之容貌辞色如是之详且悉者正所以示圣学之正传以垂敎于后世也若夫语上而遗下语理而遗物穷髙极逺驰心于无爲之际而于吾身之言动事物之伦理懵不加察焉则是异端之学岂圣人之道哉】旧说凡一章今分爲十七节
　　孔子于乡党恂恂如也似不能言者【恂相伦反】
　　恂恂信实之貌【或问恂恂曰以诗书训诂考之冝爲信实然亦有温恭之意】似不能言者谦卑逊顺不以贤知先人也【辅氏曰似不能言者所以形容信实之意大凡人才信实则言自简黙况圣人之表里如一者乎谦卑逊顺不以贤智先人即温恭之意也】乡党父兄宗族之所在故孔子居之其容貌词气如此
　　其在宗庙朝廷便便言唯谨尔【朝直遥反下同便旁连反】
　　便便辩也【辅氏曰便便其言明正之意故以爲辩】宗庙礼法之所在【辅氏曰古人行礼多在宗庙之中而典籍亦藏于是焉故也】朝廷政事之所出言不可以不明辩故必详问而极言之【胡氏曰在宗庙而明辩则可以识制度文物之精微升降揖逊之委折在朝廷而明辩则上之所布者不悖于理下之所受者不被其害】但谨而不放尔【胡氏曰圣人虽不容不言亦未尝轻言也】○此一节记孔子在乡党宗庙朝廷言貌之不同
　　○朝与下大夫言侃侃如也与上大夫言訚訚如也【侃苦旦反訚鱼巾反】
　　此君未视朝时也【胡氏曰以下文君在互观之知爲君未视朝时也旣视朝则不当与大夫言矣】王制诸侯上大夫卿下大夫五人【胡氏曰礼记王制上大夫卿又云大国三卿下大夫五人今合此二节以爲上大夫下大夫之别也案夫子初仕爲中都宰由宰爲司空又爲大司寇皆上大夫也则上大夫其同列也下大夫在已下者】许氏说文侃侃刚直也【辅氏曰谓能守理义而无所回屈】訚訚和恱而诤也【语録曰和恱则不失事上之恭诤则又不失在我义理之正○又曰和恱终不成一向放倒了到合辨别处须辨别始得○陈氏曰先言和恱后言诤和恱者事长顺也诤则不诡随矣】
　　君在踧踖如也与与如也【踧子六反踖子亦反与平声或如字】
　　君在视朝也踧踖恭敬不宁之貌【辅氏曰二字皆从足盖心惧而立不安也】与与威仪中适之貌【辅氏曰踧踖虽是恭敬不宁与与又却威仪中适此所以爲圣人也若作去声读则礼易失于离○胡氏曰中者不至于过适者当其可】张子曰与与不忘向君也亦通【辅氏曰恭敬不宁如此而意又不忘向君亦非圣人不能也】○此一节记孔子在朝廷事上接下之不同也
　　○君召使摈色勃如也足躩如也【摈必刄反躩驱若反】
　　摈主国之君所使出接宾者【辅氏曰此见仪礼所以接宾者尽人主之礼意而欲宾之无违于礼也】勃变色貌躩盘辟貌皆敬君命故也【辅氏曰勃如顔色之变躩如容止之变也心敬于中则容变于外自然之符也圣人固未尝不敬但君命之临则敬心愈至耳○陈氏曰盘辟乃盘旋曲折之意】
　　揖所与立左右手衣前后襜如也【襜赤占反】
　　所与立谓同爲摈者也摈用命数之半如上公九命则用五人以次传命【语録曰古者摈介之仪甚烦如九命摈五人介则如命数是九人宾主相见自摈以下列两行行末相近如主人説一句主人之摈传许多摈者讫又交过末介传中介直至宾之上介方闻之宾○辅氏曰此亦见仪礼】揖左人则左其手揖右人则右其手【语録曰揖右人传命出也揖左人传命入也○辅氏曰如宾自南而防则居东者在宾之右而宾在其左故用左手以揖宾居西者在宾之左而宾在其右故用右手以揖宾如此然后两相向也】襜整貌【辅氏曰言其衣之前后襜如其齐整也】
　　趋进翼如也
　　疾趋而进张拱端好如鸟舒翼【辅氏曰凡人疾走则手易散臂易掉今疾趋而进而张拱端好如鸟舒翼所谓造次不违是也】
　　宾退必复命曰宾不顾矣
　　纾君敬也【语録曰古者宾退主人送出门外设两拜宾更不顾而去国君于列国之卿大夫亦如此】○此一节记孔子爲君摈相之容【黄氏曰色勃足躩被命之初也揖也趋进也行礼之际也宾退礼毕之后也皆天理之节文所当然也至于揖之左右衣之前后手之翼如皆礼文之至末者圣人于此动容周旋无不中礼盛德之至从心所欲不逾矩也】
　　○入公门鞠躬如也如不容
　　鞠躬曲身也公门髙大而若不容敬之至也【辅氏曰髙大则冝无所不容矣今以眇然之身入之而如不容焉则心小而敬谨可知矣】
　　立不中门行不履阈【阈于逼反】
　　中门中于门也谓当枨闑之间君出入处也【或问中门之说曰疏门中有闑两旁有枨中门谓枨闑之中然则门之左右扉各有中所谓阖门左扉立于其中是也○语録曰枨如今衮头相似闑当中碍门者今城门有之古人常揜左扉人君多出在门外见人当闑枨之间爲君位○胡氏曰中门右扉之中也君出入则由右扉枨闑之中故亦谓之中也】阈门限也礼士大夫出入君门由闑右不践阈【语録曰只是自外入右边门中乃君出入之所闑如一木柱门如今人多用石墩当两门中臣傍闑右边出入此右字自内出而言】谢氏曰立中门则当尊行履阈则不恪【辅氏曰当尊不恪皆非敬之事也】
　　过位色勃如也足躩如也其言似不足者
　　位君之虚位【辅氏曰不言君但言位则知爲君之虚位矣○胡氏曰言过则虚可知矣】谓门屏之间【语録曰如今人防门之内屏门之内似周礼所谓外朝也○又曰屏者乃门间萧墙也今殿门亦设之】人君宁立之处所谓宁也【语録曰古者朝防君臣皆立】君虽不在过之必敬不敢以虚位而慢之也言似不足不敢肆也
　　摄齐升堂鞠躬如也屏气似不息者【齐音咨】
　　摄抠也齐衣下缝也礼将升堂两手抠衣使去地尺恐蹑之而倾跌失容也【或问升堂摄齐则手无所执与曰古者君臣所执五玉三帛二生一死皆以爲贽而已笏则搢之用以记事而已不执之以爲仪也宇文周复古乃不修贽而执笏于是摄齐鞠躬之礼废升堂而蹴齐者多矣○语録曰摄齐者是畏谨恐上阶时踏着裳有颠仆之患○愚谓古者诸侯之堂七尺尺一级使裳之齐去地尺则升阶不蹑也】屏藏也息鼻息出入者也近至尊气容肃也【辅氏曰鼻息出入人所不能无也但心敬则气肃其息微细自不觉其出入壹似不息者耳】
　　出降一等逞顔色怡怡如也没阶趋翼如也复其位踧踖如也
　　陆氏曰趋下本无进字俗本有之误也【或问何以知无进字曰降而尽阶则爲趋而退矣不得复有进字也】○等阶之级也逞放也渐逺所尊舒气解顔【辅氏曰升则肃降则舒气之有张弛也】怡怡和说也没阶下尽阶也趋走就位也复位踧踖敬之余也【语録曰若众人到末梢便撒了圣人则始乎敬终乎敬故到末梢又整顿○辅氏曰敬谨乃圣人之庸德岂以事之讫而遽忘哉○胡氏曰初则身如不容次则言似不足又次则气似不息君愈近则敬愈加也至于舒气解顔若少放矣而踧踖余敬久犹未忘则圣人之所以存心也可知矣】○此一节记孔子在朝之容【黄氏曰此记在朝之容有五节入门事之始也门君之门也望其门如见君焉鞠躬不中门不履阈卑巽之至也过君之位则眞若君在矣色勃足躩言似不足恭敬之至也升堂则君之堂也则其卑巽如入门升而见君也则其恭敬甚于过位旣见而下阶也则且喜且幸而气少舒矣没阶而将复已之位则爲之修容焉其复位也追思其见君也慊然若有过焉则又不容于不尽其敬也】
　　○执圭鞠躬如也如不胜上如揖下如授勃如战色足蹜蹜如有循【胜平声蹜色六反】
　　圭诸侯命圭聘问邻国则使大夫执以通信【或问命圭曰古者诸侯受封天子授之以圭以爲瑞节○语録曰圭自是贽见通信之物只是捧至君前○胡氏曰聘礼云宾袭执圭公侧袭受圭于中堂此聘必执圭也】如不胜执主器执轻如不克敬谨之至也【辅氏曰一圭之重能有几何岂有不胜之理但敬谨之至容仪壹似不胜者耳】上如揖下如授谓执圭平衡手与心齐髙不过揖卑不过授也【或问上如揖下如授曰仪礼有受如争承下如送之意与此同礼有执国君之器则平衡之说而左氏记子贡讥定公邾子执玉髙卑容有俛仰故以此但爲奉之平衡不髙不卑之意于义爲安也○文集曰问旣曰平衡而又有上下莫是心与手齐如步趋之间其手微有上下但髙不至过揖下不至过授否曰得之○语録曰旧说谓上阶之上下阶之下但此方说升堂时其容如此旣升堂纳圭于君前则不复执之以下堂矣所以只用平衡之说】战色战而色惧也蹜蹜举足促狭也【辅氏曰色惧而足狭亦容仪之相应也】如有循记所谓举前曳踵言行不离地如縁物也【语録曰问若有贽及执圭则升堂有不必抠衣但防其不及摄齐否曰执圭而升则足蹜蹜如有循自不至摄齐矣○又曰縁手中有圭不得摄齐亦防颠仆也】
　　享礼有容色
　　享献也旣聘而享用圭璧有庭实【语録曰聘但以圭至享则更用圭璧庭实】有容色和也仪礼曰发气满容【语録曰聘是初见时故其意极于恭肃旣聘而享则用圭璧以通信有庭实以将意比聘时渐纾也】
　　私觌愉愉如也
　　私觌以私礼见也【语録曰聘有享礼乃其君之信私觌则聘使亦有私礼物与所聘之国君及其大臣】愉愉则又和矣【辅氏曰执圭则身容手足各有其则享则旣和而私觌又和焉圣人之动无不时也】○此一节记孔子爲君聘于邻国之礼也【黄氏曰此言出使有三节执圭礼之正也享礼则稍轻私觌则又轻矣故其容节不同如此】晁氏曰孔子定公九年仕鲁至十三年适齐其间絶无朝聘往来之事疑使摈执圭两条但孔子尝言其礼当如此尔【语録曰问夹谷之防孔子相恐即摈相之相曰相自是相摈自是摈相是相其礼仪摈是传道言语摈用命数之半是以次传说】
　　○君子不以绀緅饰【绀古暗反緅侧由反】
　　君子谓孔子绀深青扬赤色齐服也【语録曰绀即今深底鵶青色○又曰扬浮也】緅绛色【语録曰绛是浅红色】三年之丧以饰练服也饰领縁也【文集曰齐服用绛三年之丧旣朞而练其服以緅爲饰○语録曰问练服是小祥后丧服如何用绛色以爲饰曰便是不可晓此个制度差异】
　　红紫不以爲防服
　　红紫间色不正【或问色有正间曰青赤黄白黒五方之正色也以木克土则青黄合而成緑以金克木则白青合而成碧以火克金则赤白合而成红以水克大则黒赤合而成紫以土克水则黄黒合而成駵此五方之间色也】且近于妇人女子之服也【语録曰问古人妇人女子多以红紫爲服否曰此亦不可知但据先儒如此说耳】防服私居服也言此则不以爲朝祭之服可知【辅氏曰朝祭之服礼服也】
　　当暑袗絺绤必表而出之
　　袗单也葛之精者曰絺麤者曰绤表而出之谓先着里衣表絺绤而出之于外欲其不见体也【辅氏曰袗絺绤爲暑也乃又爲里服表之使出于外不欲见其体肤圣人处事大抵如此与直情径行惟欲是徇者岂直天渊之不同哉】诗所谓蒙彼绉絺是也【诗传曰防覆也绉絺絺之蹙蹙者】
　　缁衣羔裘素衣麑裘黄衣狐裘【麑研奚反】
　　缁黒色羔裘用黒羊皮麑鹿子色白狐色黄衣以裼裘欲其相称【胡氏曰古者衣裘不欲其文之着必加单衣以覆之然亦欲其色之相称玉藻所谓羔裘元衣以裼之是也○愚谓裘之上必加衣爲裼缁衣羔裘是诸侯君臣日视朝之服素衣麑裘视朔之服卿大夫士亦然受外国聘享亦然黄衣狐裘则大蜡之祭服也】
　　防裘长短右袂
　　长欲其温短右袂所以便作事【愚谓此私家所着之裘长之者主温也袂是裘之袖短右袂者作事便也】
　　必有寝衣长一身有半【长去声】
　　齐主于敬不可解衣而寝又不可着明衣而寝故别有寝衣其半盖以覆足程子曰此错简当在齐必有明衣布之下愚谓如此则此条与明衣变食旣得以类相从而防裘狐貉亦得以类相从矣
　　狐貉之厚以居
　　狐貉毛深温厚私居取其适体【愚谓此在家接宾客之裘居家主温故厚爲之】
　　去丧无所不佩【夫上声】
　　君子无故玉不去身觽砺之属亦皆佩也【辅氏曰凡佩玉所以比德固不可舍其他如觽砺之属亦所当有事而不可阙者故唯居丧则可去去丧则无所不佩也○蔡氏曰案玉藻云古之君子必佩玉右征角左宫羽凡带必有佩玉唯丧则否佩玉有冲牙君子无故玉不去身君子于玉比德焉孔子佩象环五寸而綦组绶此是明去丧则佩但曰无所不佩则又不止于玉耳又案内则子事父母左右佩用左佩纷帨刀砺小觽金燧右佩玦捍管遰大鑴木燧鑴貌如锥以象骨爲之砺砻也皆所以备尊者使令也此是明无所不佩但去丧之时恐不同子事父母之时耳】
　　非帷裳必杀之【杀去声】
　　朝祭之服裳用正幅如帷要有襞积而旁无杀缝【文集曰帷裳如今之裙是也襞积即是折处尔○辅氏曰礼服取其方正故裳用正幅如帷也裳用正幅而人身之要爲小故于要之两旁爲襞积即今之衣折也】其余若深衣要半下齐倍要则无襞积而有杀缝矣【文集曰问襞积恐若今裙制近要有杀也要半下谓近要者狭半放下面齐也齐倍要谓向下者阔倍于上面要也不知旁无杀缝如何恐是深衣之制裳下面是裁布爲之近要者杀从其小以就半下之法所以旁有杀缝也曰帷裳如今之裙是也襞积即是折处耳其幅自全安得谓近要者有杀缝邪○辅氏曰其余则举其最重者如深衣则他可知矣衣半下齐倍要衣半当要而窄小则束身故不必作折下齐倍要则当有杀缝也○胡氏曰裳之如帷者上衣之裳皆然惟深衣则以布幅斜裁而易置之下齐倍于要三之一不爲襞积○愚谓要半下是一句取深衣篇要缝半下之语齐倍要是一句取玉藻缝齐倍要之语】
　　羔裘冠不以吊
　　丧主素吉主吊必变服所以哀死【辅氏曰诚于哀死故内外如一也○胡氏曰吉凶异服故色之黑者不以吊】
　　吉月必朝服而朝
　　吉月月朔也孔子在鲁致仕时如此【辅氏曰若未致仕之时此乃常礼有不必记焉】○此一节记孔子衣服之制【胡氏曰齐服练服之色不以爲饰恶其杂也间色虽常服不用恶其不正也暑服亦必有里衣惧其亵也衣裘同色欲其称也防裘长短狐貉温厚取其适也丧除而佩复其常也裳有所杀循其旧也吉凶异服欲其别也事君之礼不可废也衣身之章也细微必谨圣人之常也】苏氏曰此孔氏遗书杂记曲礼非特孔子事也
　　○齐必有明衣布【齐侧皆反】
　　齐必沐浴浴竟即着明衣所以明洁其体也以布为之【语録曰明衣即是个布衫长一身有半欲以蔽足耳】此下脱前章寝衣一简
　　齐必变食居必迁坐
　　变食谓不饮酒不茹荤【语録曰荤是不食五辛○又曰今致齐有酒非也但礼中亦有饮不至醉之说】迁坐易常处也○此一节记孔子谨齐之事杨氏曰齐所以交神故致洁变常以尽敬【辅氏曰变食以致洁迁坐以易常君子致敬无所不用其至也岂简细故一思虑而已哉】
　　○食不厌精脍不厌细【食音嗣】
　　食饭也精凿也【语録曰是插敎那米白着】牛羊与鱼之腥聂而切之爲脍食精则能养人脍麤则能害人不厌言以是爲善非谓必欲如是也【辅氏曰以是爲善理也必欲如是欲也循理者无过求徇欲则无所不至矣】
　　食饐而餲鱼馁而肉败不食色恶不食臭恶不食失饪不食不时不食【食饐之食音嗣饐于冀反餲乌迈反饪而甚反】
　　饐饭伤热湿也餲味变也鱼烂曰馁肉腐曰败色恶臭恶未败而色臭变也饪烹调生熟之节也不时五谷不成果实未熟之类此数者皆足以伤人故不食【辅氏曰言此以例其余也失烹调生熟之节则是人力有所未至也五谷不成果实未熟则是天时有所未至也失烹调生熟之节而不食则凡人力有所未至者皆不可食可知矣五谷未成果实未熟而不食则凡天时有所未至者皆不可食可知矣】
　　割不正不食不得其酱不食
　　割肉不方正者不食造次不离于正也汉陆续之母切肉未尝不方断葱以寸爲度盖其质美与此暗合也食肉用酱各有所冝不得则不食恶其不备也【文集曰如鱼鲙不得芥酱麋腥不得醢酱则不食谓其不备或伤人也】此二者无害于人但不以嗜味而茍食耳【辅氏曰食饐而餲以下数者之不食不使害于身也此二者不食不使慊于心也不正不备而亦食焉则是嗜味而茍食也】
　　肉虽多不使胜食气惟酒无量不及乱【食音嗣量去声】
　　食以谷爲主故不使肉胜食气【辅氏曰食以谷爲主肉爲辅不使肉气胜谷理之冝也而徇欲者常失之圣人肉虽多而不使胜食气安于礼节不待勉彊而然也】酒以爲人合懽故不爲量但以醉爲节而不及乱耳【辅氏曰酒以爲人合懽而人之饮量各不同故不预爲之量而以醉爲节而又不及于乱此亦圣人从心所欲不逾矩之一端】程子曰不及乱者非唯不使乱志虽血气亦不可使乱但浃洽而已可也【辅氏曰志壹则动气气壹则动志故二者皆不可使乱不知其秩志乱也屡舞跹跹气乱也至于沈湎淫佚则志与气交乱也】
　　沽酒市脯不食
　　沽市皆买也恐不精洁或伤人也与不尝康子之药同意【辅氏曰圣人卫生之严也】
　　不撤姜食
　　姜通神明去秽恶故不撤【辅氏曰圣人养生之周也】
　　不多食
　　适可而止无贪心也【辅氏曰当食者不去可食者不多惟理是从所欲不存也】
　　祭于公不宿肉祭肉不出三日出三日不食之矣助祭于公所得胙肉归即颁赐不俟经宿者不留神惠也家之祭肉则不过三日皆以分赐盖过三日则肉必败而人不食之是防鬼神之余也但比君所赐胙可少缓耳【文集曰若出三日则人将不食而厌弃之非所以敬神惠也○辅氏曰此皆敬鬼神之心但于其中又自有隆杀耳公胙冝速均于人故不敢宿不虑其坏而然也家之祭肉虽可少缓亦不敢久留以致败】
　　食不语寝不言
　　答述曰语自言曰言【或问言语有别乎曰食对人寝独居故即其事而言之也】范氏曰圣人存心不他当食而食当寝而寝言语非其时也杨氏曰肺爲气主而声出焉寝食则气窒而不通语言恐伤之也亦通
　　虽疏食菜羮祭必齐如也【食音嗣】
　　陆氏曰鲁论作必○古人饮食毎种各出少许置之豆间之地以祭先代始爲饮食之人不忘本也齐严敬貌孔子虽薄物必祭其祭必敬圣人之诚也【或问之爲必曰旣曰疏食菜羹矣而又以继之则不辞矣曰必祭则明无不祭之食也曰必齐如则明无不敬之祭也】○此一节记孔子饮食之节【黄氏曰饮食以养生故欲其精然亦能伤生故恶其败至于失节违理纵欲败德无不致其谨焉圣人一念之微莫非天理学者不可以不戒也】谢氏曰圣人饮食如此非极口腹之欲盖养气体不以伤生当如此然圣人之所不食穷口腹者或反食之欲心胜而不暇择也【辅氏曰养气体不以伤生圣人饮食之正也穷口腹以快其欲常人饮食之流也】
　　○席不正不坐
　　谢氏曰圣人心安于正故于位之不正者虽小不处【辅氏曰形于外者虽小不正不处则存于中者密矣】
　　○乡人饮酒杖者出斯出矣
</div>
    <div class="pagination">
<a href="四书纂疏_page14.html">上一页</a><span>...</span><a href="四书纂疏_page10.html">10</a><a href="四书纂疏_page11.html">11</a><a href="四书纂疏_page12.html">12</a><a href="四书纂疏_page13.html">13</a><a href="四书纂疏_page14.html">14</a><span class="current-page">15</span><a href="四书纂疏_page16.html">16</a><a href="四书纂疏_page17.html">17</a><a href="四书纂疏_page18.html">18</a><a href="四书纂疏_page19.html">19</a><a href="四书纂疏_page20.html">20</a><span>...</span><a href="四书纂疏_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
