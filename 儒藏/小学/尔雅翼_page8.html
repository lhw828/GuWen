<!DOCTYPE html>
<html>
<head>
    <meta charset="UTF-8">
    <title>尔雅翼 - 第 8 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尔雅翼 - 第 8 页/共 17 页</h1>
    <div class="content">　　柟大木也可以为舟又可以为棺故古称楩柟豫章以为良木之类任昉述异记曰黄金山有柟木一年东边荣西边枯一年西边荣东边枯张华云交让木宋子京云让木即柟也其木直上柯叶不相妨蜀人号让木南史陆慧晓传亦云此木便是交让【顔师古曰柟今楠木】
　　楚
　　楚者楚地所出其一名荆故楚国人春秋称荆其后称楚而荆州亦以此木得名也今人牡荆作树生者实细黄色而茎甚劲生子细如麻子比蔓荆实而小故称小荆又牡亦对蔓为名非无实之谓也礼弓矢图楚弴以荆为之必以荆者凡木心圆荆心方蓍之徳圆而神卦之徳方以知以其徳方故以方木灼也汉书郊祀志以牡荆为幡竿又古者收威用榎与楚亦榎形圆楚形方互相备也广州记曰白荆堪为履紫荆堪为牀牡荆节间不相当者月晕时刻之为劵以畏病者春秋运斗枢曰玉衡星散为荆【战国防董子治晋阳公宫之垣以荻蒿苫楚廧之其髙至丈余赵襄子以为矢】
　　枫
　　枫似白杨甚髙大厚叶弱枝而善摇叶圆而歧霜后丹色可爱字从风又释木枫欇欇説者曰天风则鸣故曰欇欇或云无风自动有风则止按説文木叶摇白谓之□则欇与风同义矣招魂云湛湛江水兮上有枫目极千里兮伤春心至汉宫殿中多植之魏景福殿赋犹称槐枫被宸【考】汉故事也有寄生枝髙三四尺生毛一名枫子天旱以泥泥之即雨或云树老有瘿瘤忽遇暴雷骤雨瘿上耸出一枝一夜暗出三五尺形如人鬼口眼备南中谓之枫人亦谓之灵枫越人以计取为神事之旧説云黄帝杀蚩尤于黎山之上掷其械于大荒之中朱山之上化为枫木之林此犹夸父之杖弃为邓林也其子可以为式式局以枫木为天枣心为地其脂甚香谓之枫香脂一名白胶香入地千嵗则为琥珀枫上有菌食之令人善笑不止
　　枢
　　诗山有枢隰有榆枢荎盖榆之类今之刺榆也尔雅疏榆之类有十种叶皆相似皮及木理异尔而刺榆有针刺如柘其叶如榆为蔬美滑于白榆内则曰菫荁枌榆免薧滫瀡以滑之盖榆之类皆滑免读若问孙愐唐类莬新生草则薧乃是久者以上四物新旧之名皆滑利之名也嵇康谓榆令人瞑齐民要术称梜榆刺榆凡榆三种色别种之勿令杂以为梜榆荚叶味苦凡榆荚味甘甘者春时将煑卖是以须别也广志曰有姑榆有郎榆郎榆无荚管子曰五粟五沃之土其榆条直以长按陈藏器云江南有刺榆无大榆盖大榆北方有之秦汉故塞其地皆榆塞榆北方之木也淮南子曰槐榆与橘柚合而为兄弟有苗与三危通而为一家言槐榆北方橘柚南方也是以江南无榆但有枢耳若晋风则山隰兼有之然而有材不能用则不如其亡也【汜胜之书曰三月榆荚雨时髙地强土可种木汉铸荚钱如榆荚也又丰有枌榆社崔寔四民月令曰榆荚成者收干以为防蓄色变白将落收为醤河平元年旱伤麦民食榆皮万毕术曰八月榆檽令人不饥】
　　栘
　　唐棣栘郭璞曰似白杨江东呼夫移逸诗曰唐棣之华偏其反而岂不尔思室是逺而孔子取而论之移生江南山谷其大十数围无风叶动华反而后合所谓偏其反而者也夫人之情反而欲其合岂欲其常相逺哉是诗也其防与角弓之诗同角弓之诗曰骍骍角弓翩其反矣兄弟昬姻无胥逺矣夫角弓有时而反也然反者所以为适唐棣有时而反也然反者所以为合然则兄弟昬姻与此室之逺岂逺也哉亦犹二物之暂反而终合耳故孔子曰未之思也夫何逺之有又何彼秾矣之诗亦言唐棣之华此诗以王姬车服不繋其夫筑馆于外亦有反而后合之道至于执妇道以成肃雝则若桃李之相辉蔽不终反而已也崔豹古今注曰栘杨圆叶弱蔕微风大摇一名髙飞一名独摇又曰栘杨一曰栘栁亦曰蒲栘而齐民要术以髙飞独摇为白杨之别名又本草白杨注云取叶圆大蔕小无风自动者故説者云叶无风自动此是栘杨非白杨也盖白杨多悲风又与此相类故相杂耳栘皮焚为灰置酒中令味正经时不败而枳椇木以为屋屋中酒则味薄物之相反有如此者
　　音释
　　楙【音茂】酢【与醋同】镞【作木切】甒【音武甖甒】蹷【音蹶】　椒　菌【渠陨反】糈【音所精末】要之【于遥反】檓【欣诡切】莍【音求】　榝【音杀】　藙【鱼气反内则三牲用藙注煎茱萸也】【与藙同】费【音翡】慆【吐刀反】帏【音晖】　欓【多朗切】　丸欓【按吴越春秋越使大夫种索葛布十万甘蜜九党文笥七枚狐皮五双晋竹十廋以复封礼而此书无丸欓二字详下文文笥之类皆以数计则甘蜜当作九党岂九党讹为丸欓耶玉篇瓽丁盎切盆也党字疑误】　槐纺【音髣晋语范献子执董叔纺于庭之槐注县也】聂【音辄】炕【口浪切】欇【时叶切】燐【音吝】
　　【鬼火】水中有火【庄子音义谓电也焚槐谓霹雳时烧大树也】　柟【奴含切】　焞【他昆切灼炬】榎【音贾】　枫　欇欇【音輙尔雅音涉】瘿【于郢切】瘤【力周切】　枢【音欧】荎【大结切】菫【音谨】荁【音桓】免【音问】薧【苦老切】滫【思酒反】瀡【音髓】枌【音汾榆之】
　　【皮色白名枌】梜榆【上古洽反】注檽【而兖反】　栘【音移】








　　尔雅翼卷十一
　　钦定四库全书
　　尔雅翼卷十二
　　宋　罗愿　撰
　　释木
　　柞　　　栎　　　豫章　　槠
　　檆　　　木兰　　桦　　　茶
　　椐　　　棎　　　杨梅　　若榴
　　漆　　　桂　　　卢橘　　离支
　　仁频　　椰　　　竹　　　箭
　　柞
　　柞生南方叶细而密今人为梳用之诗雅道柞为尤多方周之兴大姒梦商之庭产棘小子发取周庭之梓植之于阙间梓化为松栢柞棫觉惊以告文王文王曰勿言冬日之阳夏日之阴不召而物自来以为宗周兴王之兆故诗曰帝省其山柞棫斯抜松栢斯兑帝作邦作对自大伯王季未必不谓此也又述文王之事曰柞棫拔矣行道兑矣山木多矣而独言柞棫盖柞薪者民之所燎且至于耸拔则其余从可知也齐民要术称柞斫去寻生料理还复盖良木之易成者然亦非人力料理有不可复此以见大王之勤也又言柞冝种于山阜之曲十年中椽二十年中屋槫薪樵不在此数然则为利亦博矣管子五粟五沃之土冝柞风土记舜所耕多柞又汉有五柞之宫
　　栎
　　管子五粟之土其柘其栎条直以长淮南时则训十二月之木正月其木杨杨蒲栁也杨木春先二月其木杏有窍在中象阴布散在上三月其木李李亦有核李后杏熟故主三月四月其木桃説与杏同桃后李熟故主四月五月其木榆六月其木梓説未闻七月其木楝楝实鳯皇所食今雒城旁有树楝实秋熟八月其木柘未闻九月其木槐槐怀也可以怀来逺人十月其木檀檀阴木也十一月其木枣取其赤心也十二月其木栎栎可以为车毂木不出火唯栎为然亦应阴气也秦风山有苞栎草木疏云秦人谓柞栎为栎河内人谓木蓼为栎此秦诗也冝从其方土之言柞栎是也【徐州人谓栎为杼或谓之为栩其子为皁或言皁斗】庄子匠石见栎社树其大蔽牛絜之百围上林赋注应劭曰栎棌木也顔师古以为木蓼叶辛初生可食【本草图经曰柞栎也杼也栩也皆橡栎之通名】
　　豫章
　　豫章大木生七年乃可知汉官曰凡郡或以所出金城城下得金酒泉泉味如酒豫章樟木生庭鴈门鴈之所育是也楚子期抉豫章以杀人吴都赋曰櫲樟尸子曰水积则生吞舟之鱼土积则生楩楠豫章【汉上林有豫章观西京赋豫章珍馆薛综谓豫章木为台馆】
　　槠
　　槠似柃叶冬不落上林赋沙棠栎槠郭璞曰槠似采柔
　　檆
　　檆木类松而劲直叶附枝生若刺针俗作杉非是名山志曰华子岗上紫杉千仭被在崖侧
　　木兰
　　木兰叶似长生冬夏荣常以冬华其实如小柿甘美一名林兰一名杜兰皮似桂而香生零陵山谷及泰山状如楠树髙数仞任昉述异记云木兰洲在寻阳江中多木兰又七里洲中有鲁班刻木兰舟今诗家云木兰舟出于此离骚云朝搴阰之木兰王逸谓木兰去皮不死以喻谗人虽欲困已已受天性终不可变易【又云朝饮木兰之坠露】子虚赋云桂椒木兰洛阳宫殿簿显阳殿前有之
　　桦
　　桦木似山桃上林赋华枫枰栌华即今之皮贴弓者鉢室韦国用桦皮盖屋又隋大业中汾州起汾阳宫宫南外平林率是大桦木髙百余尺行从文武皆剥取皮覆卷舍又堪为烛取脂烧辟鬼枰即平仲木也实白如银栌黄栌木也
　　茶
　　今人饮茶未知所始释木云槚苦茶郭璞云树小似栀子冬生叶可煑作羮饮今呼早采者为茶晚采者为茗一名荈蜀人名之苦茶然则古盖用之矣埤苍作今通谓之茶茶荼声近【春秋齐君茶汉地理志茶陵陆顔皆入茶音】茶经曰茶者南方嘉木木如芦叶如栀子花如白蔷薇实如栟榈蔕如丁香根如胡桃其名一曰茶二曰槚三曰蔎四曰茗五曰荈又曰茶之别者有枳殻枸枇杷皂荚槐栁芽上春摘其芽和茶作之故今南人输官茶往往杂以众叶【山中草木芽叶皆可入椿柿尤竒唐风山有栲陆玑疏云山樗吴人以其叶为茗南越志龙川县有臯芦叶似茗南人煑为饮一名芦】
　　椐
　　椐樻也草木疏云节中肿似扶老即今灵寿是也今人以为马鞭及杖农郡北山甚有之孔光传赐灵寿杖孟康曰扶老杖也顔师古曰木似竹有枝节长不过八九尺围三四寸自然有合杖制不须削治也陈藏器云生劔南山谷圆长皮紫作杖令人延年益寿王粲灵寿杖颂云竒干坚正不待矫輮
　　棎
　　棎子木生山中实似棃冬熟味酸薛莹异物志云丹阳诸郡皆有之吴都赋棎榴御霜
　　杨梅
　　杨梅木若荔支叶细阴青实如谷子而有核其味酢出江南五月中熟江淹颂云怀蘂挺实涵黄糅丹镜日绣壑炤霞绮峦张司空云地瘴无不生杨梅者
　　若榴
　　按石榴或云本生西域张骞使外国得之一名丹若广雅谓之若榴木不甚髙大枝柯附干自地便生作丛种极易息折其条盘土中便生花有黄赤二色实亦有甘酸二种甘者可飡酢者入药【段成式云甜者谓之天浆南都赋梬枣若榴】
　　漆
　　漆木汁可以髤物象形桼如水滴而下木髙三二丈叶如椿樗皮白而心黄六七月间以斧斫其皮开以竹管承之汁滴则为漆古者以为贡职方氏豫州其利林漆传称舜造漆器谏者数百人【考】以为奢侈从此兴然三代盛王相继以为器皿以示制度盖备物致用圣人之事也后世用之既博故周家漆林之征至二十而五卫文公徙居楚丘则树榛栗椅桐梓漆伐琴瑟焉盖其逺虑如此而后汉寿张侯樊重欲作器物先种梓漆时人嗤之然积以嵗月皆得其用向之笑者咸求假焉货殖传陈夏千亩漆与千户侯等庄子曰桂可食故伐之漆可用故割之
　　桂
　　桂江南木百药之长屈原逺游曰嘉南州之炎徳兮丽桂树之冬荣周书王会自深桂山海经桂林八树在畨隅东招摇臯涂之山多桂本草桂有三种菌桂生交趾桂林正圆如竹有二三重者叶似柿花白蘂黄四月开五月结实离骚杂申椒与菌桂矫菌桂以纫蕙是也今有筒桂筒菌字近或传写之误或云即肉桂也牡桂生南海叶似枇杷皮薄色黄少脂肉气如木兰削去皮名桂心所谓官桂也桂生桂阳是半卷多脂者所谓板桂也陈藏器云同是一物尔雅但言梫木桂郭璞云南人呼桂厚皮者为木桂苏恭谓牡桂即木桂及单名桂者是也广志曰桂出合浦而生必于髙山之巅冬夏常青尸子乃云春华秋英曰桂吴都赋云丹桂灌丛古者姜桂为燕食庶羞和之美者招摇之桂切桂置酒中谓之桂酒列仙有桂父服桂叶以脑和之吕氏春秋云桂枝之下无杂木辛螫故也南越有桂蠧此虫食桂味辛渍以蜜食之汉常以献陵庙载以赤毂小车春秋运斗枢曰椒桂连名士起
　　卢橘
　　卢橘伊尹曰果之美者箕山之东青鳬之所有焉【考】而司马相如赋上林引卢橘夏熟故左思讥之张勃吴録以为建安郡中有橘冬月于树上覆裹之至明年春夏色变青黑味尤絶美以为相如所引卢橘卢黒色也盖近是乎【説文作栌　郭璞曰蜀中有绐客橙即卢橘也】
　　离支
　　上林赋离支晋灼注大如鸡子皮麤剥去皮肌如鸡子中黄味甘多酢少离蜀都赋旁挺龙目侧生荔支广志曰木髙五六丈大如桂緑叶冬夏荣茂青华朱实后汉南海献龙眼荔支十里一置五里一奔驰险阻道路为患孝和时唐为临武长县接南海上书言状诏太官勿受献龙眼木髙二丈许似荔支而叶防小凌冬不凋春末夏初生细白花七月实成
　　仁频
　　上林赋仁频顔师古注即賔桹也陶隠居云出交州形小而味甘广州以南者形大而味涩小者名蒳子向阳曰防榔向阴曰大腹图经云生南海大如桄桹髙五七丈正直无枝皮似青桐节如桂竹叶生木颠大如楯其实作房从叶中出傍有刺若棘针一房数百实如鸡子皆有殻肉满殻中尖长而有紫文者名防圆而矮者名榔吴都赋防榔无柯椰叶无阴
　　椰
　　椰木似防榔无枝条髙十余寻叶在其末如束蒲实大如瓠繋在树头实外有皮如胡桃核里有肤白如雪厚半寸如猪膏味美如胡桃肤里有汁升余清如水美如蜜饮之可以愈渇核作饮器
　　竹
　　説文冬生艸也象形下垂者箁箬也竹谱别类有六十一山海经岳山寻竹生焉卫丘山南帝俊竹林在焉大可为舟【阙】
　　箭
　　箭篠也东南之美者有防稽之竹箭焉禹贡州篠簜既敷职方氏州其利竹箭箭一名篠是竹之小者可为箭干箭萌谓之箈【一作防】月令日短至则取竹箭説文簜可为干筱可为矢【筱箭属小竹也】异物志箭竹细小劲实可为箭通竿无节竹谱云节间三尺坚劲中为矢箘簵亦堪为矢箭大者为笔【书垂之竹矢淮南云淇卫箘簵冦恂伐淇园之竹为矢】考工记妢胡之笴【谓箭槀】矢人相笴欲生而抟
　　音释
　　柞【音昨又音作】　栎【来的反】　杼【神吕反橡也】栩【吁委反】絜【奚结反围而量之】豫章　抉【于决切】　槠【音诸】柃【音零】采柔【采本作采应劭曰栎榇木也】
　　檆【所防反】　搴【音蹇】阰【音皮山名在楚南】　桦【胡化切】　枰【皮兵反】栌【来都反】　茶　荈【尺兖切】蔎【舒列切】　椐　樻【丘贵反】　棎【市瞻切】杨梅　炤【音灼】　漆　髤【音休】　桂　畨隅【上普官切旧本作贲误山海经注八树而成林言其大也今畨隅县】菌【渠陨反】梫【音寝】　卢橘　注绐【徒亥切相欺】离支【上力智反】　仁频　蒳【奴荅切】楯【食尹切干盾】　椰【音耶】　竹箁【蒲侯切竹箬别名也】箬【音弱】　箭　防【从改切又音台】筱【先乌切与篠同】箘簵
　　【上竒陨切下音路】妢胡之笴【考工记注妢胡胡子之国在楚旁妢音焚书或为邠笴矢干也读为槀】生而抟【周礼矢人注相犹择也生谓无瑕蠹也抟读如抟黍之抟谓圎也】


　　尔雅翼卷十二
　　钦定四库全书
　　尔雅翼卷十三
　　宋　罗愿　撰
　　释鸟
　　鹏　　　鳯　　　鸾　　　孔雀
　　鹤　　　鸡　　　雉　　　鷩
　　乌　　　鹊
　　鹏
　　万物之在宇中者其小大皆可识惟夏革所称鲲化为鹏庄子引以冠其书颇为难信按説文鳯神鸟也其字又为□云古文鳯象形鳯飞羣鸟从以万数故以为朋党字又□字云亦古文鳯然则以书之正是鹏尔夫羽虫三百鳯为之长舜文王之时甞来仪以鸣而仲尼叹其不至冝无伟于是者矣宋玉对楚襄王亦称鸟有鳯而鱼有鲲鳯皇上击九千里絶云霓负青天翺翔乎杳冥之上夫藩篱之鷃岂能与之料天地之髙哉鲲鱼朝发昆仑之墟暴鬐于碣石暮宿于孟诸夫尺泽之鲵岂能与之量江海之大哉宋玉庄周皆楚人所言鹏鳯俱以鲲配又其言絶云负天词防亦相类明鹏即鳯也但齐谐主于怪故以九千为九万耳
　　鳯
　　鳯神鸟也韩诗外传曰黄帝即位字内和平惟思鳯象召天老而问之天老对曰夫鳯象鸿前而麐后蛇颈而鱼尾鹳颡而鸳思龙文而背燕颔而鸡喙又説者曰五色具出东方君子之国翺翔四海之外过昆仑饮底柱濯羽弱水暮宿风穴见则天下大安宁又有六像九苞之説盖鳯生南方去中国甚逺而又不妄飞鸣饮啄其至盖罕故孔子称之而世好事者憙为之传道务竒怪其章防绎其声列于神圣故千世而不合焉盖鸿前者轩也麐后者丰也蛇颈者宛也鱼尾者岐也鹳颡者椎也鸳思者张也龙文者致也背者隆也燕颔者方也鸡喙者钩也六像头像天者圎也目像日者明也背像月者偃也翼像风者舒也足像地者方也尾像纬者五色具也九苞口包命者不妄鸣也心合度者进退精也耳听达者居髙明也舌诎伸者能变声也彩色光者文采呈也冠矩朱者南方行也距鋭钩者武可称也音激者声逺闻也腹文户者不妄纳也行鸣曰归嬉止鸣曰提扶夜鸣曰善哉晨鸣白贺世飞鸣曰即都知我唯黄持竹实来译者即其音而附之声也黄帝使泠纶制十二筩听鳯鸣则雄鸣为六雌鸣亦六比黄钟之宫而皆可以生之是为律本少皥氏以其鸣合十二律故设鳯鸟氏之官以为歴正及帝舜之时作箫以象之故箫韶九成鳯皇来仪仪者盖驯扰相狎久而不去非特为羽仪而已禽经曰防以鸣鸣鳯鳯以仪仪防仪匹也如卫诗实维我仪周语丹朱冯身以仪之是也覆巢擿卵则鳯皇不至故孟舒国人首鸟身其先世为霅氏训百禽夏后之世始食卵孟舒去之鳯皇随焉梧桐楝实乃所在有之竹实则竹之将死者先花而为实如小米顾不至尔南恩州北甘山壁立千仭有瀑水飞下猿狖不能至鳯皇巢其上彼人呼为鳯皇山所食亦虫鱼遇大风雨或飘堕其雏小者犹如鹤而足差短南人截取其觜谓之鳯皇杯古称鳯生丹穴丹穴南方也顾出则为异尔蔡衡对光武凡鳯有五多赤色者乃鳯多黄色者鹓雏多青色者鸾多紫色者鸑鷟多白色者鹄禽经亦曰青鳯谓之鹖赤鳯谓之鹑黄鳯谓之鸾白鳯谓之鹔紫鳯谓之鷟説文亦曰五方神鸟东方曰发明南方曰焦明西方曰鹔鷞北方曰幽昌中央曰鳯皇则此五者皆鳯类使不足道不至为怪祥矣而乐恊图徴説五鳯皆五色为瑞者一为孽者四鹔鷞旱疫之感发明丧之感焦明水之感幽昌旱之感且其称四鳯身背婴膺负皆合五常岂应为孽盖汉儒既夸大其辞推鳯为希世之瑞夸而无验极而必反则又推之以为孽大抵日新其説竞为可喜以动人之耳目故既鳯矣而又孽之虽孽之矣则又不废身文义仁智礼信之説反覆无所据皆不足取也至若汉书云凡五色大鸟似鳯者多羽虫之孽是则异鸟之不知名者也遽可鳯之耶【周书王防西中以鳯鸟方以皇鸟淮南子曰二皇鳯至于庭三代鳯至于泽徳弥浇所至弥逺徳弥精所至弥近】
　　鸾
　　鸾赤色五采鸡形鸣中五音古者职方氏之职荆二州其畜冝鸟兽先儒以为孔鸾防防犀象之属然则盖常有之物非若麟鳯为畜鸟兽不獝狘也孔雀防防后世稔识而鸾在纬书已为瑞物故瑞应图称鸾赤神之精鳯皇之佐説文以为颂声作则至引周成王时氐羌献之以为验而山海经亦言生于女牀见则天下太平也鸾入夜则歌好自歌自舞或曰鸾甚好其类见则鸣舞西域之国尝有得之者金樊珍羞三年不一鸣乃悬镜照之覩影悲鸣中宵一奋而絶盖以为其类而感也昔有虞氏之辂谓之鸾车亦曰鸾辂明堂月令春则乗之蔡邕称以金为鸾鸟悬铃其中施于衡为迟速之节崔豹古今注亦以为五辂衡上金雀者朱鸟也口衔铃铃谓之銮礼云衡前朱雀或谓朱雀者鸾鸟以前有鸾鸟故谓之鸾鸾口有铃故谓之銮事一而义异然则鸟之鸾主形铃之銮主声铃之为銮亦以象鸾鸟之声为名耳然杜预又以为鸾和铃者在马额鸾在镳和在衡铃在旂动皆有鸣声则与前説异按鸾和皆铃也韩诗外传大戴礼及郑氏解周官大驭礼记玉藻经解之篇皆云鸾在衡和在轼唯毛氏蓼萧传称在轼曰和在镳曰鸾郑氏解烈祖复兼取之以诗輶车鸾镳及四牡八鸾考之镳谓马口两旁四马故八鸾则言在镳者亦不为无据然此乃谓輶车及仲山甫人臣所乗耳若乃天子之路既特以此为名不当止如常车置马口傍故秦风笺亦以为輶车者置鸾于镳异于乗车是则天子之乗车鸾不在镳而在衡明也然説者又以衡之所容唯两服马安能置八鸾夫八鸾既不主谓天子之车则施一鸾于衡上有何不可岂必欲置服马间而后为在衡耶盖鸾路之説如此至常鸾则所在施之如庭燎之鸾则谓旂之铃盖旌旗有铃为旂夜未尽则闻其声夜乡晨则见其旂而所谓鸾刀者又特以有镮为鸾亦不特铃也凡此皆以鸾善为声故取之禽经有鸾鸣噰噰鳯鸣喈喈又以为君子之车也然鸾赤色五彩古又以应朱雀至后汉光武时华阴有大鸟髙五尺鸡头燕颔蛇颈鱼尾五色备举而多青诏问百僚咸以为鳯唯太史令蔡衡对以为凡象鳯者五多赤色者鳯多青色者鸾今此鸟多青乃鸾非鳯也与説文端应图之説异【淮南子曰羽嘉生飞龙飞龙生鳯皇鳯皇生鸾鸟】
　　孔雀
　　孔雀生南海盖鸾鳯之亚尾凡五年而后成长六七尺展开如车轮金翠然始春而生至三四月复凋与花蕚俱荣衰羽属之最华耀者故元命包言火离为孔雀然尤自珍爱遇芳时好景闻歌必舒张翅尾眄睐而舞盖物之能自爱者如鸾自歌鳯自舞也羣飞数十为偶南人収其雏养之使极驯扰寘山间以物绊足旁施罗网伺野孔雀至则倒网掩之无遗者其雌尾短畧无文彩孔雀不必匹偶但音影相接便有孕如白鶂相视雄鸣上风雌鸣下风之类或曰与蛇为偶蛇盘结其上今野雉亦有与蛇交者理或有之或云闻雷声而孕周成王时方人常献列于王防及汉文帝时赵佗亦以为献九歌称孔盖兮翠旍以为神明之饰魏文帝亦尝诏以于阗所上尾万枚为金根车盖南越人以珥门户
　　鹤
　　鹤一起千里古谓之仙禽以其于物为寿【淮南曰鹤夀千嵗以极其游】状大如鵞脚青黒髙三尺余喙长四寸常夜半鸣其声闻八九里雌者声差下繁露曰鹤知夜半鹤水鸟也夜半水位感其生气则喜而鸣所以寿者无死气于中也又性絶警八月白露降则警而鸣性好在阴故谓其羽为阴羽周书曰阴羽鳬旌解者曰鹤鳬羽为旌也相鹤经曰鹤阳鸟也而游于阴因金气依火精以自养金数九火数七故七年小变十六年大变禽经亦曰鹤爱阴而恶阳鴈爱阳而恶阴故易有鸣鹤在阴之文然诗称鹤鸣于九臯声闻于天与易之鸣鹤在阴其子和之若不同者盖鸣于九臯鹤之俊者以喻士之及时而未仕者至其老则声不能和者独其子而已禽经又曰鹤老则声下而不能髙近而不能辽此之谓也书又言鹤体无青黄二色者木土之气内养故不表于外然本草云鹤有有黄有白有苍苍者今人谓之赤颊则鹤之老者百六十年则有纯白纯黒之异若黄鹤则古人常言之古书又多言鹄鹄即是鹤音之转后人以鹄名颇着谓鹤之外别有所谓鹄故埤雅既有鹤又有鹄盖古之言鹄不日浴而白白即鹤也鹄名哠哠哠哠鹤也以龙鸿鹄为寿寿亦鹤也故汉昭时黄鹄下建章宫太液池而歌则名黄鹤神异经鹤国有海鹄卫懿公好鹤齐王使献鹄于楚亦列国之君皆以为玩其余诸书文如蕙帐空兮夜鹤怨楚辞黄鹄一举及田饶説鲁哀公言黄鹄或为鹤或为鹄者甚多以此知鹤之外无别有所谓鹄也鹤好延颈以望故称鹤以怨望鸱以贪顾怨者必望故以望为怨不意君之望臣深是也贪者必顾故以顾为贪数招权顾金钱是也古以鹤为祥故立之华表説文相亭邮表也一説汉法亭部四角建大木贯以方表名曰相表又鹤之膝特隆故呉矛骹大者名鹤膝又作诗者以中字平为鹤膝
　　鸡
　　鸡司时之畜鸣必三度故礼有初鸣而衣服者又能自守不为风雨止故诗人以比不改度之君子古有鸡人掌共鸡牲大祭祀夜漏未尽则嘑旦以嘂百官以其畜鸡则知时故也春秋説题辞鸡为积阳南方之象火阳精物炎上故阳出鸡鸣以类感也【春秋运斗枢曰玉衡星散为鸡】括地图则言度朔山【中记曰桃都山】有大桃木盘屈三千里上有金鸡日照则鸣于是晨鸡悉鸣矣古称鸡之徳五头戴冠者文也足傅距者武也敌在前敢鬬者勇也见食相告者仁也鸣不失时者信也鸡有五徳犹日瀹而食之何也以其所从来者近也然鸡老遇嵗晏则有怯寒至晓方鸣者又鸡或乙丙夜辄鸣者俗谓之盗啼云行且有赦盖海中星占云天鸡星动为有赦故后魏北齐赦日皆设金鸡掲于竿至今犹然亦曰盗啼为有火古称牝鸡之晨惟家之索以喻商王之用妇言至汉世乃有雌鸡化为雄冠距鸣将与雄不殊将者谓能率领其羣也説者曰鸡有冠距文武之貌不为威仪貌气毁故有鸡旤风俗通云呼鸡曰朱朱相传鸡本朱氏翁化为之按汉祝鸡翁居尸乡山下养鸡百余年皆有名字呼名则种别而至则朱乃祝之转也又崔豹古今注鸡名烛夜尔雅鸡大者蜀其音岂又本于此耶郭璞既解蜀为今之蜀鸡广志又称大者蜀小者荆而庄子别称越鸡不能伏鹄卵鲁鸡固能则荆与越为小蜀与鲁为大荆越相近若蜀者非巴蜀盖鲁成公防于蜀者亦鲁地云尔【説文鲁郊以丹鸡祝曰以斯鶾音赤羽去鲁侯之咎】又禽经曰鹰鸡多秋生雉鸡多冬死盖鲁鸡则今鬬鸡自周宣王时已有纪渻子为王养鬭鸡之事其后鲁季郈鸡鬭季氏介其鸡盖以胶沙播其羽或曰捣芥汁播之郈氏则为之金距距者鸡附足骨鬭时所用刺也后世则又私取狸膏涂其头辄鬭无敌此非有厌胜特是狸能捕鸡异鸡闻狸之气则畏而走不若养之至于木鸡者之全也今南方蓄蛊之家鸡辄飞去【庄子谓恵子曰羊沟之鸡三嵗为株相者视之则非良鸡也然而数以胜人者以狸膏涂其头】
　　雉
　　雉有十四种春秋运斗枢曰玑星散为雉泽雉十步一啄百步一饮因地之坟衍以为疆界分而护之不相侵越一界之内要以一雄为主余者虽众莫敢鸣其隽者不特一雌雉耿介之禽应义气十一月雷在地中雉先知而鸣説文雊雄雌鸣也雷始动雉鸣而雊其颈盖雊鹆以足相勾雉以颈相勾故雊鹆从句雉雊亦从句髙宗祭成汤有飞雉升鼎耳而雊非特鸣而已然闻声似雷者亦从而应齐景公作为路寝之台族铸大钟撞之庭下郊雉皆呴许氏曰大钟声似雷震雉应而呴鸣也又天水冀南山有石皷长丈三尺广厚畧等汉成帝时有声如雷闻二百四十里野鸡皆鸣盖以为雷也夏小正曰正月雉震呴雉以媒取媒者少养雉子至长狎人能招引野雉因名曰媒以翳隠身而射之媒江淮间谓之游言可与游按説文囮译也率鸟者繋生鸟以来之名曰囮读若譌囮或从繇为防又音由然则游乃防也至若周官翨氏攻猛鸟各以其物为媒而掎之乃谓用其所食之物世以鸠鸽置羂中以媒鹰隼而掎其脚其为媒之名虽同而实则异礼六挚士执雉取其守介而死不失节也【汉五行志雉者听察先闻雷声故月令以纪气】
　　鷩
</div>
    <div class="pagination">
<a href="尔雅翼_page7.html">上一页</a><span>...</span><a href="尔雅翼_page3.html">3</a><a href="尔雅翼_page4.html">4</a><a href="尔雅翼_page5.html">5</a><a href="尔雅翼_page6.html">6</a><a href="尔雅翼_page7.html">7</a><span class="current-page">8</span><a href="尔雅翼_page9.html">9</a><a href="尔雅翼_page10.html">10</a><a href="尔雅翼_page11.html">11</a><a href="尔雅翼_page12.html">12</a><a href="尔雅翼_page13.html">13</a><span>...</span><a href="尔雅翼_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
