<!DOCTYPE html>
<html>
<head>
    <meta charset="UTF-8">
    <title>马氏文通 - 第 53 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>马氏文通 - 第 53 页/共 114 页</h1>
    <div class="content">[274]史记鲁仲连列传云：新垣衍怏然不悦曰：‘噫噫，亦太甚矣，先生之言也，先生又恶能使秦王烹醢梁王？’鲁仲连曰：‘固也，吾将言之。’
[275]又李斯列传云：高闻李斯以为言，乃见丞相曰：‘关东焄盗多，今上急益发繇治阿房宫，聚狗马无用之物。臣欲谏，为位贱。此眞君侯之事，君何不谏？’李斯曰：‘固也，吾欲言之久矣。’
——诸句内皆以决辞合于助字而为表词也。即如「信也」「固也」，虽皆为答语之辞，而其起词即为所答之事，故以「信也」「固也」答之，即以决言其为如此者。③

○1原书‘五’包括状字之表肯定与否定者，今分作两节，本节举例以表肯字者为限，表否定者见下节。
○2集解引服虔曰：‘「雅」，「故」也。’苏林曰：‘「雅」，「素」也。’故此例应属【6.4.2】节‘记事成之时者’。
○3此处所说「决辞」，指意在肯定的字眼，非系词之谓。又，「必」「信」「固」等既为表词，就不是状字而应是静字了。

【6.4.7】状字之决不然者实多，今各详之。
【6.4.7.1】「不」字用于静字、动字、状字之先，以决事理之无者，常语也。
 [276]孟梁上：万取千焉，千取百焉，不为不多矣，苟为后义而先利，不夺不餍。——四用「不」字，一先「多」字，静字也，余皆先乎动字。又「不为不多」者，言事理之当然者也。「不夺不餍」者，决功效之当然者也。
至[277]孟子梁惠王下云：不若与人。
[278]又云：今也不然。
[279]又公孙丑上云：虽有智慧，不如待时。——三句，「若」「然」「如」三皆状字「不」字先之，皆所以言事理之如此也。
惟「不」字先于静字，如「不仁」者「不贤」者等语，则两字合成一语，解见静字篇内，并非藉以决事理之当然也。
[280]史淮阴侯列传：奉咫尺之书，暴其所长于燕，燕必不敢不听从。
[281]汉高帝纪：旦日不可不早来谢。
[282]又王嘉传：人情不能不有过差，宜可阔略，令尽力者有所劝。——所引句内，迭用两「不」字，业已互相对销，无异正说，然所决者仍为事理之当然也。
[283]孟子梁惠王上云：直不百步耳。
[284]韩愈送杨支使序云：虽有享之以季氏之富，不一日留也。——两句「不」字皆先名字，似含一动字。第一句犹云「直不走百步耳」，第二句犹云「不愿一日留也」。似此之类，经籍时有，然未可拘定为所含何字，总以可解为要。
「不」字有代「非」字者。
[285]礼中庸云：苟不至德，至道不凝焉。
[286]又云：苟不固聪明圣知天德者，其孰能知之？
[287]庄子让王篇云：先生不受，岂不命耶！——前引三节内，所云「苟不」，解以「苟非」较顺。所云「岂不」，解以「岂非」较顺。
[288]大戴礼王言篇云：毕弋田猎之得，不以盈宫室也；征敛于百姓，非以充府库也。
[289]墨子非命篇：上之所赏，命固且赏，非贤故赏也。上之所罚，命固且罚，不暴故罚也。——前引二节内，「不」「非」两字互用，释词引为相代之证。
「不」字有代「无」字者。
[290]汉武五子传赞：不一日而无兵。
[291]又枚皋传：凡可读者不二十篇。①
[292]诗王风：不日不月。
[293]周官大司马：若师不功，则厌而奉主车。——诸「不」字皆可解作「无」字，以其先乎名字故也。故释词谓
[294]论语先进：人不闲于其父母昆弟之言。——「不闲」当作「非闲」者，失之矣，②以「闲」字为动字故也。
释词解「不」「丕」二字，有解为语词，有解为发声者。
[295]书西伯勘黎云：我生不有命在天。
[296]又君牙云：丕显哉！③
[297]逸周书芮良夫云：④不其乱尔。
[298]诗小雅常棣云：鄂不*。
[299]又小雅桑扈云：受福不那。
[300]又大雅文王云：不显亦世。——等句，皆解作语词无解。愚案，似此句法，仍解作「岂不」为顺。
故[301]论语阳货云：不曰坚乎？——犹云「闻之人岂不曰坚乎。」
[302]左传宣公四年云：若敖氏之鬼，不其馁而。——犹云「岂不馁而」也。
[303]孟子公孙丑上云：吾不惴焉。——犹云「吾岂不惴焉」也。⑤

○1章云：汉书作「百」，马氏误引。
○2章云：释词第十解此句云：‘言人无有非其父母昆弟之言也。’盖以「无」释「不」，「非」释「闲」，非以「非闲」释「不闲」也。马氏殊误。
○3章云：「丕」字古未有训「不」者，马氏以「丕显」作「岂不显」解，似误。
○4芮良夫乃逸周书篇名。马氏原作「芮良夫诗」，误。今案：「诗」字乃涉下「诗云」而误（篇名乃校注本所加）。
○5[302][303]原无「犹云」二字，今加。

【6.4.7.2】「未」字以决事之过时者，常语也。
[304]孟离上：舍馆未定。——「未定」者，言时尚未定，故不来也。
[305]又离下：民未病涉与。——犹云「杠梁及时可通，民无病涉之时也。」
「未」字有与「尝」字相并者。如：
[306]孟子离娄下云：而未尝有显者来。
[307]又告子上云：人见其濯濯也，以为未尝有材焉。
[308]史记冯唐列传云：今吾每饭，意未尝不在巨鹿也。
[309]汉书儒林传云：至于忠臣孝子之篇，未尝不为王反复诵之也。——「未尝」二字，皆言已往之无其事也。而「未尝不」者，犹云「往时先不如此」也。
「未」字后于「犹」字者，言事之有及时也。
    [310]孟子离娄下云：舜，人也，我，亦人也，舜为法于天下，可传于后世，我由未免为乡人也。——「由未」者，犹云「同为人，而我及时尚不如是」也。①
[311]左传僖公二十四年云：若犹未也，又将及难。——「犹未」者，犹云「及今尚无知」也。
至[312]榖梁隐元年云：若隐者，可谓轻千乘之国，蹈道则未也。
[313]左传文元年云：君之齿未也。——两「未也」皆「犹未」之意。
而[314]孟子公孙丑下云：或问：‘劝齐伐燕，有诸？’曰：‘未也’。——此「未也」直是无辞耳。「未也」之「未」字，用如表词，而非状字矣。

○1「由」同「犹」。

【6.4.7.3】「勿」「毋」二字，禁戒之词。
[315]论先进：己所不欲，勿施于人。
[316]孟尽下：勿视其巍巍然。
[317]左文公元年：享江芊而勿敬也。
[318]又成二：非礼也，勿籍。
[319]讼公冶：毋以与尔邻里乡乎！
[320]史张释之列传：卑之，毋甚高论。
[321]又赵世家：毋变而度，毋异而虑，坚守一心，以殁而世！
[322]汉王尊传：贤为上，毋以富。——所引「勿」「毋」诸字，皆禁止之辞。
「无」通「毋」，亦禁止之辞。
[323]孟梁上：王无罪岁。
[324]又告上：无或乎王之不智也。
[325]庄德充符：子无乃称。
[326]又人间世：故法言曰，传其常情，无传其溢言，则几乎全。——四引「无」字，皆戒辞也。
虽然，「勿」「毋」「无」三字有无禁戒之意者。如：
[327]论语宪问：爱之能勿劳乎，忠焉能勿诲乎？——两句两「勿」字。
[328]又颜渊：非礼勿视，非礼勿听，非礼勿言，非礼勿动。——四句四「勿」字。
[329]又子罕：毋意，毋必，毋固，毋我。——四「毋」字。
[330]又学而：贫而无谄，富而无骄。——两句两「无」字。皆陈述之辞，而无命戒之意。①
[331]左传襄公二十五年云：今大国多数圻矣，若无侵小，何以至焉？
[332]又昭公三年云：其爱之如父母，而归之如流水，欲无获民，将焉辟之？
——两节内「无」字皆代「不」字。左氏文类此者甚多。
至[333]尔雅释训云：勿念，勿忘也。——郭璞注曰：勿念，念也。
[334]诗大雅文王云：无念尔祖。——传曰：无念，念也。
[335]左传襄公二十九年云：且先君而有知也，毋宁夫人，而焉用老臣？服虔注曰：毋宁，宁也。
——似此之句，经生家皆以「勿」「无」「毋」三字为发声而无解者，②恐未尽然也。盖古书往往有省文两字幷作一字者，与其武断而强解，毋宁知所省乎？

○1[328]四「勿」字乃禁戒之辞。今案：[328][329][330]三例马氏引文简略，今补全。
○2章云：见经传释词。

【6.4.7.4】论语公冶长正义云：‘「弗」者，「不」之深也。’与「不」字无异，惟较「不」字辞气更遽耳。
[336]论公冶：弗如也，吾与女弗如也。——极言其不如之甚，有不待思索而急遽言之之状。故孟子尽心下历数大人之巍巍者，即遽断之曰：‘我得志，弗为也。’至以后总言不足畏之理，则用「不」字，故曰：‘在彼者，皆我所不为也。’
[337]左传宣公十二年云：郑人劝战，弗敢从也；楚人求成，弗能好也。——两「弗」字用以深责，亦匆遽口气。
【6.4.7.5】「靡」「蔑」「罔」「匪」「休」。
</div>
    <div class="pagination">
<a href="马氏文通_page52.html">上一页</a><span>...</span><a href="马氏文通_page48.html">48</a><a href="马氏文通_page49.html">49</a><a href="马氏文通_page50.html">50</a><a href="马氏文通_page51.html">51</a><a href="马氏文通_page52.html">52</a><span class="current-page">53</span><a href="马氏文通_page54.html">54</a><a href="马氏文通_page55.html">55</a><a href="马氏文通_page56.html">56</a><a href="马氏文通_page57.html">57</a><a href="马氏文通_page58.html">58</a><span>...</span><a href="马氏文通_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
