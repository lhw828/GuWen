<!DOCTYPE html>
<html>
<head>
    <meta charset="UTF-8">
    <title>马氏文通 - 第 76 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>马氏文通 - 第 76 页/共 114 页</h1>
    <div class="content">[91]左桓二：戊申，纳于大庙，非礼也。
[92]又哀十一：不属者，非鲁人也。
[93]史淮阴侯列传：且陛下所谓天授，非人力也。
[94]汉赵充国传：此人臣不忠之利，非明主社稷之福也。
[95]又息夫躬传：辩士见一端，或妄以意传着星历，虚造匈奴乌孙西羌之难，谋动干戈，设为权变，非应天之道也。
——以上所引，其结句或为名，或为顿，皆各蒙以「非」字而煞以「也」字，有如此者。
表词为读。
[96]孟滕下：子路曰：‘未同而言，观其色赧赧然，非由之所知也。’
[97]又公上：今人乍见孺子将入于井，皆有怵惕恻隐之心。非所以内交于孺子之父母也，非要誉于乡党朋友也，非恶其声而然也。
[98]论先进：回也非助我者也。
[99]左隐五：若夫山林川泽之实，器用之资，皁隶之事，官司之守，非君所及也。
[100]史商君列传：今君之见秦王也，因嬖人景监以为主，非所以为名也。
[101]汉贾谊传：若夫束缚之，系绁之，输之司寇，编之徒官，司寇小吏，詈骂而榜笞之，殆非所以令众庶见也。夫卑贱者习知尊贵者之一旦吾亦乃可以加此也，非所以习天下也，非尊尊贵贵之化也。
[102]吴语：夫越非实忠心好吴也，又非摄畏吾兵甲之强也。——诸引结句，皆以读为表词，①蒙「非」字以断其不然，煞「也」字以助直决口气，与前节所引辞义相同。
①[97]「要誉于乡党朋友」，「恶其声而然」，[101]「尊尊贵贵之化」，[102]实忠心好吴」「摄畏吾兵甲之强」，皆非读。

【9.1.3】经籍中有是非两句并置，然先「非」而后「是」者为常，所以明反正之意，以助决断之辞气耳。
[103]孟滕下：为其杀是童子而征之，四海之内皆曰，非富天下，为匹夫匹妇复仇也。
[104]又万上：舜相尧，二十有八载，非人之所能为也，天也。
[105]又：舜禹益相去久远，其子之贤不肖，皆天也，非人之所能为也。
[106]魏策：唐且曰：‘此庸夫之怒也，非士之怒也。’
[107]汉鼌错传：其民如是，则邑里相救助，赴胡不避死，非以德上也，欲全亲戚而利其财也。
[108]史信陵君列传：赵王田猎耳，非为寇也。
[109]又淮阴侯列传：非愚于虞而智于秦也，用与不用，听与不听也。
[110]汉郦食其传：此黄帝之兵，非人之力，天之福也。
[111]又娄敬传：天下莫朝周，周不能制。非德薄，形势弱也。
[112]又息夫躬传：所以遣子侍单于者，非亲信之也，实畏之耳。
[113]韩重答张籍书：虽诚有之，抑非好己胜也，好己之道胜也。非好己之道胜也，己之道乃夫子孟轲扬雄所传之道也。——诸引两句，皆一反一正。决非之句，先者为常。句无「也」字为助者，其辞气直贯下句，可通用也。决是之句，两助「耳」字，皆带有决断之意。

【9.1.4】他如言事理之句，有结「也」字者，要皆以论断其然耳。然所为论断者，不一其情。
有断其诚然者。
助动字为坐动者。
[114]孟万上：孔子主我，卫卿可得也。
[115]又滕上：禄足以代其耕也。
[116]又万上：惟君子能由是路，出入是门也。——诸引句坐动字，「可」「足」「能」助动字也。夫曰「可得」，日「足代」，曰「能由」，则犹「未可」「未足」「未能」也，煞以「也」字，所以断其「卿」之诚「可得」也，「禄」之诚「足代」也，「路」与「门」之诚「惟君子」「能由」「能出入」也。故曰煞「也」字者，断其诚然也。故句有助动字为坐动者，概煞「也」字，而「可」「足」两字最习用也。
[117]齐策：如此，则兵不费，权不轻，地可广，欲可成也。
[118]左宣十二：中军下军争舟，舟中之指可掬也。
[119]齐策：今齐楚燕赵韩梁六国之递甚也，不足以立功名，适足以强秦而自弱也。
[120]汉刘向传：及秦惠文武昭严襄五王，皆大作丘陇，多其瘗臧，咸尽发掘暴露，甚足悲也。——似此句法，时见于书，故不多引。
「有」「无」两字，同动字了，其煞「也」字者，与助动同。
同动字为坐动者。
[121]孟离下：是故君子有终身之忧，无一朝之患也。
[122]又滕上：且志曰：‘丧祭从先祖。’曰吾有所受之也。
[123]齐策：孟尝君曰：‘客何好？’曰：‘客无好也’。曰：‘客何能？’曰：‘客无能也’。
[124]左襄二十三：奉君以走固宫，必无害也。
[125]秦策：王虽有之，不为得地，是王有毁楚之名，无得地之实也。——诸引句，各以「有」「无」字为助动①，结以「也」字，所以论断其所有所无之诚然也。至如
无助动、同动者。
[126]孟子滕文公上云：亲丧固所自尽也。
[127]又公孙丑下云：王使人来曰：‘寡人如就见者也。’
[128]又云：今愿窃有请也。
[129]又离娄下云：予未得为孔子徒也。予私淑诸人也。
[130]齐策云：梁使三反，孟尝君固辞不往也。
[131]左传襄二十六年云：初，楚伍参与蔡太师子朝友，其子伍举于声子相善也。
[132]又云：楚师轻窕，易震荡也。
——诸引句内本无助动、同动之字，而所记者或即为言者同时之事，或以明言者心中之愿，结以「也」字者，所以决其诚如是也。
两弗辞连用者。
[133]孟子尽心上云：孩提之童，无不知爱其亲也。及其长也，无不知敬其兄也。——两句亦此例也。盖「无」「不」两字，皆弗辞也，连用相消，同乎正意。不然，当列下节矣。是则
[134]左传定公元年云：子家子亟言于我，未尝不中吾志也。
[135]汉书冯唐传云：今吾每饭意未尝不在巨鹿也。
[136]又儒林传云：至于忠臣孝子之篇，未尝不为王反复诵之也。
[137]史记自序云：然其正名实，不可不察也。
[138]又云：若夫控名责实，参伍不失，此不可不察也。
——诸引结以「也」字者，决其然也。而句内「未」「不」与「不」「不」两弗辞互消，正此例也。
①「有」「无」前既已列为同动字，今又谓‘为助动’，易滋误解。

【9.1.5】有断其不然者。
此节反乎前节，以其所包者广，故别为两节耳。故凡句之坐动而为助动之字，有弗辞先焉者，皆在此例。
助动词为坐动者。
[139]孟滕上：民事不可缓也。
[140]孟公下：晋楚之富，不可及也。
[141]周语：大物其未可改也。
[142]左襄二十九：表东海者，其太公乎！国未可量也。
[143]孟滕上：北方之学者，未能或之先也。
[144]孟离下：虽孝子慈孙，百世不能改也。
[145]左昭五：今政令在家，不能取也；有子家覊，弗能用也。
[146]史自序：若夫列君臣父子之礼，序夫妇长幼之别，虽百家弗能易也。
[147]汉食货志：民如鸟兽，虽有高城深池，严法重刑，犹不能禁也。
[148]孟滕下：予岂好辨哉？予不得已也。
[149]孟万上：语云：盛德之士，君不得而臣，父不得而子也。①
[150]齐策：今有一窟，未得高枕而卧也。
[151]汉匈奴传：卒其所以脱者，世莫得而言也。
[152]韩策：以韩卒之勇，被坚甲，跖劲弩，带利剑，一人当百，不足言也。
——诸句之以「可」「能」「得」「足」诸助动字为坐动，而先之以「莫」「不」「弗」「未」之辞者，皆煞「也」字，所以决其不然也。
同动字为坐动者。
[153]孟子梁惠王上云：然而不王者，未之有也。
[154]礼大学：未有学养子而后嫁者也。
[155]燕策：自五伯以来，功未有及先王者也。
——「有」，同动字也。「未有」二字相连，或冠句首，或间句中，在间以「之」字，必置于末。其殿以「也」字者，所以断之也，此可与同动节参观。②
至句中有「不」「未」「弗」「无」「莫」「非」诸弗辞，而煞以「也」字者，皆所为断其不然而助其决然之辞气也。
前有弗辞者。
[156]孟公下：所以自为，则吾不知也。
[157]左襄三十一：子皮曰：‘愿，吾爱之，不吾叛也。’
[158]吴语：天若弃吴，必许吾成而不吾足也。
[159]左定四：不然，文武成康之伯犹多，而不获是分也，唯不尚年也。
[160]公宣六：君将使我杀子，吾不忍杀子也。
[161]孟公下：仁智，周公未之尽也。
[162]孟万上：非其义也，非其道也，禄之以天下，弗顾也。系马千驷，弗视也。
[163]左襄二十六：引领南望曰：‘庶几赦余’，亦弗图也。
[164]左襄二十九：美哉！其细已甚，民弗堪也。
[165]左昭二十三：苟不能卫，城无益也。
</div>
    <div class="pagination">
<a href="马氏文通_page75.html">上一页</a><span>...</span><a href="马氏文通_page71.html">71</a><a href="马氏文通_page72.html">72</a><a href="马氏文通_page73.html">73</a><a href="马氏文通_page74.html">74</a><a href="马氏文通_page75.html">75</a><span class="current-page">76</span><a href="马氏文通_page77.html">77</a><a href="马氏文通_page78.html">78</a><a href="马氏文通_page79.html">79</a><a href="马氏文通_page80.html">80</a><a href="马氏文通_page81.html">81</a><span>...</span><a href="马氏文通_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
