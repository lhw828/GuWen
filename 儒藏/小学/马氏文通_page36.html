<!DOCTYPE html>
<html>
<head>
    <meta charset="UTF-8">
    <title>马氏文通 - 第 36 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>马氏文通 - 第 36 页/共 114 页</h1>
    <div class="content">[429]庄胠箧：昔者龙逄斩，比干剖，苌弘胣，子胥靡。
[430]汉景帝纪：农事伤，则饥之本也。女红害，则寒之原也。
[431]史滑稽列传：数使诸侯，未尝屈辱。②
[432]燕策：珠玉财宝，车甲珍器，尽收入燕，大吕陈于元英，故鼎反于历室，齐器设于宁台，蓟邱之植植于汶篁。
[433]史魏其列传：夫系，遂不得告言武安阴事。
[434]韩答元侍奉御书：足下以抗直喜立事，斥不得立朝。
[435]又进学解：占小善者率以录，名一艺者无不庸。
[436]又与孟东野书：各以事牵，不可合幷。③
——诸引「行」「听」「用」「挫」「削」「斩」「剖」「胣」「靡」「伤」「害」「使」「屈辱」「收」「陈」「反」「设」「植」「系」「斥」「录」「庸」「牵」「合幷」诸动字，皆受动也。
而「名」「化」等字后缀一「为」字，亦可转为受动之意。
[437]史陆贾传：名为有口辩士。——「名为」者，「为人所名」也。
[438]庄子知北游云：臭腐复化为神奇，神奇复化为臭腐。
[439]三国志王粲传注云：而此诸子化为粪壤，可复道哉！
「迁」「徙」「封」「拜」等字亦然。
[440]史记曹相国世家云：及亢父，先登，迁为五大夫。
[441]又云：拜为假左丞相。
——诸句皆与上同解。惟「为」字后所有名、代、静诸字，皆表词也，必与起词同次。同次篇内与论「为」字节参观可也。
○1这一句应当与上一句‘古之欲明明德于天下者先治其国，欲治其国者齐其家，欲齐其家者先修其身，欲修其身者正其心，欲正其心者先诚其意，欲诚其意者先致其知，致知在格物’连起来看。两「格」字、两「修」字、两「治」字，都可以认为前为外动，后为受动，「平」字一见，也可以认为是受动，如马氏所说。「诚」「正」「齐」三字则应该认为初为静字的致动用法，次见为静字的本来用法。
○2此「使」为「出使」义，非初可能由「被使」义衍生，但「出使」义既已确立，即不外应仍认为受动字。
○3此例「合幷」前有「可」，不应阑入外动字单用转为受动类。
内动字四之三
【5.4】凡行之留于施者之内者，曰内动字。内动字之行不及乎外，故无止词以受其所施，内之之不得转为受动者此也。而施者因内动之行，或变其处焉，或着其效焉，要不能无词以明之，是即所谓「转词」也。
内动字言去来之行，其转词记处者有四：曰从来之处，曰所经之处，曰所至之处，曰所在之外处。
【5.4.1】一，记从来之处者，其转词概以「自」字为介，而先后无常。
以「自」为介。
[442]论子罕：吾自卫反鲁，然后乐正，雅颂各得其所。——「反」者，记去来之行，内动字也，其从反之处「卫」也，介以「自」字而先于「反」字。
[443]孟滕上：有为神农之言者许行，自楚之滕。——「之」者，「到」也，亦内动字也，其从来之处「楚」也，故介以「自」字。
[444]又尽下：孟子自范之齐。——同上。
[445]左昭七：九月，公至自楚，孟僖子病，不能相礼。——「自楚」者，言所从来之处也，今后于「至」字。
[446]燕策：于是昭王为隗筑宫而师之。乐毅自魏往，邹衍自齐往，剧辛自赵往，士争凑燕。——「自燕」「自齐」「自赵」，皆言所从往之处也，各先「往」字。
以「从」为介。
[447]史张释之列传：顷之，上出中渭桥，有一人从桥下走出，乘舆马惊。——「从桥下」者，言所从走出之处也。介以「从」字而不介以「自」字者，「从」「自」两字同解，先于「走出」两字。
[448]史项羽本纪：从此道至吾军，不过二十里耳。——「从此道」同上。
[449]又：于是大风从北而起。——「从西北」者，言风所从起之方也。虽先「起」字而参以「而」字者，以「从」虽用如介字，而其用与动字同功。
古籍中以「由」「繇」诸字为介者有焉。
[450]孟告上：他日，由邹之任，见季子，由平陆之齐，不见储子。——「由邹」「由平陆」，记所从来也，不介「自」而介「由」者，「由」即「自」也。
【5.4.2】二，记所经之处，后乎动字而无介焉。
[451]孟滕上：滕文公为世子，将之楚，过宋而见孟子。——「过宋」者，路过宋国。「宋」为所经之处，后乎「过」字，而无介字以间之。凡「经」「过」「涉」「历」诸字，皆内动字也，用以转为受动者盖寡。以经过之行，仍止乎发者之内，如「过宋」乃过者自过，与「宋」无涉也。曰「宋」者，惟以记过者自历之处耳。
[452]又：三过其门而不入。——「过其门」者，同上。
[453]论微子：楚狂接舆歌而过孔子曰。——「过孔子」者，身经孔子所在之处也。
[454]左襄十八：楚师伐郑，次于鱼陵，右师城上棘，遂涉颍，次于旃然。——「涉颍」者，过颍水也，同上。
[455]又：子庚门于纯门，信于城下而还，涉于鱼齿之下，甚雨，及之。——「于鱼齿之下」者，记涉河之处，而非所经之处也，故加「于」字。
[456]秦策：将说楚王，路过洛阳。父母闻之，淸宫除道，张乐设飮，郊迎三十里。——「洛阳」，苏秦所经也。
[457]齐策：襄王立，田单相之。过菑水，有老人涉菑而寒，出，不能行，坐于沙中。——「过菑」「涉菑」，皆言所经之处也，并无介字居间焉。
[458]史五帝赞：余尝西至空峒，北过涿鹿，东渐于海，南浮江淮矣。——「过涿鹿」，「浮江淮」，皆记身经之处也。
[459]韩送韩侍御序：东起振武，转而西，过云州界，极于中受降城，出入河山之际，六百余里。
[460]又燕喜亭记：次其道途所经，自蓝田入商洛，涉淅湍，临汉水，升岘首以望方城，出荆门，下泯江，过洞庭，上湘水，行衡山之下，繇郴踰岭，猨狖所家，鱼龙所宫，极幽遐瑰诡之观，宜其于山水饫闻而厌见也。——观前两引，记其道途所经之处，皆置内动之后如止词然，并无介字以间焉。
[461]公定八：临南駷马而由乎孟氏。——「由乎孟氏者」，道经孟氏家也。所经之处介以「乎」字者，非常例也。
【5.4.3】三，记所至之处，后乎内动，无介字者常也，然有介以「于」字者。
无介字者。
[462]论子路：子适卫。
[463]又子罕：吾自卫反鲁。
[464]又八佾：子入太庙。
[465]又阳货：子之武城。
[466]又微子：大师挚适齐。——曰「适卫」，曰「反鲁」，曰「入太庙」，曰「之武城」，曰「适齐」者，皆记所到之地而无介字以为间也。
[467]孟梁下：王之臣有托其妻子于其友而之楚游者。
[468]又公下：不能造朝。
[469]又：孟子之平陆。
[470]又滕上：然友之邹。——曰「之楚」，曰「造朝」，曰「之平陆」，曰「之邹」，皆言所到之处。
[471]庄达生：仲尼适楚，出于林中。
[472]左桓三：公子翚如齐逆女。
[473]又襄十①：及着雍，疾。
[474]又昭四：许男如楚，楚子止之。
[475]秦策：陈轸去楚之秦。
[476]燕策：五日而至郢。
[477]史叔孙通列传：叔孙通已出宫反舍。
[478]又：乃亡去之薛。
[479]又项羽本纪：项梁起东阿，西北至定陶。
[480]又：长史欣恐，还走其军。
[481]又：行至安阳，留四十六日不进。
[482]又：项伯乃夜驰之沛公军。
[483]又：沛公起如厕。
[484]又黥布列传：乃率其曹偶亡之江中。——诸引凡所至之地，皆无介字。
介以「于」「乎」者。
[485]孟梁下：臣始至于境。——「于境」者，所至之地也。前引「至」字，所至之地无「于」字为介，今加「于」字，亦无不可。
[486]又：放于琅邪。
[487]又公下：反于鲁。
[488]又：趋造于朝。——曰「放于琅邪」，「至琅邪」也。「反于鲁」者，「反归鲁」也。「趋造于朝」者，即上文所云「趋而造朝」也，皆可无介字为介也。
[489]庄至乐：昔者海鸟止于鲁郊。
[490]又秋水：顺流而东行，至于北海。
[491]公庄三十二：于是从其言而飮之。飮之无傫氏，至乎王堤而死。
[492]春桓十五：郑世子忽复归于郑。
[493]左僖四：赐我先君履，东至于海，西至于河，南至于穆陵，北至于无棣。
[494]又襄十：晋侯惧而退，入于房。
[495]又襄十一：齐太子光、宋向戌先至于郑，门于东门。其莫，晋荀蔤至于西郊。
[496]又襄十八：右回梅山，侵郑东北，至于虫牢而反。——诸引所到之地，皆为介字所司。
而同一动字后，前节所引，幷无「于」字为介者也。大抵「之」「适」「如」三字解「往」也，其后记所到之地，未见有介字为介者。
①文通原作‘襄十’，校注本误改为‘襄十九’。（案：襄公十九年另有‘及着雍，病’，章氏误以此当彼。）
【5.4.4】四，记所有之处，介以「于」字者常也，不介者有焉。
介以「于」者。
[497]孟梁下：邑于岐山之下居焉。——「岐山之下」者，所于邑之处也，「焉」者，「于此」也，即所于居之处也。两字皆所在之地，而以「于」字为介。
[498]又以下：孟子去齐，宿于昼。——「昼」地名，孟子所于「宿」之处也。
[499]又梁下：出舍于郊。——「郊」者，所于「舍」之处也。
[500]论公冶：乘桴浮于海。——「海」者，所于浮这处也。
[501]庄秋水：孔子游于匡。
[502]又：庄子钓于濮水。
[503]又达生：彼将处乎不淫之度，而藏乎无端之纪，游乎万物之所终始。
[504]又山木：庄子行于山中。
[505]又：君其涉于江而浮于海。
[506]左桓四：公狩于郎。
</div>
    <div class="pagination">
<a href="马氏文通_page35.html">上一页</a><span>...</span><a href="马氏文通_page31.html">31</a><a href="马氏文通_page32.html">32</a><a href="马氏文通_page33.html">33</a><a href="马氏文通_page34.html">34</a><a href="马氏文通_page35.html">35</a><span class="current-page">36</span><a href="马氏文通_page37.html">37</a><a href="马氏文通_page38.html">38</a><a href="马氏文通_page39.html">39</a><a href="马氏文通_page40.html">40</a><a href="马氏文通_page41.html">41</a><span>...</span><a href="马氏文通_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
