<!DOCTYPE html>
<html>
<head>
    <meta charset="UTF-8">
    <title>马氏文通 - 第 79 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>马氏文通 - 第 79 页/共 114 页</h1>
    <div class="content">[305]又淮阴侯列传：公所居，天下精兵处也，而公，陛下之信幸臣也。人言公之畔，陛下必不信。
——诸引「也」字后接以「而」字，无非为顿挫文势耳。用附于此，以见「也」字助读之为用不穷有如此者。
①[299][305]非转折句。

【9.2.6】其四，读之承动字也，有助「也」字者。①
动字相承篇内言，凡动字或记官司之行，或言内情所发之行，概承以读，而以「也」字为助者，常也。
[306]孟公下：丑见王之敬子也，未见所以敬王也。——「见」者，目所司也。「王之敬子」者，「见」字之承读也。助以「也」字者，决言所见之诚然也。其二句同此。惟承读置在句后，不若前三式之读之必先置也。
[307]又滕下：有楚大夫于此，欲其子之齐语也。
[308]又离下：吾将瞯良人之所之也。
[309]又尽下：孔子曰：‘恶似而非者。恶莠，恐其乱苗也；恶佞，恐其乱义也；恶利口，恐其乱信也；恶郑声，恐其乱乐也；恶乡愿，恐其乱德也。
[310]左昭元：子姑忧子晳之欲背诞也。
[311]又宣十二：晋人惧二子之怒楚师也，使*车逆之。
[312]又昭三十：余知其可也，而恐其使余往也。
[313]又隐九：彼徒我车，惧其侵轶我也。
[314]又桓十三：不然，夫岂不知楚师之尽行也？
[315]又僖二十四：郑伯怨惠王之入而不与厉公爵也，又怨襄王之与卫滑也，故不听王命而执二子。
[316]又襄二十一：祁惧其讨也，愬诸宣子曰。
[317]又：宣子畏其多士也，信之。
[318]汉张陈传：已闻此两人魏之名士也。
[319]史信陵君列传：秦数使反间，*贺公子得立魏王未也。
[320]又答李翊书：愈之所为，不自知其至犹未也。
——诸引承读，皆助「也」字，可与动字相承篇参观。②
○1此处「也」字助全句，非仅助上承动字之读。
○2参【5.13.2】节。

「也」助实字
【9.3】「也」字助实字。凡实字之注意者，借助「也」字，则辞气不直下，而其字有若特为之揭出矣。助字中之助实字者惟「也」字，余只助句、助读而已。而实字借助于「也」字者，不一其类。
【9.3.1】公名有助以「也」字者。
[322]孟公下：夫士也亦无王命而私受之于子，则可乎？——「士」公名，而助以「也」字，一顿，以指注意之所在。名字篇已言之矣。①
[323]又滕下：其母杀是鹅也，与之食之。②
[324]左庄二十八：先君以是舞也，习戎备也。
[325]又僖二十八：君子谓是盟也信，谓晋于是役也能以德攻。③
[326]公僖四：楚有王者则后服，无王者则先叛。夷狄也而亟病中国。
[327]庄逍遥游：是鸟也，海运则将徙于南冥。
[328]又：之人也，物莫之伤。大浸稽天而不溺，大旱金石流土山焦而不热。
[329]又天道：轮扁曰：‘臣也以臣之事观之。’
——诸引内，曰「鹅」，曰「舞」，曰「盟」，曰「役」，曰「夷狄」，曰「鸟」，曰「人」，曰「臣」，诸公名皆助「也」字，借此一顿，特地指出，方接下文，此所谓顿住起下也。凡「也」字助字，皆此义也。
○1此指【1.5.3】节。
○2「也」字助「其母杀是鹅」，非仅助「是鹅」。
○3第二「也」字助「晋于是役」，非仅助「是役」。

【9.3.2】本名有助以「也」字者。
[330]论公冶：赐也，非尔所及也。
[331]又先进：今由与求也，可谓具臣矣。
[332]又：回也，非助我者也。
[333]孟万下：然而轲也尝闻其略也。
[334]左襄二十一：若之何其以虎也弃社稷？①
[335]又隐十一：吾将使护也助吾子。②
[336]又昭二十八：吾与戎也县，人其以我为党乎！
[337]又哀十一：须也弱。
[338]公襄二十九：飮食必祝曰：天苟有吴国，尚速有悔于予身。故谒也死，余祭也立。余祭也死，夷昧也立。夷昧也死，则国宜之季子者也。季子使而亡焉。
[339]公庄三十二：鲁一生一及，君已知之矣。庆父也存。
[340]庄大宗师：丘也请从而后也。——诸本名后，助以「也」字，与公名助「也」字者同义。
名字助以「也」字，当重读，经生家即解以假设之辞。不知字经重读，则文势一顿，即有含而未伸之意。其有假设之辞者，势也，非字也。
[341]左传文公七年云：此子也才，吾受子之赐；不才，吾唯子之怨。——「子」，公名也，助以「也」字而承以「才」字，读之，自觉有含意未伸者矣。
[342]又宣四年云：椒也知政，乃速行矣，无及于难！——「椒」，本名，助以「也」字，义同上。
又凡「也」字所助，其所指之事，不在当前，即在将来，从未有助夫已往之事者。助已往者，惟「矣」字为然。前两引，一曰「此子也才」，一曰「椒也知政」，皆指将来之事，犹云「此子异日而竟才」也，犹云「他日椒如知政」也云尔。
①②[334][335]字所助为读，非仅助「虎」与「护」。

【9.3.3】其余实字，有助「也」字者，要皆藉以停顿而引起下文也。「也」字助静字者，惟为论断其是非而已。
[343]孟子离娄下有云：中也养不中，才也养不才。——「中」「才」两静字，而助以「也」字者，是犹云“子弟之德本中也，而以不中养之；其能本才也，而以不才养之」也。①是则「也」字仍有论断其为「中」为「才」之口气。然则「也」助静字，不为读，不为句，而惟以助其停顿之势者，未之见也。
「也」字助代字，经史中仅见。
[344]庄子人间世云：使予也而有用，且得有此大也邪？——「予」，指名代字，助以「也」字，所以顿住而起下也。然此乃仅见之句。询问代字助「也」字者，「何」字而已。②详见询问代字篇。③
「也」字助动字，所以直指其动字之行，其为用也同乎名。
[345]孟子滕文公上云：夫泚也，非为人泚。——「泚」内动字也。「泚也」者，所以解其动字之行，而用如名字之为起词也。
[346]论卫灵：耕也馁在其中矣，学也禄在其中矣。
[347]庄养生主：吾生也有涯，而知也无涯。
[348]又知北游：生也死之徒，死也生之始。
[349]韩五箴：行也无邪，言也无颇。
[350]又，从也为比，舍也为仇。——诸引内动字，助以「也」字，皆可视同名字。
「也」字有助静字而成为状字者。如「今也」「昔也」之类。④
[351]庄子山木云：向也不怒而今也怒，向虚而今也实。
至[352]论语：必也使无讼乎。
[353]又雍也：必也圣乎。——所谓「必也」，亦视同状字。
[354]左传昭十二年云：仲尼曰：‘古也有志。’
[355]论语阳货云：古者民有三疾，今也或是之亡也。——同一「古」字，一助「也」字，一助「者」字，而有不可互易者，盖助「也」字有低徊咏叹之意，而助「者」字则惟直陈其已事而已。至叹今日之亡，故又助以「也」字者，此也。
○1章云：赵岐孟子注云：‘中者，履中和之气所生，谓之贤。才者，是谓人之有俊才者。有此贤者，当以养育教诲不能，进之以善，故乐父兄之贤以养己也。’马氏解误。  今案：「中」「才」这里都用作名字，指道德质量好的人和有才能的人。
○2询问代字可助以「也」字者不仅「何」字，「谁」字亦有其例，如左传成公九年：‘南冠而絷者，谁也？’类此者古籍中常见。
○3此指【2.4.3.1】节。
○4「今也」，此处解作‘「也」助静字而成为状字者’，意即「今」为静字，「今也」方是状字。但【6.4.2】节云「今」‘可列为状字’，【9.7】节亦云「今者」为‘「者」助状字’。
传言助字九之三
【9.4】矣，传信助字也。说文谓之‘语之辞’，而柳州又谓之‘决辞’，则与诸传信助字无别。「矣」字者，所以决事理已然之口气也。已然之口气，俗间所谓「了」字也。凡「矣」字之助句读也，皆可以「了」字解之。
「矣」字之助句与助读也无定式，惟视所助者之所置耳。所助者置诸前，辞意未足，则未读，置诸后而辞意已完，则为句。

【9.4.1】「矣」字助象静字以成句者固多，而以读为起词者，尤习见也。
[356]孟公下：公孙丑曰：‘齐卿之位，不为小矣，齐滕之路，不为近矣。’——「小矣」「近矣」者，犹云「卿位之非小与齐滕之非近，亦既章章明矣。」此所谓已然之口气也。「小」「近」两静字，皆助「矣」字。
[357]又离下：夫尹公之他，端人也，其取友必端矣。
[358]论子路：始有，曰‘苟合矣。’少有，曰‘苟完矣。’富有，曰‘苟美矣。’
[359]左昭元：小旻之卒章，善矣。
[360]又：刘子曰：‘美哉禹功，明德远矣。’
[361]榖僖十：吾君已老矣，已昏矣。
[362]庄知北游：无始曰：‘不知，深矣；知之，溅矣；弗知，内矣；知之，外矣。’
[363]史管晏列传：今者妾观其志，志念深矣。
——诸引助「矣」字者义同上。而其所以皆成为句首者，以其置于句末，而辞气已足故也。

【9.4.2】以读为起词者。
[364]孟公上：曰：‘若是，则夫子过孟贲远矣。’——「远矣」者，煞句也。「远」者何也？「夫子」之「过孟贲」也，此读之为起词也。
[365]又公下：然则子之失伍也亦多矣。
[366]论学而：其为人也孝弟，而好犯上者鲜矣。
[367]又里仁：以约失之者鲜矣。
</div>
    <div class="pagination">
<a href="马氏文通_page78.html">上一页</a><span>...</span><a href="马氏文通_page74.html">74</a><a href="马氏文通_page75.html">75</a><a href="马氏文通_page76.html">76</a><a href="马氏文通_page77.html">77</a><a href="马氏文通_page78.html">78</a><span class="current-page">79</span><a href="马氏文通_page80.html">80</a><a href="马氏文通_page81.html">81</a><a href="马氏文通_page82.html">82</a><a href="马氏文通_page83.html">83</a><a href="马氏文通_page84.html">84</a><span>...</span><a href="马氏文通_page80.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
