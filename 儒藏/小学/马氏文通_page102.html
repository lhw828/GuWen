<!DOCTYPE html>
<html>
<head>
    <meta charset="UTF-8">
    <title>马氏文通 - 第 102 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>马氏文通 - 第 102 页/共 114 页</h1>
    <div class="content">[674]又云：子木之信称于诸侯，犹诈晋而驾焉，况不信之尤者乎？
[675]燕策云：隗且见事，况贤于隗者乎？
[676]史记平准书云：非独羊也，治民亦犹是也。
[677]汉书赵充国传云：诚令兵出，虽不能灭先零，亶能令虏绝不为小寇，则出兵可也。即今同是，而释坐胜之道，从乘危之势，往终不见利，空内自罢敝，贬重而自损，非所以视蛮夷也。
[678]又贾捐之传云：人情莫亲父母，莫乐夫妇。至嫁妻卖子，法不能禁，义不能止，此社稷之忧也。
[679]又刘向传云：陛下为人子孙，守持宗庙，而令国祚移于外亲，降为皁隶。纵不能止，奈宗庙何？——所引诸句之式，或不相类，而各有连字呼应，故皆有浅深之别。
[680]左传昭公元年云：若野赐之，是委君贶于草莽也，是寡大夫不得列于诸卿也。
[681]又襄公三十一年云：大决所犯，伤人必多，吾不克救也。不如小决使道，不如吾闻而药之也。
[682]又哀公六年云：再败楚师，不如死；弃盟逃雠，亦不如死。
[683]庄子天运云：故曰，以敬孝易，以爱孝难；以爱孝易，以忘亲难；忘亲易，使亲忘我难；使亲忘我易，兼忘天下难；兼忘天下易，使天下兼忘我难。
[684]韩文潮州刺史谢上表云：高祖创制天下，其功大矣，而治未太平也。太宗太平矣，而大功所立，咸在高祖之代。非如陛下承天宝之后，接因循之余，六七十年之外，赫句兴起，南面指麾，而致此巍巍之治功也。
[685]赵策云：故劝王无齐者，非知不足也，则不忠者也。非然，则欲用王之兵成其私者也。非然，则欲轻王以天下之重取行于王者也。非然，则位尊而能卑者也。
诸引六引，虽各有读交错其间，而句意则层层递进，可取法焉。凡此句法，皆详诸八卷连字矣。①

○1本节所列例句，多与【8.4.4】【8.4.6】各节所引相类似，所用连字有相同者。但彼处说：‘推拓连字，惟以连读而已’，与此处说是迭句不同。


【10.7.2.3】三，两商之句。
[686]公羊隐公三年云：宣公谓缪公曰：‘以吾爱与夷，则不若爱女；以为社稷宗庙主，则与夷不若女。盖终为君矣？’——此两商之句也。一见于八卷之终，又见于卷九传疑助字。①大致皆先之以读，以为两设者也。]
[687]公羊桓公十一年云：祭仲不从其言，则君必死，国必亡；从其言，则君可以生易死，国可以存易亡。
[688]又襄公二十九年云：阖庐曰：‘先君之所以不与子国而与弟者，凡为季子故也。将从先君之命与，则国宜之季子者也；如不从先君之命与，则我宜立者也。’
[689]左传昭公三年云：敝邑之往，则畏执事其谓寡君而固有外心；其不往，则宋之盟云。
[690]又哀公十五年云：天或者以陈氏为斧斤，既斫丧公室，而他人有之，不可知也；其使终飨之，亦不可知也。
[691]又昭公三十年云：旧有丰有省，不知所从。从其丰，则寡君弱，是以不共；从其省，则吉在此矣。唯大夫图之。
[692]史记淮阴侯列传云：今足下戴震主之威，挟不赏之功，归楚，楚人不信；归汉，汉人震恐。
[693]汉书杨恽传云：言鄙陋之愚心，若逆指而文过；默而息乎，恐违孔氏‘各言尔志’之义。
[694]又鼌错传云：陛下不救，则边民绝望而有降敌之心；救之，少发则不足，多发，远县纔至，则胡又已去。聚而不罢，为费甚大；罢之，则胡复入。如此连年，则中国贫苦而民不安矣。
[695]韩策云：今兹効之，明年双益求割地。与之，即无地以给之；不与，则弃前功而后更受其祸。
[696]魏策云：子之于学者，将尽行之乎，愿子之有易名母也；子之于学也，将有所不行乎，愿子之且以名母为后也。
[697]赵策云：今臣亲从秦来，而言勿与，则非计也；言与之，则恐王以臣之为秦也。
[698]韩文论变盐法事宜状云：臣以为乡村远处，或三家五家，山谷居住，不可令人吏将盐家至户到。多将则粜货不尽，少将则得钱无多。
[699]又复雠状云：伏以子复父雠，……最宜详于律。而律无其条，非阙文也，盖以为不许复雠，则伤孝子之心而乖先王之训；许复雠，则人将倚法专杀，无以禁止其端矣。
[700]又论变盐法事宜状云：百姓宁为私家载物取钱五文，不为官家载物取十文钱也。
[701]又云：臣以为若法可行，不假令宰相充使；若不可行，虽宰相为使无益也。
诸引两商之句，大致相类，概皆先之以读，所以为设问也。其于设问之读，有煞以传疑助字者，则见诸九卷。要之，此种句法，辨事理最为便利。

○1参【8.2.3.3】【8.4.5】【9.8.3】【9.10.2】【9.11.3】各节。

【10.7.2.4】四，反正之句。
反正之句者，即前后句意义相背，中假连字以捩转也。捩转而不用连字者亦有焉，然不概见也。此种句法，详于八卷转捩连字矣。①
[702]史记游侠列传赞云：太史公曰：‘吾视郭解，状貌不及中人，言语不足采者，然天下无贤与不肖，知与不知，皆慕其声。’
[703]汉书霍光传赞云：光为师保，虽周公阿衡，何以加此？然光不学亡术，暗于大理。阴妻邪，立女为后，湛溺盈盈之欲，以增颠覆之祸。死财三年，宗族诛夷，哀哉！——两引，上下句义相反者，参「然」字以转焉。
[704]史记秦始皇本纪云：秦无亡矢遗镞之费，而天下诸侯已困矣。
[705]汉书赵充国传云：释致虏之术，而从为虏所致之道，臣愚以为不便。——两引，以「而」字为转者。
[706]考工记云：材美，工巧，然而不良，则不时，不得地气也。
[707]公羊僖公三十三年云：或曰往矣，或曰反矣，然而晋人与姜戎要之殽而击之。——此两引，转以「然而」者。至如：
[708]史记大宛传云：终不得入中城，乃罢而引归。
[709]又萧相国世家云：今萧何未尝有汗马之劳，徒持文墨议论不战，顾扫居臣等上。
[710]汉书王尊传云：天下皆言王勇，顾但负责，安能勇？如尊乃勇耳。
[711]韩文与崔羣书云：比亦有人说足下诚尽善尽美，抑犹有可疑者。
[712]魏志吴质传云：公干有逸气，但未遒耳。
[713]史记王翦列传云：今闻荆兵日进而西，将军虽病，独忍弃寡人乎？
[714]汉书贾谊传云：进言者皆曰，天下已安已治矣，臣独以为未也。
[715]又司马迁传云：而世又不与能死节者比，特以为智穷罪极，不能自免，卒就死耳。——诸引上下句，则以「乃」「顾」「抑」「但」「独」「特」为掉转者。
[716]吴语云：孤之事君在今日，不得事君亦在今日。
[717]韩文读荀子云：考其辞，时若不粹；要其归，与孔子异者鲜矣。
[718]赵策云：始吾以君为天下之贤公子也，吾乃今然后知君君非天下之贤公子也。
[719]左传僖公二十八年云：楚一言而定三国，我一言而亡之。
[720]论语里仁云：盖有之矣，我未之见也。
[721]又子罕云：可与共学，未可与适道；可与适道，未可与立；可与立，未可与权。
[722]左传成公十六年云：今三强服矣，敌，楚而已。②
[723]庄子德充符云：彼且蕲以諔诡幻怪之名闻，不知至人之以是为己桎梏邪？
[724]榖梁隐公元年云：若隐者，可谓轻千乘之国，蹈道则未也。
以上诸引，上下句义相背，而无连字为转也。「今」字用于节首，往往以代转捩连字；而参于句中者，间有然矣。
[725]孟子告子上云：乡为身死而不受，今为宫室之美为之；乡为身死而不受，今年内为妻妾之奉之；乡为身死而不受，今为所识穷乏者得我而为之。
[726]又告子下云：是故禹以四海为壑，今吾子以邻国为壑。
[727]论语雍也云：力不足者，中道而废，今女画。——三引「今」字，用以指时，而亦藉以为转也。其在句首者，国策最习见也。
[728]论语先进云：吾以子为异之问，曾由与求之问。
[729]孟子梁惠王下云：寡人非能好先王之乐也，直好世俗之乐耳。——则以「曾」「直」两状字为转矣。
故反正之句，所用以为掉转之字者，难以枚举，然终以「然」「抑」「而」及「然而」诸连字为常，故不惮再自变量则以究其用。
「然」字掉转。
[730]汉书司马相如传云：揆厥所元，终都攸卒，未有殊尤绝迹可考于今者也。然犹蹑梁甫，登太山，建显号，施尊名。
[731]又赵充国传云：蛮夷习俗虽殊于礼义之国，然其欲避害就利，爱亲戚，畏死亡，一也。
「抑」字掉转。
[732]左传襄公二十七年云：善哉，民之主也！抑武也不足以当之。
「而」字掉转。
[733]左传宣公十一年云：牵牛以蹊者，信有罪矣，而夺之牛，罚已重矣。
[734]秦策云：无刺一虎之劳，而有刺两虎之名。
[735]齐策云：今韩梁之目未尝干，而齐民独不也。
[736]燕策云：本欲望以为明寡人之薄，而君不得厚；扬寡人之辱，而君不得荣。此一举而两失也。
[737]魏策云：秦未索其下，而王效其上，可乎？
[738]汉书司马相如传云：夫不顺者已诛，而为善者未赏，故遣中郎将往赏之。
[739]韩文答陈商书云：今举进士于此世，求禄利行道于此世，而为文必使一世人不好，得无与操瑟立齐门者比与？
[740]又太学博士李君墓志铭云：余不知服食说自何世起，杀人不可计，而世慕尚之益至，此其惑也。
「然而」掉转。
[741]汉书匈奴传云：自是之后，匈奴震怖，益求和订。然而未肯称臣也。
[742]史记田齐世家云：豨膏棘轴，所以为滑也，然而不能运方穿。
[743]韩文樊绍述墓志铭云：曰：多矣哉！古未尝有也。然而必出于己，不袭蹈前人一言一句，又何其难也！必出入仁义，其富若生蓄，万物必具，海函地负，放恣横从无所统纪，然而不烦于绳削而自合也。
「不然」「然后」「特」掉转。
[744]左传襄公十年云：曰：‘是实班师，不然，克矣。’
[745]韩文禘祫议云：今輙先举从议之非，然后申明其说。
[746]又上张仆射第二书云：其指要非以他事外物牵引相比也，特以击球之间之事明之耳。
繁引诸句，皆反正相生，文笔流动而不板滞，学者所最当取则者也。

○1参【8.3.1】至【8.3.4】各节。
○2引句无反正之义。

【10.7.2.5】四式既定，凡类是者，举可隶焉。惟引四式，要皆施于段落之中。至如段落所有之结句、起句，迄无定则，然要不越连字、助字两卷所引句式之外，学者贵观其会通焉。
泰西方言之论句法也，四式之外，加一相因之句，即谓上下之句有相因之理，或言固然，或言所以然也。而此式于第二式意有浅深之句，与第四式反正之句，皆可归焉。
故[747]汉书赵充国传云：战而百胜，非善之善者也，故先为不可胜以待敌之可胜。
</div>
    <div class="pagination">
<a href="马氏文通_page101.html">上一页</a><span>...</span><a href="马氏文通_page97.html">97</a><a href="马氏文通_page98.html">98</a><a href="马氏文通_page99.html">99</a><a href="马氏文通_page100.html">100</a><a href="马氏文通_page101.html">101</a><span class="current-page">102</span><a href="马氏文通_page103.html">103</a><a href="马氏文通_page104.html">104</a><a href="马氏文通_page105.html">105</a><a href="马氏文通_page106.html">106</a><a href="马氏文通_page107.html">107</a><span>...</span><a href="马氏文通_page103.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
