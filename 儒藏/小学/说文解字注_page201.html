<!DOCTYPE html>
<html>
 <head>
  <meta charset="utf-8"/>
  <title>
   说文解字注 - 第 201 页/共 283 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   说文解字注 - 第 201 页/共 283 页
  </h1>
  <div class="content">
   注解：漾水。出陇西豲道，东至武都为汉。豲，各本作柏，字之误也，今依水经注所引说文正。前志豲道属天水。后志属汉阳，汉阳卽天水也。豲道不属陇西，当作氐道，乃与汉志合。水经注漾水篇曰：许愼、吕忱、阚骃并言漾水出陇西豲道，东至武都为汉水，不言氐道。然豲道在冀之西北，又隔诸川，无水南入，疑出豲道之为谬矣。按禹贡曰：嶓冢道漾，东流为汉，又东为沧浪之水。前志陇西郡氐道下曰：禹贡养水所出，至武都为汉。武都郡武都下曰：东汉水受氐道水，一名沔。过江夏谓之夏水。二条相属为辞。陇西郡西下又曰：禹贡嶓冢山，西汉所出。南入广汉白水，东南至江州入江，郑注尚书道漾引地理志：漾水出陇西氐道，至武都为汉，至江夏谓之夏水。注梁州沱潜云潜葢西汉，出嶓冢，东南至巴郡江州入江，行二千七百六十里。又云汉别为潜，其穴本小，水积成泽，流与汉合。大禹自导汉疏通卽为西汉水也。班、郑皆谓东汉西汉同出嶓冢。西汉者，别于汉而曰西汉。东流者，本无东偁。班志武都下云东汉者，浅人增字。郑注云潜葢西汉，今尚书正义倒为汉西。皆非也。班、郑所云今水道不合，故异说纷然。金氏榜礼笺曰：后儒言汉水源者，咸求之于嶓冢。榜以汉志考之。嶓冢导瀁，惟据禹贡汉水言耳。周职方荆州汉水，则不导源于嶓冢。故志于武都沮下曰：沮水出武都沮县东狼谷，南至沙羡南入江，过郡五，行四千里。荆州川。说文、水经、后汉郡国志皆云然。葢瀁水辍流，不与汉相属，由来久矣。志言禹贡瀁水出陇西氐道县，至武都为东汉水，一名沔。过江夏谓之夏水。入江。此明禹贡汉水故道，若魏郡邺东故大河，馆陶屯氏河之类。班氏自谓采获旧闻，考迹诗书，推表山川，以缀禹贡、周官、春秋，下及战国、秦汉者如是。非谓汉代径流之道。东汉水仍上受氐道水也。水经说西汉水曰：瀁水，出陇西氐道县嶓冢山，东至武都沮县为汉水，东南至江州县，东南入于江。瀁水旣辍东流，势必西入。徒以氐道无可考见，后世莫能定其孰为瀁水，而与东汉水不相属，得水经校之益明。后儒考汉志不详于汉源，求嶓冢不得，因旁汉水之山强名之为嶓冢，亦近诬矣。汉志：禹贡嶓冢山，在陇西西县。西汉水所出，南入广汉白水，东南至江州入江。不见于氐道。然于氐道言禹贡瀁水所出，东至武都为汉。正释经嶓冢导瀁，东流为汉。明氐道亦得有嶓冢山。是山峯岫延长。西、氐道皆其盘回之地。准之地望，氐道当在西县东。志已于西县着嶓冢山，氐道例不重出。水经言瀁水出陇西氐道嶓冢山，郭景纯山海经注亦言：嶓冢在武都氐道县南，可与汉志互明。西汉水，郑书注以为禹贡梁州之潜，以上受汉别，故得西汉水之称。后乃倂其上流出嶓冢者名之为西汉水矣。玉裁谓金氏之言，可为异说折衷。许云出陇西氐道至武都为汉水，许非用班志而与志同，皆释尚书禹时汉源也。不言嶓冢山者，言氐道而嶓冢在其中，与志同也。武都者，汉武都郡之武都县。今甘肃巩昌府成县西北百里有仇池城。城东南有汉武都故城。从水羕声。余亮切。十部。按韩诗江之漾矣，以为羕之假借。瀁，古文从养。漾者，小篆。瀁者，壁中古文如是。今尚书作漾者，汉人以篆文改古文也。汉书作养者，今文尚书用假借字也。史记作瀁，葢亦本作养而或加之水旁，因合乎古文。淮南书作洋。高诱曰：洋，或作养。
　　路径：段注说文□第十一卷□水部
　　标题：汉hàn
　　注解：漾也。尚书某氏传曰：泉始出山为漾。按漾言其微，汉言其盛也。萧何曰：语曰天汉，其名甚美。东为沧浪水。禹贡文。水经曰：沔水又东过郧县南，又东北流，又屈东南，过武当县东北。注曰：县西北四十里水中有洲，名沧浪洲。庾仲雍汉水记谓之千龄洲，非也。是世俗语讹，音与字变矣。地记曰：水出荆山，东南流为沧浪之水。余按禹贡言又东为沧浪之水。不言过而言为者，明非他水决入也。葢汉、沔水自下有沧浪通称尔。缠络鄢郢，地连纪鄀，咸楚都矣。渔父歌之，不违水地。玉裁按郑注尚书沧浪之水，言今谓夏水来同，故世变名焉，本未尝谓他水决入。若地记云出荆山，是他水决入矣。从水，难省声。按□、难、暵字从□声，则□下亦云□声是矣。难省声葢浅人所改，不知文殷元寒合韵之理也。呼旰切。十四部。□，古文汉如此。按古文从或，从大。或者，今之国字也。
　　路径：段注说文□第十一卷□水部
　　标题：浪lànɡ
　　注解：沧浪水也。按据此解可证前后某篆下皆当云某水也，浅人□之，存一水字，非是。南入江。禹贡曰：又东为沧浪之水，过三澨，至于大别，南入于江。许以漾浪沔三篆全偁道漾，经文记禹时汉水故道也。其下流为沧浪水入江，与今水道同。其源出陇西氐道嶓冢山至武都者，今不可考。从水良声。来宕切。十部。按当平声。今但为波浪字。
　　路径：段注说文□第十一卷□水部
　　标题：沔miǎn
　　注解：沔水。出武都沮县东狼谷，东南入江。武都沮县，二志同。今陜西汉中府略阳县是其地，有沮水出焉。前志沮县下曰：沮水出东狼谷。后志沮县下曰：沔水出东狼谷。水经曰：沔水出武都沮县东狼谷中。郦注曰：沔水一名沮水。引阚骃云以其初出沮洳然，故曰沮水。是则前志之沮水，水经、说文之沔水。皆云出沮县东狼谷，实一水也。前志曰：南至沙羡南入江，过郡五，行四千里。过郡五者，武都、汉中、南阳、南郡、江夏也。水经亦历叙沔水所过之县，而曰又南至江夏沙羡县南入于江。许说沔与汉志、水经同。此汉时汉水之道与禹贡时其源不同，其委则一。常璩云：始源曰沔。玉裁谓汉言其盛，沮与沔皆言其微。沔者，发源缅然之谓。尚书、周官、春秋传曰汉。汉时曰沮水，曰沔水。是为古今异名。水经且谓西汉水曰汉水，谓禹贡汉水曰沔水。许亦云涪水入汉，不云入西汉。云沔水入江。云淯水入沔。则许汉沔分偁同水经。班云：沮水，荆州川。职方：荆州之川江汉。然则班谓沮卽东汉亦明矣。且志虽有西汉、东汉之目，而曰东汉水一名沔。凡汉中下云旬水入沔，淮水入沔，筑水入沔。弘农下云淯水入沔，洱水入沔，甲水入沔。右扶风下云褒水入沔。广汉下云白水入汉，涪水入汉。分别画然。亦谓东汉为沔，西汉为汉。今汉水出陜西宁羌州，经沔县、褒城县、汉中府、城固县、洋县、西乡县、石泉县、汉阴县、紫阳县、兴安州、洵阳县、白河县、湖广旧上津县、竹山县、郧西县、郧阳府、均州、光化县、谷城县、襄阳府、宜城县、安陆府、荆门州、潜丘县、天门县、沔阳州、汉川县，至汉阳府城东北，合于大江。今曰汉口，古曰夏口，曰沔口。左传谓之夏汭。宁羌州歫今略阳县二百二十里。析言之沮沔各为一水，浑言之则或统呼沮，或统呼沔也。从水丏声。弥兖切。十二部。小雅：沔彼流水。毛传：沔，水流满也。按许云沵，水满也。诗之沔，为沵之假借。或曰入夏水。水经注夏水篇云：江津豫章口东有中夏口，是夏水之首，江之汜也。屈原赋所谓夏首。按今湖北荆州府附郭江陵县府东南二十五里有夏水口是也。水经：夏水，东至江夏云杜县入于沔。注云：当其决入之所谓之堵口。按堵口，当在今湖北汉阳府沔阳州境内。沔水与夏水合。至汉阳府入江，或曰沔口，或曰夏口。然则入夏水卽入江也。刘澄之永初山川记云：夏水是江流沔，非沔入夏。今按二水相合，互受通偁。谓沔入夏，亦无不可。
　　路径：段注说文□第十一卷□水部
　　标题：湟huánɡ
　　注解：湟水。出金城临羌塞外，东入河。金城郡临羌，二志同。旧西宁卫西二百八十里有故临羌城。前志临羌下曰：西北至塞外有西王母石室、僊海、盐池。北则湟水所出。东至允吾入河。允吾下曰：逆水，出参街谷。东至枝阳入湟。浩亹下曰：浩亹水，出西塞外。东至允吾入湟。按水经河水，又东过金城允吾县北。注言湟水，浩亹水，逆水源流皆甚详。水道提纲曰：靑海在今西宁府边西五百余里，古名西海，卽鲜水也。今为厄鲁特等二十三旗地。靑海东卽湟水，古所谓湟中地。此卽大通河，古所谓浩亹水，东南会湟水入黄河也。湟水卽洛都水，源出今西宁府西北边外，至今兰州西境入黄河。按允吾音铅牙，今甘肃兰州府府西北三百里有故铅吾城是也。浩亹音合门。僊海卽西海。古音西读如仙。从水皇声。乎光切。十部。
　　路径：段注说文□第十一卷□水部
　　标题：汧qiān
　　注解：汧水。出右扶风汧县西北。入渭。右扶风汧，二志同。前志汧下曰：吴山在西。古文□为汧山。雍州山。又曰：汧水出西北入渭。后志汧下曰：有吴岳山，本名汧。汧水出。按前志不云汧水出汧山，后志乃云尔。汧故城当卽今陜西凤翔府陇州州治东南汧源废县。括地志曰：故汧城在陇州南三里。汧山在今陇州西北。禹贡之岍，周礼之岳山也。汧阳河，卽古汧水出焉。东南流经汧阳县，至宝鸡县县东三十里合于渭。班、许皆于西北句绝，此水自西北而东南也。从水幵声。苦坚切。十二部。
　　路径：段注说文□第十一卷□水部
　　标题：涝láo
　　注解：涝水。出右扶风鄠，北入渭。右扶风鄠，见邑部。上林赋曰：终始灞浐，出入泾渭。酆镐潦潏，纡余委蛇。经营乎其内，荡荡乎八川，分流相背而异态。潘岳关中记曰：泾、渭、灞、浐、酆、镐、潦、潏，所谓八川。李善曰：潦卽涝水也。水经曰：渭水，又东过槐里县南，又东，涝水从南来注之。今陜西西安府鄠县县西三里，涝水出南山涝谷，北流经故萯阳宫，西入长安县畍，入渭。故曰北入渭。水道提纲曰：渭水东经鄠县北境，咸阳县城东南。又东北有丰水自西来，合诸水北流注之。诸水者，涝水、滈水、潏水。从水劳声。鲁刀切。二部。史、汉、文□皆作潦，惟封禅书正作涝。按今用为旱涝字。
　　路径：段注说文□第十一卷□水部
　　标题：漆qī
　　注解：漆水。出右扶风杜陵岐山，东入渭。二志皆杜陵属京兆尹，杜阳属右扶风。此杜陵当作杜阳。杜阳，今陜西凤翔府麟游县是其地。周公刘居豳，今陜西邠州是其地，汉之漆、栒邑二县也。太王迁□，今凤翔府岐山、扶风二县是其地，汉之杜阳南、美阳北也。大雅曰：民之初生，自土漆沮。传曰：漆，漆水。沮，沮水也。又曰：周原，漆沮之闲也。周颂潜传又曰：漆沮，岐州之二水也。据毛说则漆沮二水，实在岐周之地。小雅吉日传但云漆沮之水，麀鹿所生。其解必同大雅、周颂。许云漆水出杜阳，正岐周地也。此漆沮在泾西。禹贡道渭又东过漆沮，则在泾东，与岐周无涉。玉裁谓水经曰：漆水出扶风杜阳县俞山，东北入于渭。正与说文合，惟岐作俞耳。郦氏引开山图曰：岐山在杜阳北，长安西。有渠谓之漆渠。郦又云：漆水出杜阳县之漆溪，谓之漆渠。漆渠合岐水，与横水合。东注雍水，又合杜水。南注于渭。郭朴山海经注云：今漆水出岐山。皆与水经合。而前志右扶风漆县下云：漆水在县西。以地望准之，葢此漆水出豳地。汉漆县以水为名。西南流至周□地南，汉杜阳美阳境而入渭。实出今之邠州，西南流，至麟游、扶风闲入渭也。大雅云：率西水浒。笺云：循漆沮水侧。传又云：周原，漆沮之闲也。是此水源委自豳至□，汉人皆审知形势，今则茫昧难详矣。阚骃十三州志云：漆水出漆县西北，至岐山东北入渭。正与毛诗传、笺合。许及水经云出杜阳岐山者，容举其近源言之。邑部云：□在右扶风美阳中水乡。此以岐山系杜阳者，岐山在杜阳之南，美阳之北。周原在岐山之阳。故诗諩曰周原者，岐山阳，地属杜阳。郡国志注所引如是。从水桼声。四字依水经注所引在此。小徐本从某某声，往往闲在两义之中，不同大徐。皆小徐为古本也。亲吉切。十二部。一曰漆，城池也。小徐本如是，与水经注所引合。大徐本作一曰入洛，葢浅人读郦注沮水篇者改之。洛水，雍州之浸。下文出归德北夷畍中者，卽泾东之漆沮水也。泾西之漆不得入洛，中隔泾水矣。一曰者，别一义。城隍有水曰池。城池谓之漆，葢古有是名。郦兼引此句，犹其兼引一曰湔，半澣之谬。补注补漆注。漆水。出右扶风杜阳作陵者，误。岐山东入渭。休宁汪氏龙曰：山海经。羭次之山，漆水出焉。地理志：右扶风漆县。漆水在县西。水经：漆水出右扶风杜阳俞山。东北人于渭。十三州地理志：漆水出漆县西北，至岐山。东入渭。戴先生言：漆水北流注于泾，此泾西之漆水，注泾以入渭者也。此与绵诗之漆无涉。十三州地理志：有水出杜阳县岐山北漆溪，谓之漆渠。西南流注岐水。水经注：杜水出杜阳山，东南流，合漆水，水出杜阳之漆溪，谓之漆渠。南流合岐水。至美阳县注于雍水。隋书地理志：扶风普润县有漆水。此泾西之漆。合杜，岐雍以入渭者也。是卽县诗之漆。诗首章谓太王始居杜漆沮之地。非谓公刘。此漆，非说文出右扶风杜阳岐山东人渭之漆也。一曰入洛。汪氏龙曰：四字二徐皆有。不当□。此泾东之漆。与上文泾西二漆水截然为三。水经注：郑渠在太上皇陵东南。浊水入焉（书正义作濯水。）俗谓之漆水。又谓之漆沮。其水东流。注于洛水。此说文所谓入洛也。一曰漆，城池。〖注〗□，古文。
　　路径：段注说文□第十一卷□水部
　　标题：浐chǎn
　　注解：浐水。出京兆蓝田谷，入霸。霸，宋本汲古阁初印皆同。霸灞古今正俗字。许书无灞。史、汉皆作霸水。京兆尹蓝田，二志同。故城在今陜西西安府蓝田县县治西十一里。前志京兆尹南陵下曰：文帝七年置，沂水出蓝田谷，北至霸陵入霸水。霸水亦出蓝田谷，北入渭。师古曰：沂音先历反。按此乃大谬。沂者，浐字之误。水经注引志可证。张揖注上林赋亦曰：霸出蓝田西北而入渭。浐亦出蓝田谷，北至霸陵入霸。水经曰：渭水，又东过长安县北，又东过霸陵县北，霸水从县西北流注之。注云：霸者，水上地名也。古曰滋水。秦穆公霸世，更名滋水为霸水，以显霸功。水出蓝田县蓝田谷，径蓝田县东，又左合浐水。又北，长水注之。又北，会两川。又北，左纳漕渠。又东，径新丰县，右会故渠。故渠卽经所谓东过霸陵县，霸水从县西北流注之者也。今无水。又北径秦虎圈东。又北入于渭水。张守节曰：雍州蓝田县浐水，卽荆溪，狗枷之下流也。按郦注说长水出杜县白鹿原，西北流谓之荆溪。又西北，左合狗枷川，注于霸。俗谓之浐水，非也。史记霸、浐、长水□得比大川之礼，此可证张氏之误矣。水道提纲曰：灞水上源，卽蓝水也。出蓝田县蓝关之西南山秦岭，经西安府境东而北，有浐水西南自太乙山、东南之西王谷岭及秦岭三源合而北流，又东北流来会，旣合浐水，东北至高陵县南境入渭，曰灞口。从水产声。所□切。十四部。按史、汉作产。
　　路径：段注说文□第十一卷□水部
　　标题：洛luò
　　注解：洛水。出左冯翊归德北夷畍中，东南入渭。左冯翊三字，当作北地二字。前志：北地郡归德下，洛水出北蛮夷中，入河。入河者，入渭以入河也。此揔举其源委也。左冯翊褱德下曰：洛水东南入渭。此言其入渭之处也。许之例，举源地，不举委地。然则当云出北地归德无疑矣。今甘肃庆阳府安化合水二县，汉归德地也。今陜西同州府朝邑县有怀德城，汉县也。括地志云：洛水源出庆州洛源县白于山。方舆纪要曰：洛水出庆阳府合水县北二十里白于山。东北流经废洛源县。又经保安县、安塞县、甘泉县、鄜州，又南经洛川县南，中部县东，而沮水入焉。沮水自中部县子午岭东南流而入于洛水，卽说文□水，出北地直路西，东入洛也。自是洛水亦兼沮水之称。又南流经宜君县，过耀州，合漆水，历三原县、富平县、白水县，又东南流经澄城县、同州府，至朝邑县南入渭水。水道提纲云：旧合渭入河。自明时改流，径入河，不南入渭。今洛口南去渭口三十里。按水经注本有雍州洛水篇，今亡之矣。禹贡道渭节谓之漆沮。职方雍州其浸渭洛。小雅瞻彼洛矣传曰：洛，宗周之浸也。左传、国语皆云三川震。韦、杜以泾渭洛为三川。从水各声。卢各切。五部。按雍州洛水、豫州雒水，其字分别，自古不紊。周礼职方：豫州，其川荧雒。雍州，其浸渭洛。（正义本不误）逸周书职方解，地理志引职方正同。雒不见于诗。瞻彼洛矣传曰：洛，宗周浸水也。此职方氏文也。洛不见于左传，传凡雒字皆作雒。如僖七年伊雒之戎，宣三年楚子伐陆浑之戎遂至于雒是也。淮南墬形训曰：洛出猎山。据高注谓雍州水也。雒出熊耳。据高注谓豫州水也。汉地理志弘农上雒下云：禹贡雒水，出冢领山，东北至巩入河。豫州川。卢氏下云：伊水，出熊耳山，东北入雒。黾池下云：谷水，出谷阳谷，东北至谷城入雒。新安下云：禹贡□水，在东南入雒。河南谷成下云：禹贡廛水，出朁亭北，东南入雒。此谓豫州水也。左冯翊褱德下云。洛水，东南入渭。北地归德下云。洛水，出北蛮夷中。入河。直路下云。沮水，出东西入洛。此谓雍州水也。已上皆经数千年尚未误者。而许书水部下不举豫州水，尤为二字分别之证。后人书豫水作洛，其误起于魏。裴松之引魏略曰：黄初元年，诏以汉火行也。火忌水，故洛去水而加隹。魏于行次为土。土，水之牡也。水得土而乃流，土得水而柔，故除隹加水，变雒为洛。此丕改雒为洛，而又妄言汉变洛为雒。以揜己纷更之咎，且自诡于复古，自魏至今皆受其欺。周礼、春秋在汉以前，谁改之乎。尚书有豫水，无雍水。而蔡邕石经残碑多士作雒。郑注周礼引召诰作雒。是今文、古文尚书皆不作洛，郑、蔡□不擅改经文也。自魏人书雒为洛，而人辄改魏以前书籍，故或致数行之内雒洛错出，卽如地理志引禹贡旣改为洛矣。则上雒下曰禹贡雒水。不且前无所承乎。若郊祀志汧洛从水，后文宣帝以四时祀江海雒水，成王郊于雒邑，字皆从隹，又当时二字确然分别之证也。〖注〗洜，古文。
　　路径：段注说文□第十一卷□水部
　　标题：淯yù
　　注解：淯水。出弘农卢氏山，东南入沔。弘农郡卢氏，二志同。今河南河南府卢氏县是其地。前志卢氏下曰：有育水。南至顺阳入沔。顺阳者，南阳之博山也。中山经曰：攻离之山，淯水出焉，南流注于汉（依文□注）。水经曰：淯水，出弘农卢氏县攻离山。东南过南阳西、鄂县西北。又东过宛县南。又屈南过淯阳县东。又南过新野县西。又南过邓县东南，入于沔。今河南南阳府府城东三里俗名白河者是。由南阳达于新野，府境诸水悉会焉。又南至湖广光化县。又东经故邓城东南而入汉水。水道提纲云：汉水经襄阳府城北、樊城南，有白河唐河，东北自河南新野合南阳府诸县及邓州水南流。又合西来之淸河，东来枣阳之滚河来会。齐氏所谓白河，卽淯水也。南阳之水淯冣大。水经注云：合鲁阳关水、洱水、梅溪水、朝水、棘水、浊水、湍水、比水、白水入汉。南都赋曰：淯水荡其□，推淮引湍，三方是通。知淯冣大。齐氏召南以赵河当之，非也。许谓西汉为汉，谓东汉为沔，故涪下曰入汉，淯下曰入沔。汉志、水经之例亦同。从水育声。余六切。三部。按汉志作育。或曰出郦山西。前志南阳郦下曰：育水出西北，南入汉。汉当作沔。葢出郦山者与出卢氏山者，异源而同流。故班、许皆兼述之也。郦故城在今河南南阳府内乡县县东北。
　　路径：段注说文□第十一卷□水部
　　标题：汝rǔ
　　注解：汝水。出弘农卢氏还归山，东入淮。弘农卢氏见上。前志汝南郡定陵下曰：高陵山，汝水出东南，至新蔡入淮，过郡四，行千三百四十里。水经曰：汝水，出河南梁县勉乡天息山。郦云：地理志曰出高陵山，卽猛山也。亦言出南阳鲁阳县之大盂山。又言出弘农卢氏县还归山。博物志曰：汝出燕泉山。并异名也。余以永平中除鲁阳太守，旣在遘见，不容不述。今汝水出鲁阳县之大盂山蒙柏谷西，卽卢氏畍也。其水东北流，径太和城西、城北。又东届尧山西岭下，水流两分，一东径尧山南为滍水，一东北出为汝水。东流至原鹿县，入于淮，所谓汝口。据郦说得诸亲见，大盂山之西卽卢氏畍。此许云出卢氏还归山所由也。凡言水源者，或数源并合而偏举其一，或远源罕见而劣举其近，是以每多乖异。前志云出定陵，入淮于新蔡。皆在汝南郡。而云过郡四，班固知不始于高陵山矣。过郡四者，葢南阳、河南、颍川、汝南也。方舆纪要曰：今汝水出汝州鲁山县西南七十里大盂山，东北流，出县北，经伊阳县、汝州南。又东南经宝丰县、郏县南，入南阳府裕州畍，经叶县北。又东入许州之襄城郾城县南，而入汝宁府西平县境，东南流经上蔡县西、汝阳县北。又东经新蔡县西、息县北，至江南颍州南而注于淮。葢非复汉以前故道矣。水道提纲曰：汝水旧从舞阳县北而南入西平畍。自元末于涡河堨□其流，使东归颍，于是西平云庄诸石二山之水明时亦塞。今水道与古全异，卽名称亦随时不同。所谓灈瀙澺汶溱滇亦难确□指证，但据时俗所见，叙次源流耳。从水女声。人渚切。五部。
　　路径：段注说文□第十一卷□水部
　　标题：潩yì
　　注解：潩水。出河南密县大隗山，南入颍。河南郡密，二志同。今河南开封府密县县东南三十里有故密城。大騩山卽其茨山，在今河南开封府新郑县县西南四十里。葢山与密接畍。前志密下曰：有大騩山，潩水所出，南至临颍入颍。水经曰：潩水，出河南密县大騩山，东南入于颍。今潩水自新郑大騩山南流，经许州长葛县流入许州北二里，又南经许州临颍县而合于颍，一名鲁固河，又名淸流河是也。从水异声。与职切。一部。郦曰：时人谓之敕水，非也。敕潩音相类，故字从声变尔。按师古曰：潩又音昌力反。李吉甫曰：潩水，俗名勑水。
　　路径：段注说文□第十一卷□水部
　　标题：汾fén
　　注解：汾水。出大原晋阳山，西南入河。太原郡晋阳，二志同。今山西太原府太原县县治东北有太原旧城。城中旧有三城。一曰大明城。古晋阳城也。左传有六名，曰大夏，曰大原，曰大卤，曰夏墟，曰晋阳，曰鄂，其实一也。周礼河内曰冀州，其浸汾、潞。左传曰：新田有汾浍以流其恶，又曰宣汾洮。前志曰：大原郡晋阳，晋水所出，东入汾。汾阳，汾水所出，西南至汾阴入河。水经曰：汾水，出大原汾阳县北管涔山，至汾阴县北，西注于河。按许云出晋阳山与志水经不合者，志水经举其远源，许举其近源也。汾出管涔山，东南过晋阳县东，晋水从县南东流注之。许意谓晋水卽汾水之源。所谓晋阳山者，葢卽县瓮山，在今太原县西南十里，晋水所出也。杜注左传曰：汾水出太原。与许合。今汾水出静乐县管涔山，经阳曲县，至太原县城东，晋水入焉。又经淸源东南、徐沟县北。又经交城县、文水县、平遥县、汾阳县、孝义县、介休县、灵石县、霍州、赵城县、洪洞县、临汾县、襄陵县、太平县、曲沃县，至绛州城南，浍水入焉。又经稷山县、河津县，至荣河县北境入河，在龙门之南五十里，曰汾口。于古水道无大异。从水分声。符分切。十三部。按大雅汾王之甥，毛曰：汾，大也。此谓汾卽坟之假借也。或曰出汾阳北山，汉志、水经说见上。郑注、周礼亦曰汾出汾阳。冀州浸。周礼职方氏文。
　　路径：段注说文□第十一卷□水部
　　标题：浍ɡuì
　　注解：浍水。出河东彘靃山，西南入汾。河东彘三字，铉夺。锴，本误作河西二字，今正。前志：河东郡彘。后志曰：永安，故彘。前志彘下曰：霍大山，在东，冀州山。今山西霍州州东南霍山，禹贡之大岳也。水经曰：浍水，出河东绛县东浍交东高山，西至王泽，注于汾水。不言出霍山者，水经举其近源，许举其远源也。水道提纲曰：浍河，源出翼城县东南山，西流经中卫鎭。又西稍北至城南，又西经曲沃县南，又西至绛州城南入汾。方舆纪要：翼城县有浍高山，有浍水入曲沃县畍，至绛州南入汾。从水会声。古外切。十五部。按今文尚书以畎浍为□巜，见谷部。巜下又曰水流浍浍也。浍浍卽活活。〖注〗巜、□、□，古文。
　　路径：段注说文□第十一卷□水部
　　标题：沾zhān
　　注解：沾水。出上党壶关，东入淇。上党壸关，二志同。今山西潞安府附郭长治县府治，卽汉壸关地。前志壸关下曰：有羊肠坂，沾水东至朝歌入淇。水经注淇水篇曰：淇水出沮洳山，冲激横山。又东北，沾水注之。水出壸关县东沾台下，东流注淇水。今山西潞安府壸关县东南有沾水是。一曰沾，益也。沾、添，古今字。俗制添为沾益字，而沾之本义废矣。添从忝声，忝从天声，古音当在眞先部也。楚辞大招：不沾薄只。王曰：沾，多汁也。薄，无味也。其味不浓不薄，适甘美也。汉曹全碑惠沾渥。白石神君碑澍雨沾洽。魏受禅表玄泽云行，冈不沾渥。皆卽今之添字。窃疑小雅旣沾旣足，古本当作沾。旣瀀旣渥，言厚也。旣沾旣足，言多也。从水占声。他兼切。二义同。七部。檀弓假为觇字。史记陈丞相世家、滑稽列传假为沾字。
　　路径：段注说文□第十一卷□水部
　　标题：潞lù
　　注解：冀州浸也。周礼职方氏曰：冀州，其浸汾，潞。郑云：潞出归德。此谓潞卽洛耳。按班、许皆云洛出归德北夷畍中。汉归德在今甘肃庆阳府境，洛水在今陜西同州府境入河，非冀州地也。且雍州旣曰其浸洛矣，安得又为冀浸。郑注于雍州云洛出怀德，冀州云潞出归德，葢由株守地理志，而未思志归德下言其源，怀德下言其委，一水两言，不当改洛为潞，以属冀州。自雍入冀，古无此水以当之。许但云冀州浸，不言何出何入，不欲强为之说。葢此浸自周初迄汉，湮□不彰，古今变迁，大类如斯。如大河故渎，泲水枯绝，沔水不出嶓冢，皆无可疑者。班、许皆不言潞之源流，此可以正郑注矣。阚骃曰：潞县有潞水，为冀州浸，卽漳水也。善长亦谓无他大川为浸。惟漳水耳。此非许意也。周礼川漳、浸潞并言，则非一物。上党有潞县。上党郡潞县，二志同。今山西潞安府潞城县县东北四十里有故潞城，汉县葢治此。春秋宣十五年：晋师灭赤狄潞氏，以潞子婴儿归。前志曰：潞县，故潞子国也。按潞国以水得名。从水路声。洛故切。五部。
　　路径：段注说文□第十一卷□水部
　　标题：漳zhānɡ
　　注解：水名。从水章声。韵会所据锴本如此。诸良切。十部。水名二字，古本当作漳水也三字。浊漳，出上党长子鹿谷山，东入淸漳。上党郡长子，二志同。本晋邑。见左传、国语。今山西潞安府长子县县西南有故长子城是也。前志长子下曰：鹿谷山，浊漳水所出，东至邺，入淸漳。水经曰：浊漳水，出上党长子县西发鸠山。郦曰：漳水，出鹿谷山，与发鸠连麓而在南。淮南子谓之发苞山。故异名互见也。按今浊漳水出山西长子县西五十里之发鸠山，经潞安府、潞城县、襄垣县、黎城县，入河南林县畍，合于淸漳。禹贡所谓衡漳也。淸漳，出沾山大要谷，北入河。上党郡沾，二志同。师古曰：沾音他兼反。今山西平定州乐平县县西南三十里有沾县故城。前志沾下曰：大黾谷，淸漳水所出，东北至阜成入大河，（大衍）过郡五，行千六百八十里。冀州川。过郡五者，上党、魏郡、淸河、信都、勃海也。水经曰：淸漳水出上党沾县西北少山大要谷，至武安县黍窖邑，入于浊漳。按志言浊漳入淸漳，淸漳入河。经言淸漳入浊漳，浊漳会虖沱入海。乖异者，当缘作水经时与作志时异也。许云入河，与志合。王氏应麟曰：漳水旧入河。周定王五年，河徙而南。故漳水不入河而自达于海。王氏特臆度之词。依班、许则汉时未尝不入河也。今淸漳出乐平县西南二十里之少山，经和顺县、辽州、河南涉县，至林县交漳口合浊漳。旣合之后，入直□畍。移徙分合，自昔不常。今则一派至山东临淸州入运河，一派在直□新河县入北泊，会滹沱，至天津入海。详见水道提纲。南漳，出南郡临沮。南郡临沮，二志同。今湖北襄阳府南漳县县西南六十里有临沮故城是也。左传曰：江汉雎漳，楚之望也。雎卽出汉中房陵之沮水，见上文。前志临沮下曰：禹贡南条，荆山在东北，漳水所出，东至江陵入阳水。阳水入沔，行六百里。按志不言沮者，以漳该沮也。其云阳水，葢谓沮水也。水经曰：漳水出临沮县东荆山，东南至枝江县北乌扶邑，入于江。郦氏曰：今漳水于当阳县之东南百里余而右会沮水也。按今漳水源自郧阳府房县景山，至保康县境会沮水。
　　路径：段注说文□第十一卷□水部
　　标题：淇qí
　　注解：淇水。出河内□北山，东入河。韵会引作东至黎阳入河，此用汉书增三字也。说文之例，举所出之郡县，不举入河入江之郡县。所出之地不变者多，下流古今多变，故略之也。河内郡□，二志同。□音□。今河南卫辉府辉县治，古□城也。前志□下曰：北山，淇水所出，东至黎阳入河。北山，今辉县西北苏门山，其别阜曰□山是也。诗曰：毖彼泉水，亦流于淇。又曰：泉源在左，淇水在右。泉谓淇之源也。今淇水自彰德府林县流入卫辉府淇县境，入卫河而入海，与古入河者迥异。或曰出隆虑西山。隆虑，汉讳殇帝改曰林虑。此不改者，书成于和帝永元十二年已前也。前志：河内郡隆虑。后志作林虑地。虑音闾。今河南彰德府林县是其地。西山者，今林县西北二十五里隆虑山是也。水经曰：淇水出河内隆虑县西大号山，东北入于海。山海经注亦曰今淇水出汲郡隆虑县大号山，东过河内县南为白沟。从水其声。渠之切。一部。山海经作濝。
　　路径：段注说文□第十一卷□水部
　　标题：□dànɡ
　　注解：荡水。出河内荡阴，东入黄泽。河内郡□阴，二志同。□音汤，古音也。后人省艹。古有羑里城，西伯所拘也。今河南彰德府汤阴县西南有故□阴城。前志□阴下曰：□水，东至内黄入黄泽。今本夺入黄二字。水经曰：□水，出河内□阴县西山东，东北至内黄县，入于黄泽。注云：□水合羑水，长沙沟，径内黄城南，东注白沟。按内黄黄泽在今直□内黄县。水道提纲曰：卫河经汤阴县东畍。汤河出汤阴县西山中，东流经县城北，东入卫河。则与古水道大异。从水□声。徒朗切。十部。按古音吐郞切。假借为浩□字，古音亦同。
　　路径：段注说文□第十一卷□水部
　　标题：沇yǎn
　　注解：沇水。出河东垣东王屋山，谓垣县东之王屋山。水经云垣县东王屋山是也。东为洓。各本作河东东垣，误倒一字，今依水经正。周礼职方氏注、山海经注皆云东垣，衍字耳。汉志眞定县故东垣非此地。若晋史、宋志、后魏志、隋志之东垣，则今河南府之新安县也。河东郡垣，二志同。今山西绛州垣曲县，河南怀庆府济源县是其地。垣曲县县西北二十里有垣县城是也。前志垣下曰：禹贡王屋山在东北，沇水所出。东南至武德入河，轶出荧阳北地中。又东至琅槐入海，过郡九，行千八百四十里。过郡九者，河东、河内、陈留、梁国、济阴、泰山、济南、齐郡、千乗也。水经曰：济水，出河东垣县东王屋山为沇水。东至温县西北为济水，南当巩县北。南入于河。王屋山今在济源县西八十里，沇水所出。北山经曰：王屋之山，□水出焉。郭云：□沇声相近。卽沇水也。尚书某氏传曰：泉源为沇，流去为济。按泉出沮洳曰沇，引伸为沇州。口部曰：九州岛之渥地也，故以沇名焉。从水允声。以转切。十四部。沿，古文沇如此。各本篆作沿，误，今正。臣铉等曰：口部已有，此重出。按口部小篆有□。然则铉时不从水旁也。口部□下曰：山闲淊泥地，从口，从水败皃。葢□字在古文则为沇水、沇州。在小篆则训山闲淊泥地。如娈字在籒文则训顺。在小篆则训慕。皆同形而古今异义也。古文作□，小篆作沇，□变作兖，此同义而古今异形也。
　　路径：段注说文□第十一卷□水部
　　标题：泲jǐ
　　注解：沇也。东入于海。按沇泲二篆之解，文体与漾汉浪三篆同，皆用禹贡文也。禹贡曰：道沇水东流为济，入于河，泆为荧，东出于陶丘北。又东至于渮。又东北会于汶。又北东入于海。今泲水不特入河以后经文所谓不可致详。考郡国志曰：河东垣有王屋山，兖水出。河内温，济水所出。王莽时大旱，遂枯绝。水经注曰：济水故渎在温，当王莽之世，川渎枯竭。其后水流径通，津渠势改，寻梁脉水，不与昔同。是在西汉已后所谓东流为济入于河者，已非禹迹之旧矣。许云东入于海。此谓禹时故道，独行达海，故谓之渎。今之大淸河、小淸河非无泲水在其闲，而混淆莫辨。汉水之源，今与经绝殊。泲水之流，轶出地中而为巨川，今又与经绝殊也。从水□声。子礼切。十五部。按四渎之泲字如此作。而尚书、周礼、春秋三传、尔雅、史记、风俗通、释名皆作济。毛诗邶风有泲字，而传云地名，则非水也。惟地理志引禹贡、职方作泲。而泰山郡下云：甾水入泲。禹贡汶水入泲。齐郡下云：如水入泲。河南郡下云：狼汤渠首受泲。东郡临邑下云：有泲庙。然以济南、济阴名郡。志及汉碑皆作济。则知汉人皆用济，班志、许书仅存古字耳。风俗通说四渎曰：济出常山房子赞皇山，东入泜。郦氏讥其误，亦可证洓字之久不行矣。
　　路径：段注说文□第十一卷□水部
　　标题：洈wéi
　　注解：洈水。出南郡高城洈山，东入繇。城，前志作成。水经注作城。南郡高成下曰：洈山，洈水所出，东入繇。繇水南至华容入江，过郡二，行五百里。水经江水篇曰：又东南当华容县南，沵水入焉。又东南油水从西南来注之。油水篇曰：油水出武陵县西畍，东过其县北。又东北入于江。油水卽说文下文之油水，非汉志之繇水也。汉志洈入繇，繇入江。此在江北，而南入。南郡高城、华容在江北也。油水入江在江南，而北入。孱陵在江南也。然则繇、油同音而绝不相涉。郦注油水篇乃云孱陵县白石山，油水所出，东径其县西与洈水合。洈出高城县洈山，东径其县下，东至孱陵县入油水。殊为袭志语而谬误。葢江北之洈水、繇水不可考，乃以江南之油水当之也。山海经曰：宜诸之山，洈水出焉。南流注于漳。从水危声。过委切。十五部。师古音危。
　　路径：段注说文□第十一卷□水部
　　标题：溠zhā
　　注解：溠水。在汉南。职方氏曰：豫州，其浸波、溠。注云：春秋传曰：楚子除道梁溠营军临随。则溠宜属荆州，在此非也。按传文见庄四年。职方荆州浸颍，湛。豫州浸波，溠。许书于湛曰豫浸，于溠曰荆浸，葢正经文之误，与郑说溠正同也。杜预曰：溠水在义阳厥县西，东南入郧水。释例曰：厥县西有漈水，源出县北，从县西，东南至随县，入郧水。水经注曰：溠水，出随县西北黄山，南径□西县西。又东南，□水入焉。又东南径随县故城西。又南流，注于涢。涢入夏水。方舆纪要曰：今溠水出德安府随州西北二百里之栲栳山，东南流，至州北百十里，有鲁城河流合焉，至安贡鎭入涢。水道提纲曰：汉水至汉川县涢口塘北，有溠涢诸水，北自随州南流，会德安府云梦应城数县水来注之，源流长五百余里。玉裁谓职方谓为一州之浸，正指涢溠合流长五百余里而言也。从水□声。侧驾切。古音在五部。荆州浸也。《春秋传》曰：“修涂梁溠。”见上。
　　路径：段注说文□第十一卷□水部
　　标题：洭kuānɡ
　　注解：洭水。出桂阳县卢聚，南出洭浦关为桂水。县字依韵会补。此水出桂阳郡桂阳县，郡县同名，故曰桂阳县，如邑部鄏下云河南县之例。南出二字，各本作山字，今依水经正。桂阳郡桂阳，二志同。今广东广州府连州州治，卽汉县地也。前志桂阳下曰：洭水南至四会入郁，过郡二，行九百里。二郡，桂阳、南海也。水经曰：洭水，出桂阳县卢聚，东南过含洭县南，出洭浦关为桂水。按前志南海中宿县有洭浦关。郦注亦云尒。今志文关作官。桂阳下洭作汇。皆讹字也。今洭水出连山县，东南流，经连州、英德县、淸远县、合浈水，经三水县至广州府城西。入西江以入海。班所谓入郁，今广东之北江也。其出洭浦关，在今淸远县。郦氏曰：桂水者，洭之别名也。从水匩声。去王切。十部。按洭水亦曰湟水。史记：出桂阳，下汇水。汇者，洭之误。汉书作下湟水，是也。郦氏引山海经湟水。今山海经云：潢水出桂阳西北山，东南注肄水，入敦浦西。潢者，湟之声误。敦者，郭之字误。水经注引作郭浦。郭浦卽洭浦也，音相近。
　　路径：段注说文□第十一卷□水部
　　标题：溱zhēn
　　注解：溱水。出桂阳临武，入洭。洭，各本作汇，今正。桂阳郡临武，二志同。今湖南桂阳州临武县县东五十里临武故城是也。前志临武下曰：秦水东南至浈阳入洭，行七百里。水经曰：溱水，出桂阳临武县南，绕城西北屈，东流，东至曲江县安聂邑，东屈，西南流，过浈阳县，出洭浦关与桂水合，东入于海。志之秦水，卽溱水也。经之出洭浦关与桂水合，桂水卽洭水。许云洭水出洭浦关为桂水是也。班、许皆云溱入洭。郦注则云洭入溱。郦葢本山海经。经曰：肄水出临武（武作晋误）西南，而东南注海，入番禺西。湟水出桂阳西北山，东南注肄水，入郭浦西。郦曰：肄水，葢溱水之别名也。今人谓浈水出南雄保昌县西南，经始兴县、曲江县、英德县，而翁江洭水入之。此正汉志、水经、说文之溱水，乃误谓之浈耳。溱水从东北来，洭水自西右注之，浈水自东左注之。浈水者，今之翁江也。班、许皆洭为纲。溱入洭。洭入郁，注海。许云浈入溱。班及水经不言浈者，水差小也。方舆纪要曰：旧志云溱水出湖广临武县西南，经曲江县，西北流，合武水，经英德县畍。正古之溱水。水经注及元和郡县志又谓之始兴大江。从水秦声。侧诜切。十一部。按经曲郑国溱洧字皆如此作。郑风溱与人韵，则不当作潧也。地理志郑水作溱，粤水作秦。又方舆纪要载旧志云：溱与寻同音。故水经注观峡，亦名秦峡也。据此可证溱水读如秦国。前志秦为古字。
　　路径：段注说文□第十一卷□水部
　　标题：浈zhēn
　　注解：浈水。出南海龙川，西入溱。南海郡龙川，二志同。今广东惠州府龙川县是其地。应劭注汉书曰：浈水出南海龙川，西入秦。水经溱水注曰：溱水出峡，左则浈水注之。水出南海龙川县，西径浈阳县南，右注溱水。故应劭曰：浈水西入秦。按此正今之翁江也。出韶州府翁源县，西南流，至英德县城东南，合溱水。今俗谓之合浈水。齐氏召南曰：此水源流三百余里，受巨溪甚多。汉书所谓下浈水。从水贞声。陟盈切。十一部。
　　路径：段注说文□第十一卷□水部
　　标题：深shēn
　　注解：深水。出桂阳南平，西入营道。桂阳郡南平，零陵郡营道，二志同。今湖南桂阳州蓝山县县东五里有南平城。水经曰：深水出桂阳卢聚，西北过零陵营道县、营浦县、泉陵县，至燕室，邪入于湘。郦云：桂阳县本□桂阳郡，后割属始兴县，有卢溪。卢聚山在南平县之南，九疑山之东。玉裁谓卢聚山在南平之南。经举其远源，许举其近源。洭出卢聚，南流入海。深出卢聚，西北流入湘，以入江。是分驰不同也。湘水篇经、注皆不言深水。葢吕忱言深水导源卢溪，西入营水，乱流营波，同注湘津，故湘水篇言营不言深耳。今深营二水源委未闻。汉营道、营浦县皆氏于水。以字林订说文，则当作入营，不必有道字。泉陵县卽今湖南永州府零陵县。今潇水合诸水于此入湘，深水、营水在其中也。从水□声。式针切。七部。按此无深浅一训者，许意深浅字当作□，详□下。〖注〗□，古文。
　　路径：段注说文□第十一卷□水部
　　标题：汨mì
　　注解：长沙汨罗渊也，长沙下葢夺罗字。许例郡县兼书。前志长沙国罗。后志长沙郡罗。应劭曰：楚文王徙罗子自枝江居此。今湖南长沙府湘阴县县东北六十里有罗县城是也。岳州府平江县县南三十里亦有罗城，云古罗子国也。水经注湘水篇曰：湘水，又北，汨水注之。汨水，出豫章艾县桓山，西南径吴昌县北。又西径罗县北，谓之罗水。又西径玉笥山。又西为屈潭，卽汨罗渊也，屈原怀沙自沈于此。又西径汨罗戍南，西南注于湘。春秋之罗汭，世谓之汨罗口。按今湘阴县北七十里汨罗江是也。从水，冥省声。莫狄切。古音十一部，与十六部合韵。屈平所沈水。小徐本如此。〖注〗淿，古文。
　　路径：段注说文□第十一卷□水部
　　标题：□mì
　　注解：□水。出豫章艾县，凡县字皆后人所增，古本必无也。西入湘。豫章郡艾，二志同。左传吴公子庆忌所居。今江西宁都州州西百里有艾城是也。水经湘水篇曰：又北过罗县西，□水从东来流注之。□水又别为篇曰：□水，出豫章艾县，西过长沙罗县西。又西至磊石山入于湘水。按水经言□不言汨，诸书多言汨不言□。依广韵卄三钖，汨□漞三形同。春秋莒君密州，左传密作买，亦是买声近密之证。考之于今，则由江西宁都州径湖南平江县至湘阴县入湘者，但有汨水，别无□水，则□汨之为古今字憭然。郦氏云：汨出艾县，径罗县。皆与经言□同。惟云□水入湘曰东町口，汨水入湘曰汨罗口。汨罗口在□口之北，磊石山又在罗口之北。经言□水至磊石山入湘，非是□尚在罗口南注湘耳。此言甚辨。依水道提纲，汨水出平江县，西北至归义驿。又西分为二支。一支西流，稍北于山麓西入湘。一支北流数十里，西北入湘曰屈潭，亦曰汨罗口。正郦之东町、汨罗二口，非有二水也。郦葢未溯上游，不辨异文同物。许书葢本同水经，有□无汨，而后人妄增汨字，故其文不类许书。屈原所沈例所不载。且许旣有溟字，云冥声，岂得冥省声又为一字乎。从水□声。莫蟹切。今莫狄切。作汨。十六部。
　　路径：段注说文□第十一卷□水部
　　标题：湘xiānɡ
　　注解：湘水。出零陵县阳海山，北入江。县字今补。凡郡县同名，则言县以该之也。零陵郡零陵，二志同。前志零陵下曰：阳海山，湘水所出。北至酃入江，过郡二，行二千五百三十里。过郡二者，零陵、长沙也。又有离水，东南至广信入郁，（下衍林字，非。）行九百八十里。水经曰：湘水，出零陵始安县阳海山，东北流过下隽县西。又北至巴丘山，入于江。郦曰：阳海山卽阳朔山。山在始安县北，县故零陵之南部也。湘漓同源，南为漓水，北则湘川。今广西桂林府兴安县南九十里，俗谓之海阳山，卽阳海山也。湘水出焉。北流经全州入湖南畍，经东安县、零陵县、祁阳县、常宁县、衡阳县、衡山县、湘潭县、善化县，至乔口，资水来会。又经湘阴县。至磊石山分为二派。又合入洞庭湖曰湘口。汉志云至酃入江，未详。按离水字本不从水旁，后人益之耳。许书所无。从水相声。息良切。十部。按诗召南于以湘之，假借为鬺字。
　　路径：段注说文□第十一卷□水部
　　标题：油yóu
　　注解：油水。出武陵孱陵西，东南入江。武陵郡孱陵，二志同。今湖北荆州府公安县县西二十五里有孱陵故城是也。水经曰：油水，出武陵孱陵县西畍，东过其县北，又东北入于江。注云：径公安县，西北流，注于大江。然则许云东南入江，南当作北明矣。江水篇经云：江水，又东南，当华容县，涌水入焉。又东南，油水从西南来注之。注云：右合油口油水。东有景口。景口东有沦口。沦水南与景水合。又东通澧水及诸陂湖。按今荆州府虎渡口北，江之南岸有支津。南通公安诸湖水，古油水必在其闲。江表传曰：刘备为荆州牧，立营油口。五代梁开平四年，马殷遣将侵荆南，军于油口。今公安县北，旧有油口巡司，是其水今虽湮□，非无可考也。从水由声。以周切。三部。按经史曰油然作云，曰云之油油，曰禾黍油油，曰油油以退。玉藻注曰：油油，悦敬皃。俗用为油膏字。
　　路径：段注说文□第十一卷□水部
　　标题：潭tán
　　注解：潭水。出武陵镡成玉山，东入郁林。林字剩，当□。俗人不知郁为水名。汉志洭水入郁，离水入郁，亦皆沾林矣。王，集韵引作玉。韵会引作五，汉志作玉，未审当何从。武陵郡镡成，二志同。前志镡成下曰：玉山，潭水所出。东至阿林入郁，过郡二，行七百二十里。过郡二者，武陵、郁林也。今广西浔州府阿林废县、汉县也。郁林郡广郁下曰：郁水首受夜郞豚水，东至番禺郡四会入海，过郡四，行四千三十里。过郡四者，牂柯、苍梧、郁林、南海也。潭水卽今福禄江。源出苗地，东南至今贵州黎平府西为古州江。东至永从县南，合彩江为福禄江。入广西畍，至桺城县为桺江。又东南经象州，至浔州府城北曰浔江。此为广西之右江，亦曰北江。合广西左江，亦曰南江，卽所谓入郁也。唐始置浔州，以北浔江为名。浔江卽古潭水。古二字同音，因改其字耳。今人上流为桺江，下流为浔江，汉人统曰潭。下流亦曰澑，潭与澑实一水也。按郁水，今岭外之盘江，由云南、贵州、广西，至广东为西江，入海者也。淮南书曰：始皇使尉屠睢发卒五十万，为五军：一军守镡成之岭，一军守九疑之寨，一军处番禺之都，一军守南埜之畍，一军结余干之水。皆谓今之岭也。汉镡成县故城，在唐之朗溪县，今之湖南沅州府黔阳县。王山葢在岭，故潭水流岭外东入郁也。岭北之水多入沅。从水□声。徒含切。应劭音淫。七部。按今义训为深，取从覃之意也。或训水侧，与浔同也。
　　路径：段注说文□第十一卷□水部
　　标题：澑liù
　　注解：澑水。出郁林郡。不言县者，有未审也。郁林郡在今广西。前志有中留县。师古曰：留，力救反。水名。葢中留、潭中皆以水得名也。后志及宋书州郡志作中澑，字从水。疑前志亦当从水。　元和郡县志曰：贞观八年改南昆州为桺州，因桺江为名。桺州卽今桺州府。桺江出苗地，至今贵州古州永从县生苗畍中，东南入广西，至桺城县曰桺江，至象州会于盘江。桺江卽古澑水，后世讹其字耳。从水留声。力救切。三部。按今俗训为水急流。
  </div>
  <div class="pagination">
   <a href="说文解字注_page200.html">
    上一页
   </a>
   <span>
    ...
   </span>
   <a href="说文解字注_page196.html">
    196
   </a>
   <a href="说文解字注_page197.html">
    197
   </a>
   <a href="说文解字注_page198.html">
    198
   </a>
   <a href="说文解字注_page199.html">
    199
   </a>
   <a href="说文解字注_page200.html">
    200
   </a>
   <span class="current-page">
    201
   </span>
   <a href="说文解字注_page202.html">
    202
   </a>
   <a href="说文解字注_page203.html">
    203
   </a>
   <a href="说文解字注_page204.html">
    204
   </a>
   <a href="说文解字注_page205.html">
    205
   </a>
   <a href="说文解字注_page206.html">
    206
   </a>
   <span>
    ...
   </span>
   <a href="说文解字注_page202.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
