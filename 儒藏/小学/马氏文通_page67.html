<!DOCTYPE html>
<html>
<head>
    <meta charset="UTF-8">
    <title>马氏文通 - 第 67 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>马氏文通 - 第 67 页/共 114 页</h1>
    <div class="content">[290]又答陈商书：今举进士于此世，求禄利行道于此世，而为文必使一世人不好，得无与操瑟立齐门者比欤！
[291]荀子劝学：青出于蓝而胜于蓝，冰水为之而寒于水。——诸引上下截皆两相背戾，所连「而」字，不出「然」「乃」两字之意。
而经籍中不惟「而乃」两字，即「而竟」「而反」「而独」等字，意与「乃」字相若者，亦时见于书。
而乃。
[292]史田儋列传：今汉王为天子，而横乃为亡虏，而北面事之，其耻固已甚矣。
[293]汉司马迁传顶承上文一段云：而事乃有大谬不然者。
[294]庄子逍遥游亦承上文一段云：而彭祖乃今以久特闻，众人匹之，不亦悲乎！
[295]史赵世家：齐之事王，宜为上佼，而今乃抵辠，臣恐天下后事王者之不敢自必也。
[296]韩与孟尚书书：孟子不能救之于未亡之前，而韩愈乃欲全之于已坏之后。呜呼，其亦不量自力，且见其身之危莫之救以死也。
而竟。
[297]史项羽本纪；白起为秦将，南征鄢郢，北坑马服，攻城略地，不可胜计，而竟赐死。
[298]又魏世家：穰侯，舅也，功莫大焉，而竟逐之。
而反。
[299]孟公上：是气也，而反动其心。
[300]韩改葬服议：又安可取未葬不变服之例，而反为之重服欤？在丧当葬，犹宜易以轻服；况既远，而反纯凶以葬乎？
而独。
[301]孟公下：人亦孰不欲富贵，而独于富贵之中，有私龙断焉。
[302]汉董仲舒传：今废先王德教之官，而独任执法之吏治民，毋乃任刑之意与！
[303]史六国表序：诗书所以复见者，多藏人家，而史记独藏周室，以故灭。
[304]汉霍光传：往事既已，而福独不蒙其功，惟陛下察之。——诸引上下截意有所背，故以「而竟」「而反」「而独」等字各为转捩，既有证矣。
然有时下截之于上截，虽非事理之所必有，而转以「而」字设一或有之境者，亦此例也。故「而或」两字并用者有焉。
[305]左襄九：自今日既盟之后，郑国而不唯晋命是听，而或有异志者，有如此盟。
[306]又襄二十一：上所不为，而民或为之，是以加刑罚焉。
[307]又昭三：民人痛疾而或燠休之，其爱之如父母，而归之如流水，欲无获民，将焉辟之？——三引皆以「而或」为转，是特设一或有之境，以与上截相反者。①
其无「而或」字样而惟有其意者亦如之。前节所引，有单用名字为上截，先为重读，而后转至下截者，亦此志也。
[308]论语八佾：人而不仁，如礼何！——犹云「为人而或不仁，如礼何」也。②他如
[309]左传僖二十三年云：有人而校，罪莫大焉。
[310]又云：得志于诸侯而诛无礼，曹其首也。
[311]又僖二十八年云：战而捷，必得诸侯。
[312]管子权修第三云：地之生财有时，民之用力有倦，而人君之欲无穷。以有时与有倦，养无穷之君，而度量不生于其间，则上下相疾也。
[313]汉书贾谊传云：使筦子愚人也则可，筦子而少知治礼，则是岂可不为寒心哉？
[314]又云：中流而遇风波，船必覆矣。
[315]史记赵世家云：今媪尊长安君之位而封之以膏腴之地，多与之重器，而不及今令有功于国，一旦山陵崩，长安君何以自托于赵？——所引诸句内，其以「而」字为转者，皆有假设之辞气也。
至[316]论语雍也云：不有祝鮀之佞，而有宋朝之美。——一节，「而有」皆解作「与有」之意，又以「不」字直贯两句。③愚谓「而」乃转捩之辞，常解，方与孔圣平日所言‘是故恶夫佞者’与‘焉用佞’诸句口气相合。夫「不」字状字也，若能直贯两句，则为连字矣。学者不可不辨。
[317]孟子万章下云：而居尧之宫，逼尧之子，是篡也。——一节，经生家以「而」字作「如」字解。
[318]左传襄公三十年云：子产而死。——一句，则以「而」字解作「若」字，又雑引他句，「而」字乃解作「乃」字。不知「而」字之解「若」「如」等字者，非其本字，乃上下截之辞气使然耳。
○1[306][307]中的「或」似为代字，「有人」也。
○2【8.2.1.5】节[204]「人而无信」的「而」与本节[308]「人而不仁」的「而」用法同，但彼处说「人」在「而」前‘必假为动静字’。而此处只说「而」有‘假设之辞气’，为说不一。
○3此指经传释词卷七「而」字的说明。

【8.2.2.3】三，凡上下截一意相因，则以「而」字直承，若有「因」字「则」字之意，此则「而」字之本意也。
[319]礼大学：尧舜帅天下以仁，而民从之；桀纣帅天下以暴，而民从之。——犹云「尧舜帅天下以仁，民因而从之；桀纣帅天下以暴，民亦因而从之」也。
[320]又：上老老而民兴孝，上长长而民兴弟，上恤孤而民不倍。——犹云「上老老则民兴孝」也。「而」「则」两字，其辞气虽有缓急之分，而所以决言其效者则一也。
[321]礼中庸云：温故而知新，敦厚以崇礼。
[322]史始皇本纪云：及至秦王，续六世之余烈，振长策而御宇内，呑二周而亡诸侯，履至尊而制六合，执捶拊以鞭笞天下。——两引书，「而」「以」两字皆互用，盖「因而」「因以」两语，用意不甚相悬也。
[323]礼中庸：是故君子动而世为天下道，行而世为天下法，言而世为天下则。
[324]论子路：子欲善而民善矣。
[325]孟滕下：昔者禹抑洪水而天下平，周公兼夷狄，驱猛兽而百姓宁，孔子成春秋而乱臣贼子惧。
[326]左成一：遂奔晋，而因郄至以臣于晋。
[327]又襄八：君有楚命，亦不使一介行李告于寡君，而即安于楚，君之所欲也，谁敢违君？
[328]荀子劝学：登高而招，臂非加长也，而见者远。顺风而呼，声非加疾也，而闻者彰。
[329]庄齐物论：见卵而求时夜，见弹而求鸮炙。
[330]史礼书：犹云出见纷华盛丽而说，入闻夫子之道而乐。
[331]又管晏列传：仓廪实而知礼节，衣食足而知荣辱。
[332]又：俗之所欲，因而予之。俗之所否，因而去之。
[333]孟离上：我不意子学古之道而以餔啜也。
[334]齐策：谋成于堂上而魏将已禽于齐矣。
[335]秦策：肘足接于车上而智氏分矣。——诸引虫下截皆一意相因，「而字承之。有说开球效者，有言其向者，故「而」字一似有「因」「则」两字之意者此也。
惟然，煞句「而已」两字，亦在此例。
[336]论语里仁云：夫子之道，忠恕而已矣。
[337]汉书赵充国传云：臣恐国家忧累，繇十年数，不二三岁而已。——盖凡云「而已」者，犹云「如是而止耳。」
故[338]韩文读荀子云：其存而醇者，孟轲氏而止耳，扬雄氏而止耳。
[339]汉书儒林传云：至获麟而止。——两引「而止」，与「而已」同解。
[340]韩文上宰相书云：今若闻有以书进宰相而求仕者，而宰相不辱焉而荐之天子，而爵命之，而布其书于四方，枯槁沈溺魁闳宽通之士，必且洋洋焉动其心，峨峨焉缨其冠，于于焉而来矣。①此所谓劝赏不必遍加乎天下，而天下从焉者也。因人之所欲而遂推之之谓者也。——此段八用「而」字，皆此例也。故「而」字之用最广者在此，「而」字之所以为承接连字者亦在此。
①「于于焉而来」之「而」，与【8.2.1.3】节[151]例之「欣欣然而乐」与[157]例之「促促然而争」等之「而」的用法相同，是作为状字与动字之过递者，与他例不同。

【8.2.2.4】四，凡上下截有言时者，则以「而」字连之，以记其时之同异。
凡两事并论，以其时相较，则有同时异时之判。及时者，状以「方」「适」等字；异时者，则状以「后」「先」等字，而不状者为常。盖连以「而」之，其上下截两时之较，有判别然者。
[341]论语阳货云：孔子时其亡也而往拜之。——犹云「而后往拜之」也。
[342]又为政云：吾十有五而志于学，三十而立。——犹云「而始志于学」也，「三十而始立」也。
[343]孟子离娄下云：王者之迹熄而诗亡。——犹云「而诗始亡」也。
[344]又万章下云：尧老而舜摄也。
[345]春秋定十五年云：丁巳，葬我君定公，而不克葬。戊午日下昃，乃克葬。
[346]孟子告子上云：吾退而寒之者至矣。——犹云「而寒之者即至矣。」
[347]左传僖二十三年云：又如是而嫁，则就木焉。——犹云「又如是而后嫁」也。
[348]又僖二十六年云：岂其嗣世九年而弃命废职，其若先君何？——犹云「而即弃命废职」也。
[349]又襄二十三年云：许诺，伏之而觞曲沃人。——犹云「在乃觞曲沃人」也。
[350]又隐元年云：仲子生而有文在其手。——犹云「而即有文」也。
[351]史记大宛列传云：是岁太初元年也，而关东蝗大起，蜚西至敦煌。——犹云「而关东蝗适大起」也。
[352]又刺客列传云：立起如韩之市，而死者果政也。——犹云「而适见死者果政也。」
[353]又云：秦王发图，图穷而匕首见。——犹云「而匕首即见」也。
至[354]又平准书云：是固前而欲输其家半助边。
[355]又管晏列传云：已而鲍叔事齐公子小白。
[356]又云：既在归，其妻请去。
[357]公羊襄二十九云：今若是迮而与季子国，季子犹不受也。
[358]汉书贾谊传云：今而有过。
[359]又云：故胡亥今日即位而明日射人。
[360]燕策云：寡人岂敢一日而忘将军之功哉！——所谓「前」「已」「既」「迮」「今」与「今日」「明日」诸字，皆言时也，已详本篇。
[361]史记陆贾传云：陆生往请，直入坐，而陈丞相方深念不时见陆生。
[362]韩文上宰相书云：而方闻国家之仕进者，必举于州县。
[363]史记自序云：天子始建汉家之封，而太史公留滞周南，不得与从事。故发愤且卒，而子迁适使反，见父于河洛之间。——「而」字后状以「方」「适」等字，书不概见。
状以「后」字者，则不胜书矣。
[364]礼大学云：知止而后有定。
[365]又云：物格而后知至。——两皆排句迭用「而后」者。
[366]左传僖二十八年云：国人闻此盟也而后不贰。
[367]又二十七年云：民听不惑而后用之。
[368]史记淮阴侯列传云：兵法不曰，陷之死地而后生，置之亡地而后存。——盖「而后」两字，不惟纪时也，凡言因果，言次第者胥用焉。
总观所引，上下截之变，尽于是矣。「而」字之用，盖未有外乎是者。经史中遇「在字有作别解者，则解经家一家言也，要未可据为定论，故不具论。
○1这里所说「转词」，应作「捩转之辞」解，与作为句子成分之「转词」不同。
承接连字八之三
</div>
    <div class="pagination">
<a href="马氏文通_page66.html">上一页</a><span>...</span><a href="马氏文通_page62.html">62</a><a href="马氏文通_page63.html">63</a><a href="马氏文通_page64.html">64</a><a href="马氏文通_page65.html">65</a><a href="马氏文通_page66.html">66</a><span class="current-page">67</span><a href="马氏文通_page68.html">68</a><a href="马氏文通_page69.html">69</a><a href="马氏文通_page70.html">70</a><a href="马氏文通_page71.html">71</a><a href="马氏文通_page72.html">72</a><span>...</span><a href="马氏文通_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
