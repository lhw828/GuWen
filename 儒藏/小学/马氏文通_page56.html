<!DOCTYPE html>
<html>
<head>
    <meta charset="UTF-8">
    <title>马氏文通 - 第 56 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>马氏文通 - 第 56 页/共 114 页</h1>
    <div class="content">[28]书盘庚上云：邦之臧，惟女众邦之不臧，惟予一人有佚罚。
[29]又金滕云：尔之许我，我其以璧与珪归俟尔命。
[30]又洪范云：臣之有作福作威玉食，其害于尔家，凶于而国。——凡读有「之」字间者，皆有假设之意，而对句并无「若」字以为互文也，则又何说？以上所引诸读之有「之」字为间者，皆非起词与止词之读也。
读为起词。
[31]孟离上：三代之得天下也以仁，其失天下也以不仁。国之所以废与存亡者亦然。——「三代之得天下也」，读之为起词者，故间以「之」字，且率以「也」字助之，所以跌宕其辞气也。「国之所以废与存亡者」，亦读之为起词者也；「之」字先乎「所」，定例也。
[32]又：今天下溺矣，夫子之不援，何也？——「夫子之不援」，问句之起词也，无「也」字为助者，辨辞欲其急也。
[33]又梁上：宜乎百姓之谓我爱也！——「百姓之谓我爱也」，乃「宜」字之起词也，犹云「百姓之谓我爱也宜哉！」
[34]又公上：纣之去武丁，未久也。
[35]又：且王者之不作，未有疏于此时者也；民之憔悴虐政，未有甚于此时者也。——「纣之云武丁」，亦起词之读也。后句犹云「且王者之不作疏于此时者未有也。」故「王者之不作」五字，乃「疏」字之起词，而「疏于此时者」，又「有」字之止词也，下句仿此。①三句皆无「也」字为助者，②以述事之辞欲其急也。孟子七篇，读之助以「也」字者不可胜数，盖孟子之文欲其疏畅故耳。
[36]庄逍遥游：鹏之徙于南冥也，水击三千里。
[37]论学而：夫子之至于是邦也，必闻其政。③
[38]齐语：昔者圣王之治天下也，参其国而任其鄙。
[39]史李斯列传：彼贤人之用天下也，专用天下适己而已矣。
[40]又张陈列传：秦之灭大梁也，张耳家外黄。
[41]又商君列传：五羖大夫之相秦也，劳不坐乘，暑不张盖。
[42]蜀志诸葛亮传赞：诸葛亮之为相国也，抚百姓，示仪轨，约官职，从权制，开诚心，布公道。——共引书七次，其读之为起词，各间「之」字而助以「也」字者，皆以记同时之事也。④如鹏之水击三千里，皆其徙南冥时之事也。余可类推。
[43]汉大宛传：汉之赂遗王财物，不可胜言。
[44]史日者列传：此之为德，岂直数十百钱哉？
[45]楚策：楚王之贵幸君，虽兄弟不如。
[46]礼中庸：喜怒哀乐之未发，谓之中。
[47]汉艺文志：仁之与义，敬之与和，相反而皆相成也。——所引诸读，皆有「之」字为间而无「也」字为助者，以全读字义皆为起词，故直接坐动，无令助字相间以缓辞气也。
[48]汉东方朔传：若夫燕之用乐毅，秦之任李斯，郦食其之下齐，说行如流，曲从如环，所欲必得，功若丘山，海内定，国家安，是遇其时也。
[49]礼大学：古之欲明明德于天下者，先治其国。
[50]史李斯列传：秦之乘胜役诸侯，盖六世矣。
[51]又黥布列传：我之取天下，可以百全。
[52]汉贾谊传：秦王之欲尊宗庙、安子孙，与汤武同。——所引诸读，惟间「之」字，以读之起词亦即坐动之起词，故不助「也」字，使辞气较直捷耳。「古之欲明明德于天下者」一读，其起词即为「者」字，而复冠以「古」字者，欲「之」字有可间之地也。
至[53]庄子秋水云：五帝之所连，三王之所争，仁人之所忧，任士之所劳，尽此矣。      ——四读所间「之」字，皆先「所」字。
读为止词。
[54]孟离下：吾将瞰良人之所之也。——「良人之所之也」者，读也，而为「瞰」之止词。间以「之」字，置先「所」字，助以「也」字，结句也。
[55]又万上：敢问瞽瞍之非臣如何？——「瞽瞍之非臣」者，「问」字承读与，⑤不助「也」字者，非结句也。
[56]又：知虞公之不可谏而去之秦，年已七十矣，曾不知以食牛干秦穆公之为污也。可谓智乎？——「虞公之不可谏」者，「知」字承读也，「以食牛干秦穆公之为污也」者，亦「知」字承读也。两读皆间「之」字，而「也」字则一助一否者，解同上。
[57]又告上：赵孟之所贵，赵孟能贱之。
[58]又告下：君子之所为，众人固不识也。——两读皆有「所」字，而「之」字先焉。两读又皆为止词，而置先于句；一则为「贱」之止词，而复以「之」字重指者，所以偶「贱」字，且正言也。一则为「识」之止词，而不复重指者，「不」状「识」字，已偶矣，又反言也。
[59]又：今之所谓良臣，古之所谓民贼也。——两读一为起词，一为表词，皆有「之」字先乎「所」字，而两读之起词，各以「今」「古」二字代之，⑥所以为间「之」字之地也。
[60]左传僖公四年云：不虞君之涉吾地也，何故？
[61]秦策云：一年之后，为帝若未能，于以禁王之为帝有余。
[62]燕策云：今王使使者数之罪，臣恐侍御者之不察先王之所以畜幸臣之理，而又不白于臣之所以事先王之心，故敢以书对。
[63]汉书孔光传云：有所荐辟，唯恐其人之闻知。
[64]赵策云：恣君之所使之。
[65]史记管晏列传云：知与之为取，政之实也。
[66]又大宛列传云：大宛闻汉之饶财，欲通不得。
[67]又老子韩非列传云：凡说之务，在知饰所说这所敬，而灭其所丑。
[68]又商君列传云：公与语，不自知厀之前于席也。
[69]庄子则阳云：人皆尊其知之所知，而莫知恃其知之所不知而后知，可不谓大疑乎？
[70]韩送孟东野序云：草木之无声，风挠之鸣；水之无声，风荡之鸣。⑦——所引诸读，皆为止词，而各有「之」字间焉者也。
又介字后，读之为司词者，亦有「之」字间之，与读之为止词者同。盖司词、止词，两皆宾次也。
[71]孟子离娄上云：不以舜之所以事尧事君，不敬其君者也；不以尧之所以治民治民，贼其民者也。——「舜之所以事尧」者，读也；「尧之所以治民」者，亦读也，⑧两读后乎「以」字，而为其司词，皆有「之」字间之。

○1马氏措辞欠周，应云：「疏于此时者」合上「王者之不作」为「有」之止词。‘下句仿此’指「民之憔悴于虐政未有甚于此时者」。
○2‘三句’指[34]一句，[35]两句，其起词之读皆无「也」字为助。
○3「之」字衍，马氏误记，章氏失校。
○4读既记同时之事，则是用如状字，不应定为起词。
○5「问」的承读应是「瞽瞍之非臣如何」。
○6‘以「今」「古」二字代之’的意思是用「今」「古」二字填空。
○7「草木之无声」一读，不是止词，「风挠之鸣」的「之」代「草木」，不代读。「水之无声，风荡之鸣」同此。
○8[71]解说中，「舜之所以事尧」后原书涉上误衍「事君」二字，「尧之所以治民」后误衍「治民」二字，今删。

【7.1.4.3】其三，凡止词先乎动字者，倒文也。如动字或有弗辞，或为疑辞者，率间「之」字；辞气确切者，间参「是」字。
   名字为止词先置参以「之」字。
[72]论里仁：古者言之不出，耻躬之不逮也。——「古者」句之起词，「不出」其坐动也，「言」则「出」之止词也。今止词先置，而「出」为「不」字所状，故间「之」字以明焉。①
[73]又公冶：子曰：‘吾斯之未能信。’——「信」者「吾」也，所信者「斯」也，「能」乃助动，而为「未」字所状，故「斯」先置而间「之」字。至动字有弗辞者，其止词原可先置。故此句可易云「吾未之能信」，文义虽同，而辞气迥异。若云「吾未斯能信」，又不辞矣。故以「斯」为代字，间以「之」字，则神情勃然矣。学者其审辨之。
[74]又阳货：古者民有三疾，今也或是之亡也。——犹云「今也或亡是也」。
[75]又：末之也已，何必公山氏之之也？——犹云「何必之公山氏也」。
[76]又先进：吾以子为异之问，曾由与求之问。——犹云「吾以为子所问之有异也，乃所问者由与求耳」，盖皆疑辞也。②
至[77]论语为政云：父母唯其疾之忧。——一句，无弗辞，无疑辞，而亦间「之」字者，盖有「唯」字先之也。如
[78]孟子告子上云：惟奕秋之为听。
[79]庄子达生云：虽天地之大，万物之多，而唯蜩翼之知。
[80]韩原道云：惟怪之欲闻。
[81]又与崔羣书云：少饮食而思虑，惟此之望。
[82]又送李愿序云：起居无时，惟适之安。
[83]又答李翊书云：惟陈言之务去。——以上六引，皆有「惟」字先焉。夫「之」字以间倒文，此种句法，左氏论语最所习见。后则韩文袭用者最多。
[84]左传庄公三十二年云：虢多凉德，其何土之能得？
[85]又成公十七年云：不然，岂其死之不恤，而受敌使乎？
[86]又昭公三十一年云：君与之归，一惭之不忍，而终身惭乎？
[87]又云：寡君其罪之恐，敢与知鲁国之难？
[88]又宣公十二年云：非子之求而蒲之爱，董泽之蒲，可胜既乎？
[89]又僖公十五年云：君亡之不恤，而羣臣是忧，惠之至也。
[90]又桓公十三年云：大夫其非众之谓，其谓君抚小民以信，训诸司以德，而威莫敖以刑也。
[91]又隐公元年云：姜氏何厌之有？
[92]论语子张云；夫子焉不学，而亦何常师之有？
[93]又述而云：德之不修，学之不讲，闻义不能徙，不善不能改，是吾忧也。
[94]史记虞卿列传云：赵且亡，何秦之图乎？
[95]又项羽本纪云：赵举而秦强，何敞之承？
[96]又酷吏列传云：当时为是，何古之法乎？
[97]韩文许国公神道碑云：天子曰：‘大臣不可以暑行，其秋之待！’
[98]又孔公墓志铭：海道以年计往复，何月之拘？
[99]又五箴云：余乎，君子之弃而小人之归乎！
[100]又守戒云：贲育之不戒，童子之不抗，鲁鸡之不期，越鸡之不支。——以上所引，皆名字之为止词者先置，而或有弗辞，或为疑辞，故间以「之」字。③
更有承动先置者。
[101]左传僖公七年云：郑将覆亡之不暇，岂敢不惧？——「覆亡」动字也，以承「不暇」者。今倒置焉，犹云「郑将不暇于覆亡」也。
[102]又襄公二十四年云：侨闻君子长国家者，非无贿之患，而无令名之难。——犹云「非患无贿而难无令名」也。
[103]韩郑尚书序云：及既至，大府帅先入据馆，帅守屏，若将趋入拜庭之为者。——犹云「若将趋入为拜庭者」。以上三引，皆承动先置，而间以「之」字者，盖非弗辞即疑辞耳。
至介字后司词，间亦先置而参以「以」字者。
[104]论先进：非夫人之为恸而谁为？——「为」介字也，「夫人」其司词也，犹云「非为夫人恸，将为谁乎？」
[105]左隐十一：寡人之使吾子处此，不唯许国之为，亦聊以固吾圉也。——犹云「不唯为许国」也。
[106]越语：昔吾先君，固周室之不成子也，故滨于东海之陂，鼋龟鱼鳖之与处，而蛙黾之与同渚。——犹云「与鼋龟鱼鳖处，而与蛙黾渚」也。
[107]昌黎上宰相书云：今所以恶衣食，穷体肤，麋鹿之与处，猿狖之与居，固自以其身不能与时从顺俯仰，故甘心自绝而不悔焉。——犹云「与麋鹿处，与猿狖居」也。原其句法之所自，则庄子庚桑楚有‘拥肿之与居，鞅掌之为使’（案：见[425]）两句，始知「为」「与」两介字，其司词先置，而可间以「之」字也。
不宁唯是，状字必先所状，常也。而
[108]庄子养生主云：技经肯綮之未尝，而况大*乎！——「未尝」两字，所以状「经」字也，今后置焉，犹云「技未尝经乎肯綮」也。或云「技经者綮者未尝也」，亦通。则「未尝」两字用如表词，而「技经肯綮」则为读矣，亦无不可。
[109]汉书贾谊传云：夫习与正人居之不能毋正，犹生长于齐不能不齐言也；习与不正人居之不能毋不正，犹生长于楚之地不能不楚言也。——诸句内所谓「习与正人居之」者，犹云「习与正人居者」也。「之」当解如「者」字，于义；较顺。④
</div>
    <div class="pagination">
<a href="马氏文通_page55.html">上一页</a><span>...</span><a href="马氏文通_page51.html">51</a><a href="马氏文通_page52.html">52</a><a href="马氏文通_page53.html">53</a><a href="马氏文通_page54.html">54</a><a href="马氏文通_page55.html">55</a><span class="current-page">56</span><a href="马氏文通_page57.html">57</a><a href="马氏文通_page58.html">58</a><a href="马氏文通_page59.html">59</a><a href="马氏文通_page60.html">60</a><a href="马氏文通_page61.html">61</a><span>...</span><a href="马氏文通_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
