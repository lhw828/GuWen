<!DOCTYPE html>
<html>
<head>
    <meta charset="UTF-8">
    <title>康熙字典 - 第 370 页/共 976 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>康熙字典 - 第 370 页/共 976 页</h1>
    <div class="content">义	【未集中】【羊字部】	義	【廣韻】【集韻】【韻會】□宜寄切，音議。【說文】己之威儀也。从我羊。【註】臣鉉等曰：與善同意，故从羊。【釋名】義，宜也。裁制事物，使各宜也。【易乾卦】利物足以和義。又【說卦傳】立人之道，曰仁與義。　又【容齋隨筆】人物以義爲名，其別最多。仗正道曰義，義師，義戰是也。眾所尊戴曰義，義帝是也。與衆共之曰義，義倉，義社，義田，義學，義役，義井之類是也。至行過人曰義，義士，義俠，義姑，義夫，義婦之類是也。自外入而非正者曰義，義父，義兒，義兄弟，義服之類是也。衣裳器物亦然。在首曰義髻，在衣曰義襴，義領之類是也。合眾物爲之，則有義漿，義墨，義酒。禽畜之賢者，則有義犬，義烏，義鷹，義鶻。　又義渠，戎國地。【史記秦本紀】伐義渠，虜其主。【註】寧廣二州，春秋及戰國時爲義渠，戎國之地也。　又姓。【前漢酷吏傳】義縱，何東人。　又與誼同。【前漢董仲舒傳】漸民以仁，摩民以誼。　又與儀通。【前漢鄒陽傳】使東牟朱虛東褒義父之後。【註】應劭曰：邾儀父也。師古曰：義讀曰儀。　又與宜同。【韻補】周官凡殺人而義者，史記君義嗣，□魚羈切。　又【韻補】叶牛何切。周官註：儀作義，古皆音俄。古文尚書：無偏無陂，遵王之義。陂音坡。◎按說文在我部。今從正字通倂入。

之	【子集上】【丿字部】	之	〔古文〕【唐韻】【正韻】止而切【集韻】【韻會】眞而切，□音枝。【說文】出也，象艸過屮枝莖益大有所之。一者，地也。【玉篇】是也，適也，往也。【禮檀弓】延陵季子曰：若氣，則無不之也。　又於也。【禮大學】之其所親愛而辟焉。【註】之，適也。【朱傳】猶於也。　又語助辭。【書金縢】禮亦宜之。【禮文王世子】秋冬亦如之。【正字通】凡之字，或句中，或語尾，或層出。如毛詩我之懷矣，共武之服，及女曰雞鳴章知子之來之，六句九之字，常華章左之左之，六句八之字，可以例推。　又此也。【詩周南】之子于歸。【註】之子，是子也。　又變也。【易傳】辭也者，各指其所之。【孫奕示兒編】之字訓變，左傳，遇觀之否。言觀變爲否也。　又至也。【詩鄘風】之死矢靡他。　又遺也。【揚子法言】或問孔子，知其道之不用也。則載而惡乎之。曰：之後世君子。【註】言行道者貴乎及身，乃載以遺後世。　又姓。出【姓苑】。　又【郝敬讀書通】凡言之者，物有所指，事有所屬，地有所往，連屬之辭也。通作旃。【詩唐風】舍旃舍旃。又【魏風】上愼旃哉。□與之同。通作至。往彼曰之，到此曰至，音義互通。　又【韻補】叶職流切，音周。【楚辭九章】呂望屠於朝歌兮，甯戚歌而飯牛。不逢堯舜與桓繆兮，世孰云而知之。叶上牛下求。　【周伯琦曰】古人因物制字。如之本芝草，乎本吁氣，焉本鳶，後人借爲助語，助語之用旣多，反爲所奪，又制字以別之，乃有芝字吁字鳶字。考證：〔【禮文王世子】冬亦如之。〕　謹照原文改秋冬亦如之。 

□	【子集上】【一字部】	□	【廣韻】【集韻】□徒口切，音鋀。禮器也。【轉註古音】石經毛詩：酌以大□，以祈黃考。今文作星斗之斗，非。周禮作豆，蓋此字之譌。【正譌】斲字从此。隸作鋀。

乍	【子集上】【丿字部】	乍	【唐韻】鉏駕切【集韻】【正韻】助駕切，□槎去聲。【增韻】暫也，初也，忽也，猝也，甫然也。【孟子】今人乍見孺子。又【荀悅雜言】一俯一仰，乍進乍退。　又【集韻】【類篇】□卽各切。同作。三代鼎文款識，作皆書爲乍。

□	【未集下】【舟字部】	□	【類篇】逆及切，音岌。舟行。

乣	【備考】【子集】【乙字部】	乣	【字彙補】金有護衛乣軍，疑卽糺字。

乎	【子集上】【丿字部】	乎	〔古文〕虖【廣韻】戸吳切【集韻】【韻會】【正韻】洪孤切，□音湖。【說文】兮語之餘也。从兮，象聲上越揚之形。【徐曰】凡名兮皆上句之餘聲。【廣韻】極也。　又疑辭。【詩邶風】胡爲乎中露。【戰國策】彈鋏歸來乎。　又呼聲。如魯論，參乎，使乎之類。　又荒烏切。與呼同。【詩大雅】於乎小子。【陸德明音義】於音烏，乎音呼。【吳越春秋】越王夫人歌曰：徊復翔兮，游飇去復反兮。於乎，今經史於戲，於虖，嗚虖，嗚嘑，於乎相通，皆歎辭。

乏	【子集上】【丿字部】	乏	〔古文〕□【唐韻】房法切【集韻】【韻會】扶法切，□音伐。無也。【孟子】空乏其身。【禮月令】季春，命有司振乏絕。【註】暫無日乏。　又匱也。【左傳成二年】韓厥曰：敢告不敏，攝官承乏。【註】猶代匱也。　又廢也。【莊子天地篇】子往矣，無乏吾事。【戰國策】不敢以乏國事。　又射者所蔽。【周禮春官】車僕大射共三乏。【註】一名容，用皮爲之，王大射張三侯，每侯有乏，使持旌告獲者，藉以蔽矢也。【儀禮鄕射禮】乏參侯道。【疏】三分侯道。　【左傳宣十五年】文反正爲乏。【說文】反止爲之，反正爲□。【徐鉉曰】尙書，惟正之供，反正不供，故曰乏。【通志】正乃射侯，正以受矢，乏乏以藏矢，是相反也。

乐	【辰集中】【木字部】	樂	【唐韻】五角切【集韻】【韻會】【正韻】逆角切，□音岳。【說文】五聲八音之總名。【書舜典】夔，命女典樂，敎胄子。詩言志，歌永言，聲依永，律和聲。【易豫卦】先王作樂崇德，殷薦之上帝，以配祖考。【禮樂記】大樂與天地同和。又鐘鼓、羽籥、干戚，樂之器也。屈伸、俯仰、綴兆、舒疾，樂之文也。【孝經】移風易俗，莫善于樂。　又姓。【左傳】晉大夫樂王鮒，【戰國策】燕樂毅。複姓。【孟子】樂正裘。　又【唐韻】盧各切【集韻】【韻會】【正韻】歷各切，□音洛。喜樂也。【通論】喜者主於心，樂者無所不被。【易繫辭】樂天知命。【孟子】與民同樂。　又【集韻】力照切【正韻】力召切，□音療。【詩陳風】可以樂飢。毛音洛，鄭音療。　又【集韻】【韻會】【正韻】□魚敎切。【論語】仁者樂山。又益者三樂。　又【韻補】盧谷切，音祿。【太公下略】四民用虛，國乃無儲。四民用足，國乃安樂。【班固東都賦】食舉雍徹，太師奏樂，陳金石，布絲竹。　又【唐韻】魯刀切，音勞。【廣韻】伯樂相馬。一作博勞。考證：〔【孝經】移風移俗，莫善于樂。〕　謹照原文移俗改易俗。 

乑	【子集上】【丿字部】	乑	【玉篇】丘林切。【說文】讀若欽崟，衆立也。　又【廣韻】魚金切【集韻】魚音切，□音吟。義同。　又古文攀字。【揚雄反騷】纍旣乑夫傳說兮，奚不信而遂行。【顏師古曰】乑，古攀字，言旣攀援傳說，何不信其所行，自見困而遂去也。◎按《正字通》乑係字重文。乑衆音義俱同，此本字原本義之說，不知衆無欽音。《說文》乑讀若欽崟。衆，之仲切，音切旣殊。又乑訓衆立也。衆訓多也，从乑从目，亦未常卽以爲衆字。《玉篇》《廣韻》皆因之，何得云魚音一切，孫氏之誤，至楊氏《韻經》云古文衆字，則又騎牆之見矣。又《漢書註》晋灼曰：乑慕也。顏師古曰：乑古文攀字，此則未知所據。《正字通》云：《漢書》本作从，用古從字譌作攀，恐亦未可深信。又諸韻書俱書作乑，《正字通》獨改作〈亻下从人人〉。考人部旣有字，則此亦不宜兩混，特攺正。字作〈亻亻亻〉。

乔	【丑集上】【口字部】	喬	【唐韻】巨嬌切【集韻】【韻會】渠嬌切，□音僑。【說文】高而曲也，从夭从高省。【爾雅釋木】句如羽喬。【註】樹枝曲卷，似鳥毛羽。【又】下句曰朻，上句曰喬，如木楸曰喬。【又】小枝上繚曰喬。【書禹貢】厥木惟喬。【傳】喬，高也。【詩周南】南有喬木。【傳】喬，上竦也。　又矛之上句曰喬。【詩鄭風】二矛重喬。【傳】重喬，累荷也。【箋】喬，矛矜，近上及室題所以縣毛羽。　又姓。【後漢光武紀】雲中太守喬扈。　又人名。【戰國策】世世稱孤，而有喬松之壽。【註】喬，王子喬。松，赤松。　又通橋。【詩周南喬木釋文】亦作橋喬。　又【廣韻】舉橋切【集韻】居妖切，□音驕。【書禹貢惟喬釋文】喬，徐音驕。又【詩鄭風重喬釋文】喬，居橋反。　又與驕通。【禮樂記】齊音敖辟喬志。【釋文】喬，音驕。本或作驕。又【表記】喬而野。　又【集韻】丘祅切，音蹺。喬詰，意不平。【莊子在宥篇】天下始喬詰卓鷙。【釋文】喬，欽消反，或云去夭反，郭音矯，李音驕。　又【集韻】舉夭切，音矯。又祛矯切，音槁。義□同。　又渠廟切，音轎。木枝上曲。考證：〔【戰國策】世之稱孤，而有喬松之壽。〕　謹照原文世之改世世。 

乖	【子集上】【丿字部】	乖	〔古文〕□□【唐韻】古懷切【集韻】【韻會】【正韻】公懷切，□怪平聲。【說文】背呂也。象脅肋形。【玉篇】戾也，異也。睽也，背也。【易序卦傳】家道窮必乖，故受之以睽。睽者，乖也。【左傳昭三十年】伍員曰：楚執政衆而乖。　又貴州夷寨有乖西。　又【韻補】叶公回切，音規。【前漢敘傳】官失學微，六家分乖。壹彼壹此，庶硏其幾。

乘	【子集上】【丿字部】	乘	〔古文〕□□【唐韻】食陵切【集韻】【韻會】神陵切，□音繩。【廣韻】駕也，登也。【易乾卦】時乘六龍以御天。　又因也。【孟子】不如乘勢。【老子道德經】乗乗兮若無所歸。　又治也。【詩豳風】亟其乘屋。　又勝也。【周語】乘人不義陵也。　又計也。【周禮夏官槀人】乘其事，試其弓弩，以下上其食而誅賞。　又姓。漢煮棗侯乗昌。　又【廣韻】【韻會】實證切【集韻】石證切，□音剩。車也。【詩小雅】元戎十乘，以先啓行。　又物雙曰乘。【左傳僖三十三年】弦高以乘韋先牛十二犒師。【揚子方言】雙鴈曰乘。　又物四數皆曰乘。【禮少儀】乘壺酒。【孟子】發乗矢。　又乗丘，地名。【爾雅釋地註】乗丘，形似車乘也。　又草名。【爾雅釋草】望乘車。【註】可爲索，長丈餘。　又【韻會】乘者，載也。取載事爲名。【孟子】晋之乗。◎按《韻瑞》引晋乘入平聲，誤。今宗譜曰家乘，義與史乘通。　又【傳燈錄】禪有淺深階級，一小乘，一大乘。頓悟自心無漏智，此心卽佛，曰最上乘。【宋沙門契嵩原敎篇】五乘皆統之於三藏。一人乗，二天乗，三聲聞乗，四緣覺乘，五菩薩乘。後三乘導其徒出世也。前二乗以欲不可輒去，就其情而制之也。皆去聲。　又【集韻】諸應切，音證。姓也。　【說文】本作椉。

乙	【子集上】【乙字部】	乙	【唐韻】於筆切【集韻】億姞切【韻會】【正韻】益悉切，□音鳦。十幹名。東方木行也。【爾雅釋天】太歲在乙曰旃蒙。月在乙曰橘。【前漢律歷志】奮軋於乙。【京房易傳】乙，屈也。　又凡讀書，以筆志其止處曰乙。【史記東方朔傳】朔初上書，人主從上方讀之，止輒乙其處，讀三月乃盡。　又唐試士式，塗幾字，乙幾字。抹去譌字曰塗，字有遺脫，句其旁而增之曰乙。　又【太乙數】有君基太乙，五福太乙諸名。　又【前漢藝文志】有天乙三篇。【註】天乙謂湯，其言非殷時，皆假託也。　又姓。漢南郡大守乙世，前燕護軍乙逸，明乙瑄，乙山。　又【爾雅釋魚】魚腸謂之乙。【禮內則】魚去乙。【註】魚餒必自腸始，形屈如乙字。一說魚腮骨，在目旁，如篆文乙，食之鯁不可出，去之乃食。　又【茅亭客話】虎有威如乙字，長三寸許，在脅兩旁皮下，取得佩之，臨官而能威衆。無官佩之，無憎疾者。【蘇軾詩】得如虎挾乙。

夵	【丑集下】【大字部】	夵	【廣韻】【集韻】□以冉切，音琰。物上大下小也。　又【集韻】他刀切，音叨。進也。

乜	【子集上】【乙字部】	乜	【廣韻】彌也切【集韻】母也切，□音哶。眼乜斜也。　又西夏語以巫爲廝乜。見【遼史】。　又姓。

九	【子集上】【乙字部】	九	【唐韻】【正韻】舉有切【集韻】【韻會】己有切，□音久。數也。【說文】陽之變也。【易乾文言】乾元用九，天下治也。【列子天瑞篇】一變而爲七，七變而爲九，九變者，究也。　又算法曰九九。【韓詩外傳】齊桓公設庭爎待人士，不至。東野有以九九見者，曰：九九薄能耳，君猶禮之，况賢於九九者乎。【註】若今九章算法。　又【荆楚歲時記】俗用冬至次日，數及九九八十一日爲寒盡。　又【史記騶衍傳】中國之外，有赤縣神州者九。　又九之爲言多也。【公羊傳僖九年】葵丘之會，桓公震而矜之，叛者九國，言叛者衆，非實有九國也。宋趙鵬飛曰：會葵丘惟六國，會鹹牡丘皆七國，會淮八國，猶漢紀謂叛者九起也。　又陽九，戹也。【左思吳都賦】世際陽九。【註】陽戹五，隂戹四，合爲九。　又姓。又複姓。【何氏姓苑】岱縣人，姓九百，名里。又秦穆公時九方阜，一名歅。善相馬，見【列子】。　又隷書防詐譌，凡紀數，九借用玖。【□絳曰】洪容齋五筆，九作久，陽數九爲老久義也。玖，黑色玉也。借作玖，非。　又【韻會】渠尤切，音仇。國名。【史記殷本紀】九侯。【註】音仇。　又【集韻】【正韻】□居尤切，音鳩。聚也。【論語】九合諸侯。【莊子天下篇】禹親操橐耜，以九雜天下之川。【註】九，讀糾。糾合錯雜，使川流貫穿注海也。九與鳩糾勼□通。

乢	【備考】【子集】【乙字部】	乢	【海篇】同蓋。

□	【子集中】【人字部】	□	【玉篇】【集韻】□母項切，音。□傋，不媚也。　又【集韻】莫江切，音尨。義同。

也	【子集上】【乙字部】	也	〔古文〕□【唐韻】羊者切【集韻】【正韻】以者切，□音野。語已辭。【說文徐註】語之餘也。凡言也，則氣出口下而盡。【玉篇】所以窮上成文也。【廣韻】語助之終。柳宗元曰：決辭也。　又發語辭。【岑參詩】也知鄕信曰應疎。　又姓。明也伯先。　又【劉攽曰】詞人多以也字作夜音讀。【杜甫詩】靑袍也自公，是也。又【正韻】養里切，同迤。　又【六書正譌】古文匜字。註詳匚部三畫。

书	【辰集上】【曰字部】	書	【廣韻】傷魚切【集韻】【韻會】【正韻】商居切，□音舒。【說文】作□，著也。从聿从者。隷省作書。【易繫辭】上古結繩而治，後世聖人易之以書契。【註】書契，所以決斷萬事也。【周禮地官大司徒】六藝：禮、樂、射、御、書、數。【註】書，六書之品。又【地官保氏】乃敎之六藝，五曰六書。【註】六書：象形、會意、轉注、處事、假借、諧聲。【許愼說文序】黃帝之史倉頡初造書契，依類象形，故謂之文，其後形聲相益，卽謂之字。著於竹帛謂之書。書者，如也。　又書有六體。【前漢藝文志】六體者，古文、奇字、篆書、隷書、繆篆、蟲書。又【說文】書有八體：一曰大篆，二曰小篆，三曰刻符，四曰蟲書，五曰摹印，六曰署書，七曰殳書，八曰隷書。　又【尙書序疏】諸經史因物立名，物有本形，形從事著，聖賢闡敎，事顯於言，言愜羣心，書而示法，旣書有法，因號曰書。故百氏六經總曰書也。【史記禮書註】書者，五經六籍總名也。【釋名】書，庶也。紀庶物也。　又【詩小雅】畏此□書。【傳】□書，戒命也。【疏】古者無紙，有事書之於□，故曰□書。又【周禮天官司書註】主計會之簿書。又【左傳昭六年】鄭人鑄□書。【註】鑄□書於鼎。　又【左傳昭六年】叔向使詒子產書。○按卽書牘也。　又【前漢董仲舒傳】對亡應書者。【註】書，謂詔書也。　又官名。【前漢成帝紀】初置尙書，員五人。又【百官公卿表】中書謁者。

买	【酉集中】【貝字部】	買	【唐韻】【正韻】莫蟹切【集韻】【韻會】母蟹切，□音蕒。【說文】作□，市也。【增韻】售人之物曰買。【急就篇註】出曰賣，入曰買。【周禮天官小宰】聽賣買以質劑。【前漢食貨志】衆民賣買五穀、布帛、絲緜之物。　又姓。【氏族略】五代買叔午。

乱	【子集上】【乙字部】	乱	【正字通】俗亂字。（亂）〔古文〕□□□【唐韻】郞段切【集韻】【韻會】【正韻】盧玩切，□鑾去聲。紊也。【爾雅釋詁】亂，治也。【說文】从乙。乙，治之也。【玉篇】理也。【書臯陶謨】亂而敬。【孔傳】有治而能敬謹。又【盤庚】亂越我家。【梓材】厥亂爲民。【洛誥】四方迪亂，亂爲四輔。【立政】丕乃俾亂之類，皆訓治也。　又不治也，凡事物不理皆曰亂。【爾雅釋訓】夢夢，訰訰，亂也。【書周官】制治於未亂。【周禮地官】司虣掌憲巿之禁令，禁其鬥囂與其虣亂。　又兵寇也。　又事未定之時。【禮檀弓】仲梁子曰：夫婦方亂。【註】喪次男女哭位未成列也。　又樂之卒章曰亂。【論語】關雎之亂。又古賦末皆有亂，總一賦之終，發其要指也。　又【爾雅釋水】水正絕流曰亂。【註】橫流而濟之也。【書禹貢】亂于河。【詩大雅】涉渭爲亂。　又【韻補】叶力眷切，音戀。【揚雄交州牧箴】周公攝胙，白雉自獻。昭王陵遲，周室昏亂。　又叶力敬切，夌去聲。【揚戲李正方贊】不協不和，忘節言亂。疾終惜始，實惟厥性。（亂）考證：〔【周禮秋官】司虣掌憲布之禁令。〕　謹照原書秋官改地官。憲布改憲巿。

乳	【子集上】【乙字部】	乳	【唐韻】而主切【集韻】【韻會】蘂主切，□音擩。【廣韻】柔也。　又湩也。【白虎通】文王四乳，是謂至仁。又【禮月令註】燕以施生時來巢人堂宇孚乳。　又天乳，星名。在氐宿北。【列星圖】天乳明，則甘露降。　又馬乳，蒲萄子別名。【本草圖經】子似馬乳。　又石鐘乳。【桂海虞衡志】桂林宜融山洞穴中，凡石脈涌處爲乳牀，融結下垂，其端輕薄中空，水乳且滴且凝，紋如蟬翼者勝。　又竹乳。【開寶本草】竹乳者，其山洞徧生小竹，以竹津相滋，乳如竹狀，其性平。　又鐘四帶有乳。【周禮冬官考工記註】篆閒之枚也。聲之震動在此，以其乳可數，故曰枚。　又【溪蠻叢笑】麻陽有銅鼓，江水中掘得，如大鐘，長筩三十六，乳重百餘觔。　又【韻補】叶如又切，柔去聲。【易林】胎卵胞乳，長大成就，君子萬年，動有福佑。　【說文】从孚从乙。乙者□鳥。人及鳥生子曰乳，獸曰產。◎按《荀子榮辱篇》乳彘觸虎，乳狗不遠遊，則獸亦稱乳矣。

乹	【子集上】【乙字部】	乹	【集韻】俗乾字。

乾	【子集上】【乙字部】	乾	〔古文〕漧□【唐韻】【集韻】【韻會】【正韻】□渠焉切，音虔。易卦名。【程頤曰】以形體謂之天，以性情謂之乾。【本義】乾，健也。【釋名】乾，進也。行不息也。　又馬飾曰連乾。【顧況詩】金鞍玉勒錦連乾。　又姓。　又州名。古雍州地，唐置乾州。　又【唐韻】古寒切【集韻】【韻會】【正韻】居寒切，□音干。燥也。【詩王風】中谷有蓷，暵其乾矣。【左傳僖十五年】慶鄭曰：張脈僨興，外彊中乾。　又乾侯，地名。言其水常竭也。今廣平府成安縣，卽其地。【說文】□作□。　又桑乾，河名。卽濕水。【水經注】濕水，出鴈門隂館縣東北，過代郡桑乾縣南，又東過涿鹿縣北，又東南出山過廣陽薊縣北。　又乾沒。【史記張湯傳】始爲小吏乾沒。【註】言掩取貨利，沒爲已有，如水盡涸也。　又【韻補】叶渠巾切，音勤。【邯鄲淳受命述】治詠儒墨，納策公卿。昧旦孜孜，夕惕乾乾。叶下人。　又叶經天切，音堅。【韓愈詩】□□新葉大，瓏瓏晚花乾。靑天何寥寥，雨蝶飛翩翩。【註】乾，花色不潤也。

乿	【子集上】【乙字部】	乿	【集韻】治古作乿。註詳水部五畫。

□	【補遺】【子集】【人字部】	□	【海篇】音囂。驕也。

亗	【子集上】【二字部】	亗	【字彙補】古文歲字。見崔希裕略古。

亄	【子集上】【乙字部】	亄	【廣韻】【集韻】□乙冀切，衣去聲。貪也。【揚子方言】亄，嗇貪也。荆汝江湘之閒，凡貪而不施者謂之亄，或謂之嗇，或謂之吝。　又【左思吳都賦】□其華質，則亄費錦繢。料其虓勇，則雕悍很戾。【註】雕題國，其人斷髮文身。亄費，錦文貌。

亂	【子集上】【乙字部】	亂	〔古文〕□□□【唐韻】郞段切【集韻】【韻會】【正韻】盧玩切，□鑾去聲。紊也。【爾雅釋詁】亂，治也。【說文】从乙。乙，治之也。【玉篇】理也。【書臯陶謨】亂而敬。【孔傳】有治而能敬謹。又【盤庚】亂越我家。【梓材】厥亂爲民。【洛誥】四方迪亂，亂爲四輔。【立政】丕乃俾亂之類，皆訓治也。　又不治也，凡事物不理皆曰亂。【爾雅釋訓】夢夢，訰訰，亂也。【書周官】制治於未亂。【周禮地官】司虣掌憲巿之禁令，禁其鬥囂與其虣亂。　又兵寇也。　又事未定之時。【禮檀弓】仲梁子曰：夫婦方亂。【註】喪次男女哭位未成列也。　又樂之卒章曰亂。【論語】關雎之亂。又古賦末皆有亂，總一賦之終，發其要指也。　又【爾雅釋水】水正絕流曰亂。【註】橫流而濟之也。【書禹貢】亂于河。【詩大雅】涉渭爲亂。　又【韻補】叶力眷切，音戀。【揚雄交州牧箴】周公攝胙，白雉自獻。昭王陵遲，周室昏亂。　又叶力敬切，夌去聲。【揚戲李正方贊】不協不和，忘節言亂。疾終惜始，實惟厥性。考證：〔【周禮秋官】司虣掌憲布之禁令。〕　謹照原書秋官改地官。憲布改憲巿。 

云	【子集上】【二字部】	云	【唐韻】【集韻】王分切【韻會】【正韻】于分切，□音雲。【說文】山川氣也。象回轉形。後人加雨作雲，而以云爲云曰之云。【正字通】與曰音別義同。凡經史，曰通作云。　又運也。【管子戒篇】天不動，四時云下，而萬物化。【註】云：運動貌。　又狎昵往復也。【詩小雅】昏姻孔云。【朱傳】云：旋也。【左傳襄二十九年】晉不鄰矣，其誰云之。【註】云：猶旋。旋歸之也。　又語助。【詩小雅】伊誰云憎。【史記封禪書】秦文公獲若石云于□倉北坂。又陸佃曰：云者，有應之言也。　【左傳襄二十六年】子朱曰：朱也當御。三云：叔向不應。　又云云：衆語也。《前漢汲黯傳》上曰，吾欲云云。【註】猶言如此如此也。　又云云：山名。【前漢郊祀志】封大山禪云云：【註】云云：太山下小山。　又云爲。【易繫辭】變化云爲。　又姓。漢云敞。　又與芸同。【莊子在宥篇】萬物云云。【註】盛貌。老子作芸芸。　又紛云：興作貌。【呂覽圜道篇】雲氣西行云云然。【前漢司馬相如傳】威武紛云。俗作紜。　又【韻補】叶于先切，言也。【韓愈剝啄行】我謝再拜，汝無復云。往追不及，來可待焉。考證：〔【史記封禪書】秦文公獲若云云于陳倉北坂。〕　謹照原文獲若云云改爲獲若石云。又按云是語助。謹將此十七字移於伊誰云憎之下。　〔【汲黯傳】武帝曰，吾欲云云。【註】猶言如此如此也。〕 謹照原書改前漢汲黯傳上曰，吾欲云云。 

亃	【子集上】【乙字部】	亃	【集韻】里忍切，吝上聲。憂也。　又【五音集韻】良忍切，獸名。似彘，身黃尾白。

亅	【子集上】【亅字部】	亅	【廣韻】【集韻】□其月切，音橜。【說文】鉤逆者謂之亅。象形。凡亅之屬皆从亅。讀若橜。

了	【子集上】【亅字部】	了	【唐韻】盧鳥切【集韻】【韻會】郞鳥切【正韻】盧皎切，□聊上聲。【增韻】決也。【廣韻】慧也，曉解也。【後漢孔融傳】融年十二聰慧。□煒曰：小而了了，大未必奇。又【宋書戴法興傳】彭城王覓一了了令史，得法興使爲之。　又訖也，畢也。【晉書傅毅傳】天下大器，非可稍了，而相觀每事欲了，生子癡了官事，官事未易了也。【杜甫詩】岱宗夫如何。齊魯靑未了。　又【揚子方言】了，快也。秦曰了。　又秦吉了，鳥名。【仇池筆記注】似鸚鵡，腦有肉冠，能言笑。

予	【子集上】【亅字部】	予	【唐韻】余呂切【集韻】【韻會】演女切【正韻】弋渚切，□音與。賜也。【詩小雅】君子來朝，何錫予之。【周禮春官】內史掌王八枋之灋，七曰予，八曰奪。通作與。　又【博雅】大予，樂名。【註】漢明帝永平三年秋八月戊辰，改大樂爲大予樂。　又【廣韻】弋諸切【正韻】羊諸切。□與余同。我也。【郭忠恕佩觿集】予讀若余。本無余音，後人讀之也。【顏師古刊謬正俗】曲禮，予一人。鄭康成註：余予古今字。因鄭此說，學者遂皆讀予爲余。爾雅：卬，吾，台，予，朕，身，甫，余，言，我也。此則予之與余，但義訓我，非同字也。《說文》：予，相推予也。余，詞之舒也。各有意義，本非古今字別也。歷觀詩賦，予無余音。又【吳棫韻補】予當讀與。詩或敢侮予，將伯助予。楚辭：目眇眇兮愁予，何壽夭兮在予。皆無余音。

争	【巳集中】【爪字部】	爭	〔古文〕□□【唐韻】側莖切【集韻】甾耕切，□音箏。【說文】引也。从□。【徐鉉曰】音曳。□二手而曳之，爭之道也。【廣韻】競也。【書大禹謨】汝惟不矜，天下莫與汝爭能。汝惟不伐，天下莫與汝爭功。　又【玉篇】諫也。　又訟也。【增韻】理也，辨也。【禮曲禮】分爭辨訟，非禮不決。　又姓。【正字通】印藪有爭不識，爭同。　又【集韻】側逬切，箏去聲。義同。　又【廣韻】本作諍，諫諍也，止也。【孝經諫諍章】天子有爭臣七人。　【韻會】俗作争，非。考證：〔【禮曲禮】非理不決。〕　謹照原文非理改非禮。 

妔	【丑集下】【女字部】	妔	【廣韻】客庚切【集韻】丘庚切，□音坑。美女也。　又【集韻】寒剛切，音杭。女字。一曰女性急戾。與伉通。

奈	【丑集下】【大字部】	奈	同柰。詳木部柰字註。

奜	【丑集下】【大字部】	奜	【廣韻】敷尾切【韻會】撫尾切，□音斐。大也。　又【集韻】父沸切，音費。義同。　又【廣韻】甫微切【集韻】匪微切，□音非。姓也。【春秋傳】晉有奜豹。○按《字彙》犬部譌作猆。姓也。音訓□同。當卽此字之譌。

奞	【丑集下】【大字部】	奞	【廣韻】私閏切【集韻】須閏切。□與卂通。鳥張毛羽自奮也。　又【廣韻】息遺切【集韻】呼維切，□音綏。義同。　通作奮。

昛	【辰集上】【日字部】	昛	【集韻】臼許切，音巨。明也。

怈	【卯集上】【心字部】	怈	【集韻】同□，或作□。詳□字註。

奢	【丑集下】【大字部】	奢	【廣韻】式車切【集韻】【韻會】詩車切【正韻】詩遮切，□音賖。【說文】張也。【司馬相如子虛賦】盛推雲夢以爲高奢。　又侈也。【毛詩序】蜉蝣之詩，刺奢也。【杜牧之阿房宮賦】秦愛紛奢。　又美人名。【荀子賦篇】閭娵子奢，莫之媒也。　又世謂媼壻曰阿奢。【通鑑】竇懷貞再娶韋后乳嫗爲妻，奏請，輒自署皇后阿奢不慙。　又西竺譽人曰蘭奢。【朱子語錄】王導爲相，只周旋人過一生，嘗坐客二十許人，逐一稱讚，獨不及西僧，徐謂僧曰蘭奢。　又姓。奢比，黃帝七輔之一。【路史】奢比辨乎東，以爲土師。【三才圖會】作奢北。【國名記】有奢北國。　又【陸機感丘賦】或披褐以敦儉兮，或侯服以崇奢。或延祚于黃耉兮，或喪志于札瘥。○按奢瘥俱六麻韻，亦在歌韻。《正字通》沿《字彙》之誤，將奢轉入歌韻，謬。　又神名。【山海經】奢比之尸在其北。　又或作奓。詳奓字註。　又食遮切，音蛇。苗姓。明萬曆閒有奢崇明，奢進。考證：〔又美人名。【荀子賦論篇】閭娵子奢，莫知媒也。〕　謹照原書賦論篇省論字。莫知媒也改莫之媒也。 

如	【丑集下】【女字部】	如	【唐韻】人諸切【集韻】【韻會】【正韻】人余切，□音鴽。【說文】从隨也。一曰若也，同也。【書舜典】如五器，如岱禮，如初，又然也。【易離卦】突如其來如。【前漢揚雄傳】雄家產不過十金，晏如也。　又往也，至也。公如棠，如齊。見【左傳】。【劉伶酒德頌】幕天席地，縱意所如。　又月名。【爾雅釋歲】二月爲如。　又語助辭。【論語】恂恂如也。【孟子】驩虞如也，皥皥如也。　又凉如。縣名。【前漢郊祀志】上遂北巡朔方，還釋兵凉如。　又肥如，古國名，在遼西郡。【應劭曰】肥子奔燕，燕封于此。　又姓。如羅氏，攺爲如氏，見【統譜】。　又本覺爲如，今覺爲來，見【道院集】。　又眞如，有變易性相，如如常住不遷，□見【禪燈錄】。　又□如，獸名。瞿如，鳥名。□見【山海經】。　又通作而。【前漢五行志】引左傳，星隕如雨。【註】如，而也，星隕而且雨。　又【廣韻】人恕切【集韻】【韻會】如倨切，□音茹。【東方朔七諫】忽容容其安之兮，超荒忽其焉如。苦衆人之難信兮，願離情而遠舉。【註】舉去聲。　又【集韻】【類篇】□乃箇切，音那。亦若也。

妆	【丑集下】【女字部】	妝	【廣韻】【集韻】側羊切【正韻】側霜切，□音莊。【說文】飾也。【司馬相如上林賦】靚妝刻飾。【後漢梁冀傳】冀妻孫壽，美而善爲疾態，作愁眉啼妝。【天寶遺事】妃□施粉于兩頰，號淚妝。識者以爲不祥。【通鑑】周天元帝禁天下婦女施粉黛，皆黃眉黑妝。　从女，牀省聲。俗作粧娤。

□	【子集下】【刀字部】	□	【集韻】姑華切，音瓜。【玉篇】割也。

□	【子集下】【勹字部】	□	【唐韻】古文宜字。註詳宀部五畫。

妌	【丑集下】【女字部】	妌	【類編】疾政切，音穽。【說文】靜也。女德不妄動也。

姧	【丑集下】【女字部】	姧	同姦。

</div>
    <div class="pagination">
<a href="康熙字典_page369.html">上一页</a><span>...</span><a href="康熙字典_page365.html">365</a><a href="康熙字典_page366.html">366</a><a href="康熙字典_page367.html">367</a><a href="康熙字典_page368.html">368</a><a href="康熙字典_page369.html">369</a><span class="current-page">370</span><a href="康熙字典_page371.html">371</a><a href="康熙字典_page372.html">372</a><a href="康熙字典_page373.html">373</a><a href="康熙字典_page374.html">374</a><a href="康熙字典_page375.html">375</a><span>...</span><a href="康熙字典_page371.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
