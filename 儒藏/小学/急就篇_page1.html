<!DOCTYPE html>
<html>
<head>
    <meta charset="UTF-8">
    <title>急就篇 - 第 1 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>急就篇 - 第 1 页/共 9 页</h1>
    <div class="content">　　钦定四库全书　　　　　经部十
　　急就篇　　　　　　　小学类二【字书之属】提要
　　臣等谨案急就篇四卷汉史防撰汉书艺文志注称防为元帝时黄门令葢宦官也其始末则不可考矣是书汉志但作急就一篇而小学类末之叙录则称史防作急就篇故晋夏侯湛抵疑称乡曲之徒一介之士曾讽急就通甲子北齐书称李铉九嵗入学书急就篇或有篇字或无篇字初无一定隋志作急就章一卷魏书崔浩传亦称人多托写急就章是改篇为章在魏以后然考张怀瓘书断曰章草者汉黄门令史防所作也王愔云【案此葢引王愔文字志之语】汉元帝时史防作急就章解散隶体汉俗简惰渐以行之是也然则所谓章草者正因防作是书以所变草法书之后人以其出于急就章遂名章草耳今本每节之首俱有章第几字知急就章乃其本名或称急就篇或但称急就乃偶然异文也其书自始至终无一复字文词雅奥亦非防求诸书所可及玉台新咏载梁萧子显乌栖曲有帬边杂佩琥珀龙句冯舒校本改龙为红今检此书有系臂琅玕虎魄龙句乃知子显实用此语冯氏不知而误改之则遗文琐事亦颇赖以有徴不仅为童防识字之用矣旧有曹夀崔浩刘芳顔之推注今皆不传惟顔师古一卷存王应麟又补注之厘为四卷师古本比皇象碑多六十三字而少齐国山阳两章止三十二章应麟艺文志考证标真定常山至髙邑句以为此二章起于东汉最为精确其注亦考证典核足补师古之阙别有黄庭坚本李焘本朱子越中本字句小有异同应麟所注多从顔本盖以其考证精审较他家为可据云乾隆四十六年十月恭校上
　　总纂官臣纪昀臣陆锡熊臣孙士毅
　　总　校　官　臣　陆　费墀












　　急就篇原序
　　急就篇者其源出于小学家昔任周宣粤有史籒【音胄】演畅古文初着大篆秦兼天下罢黜异书丞相李斯又撰苍颉中车府令赵髙继造爰历太史令胡毋【音无】敬作博学篇皆所以啓导青衿垂法锦带也逮至炎汉司马相如作凡将篇俾效书写多所载述务适时要史游景慕拟而广之元成之间列于秘府虽复文非清靡义阙经纶至于包括品类错综古今详其意趣【七句反】实有可观者焉然而时代迁革亟经丧乱传写湮讹避讳改易渐就芜舛莫能厘正少者阙而不备多者妄有增益人用己私流宕【徒浪反】忘返至如蓬门野贱穷乡幼学逓相承禀犹竞习之既无良师只增僻谬若夫缙绅秀彦膏粱子弟谓之鄙俚耻于窥渉遂使博闻之说废而弗明备物之方于兹寝滞师古家传苍雅广综流畧尤精训故待问质疑事非稽考不妄谈说必则古昔信而有徴先君【师古父思鲁】常欲注释急就以贻后学雅志未申昊天不吊奉遵遗范永怀罔极旧得皇象钟繇衞夫人王羲之等所书篇本备加详覈足以审定凡三十二章究其真实又见崔浩及刘芳所注【后魏太宗元年敕崔浩解刘芳续注音义证三卷】人心不同未云善也遂因暇日为之解训皆据经籍遗文先达旧防非率愚管斐然妄作字有难识随而音之别理兼通亦即并载可以祛发未寤矫正前失振幽翳之学摅制述之意庶将来君子裁其衷焉顔师古序









　　钦定四库全书
　　急就篇卷一　　　　　　汉　史　游　撰
　　唐　顔师古　注
　　急就竒觚与众异【觚音孤】
　　觚者学书之牍或以记事削木为之盖简属也孔子叹觚即此之谓其形或六面或八面皆可书觚者棱也【棱卢登反】以有棱角故谓之觚言学僮急当就此竒好之觚其中深博与众书有异也班固两都赋曰上觚棱而栖金爵今俗犹呼小儿学书简为木觚章盖古之遗语也
　　罗列诸物名姓字
　　言此众章列叙万物之名及人姓字
　　分别部居不杂厕【厕初吏反】
　　前后之次以类相从种别区分不相间错也【种之陇反间居苋反】
　　用日约少诚快意
　　以其详悉多所该备不费功日而心意开了故云快意也礼学记曰师逸而功倍
　　勉力务之必有喜【喜许志反】
　　勉力勤习以致业艺则能显达可好喜也【好呼报反】
　　请道其章【此后二句一韵】
　　叙致已讫乃説之也
　　宋延年
　　微子纣之庶兄周武王克商封之于宋其后或以国为姓遂有宋氏延年之义取于寿考无疆也汉有李延年杜延年田延年篇首广陈诸姓及名字者以示学徒令其识习拟施用也自此以下器用物务次叙皆同而说者乃云是当时弟子名姓又云是古贤圣之人本出易纬史游重述此说皆非也姓者并是古来所有非妄造之名字或是旧人已经称用或是新构义理然非实相配属真有其人所以章中自云姓名讫请言物又云诸物讫五官出以此求之其意可晓至如杂宝竒缯殊俗异物及疾病刑狱官曹职务岂非当时庠校之内悉自有乎皆泛说耳易纬中颇有姓名与此同者盖后人妄取以附着之非本圣人所说也先儒通论旧云纬书之作伪起哀平应劭撰风俗通亦多设人姓而为章句偶读斯效急就之为也【属之欲反挍胡孝反其字从木今从手着直赂反】
　　郑子方
　　郑桓公友周厉王之子宣王母弟也宣王封之于郑其后或以国为氏宋有郑翩即其族也子者男子美称方者言其正直不回也
　　衞益寿
　　衞康叔周文王之子也周公既诛管蔡而封康叔为衞侯其后亦因国为氏益寿亦延年之义也
　　史步昌
　　史氏之先本周大夫史佚【音逸】之后也周亦有史籒【文救反】晋有史黯【于减反】秦有史颗【口果反】衞有史狗史防【于由反】其后并称史氏此类甚多不可具载歩昌言髙步而昌盛也汉有李步昌
　　周千秋
　　周大夫周桓公宰周公周公忌父【父读曰甫】继守官邑故有周氏周任之后亦为周姓千秋亦欲长生久视也汉有张千秋田千秋
　　赵孺卿【卿叶乞郎反见楚辞大招】
　　造父善御事周穆王穆王封之赵城其后因称赵氏晋之赵夙即其苗裔遂蕃衍焉孺幼少之号也卿言可为列卿也汉有苏贤字孺卿
　　爰展世【展一作厯】
　　爰氏之先本与陈同姓陈申公生静伯甫伯甫八世【一作叶】孙爰诸生爰涛涂【涛徒髙反】因而命氏其后或为辕字又作袁字本一族也汉有爰盎【乌浪反】展者伸也言子孙蝉联不絶也或曰展诚也
　　髙辟兵【辟音壁兵叶晡芒反见诗击鼓无衣抑荀子佹诗】
　　齐大夫髙傒【音奚】者号髙敬仲本齐之公族也其后遂称髙氏大为着姓又惠公之孙曰公孙灶亦称髙氏辟兵言能弭止兵戎也
　　右章第一
　　邓万嵗
　　邓古国名本曼姓也其后称邓氏焉【曼音万】楚有邓廖【音聊】郑有邓析【先历反】并其族也万嵗犹千秋耳
　　秦妙房【妙一作眇汉书眇读曰妙】
　　秦本地名后为国号因又命氏鲁有秦堇父秦丕兹秦遄皆秦姓也妙谓徳行髙妙也房谓徳之所聚也
　　郝利亲【郝呼各反】
　　郝京兆盩厔乡名也【盩竹畱反厔竹乙反】因地以命氏焉汉有郝贤今盩厔县犹出郝姓利亲言其善父母也
　　冯汉强【强一作彊】
　　冯氏之先本归姓也郑大夫有冯简子其后遂为大族汉强意在忠于本朝也
　　戴防郡
　　戴氏之先与宋同族宋戴公生公子文遂称戴氏戴恶即其后也防郡言为太守若都尉
　　景君明【明叶音芒易潜龙勿用阳气潜藏见龙在田天下文明书元首明哉股肱良哉庶事康哉诗东方未明颠倒衣裳】
　　景氏楚之同族本芈姓也【芈莫尔反史记索隐弥是反芈羊声也】汉髙祖用娄敬之计徙齐楚大族入关景氏亦迁名数今之好畤郑县华隂诸景是也君明言有明德宜为列国诸侯也汉有京房字君明
　　董奉德
　　董氏之先本已姓也飂淑安之裔子曰董父能扰畜龙服事帝舜舜赐之姓曰董【已音纪飂力救反父读曰甫】又周大夫辛有之二子适晋与籍氏俱董督晋之史籍因为董氏董狐董叔董安于皆其后也奉德言其奉持德义也一曰言有贤德人所戴奉也
　　桓贤良【桓一作随】
　　宋桓公孙鳞矔为宋司徒号曰桓子【矔工唤反】因为氏焉向【式亮反】魋【大回反】号桓司马其后亦称桓族贤良言可应贤良之举也
　　任逢时【任育壬反】
　　周文王母任氏之女此古姓也又有任国之君太皞之后本风姓也其后亦为任氏焉逢时言遇太平也汉有王逢时
　　侯仲郎
　　侯氏之先郑大夫侯宣多侯羽之后也鲁有侯叔夏侯犯齐有侯朝其后亦皆以为姓仲者次伯之下郎者可为郎官也
　　由广国
　　戎人由余入秦为相其后遂称由氏楚大夫王孙由于有忠勇之节楚人亦谓其族为由氏焉广国言为本朝益土地也
　　荣惠常【荣一作崇】
　　周大夫有食采于荣者因而氏焉周书曰王俾荣伯作贿肃慎之命春秋称天王使荣叔来含【胡暗反】国语云厉王悦荣夷公皆荣氏也鲁有荣鴐鹅【鴐音加左传作驾】楚有荣黄其后亦称荣氏孔子所见荣啓期泰山郕人也【郕音成】或谓之荣声期啓声相近故也汉有荣畜惠常言以仁惠为常也
　　乌承禄
　　齐大夫乌余之后遂以为姓莒亦有乌存秦有力士曰乌获承受之也
　　令狐横【令力呈反横叶音黄见荀子佹诗楚辞九辨魏文帝曹子建诗横叶胡朋反】
　　令狐晋地名也在河东大夫魏颗食邑于此号令狐颗因为氏焉横充也大也
　　朱交便
　　舜臣朱武其后以为姓论语有逸民朱张春秋左氏传齐有朱毛汉有朱家交便善与人交皆便安之也
　　孔何伤
　　孔氏之先与宋同祖闵公生弗父何何曾孙曰正考父考父生孔父嘉【父皆读曰甫】仲尼即其后也衞有大夫孔达孔烝鉏【仕于反】其后亦称孔氏何伤言无所伤害也
　　师猛虎
　　师乐人无目者之称也晋有师旷鲁有师己【音纪】郑有师悝【口回反】师蠲师触其后皆以为姓以猛兽为名尚其威也
　　石敢当
　　衞有石碏【于弱反】石买石恶郑有石癸石楚石制皆为石氏周有石速齐有石之纷如【纷扶云反】其后亦以命族敢当言所当【一作向】无敌也
　　所不侵
　　所所斫木声也古有虞衡之官因主伐木遂以为姓汉有所忠武帝之近臣也不侵言其谨慤【丘角反】不为寇防也春秋左氏传曰不侵不畔之臣
　　龙未央【央于良反】
　　龙舜臣名命为纳言者也其后遂以为姓又董父既赐姓曰董又易氏曰豢龙【豢音宦】其后亦为龙氏汉有龙德善鼔琴未央言益寿无极也
</div>
    <div class="pagination">
<span class="current-page">1</span><a href="急就篇_page2.html">2</a><a href="急就篇_page3.html">3</a><a href="急就篇_page4.html">4</a><a href="急就篇_page5.html">5</a><a href="急就篇_page6.html">6</a><a href="急就篇_page7.html">7</a><a href="急就篇_page8.html">8</a><a href="急就篇_page9.html">9</a><a href="急就篇_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
