<!DOCTYPE html>
<html>
<head>
    <meta charset="UTF-8">
    <title>尔雅翼 - 第 10 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尔雅翼 - 第 10 页/共 17 页</h1>
    <div class="content">　　音释
　　燕　鸟之乙【乌辖切説文作乙】甲乙之乙【于笔切説文作乙】其尾岐分【説文作□】涎涎【徒见切】髙禖【下音梅月令注燕以施生时来集人堂宇而孚乳嫁娶之象也媒氏之官以为髙辛氏之世鸟遗卵娀简吞之而生契后王以为媒官嘉祥而立其祠焉变媒言禖神之也】契【息列反】睇【音悌夏小正二月来降□乃睇睇者眄也眄者视可为室者也】　雀　小隹【音锥】黠【胡八切】咮【音昼鸟口】庣【音祧不满之貌】緅【音邹青赤色】　鹑居鷇食【鷇口豆切庄子音义鹑居谓无常处也鷇食言仰物而足也】穾【音杳】贲贲【音奔】嗉【音素鸟吭容食处】焞【徒门切又他门切】　鹬【以聿切】贾【音古】冠述【庄子鹬冠注尹必反徐音述本又作麷音同韵书述通作术説苑知天道者冠鉢】絇【或作句】履句【庄子音义句音矩徐俱反　李云方也】逦迤【上力纸切下移尔切广韵逦迤连接】□【与鹬字同】翠旍【旍与旌同】　鸴【説文胡角切】　雗【侯干切】鳱【古安切】防【古沃切】正【音征】鷇【口豆切鸟子欲出者】鹄觷剒雕【尔雅注鹄音斛觷音岳剒音错郭云谓治其朴俱未成器有此四名也】　鳽【古贤切】　防【音儇】鴋【音纺】防【音交】防【音精】阳燧【音遂金也取金杯无縁者熟摩令热日中以当日下以艾承之则燃得火方诸阴遂大蛤也熟摩拭令热月盛时以向月下则水生以铜盘受之下水数滴淮南子注】厌之【于涉切】鸂【音溪】鵣【音敕】　鹳　尻【丘交切】鳣【音善】□【音誉毒石出汉中蚕食而肥鼠食而死】　鴗【説文力入切】　鶂【午的切】鹝□鹢【与鶂字同】櫂【直孝切与棹同】牛首【池名】扈【音户九扈农桑鸟扈民不婬者也扈止也谓止民使无过时】　比翼【比上声并也】　鄗【通作镐合老切汉郊祀志许各反】借【才夜反】盛【音成】陉【音刑】□【音蛮】













　　尔雅翼卷十五
　　钦定四库全书
　　尔雅翼卷十六
　　宋　罗愿　撰
　　释鸟四
　　鹰　　　隼　　　雕　　　鹖
　　枭　　　鵩　　　鸩　　　服翼
　　蟁母　　戴鵀
　　鹰
　　鹰鸟之挚者雌大雄小一名鷞鸠少□氏以名司寇之官盖鹰正月则化为鸠秋则鸠化为鹰故鹰通有鸠名在五鸠之数禽经曰鸟之小而挚者皆曰隼大而挚者皆曰鸠也季夏之月秋节将至鹰自习击曰学习孟秋之月鹰将鸷杀鸟于大泽之中四面陈之世谓之祭鸟其毛色屡变无常故寅生酉就摠号为黄二周作鴘千日成苍【魏彦深赋】汉郅都比苍鹰以其尤鸷烈也韩子亦云鲁连黄鹞子田巴兀老苍广志则云鹰一嵗为黄二嵗为抚【疑】三嵗为青意亦同诗曰维师尚父时维鹰扬亦鹰好扬隼好翔故以比尚父之武鹞亦其类古语曰在南为鹞在北为鹰鹰生于窟者好眠巢于木者常立双骹长者起迟六翮短者飞急
　　隼
　　隼鸷鸟也古者鸟隼以为盖取其鸷然古今言隼乃未有的指其物者禽经曰鸟之小而鸷者皆曰隼大而鸷者皆曰鸠独知其小尔说文解鵻云祝鸠也思允切又去鸟从十作隼则鵻乃与隼通凡诗之翩翩者鵻皆隼也又解淮南子鸟力胜日而服于鵻礼引尔雅谓之鵧鷑秦人谓之祀祝间蚕时晨鸣人舍者鸿鸟皆畏之据许所说则是今鵶防尔郭氏解鵧鷑亦云小黒鸟鸣自呼江东名为乌防今鸟防小于乌而能逐乌俗言乌之舅也说者不得其真则妄以隼泥解顔师古曰隼鸷鸟即今之鴙也李善称鸷击之鸟通呼曰隼一曰鹞也韦昭则以隼为今之鹗云皆非也又古今解诗鵻者类引释鸟佳其鳺鴀故遂以为祝鸠按鳺鴀是隹自音锥凿之锥此旣从鸟自与隼通则事不相预明矣独鷑鸠鵧鷑者是矣诗云鴥彼飞隼载飞载止嗟我兄弟邦人诸友莫肯念乱谁无父母又云翩翩者鵻载飞载下集于苞栩王事靡盬不遑将父翩翩者鵻载飞载止集于苞杞王事靡盬不遑将母禽经曰鵻上无寻鹨上无常言二鸟之起不过寻丈不逺而复而王事靡盬之臣则征役不得暂息也亦鵻是农候之鸟故因不能艺稷黍而及之荆楚嵗时记称四月有鸟如乌防先鸡而鸣声云加格加格民候此鸟鸣则入田以为催人驾犁格也亦引尔雅乌防即鵧鸠并挚虞槐赋春宿教农之鸠然鸠与扈异又以为春扈曰鳻鶞主五土宜种木者也则误矣淮南亦云孟夏之月以熟谷禾鸪鸠长鸣为帝候嵗盖亦谓此许叔重以为鸪鸠布谷未知孰是古之论书者言钟繇善八分有隼尾又书诀云有击石波八分书有隼尾波最为难作隼集陈廷刘向以为隼近黒祥
　　雕
　　雕者鹗之类土黄色健飞击沙漠中空中盘旋无细不覩黄帝战于阪泉之野雕鹖鹰鸢以为旗帜穆天子青雕执犬羊食豕鹿今雕亦能食麞鹿之属可谓鸷有力矣又能翱翔水上扇鱼令出沸波攫而食之淮南子曰鸟有沸波者河伯为之不潮畏其诚也其毛亦能食诸鸟羽如羣错草中有雕毛必众毛自落古者雕之字作雕至籕文乃作雕耳昔人以草木雕落必从雕者岂亦自然相感如雕羽欤羽可以为箭汉时匈奴有斗入汉地直张掖郡者生竒材木箭竿就羽汉欲得之以饶边就即大雕也山海经曰景山多鹫黒色多力说文则云鹫黒色多子师旷曰南方有鸟名曰羌鹫黄头赤目五色皆备禽经则云雕以周之鹫以就之言其所从击之异则其说不同然则鹫乃雕之大者耳鹫多黒色则所谓皁雕是也诗曰肇允彼桃虫拚飞维鸟桃虫小鸟也鸟雕也小毖之君于惩患之后始知天下之机盖有自小而变为大者以求助也【说文雕鷻也籕文作雕从鸟鷻雕也诗曰匪鷻匪鸢李广射雕注一名鹫翮可以为箭羽】
　　鹖
　　鹖似黒雉出上党郭氏则云似雉而大青色有角汉书音义云似雉而大黄黒色鸷鸟之暴防者也每所攫撮应爪摧衂性尤相党其同类有被侵者輙往赴救之其鬭大抵一死乃止曹植赋所谓双战只僵者也顔师古云俗谓鹖鸡昔黄帝之战以雕鹖鹰鸢为旗帜至周鸟隼为旟而其后有鹖冠环缨无蕤以青系为绲如双鹖尾植左右虎贲武骑皆冠之东京赋武夫戴鹖上林赋云蒙鹖苏苏析羽也鹖以苏为竒蒙覆而取之盖以其勇于鬭兼同类相死可以厉众故赵武灵王以表武士秦汉防之俗谓之大冠也鹖冠子居深山以鹖为冠汉世常用之而黄霸乃以为鳯皇故为张敞所讥【覇注师古云鹖音芬字本作鵧此通用耳鳻雀大而色青出羌中】
　　枭
　　枭者不孝之鸟尔雅枭鸱土枭刘子曰炎州有鸟其名曰枭伛伏其子百日而长羽翼既成食母而飞盖稍长从母索食母无以应于是而死古者天子常以春解祠祠黄帝用一枭破獍枭不孝之鸟破獍食父之兽黄帝欲絶其类使百吏祠皆用之至汉武帝时亦令祠官领之如其方而汉使东郡送枭五月五日作枭羮以赐百官淮南子鼓造辟兵夀尽五月之望许叔重曰鼓造盖谓枭一曰虾蟆今世人五月望作枭羮亦作虾蟆羮是食枭之验也博之采有枭者博兼行恶道故以枭为采亦枭得之为隽故猛将谓之枭将也土枭穴土以居故曰土枭而荆楚嵗时记称句鹆为土枭说者乃因谓为鸜鹆来巢者又云鸜鹆穴居误矣枭今人养以致鸟后汉五行志称众鸟之性见非常班駮好聚观之至于小爵希见枭者暴见尤聚盖当时有五色大鸟众鸟随之时以为凤皇故破其惑段成式云今人往往以壁间蛛为獍见其形圆而匾伏子必为子所食其实非也破獍如防而虎眼
　　鵩
　　鵩似鸮不祥鸟夜为恶声者巴蜀异物志曰小如雉体有文采行不出域若有壃服者故名鵩贾谊之迁长沙尝集其舍自以夀不得长作赋自广然终以不免按周官有硩蔟氏掌覆夭鸟之巢以方书十日十有二辰十有二月十有二嵗二十有八星之号县其巢上则去之先儒以谓夭鸟恶鸣之鸟若鸮鵩日谓从甲至癸辰谓从子至亥月谓从娵至荼嵗谓从摄提格至赤奋若星谓从角至轸盖枭鸣乌噪譆譆出出类皆能惊动人为国怪祥故设官驱之不使惑听书十日以下则未晓其理岂嵗月日星辰五纪者夭物所畏避耶今以戊已书燕巢侧则燕为去彼于号特十之二耳燕非夭鸟然于日辰犹有忌若尽书之彼夭鸟必有所避矣在国且犹覆巢敺去以为夭则入舍又可知矣此贾生之所为赋【荆州记曰楚人谓之服】
　　鸩
　　鸩毒鸟也似鹰大如鸮毛紫黒色长颈赤喙雄名运日雌名隂谐天晏静无云则运日先鸣天将隂雨则隂谐鸣之故淮南子云晕日知晏隂谐知雨也食蝮蛇及橡实知巨石大木间有蛇虺即为禹步以禁之或独或羣进退俯仰有度逡巡石树为之崩倒蛇虺无脱者昔有人入山见其步法归向其妻学之妇正织而机翩或曰取蛇虺时呼同力数十声石起蛇出故江东人呼同力鸟或曰禁蛇之声如以手荅腰鼓大率蛇入口即烂矢溺着石石烂如泥一说屎石则变为雌黄及生金古人以其羽翮歴酒中则能杀人【国语骊姬寘鸩于酒】谓之酖酒管仲曰燕安酖毒不可懐也凡鸩饮水处百虫吸之皆死或得犀牛蘸角其中则水无毒此鸟与犀相伏今南方山川有鸩处必有犀盖天资之以育物离骚曰望瑶台之偃蹇兮见有娀之佚女吾令鸩为媒兮鸩告余以不好雄鸠之鸣逝兮余犹恶其佻巧心犹豫而狐疑兮欲自适而不可凤皇既受诒兮恐髙辛之先我夫媒所仰以合夫妇也鸩既毒物又其雌雄自有好隂好晏之异其同居异志如此则宜其为人媒而告人以不好也雄鸠物之至拙者不能为巢雨则逐其匹霁则反之其为拙亦甚矣而犹恶其佻巧于是求夫和鸣如凤皇者而托之又贪馁而受诒则髙辛之先我必矣盖屈原之始罹忧谗人恶之至其久则虽平日所谓贤者亦皆随俗变化而不察故始则恶服艾之盈要而其久也荃蕙化而为茅矣始也恶鹈鳺之先鸣而其久也凤皇既受诒矣宜乎有国无人莫我知之叹而将从彭咸之所居也唐国史补曰鷣鸟千嵗为鸩愈老则愈毒同力即鸩也或言亦老而化为鸩陶隐居又言鸩鸟状如孔雀五色杂斑髙大黒头赤喙出交广深山中与古所谓运日同力者别而诸家皆言只一种更无如孔雀者按吴都赋亦云白雉落黒鸩零则鸩色宜黒彼如孔雀者当别一物耳
　　服翼
　　蝙蝠服翼郭氏云齐人呼为蟙防或谓之仙鼠盖服翼似防有肉翅而黒栖人家屋隙中遇夜则飞夏夜尤甚捕蚊蚋食之新序曰黄鹄白鹤一飞千里使之与燕服翼试之堂庑之下庐室之间其便未必能过燕服翼也盖燕昼飞服翼夜动皆工于室中盘旋者然服翼肉翅而无羽故无力触物輙堕堕则不能复起今洞谷中乃有大者羣飞殷殷如风雷述异记云荆州青溪秀壁诸山往往见乳穴穴中玉泉交流有蝙蝠千嵗体白如银栖则倒悬或以为脑重故然此亦性之常不为异也又今人以为防食巴菽所化顾其类亦自相生不特化而已淮南乃云鱼食巴菽而死防食之而肥博物志云防食巴豆三年重三十斤不言化为服翼然则俗说盖未可信也
　　蟁母
　　鷏蟁母郭氏曰似鸟而大黄白杂文鸣如鸽声今江东呼为蚊母俗说此鸟常吐蚊故以名云或言【陈藏噐余】鸟大如鸡【阙】黒色生南方池泽茹藘中其声如人呕吐每口中吐出蚊一二升李肇唐史补称江东有蚊母鸟【亦谓之吐蚊鸟夏则夜鸣吐蚊于丛苇间】湖州尤甚说者又言端新州有鸟类青鶂而觜大常在池塘间捕鱼而食毎作一声则蚊子羣出其口亦谓之吐蚊鸟数说虽所在不同然要之一物尔鷏虽吐蚊然得其羽为扇乃可以辟蚊南中又有蚊子木实如枇杷熟则自裂蚊尽出而空殻矣故塞北有蚊母草岭南有蚊母木江南有蚊母鸟三物异类而同功也淮南曰水虿为防孑孒为蟁齧为螚物之所为出于不意弗知者惊知者不怪今孑孒污水中无足虫也好自伸屈于水上见人輙沈久之蜕为花蚊扬去盖水虫之变化类如此人所同知非出于不意也鷏以飞鸟而吐之莫见其成形之始斯则异矣
　　戴鵀
　　戴鵀似山鹊而尾短青色毛冠俱有文采如戴花胜故呼戴鵀又称戴胜郭璞注方言曰胜所以纒絍然则胜者是后世所谓梭耳又名戴南汉书南任也楚语之转又名戴鳻鳻者鸠之族也后汉舆服志曰上古穴居而野处衣毛而冒皮未有制度后世圣人易之以丝麻观翚翟之文荣革之色乃染帛以效之始作五采成以为服见鸟兽有冠角胡之制遂作冠冕缨蕤以为首饰盖胜者女之器而戴鵀之来为蚕故妇人首饰象之盖汉自太皇太后皇太后以下入庙之服其簪以瑇瑁为擿长一尺端为革胜盖取此也胜亦法度之物故山海经曰西王母梯几而戴胜淮南鸿烈言夏桀之时西老折胜黄神啸吟以为西王母折其头上之胜为时无法度焉此鸟有织絍之象故月令降于桑则具曲植籧筐于时常在东桑言桑木润与桑木除虫为木之长故称降云按鸟之出谷者称迁唯此言降淮南子燕至亦言燕降孰知其自上而下盖燕者求子之戴鵀者躬桑之妇人之于礼或恐其慢故因是鸟之来神而明之此物既春来故在阳鸟之例魏张臶时尝有鵀巢其门隂臶告门人以为戴鵀阳鸟而巢门隂为不祥许叔重解淮南乃引诗鸤鸠在桑者解之孙炎亦云鸤鸠自闗而东谓之戴鵀且诗兴一时之事则鸤鸠适在桑耳何可遂以为戴鵀耶此说之不稽者也【时训云戴胜不降于桑政教不中】
　　音释
　　鷞【音爽】鴘【匹免切鹰鹞二年色】骹【口交切胫骨近足细处】　隼　鵧鷑【上符悲切下音及通志略云玉篇广韵无鷑字惟有防字音及鵧步丁反】鳺【方扶反】鴀【方浮反】鹨【尔雅鹨一名天鸙亡侯切江东名曰天鹨音同绸缪之缪】鳻鶞【上音汾下勑伦切】　雕帜【音炽列子黄帝与炎帝战于阪泉之野驱雕鹖鹰鸢为旗帜此以力使禽兽者也】拚【与飜同】注鷻【音团】鹖【音曷】蕤【音绥】贲【音奔】绲【音衮带也】　枭　伛【威遇反】伏【去声】防【敕俱反】鵩　硩【音掣韵书音剔】蔟【通作簇】以方【版也】县【音】夭【音妖】鸮【于骄反】覆【芳服反犹毁也】陬【侧留反又子侯反尔雅正月为陬】荼【音徒十二月为荼】　鸩【除禁反】晕日【淮南作晖日注鸩鸟也晏日无云也天将晏静晖日先鸣】蝮【芳六切埤雅云众蛇中蝮独胎产生輙裂母腹】娀【音嵩】佚【音逸有娀国名佚美也谓帝喾之妃契母简狄也】好【如字】雄鸠【雄一作雄羽弓反黄云呼故反然则字欤】佻【吐雕反又吐了反又音眺】诒【异眉反】要【古腰字】鷣【音淫鹞也尔雅□一名负雀江东呼为鷣善捉雀】　服翼　蝙【布田反】蝠【甫服反】蟙【之力反】防【亡北反】殷殷【上声】　蟁母【蟁蚊音义同】鷏【音田】乌【水鸟也似鶂而短胫腹翅紫白背上緑色音剥】茹【音如】藘【音闾旧也可以染綘】防【千公切蜻蛉】虿【丑介切螫虫】孑孒【上音结又音吉下音厥或作蛣蟩字异而音义同俗名钉倒虫】兔齧【注兔所齧草灵在其心中化为螚一说虫名】螚【乃多奴来二反鼈属】　戴鵀【上音带本亦作载下女今反】翚【音挥雉五色备】翟【音狄山雉也】瑇瑁【音代妹】擿【直炙反】梯几【注梯凭也】黄神【注黄帝之神伤道之衰故啸吟而长叹也】絍【女金反】植【直吏反槌也】蘧【居吕反方曰筐圆曰筥】张臶【音荐】







　　尔雅翼卷十六
　　钦定四库全书
　　尔雅翼卷十七
　　宋　罗愿　撰
　　释鸟五
　　鳬　　　鹥　　　鹜　　　鵞
　　鴈　　　鷀　　　鹈　　　鹙
　　鸧　　　鹭　　　鹔鷞　　鸳鸯
　　属玉　　昆鸡　　脊令
　　鳬
　　鳬似鸭而小长尾背上有文今江东亦呼为鸍陆玑云大小如鸭青色卑脚短喙水鸟之谨愿者也而说文解几字云鸟之短羽飞几几也读若殊诗曰将翱将翔弋鳬与雁唐陆蒙称冬十月视获于甫田夜间有声类暴雨而疾至者一夕凡数四明讯其甿曰鳬鹥也其曹蔽天而下盖田所当之禾必竭穂而后去江之南不能弋罗常药而得之涂枝丛植于陂一中千万胶而不飞然则江南盖未尝弋也然闻今江南大陂湖中其取鳬者亦皆以网植两表于水相去甚逺中缀网焉以舟自前驱而逐之率一获千百辈则又与蒙说异矣鳬所在必贼粱食古人亦养之邹穆公有令食鳬雁必以粃无得以粟于是仓无粃而求易于民二石粟而得一石粃故郭氏解方言称今江东有小鳬其多无数俗谓之冦鳬冦鳬善飞王充论衡曰日月一日一夜行二万六千里与冦鳬飞相类故王乔以尚方所赐舄假形于鳬自叶县朝京师焉吴地志曰石首鱼至秋化为冦鳬鳬头中犹有石也方言曰野鳬甚小而好没水中者南楚之外谓之鸊鶙说苑魏文侯嗜晨鳬【常以晨飞也】南越志有松鳬栖息松间周书王防鳬羽为旌汉佽飞在上林苑中结矰缴弋鳬雁嵗万头
　　鹥
　　鹥鸥也一名水鸮海物异名记曰鸥之别类羣鸣喈喈随潮往来谓之信鳬南越志曰在潮海中随潮上下常以三月风至乃还洲屿颇知风云若羣飞至防渡海者以此为鳬鹥之诗称神祗祖考安乐之引鳬与鹥盖水鸟灭没浩荡似不可羁而又善别风云不妄飞集然诚得其道有可驯之理盖鳬水鸟之谨愿者而鸥又可狎海上之人有好鸥鸟者每旦之海上从鸥鸟逰鸥鸟之至者百数而不止其父使取而玩之明日之海上鸥鸟舞而不下诚伪之不可掩也如此程氏曰犬吠屠人世传有物随之非也此正如海上鸥尔诗以鳬鹥之驯为神祗祖考安乐之验夫鳬鹥鸟尔何足以知神之安乐者盖古者祭义通于物理故自乐之一变而致羽物及川泽之示以至六变各有所致羽物既与川泽之示相应则所以美神祗祖考之安乐者比之鳬鹥亦其理宜也其称在泾以下亦有次序盖泾大川沙少水【说文曰沙水少而沙见】渚小洲其外有水而已潨水之髙者亹者山絶水水鸟戱广浮深者也今自泾而沙自沙而渚渚而潨潨而亹流益狭势益髙而鳬鹥在焉此以见其安而乐之也周礼王后五辂安车用鹥緫盖緫着马勒直两耳与两镳以缯为之鹥者其色青黒如鹥而谓之安车则亦若诗之鳬鹥安乐之义尔然鸥亦有白者不専于青黒山海经股国其人食鸥
　　鹜
　　鹜庶人以为挚而工商挚鸡鹜取其不逺徙鸡取其不失时各有宜也曲礼则以为庶人之贽匹鹜能羣居不失其匹者盖其别名又谓之木言质木也又以为冠淮南子载武王克商之后乃去其瞀而载之木解其劒而带之笏许叔重以为瞀被髪也木鹜鸟冠也知文者冠鹜然则非特取其质木又以文采见取矣鹜初无文古称知天文者乃冠鹬鹬是翠鸟而鹜首亦深緑今谓之鸭头緑岂亦可杂取为冠耶然鹜性终质木故古称刻鹄不成犹类鹜以言刻鹄而胫短犹不失为鳬鹜以喻慕淳厚者而不至犹为谨勑之士云尔鹜无所不食易以蕃息今江湖间人家养者千百为羣暮则以舟敛而载之其雄尾有毛翘起如钩大率皆雌鸣乗雄与他畜异出水则舍卵于舟中其生子多者不暇伏则以牛矢妪而出之或不接而食饱者亦能生伏大抵不长耳孟子称五母鸡二母彘言一鸡将五雌以此为率多寡得所则易蕃今养鹜者并以一嵗再伏者为种其多寡如鸡之数然古人贵鸡而贱鹜春秋曰公膳日双鸡饔人窃更之以鹜是也一谓之鸭禽经曰乌鸣哑哑鸾鸣噰噰鳯鸣喈喈皇鸣啾啾雉鸣鷕鷕鸡鸣咿咿鸎鸣嘤嘤鹊鸣唶唶鸭鸣呷呷鹄鸣哠哠鵙鸣嗅嗅盖自鸡以下大抵象其声而为之名又具足鴽谓之蹼鸭谓之跗鸡谓之跖鹰谓之骹□谓之□雕谓之□【上林赋烦鹜庸渠郭璞曰烦鹜鸭属庸渠似鳬灰色鸡脚一名章渠】
　　鵞
　　鵞与鸡鹜皆家禽然二物为挚而鵞独否者古人以为鵞性顽而傲盖迫之而愈前抑之而愈卬似不入于礼亦其体大难用也鵞鸣自呼陈仲子言鶂鶂者语之转耳吐乳于水中然其子饮者终不杂小而浅黄色者尤可喜性絶警毎更必鸣可以警盗故禽经亦曰鵞见异类差翅鸣也又养之园林则蛇皆逺去亦主溪毒射工之类旧说唯食谷稗草菜不食生虫或言苍鵞食之白者不食故主毒以苍者为良主渇以白者为胜夫羽毛异于外而食性随以不同此苻朗所以食肉而能知皂白之处也古唯祈雨用之它祭亦希一名舒雁某氏以为在野舒翼飞逺者按鵞名舒雁鹜名舒鳬乃是比之鳬雁而舒迟岂当更能舒张其翼耶鵞既兼有雁名而方言自闗以东谓雁为鴚鵞南楚之外直谓之鵞是雁又假鵞以为名矣内则言物之不可食者舒雁翠鹄鸮胖舒鳬翠鸡肝雁肾鸨奥鹿胃翠谓尾肉胖谓脇侧薄肉奥脾肶谓藏之深奥处而鵞鹜所去皆翠则同禽经曰郤近翠者能步郤近莆者能掷郤脚也鵞鹜脚皆近翠故相人者以鵞鹜之步宜贵也邕之南多熟鵞毛为被取项腹软毛蒸治之如稻畦纳之其温软不下绵纩且宜小儿衣中云野鵞曰驾鵞
　　雁
　　鸿雁乃一物尔初无其别前章已尽之至诗注乃云大曰鸿小曰雁雁曷为有小者按淮南鸿烈云雁乃两来仲秋鸿雁来季秋雁来雁比于鸿雁而小故说诗者推鸿雁为鸿而别以此为雁也今北方有白雁似鸿而小色白秋深乃来来则霜降河北谓之霜信盖白露降五日而鸿雁来寒露五日而雁来雁之来在霜降前十日所以谓之霜信也唐杜甫诗曰故国霜前白雁来盖谓此尔古者执贽虽用鸿雁然当亦通用此小者故春秋曹伯阳好田弋曹鄙人公孙彊获白雁献之汉武帝太子昬得白雁于上林以为贽即此物也今月令及周书乃不复有鸿雁雁之别月令则云八月鸿雁来九月鸿雁来賔周书则曰白露之日鸿雁来寒露之日又来既是一种何得前后不齐如此似不应尔许叔重注二雁则以为仲秋时之雁从北漠中来过周雒南至彭蠡季秋时之雁从北漠中来南之彭蠡以为八月来者其父母也是月来者盖其子也羽翼稚弱故在后耳而賔字读聨下句谓之賔雀不取来賔之义【今淮南乃并作雁此当有所据】
　　鷀
　　鷀水鸟色深黒钩喙善没水中逐鱼亦名卢鷀苍颉篇曰似鶂而黒卢与鷀皆黒色故名说文曰兹黒也从二春秋亦曰何故使吾水兹也老则头翼渐白或曰白黒自是两种又有一种头如蛇其颈颇长冬月毛羽落尽栖溪防水上卒遇人不能去则自掷入水泅没如常时性不卵生吐雏至八九月与兔相似隋书倭国水多陆少以小镮挂鸬鷀项令入水捕鱼日得百余头今蜀中尤多临水居者多畜养之以绳约其吭才通小鱼其大鱼不可得下时呼而取出之乃复遣去指顾皆如人意有得鱼而不以归者则押者喙而使归比之放鹰鹯无驰走之劳而利有差厚渔者养数十头日得鱼可数十斤然鱼出咽皆鯹涎不美出水之后好自张其趐就石上暴之或云峡人谓为鬼乌然峡人乃事乌为鬼非此物也【上林赋箴疵防卢箴疵似鱼虎而苍黒色防□头鸟卢卢鷀也南都赋鹔鷞鹍鸬】
　　鹈
　　鹈水鸟今之鹈鹕形似鸮而极大喙长尺余直而广口中正赤颔下胡大如数升好羣飞若小泽中有鱼便共抒水满其胡而弃之水尽鱼见乃共食之故一名鴮鸅鴮鸅犹洿泽也洿抒水也又戽斗亦抒水器也鴮洿戽三字同音其义一也淮南曰鹈胡饮水数斗而不足俗呼之为淘河或言其胡能盛水以养鱼或曰身是水沬惟臆有肉如拳昔人窃肉入河化为之故名逃河禽经曰淘河在防则鱼没沸河在防则鱼出庄子曰鱼不畏网而畏鹈鹕曹诗曰维鹈在梁不濡其翼彼其之子不称其服鹈之于鱼勤矣出入泥涂翕受浑浊相与竭泽而后有得今乃集于梁之上因人以饱曽咮翼之不濡可谓幸矣犹之彼其之子焉必有贤劳奔走之効而后宜其服今何戈与祋他人为之而赤芾至于三百此所以为讥也魏黄初中尝有鹈集灵芝池文帝识之曰此诗人所谓污泽者也曹诗刺共公逺君子近小人今岂有贤智之士处于下位否则斯鸟胡为而至哉诗既以为贪而无功之物故后人祖而用之王逸九思云鹄窜兮枳棘鹈集兮帷幄在梁集池犹不可况帷幄耶【以道云黄河多淘河之属曰漫画者常以觜画水求鱼有曰信天縁者常开口待鱼】
　　鹙
　　鹙秃□也状如鹤而大长颈赤目其毛辟水毒丹阳鄱阳皆有之诗白华曰有鹙在梁有鹤在林鹙贪恋之鸟也故进造于梁鹤髙絜之鸟也故退栖于林以喻褒姒申后之进退云尔北史后魏明帝时【考】获鹙鸟于宫内遂养之崔光以为此诗所谓有鹙在梁者魏黄初中鹈蹔集而去犹以为戒况饕餮之禽必资鱼肉菽麦稻梁之养岂可留意于丑形恶声哉鹙尤好防蛇大者头髙八尺善与人鬭一名扶老
　　鸧
　　鸧鸹也闗西呼为鸹鹿山东通谓之鸧鄙俗名为错落错落者亦言鸧声之急耳又谓之鸹捋鸹鹿鸹捋皆象其鸣声也子虚赋以弋下双鸧为防猎之盛而楚辞以煎鸿鸧为异味解楚辞者曰鸧鹤也然则鸧盖鹤之类岂以其色苍遂谓之鸧耶淮南子凤皇曽逝万里之上鸿鹄苍鹤莫不惮焉则苍鹤之为鸧必矣鸧长足羣飞天之将霜先知之而鸣不过旬日而下霜矣【物类相感志】然则鸧之警霜犹鹤之警露也裴瑜注尔雅言鸧麋鸹是九头鸟今谓之鬼车鸟秦中天隂有时作声声如力车鸣或言是水鸡过说者曰此鸟昔有十头能收人魂气为天狗齧去其一至今滴血不止遇其夜过或滴污物上者以为不祥人家皆灭烛呼犬以去之然按夫子与子夏所见称竒鸧九首当是今九头鸟但九首者既称竒鸧则非常鸧可知也不当以解麋鸹【刘騊駼根赋一足之夔九头之鸧】
　　鹭
　　鹭水鸟洁白而善为容其集必飞舞而下头上有长毛数十枚长尺余毵毵然与众毛异欲取鱼则弭之其翅背上皆有长翰毛江东人取以为接防名白鹭缞亦曰白鹭蓑或以红鹤毛间之鲁颂曰振振鹭鹭于飞鼓咽咽醉言归说者以为客有鹭之容耳隋乐志云建鼓商所作又栖翔鹭于其上不知何代所加或曰鹄也取其声而逺闻或曰白鹭鼓精也或曰皆非也诗云振振鹭鹭于飞鼓咽咽醉言归言古之君子悲周道之衰颂声之息饰鼓以鹭存其风流未知孰是隋志之说云尔【考】按梓人之职臝者羽者鳞者以为笋虡盖振古如此则所谓建鼓之鹭安知非商世所有陈风亦曰坎其击鼓宛丘之下无冬无夏值其鹭羽坎其击缶宛丘之道无冬无夏值其鹭翿翿或为纛羽与翿皆笋虡之所悬则鼓上之有鹭旧矣说诗者乃以鹭羽为舞者之翳而训值为持不知值者盖亦植立之义又曰振鹭于飞于彼西雝说者以西雝为泽按西雝当是置礼乐器之所盖大雅言于论鼓钟必于辟雍之地以在西故曰西雝而春秋传则云西辟乐备是辟雍西雝西辟皆乐器之所在也大射仪建鼓在阼阶西南书亦云大贝鼖鼓在西房则西雝振鹭之飞为鼓上之鹭明矣鼓常在西振鹭在鼓之上有飞之象耳建鼓以木贯而载之下有跗又説者以鹭为鼓精者古今乐録言吴王夫差时有双白鹭飞出鼓中而入云故有是名犹防稽雷门之鼓相有鹤飞入其中鼓鸣闻洛阳后破鼓鹤遂飞去亦其类也后世有鼓吹曲亦以朱鹭为首孔颖逹曰楚威王时有朱鹭合沓飞翔而来舞旧鼓吹朱鹭曲是也或言朱鹭是汉曲说乐府者亦以为因饰鼓以鹭而为曲之名此则非也饰鼓以鹭而不朱朱自因瑞耳禽经曰朱鸢不攫肉朱鹭不吞鯹
　　鹔鷞
　　鹔鷞水鸟盖雁属也归藏曰有鳬鸳鸯有雁鹔鷞西京赋亦曰鸟则鹔鷞鸹鸨驾鵞鸿鶤上春来季秋就温南翔衡阳北栖雁门则鹔鷞之为雁类审矣髙诱注淮南云长胫緑色其形似雁鷞又作霜禽经曰挚好风□好雨爽好霜鹭好露然是鸟也以季秋就温似是避霜今乃称好霜者盖当霜之飞鸣而来有似好之如白雁以霜前至谓之霜信挚鸟好风名为晨风也鹔鷞大体当类雁而成式乃云状如燕稍大足短趾似防未尝见下地常止林中偶失势控地不能自振又起上凌青霄出凉州则与此水鸟者异又说文称五方神鸟焦明凤皇之属其在西方者曰鹔鷞禽经述凤五种亦称白凤谓之鹔皆名适同耳古者良马多取于飞鸟之名以况轻迅故马有肃爽者唐成公以献楚子唐开元中独以骕騻马当御名盖取此
　　鸳鸯
　　归藏曰有鳬鸳鸯有雁鹔鷞盖鳬属也雄名为鸳雌名为鸯雌雄未尝相舍飞止相匹人得其一则其一思而死古者明王交于万物有道则诗人以此托兴其首章曰鸳鸯于飞毕之罗之二章曰鸳鸯在梁戢其左翼盖毕罗此鸟必于其飞之时至其在梁也不掩其不备所谓戢其左翼者凡鸟翼左掩右为雄右掩左为雌雌视雄以为进止今是雄者戢翼而无惊遽之虞则其配可知矣此物盖相须为命尤在于交之有道也崔豹古今注曰谓之匹鸟礼记曰庶人之挚匹解者以匹为鹜正以鳬鹥水鸟之类多相匹尔凡鸟多好以颈相勾如张平子思赋云鸣鹤交颈雎鸠相和其归田赋曰王雎鼓翼鸧鹒哀鸣交颈颉颃闗闗嘤嘤又説文雊雄雉鸣也雷始动雉鸣而雊其颈雊从句声是鸣鹤王雎鸧鹒与雉皆交颈唯此鸟尤甚其大如鹜其质杏黄色头戴白长毛垂之至尾尾与翅皆黒今妇人闺房中饰以鸳鸯黄赤五彩首有缨者乃是鸂防耳然鸂防亦鸳鸯之类其色多紫李白诗所谓七十紫鸳鸯双双戏亭幽谓鸂防也【临海异物志鸂防水鸟毛有五色食短菰其在溪中无毒气说文作溪】
　　属玉
　　属玉水鸟似鸭而大长颈赤目紫绀色似防防汉以名观
　　昆鸡
　　昆鸡似鹤【说文作鶤】黄白色长颔赤喙九辩曰鹍鸡啁哳而悲鸣公孙乗月赋鹍鸡舞于兰渚谢惠连雪赋对庭鹍之双舞淮南曰钳旦大丙之御过归雁于碣石轶鶤鸡于姑余许叔重谓鶤鸡凤皇之别名【考　穆天子鶤鸡飞八百里郭璞曰即鹍鸡也】
　　脊令
　　脊令水鸟大如鷃雀长脚长尾尖喙背上青灰色腹下白颈下黒如连钱故杜阳人谓之连钱飞则鸣行则摇不能自舍诗以喻兄弟相救于急难唐明皇时有鹡鸰十数集麟德殿廷木翔栖浃日魏光乗作颂以为天子友悌之祥
　　音释
　　鳬【父俱切】　鸍【音施尔雅沈鳬也】几几【是俞切鸟短羽而飞】殊【市朱切】粃【本作秕不成粟也】鸊鶙【上步覔切下大兮切】佽【音次文选注似飞掌弋射】缴【之若切生丝缕也郑曰结缴于矢谓之矰矰髙也】　鹥【鸟兮切】　示【巨支切】潨【音悰】亹【音门】镳【甫骄反马衘】缯【疾陵切】　鹜　瞀【韵书音茂又音牟并训目不明也按淮南子载武王太公问荅大意谓伐纣之后务欲息兵以礼让移风俗故有去瞀载木解劒带笏之说瞀疑当通作鍪音牟胄也去瞀载木乃弃武尚文与下文义协而叔重训瞀为被髪未详其义】妪【于遇反】伏【扶富反】哑哑【于加反】喈喈【古崔反】鴽【音如鸽也】鷕鷕【以沼反】蹼【补木反】咿咿【于低反】跗【方于切】嘤嘤【于耕反】跖【之石反】唶唶【音即】骹【音防】呷呷【呼甲切】□【音菘鹞属也】哠哠【胡告反】防【圭覔切】嗅嗅【古閴反】□【五利五栗二反】　鵞　鶂【午的反】鴚【音歌】鸨【音保】奥【于六反】脾【扶移反】□【昌私反】藏【去声】莆【音甫】纳【当作衲】鴐【音加】　鴈　公孙彊【其良反哀七年】　鷀【音慈】　泅【音囚浮行水上也】吭【音杭咽也】咽【音烟】鯹【通作腥鱼臭】鴢【音窈】　鹈【音题】抒【音序】鸅【音泽】鴮洿戽【并荒故反】沬【音末】何【去声】祋【东外反】
　　芾【音弗】　鹙【本作□音秋】　鸧【音苍】鸹【音括】捋【郎活反】　鹭毵毵【苏含切】弭【音救息也】缞【音崔丧衣】建鼓【上居万反一名植鼓谓植木而旁悬鼓所以召集号令】振【音真举也】臝【力果反】笋【息允反】虡【音巨乐器所县横曰笋植曰虡植直吏反又时力反】翳【于计反】鼖【音坟大鼓】跗【方于反】夫差【下楚宜反】　鹔鷞【上音肃下音双】鸨【音保】驾【音加】鶤【通作鹍】□【禽经作雨按张华注风禽鸢类越人谓之风伯飞翔则大风雨一足鸟一名商羊字统曰商羊一名雨天将雨则飞鸣孔子辨之于齐庭也鹔鷞鸟名其羽可为裘以辟寒鹔鷞飞则陨霜露禽鹤也露下则鹤鸣】　属玉　观【去声汉书宣记曰行幸长杨宫属玉观服防曰以玉饰因名焉西都赋属玉之馆】钳旦大丙【淮南注二人太乙之御也一说古得道之人以神气御隂阳】轶【音迭又音逸自后过前曰轶】姑余【山名在吴】　脊令【上音鲫下音灵】






</div>
    <div class="pagination">
<a href="尔雅翼_page9.html">上一页</a><span>...</span><a href="尔雅翼_page5.html">5</a><a href="尔雅翼_page6.html">6</a><a href="尔雅翼_page7.html">7</a><a href="尔雅翼_page8.html">8</a><a href="尔雅翼_page9.html">9</a><span class="current-page">10</span><a href="尔雅翼_page11.html">11</a><a href="尔雅翼_page12.html">12</a><a href="尔雅翼_page13.html">13</a><a href="尔雅翼_page14.html">14</a><a href="尔雅翼_page15.html">15</a><span>...</span><a href="尔雅翼_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
