<!DOCTYPE html>
<html>
<head>
    <meta charset="UTF-8">
    <title>马氏文通 - 第 63 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>马氏文通 - 第 63 页/共 114 页</h1>
    <div class="content">[520]诗关雎序：南，言化自北而南也。——「自北」者，言「化」所自来也。
[521]庄德充符：自其异者礼之，肝胆楚越也。自其同者视之，万物皆一也。——两「自」字，皆言同异之由，两读用如名。
[522]庄齐物论：一与言为二，二与一为三。自此以往，巧历不能得。——以上司名、代诸字，皆先于所司，常例也。
[523]左隐三：骄奢淫佚，所自邪也。
[524]史冯唐列传：父老何自为郎？
[525]又留侯世家：今公何自从吾儿游乎？——此司「所」「何」两字，而位于后者。
至[526]左传成十三年云：康公，我之自出。——言「康公出自我家」也。康公，晋甥也。倒置者，「之」字间之也。
[527]韩上于相公书：自幕府至邓之北境，凡五百余里。自庚子至甲辰，凡五日。
[528]礼大学：自天子以至于庶人。
[529]左昭四：自命夫命妇至于老疾，无不受冰。
[530]韩许国公神道碑：自是讫公之朝京师，廿有一年，莫敢有欢呶叫号于城郭者。
[531]史礼书：自天子称号，下至佐僚及宫室官名，少所变改。——所引「自」字后曰「至」，曰「以至于」，曰「至于」，曰「讫」，曰「下至」，诸字同一句法，皆自此以往历叙之辞。
[532]韩赠崔复州序：趋走之吏，自长史司马已下数十人。
[533]汉贾谊传：彼自丞尉以上遍置私人。——所引「自」后承以「已下」「以上」，与前引「自此以往」又一句法，皆原始而统括之辞。
至[534]韩文答刘正夫书云：要若有司马相如太史公刘向扬雄之徒出，必自于此，不自于循常之徒也。——「自于」二字连用，亦训「从」也，「由」也。

○1应云：‘有与「至」「至于」「讫」等字合用者。

【7.6.5】总之，介字用法与外动字大较相似，故外动字有用如介字者；反是，而介字用如动字者，亦有之。
[535]史张释之列传：虎圈啬夫，从旁代尉对上所问禽兽簿甚悉。——「从」，本动字也。曰「从旁」，则以联「旁」与「代」之实字矣。故「从」字用如介字。
[536]又：有一人从桥下走出。——「从桥下」，则以联「桥」与「走」之实字也。
[537]史高帝本纪：公等皆去，吾亦从此逝矣。——「从此」者，「自此」也。
[538]史大宛列传：则离宫别观旁，尽种蒲陶苜蓿极望。——「极」，亦动字也。曰「极望」，则以联「望」与「蒲」「苜」矣，谓为介字，亦无不可。
[539]汉高帝纪：前有大蛇当径。——「当」，动字，今联「蛇」「径」两字。
[540]易系辞云：易之与也，其当殷之末世，周之盛德邪！当文王与纣之事邪！
[541]史记项羽本纪云：当是时，楚兵冠诸侯。——两「当」字，皆用如介字。
史籍中以动字用如介字者，所在而有，学者可自得之。至介字用如动字者，说见下卷「而」字章内。
虚字卷之八
连字总论
【8.0】凡虚字用以提承推转字句者，曰连字。
故连字界说，明分是宗：曰提起，曰承接，曰转捩，曰推展。四宗连字，其不为义而有当虚字之称者盖寡。盖皆假借动字、状字以为用。
提起连字
【8.1】连字用以劈头提起者本无定字，而塾师往往以「夫」「今」「且」「盖」四字为提起发端之辞，今姑仍之。
【8.1.1】尔雅郭叙：‘夫尔雅者，’邢疏云：‘「夫」者，发语辞，亦指示语。’孝经谏诤章注疏云：‘「夫」，发言之端。’刘瓛云：‘「夫」犹「凡」也。’ ①而「凡」亦代字。然则古人以「夫」字为发语之词者，亦非定论。总之，夫字以冠句首者，皆以顶承上文，重立新义，故以「夫」字特为说明。是则「夫」字仍为指示代字，而非徒为发语之虚字也。
[1]孟离上：夫国君好仁，天下无敌。
[2]又：夫人必自侮，然后人侮之；家必自毁，而后人毁之；国必自伐，而后人伐之。——两「夫」字，皆顶承上文，重推一义，而以「夫」字特为揭明耳。
[3]左隐四：夫州吁，阻兵而安忍。阻兵无众，安忍无亲。众叛亲离，难以济矣。夫兵，犹火也，弗戢，将自焚也。夫州吁，弒其君而虐用其民，于是乎不务令德而欲以乱成，必不免矣。——连用三「夫」字，皆顶承上文，特指其人其事以为推论耳。故「夫」字必用于论事之文者，此也。
[4]史汲郑列传：夫以大将军有揖客，反不重邪！
[5]又李斯列传：夫斯乃上蔡布衣，闾巷之黔首。上不知其驽下，遂擢至此。
[6]又张陈列传：夫天下同心而苦秦久矣。
[7]又屈原列传：夫圣人者，不凝滞于物，而能与世推移。
[8]史项羽本纪：夫被坚执锐，义不如公；坐而运策，公不如义。
[9]礼中庸：夫微之显，诚之不可掩，如此夫！——以上所引「夫」字，或冠顿，或冠名，或冠句读，皆以特指其人其事而为更立一义之地耳。
○1章云：注本作‘经称「夫」有六焉，盖发言之端也。’马氏盖引助字辨略者。今案：章引全句，是也，作「注」则非，应云「邢疏」。刘瓛，南齐人，南齐书有传，云：‘儒学冠于当时。’

【8.1.2】今，状字也。文中往往先叙他事，而后说到本题，则用「今」字。是「今」字非以别时也，乃以指见论之事耳。「今」字助以「也」字者，亦习见焉。
今。
[10]孟梁下：今燕虐其民，王往而征之。——上言汤征葛，今说到本题齐伐燕，故以「今」字冠之。
[11]又滕上：今滕绝长补短，将五十里也，犹可以为善国。——上言人皆可为舜，今说到治滕亦然。
[12]左文十八：今行父虽未获一吉人，去一凶矣，于舜之功，二十之一也，庶几免于戾乎！
[13]又成二：若知不能，则如无出；今既遇矣，不如战也。
[14]又：今吾子疆理诸侯，而曰尽东其亩而已。
[15]史淮阴侯列传：今井陉之道，车不得方轨，骑不得成列。
[16]齐策：古之五帝三王五伯之伐也，伐不道者；今秦之伐天下不然。必欲反之，主必死辱，民必死虏。今韩梁之目未尝干，而齐氏独不也。非齐亲而韩梁疏也，齐远秦而韩梁近。今齐将近矣。
[17]史萧相国世家：今萧何未尝有汗马之劳，徒持文墨议论，不战，顾反居臣等上，何也？——诸引「今」字，皆承上文而拍到本题也。国策说士，条陈利害，反复譬喻，后落到本旨，则用「今」字以起句。更有如所引齐策之连用「今」字以取势者。
今也。
[18]孟梁下：今也不然。——上引古事，落到今时，「今」字后助以「以」字，则辞较为急切。
[19]又离上：今也小国师大国而耻受命焉。——助「也」字，文势一顿，有疑讶之辞。
[20]又离下：今也为臣，谏则不行，言则不听，膏泽不下于民。——「今也」同上。
至[21]孟子告子上云：乡为身死而不受，今为宫室之美为之；乡为身死而不受，今为妻妾之奉为之；乡为身死而不受，今为所识穷乏者得我而为之。
[22]庄子寓言云：众罔两问于景曰：‘若向也俯而今也仰，向也括而今也被发，向也坐而今也起，向也行而今也止，何也？’——两节皆以「向」「今」两字对待，则言时矣。「乡」「向」同。

【8.1.3】且字冠于句首者，紧顶上文，再进一层也。亦有助以「也」字者。「且」字在句读中者，不一其义，而非连字也。
「且」在句首为连字。
[23]孟公上：且以文王之德，百年而后崩，犹未洽于天下。——顶上文以齐易王之可惑，即文王有德之久而论，犹尚如此云云，故「且」字更进一层，以明所惑之是。
[24]论季氏：且尔言过矣。——上责二子当谏，下将责二子居位不去，不得辞其责，故以「且」字进说也。
[25]又微子：且而与其从辟人之士也，岂若从辟世之士哉？
[26]齐策：且颜先生与寡人游，食必太牢，出必乘车，妻子衣服丽都。
[27]庄人间世：且苟为悦贤而恶不肖，恶用而求有以异。
[28]又大宗师：且汝梦为鸟而厉乎天，梦为鱼而没于渊，不识今之言者，其觉者乎，梦者乎？——诸「且」字之在句首，皆顶接前文，更进一层说。
「且也」在句首。
[29]庄子大宗师云：且也相与吾之耳矣，庸讵知吾所谓吾之乎？
[30]又人间世：且也若与予也皆物也，奈何哉其相物也？而几死之散人，又恶知散木！——两云「且也」，义与单用「且」字无别。
「且」字雑句出中者，为义不一，在皆状字也，今附志焉。
[31]汉冯唐世传：丞相御史两将军，皆以为民方收敛时，未可多发，万人屯守之且足。
[32]后汉冯鲂传：襃等闻帝至，皆自鬄负鈇锧，将其众请罪，帝且赦之。——曰「且足」，曰「且赦」，幷是「聊且」「姑且」之辞。
[33]孟梁上：且人恶之。
[34]又公下：然且至。
[35]又：管仲且犹不可召。
[36]后汉孔融传：虽无老成人，且有典刑。——诸「且」字，皆「且犹」之解。
[37]史秦本纪：宾客羣臣，有能出奇计强秦者，吾且尊官与之分立。
[38]又项羽本纪：不者，若属皆且为所虏。
[39]汉杜钦传：钦子及昆弟支属至二千石者，且十人。——诸「且」字，犹云「将且」也。
[40]齐策：举韩氏取其地，且天下之半。
[41]韩与柳中丞书：环寇之师，殆且十万。——两「且」字，「几且」也。
[42]诗邶风：终风且曀。
两「且」连用。
[43]汉郊祀志：黄帝且战且学僊。
[44]又鼌错传：险道倾仄，且驰且射。
[45]又李陵传：陵且战且引南。
[46]水经注：且田且漕。——诸「且」字，「又且」也。凡两「且」字，皆两务之词，言方且如此，又复如彼。释词引
[47]公隐元：且如桓立，则恐诸大夫之不能相幼君也。
[48]又隐三：且使子而可逐，则先君其逐臣矣。
[49]燕策：燕南附楚则楚重，西附秦则秦重，中附韩魏则韩魏重。且苟所附之国重，此必使王重矣。——谓三「且」字皆借也，若也，假设之辞，不知所引三节，「如」「使」「苟」三字，各有假设之辞，不必以「且」字为解。三「且」字皆承上文而另申一义之连字也。古人用字，各有各义，不可牵混。且假设之词，有不必书明而辞气已隐寓者。如释词引[50]吕氏春秋知士篇剂貌辨答宣王曰：王方为太子之时，辨谓静郭君曰：‘太子之不仁，过*涿视，不若革太子，更立卫姬婴儿校师。’静郭君泫而曰：‘不可，吾弗忍为也。’且静郭君听辨而为之也，必无今日之患也。
[51]又去尤篇曰：邾之故法，为甲裳以帛，公息忌谓邾君曰：‘不若以组，凡甲之所以为固者，以满窍也。今窍满矣，而任力者半耳。且组则不然，窍满则尽任力矣。’——两节，谓「且静郭君」云者，齐策「且」作「若」，而「且组则不然」者，亦与「若」同义。不知「且静郭君」一句，原是假设之事，而「且组则不然」者，申明事理，并无假设之意，何以强解为哉？且假设之辞气，有时隐寓于句读，而不必明言者。
至「且」字在句读中，实无义之可解者，经史所罕见，而亦时雑出于诸子之书。
【8.1.4】盖字，孝经天子章正义云：‘辜较之辞。’刘炫云：‘辜较，犹梗概。略陈如此，未能究竟也。’①刘瓛云：‘不终尽之辞。’然则「盖」字用为状字者多，而用若提起连字冠于句首者，实罕见也。
「盖」用于句首。
[52]汉高帝纪：盖闻王者莫高于周文，伯者莫高于齐桓，皆待贤人而成名。——此以「盖」字提起者。然细玩此诏全文乃知高帝胸中，先有治天下必与贤人共之之意，故以古为证，而以「盖」字起之。是「盖」字仍有「大率」「辜较」之义，而非徒以发语也明矣。
[53]又董仲舒传天人策第二起动：盖闻虞舜之时。
</div>
    <div class="pagination">
<a href="马氏文通_page62.html">上一页</a><span>...</span><a href="马氏文通_page58.html">58</a><a href="马氏文通_page59.html">59</a><a href="马氏文通_page60.html">60</a><a href="马氏文通_page61.html">61</a><a href="马氏文通_page62.html">62</a><span class="current-page">63</span><a href="马氏文通_page64.html">64</a><a href="马氏文通_page65.html">65</a><a href="马氏文通_page66.html">66</a><a href="马氏文通_page67.html">67</a><a href="马氏文通_page68.html">68</a><span>...</span><a href="马氏文通_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
