<!DOCTYPE html>
<html>
<head>
    <meta charset="UTF-8">
    <title>马氏文通 - 第 82 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>马氏文通 - 第 82 页/共 114 页</h1>
    <div class="content">[514]又：故化成俗定，则为人臣者，主耳忘身，国耳忘家，公耳忘私，利不苟就，害不苟去，唯义所在，上之化也。
[515]史信陵君列传：赵王田猎耳，非为寇也。
[516]又：平原君之游，徒豪举耳，不求士也。
[517]汉张敞传：夫周公七年耳，而大将军二十岁。海内之命，断于掌握。
[518]又贾山传：一君之身耳，所以自养者，驰骋弋猎之娱，天下弗能供也。
[519]又司马迁传：所谓强颜耳，曷足贵乎！
[520]又杨恽传：人生行乐耳，须富贵何时？
[521]又刘歆传：夫可与乐成，难与虑始，此乃众庶之所为耳，非所望士君子也。
——诸引读之助「耳」字者，皆有「止此而已」之解。在文为撇笔，故多引以尽其变。
「耳」字，后世用之，有非「而已」之解者。
[522]魏志崔琰注：后与南郡习授同载，见曹公出。授曰：‘父子如此，何其快耳！’
[523]吴志刘惇传注：吴主共论鲙鱼，何者最美？象曰：‘鲻鱼为上。’吴主曰：‘论近道耳，此出海中，安可得邪？’象曰：‘可得耳。’——「何其快耳」之「耳」，有咏叹之意。「可得耳」之「耳」，乃语之余声，言外犹云「易得」也。皆与「而已」义别。
○1「矣」无「止此」之解，疑为「已」之讹。
○2章云：王粲传注无「志意」二字，此依文选魏文帝与吴质书。
○3[506]第一句「耳」字属助句之类，第二句「耳」字属助读之类。
○4杨云：孟子文谓‘但不曾走百步而已’，马释殊谬。

【9.5.3】尔字，广韵云：‘词之必然也。’①「尔」通「尔」。郑注檀弓谓‘「尔」，语助’也。「尔」本状字，解「如是」也。今为传信助字，可殿句，可殿读焉，而亦有「而已」「如是」之意。其所以别于状字者，盖加有决断之口气耳。
[524]论乡党：便便言，唯谨尔。—「唯谨尔」者，犹云「唯有谨而已」也，言外有决其如是也。
[525]公庄四：其国亡矣，徒葬于齐尔。
[526]又庄十二：万曰：‘甚矣鲁侯之淑，鲁侯之美也！天下诸侯宜为君者，唯鲁侯尔。’
[527]又僖三十一：不崇朝而遍雨乎天下者，唯太山尔。
[528]又僖二：君若用臣之谋，则今日取郭而明日取虞尔。
[529]又宣十五：庄王围宋，军有七日之粮尔。尽此不胜，将去而归尔。
——语引「尔」殿句，义同上。皆出公羊传，他书不概见。②
公羊传又以「尔」字助询问之句，而带有「若是」之义。
[530]隐公元年云：然则何言尔？——犹云「然则何为言之若是」也。
[531]其隐公二年云：何讥尔？
[532]隐公三年又云：何危尔？
至[533]僖公二年云：则中国曷为独言宋齐至尔？——诸此句又公羊传所独也。
惟[534]昌黎答冯宿书有云：君子不为小人之恟恟而易其行，仆何能尔？——此「尔」字，有「如是」之解，与公羊句同。
「尔」字合「云」字，重述前文也。
[535]孟滕下：不行王政云尔。
[536]又离下：薄乎云尔。
[537]又尽上：子谓之姑徐徐云尔。
[538]又公下：是何足与言仁义也云尔。
[539]榖隐元：犹曰取之其母之怀中而杀之云尔。
[540]韩庐君墓志铭③：其义以为道可与古之夔皋者侔，故云尔。
——凡引「云尔」者，犹云重决其所云之如是也。
若「云尔」两字间于句中，则其义同，而无决断之口气矣。
[541]论语述而云：则可谓云尔已矣。——犹云「可谓所云如是而已」也。盖此句以「已矣」为决辞矣。是犹「尔」字施于句读之中，则为状字而非助字矣。
[542]孟子告子上云：非天之降才尔殊也∣彼有取尔也。——犹云「降才如此」也④，「彼有取而如是」也。
有以「尔」字合「焉」字者。
[543]公羊传隐公二年云：前此，则曷为始乎此？托始焉尔。——何注：‘「焉尔」，犹「于是」也。’蒙谓「托始焉尔」者，「托始于此而已」也。以「于此」解「焉」字，「而已」解「尔」字，于辞意正合。传者之意，以为始灭先乎春秋者有之矣，春秋时则未之闻，今故托始于此时而已，非谓自古及人始乎此也。
[544]又云：纪子伯者何？无闻焉尔。——「无闻焉尔」者，「无闻于其时而已」。盖公羊氏口授相传，至汉始记于竹帛。而当时纪子之称君称大夫者，失其闻矣。
以上诸引，皆「尔」字之助句也。
[545]汉书田叔传云：相曰：‘王自使人偿之。不尔，是王为恶而相为善也。’——「不尔」者，「不如此」也。两字为读，「尔」字助之，以为决辞。⑤
○1案说文，‘尔：丽尔，犹靡丽也’；又，‘尔：词之必然也’。广韵引说文，将‘词之必然也’系于「尔」下。马氏引广韵，而字作「尔」，然后说明「尔」通「尔」，盖依从一般习惯。章氏校注将起头「尔」字改「尔」，而‘「尔」通「尔」’未改作‘「尔」通「尔」。’
○2「尔」字殿句，公羊之外也常见。如公孙龙子迹府：‘龙之所以为名者，乃以白马之论尔’。荀子非相：‘叶公子高入据楚，诛白公，定楚国，如反手尔。’
○3此句引自考功员外庐君墓铭，韩文另有处士庐君墓志铭。
○4作为状字，「尔」应状「殊」，「降才尔殊」意即「赋予的资质如此不同」。
○5既云「不尔」‘两字为读’，又云‘「尔」字助之’，费解。
传信助字九之四
【9.6】颜氏家训音辞篇曰：‘按诸字书，「焉」者鸟名，或曰语词，皆读于愆反。自葛洪要用字苑分「焉」字音训，若训「何」训「安」，当音于愆反。’此「焉」字之为代字、为状字也；‘若送句及助词，当音矣愆反。’此「焉」字之为助字也。‘然江南读音，分别易晓，而河北则混同一音。’①要之俗音有轻重，而字义无分也。「焉」字之为代字，为状字，已散见于前矣。而其为助字也，玉篇所谓‘语已之辞’，柳子厚仍谓之‘决辞’，是皆助字之公家言，而非「焉」字之所独。
焉为助字，所以助陈述之口气也。「焉」字之用，在「也」「矣」两字之间。其为口气也，案而不断，而以之结句，隐然有坐镇之概焉。「焉」，代字也，及为助字，概寓代字本意。是犹「尔」字本状字也，及为助字，仍不失有状字之义耳。
「焉」字所助有三：曰句，曰读，曰字。

【9.6.1】一，助句。凡述往事，其结句有助以「焉」字者。
「焉」无所指。
[546]论尧曰：谨权量，审法度，修废宫，四方之政行焉。兴灭国，继绝世，举逸民，天下之民归心焉。——两节皆述往事，其结句各以「焉」字助之。不曰「行矣」「归心矣」者，盖其「政」之「行」与「民」之「归心」，非一过即了之事也。且记者之举「行政」「归心」两事，非断其效之必然，惟叙其事之如是耳。此两「焉」字似无所指，并无代字本义，然有一助，其句自觉为之镇定矣。
[547]孟万上：象不得有为于其国，天子他吏治其国，而纳其贡税焉。
[548]左僖十五：穆姬闻晋侯将至，以大子*弘与女简璧，登台而履薪焉。
[549]史汲郑列传：庄兄弟子孙，以庄故至二千石六七人焉。
[550]汉赵充国传：朝廷每有四夷大议，常与参兵谋，问筹策焉。
[551]又郑吉传：都护之置，自吉始焉。
[552]史孟荀列传：齐尚修列大夫之缺，而荀卿三为祭酒焉。
[553]又大宛列传：以银为钱，钱如其王面。王死，辄更钱，效王面焉。
[554]又：其人民乘象以战，其国临大水焉。
——以上所引「焉」字，以镇结句而述往事。诸「焉」字似无所指。
其有所指者，盖不胜引也。
[555]论语微子云：长沮桀溺耦而耕，孔子过之，使子路问津焉。——「问津焉」者，「问津于是」也。「是」指长沮桀溺也。
[556]孟子公孙丑下云：不得已而之景丑氏宿焉。——「宿焉」者，「宿于景丑氏」也。
[557]左传隐元年云：虢叔死焉。——「死焉」者，「死于制」也。
[558]又隐三年云：宋穆公疾，召大司马孔父而属殇公焉。——「属殇公焉」者，「属殇公于孔父」也。
[559]又僖五年云：初，晋侯使士蒍为二公子筑蒲与屈，不慎，寘薪焉。——「寘薪焉」者，「寘薪于所筑之城」也。于是，
[560]又僖十五：晋侯之入也，秦穆姬属贾君焉。
[561]又：秦伯曰：‘是吾心也。’改馆晋侯，馈七牢焉。
[562]又：于是秦始征晋河东，置官司焉。
[563]又僖二十三：秦伯纳女五人，怀嬴与焉。
[564]又僖二十八：执卫侯，归之于京师，寘诸深室。宁子职纳橐饘焉。
[565]又襄三十一：子产使尽坏其馆之垣而纳车马焉。
[566]又庄二十八：楚令尹子元欲蛊文夫人，为馆于其宫侧而振万焉。
[567]榖宣十五：古者公田为居井灶，葱韭尽取焉。
[568]周语：晋文公既定襄王于郏，王劳之以地。辞，请隧焉。
[569]史项羽本纪：项羽由是始为诸侯上将军，诸侯皆属焉。
[570]又陆贾列传：及诛诸吕，立孝文帝，陆生颇有力焉。
[571]又大宛列传：是时上方数巡狩海上，乃悉从外国客。大都多人则过之，散财帛以赏赐，厚具以饶给之。以览示汉富厚焉。
[572]又游侠列传：自关以东，莫不延颈愿交焉。
[573]又：诸公闻之，皆多解之义，益附焉。
[574]又货殖列传：故齐冠带衣履天下。海岱之间，敛袂而往朝焉。
[575]又：故君子富，好行其德，小人富，以适其力。渊深而鱼生之，山深而兽往之，人富在仁义附焉。
[576]又封禅书：盖尝有至者，诸僊人及不死之药皆在焉。
——所引诸结句，皆述往事，其「焉」字皆有「于是」之解。然仍不失为助字者，盖有此一助收句，辞气顿觉宽缓而不迫矣。
句述往事，「焉」字助之，并有「之」字之解者。如：
[577]孟子滕文公上云：陈相见许行而大悦，尽弃其学而学焉。——「学焉」者，「学之」也，即学许行也。
[578]又：孔子曰：‘大哉尧之为君！唯天为大，唯尧则之，荡荡乎民无能名焉。’——「名焉」者，「名之」也。「之」，指「尧」也。
[579]左传僖公二十三年云：过卫，卫文公不礼焉。——「不礼焉」者，「不礼之」也。「之」指「晋文公」也。
[580]汉书李广传云：上壮之，遂救止焉。——「止焉」者，「止之」也。
[581]又朱云传云：时乘牛车从诸生，所过皆敬事焉。——「敬事焉」者，「敬事之」也。
[582]又于定国传云：定国皆与钧礼，恩敬甚备，学士咸称焉。
</div>
    <div class="pagination">
<a href="马氏文通_page81.html">上一页</a><span>...</span><a href="马氏文通_page77.html">77</a><a href="马氏文通_page78.html">78</a><a href="马氏文通_page79.html">79</a><a href="马氏文通_page80.html">80</a><a href="马氏文通_page81.html">81</a><span class="current-page">82</span><a href="马氏文通_page83.html">83</a><a href="马氏文通_page84.html">84</a><a href="马氏文通_page85.html">85</a><a href="马氏文通_page86.html">86</a><a href="马氏文通_page87.html">87</a><span>...</span><a href="马氏文通_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
