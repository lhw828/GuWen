<!DOCTYPE html>
<html>
<head>
    <meta charset="UTF-8">
    <title>尔雅翼 - 第 3 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尔雅翼 - 第 3 页/共 17 页</h1>
    <div class="content">　　苽者蒋草也生水中叶如蔗荻江南人呼为茭草刈以饲马甚肥其生两浙下泽者根既相结岁乆则并土浮于水上土人谓之葑田刈去其叶便可耕植其苗有茎梗者谓之菰蒋至秋则为此米大抵葑是其根苽是其叶耳古者食医防六谷六牲之宜则牛宜稌羊宜黍豕宜稷犬宜稻鴈宜麦鱼宜苽释者以为牛味甘平羊甘而热稻与黍苦而温豭酸而牝苦稷以甘济之皆甘苦相成犬酸而温粱甘而微寒鴈甘而平大麦酸温小麦如粱亦气味之相成者鱼族甚多寒热酸苦兼有而云宜苽者或同是水物相宜予按礼经古者妇人将嫁教成而祭之则牲用鱼芼之以苹藻是以水物相从也又今菰中生菌如小儿臂尔雅谓之蘧蔬者以芼鲋为羮则开胃而去酒毒是物自有相宜者至他物不皆尔是以常豆之葅水土之和气其醢陆产之物加豆陆产其醢水物至如明堂月令所食麦与羊菽与鸡稷与牛麻与犬黍与彘及内则蜗醢而苽食雉羮麦食脯羮鸡羮析稌犬羮兎羮皆不一一与食医合但仿之而已又説者以食医既有麦苽则舂人所共齍盛之米当亦兼有二物而丧礼熬谷君四种八筐则天子当加麦苽为六种十筐亦其理宜也此米一名雕胡故宋玉赋云为臣炊雕胡之饭烹露葵之羮又枚叔七云楚苗之食安胡之饭抟之不解一啜而散或曰安胡亦雕胡也古人以为美馔今饥岁犹采以当粮然不知贵西京襍记云汉太液池边皆是雕胡紫萚绿节蒲丛之类菰之有米者长安人谓为雕胡葭芦之未解叶者谓之紫萚菰之有首者谓之绿节其实雕胡之名由来已乆矣菰首者菰蒋三年以上心中生台如藕至秋如小儿臂大谓之茭首本草所谓菰根者也可蒸煮亦可生食其或有黑缕如墨点者名乌郁或云别种非也但是植之黑壤歳乆不易地污泥入其中耳以潘水沤则去之此菰首之不臧者也其菰叶荆楚俗以夏至日用裹黏米煮烂二节日所尚一名糭一名角黍【子虚赋东蘠雕胡张揖曰东蘠实可食雕胡菰米也曹子建七启曰芳菰精粺】
　　音释
　　黍　穄【音祭】虋【音门】酋【子由反酒熟曰酋大酋酒官之长】秫【音述】□【许羊切今作香】□【户吴切】防【尼质切】饧【除盈切饴也】粔【其吕切】籹【音汝】餦餭【音张皇】　稷六齍【音粢谓六谷黍稷稻粱麦苽】五齐【音剂谓泛醴盎缇沉】醍【音体糟床下酒赤色】防【音撁】【忙皮切】稗【旁封切】　稻　潴畜【勅六反】浍写【如字】以列【禄计反田之畦防也防音劣】舎水【后郑为止舎之舎】芟【雕衔切开遂舎水于列中因渉之去前年所芟之草而治田种稻】稌【音吐】秔【或作稉俗作粳】汜【音防汉有汜胜之撰书十八篇言种植之事】稼下地【周礼注以水泽之地种谷也谓之稼者有似嫁女相生】芒种【章勇反稻麦也】籼【音仙】　粱稰【思吕反】　穛【侧角反熟获曰稰生获曰穛】食医【上音嗣】沐【音木淅饭米取其潘以为沐也】含【胡暗反】熬【音敖煎也】错【音措设也】蚍蜉【音毗浮】　麦　薙【音替除草】薶【音埋藏也】麷【芳充芳凤二切熬麦也】蕡【音坟枲实也按周礼笾人朝事之笾其实麷蕡郑司农云朝事谓清朝未食先进寒具口实之笾郑谓祭宗庙荐血腥之事】防【苏果切】□【直只切】防【煑】麮【丘据切释名煮麦曰麮】□【空谷切】防【音才】防【户八切】防【音磨】防【昨何切】麧【胡没切】防【女兼切】餥【非尾切】飵【在各切】防防【上乌困切下五困切】　麰　雨粟【上玉遇切】□【音哭】防【于八切】防【音脾】防【音防】防【胡瓦切】酢【醋】　麻　绖【徒结切麻在首腰皆曰绖】萉【房未切】大宛【音鸳西域国名】　菽　防【胡江切】豍【方迷切】豌【于丸切】朱提【上音殊下音匙属益州地产银】苴【音疽】糗【起九切谷也】餈【音茨】厌【益涉切禳也当也】　秬　祼【音灌】瓒【才旱切瓉之言赞进也以进于神】【与爇字同】禴【音药或作礿】追享朝享【周礼注谓禘祫也在四时之间故曰间祀追享谓追祭迁庙之主以事有所请祷朝享谓朝受政于庙春秋传曰闰月不告朔犹朝于庙朝直遥反】壝【以醉切委土为坛墠所以祭也】禜【音泳祭国门也】淬【七内切洗浴】舎【去声停也】介鬯【周礼疏天子所徃停在诸侯之庙祝致辞告庙介使则致此鬯于神前曰介鬯】吊临【周礼鬯人注以尊适卑曰临春秋传曰照临敝邑力鸩切】渳【音弭杜子春读为泯以秬鬯浴尸使之香斗所以沃尸】设斗【依注音主】衅鬯【上音徽以鬯徽尸为庄饰义】酢【音昨】卣【夷周切又音酉卣中尊谓牺象之属】筑防【下音煑筑香草煮以为鬯】肆师【周礼注肆犹陈也肆师佐宗伯陈列祭祀之位及牲器粢盛】　秠【音丕尔雅孚鄙切】　苽【古胡切】蒋【音将】葑【方用切】豭【古遐】菌【音窘】芼【莫报切】蜗【音螺】脯【析干牛羊肉】析稌【上之列切】楚苗【文选注楚之苗山出禾可为食】搏【音团以手团之也】啜【穿劣切尝也】潘【音翻淅米汁】沤【于姤切】糭【作防切】

　　尔雅翼卷一
　　钦定四库全书
　　尔雅翼卷二
　　宋　罗愿　撰
　　释草
　　兰　　　蕙　　　蕳　　　薫草
　　江离　　杜若　　茝　　　杜衡
　　蘼芜　　卷施　　菉　　　竹
　　女萝　　兎丝
　　兰
　　兰是香草之最而古今防习但以兰草当之陆玑解溱洧所秉之蕳以为蕳即兰也茎叶似泽兰广而长节节中赤髙四五尺汉诸池馆及许昌宫中皆种之可着粉中藏衣著书中辟白鱼刘次庄説乐府又引离骚秋兰兮青青緑叶兮紫茎以为沅澧所生花在春则黄在秋则紫春黄不若秋紫之芳馥二家所説皆是兰草一名都梁香一名水香以之解秉蕳可也何闗古之所谓兰乎予生江南自幼所见兰蕙甚熟兰之叶如莎首春则茁其芽长五六寸其杪作一花花甚芳香大抵生深林之中防风过之其香蔼然达于外故曰芝兰生于深林不以无人而不芳又曰株秽除兮兰芷覩以其生深林之下似慎独也故称幽兰与蕙甚相类其一干一花而香有余者兰一干五六华而香不足者蕙今野人谓兰为幽兰蕙为蕙兰其名不变于古然江南兰只春芳荆楚及闽中者秋复再芳故有春兰秋兰至其緑叶紫茎则如今所见大抵林愈深而茎愈紫尔近世惟黄太史豫章人説兰蕙合此余皆兰草兰草生水傍非深林之物又称紫茎而解以紫花皆非其理矣兰为王者香草故梦兰者以其有国香离骚滋兰九畹植蕙百畆留夷掲车则畦之杜衡芳芷则襍种之又云览椒兰其若兹兮又况掲车与江离可知兰之最贵而説者称古者之摰天子鬯诸侯蕙大夫芝兰士庶人艾则兰何以为王者之草也兰虽天子诸侯所服又女子之事故古者女子佩之左传曰季兰尸之言有齐季女佩兰而尸祭事又燕姞梦天与兰亦曰人服媚之文公遂与之兰而御之内则曰妇或赐之兰则受而献诸舅姑此兰女事故一名女兰淮南子曰男子植兰美而不芳继子得食肥而不泽情不相与往来也屈平滋兰之九畹盖知爱芳矣而植之者非其人所以不免于萎絶也欤
　　蕙
　　蕙大抵似兰花亦春开兰先而蕙继之皆柔荑其端作花兰一荑一花蕙一荑五六花香次于兰大抵山林中一兰而十蕙故黄太史曰光风转蕙汜崇兰离骚兰九畹蕙百畆以是知楚人贱蕙而贵兰矣按离骚滋兰九畹植蕙百畆畦留夷与掲车襍杜衡与芳芷王逸章句曰十二畆曰畹或曰田之长为畹二百四十步为畆五十畆为畦然则兰得一百八畆蕙百畆留夷掲车合百畆则多少亦不相逺矣若以説文言之田三十畆曰畹则兰得二百七十畆多于蕙两倍留夷掲车各五十畆多于两草一倍亦多少之差然言兰者每及蕙畹兰而畆蕙也汜兰而转蕙也蕙殽蒸兰籍也蕙虽不及兰胜于余芳逺矣楚辞又有菌阁蕙楼盖芝草干杪敷华有阁之象而蕙华亦于干杪重重累积有楼之象云
　　蕳
　　蕳毛氏曰蕳兰也陆玑曰其茎似药草泽兰但广而长节节中赤高四五尺汉诸池苑及许昌宫中皆种之可着粉中蔵衣著书中辟白鱼盖今之兰草都梁香也陆氏所説皆是惟引以解左传楚辞之兰为非矣兰草大都似泽兰其泽兰叶尖微有毛不光润方茎紫节八月花白人多种于庭池此兰生泽畔叶光润其隂小紫所以一名都梁者盛洪之荆州记曰都梁县有山山下有水清浅其中生兰草因名都梁因山为号其物可杀虫毒除不祥故郑人方春之月于溱洧之上士女相与秉蕳而袚除因以泆韩诗云今三月桃花水下以招魂续魄袚除氛秽又周礼女巫岁时袚除舋浴郑氏云今三月上已水上之类舋浴以香药薰草沐浴然则用蕳可知矣曽晳曰暮春者春服既成冠者五六人童子六七人浴乎沂风乎舞雩咏而归春浴沂水则与溱洧事类盖人情所乐圣贤同之但咏道而归不曰观乎既且也荆楚之俗三月三日亦出水渚沙洲间或园宅池沼内为曲水饮不复用香草矣
　　薰草
　　兰蕙之名实已详辨之诸家説蕙乃蕙草盖即薰草今之零陵香南越名燕草者西山经曰浮山有草名曰薰草麻叶而方茎赤华而黑实臭如蘪芜可以已厉盖能去恶臭令身香故古之袚除以此草熏之因谓之薰草齐得管仲三衅三浴之衅或为薰是也古称薫莸不同器而藏又曰一薰一莸十年尚犹有臭以薰香而莸臭虑为臭所夺故也未始以为蕙至王逸章句始云菌薰也叶曰蕙根曰薰陈藏器亦云薰草一名蕙草薰草为蕙盖始于此古今称蕙草晚莫知其説博物志乃云君子国多薰华之草薫华朝生而夕死然则蕙草之晚盖亦谓薰又七谏曰饮菌若之朝露言此草既朝生而夕死则饮其露者尤不可迟也庄子所谓朝菌岂亦谓此耶然司马云大芝支遁云舜华许慎云朝生暮死之虫其説各异故不可得而一
　　江离
　　江离之草屈原幼时所先采盖自其初度则固已扈江离辟芷矣然顔监以诸家义説之亦不能了郭璞曰江离似水荠张勃云江离出临海县海水中正青似乱发郭义恭曰江离赤叶莫知孰是吴都赋云江离之属海苔之类亦生临海水中正青似乱发以类求之张勃之言似矣然物有名同而实异者楚辞之于江离畦而种之又云江离弃于穷巷则非水物其他解者多以本草蘪芜一名江离为説然子虚赋称□防菖蒲江离蘪芜上林赋又云被以江离揉以蘼芜又不应是一物予按博物志云芎防苗曰江离根曰蘪芜本草亦云蘪芜芎防苗也芎防有两种一种似芹叶一种如蛇床香气相似用亦不殊古今説者皆云蛇床乱蘪芜陶隐居亦云蘪芜叶似蛇床又蜀本云蛇床似小叶芎防然则蘪芜江离既皆芎防之苗此小叶如蛇床者既名蘪芜则大叶似芹者当名江离尔蘪芜一名江离而子虚上林説异故推而别之
　　杜若
　　杜若苗似山姜花黄赤子赤色大如棘子中似豆蔻有杜连白连白芩若芝之名亦一名杜衡九歌湘君曰采芳洲兮杜若将以遗兮下女湘夫人云搴汀洲兮杜若将以遗兮逺者其用物同而所赠异学者莫能説夫湘君夫人之事予已于神奸中説之盖二女死于湘有神奇相配焉奇相湘君也二女湘夫人也故湘君之歌称君称夫君其美称也而其言女与下女者谓湘夫人也湘夫人之歌称帝子者其美称也而其言公子佳人逺者谓湘君也湘君则捐袂遗佩而采杜若以遗夫人夫人则捐袂遗褋而搴杜若以遗湘君此则交相欢之义矣然楚辞所用物各自有防不可一槩以香草言之二湘相赠同用杜若杜若之为物令人不忘搴采而赠之以明其不相忘也如伯兮愿得谖草而植之背是又欲忘之而不可得也
　　茝
　　楚辞以芳草比君子而言茝者最多盖茝今香白芷也一物而多名茝也芷也芳也药也防也説文曰楚谓之蓠晋谓之防齐谓之茝故离骚有辟芷有芳芷有白芷有白茝有芬香有药有芳尝试论之楚辞取象于草木之芳洁者无所不备而君子比徳于玉乃独畧焉王逸章句曰行清洁者佩芳徳仁明者佩玉能解结者佩觽能决疑者佩玦故孔子无所不佩也详屈平之意盖以清洁一介自处自仁明以下有所不敢居焉故其言曰览草木其犹未得兮岂珵美之能当以言楚之君臣于草木臭香犹未能别而况能知玉之美耶此所以有所详有所畧芷出近道下湿地处处有之可作面脂其叶名蒚麻可用沐浴故曰浴兰汤兮沐芳古者妇或赐之饮食衣服布帛佩帨茝兰则受而献诸舅姑明不敢专尔
　　杜衡
　　西山经曰天帝之山有草焉状如葵其臭如蘼芜名曰杜衡可以走马食之已瘿郭氏曰带之令人便马或曰马得之而健走山海经虽载异物其实皆世所有今杜衡生山之隂水泽下湿地根叶都似细辛惟气小异俗以其似马蹄名曰马蹄香能香人衣体道家服之九歌山鬼章曰被石兰兮带杜衡杜衡之带亦以其便马不特香人衣体而已又其名谓之衡古者天子大辂侧载睾芷所以养鼻明车上亦有香草此衡既便于马或当亦载之衡欤又杜若亦有杜衡之名草木所以难言者以其名实相乱每每如此杜衡或只名杜释草一名土卤又谓之杜衡葵今俗以及已代之及已独茎茎端四叶叶间白花有毒而无芳气
　　蘼芜
　　芎防之苗叶为蘼芜其叶盖似蛇床而香故云蛇床乱蘼芜郭璞赞曰蘼芜善草乱之蛇床不陨其实自别以芳古人珍之魏文帝以蕙草为香烧之以薇芜藏衣中少司命曰秋兰兮蘼芜罗生兮堂下緑叶兮素枝芳菲菲兮袭予夫人兮自有美子荪何以兮愁苦兰有国香人服媚之古以为生子之祥而蘼芜之根主妇人无子故少司命引之少司命主人子孙者也古诗曰上山采蘼芜下山逢故夫案崔豹古今注牛亨问董仲舒曰将离相赠以芍药者何荅曰芍药一名可离故将别以赠之亦犹相招赠以文无文无一名当归也文无盖即蘼芜以夫当归故下山逢之尔如藁砧刀头之义也然今当归自是一种非蘼芜之类唐本注云当归有两种一似大叶芎防一似细叶芎防惟茎叶卑下于芎防也然则古亦以蘼芜为当归矣
　　卷施
　　离骚经曰朝搴阰之木兰兮夕揽洲之宿莽王逸章句曰揽采也水中可居曰洲草冬生不死者楚人名曰宿莽言巳旦起升山采木兰上事太阳承天庆也夕入洲泽采取宿莽下奉太隂顺地数也动以神祗自勅诲也木兰去皮不死宿莽遇冬不枯以喻谗人虽欲困己巳受天性终不可变易也案宿莽称宿者盖以经歳为名犹其称宿麦宿草也然遇冬不枯在草木尚多有之释草曰卷施草拔心不死郭璞以为宿莽此则宿莽之坚贞异于庶草然后与木兰去皮不死之説相为表里此所以上采木兰下采宿莽以明在此者非一日之好修而在彼者愈取而愈无穷也故璞又为其赞曰卷施之草拔心不死屈平嘉之讽咏以比取类虽迩兴有逺防南越志曰宁乡草多卷施拔心不死江淮间谓之宿莽
　　菉
　　毛诗菉竹作緑竹先儒皆以緑为王刍竹为萹竹説文亦曰菉王刍也引诗曰菉竹猗猗则緑与菉同本草名荩草俗亦呼淡竹叶所谓终朝采緑不盈一匊者上林赋称香草云揜以緑蕙被以江离张揖亦以緑为此王刍又一名鹿蓐今呼鸱脚莎卫风引以为首盖必其义有可取者不以物薄也説者以为菉之与竹所以美盛者由得淇水浸润之以况武公道学自修之効则菉与竹嘉草也而离骚云薋菉葹以盈室兮判独离而不服以菉及蒺藜枲耳三者皆恶草喻谗佞盈满于侧又九章曰擥大薄之芳茝兮搴长洲之宿莽惜吾不及古之人兮吾谁与玩此芳草解萹薄与襍菜兮备以为交佩王逸曰言已解折萹蓄襍以香菜合而佩之修饰弥盛也然萹蓄襍菜皆非芳草逸义非是盖言解去萹蓄与襍菜而备芳茝宿莽为交佩尔然则菉与竹又皆恶物与卫风相反诗骚所取各有义耳
　　竹
　　竹萹蓄似小藜赤茎节好生道旁可食又谓之萹竹蜀本图经云叶如竹茎有节细如钗股生下湿地其微既似竹则宜谓之竹尔卫风緑竹猗猗竹盖谓此陆玑草木疏云緑竹一草名其茎叶似竹青緑色高数尺今淇隩旁生此色青言为緑竹按玑所説则又合緑与竹为一草未知其审然古今説者皆言淇水旁自生竹箭故古人言伐竹淇卫又曰淇卫之箭又曰下淇园之竹以为楗伐淇园之竹以为矢如此多矣盖淇水宜竹箭自古以然又诗卒章曰緑竹如箦箦牀笫以竹为之其大堪为箦则非草也然説文引诗作菉竹韩诗作緑菉既非色而又非竹不可合为緑色之竹箭故析而解之云菉王刍萹筑也又韩诗如箦乃作如箦箦积也薛君云箦緑防盛如积也西京赋芳草如积亦祖此义然则淇澳自出竹箭不妨兼有菉竹二草耶
　　女萝
　　女萝兎丝其实二物也然皆附木上释草云唐蒙女萝女萝兎丝郭曰别四名则是谓一物矣广雅云女萝松萝也莵丘莵丝也则是两物陆玑亦云今兎丝蔓连草上正黄赤如金药中兎丝子是也非松萝松萝自蔓松上生枝正青与莵丝殊异以予考之诚然今女萝正青而细长无襍蔓故山鬼章云被薜荔兮带女萝萝青而长如带也何与兎丝事然两者皆附木或当有时相蔓古乐府云南山羃羃兎丝花北陵青青女萝树由来花叶同一根今日枝条分两处唐乐府亦云兎丝故无情随风任倾倒谁使女萝枝而来强萦抱两草犹一心人心不如草则古今多知其为二物者博物志魏文帝所记诸物相似乱者女萝寄生兎丝兎丝寄生木上根不着地然则女萝有寄生兎丝上者释草女萝兎丝或亦此义尔
　　兎丝
　　防传曰下有伏苓上有兎丝下有灵上有丛蓍【考】伏苓千岁松脂也兎丝因之生其上而无根吕氏春秋曰或谓兎丝无根非无根也其根不属地伏苓是也然则兎丝盖受气于伏苓以生故曰伏苓掘兎丝死葛稚川乃云兎丝之草下有伏兎之根无此兎则丝不得生于上又曰兎丝初生之根其形似兎掘取割其血以和药然则非伏苓比矣今言枸者亦云其根乆而有物如狗又云人参之下其状如人盖草木积乆精华所成略有形象古人名物亦具有其义故伏苓亦名伏莵説伏苓者云形如鸟兽鼈者良又云似人鸟形者佳是不专似兎也又今兎丝田野墟落中甚多皆浮生蓝纻麻蒿上不必皆有伏苓也一名唐蒙诗爰采唐矣以刺男女相奔期于幽逺者唐则采药麦则采谷葑则采菜多为名以来逺适又唐尤浮游无根之物盖逐之而不反矣
　　音释
　　兰　蕳【古闲切】着【音斫】滋【与防同一作□莳也】掲车【上丘谒反又起例切】姞【音吉】茝【昌亥切】　蕙　荑【音题初生草】汜【音泛】　蕳　祓【音弗】舋【与薫同】　薰草　薰【山海经音训】　江离　扈【音户被也】辟芷【上匹亦切芷生幽辟之处故曰辟芷】蘪【忙皮切】　杜若　搴【音搴拔取也】遗【以醉切赠也遗佩遗褋之遗平声】捐【音沿】玦【古穴反】袂【迷蔽反】褋【音蝶注襟褋襜褕事神所用】　茝【昌亥切】防【音枵】觽【音携角锐耑可以解结】珵【音呈佩玉也珩谓之珵相玉书云玉大六寸光自照】蒿麻【上音厯】帨【音税佩巾也】　杜衡　睾芷【荀子侧载睾芷所以养鼻也又曰代睾而食注睾未详盖香草也或曰睾读为藁即所谓兰茝本也或曰当为泽泽兰也】　蘼芜　荪【音孙或作荃也全反荪犹汝也盖为巫之自汝也言彼神之心自有所美而好之者矣汝何为愁苦而必求其合乎】　卷施【上音卷下与葹同】　搴【音□援取也】莽【莫补反】阰【音毗山名在楚南】　菉【力玉反】萹【布缅切】荩【疾刃反】薋【音茨】葹【音施】擥【力敢反本作槛】　竹　楗【臣偃切】笫【咀史反】【冬毒切】　女萝　羃羃【音覔】






　　尔雅翼卷二
　　钦定四库全书
　　尔雅翼卷三
　　宋　罗愿　撰
　　释草
　　芍药　　芝　　　菊　　　荃
　　芸　　　龙　　　萱　　　薜荔
　　款冬　　卷耳　　芣苢　　陵苕
　　射干　　木堇　　燕支
　　芍药
　　芍药华之盛者当春暮祓除之时故郑之士女取以相赠董仲舒以为将离赠芍药者芍药一名可离犹相招赠以文无文无一名当归也然则相谑之后喻使去尔其根可以和五脏制食毒古者有芍药之酱合之于兰桂五味以助诸食因呼五味之和为芍药七发曰勺药之酱子虚赋曰勺药之和具而后御之南都赋曰归鴈鸣鵽香稻鲜鱼以为芍药酸甜滋味百种千名是因致其滋味也故孔子曰不得其酱不食非以备味自爱之至矣服防文頴伏俨辈解芍药称具美也或以为勺药调食或以为五味之和或以为以兰桂调食虽各得彷佛然未究名实之所起至韦昭又训其读勺丁削切药旅酌切则并没此物之名实矣今人食马肝马肠者犹合芍药而煮之古之遗法马肝食之至毒者文成以是死言食之毒莫甚于马肝则制食之毒者宜莫良于芍药故独得药之名犹食医掌和膳羞称医之类而酱又因以为名也毛苌云香草陆玑云今药草芍药无香气非是也孔頴达曰未审今何草盖医方但用其根陆不识其华故云无香气孔又云何草今芍药人家庭户种之翫其芳无不识者何云何草【本草曰一名余容】
　　芝
　　芝瑞草一岁三华故楚辞谓之三秀无根而生故其字从之説文之字曰出也象草枝茎益大有所之一者地也芝生于土故宜从焉言芝者多异説唯论衡云芝生于土土气和故芝草生最为简要古以为香草大夫之摰芝兰又曰与善人居如入芝兰之室乆而不闻其芳则与之化矣今芝不香未知何故芝乃多种故方术家有六芝其五芝备五色五味分生五岳惟紫芝最多昔四老人避秦入商洛山采芝食之作歌曰晔晔紫芝可以疗饥是也古称上药养命中药养性下药治病养命则五石之链形六芝之延年养性则合欢蠲忿萱草忘忧治病则大黄除实当归止痛芝之品其略有六至葛稚川则云芝有石芝有木芝有草芝有肉芝有菌芝各百许种则芝类非特六矣孝经援神契曰威喜辟兵威喜亦木芝之一也松柏之脂入地千歳化茯苓茯苓万岁上生小木如莲华名曰木威喜芝夜视有光持之甚滑烧之不然带之辟兵又建木实生都广皮如缨蛇实如鸾鸟者亦谓之芝则无所不备然大抵紫芝最多尔陶隐居独怪今俗所用紫芝乃是朽木株上所生状如木檽者然古人言芝盖只如此内则人君燕食所加庶羞有芝栭蔆椇之属庾蔚云无华叶而生者曰芝栭卢氏云芝木芝也王肃云无华而实者名栭皆芝属芝栭春夏生于木可用为菹其有白者不堪食贺氏亦云芝木椹独别谓栭为软则多一物不合郑氏三十一物之数然则檽椹类揔名芝矣庄子朝菌司马亦云大芝也天隂生粪上见日则死崔云粪上芝朝生暮死简文云欻生之芝也是菌皆得芝名【太曰黄菌不诞俟于庆云灵芝也汉艺文志有黄帝襍子芝菌十八卷】
　　菊
　　菊季秋寒露后五日始有华华得土之正色蔡邕月令章句曰菊草名也有者非所有也黄华者土气之所成也季秋草木皆成非荣华之时也故言菊有明它无有也周书曰菊不黄华土不稼穑是应土之验古者王后六服有鞠衣先郑以为黄衣后郑云黄桑服色如鞠尘象桑叶始生引月令三月荐鞠衣于先帝告桑事盖后郑之意以季春桑叶始生故后服色象之又荐之先帝太□之属之坐所谓告桑事也然其説不取于菊华之菊而取于麴蘖之麴又舍麴而象桑叶唯蔡邕以为菊华之色似合先郑以鞠为黄之意今月令鞠有黄华正与鞠衣之字同又汉武帝时黄鹄下建章宫作歌曰金为衣兮菊为裳然则以菊比衣如是古矣古者茹菊故离骚有夕餐秋菊之落英至崔实月令以九月九日采菊而费长房亦教人以是日饮菊酒以禳灾然则自汉以来尤盛也菊与薏花相似菊甘而薏苦所谓苦如薏者汉南阳郦县北八里有菊水其源旁悉芳菊水极甘香中有三十家不复穿井仰饮水上夀百二十三十中夀百余七十者犹以为夭汉司空王畅太傅袁隗为南阳太守令县月送三十余石饮食澡浴皆用之太尉胡广乆患风羸常汲饮此水疾遂瘳此菊茎短花大食之甘美异于余菊广又收其实种之京师遂处处传植之近世谱菊者有八十一种有黄白缃及色如桃花者又白者遇霜皆殷然终不摽落故説者疑离骚落英之语或以为尔雅落始也【考】然与坠露相配为文不当为始灵均盖自有意【夏小正九月鞠荣而植麦】
　　荃
　　荃昌蒲也或读若孙音【庄子音义云】又一名荪春秋运斗枢曰玉衡星散为昌蒲逺雅颂着倡优则玉衡不明昌蒲冠环孝经援神契曰昌蒲益聪生水中叶长数尺而上鋭中有脊如劒其根九节者食之仙其本芳辛每以一握为限一握则四寸切之为菹谓之昌歜或谓之昌本以实朝事之豆文王好食之豆以昌本为首鲁僖公时王使周公阅来聘飨有昌歜白黑形盐而周公以为荐五味也此盖朝事之常故郊特牲云常豆之菹水草之和气也又可以饵鱼故庄子称荃者所以在鱼得鱼而忘荃或以此当之楚辞言香草皆以喻羣臣唯言荪者喻君盖荪于药性为君也其曰数惟荪之多怒曰荪佯聋而不闻曰夫人自有兮美子荪何以兮愁苦盖荪能辅性治气逆则怒非所宜能益聪则聋非所应又治小儿温疟身积热不解者可作浴汤则其主人之美子宜也少司命君也而又主人之子孙有荪之义焉荪从孙亦主子孙之义也
　　芸
　　仲冬之月芸始生芸香草也谓之芸蒿似邪蒿而香可食其茎干婀娜可爱世人种之中庭故成公绥赋云茎类秋竹叶象春柽是也沈括曰芸类豌豆作小丛生其叶极芳香秋后叶间防白如粉污南人采寘席下能去蚤虱今谓之七里香老子曰夫物芸芸各归其根芸当一阳初起复卦之时于是而生又淮南説芸可以死而复生此则归根复命取之于芸虽卷施拔心不死盖不足贵也洛阳宫殿簿曰显阳徽音含章殿前各芸香一二株而已而晋宫阁名曰太极殿前芸香四畦式干殿前芸香八畦乃知离骚所谓兰九畹蕙百畆畦留夷与掲车盖有之也江南茹为生菜甚香古者秘阁藏书置芸以辟蠧故号为芸阁【夏小正曰正月采芸二月荣芸】
　　龙
　　龙红草也一名马蓼叶大而赤白色生水泽中高丈余今人犹谓之水红草而尔雅又谓之茏古郑诗称山有桥松隰有游龙云游龙者言其枝叶之放纵也龙与荷华是隰草之伟者然所配扶苏桥松不同按管子有五粟五沃五位五蘟五壤五浮之土谓之上土五沃之土则桐柞枎櫄秀生茎起五臭畴生莲与蘪芜藁本白芷然则首章言扶苏荷华应此五沃之土也其五位曰其山之浅有茏与斥羣木安逐条长数大其桑其松其杞其茸次章言桥松防龙应此五位之土也此皆土之最美者特非子都子充而狂且狡童之为见则所美非美矣淮南言水草之始海闾生屈龙屈龙生容华容华生蔈蔈生萍藻萍藻生浮草凡浮生不根茇者生于萍藻屈龙岂亦此龙草邪敛为屈纵为防是或一道也
　　萱
　　诗曰焉得谖草言树之背谖忘也卫之君子行役为王前驱过时不反其妇人思之则心痗首疾思欲暂忘之而不可得故愿得善忘之草而植之庶几漠然而无所思然世岂有此物也哉盖亦极言其情説者因萱音之与谖同也遂命萱以为忘忧之草盖以萱合其音以忘合其义耳然忘草可也而所谓忘忧忧之一字何从出哉此亦诸儒傅防之语也説文曰藼令人忘忧草也引诗安得藼草又作蕿及萱而嵇叔夜养生论云合欢蠲忿萱草忘忧博物志因以为中药之例崔豹云欲忘人之忧则赠以丹棘丹棘一名忘忧皆因解诗者之言而广之尔又名宜男草周处风土记以为其花宜懐姙妇人佩之必生男傅赋云充后妃之盛饰兮登紫微之内庭则古之妇人盖佩之矣茍以当诗之忘草则服而佩之适所以増怨旷之思尔此草又名鹿葱鹿所食九草之数而沈约鹿葱诗云野马不任骑莵丝不任织既非中野华无堪麕防食约意以为野中所无鹿不得而食之今人亦取其华为茹【晏元献公谓鹿葱花中有鹿斑文与萱小同大异开花亦不并时】
　　薜荔
　　薜荔白芷蘪芜椒连谓之五臭管氏之正天下也五臭所校谓之土小华之山草多薜荔薜荔状如乌韭而生于石上食之止心痛亦縁木生在屋曰昔邪在墙曰垣衣今薜荔叶厚实而圆多蔓好敷岩石上若防故云防薜荔兮为帷也或寅縁上木古木之上有絶大者开华结实其实上锐而下平外青而中□经霜则□红而甘鸟乌所啄童儿亦食之谓之木馒头亦曰鬼馒头其状如饼饵中馒头也食之瘴岭外尤多州郡待客取以为髙饤或言岭外郡刻木作馒头状言之过也虽云藤蔓枝叶劲厚如木之属非复草也离骚云贯薜荔之落蘂王逸章句曰薜荔香草縁木而生蘂实也累香草之实执持忠信貌也薜荔虽有实然所取芳者不于实又按説文蘂花须头防也则蘂乃谓此逸之意以薜荔之花小盖不可贯故以为实要之诗骚当以意逆志但贯其须蘂以见用心之精洁尔山鬼歌亦称被薜荔兮带女萝逸云薜荔兎丝皆无根縁木而生山鬼亦奄忽无形故衣之以为饰古者喻物意深如此又九歌曰采薜荔兮水中搴芙蓉兮木末言责其所无必不能也至九章曰令薜荔以为理兮惮举趾而縁木因芙蓉以为媒兮惮褰裳而濡足此皆因其所宜而任之顾不为耳薜荔芳草故楚辞特殷勤焉
　　款冬
　　莵奚颗涷郭氏曰款涷也紫赤华生水中盖款涷叶似葵而大丛生花出根下十一十二月雪中出花述征记曰洛水至嵗末凝厉则款冬茂悦曽冰之中盖至隂之物能反至阳故玉札畏款冬也楚辞曰款冬而生兮凋彼叶柯万物丽于土而款冬独生于冰下百草荣于春而款冬独荣于雪中以况附隂背阳为小人之类至傅咸作款冬赋称其华艳春晖既丽且殊以坚冰为膏壤吸霜雪以自濡则又赏其禀精淳粹不变于寒暑为可贵所取义各异也
　　卷耳
　　卷耳菜名也幽兾谓之襢菜雒下谓之胡枲江东呼为常枲叶青白色似胡荽白华细茎可煮为茹滑而少味又谓之常思菜伧人皆食之又以其叶覆麴作黄衣崔寔四民月令曰伏后二十日为麴至七月七日干之覆以胡枲故古人采之卷耳之诗后妃志欲辅佐君子求贤审官知臣下之勤劳先儒多异説盖采采卷耳职之贱者淮南子称瞽师庶女位贱尚葈权轻飞羽许叔重曰尚主也葈者葈耳菜名也主是官者至微贱也瞽师庶女复贱于主枲之官故曰权轻飞羽观此则主枲之官位之微者周礼顾不可考或成周以前周南之官有之不然则醢人酒人之属也于采葈者而犹知其勤劳则凡臣下之勤劳不遗可知矣审官而至于此则所审之详又可知矣此有以见忧勤之至也其实如鼠耳而苍色上多刺好着人衣今人通谓之苍耳其一名葹离骚以譬小人所谓薋菉葹以盈室是也一名羊负来博物志曰洛中有人入蜀胡枲着羊毛蜀人种之曰羊负来也陶隐居乃云昔中国无此言从外国逐羊毛中来据此物既称胡枲必是胡物但国风尔雅所载则其来已乆而羊负来之名仅出后代则此名恐言自洛入蜀者得之亦卷耳野中所多日夕羊下多负以归尔
　　芣苢
　　芣苢妇人所采今车前草是也大叶长穗生道边喜在牛迹中生故曰车前又名当道也幽州人谓之牛舌草江东呼虾蟆衣可煮作茹其子主易产故妇人乐有子者以为兴説文乃云芣苢一名马舄其实如李令人宜子周书所説韩诗云芣苢是木似李食其实宜子孙王肃亦引周书王防云芣苢如李出于西戎故王基駮云王防所记杂物奇兽皆四夷逺国各赍土地异物以为贡摰非周南妇人所得采是当为草不当为木也不妨西戎自有芣苢亦名马舄宜子者尔郭氏芣苢赞亦曰车前之草别名芣苢王防之云其实如李名之相乱在乎疑似夫采采者芣苢耳何以知其乐有子盖采采者不已之意也薄言者不满之辞也始曰采采而遂至于有之又从而掇捋之又从而袺襭之盖已多矣而犹曰薄言则以采之之多为未足也亦妇人乐于其事而犹愧于人之问故虽采而又采乃若不经意亦曰我姑采之而已此诗人所以深述其情也而列女传言宋人之女为蔡人之妻既嫁而夫有恶疾其母将改嫁之女曰且夫采采芣苢之草虽其臭恶犹始于捋采之终于懐襭之浸以益亲况于夫妇之道乎乃作芣苢之诗韩诗亦同此义言芣苢臭恶之菜诗人伤君子有恶疾芣苢虽臭恶犹采采而不已者以兴君子虽有恶疾我犹守而不离去也辩命论曰颜回败其丛兰冉耕歌其芣苢则遂以芣苢比恶疾矣详蔡人之妻或因説母引芣苢之义以自况因赋其诗不必始作于此也宋女而蔡妻何名为周南哉今芣苢亦不臭未知所谓臭恶者又何物故附着其説于后
　　陵苕
　　苕陵苕黄华蔈白华茇华色既异名亦不同今淩霄花是也蔓生乔木上极木所至开花其端诗云苕之华芸其黄矣郑笺以为陵苕之华紫赤而繁华衰则黄盖非也是物虽名紫葳而花不紫又或以瞿麦根为紫葳瞿麦花红亦非此类然则芸其黄者正自华开之色耳周室之于诸夏犹衣服之有冠冕木水之有本原盖有深根固植之义不特以其在物上而已今苕虽居高在物之上然荏弱而托于物所自恃者微矣虽华而芸黄叶而青青识者知其将不乆也故见其华则为之忧伤逮其华落而叶存则不如无生矣此华亦弥络石壁盛夏视之如锦绣不可仰望露滴目中有失明者
　　射干
　　荀子劝学篇曰西方有木焉名曰射干茎长四寸生于高山之上而临百仞之渊木茎非能长也所立者然也以为物虽微然能自处者如此春生苗高二三尺叶似蛮姜而狭长排列如翅羽故名乌翣乌蒲乌扇翣亦扇也花以六月开如萱草而小上有红防人家庭砌多植以为玩或説别有花青黑而茎长似射人之执竿者此即一类然射为夜音犹汉官仆射而亦音夜尔易通卦验曰冬至射干生后汉陈宠传阳气始萌十一月有兰射干芸荔之应射干嘉物故九叹云掘荃蕙与射干兮耘藜藿与蘘荷盖荃蕙贵而藜藿贱射干生高山层城而蘘荷依隂之物今掘去嘉者而恶物则为之耘除使之茂繁以见去取之失当也古者瑞草有萐莆生于庖厨扇暑而凉今此亦有萐扇之名又蒲之字类莆岂亦此类但以自生为祥耶或曰萐莆大如扇
　　木蓳
　　木蓳今人植为篱易生之物也抱朴子曰夫木蓳杨栁断殖之更生倒之亦生横之亦生生之易者莫过斯木也仲夏应隂而荣月令取之以为其花朝开暮落一名为舜或呼为日及陆机赋云如日及之在条常虽及而不悟潘尼云朝菌者诗人以为舜华庄生以为朝菌其物向晨而结终日而殒则又以为朝菌矣诗曰有女同车颜如舜华又曰顔如舜英舜乃华之甚茂者又枝叶相当有同车之象亦如舜朝开而暮落少过时则后之矣太子忽当有功于齐之时可以取齐女于是时而不取则若日及之不可待矣木蓳作饮令人得瞑与榆同功其花用作汤代茗可以治风然茗令人不睡木蓳令人睡为异尔説文防艸也楚谓之葍秦谓之藑蔓地连华象形防则今变为舜即尧舜之舜然云蔓地则不同又□华荣也读若皇引尔雅曰□华也或从艸皇作葟
　　燕攴
　　燕攴本非中国所有盖出西方染粉为妇人色谓为燕攴粉习凿齿与谢侍中书曰此有红蓝北人采取其花作烟攴妇人妆时作颊色用如豆许按令徧颊殊觉鲜明匈奴名妻阏氏言可爱如燕攴也故匈奴有烟攴山西河旧事歌曰失我祁连山使我六畜不繁息失我阏氏山使我妇女无颜色今中国谓之红蓝或只谓之红花大抵三月初种花出时日日乗凉摘取之顷一日须百人摘五月种晚花七月中摘深色鲜明耐乆不黦胜于春种者花生时但作黄色茸茸然故又一名黄蓝杵碓水淘绞去黄汗更以清酸粟浆淘之绞如初即收取染红然后更而暴之以染红色极鲜明按崔豹所言则汉虽有红蓝然不可以为烟攴其染亦未盛今则盛种而多染谓之真红赛苏方木所染崔豹古今注曰今人以重绛为烟攴非燕攴花所染也燕攴花自为红蓝尔旧説赤白之间为红即今所谓红蓝也其谓之蒨红者即汉重绛颜色黯暗相去逺矣又为妇人妆色以緜染之圆径三寸许号緜燕攴又小薄为花片名金花烟攴特宜妆色盖种一顷者岁收绢三百疋此千畆巵茜之类博物志曰黄蓝张骞所得
　　音释
　　芍药　鵽【説文鸠也丁刮切】　芝　建木缨蛇【山海经建木其状如牛引之有皮若缨黄蛇注谓牵之皮剥如人冠缨及黄蛇也】栭【如之反】椇【俱禹反】檽【音软】　菊隗【胡罪反】标【婢小切】殷【公闲切赤黑色】　荃　歜【徂感切】菹【臻鱼切説文酢菜也】芸　婀娜【上音舸下乃可切美貌又舒迟貌】柽【痴贞切】豌【于丸切】　龙
　　蘟【于谨切晦也管子五蘟之状黒土黑菭青怵以肥芬然若灰注菭地衣也芬然壤起貌】柞【才各子各二切】枎【辅虞切】防【与杶同】茏【卢功切草名马藻又音龙管子注茏斥并古草名】数大【上音朔管子注数谓速长尔雅数疾也】茸【管子注木名】蔈【芳烧切淮南子注流也无根水中草也】容华【美蓉草华许注】茇【蒲达切草根也】　萱　痗【音毎】藼【与萱同】麕【音君】防【音加】薜荔【上蒲计反下郎计反】　校【管子注校谓馨烈之鋭】□【音攘】　欵冬　莵【音兎】奚【尔雅作蒵音兮本草欵冬一名莵奚】涷【音东】颗涷【尔雅注欵冬也】　卷耳　襢【与袒同又陟扇反】枲【音徙】　荽【音绥】伧【锄庚切音与桭同吴人骂楚人曰伧晋阳秋云吴谓中州人曰伧】　芣苢【上音浮下音以】　掇【都夺切】捋【力活切】袺【音结】襭【户结反】　陵苕　蔈【匹沼反苕华】葳【音威】荏【如葚切】　射干【上音夜】翣【色甲切】蘘【汝羊切】萐【所洽切】莆【音甫】　木菫【下音谨】菌【音窘】瞑【莫定切翕目也】葍【音福】藑【音琼】燕攴　蒨【音倩或作茜】









</div>
    <div class="pagination">
<a href="尔雅翼_page2.html">上一页</a><a href="尔雅翼.html">1</a><a href="尔雅翼_page2.html">2</a><span class="current-page">3</span><a href="尔雅翼_page4.html">4</a><a href="尔雅翼_page5.html">5</a><a href="尔雅翼_page6.html">6</a><a href="尔雅翼_page7.html">7</a><a href="尔雅翼_page8.html">8</a><span>...</span><a href="尔雅翼_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
