<!DOCTYPE html>
<html>
<head>
    <meta charset="UTF-8">
    <title>马氏文通 - 第 86 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>马氏文通 - 第 86 页/共 114 页</h1>
    <div class="content">以上诸引，皆以疑难不定之状字与「乎」字相配，以绘出拟议之神情也。
其不用疑难不定之状字者。
[797]孟滕上：圣人之忧民如此，而暇耕乎？
[798]又公下：如使予欲富，辞十万而受万，是为欲富乎？
[799]又公下：管仲，曾西之所不为也，而子为我愿之乎？
[800]又万下：又尚论古之人，颂其诗，读其书，不知其人，可乎？
[801]又告上：旦旦而伐之，可以为美乎？
[802]榖宣二：赵盾曰：‘天乎，天乎，予无罪，孰为盾而忍弒其君者乎？’
[803]汉司马相如传：且夫齐楚之事，又乌足道乎？
[804]史游侠列传：解奈何乃从他县夺人邑中贤大夫权乎？
[805]又酷吏列传：前主所是着为律，后主所是疏为令，当时为是，何古之法乎？——所引诸句，不加疑难状字，④而句意仍然反说也。如「而暇耕乎」者，犹云「不暇耕」也。「是为欲富乎」者，即「不为欲富」也。「而子为我愿之乎」者，即「而子可知我之不愿」也。「可乎」者，即「不可」也。其余犹云「盾不忍弒君者」也，「不足道」也，「解不欲夺权」也，「古不足法」也。诸句助以「乎」字，则不僵说而笔下松活，其句意则隐然无疑矣。
○1杨云：二语为范睢问蔡泽之辞，「子」，睢称泽也。马氏误释，谓此为无疑反问之辞，大谬。   今案，古「常」「尝」通用，子常非人名。
○2章云：墨子无「而具」二字，此依经传释词卷二补入，王氏谓「安」犹「于是」也，言衣食之财将于是可得而具也。
○3「若」应为「信」。
○4按照文通体系，[803]之「乌」，[804]之「奈何」是疑难状字，[805]之「何」是询问代字。
【9.8.3】凡事属量度两商，可直陈无隐者，其迭句或皆用「乎」字助之，或首句用「乎」字而后句用他字者。惟句首有不用连字者，有迭用「宁」字者。或以「宁」「抑」与「宁」「将」各字相为呼应者。要以肖其疑似不定之貌耳。
[806]孟子滕文公上云：滕，小国也，间于齐楚，事齐乎？事楚乎？
[807]又告子上云：孟子曰：‘敬叔父乎？敬弟乎？’——两引皆无连字先之，而迭用「乎」字以两诘者。由是，
[808]齐策云：王以天下为尊秦乎？且尊齐乎？
[809]史记魏世家云：富贵者骄人乎？且贫贱者骄人乎？
[810]孟子告子下云：子以为有王者作，则鲁在所损乎？在所益乎？——三引同上，虽有「且」「则」承接连字为领，而非「宁」「抑」折转诸连字也。①
[811]越语云：孰使我蚤朝而晏罢者，非吴乎？与我争三江五湖之利者，非吴耶？——两句亦平列。
[812]左昭三十：不知天将以为虐乎？使翦丧吴国而封大异姓乎？其抑亦将卒以祚吴乎？
[813]庄秋水：此龟者，宁其死为留骨而贵乎？宁其生而曳尾于涂中乎？
[814]吕氏春秋贵信篇：君宁死而又死乎？其宁生而又生乎？
[815]又爱类篇：必得宋乃攻之乎？亡其不得宋且不义犹攻之乎？
[816]赵策：秦之攻赵也，倦而归乎？亡其力尚能进，爱王而不攻乎？
[817]秦策：诚病乎？意亦思乎？
——六引迭助「乎」字，而句首以「抑」「宁」「亡」「意」诸字，②或呼应，或转折，皆以写其拟议未定之情。故楚辞卜居七迭「乎」字，每迭首句以「宁」字，次句以「将」字领之，皆以写其忠爱郁抑之情思也。
[818]孟子公孙丑下云：求牧与刍而不得，则反诸其人乎？抑亦立而视其死与？
[819]周语云：敢问天道乎？抑人故也？
[820]赵策云：人之情，宁朝人乎？宁朝于人也？
[821]史记孟尝君列传云：人生受命于天乎？将受命于户邪？
[822]韩文行难云：某之胥，某之商，其得任与诔也有由乎？抑有罪不足任而诔之邪？
诸节，首句助以「乎」字，而后句则各以「与」「邪」「也」等字为助。至承转连字，则犹是「抑」「宁」「将」等字也。下句所用助字，则观其句义之虚实为定。
○1此句「虽」字疑误，或为「推」字。
○2「亡」应为「亡其」。

【9.8.4】又有以「乎」字分助两句，故设两难，而后各为之解以夹出眞义者，则其量度悬揣之状，自流露于行间矣。
[823]吴语：将盟，越王又使诸稽郢辞曰：‘以盟为有益乎？前盟口血未干，足以结信矣。以盟为无益乎？君王舍甲兵之威以临使之，而胡重于鬼神而自轻也？’
[824]燕策：寡人虽不肖乎？未如殷纣之乱也。君虽不得意乎？未如商容箕子之累也。
[825]汉食货志：法钱不立，吏急而壹之虖？则大为烦苛而力不能胜。纵在弗呵虖？则市肆异用，钱文大乱。
[826]韩答吕医山人书：其已成熟乎？将以为友也。其未成熟乎？将以讲去其非而趋是耳。
[827]又重答张籍书：天不欲使兹人有知乎？则吾之命不可期。如使兹人有知乎？非我其谁哉？
——五引皆自设难而自答之，反正夹攻，眞义跃然，文笔摇曳，无逾斯者。答张籍书四句，即自论语子罕‘天之将丧斯文也’一段映出，论语两提句，助以「也」字，韩文则助「乎」字，而句调无别。此可知「乎」字非徒为助问辞也明矣。
[828]庄子逍遥游云：子治天下，天下既已治也，而我犹代子，吾将为名乎？名者实之宾也，吾将为宾乎？——此则先解后问，亦犹先问后解也。
[829]论语里仁云：有能一日用其力于仁矣乎？我未见力不足者。——此单提单应之句，仍寓有较量之情，故附识焉。夫如是，
[830]论里仁：能以礼让为国乎？何有！
[831]庄天地：与之配天乎？彼且乘人而无天。
[832]又：夫得者困，可以为得乎？则鸠鸮之在于笼也，亦可以为得矣。
[833]燕策：苟与人之异，恶往而不黜乎？犹且黜乎！宁于故国尔。
[834]庄天道：圣人之心静乎？天地之鉴也，万物之镜也。
[835]荀子子道篇：子贡出，谓子路曰：‘女谓夫子为有所不知乎？夫子徒无所不知。’——皆单提法，同上。
[836]庄子天运云：天其运乎？地其处乎！日月其争于所乎！孰主张是？孰维纲是？孰居无事推而行是？
[837]又云：云者为雨乎？雨者为云乎？孰隆施是？孰居无事淫乐而劝是？——此则三提三应，与两提两应诸迭句皆同义，是犹单提单应也。
[838]孟子告上云：紾兄之臂而夺之食则得食，不紾则不得食，则将紾之乎？踰东家墙而搂其处子则得妻，不搂则不得妻，则将搂之乎？——两段设譬，先则反正设难，而后夹出问句，法与前之先解后问同。录之，以极「乎」字之用之变。

【9.8.5】「乎」字之助咏叹之句者，非其常。盖「乎」字喉音，满口直呼，未能含咏尽致。虽然，「乎」字所助之句，有冠以「其」字者，有配状、静等字而先置者，有合公名、本名而呼告者，此盖言者皆有所难告之隐，故藉以申其咏叹云尔。
冠以「其」字。
[839]孟滕下：是故孔子曰：‘知我者其惟春秋乎！罪我者其惟春秋乎！’
[840]又梁下：王之好乐甚，则齐其庶几乎！——孔子之一喜一惧之深虑，与孟子幸王求治之深情，皆从「乎」「其」两字摹出。
[841]易困：困而不失其所亨，其唯君子乎！
[842]又复：复其见天地之心乎！
[843]又系辞：知变化之道者，其知神之所为乎！
[844]礼檀弓：歌曰：‘泰山其颓乎！梁木其坏乎！哲人其萎乎！’
[845]左僖五：一之谓甚，其可再乎！
[846]又襄二十九：乐氏加焉，其以宋升降乎！
[847]又哀元：退而告人曰：‘越十年生聚，而十年教训，二十年之外，吴越其为沼乎！’——六引同上。
冠以连字。
[848]孟子尽心下云：而况于亲炙之者乎？——一句，凡「况」字冠乎句首，往往助以「乎」字，盖句内皆有含蓄之语。此犹云「而况于亲炙之者，其奋起当何如乎。」故有无限深情，蕴于句内，列于咏叹之句，似无不可。惟似此之句，已详于连字篇内。①兹惟揭而出之，不赘引矣。
配状、静字。
[849]孟滕上：孔子曰：‘大哉尧之为君也！惟天为大，惟尧则之，荡荡乎民无能名焉！君哉尧也！巍巍乎有天下而不与焉！’——「大哉」「君哉」，其为咏叹之辞固矣。「荡荡乎」「巍巍乎」与之平列，其为咏叹之辞，亦无疑矣。此「乎」字助状字先置，而其后之读，谓为起辞可也。②
[850]庄养生主：恢恢乎其于游刃必有余地矣。
[851]礼檀弓：孔子曰：‘拜而后稽颡，颓乎其顺也！稽颡而后拜，颀乎其至也！’
[852]论子罕：惜乎吾见其进也，未见其止也。
[853]庄秋水：严乎若国之有君！其无私德。繇繇乎若祭之有社！其无私福。泛泛乎其若四方之无穷！其无所畛域。
[854]又：默默乎河伯！女恶知贵贱之门，小大之家？
[855]韩送齐皥下第序：故上之人，行沁择谊，坦乎其无忧于下也！下之人，克己慎行，确乎其无惑于上也！——所引皆「乎」字助状、静名字，先置句首以为咏叹者也。
助名字表感叹。
[856]庄子齐物论云：君乎，牧乎！固哉！——此「乎」字助公名以为慨叹者。
[857]又大宗师云：吾师乎，吾师乎！
[858]榖梁僖公十年云：天乎！天乎！——「师」与「天」皆公名，「乎」字助之以迭呼者。
[859]论语里仁云：子曰：‘参乎！吾道一以贯之。’
[860]左传宣公十七年云：召文子曰：‘燮乎！吾闻之。’——「参」「燮」两本名，「乎」字助之，所以召告者。
是则「乌乎」「嗟乎」诸叹辞以附此例，殆无不可。
○1此指【8.4.4】节。
○2「起辞」应为「起词」。

哉
【9.9】哉字，说文谓‘言之间也。’礼记曾子问正义曰：‘「哉」者，疑而量度之辞。’说文之解不切，正义之解不全。盖「哉」音启齿，其声悠长，经籍用以破疑而设问者盖寡；用以拟议、量度者居多，而用以往复咏叹者则最称也。所用一切句式，与「乎」字同。
【9.9.1】助设问。
[861]论颜渊：子曰：‘何哉，尔所谓达者？’
[862]孟梁下：何哉，君所谓转身以先于匹夫者，以为贤乎？——两「何哉」有若设问之辞。然此皆无疑而反诘也。
[863]史记季布列传云：足下何以得此声于梁楚间哉？
[864]又汲郑列传云：汲黯何如人哉？——两句，似皆问其所不知。不知两句口气，一则奇其有「此声」，一则奇其为「人」，此所以助以「哉」字也。至所以为问辞者，在「何」字，不在「哉」字，故「哉」字助句，专以解惑而设问者盖不多见。惟「哉」字所助之句，凡有「奚」「何」询问代字在先，如：
[865]孟子离娄下：此物奚宜至哉？
[866]又梁惠王下：君如彼何哉？
[867]又离娄下：如此则与禽兽奚择哉？——等句，姑以列入设问句内，以后不再引。
【9.9.2】助拟议。
[868]孟公下：不遇故去，岂予所欲哉！
</div>
    <div class="pagination">
<a href="马氏文通_page85.html">上一页</a><span>...</span><a href="马氏文通_page81.html">81</a><a href="马氏文通_page82.html">82</a><a href="马氏文通_page83.html">83</a><a href="马氏文通_page84.html">84</a><a href="马氏文通_page85.html">85</a><span class="current-page">86</span><a href="马氏文通_page87.html">87</a><a href="马氏文通_page88.html">88</a><a href="马氏文通_page89.html">89</a><a href="马氏文通_page90.html">90</a><a href="马氏文通_page91.html">91</a><span>...</span><a href="马氏文通_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
