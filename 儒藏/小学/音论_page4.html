<!DOCTYPE html>
<html>
<head>
    <meta charset="UTF-8">
    <title>音论 - 第 4 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>音论 - 第 4 页/共 5 页</h1>
    <div class="content">　　十九效【独用】　　　二十号【独用】
　　二十一个【与过通】　　二十二祃【独用】
　　二十三漾【与宕通】　　二十四敬【与诤劲通】
　　二十五径【与证嶝通】　　二十六宥【与防通】
　　二十七沁【独用】　　二十八勘【与阚通】
　　二十九豓【与防酽通】　　三十陷【与鉴梵通】
　　入声
　　一屋【独用】　　　　二沃【与烛通】
　　三觉【独用】　　　　四质【与术栉通】
　　五物【与迄通】　　　　六月【与没通】
　　七曷【与末通】　　　　八黠【与辖通】
　　九屑【与薛通】　　　　十药【与铎通】
　　十一陌【与麦防通】　　　十二锡【独用】
　　十三职【与徳通】　　　十四缉【独用】
　　十五合【与盇通】　　　十六叶【与帖业通】
　　十七洽【与狎乏通】
　　以上平声三十韵上声三十韵去声三十韵入声一十七韵乃元初黄公绍所纂其目録云依平水刘氏壬子新刋礼部韵略并通用之韵为一百七韵【刘氏名渊壬子是宋理宗淳祐十二年】自元至今词人相承用之按唐韵分部虽二百有六然多注同用宋景祐又稍广之未敢擅改昔人相传之谱至平水刘氏师心变古一切改并其以证嶝并入径韵则又景祐之所未许毛居正之所不议而考之于古无一合焉者也【毛居正议并东冬等韵乃其书所列四十六径部三十六字四十七证部二十六字四十八嶝部二十四字未尝议并】公绍元人【此书刘辰翁序称壬辰十月望日壬辰是元世祖至元二十九年书中亦往往引用防古韵】乃独从刘氏所并而次之为书后代词人因仍莫觉夫学唐诗而用宋韵又宋末年刘氏一人之韵岂不甚谬而三四百年无能辨其失者又可与言三代秦汉之文乎一东韵以公字为首依三十六字毋次序始于宋吴棫韵补此书从之凡旧文一切更置





　　音论卷上
　　钦定四库全书
　　音论卷中　　　　　　　昆山顾炎武撰
　　古人韵缓不烦改字
　　宋陈振孙书録解题曰古今世殊南北俗异言语声音有不得尽合者古之为诗学者多以风诵不专在竹帛竹帛所传不过文字而声音不可得而传也又汉以前未有反切之学许氏说文郑氏笺注但曰读若某而已其于后世四声七音又岂能尽合哉反切之学自西域入中国至齐梁盛行然后声病之説详焉韵书肇于陆法言于是有音同韵异若东冬钟鱼虞模庚耕清青蒸登之部断断乎不可以相杂若此者岂惟古书未之有汉魏以前亦未之有也陆徳眀于燕燕诗以南韵心有读南作泥心切者陆以为古人韵缓不烦改字此诚名言今之读古书者但当随其声而读之若家之为姑庆之为羌马之为姥声韵全别不容不改茍其声相近可读则何必改字如燔字必欲作符沿反官字必欲作俱员反天字必欲作铁因反之类则赘矣
　　杨慎曰宋吴才老叶音以棘心夭夭母氏劬劳劳叶音僚我思肥泉兹之永叹叹叶他涓反出自北门忧心殷殷门叶眉贫反四牡有骄朱幩镳镳骄叶音高今按劳之与夭叹之与泉门之与殷骄之与镳本自相合才老必欲改之者以劳在豪韵夭在宵韵故改劳为僚以就夭也泉在仙韵叹在寒韵故改叹为他涓反以就泉也门骄二音之改意亦如此才老诗中所叶如扬且之顔为鱼坚反鹑之奔奔为逋民反凡百余字皆改古音以就沈约之韵也不思古韵寛缓如字读自可协何用劳唇吻费简册哉况四声之分在齐梁间成周之世岂知有沈约韵哉予尝慨近世俗儒信今疑古春秋三传之祖也反以三传疑春秋孟子班爵禄章王制之祖也反以汉人王制刘歆周礼而疑之谓孟子此章不与相合诗楚辞音韵之祖也反以沈约韵而改诗楚辞古音以合之其亦缪矣
　　愚按古音止有十部一东冬钟江二脂之防齐佳皆灰咍三鱼虞模侯四真谆臻文殷元魂痕寒桓删山先仙五萧宵肴豪幽六歌戈七阳唐八耕清青九蒸登十侵覃谈盐添咸衔严凡宋齐以下作韵书者于此十大部固不必分而分其支韵字半入脂之半入歌戈麻韵字半入歌戈半入鱼虞庚韵字半入阳唐半入耕清尤韵字半入脂之半入萧宵宋齐以下作韵书者于此四小部又不当合而合上去二声仿此入声之中别多舛错今随条正之
　　古诗无叶音
　　宋徐蒇序吴才老韵补曰自补音之书成然后三百篇始得为诗从而考古箴铭诵歌謡谚之类莫不字顺音叶而腐儒之言曰补音所据多出于诗后殆后人因诗以为韵不当以是韵诗也殊不知音韵之正本诸字之谐声有不可易者如霾为亡皆切而当为陵之切者因其以貍得声【之皆二韵本通不必改为貍音】浼为每罪切而当为美辨切者因其以免得声有为云九切而贿痏洧鲔皆以有得声则当为羽轨切矣【今按当为羽鬼切】皮为蒲麋切而波坡颇跛皆以皮得声则当为蒲禾切矣又如服之为房六切其见于诗者凡十有七皆当为蒲北切而无与房六叶者友之为云九切其见于诗者凡十皆当为羽轨切【今按亦当为羽鬼切】而无与云九叶者以是类推之虽无以他书为证可也腐儒尚安用譊譊焉
　　元戴侗六书故曰经传行皆户郎切未尝有恊生韵者庆皆去羊切未尝有恊敬韵者如野之上与切下之后五切皆古正音非叶韵也
　　陈第【字季立】毛诗古音考序曰夫诗以声敎也取其可歌可咏可长言嗟叹至于手舞足蹈而不自知以感动其兴观羣怨事父事君之心且将从容以由绎夫鸟兽草木之名义斯其所以为诗也若其意深长而于韵不谐则文而已矣故士人篇章必有音节田野俚曲亦各谐声岂以古人之诗而独无韵乎盖时有古今地有南北字有更革音有转移亦势所必至故以今之音读古之作不免乖剌而不合于是悉委之叶夫其果出于叶也作之非一人采之非一国何以母必读米非韵杞韵止则韵祉韵喜矣马必读姥非韵组韵黼则韵旅韵土矣京必读疆非韵堂韵将则韵常韵王矣福必读偪【按福字方墨反非偪也】非韵食韵翼则韵徳韵亿矣厥类实繁难以殚举其矩律之严即唐韵不啻此其故何邪又易象左国楚辞秦碑汉赋以至上古歌謡箴铭颂賛往往韵与诗合实古音之证也或谓三百篇诗辞之祖后有作者规而韵之耳不知魏晋之世古音颇存至隋唐澌尽矣唐宋名儒传学好古间用古音以炫异燿竒则诚有之若读垤为侄以与日韵尧戒也读明为芒以与良韵皋陶歌也是皆前于诗者夫又何放且读皮为婆宋役人讴也读丘为欺齐婴儿语也读兄为荒晋舆人謡也【按兄字虚王反非荒也】读裘为其鲁朱儒谑也读作为诅蜀百姓辞也读口为苦汉白渠诵也又家姑读也秦夫人之占怀回读也鲁声伯之梦【按怀回即是一音】旂芹读也晋灭虢之徴瓜孤读也卫良夫之噪彼其闾巷賛毁之间梦寐卜筮之顷何暇屑屑模拟若后世吟诗者之限韵邪愚少受诗家庭窃尝留心于此晚年独居海上惟取三百篇日夕读之惧子侄之学诗不知古音也于是稍为考据列本证旁证二条本证者诗自相证也旁证者采之他书也二者俱无则宛转以审其音参伍以谐其韵无非欲便于歌咏可长言嗟叹而已矣嗟夫古今一意古今一声以吾之意而逆古人之意其理不逺也以吾之声而调古人之声其音不逺也患在是今非古执字泥音则支离日甚孔子所删几于不可读矣愚也闻见孤陋考究未详姑借之以请正眀达君子
　　读诗拙言曰説者谓自典午失其驭中原之人入于江左而河淮南北间杂方言声音之变或自此始然一郡之内声有不同系乎地者也百年之中语有递转系乎时者也况有文字而后有音读由大小篆而八分由八分而隶凡几变矣音能不变乎所贵诵诗读书尚论其当世之音而已矣三百篇诗之祖亦韵之祖也作韵书者宜权舆于此遡原沿流部提其字曰古音某今音某则今音行而古音庶几不泯矣自周至后汉音已转移其未变者实多愚考说文之中多与毛诗合者乃徐铉脩説文槩依孙愐之切韵是以唐音而反律古矣厥后诸韵书引古诗如晨星而于唐宋名家之辞每数数焉无亦谱子孙而忘宗祖乎
　　又曰愚编旁证采易独详以时世近而声音同也如天如行如庆如明凡五十余字悉载之首矣此实周代之音非叶也歴数彖象行凡四十有四明凡一十有七庆凡一十有二无不同音者又如当字诗无所附六十四卦位当不当凡二十有七皆读平声决其为古音无疑也沈括云庆古人叶韵音羌诸儒据以为然故注诗者一则曰叶再则曰叶近有易本于当字注云本去叶平亦袭沈括之説也夫后世如淮西之碑圣徳之颂説者谓间用叶音以慕古耳孔子何慕乎乃其賛易字无正音而一取诸叶胡为者也且叶或一二用三四用多矣五六用至多矣蔓衍数十更无一不叶又胡为者也注者宜云庆古本读羌而今读如磬当古本读珰而今读如瓽庶得之矣胡为以今之读为正而以古之正为叶也是以楷书为正字篆隶为摹楷而作矣颠倒古今反覆伦类莫此甚也倡自一人天下羣而和之误自一世后世韪而从之智者不敢生疑贤者不敢致诘若安之为固然遵之为谟训者九原可作不哑然而笑乎屈宋古音义序曰夫毛诗易象之音若日月中天耿然不可易矣今考之屈宋其音往往与诗易合其诗易所无者又往往与周秦汉魏之歌謡诗赋合其为上世之音何疑自唐顔师古太子贤注两汉书于长卿子云孟坚平子诸赋音有与时乖者直以合韵叶音当之后儒相缘不复致思故自毛诗易象楚辞汉赋与凡古昔有韵之篇悉委于叶之一字矣余实深慨而叹息之窃念少好楚辞楚辞之中尤好屈宋一一以古音读之声韵颇谐故复集此一篇公之同好
　　已上皆季立之论其辨古音非叶极为精当然愚以古诗中间有一二与正音不合者如兴蒸之属也而小戎末章与音为韵大明七章与林心为韵戎东之属也而常棣四章与务为韵常武首章与祖父为韵又如箕子洪范则以平与偏为韵孔子系易于屯于比于恒则以禽与穷中终容凶功为韵于防于防则以实与顺防愿乱为韵此或出于方音之不同今之读者不得不改其本音而合之虽谓之叶亦可然特百中之一二耳
　　四声之始
　　南史陆厥传曰永明末盛为文章吴兴沈约陈郡谢朓琅邪王融以气类相推汝南周颙善识声韵为文皆用宫商以平上去入为四声以此制韵有平头上尾蠭腰鹤膝五字之中音韵悉异两句之内角徴不同不可増减世呼为永明体
　　周颙传曰颙始着四声切韵行于时
　　沈约传曰约撰四声谱以为在昔词人累千载而不悟而独得胸衿穷其妙旨自谓入神之作武帝雅不好焉尝问周舍曰何谓四声舍曰天子圣哲是也然帝竟不遵用约也
　　庾肩吾传曰齐永明中王融谢朓沈约文章始用四声以为新变至是转拘声韵
　　陆厥传又曰时有王斌者不知何许人着四声论行于时
　　今考江左之文自梁天监以前多以去入二声同用以后则若有界限絶不相通是知四声之论起于永眀而定于梁陈之间也艺文类聚载武帝清暑殿效柏梁体聮句帝云居中负扆寄缨绂而司徒左西属江葺和云鼎味参和臣多匮以去和入则其时未用四声可知乃约所自作冠子祝辞读化为平髙士賛读缁为去正阳堂宴劳凯旋诗读传为上今广韵化字傅字无平上二声而去声有滓字无缁字【论语湼而不缁楚辞及史记屈原传并作泥而不滓索隠曰泥音湼滓音缁】是约虽谱定四声而犹存古意不若后人之昧而拘也
　　四声之谱诚不可无然古人之字有定作一声者有不定作一声者既以四声分部则于古人之所己用不得不两收三收四收而其所阙漏者遂为太古之音后人疑不敢用又江左诸公本从辞赋入门未通古训于是声音一而文字愈繁作赋巧而研经弥拙且使今人古人如异域之不相晓而叶音之説作【唐元和元年郷贡进士李行脩言近学无专门经无师授以音定字以疏释经是能使生徒由之中科不能使天下由之致理是则自唐以前犹未以音定字可知也】
　　古人四声一贯
　　四声之论虽起于江左然古人之诗已自有迟疾轻重之分故平多韵平仄多韵仄亦有不尽然者而上或转为平去或转为平上入或转为平上去则在歌者之抑扬髙下而已故四声可以并用骐駵是中騧骊是骖龙盾之合鋈以觼軜言念君子温其在邑方何为期胡然我念之合軜邑念四字皆平而韵骖一之日觱发二之日栗烈无衣无褐何以卒嵗发烈褐三字皆去而韵嵗今之学者必曰此字元有三音有两音故可通用【吴才老韵补寔始此説】不知古人何尝屑屑于此哉一字之中自有平上去入今一　一取而注之字愈多音愈杂而学者愈迷不识其本此所谓大道以多岐亡羊者也陈氏之书盖多此病至其末卷乃曰四声之辨古人未有中原音韵此类实多旧説必以平叶平仄叶仄也无亦以今而泥古乎斯言切中肯綮【季立毛诗古音考邶谷风怒字下注曰四声之説起于后世古人之诗取其可歌可咏岂屑屑毫厘若经生为邪且上去二音亦轻重之间耳绸缪隅字下注曰或问二平而接以去声可乎中原音韵声多此类其音节未尝不和畅也二条所论至当但全书之中隔阂四声多为注释琐碎殊甚】不知季立既发此论而何以犹扞格于四声一一为之引证亦所谓劳唇吻而费简册者也方子谦【名日升】之小补抑又甚焉今之为书取前人一字而叶两三声者尽并之使学者之视聴一而不乱其庶乎守约之防也夫
　　五方之音有迟疾轻重之不同淮南子云轻土多利重土多迟清水音小浊水音大陆法言切韵序曰吴楚则时伤轻浅燕赵则多伤重浊秦陇则去声为入梁益则平声似去约而言之即一人之身而出辞吐气先后之间已有不能齐者其重其疾则为入为去为上其轻其迟则为平迟之又迟则一字而为二字茨为蒺藜椎为终葵是也【亦有二字并为一字者旧唐书云吐谷浑俗多谓之浑盖语急而然】故注家多有疾言徐言之解而刘勰文心雕龙谓疾呼中宫徐呼中徴【韩非子外储説右上篇有此语】夫一字而可以疾呼徐呼此一字两音三音之所繇昉已
　　平上去入之名汉时未有然公羊庄二十八年传曰春秋伐者为客伐者为主何休注于伐者为客下曰伐人者为客读伐长言之齐人语也于伐者为主下曰见伐者为主读伐短言之齐人语也长言则今之平上去声也短言则今之入声也
　　平上去三声固多通贯惟入声似觉差殊然而祝之为州见于谷梁蒲之为亳见于公羊趋之为促见于周礼提【是支反】之为折【常列反】见于檀弓若此之类不可悉数迨至六朝诗律渐工韵分已宻而唐人功令犹许通用故广韵中有一字而收之三声四声者非谓一字有此多音乃以示天下作诗之人使随其迟疾轻重而用之也后之陋儒未究厥防乃谓四声之设同诸五行四序如东西之易向昼夜之异位而不相合也岂不谬哉且夫古之为诗主乎音者也江左诸公之为诗主乎文者也文者一定而难移音者无方而易转夫不过喉舌之间疾徐之顷而已谐于音顺于耳矣故或平或仄时措之宜而无所窒碍角弓之反上賔筵之反平桃夭之室入东山之室去惟其时也大东一篇两言来而前韵疚后韵服离骚一篇两言索而前韵妬后韵廹惟其当也有定之四声以同天下之文无定之四声以恊天下之律圣人之所以和顺于道徳而理于义非达天徳者其孰能知之
　　夫一字而可以三声四声若易爻之上下无常而唯变所适也然上如其平去如其上入如其去而又还如其平是所谓言天下之至赜而不可恶言天下之至动而不可乱也此声音文字相生相贯自然之理也
　　或曰一字而可以三声则天可读为上去乎曰天不可去而地可平楚辞天问唘棘賔商九辨九歌何勤子屠母而死分竟地是也东不可去而北可平汉司马相如上林赋东西南北驰骛往来是也是以四声同用则歌者以上为平而不以平为上以入为去而不以去为入何则歌之为言也长言之也平音最长上去次之入则诎然而止无余音矣凡歌者贵其有余音也以无余从有余乐之伦也
　　入为闰声
　　平声音长入声音短平声字多入声字少长者多短者少此天地自然之理也故入声之部合之三声但有其四【见古音表】而五方之音或有或无尚不能齐必欲以配三声或以其无是声也而削之【元周徳清中原音韵并作三声】则均之不达矣
　　诗三百篇中亦往往用入声之字其入与入为韵者什之七入与平上去为韵者什之三以其什之七而知古人未尝无入声也以其什之三而知入声可转为三声也故入声声之闰也犹五音之有变宫变徴而为七也
　　近代入声之误
　　韵书之序平声一东二冬入声一屋二沃若将以屋承东以沃承冬者久仍其误而莫察也屋之平声为乌故小戎以韵驱馵不协于东董送可知也沃之平声为夭故扬之水以韵凿襮乐不协于冬肿宋可知也术转去而音遂故月令有审端径术之文曷转去而音害故孟子有时日害防之引质为传质为臣之质觉为尚寐无觉之觉没音妺也见于子产之书烛音主也着于孝武之纪此皆载之经传章章着明者至其韵中之字随部而误者十之八以古人两部混并为一而误者十之二是以审音之士谈及入声便茫然不解而以意为之遂不胜其舛互矣兹既本之五经参之传记而亦略取说文形声之指不惟通其本音而又可转之于平上去三代之音久絶而复存其必自今日始乎
　　夫平之读去中中将将行行兴兴上之读去语语弟弟好好有有而人不疑之者一音之自为流转也去之读入宿宿出出恶恶易易而人疑之者宿宥而宿屋出至而出术恶暮而恶铎易寘而易昔后之为韵者以屋承东以术承谆以铎承唐以昔承清若吕之代嬴黄之易□而其统系遂不可寻矣或曰平赢而入诎固有三平而共一入者是殆不然夫古人之制字必有所从来以文相丽以声相恊在乎此者不得移乎彼所谓天之生物也使之一本夫文字则亦有然者也若曰他部可承三代经传之文何无一出于彼者乎故歌戈麻三韵旧无入声侵覃以下九韵旧有入声今因之余则反之















　　音论卷中
　　钦定四库全书
　　音论卷下　　　　　　　昆山顾炎武撰
　　六书转注之解
　　唐张説故广州都督甄公碑文曰锡姓因生如坚之读形声转注以眞为音
　　宋张有曰转注者展转其声注释他字之用也如其无少长之类
　　礼部韵略曰老字下从匕音化考字下从丂音巧【玉篇丂部九十四丂苦道切】各自成文非反匕为丂也周礼六书三曰转注谓一字数义展转注释而后可通后世不得其说遂以反此作彼为转注卫常【本作恒】书势云五曰转注考老是也裴务齐切韵云考字左回老字右转其说皆非【赵宧光説文长笺曰老考二字序文引作转注而本训释文老从人毛匕考从老省丂声是老乃防意考则谐声一人之书自相矛盾】
　　赵古则曰自许叔重以来以同意相受考老字为转注依声托事令长字为假借之説既兴康成以之而解经渔仲以之而成略遂失假借转注之本指萧楚谓一字转其声而读之是为转注近世程端礼谓转注为转声假借为借声足正考老之谬
　　杨慎曰六书当分六体班固云象形象事象意象声假借转注是也六书以十分计之象形居其一象事居其二象意居其三象声居其四假借借此四者也转注注此四者也四象以为经假借转注以为纬四象之书有限假借转注无穷也郑渔仲六书考论假借极有发明至説转注之义则谬以千里矣
　　陆深书辑曰转注者转其音以注为别字令长之类是也假借者不转音而借为别用能朋之类是也
　　先儒两声各义之説不尽然
　　凡上去入之字各有二声或三声四声可逓转而上同以至于平古人谓之转注其临文之用或浮或切在所不拘而先儒谓一字两声各有意义如恶字为爱恶之恶则去声为美恶之恶则入声顔氏家训言此音始于葛洪徐邈乃自晋宋以下同然一辞莫有非之者余考恶字如楚辞离骚有曰理弱而媒拙兮恐言之不固时溷浊而嫉贤兮好蔽美而称恶闺中既邃逺兮哲王又不寤懐朕情而不发兮余焉能忍与此终古又曰何所独无芳草兮尔何懐乎故宇时幽昧以矅兮孰云察余之美恶汉赵幽王友歌我妃既妬兮诬我以恶防女乱国兮上曽不寤此皆美恶之恶而读去声汉刘歆遂初赋何叔子之好直兮为羣邪之所恶赖祁子之一言兮几不免乎徂落魏丁仪厉志赋嗟世俗之参差兮将未审乎好恶咸随情而与议兮固真伪以纷错此皆爱恶之恶而读入声【详唐韵正十九铎部恶字下】乃知去入之别不过发言轻重之间而非有此疆尔界之分也凡书中两声之字此类寔多难以枚举自训诂出而经学衰韵书行而古诗废小辩愈滋大道日隠噫先圣之防言汩于防师之口耳者多矣知类通达吾以望之后之君子唐张守节史记正义论例曰质有精粗谓之好恶【竝如字】心有爱憎称为好恶【并去声】当体则为名誉【去声】情乖则为毁誉【平声】今考之于诗邶之日月卫之木郑之女曰鸡鸣并以好韵报此心所爱而去声者也书洪范无有作好遵王之道此心所爱而上声者也若誉字三见于诗车舝之式燕且誉振鹭之以永终誉皆作去声而韩奕之韩姞燕誉独作平声此岂得谓为情乖者乎以此读经所谓泥而未光者也
　　顔氏家训江南学士读左传口相传述自为凡例军自败曰败打破人军曰败音补败反诸记传未见补败反徐仙民读左传唯一处有此音又不言自败败人之别此为穿凿耳
　　汉书髙帝纪县给衣衾棺具如湻曰棺音贯师古曰初为槥椟至县更给衣及棺备其具耳不劳改读音为贯也又项羽背约而王君王于南郑师古曰上王音于放反刘攽曰予谓王作如字何害据此二条则一字两声繁辞曲説昔人已有悟其非者矣
　　左传昭五年观兵于坁箕之山释文曰观旧音官读尔雅者皆官唤反周礼司爟郑康成读如予若观火之观是以观为去声【晋陆机为顾彦先赠妇诗浮海难为水游林难为观晋书张寔传永嘉中长安謡曰秦川中血没腕惟有凉州倚柱观竝作去声】宋魏了翁论观卦曰今转注之説则彖象为观示之观六爻为观瞻之观窃意未有四声反切以前安知不为一音乎【何楷周易订诂云观字本去声后人读平声反以去为转音】且考诸义则二字固可一而参诸易诗以后东汉以前则凡有韵之语与孙炎沈约以后必限以四声拘以音切者亦不可同日语也
　　且如唐人律诗至严其中略举一二如翰字或平或去看字或平或去望字忘字或平或去醒字或平或上且得谓之有两义乎此正六书所谓转注之字而韵中之两收三收以示天下作诗之人随其迟疾轻重而用之者也
　　反切之始
　　顔氏家训曰九州之人言语不同自春秋标齐言之传离骚目楚辞之经后有扬雄着方言其书大备然皆考名物之同异不显声读之是非也逮郑注六经髙诱解吕览淮南许慎造説文刘熹制释名始有譬况假借以证音字而古语与今殊别其间轻重清浊犹未可晓加以外言内言急言徐言读若之类益使人疑孙叔然创尔雅音义【按尔雅注疏孙炎字叔然三国志乐安孙叔然注云与晋武帝同名受学郑之门人称东州大儒】是汉末人独知反语至于魏世此事大行髙贵乡公不解反语以为怪异自兹厥后音韵蠭出各有土风逓相非笑此反切之所自起
　　唐张守节史记正义论例曰先儒音字比方为音至魏秘书孙炎始作反音又未甚切今并依孙反音以传后学郑康成云其始书之也仓卒无字或以音类比方假借为之趣于近之而已受之者非一邦之人其乡同言异字同音异于兹遂生轻重譌谬
　　按反切之语自汉以上即已有之宋沈括谓古语已有二声合为一字者如不可为叵何不为盇如是为尔而已为耳之乎为诸【周礼士师五戒一曰誓用之于军旅二曰诰用之于防同三曰禁用诸田役四曰纠用诸国中五曰宪用诸都鄙徐言之则为之于疾言之则为诸一也　小尔雅曰诸之乎也】郑樵谓慢声为二急声为一慢声为者焉急声为旃慢声为者与急声为诸慢声为而已急声为耳慢声为之矣急声为只是也愚尝考之经传盖不止此如诗墙有茨传茨蒺藜也【本尔雅文】蒺藜正切茨字八月断壶今人谓之胡卢北史后妃传作瓠芦瓠芦正切壶字左传有山鞠穷乎鞠穷是芎防鞠穷正切芎字着于丁宁注丁宁钲也广韵丁中茎切丁宁正切钲字守陴者皆哭注陴城上僻倪僻音避僻倪正切陴字弃甲则那那何也后人言奈何奈何正切那字六卿三族降聴政注降和同也和同正切降字春秋桓十二年公及宋公燕人盟于谷丘左传作句渎之丘句渎正切谷字公羊传邾娄后名邹邾娄正切邹字礼记檀弓铭明旌也明旌正切铭字玉藻终葵椎也方言齐人谓椎为终葵终葵正切椎字尔雅禘大祭也大祭正切禘字不律谓之笔不律正切笔字须蕵芜蕵芜正切须字列子杨朱南之沛庄子阳子居南之沛子居正切朱字古人谓耳为聪易传聪不明也灵枢经少阳根于窍隂结于窻笼窻笼者耳中也窻笼正切聪字方言鼅鼄或谓之蠾蝓【烛臾二音】蠾蝓正切鼄字壻谓之倩注今俗呼女壻为卒便卒便正切倩字说文铃令丁也令丁正切铃字鸠鹘【古忽反】鸼【张流反】也鹘鸼正切鸠字痤一曰族絫徐铉以为即左传之瘯蠡【力戈反】瘯蠡正切痤字释名韠蔽膝也所以蔽膝前也蔽膝正切韠字王子年拾遗记晋武帝赐张华侧理纸侧理正切纸字水经注晏谟伏琛云潍水即扶淇之水也扶淇正切潍字广韵狻猊狮子狻猊正切狮字以此推之反语不始于汉末矣
　　左传襄十年防于柤防吴子夀梦也注夀梦吴子乗十二年经书吴子乗卒服防云夀梦发声吴蛮夷言多发声数语共成一言按梦古音莫登反夀梦二字合为乗字
　　宋宋庠国语补音行玉二十瑴下云按诸本二十字无作廿者旧音独出廿字如此则当音入顔之推稽圣赋云魏妪何多一孕四十中山何伙有子百廿此其证又以三十为卅苏合反四十为卌先立反皆兴于秦书之后务从简便因各有音大抵急言之耳按此竝以二字为一与反切相近故引之【宋洪迈论史记秦始皇刻石其辞皆四言为句其刻泰山曰卄有六年琅邪台曰维卄六年之罘东观皆云维卄九年防稽曰卅有七年此即卄字卅字之始后人传写误以一字为二作二十三十字】而薛尚功古器欵识周防栾鼎铭曰维王廿有三年伯姬鼎铭曰维王廿有八年则不始于秦矣
　　南北朝反语
　　南北朝人作反语多是双反韵家谓之正纽到纽史之所载如晋孝武帝作清暑殿有识者以清暑反为楚声楚声为清声楚为暑也宋明帝多忌袁粲旧名袁愍为陨门陨门为袁门陨为愍也刘悛旧名刘忱为临雠临雠为刘雠临为忱也齐世祖于青溪立宫号曰旧宫时人反之曰旧宫者穷廐穷廐为旧廐穷为宫也文惠太子立楼馆于钟山下号曰东田东田反语为颠童颠童为东童颠为田也梁武帝创同泰寺开大通门对寺之南门取反语以协同泰同泰为大泰同为通也陈后主名叔寳反语为少福少福为叔福少为寳也北齐刘逖请改元为武平谓和士开曰武平反为明辅明辅为武辅明为平也隋文帝谓杨英反为嬴殃杨英为嬴英杨为殃也唐髙宗改元通干以反语不善诏停之通干反为天穷通干为天干通为穷也又如水经注索郎酒反为桑落桑落为索落桑为郎也孔氏志怪卢充幽防反为温休温休为幽休温为防也又有三字反者吴孙亮初童謡曰于何相求常子阁常子阁者反语石子堈常阁为石阁常为堈也齐武帝永明初百姓歌曰陶郎来言唐来劳也陶郎为唐郎陶为劳也梁武帝中大通中民间謡曰鹿子开城门鹿子开者反语为来子哭鹿开为来开鹿为哭也
　　北齐济南王立为皇太子初学反语于迹字下注云自反侍者未达其故太子曰迹字足旁亦岂非自反邪以足亦反为迹也【如矢引为矧女良为娘舍予为舒手延为挻目亡为盲目少为眇侃言为諐欠金为钦之类皆自反也】
　　赵宧光曰释典译法真言中此方无字可当梵音者即用二字聚作一体谓之切身乃古人自反之字则已先有之矣
　　玉篇广韵指南有□字注曰此不是字有声无形借用女聮为形又借女聮为切呐字平声呐女劣切
　　反切之名
</div>
    <div class="pagination">
<a href="音论_page3.html">上一页</a><a href="音论.html">1</a><a href="音论_page2.html">2</a><a href="音论_page3.html">3</a><span class="current-page">4</span><a href="音论_page5.html">5</a><a href="音论_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
