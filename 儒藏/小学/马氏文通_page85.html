<!DOCTYPE html>
<html>
<head>
    <meta charset="UTF-8">
    <title>马氏文通 - 第 85 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>马氏文通 - 第 85 页/共 114 页</h1>
    <div class="content">[723]孟子公孙丑上云：夫志至焉，气次焉。——四「焉」字所助者读也，非静字也。
[724]左哀十七年传云：裔焉大国，灭之将亡。
[725]孟子尽心上云：人莫大焉无亲戚君臣上下。——两「焉」字，王氏解作「于」字，谓「边于大国」也。③有以「裔焉」解作「远焉」，则「焉」为状辞，同「然」字，而以「大焉」仍解「于是」两字，下文「无亲戚君臣上下」，乃「是」之加辞。两说姑两存焉。④要之，「焉」字助静字以为顿挫者，不概见也。
「焉」助动字，有在句读中者。
[726]孟尽下：其为人也寡欲，虽有不存焉者寡矣。其为人也多欲，虽有存焉者寡矣。
[727]又：孔子曰：‘过我门而不入我室，我不憾焉者，其惟乡愿乎！‘
[728]左襄三十一：他日，我曰：‘子为郑国，我为吾家以庇焉，其可也。’
[729]又文七：此谚所谓庇焉而纵寻斧焉者也，必不可。
[730]庄天道：口不能言，有数存焉于其间。
[731]又山木：其畏人也而袭诸人间，社稷存焉尔。
[732]又秋水：事焉不借人，不多食乎力。
[733]又养生主：然则吊焉若此，可乎？
——诸「焉」字皆助动字，间于句中而若有所指也。所引天道云‘有数存焉于其间’，如「焉」非助字，而惟为代字解作「于是」，则「于其间」三字缀于「焉」字之后，非迭床架屋而何？故所引「焉」字，谓之助字，而仍不失有代字之意者，此也。
[734]公羊僖公元年云：然则曷为不于弒焉贬？
[735]又庄公十二年云：此虏也，尔虏焉故。——「不于弒焉贬」者，「不于弒之之时贬」也。「尔虏焉故」者，「尔虏于是故」云也。是两「焉」字，代字也。
「焉」助动字，后有承以连字者。
[736]庄天地：夫大壑之为物也，注焉而不满，酌焉而不竭诚。
[737]左襄二十一：叔向亦不告免焉而朝。
[738]韩原道：郊焉而天神假，庙焉而人鬼飨。
[739]又与陆员外书：主司疑焉则以辨之，问焉则以告之，未知焉则殷勤而语之。——诸引「焉」字，所助者惟动字耳。不知诸动字有此一助，自成上截，承以「而」字「则」字，则下截或为继事，或为言效之句。是「焉」字所助之上截，读也，非仅为动字而已。
[740]庄子田子方云：文王于是焉以为大师。
[741]荀子正论篇云：于是焉桀纣羣居，而盗贼击夺以危上矣。——「焉」字助「于是」两字一顿。此两「焉」字，非代字而无所指也明矣。夫「焉」为助字而无有所指者盖寡。
统考所引，无论为读、为字、为句，助以「焉」字，胥觉有顿挫之势。即「焉」字确有所指而为代字，仍若寓有助字之用，故统谓之助字者近是。
○1文通原文此句句首衍一「此」字。
○2此句说‘……之「焉」字，起词也，故皆助字也’，文义难通，疑‘起词也’之前脱「助」字。
○3章云：「边于大国」之解，王氏本诸顾炎武氏左传杜解补正。  今案：此句于文义应于「边于大国」之后继以「莫大于无亲戚君臣上下」，释词原有。
○4此所云「两说」，一为经传释词之说，即解「焉」为「于」，一为‘有以……’之说。但后一说马氏既未举出处，说解亦欠明晰。‘大焉’应为‘「大焉」之「焉」。’‘乃「是」之加辞’，案孟子原文，‘人莫大焉……’下句为‘以其小者信其大者，奚可哉？’无「是」字。
者
【9.7】至助字助读而不助句者，则惟者字。「者」字，说文谓‘别事词’也。王氏解谓‘或指其事，或指其物，或指其人’也，所谓接读代字也，见代字篇。「者」字有助本名者、公名与静、动诸字者，观其所助各字，亦皆有指物、指事、指人之别焉。此亦散见于各篇矣。其助状字也，如「今者」「昔者」「不者」「且者」等语，皆无所指，借以顿住起下而已。若非代字而殿读焉，亦惟以推原事理以求其故耳，已见代字篇。其助顿也，同乎名。
[742]礼大学云：如切如磋者，道学也；如琢如磨者，自修也；瑟兮僩兮者，恂栗也；赫兮喧兮者，威仪也；有斐君子终不可諠兮者，道盛德至善，民之不能忘也。——凡皆重引前文，助以「者」字，一若将前文并成名字，以便诠解也。
前文有注意之字句，欲重引焉以申其仪，则先助「也」字，复缀「者」字。
[743]礼中庸云：中也者，天下之大本也；和也者，天下之达道也。
[744]孟子万章下云：金声之也者，始条理也；玉振之也者，终条理也。——诸句皆以「也者」两字迭助前文而为之申解也。
总之，「者」字之助字、助读、助顿，业已散见于前，而又习见于经史，固无事博引为也。遍考古籍，「者」字无助句者。而经学家有以
[745]论语卫灵公：事其大夫之贤者。
[746]又宪问：君曰：‘告夫三子者。’
[747]左传隐公五年：公将如棠观鱼者。——三「者」字谓为语已辞，不知「事其大夫之贤者」，犹云「事其邦大夫中之贤者」也；「告夫三子者」，犹云「其告诸所称为三子者」；「如棠观鱼者」，犹云「如棠以观渔人」也。三「者」字用以助字，非以助句也。①
惟至唐人疏状，凡引敕旨讫，则以「者」足之。
[748]韩昌黎论变盐法事宜状：右奉敕，将变盐法，事贵精详，宜令臣等各陈利害可否闻奏者。——宋明因之。今则平行公事文尾，与民间券契，概以「者」字为煞者，此殆所谓「者」字助句也。求之古文，则未之见。
传信助字，「也」「矣」「已」「耳」「尔」「焉」「者」，都计七字尽矣。而方言不与焉。
○1此处所作解释对「贤者」合适，对「三子者」「鱼者」不甚合适。且若作如此解释，则「者」应为接读代字，不仅仅‘用以助字’。
传疑助字九之五
传疑动字六：「乎」「哉」「耶」「与」「夫」「诸」是也。其为用有三：一则有疑而用以设问者；一则无疑而用以拟疑者；一则不疑而用以咏叹者。三者用义虽有不同，要以「传疑」二字称焉。
六字所助者，句读中之动字耳。而一切摹拟、量度，与夫抑扬、往复之神情，仅恃助字，有难尽传者，则往往视句读所冠状字之顺逆，以为意之反正云尔。此其大凡也。
【9.8】乎字，说文谓‘语之余’也。礼檀弓正义云‘疑辞’也。
语余者，助字也；疑辞者，传疑也。合两说而犹云传疑助字也，而究未悉其用。
「乎」字喉音，圆满气足，凡事理可直言而不必婉陈者则用之。
【9.8.1】「乎」字之助设问之句者，其常也。凡设问之句，皆质言也。质言，则句首概无状字先之。
[749]论八佾：或曰：‘管仲俭乎？’
[750]又：然则管仲知礼乎？
[751]又乡党：*焚，子退朝，曰：‘伤人乎？’
[752]又宪问：子问公叔文子于公明贾曰：‘信乎，夫子不言不笑不取乎？’
[753]孟梁上：王曰：‘叟不远千里而来，亦将有以利吾国乎？’
[754]又梁下：齐宣王问曰：‘交邻国有道乎？’
[755]又：人皆谓我毁明堂，毁诸，已乎？‘
[756]又：曰：‘若是其大乎？‘
[757]又公上：公孙丑问曰：‘夫子当路于齐，管仲晏子之功，可复许乎？’
[758]又公下：孟子之平陆，谓其大夫曰：‘子之持戟之士，一日而三失伍，则去之否乎？’
论孟问句，其助概用「乎」字有如此者。诸引句所问之事，既无忌讳，「乎」字最宜。而凡问句助以「乎」字者居多，他字不若也。问句不用「乎」字，往往以询问代字代之。如「如何」「何以」「若之何」等语，此凡例也。又所引问句，皆无状字冠之者，盖既疑而问，质言之而已，奚暇缘饰哉？
[759]左文元：潘崇曰：‘能事诸乎？’曰：‘不能。’‘能行乎？’曰：‘不能。’‘能行大事乎？’曰：‘能。’
[760]又襄二十二：令尹之不能，尔所知也。国将讨焉，尔居乎？
[761]又：既葬，其徒曰：‘行乎？’
[762]又：曰：‘然则臣王乎？’
[763]又昭五：若吾以韩起为阍，以羊舌肸为司官，足以辱晋，吾亦得志矣，可乎？
[764]又襄二十六：夫独无族姻乎？
[765]又定四：若闻蔡将先卫，信乎？
[766]汉万石君传：若能从我乎？
[767]又卜式传：家岂有寃，欲言事乎？——诸引问句，悉与上同。以上诸引，皆事之实有可疑者，故设问以诘之。
至[768]楚策云：王独不见夫蜻蛉乎？
[769]秦策云：子独不可以忠为子主计，以其余为寡人乎？
[770]庄子人间世云：汝不知夫螳螂乎？
[771]又云：汝不知夫养虎者乎？
[772]韩愈争臣论云：阳子将为禄仕乎？——所引诸句，皆非可疑之事而段前设问，呼起下文以应之。以其句法同上，故附于此。

【9.8.2】「乎」字有助拟议之句者。夫拟疑之句，本无可疑之端，而行文亦无句句僵说之法，往往信者疑之，而后信者愈信矣。惟一切较量计度之神情，有仅恃「乎」字传之者，亦有兼用疑难不定之状字者。而句意与状字往往有反比例焉。
用疑难不定之状字者。
[773]论学而：子曰：‘学而时习之，不亦说乎？有朋自远方来，不亦乐乎？人不知而不愠，不亦君子乎？’——犹云「学而时习，诚可悦也。朋来远方，洵足乐也。不知不愠，君子人也。」故所引各节，上下相关之理，本无疑也。惟其无疑也，故助以「乎」字，而先加「不亦」状字，似与本意相反，其实状字与「乎」字互相呼应，而正意托出焉。故句意正者，状字弗之；而句意反者，弗辞反不加焉。此所谓反比例也，亦即前所谓视句读所冠状字之顺逆，以为意之反正云尔也。下皆仿此，不重赘焉。
[774]秦策：子常宣言代我相秦，岂有此乎？
[775]汉高帝纪：沛公不先破关中兵，公巨能入乎？——犹云「子常之言，无此说也。」①「沛公不先破关中，公不能入矣。」故两节之意，本为反说也，而所加状字，止有「岂」「巨」两字，与「乎」字相呼应，并无弗辞之加焉。此所谓句意反者，弗辞不加是也。由是，
[776]论宪问：子曰：‘法语之言，能无从乎改之为贵。巽与之言，能无说乎？绎之为贵。’
[777]又颜渊：子曰：‘为之难，言之得无讱乎？’
[778]左哀元：今吴不如过，而越大于少康，或将丰之，不亦难乎？
[779]周语：其无乃废先王之训，而王几顿乎？
[780]汉贡禹传：方今天下饥馑，可亡大自损减以救之，称天意乎？
[781]又襄二十四：有基无壤，无亦是务乎？
[782]孟告上：至于心，独无所同然乎？
[783]庄秋水：计四海之在天地之间也，不似礨空之在大泽乎？计四国之在海内，不似稊米之在大仓乎？
[784]史平原君列传：观此竖子，乃欲以一笑之故，杀吾美人，不亦甚乎？
[785]三国志孙权传注：卿好于众中面谏，或失礼敬，宁畏龙鳞乎？——诸句内如「能无」「得无」「不亦」「无乃」「可亡」「无亦」「独无」「不似」与「宁」等弗辞状字，皆以呼起句中正意也。「宁」犹「宁不」也。
[786]孟滕下：是尚为能充其类也乎？
[787]又公上：仁人固如是乎？
[788]又滕上：夫夷子信以为人之亲其兄之子，为若亲其邻之赤子乎？
[789]汉杨恽传：岂意得全首领，复奉先人之丘墓乎？
[790]史黥布列传：人相我当刑而王，几是乎？
[791]吴语：大夫奚隆于越，越曾足以为大虞乎？
[792]史王翦列传：将军虽病，独忍弃寡人乎？
[793]又淮阴侯列传：吾岂可以乡利倍义乎？
[794]又商君列传：君之危若朝露，尚将欲延年益寿乎？
[795]墨子非乐篇：然，即当为之撞巨钟，击鸣鼓，弹琴瑟，吹竽笙而扬于戚，民衣食之材，将安可得而具乎？即我以为未必然也。②
[796]赵策：虽强大不能得之于小弱，而小弱顾能得之强大矣！——诸句内，「尚」「固」「若」③「岂」「几」「曾」「独」「岂」「尚」「安」「顾」诸状字，皆以托出句意之不然也。
</div>
    <div class="pagination">
<a href="马氏文通_page84.html">上一页</a><span>...</span><a href="马氏文通_page80.html">80</a><a href="马氏文通_page81.html">81</a><a href="马氏文通_page82.html">82</a><a href="马氏文通_page83.html">83</a><a href="马氏文通_page84.html">84</a><span class="current-page">85</span><a href="马氏文通_page86.html">86</a><a href="马氏文通_page87.html">87</a><a href="马氏文通_page88.html">88</a><a href="马氏文通_page89.html">89</a><a href="马氏文通_page90.html">90</a><span>...</span><a href="马氏文通_page86.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
