<!DOCTYPE html>
<html>
<head>
    <meta charset="UTF-8">
    <title>马氏文通 - 第 71 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>马氏文通 - 第 71 页/共 114 页</h1>
    <div class="content">[610]继云：是故财聚则民散。
[611]又云：是故言悖而出者，亦悖而入。
[612]终云：是故君子有大道。云云。礼中庸亦然。礼记则不胜数也。
[613]易系辞云：是故夫象，圣人有以见天下之赜，而拟诸其形容，象其物宜，是故谓之象。——下「是故」是缘上之辞，上「是故」则发语之辞。
[614]礼曲礼云：故君子式黄发。——郑注以为‘发句言「故」，明此众篇雑辞也。’盖此句文义与上不属，故以为发语辞。而礼经中起句言「故」言「是故」者，所在而有。
【8.2.4.6】惟句之有「故」者，则言「故」之固然，而其「故」之所以然，则往往假「以」「为」两字以明之。故「故」之言固然者，则为句，殿于后者常也；而「以」「为」之言所以然者，则为读，置于先者其常，而置于后者则转为句矣。
「以」置于先。
[615]孟告上：以其郊于大国也，斧斤伐之，可以为美乎？——「郊于大国」，乃受「伐」之所以然，故冠「以」字而先焉。
[616]史平原君列传：以君之不杀笑躄者，以君为爱色而贱士，士即去耳。
[617]又汲郑列传：以数切谏，不得久留内。
[618]又信陵君列传：当是时，诸侯以公子贤多客，不敢加兵谋魏十余年。
[619]又陆贾传：以好畤田地善，可以家焉。
[620]又叔孙通列传：秦以不早定扶苏，令赵高得以诈立胡亥，自使灭祀。——所引「以」字皆记下文所以然之故，或先置，或参置，辞气未完，故为读。
「为」置先。
[621]孟万下：为其多闻也，则天子不召师，而况诸侯乎？为其贤也，则吾未闻欲见贤而召之也。
[622]汉东方朔传：天不为人之恶寒而辍其冬，地不为人之恶险而辍其广，君子不为小人之匈匈而易其行。
[623]论八佾：射不主皮，为力不同科，古之道也。①
[624]史大宛列传：天子为其绝远，非人所乐往，听其言予节。
[625]晋语：为此行也，荆败我，诸侯必叛之。②
[626]吴语：为使者之无远也，孤用亲听命于藩篱之外。——「为」字冒读，以言下文之所以然引，与「以」字同。
其置于后者。
[627]孟公上：我故曰告子未尝知义，以其外之也。
[628]汉霍光传：先帝属将军以孤幼，寄将军以天下，以将军忠贤，能安刘氏也。
[629]史黥布列传：诸侯兵皆以服属楚者，以布数以少败众也。
[630]又老子列传：盖老子百有六十余岁，或言二百余岁，以其修道而养寿也。
[631]孟梁上：然则一羽之不举，为不用力焉；舆薪之不见，为不用明焉；百姓之不见保，为不用恩焉。
[632]史张陈列传：将军瞋目张胆，出万死不顾一生之计，为天下除残也。③
[633]又刺客列传：然政所以蒙污辱自弃于市贩之间者，为老母幸无恙，妾未嫁也。
[634]汉食货志：圣王在上而民不冻饥者，非能耕而食之，织而衣之也，为开其资财之道也。——所引「以」「为」两字之句，皆后置，而以言上文之所以然，与先置者无异。然一则先引，叙述之口气也；一则殿后，则决断之辞态也。故一为读而一为句，此其异也。
○1[623]「为力不同科」后置，应归下‘其置于后者’项。
○2章云：经传释词第二云：‘「为」，犹「如」也。假设之词也。言「如此行也，而荆败我，则诸侯必叛之也。」’
○3「为天下除残」的「为」是介字，与[七?449] 为天下兴利除害」同，马氏以为连字，非。

【8.2.4.7】至如方、当、甫、自、比、及、会等字，记时之连字也，而皆假于动字。其为义各别，而用以接夫上下文则同。
方。
[635]史外戚世家：是时项羽方与汉王相距荥阳。
[636]汉贾谊传：方今之埶，何以异比？
[637]庾子山哀江南赋：天子方删诗书，定礼乐。
当。
[638]易系辞：易之兴也，其当殷之末世，周之盛德耶？当文王与纣之事耶！
[639]史项羽本纪：当是时，楚兵冠诸侯。——「方」「当」两字，皆正值之辞。①盖记者叙正事既讫，而又叙同时之事，曰「方今之埶」，曰「当是时」，谓为无主动字也可，②谓为介字也亦可。
甫。
[640]蜀志秦宓传：甫欲凿石索玉，剖蚌求珠。今乃随和炳然，有如皎日。——「甫欲」者，方欲如何而尚未如何也。「甫」字记时，不见于周秦诸书，至后世始用。然必衬以「欲」字，曰「甫欲」；衬以「乃」字，曰「甫乃」。单言「甫」字，则惟状字。③
[641]汉书成许后传云：今吏甫受诏读记。——是也。
自。
[642]史廉颇列传：自邯郸围解五年，而燕用栗腹之谋。
[643]又屈原列传：自屈原沈汩罗后百有余年，汉有贾生。
[644]又项羽本纪：自我为汝家妇，未尝闻汝先古之有贵者。
比。
[645]孟梁下：比其反也。
[646]史大宛列传：比至郁成，士至者不过数千。——「比」，「及」也，用以领读，则为连字。
若[647]礼祭义云：比时具物。——「比时」，「及时」也，则为介字。
[648]又王制云：比年一小聘。——「比年」，「每年」也，则为代字。
而[649]汉书食货志云：梁国平原郡，比年伤水灾。——「比年」，「频年」也，则为静字。此「比比」之所以解如「频频」也。
及。
[650]礼中庸：及其至也，察乎天地。
[651]孟尽上：及其闻一善言，见一善行。
[652]左庄二十八：及陈之初亡也，陈桓子始大于齐。
[653]史大宛列传：及天马多，外国使来众，则离宫别观旁尽种蒲陶苜蓿极望。
[654]韩上于相公书：及至临泰山之悬崖，窥巨海之惊澜，莫不战悼惮栗，眩惑而自失。
[655]吴语：及吾犹可以战也，为虺弗摧，为蛇将若何？
会。
[656]史项羽本纪：会其怒，不敢献，公为我献之。
[657]汉司马迁传：会从东上来，又迫贱事。
「及」「会」两字，皆记两事之相值也。而「及」字习用，「会」字罕见，然用以领读而为承接连字则一也。
○1杨云：外戚世家、哀江南赋二「方」字乃记时之状字，贾谊传「方」字及系辞、史记项羽本纪之「当」字皆介字。马氏认为连字，又以为动字，皆误。
○2【5.9】节专论无属动字，此「无主动字」，即无属动字。
○3杨云：蜀志「甫欲」之「甫」，亦记时之状字也。马氏定单用者为状字，合用者为连字，非是。

转捩连字八之四
【8.3】转捩连字者，所以反上文而转申一义也。

【8.3.1】转捩连字中，「然」字最习用。「然」字义本状字。状字之「然」，用以落句，口然之而意亦然了。连字之「然」，用以起句，口虽然而势已转也。将飞者翼伏，将跃者足缩，将转者先诺，同一理也。故「然」字非转也，未转而姑然之，则掉转之势已成。此「然」字之所以为转语辞也。
「然」字之借为转语，①有单用者，有衬以他字者，然或无衬，或有衬，其冠句首作为一顿以取势者则皆然。
「然」字一顿，其无衬者，则乘势掉转；其有衬者，曰「然而」，曰「然则」，曰「然后」，曰「然且」等，则各视其所乘之势以定。
「然」字无衬。
[658]孟万下：然终于此而已矣。——「然」字一顿，以应上文平公之待亥唐如是也。下乃挺转，决其终于如此而已矣。
[659]史高帝纪：问其次，上曰：‘王陵可。然陵少戆，陈平可以助之。陈平智囊有余，然难以独任。周勃重厚少文，然安刘氏者必勃也。’——三「然」字皆转词。②
[660]汉陆贾传：足下位为上相，食三万户侯，可谓极富贵无欲矣。然有忧念，不过患诸吕少主耳。
[661]史匈奴列传：匈奴人众，不能当汉之一郡。然所以强者，以衣食异，无仰于汉也。
[662]汉霍光传：然光不学亡术，暗于大理。
[663]史秦始皇本纪：然秦以区区之地，千乘之权，招八州而朝同列，百有余年矣。
[664]韩雑说：然龙弗得云，无以神其灵矣。——所引「然」字，皆冠句首。
「然」字承上一顿，下文反转而欲作势者，则加「而」字。
[665]孟公上：然而文王犹方百里起，是以难也。——「然」者，然上文所云殷之难变与夫土地人民之众，「而」字则转言文王以百里而能兴，正与上文相反。
[666]又公下：然而不胜者也，是天时不如地利也。
[667]史李斯列传：此三臣者，岂不忠哉！然而不免于死，身死而所忠者非也。
[668]礼三年问：将由夫患邪淫之人与？则彼朝死而夕忘之。 然而从之，则是曾鸟兽之不若也。
[669]史秦始皇本纪：然而成败异变，功业相反也。
[670]韩燕喜亭记：吾州之山水名天下，然而无与燕喜者比。
[671]又复上宰相书：然而周公求之如此其急。——所引「然」「而」皆拆读。今人用「然而」二字则异是。③
「然」字承上一顿，下文由是而另推事理者，则加「则」字。
[672]孟公下：然则子之失伍也亦多矣。——「然」者，然其所云失伍之士之当去也，「则」者，由士之失伍推及其人之失伍也。故「然」「则」两字，亦可拆读。④
[673]孟万上：然则舜*喜者与？
[674]庄天道：然则君之所读者，古人之糟魄已夫。
[675]史李斯列传：然则是所重者在乎色乐珠玉，而所轻者在乎人民也。
[676]又刺客列传：愿得将军之首以献秦王，秦王必喜而见臣。臣左手把其袖，右手揕其胸。然则将军之仇报，而燕见陵之愧除矣。
[677]汉贾谊传：然则天下之大计可知已。
[678]韩上张仆射第二书：然则毯之害于人也决矣。——所引「然」「则」两字，皆可拆读，同上。
「然」字一顿以承上文，由是而继以他事者，则加「后」字。
</div>
    <div class="pagination">
<a href="马氏文通_page70.html">上一页</a><span>...</span><a href="马氏文通_page66.html">66</a><a href="马氏文通_page67.html">67</a><a href="马氏文通_page68.html">68</a><a href="马氏文通_page69.html">69</a><a href="马氏文通_page70.html">70</a><span class="current-page">71</span><a href="马氏文通_page72.html">72</a><a href="马氏文通_page73.html">73</a><a href="马氏文通_page74.html">74</a><a href="马氏文通_page75.html">75</a><a href="马氏文通_page76.html">76</a><span>...</span><a href="马氏文通_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
