<!DOCTYPE html>
<html>
<head>
    <meta charset="UTF-8">
    <title>尔雅 - 第 7 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尔雅 - 第 7 页/共 17 页</h1>
    <div class="content">　　穰穰，福也。
　　子子、孙孙，引无极也。
　　颙颙、卬卬，君之德也。
　　丁丁、嘤嘤，相切直也。
　　蔼蔼、萋萋，臣尽力也。
　　噰々、喈喈，民协服也。
　　佻佻、契契，愈遐急也。
　　宴宴、粲粲，尼居息也。
　　哀哀、恓恓，怀报德也。
　　儵儵、嘒嘒，罹祸毒也。
　　晏晏、旦旦，悔爽忒也。
　　皋皋、琄々，刺素食也。
　　懽々、愮々，忧无告也。
　　宪宪、泄泄，制法则也。
　　谑谑、謞々，崇谗慝也。
　　翕翕、訿々，莫供职也。
　　速速、蹙蹙，惟逑鞫也。
　　抑抑，密也。
　　秩秩，清也。
　　甹夆，掣曳也。
　　朔，北方也。
　　不俟，不来也。
　　不遹，不迹也。
　　不彻，不道也。
　　勿念，勿忘也。
　　萲、谖，忘也。
　　每有，虽也。
　　饎，酒食也。
　　舞号，雩也。
　　暨，不及也。
　　蠢，不逊也。
　　如切如磋，道学也。
　　如琢如磨，自修也。
　　瑟兮僴兮，恂栗也。
　　赫兮烜兮，威仪也。
　　有斐君子，终不可谖兮，道盛德至善，民之不能忘也。
　　既微且尰，骭疡为微，肿足为尰。
　　是刈是濩，濩，煮之也。
　　履帝武敏，武，迹也；敏，拇也。
　　张仲孝友，善父母为孝，善兄弟为友。
　　有客宿宿，言再宿也。
　　有客信信，言四宿也。
　　美女为媛，美士为彦。
　　其虚其徐，威仪容止也。
　　猗嗟名兮，目上为名。
　　式微式微者，微乎微者也。
　　之子者，是子也。
　　徒御不惊，辇者也。
　　襢裼，肉袒也。
　　暴虎，徒搏也。
　　冯河，徒涉也。
　　籧篨，口柔也。
　　戚施，面柔也。
　　夸毗，体柔也。
　　婆娑，舞也。
　　擗，拊心也。
　　矜怜，抚掩之也。
　　緎，羔裘之缝也。
　　殿屎，呻也。
　　帱谓之帐。
　　侜张，诳也。
　　谁昔，昔也。
　　不辰，不时也。
　　凡曲者为罶。
　　鬼之为言归也。
　　
　　
　　 
　　释亲第四
　　
　　父为考，母为妣。
　　父之考为王父，父之妣为王母。
　　王父之考为曾祖王父，王父之妣为曾祖王母。
　　曾祖王父之考为高祖王父，曾祖王父之妣为高祖王母。
　　父之世父、叔父为从祖祖父，父之世母、叔母为从祖祖母。
　　父之晜弟，先生为世父，后生为叔父。
　　男子先生为兄，后生为弟。
　　谓女子，先生为姊，后生为妹。
　　父之姊妹为姑。
　　父之从父晜弟为从祖父，父之从祖晜弟为族父。
　　族父之子相谓为族晜弟。
　　族晜弟之子相谓为亲同姓。
　　兄之子、弟之子，相谓为从父晜弟。
　　子之子为孙，孙之子为曾孙，曾孙之子为玄孙，玄孙之子为来孙，来孙之子
　　为晜孙，晜孙之子为仍孙，仍孙之子为云孙。
　　王父之姊妹，为王姑。
　　曾祖王父之姊妹，为曾祖王姑。
　　高祖王父之姊妹，为高祖王姑。
　　父之从父姊妹，为从祖姑。
　　父之从祖姊妹，为族祖姑。
　　父之从父晜弟之母，为从祖王母。
　　父之从祖晜弟之母，为族祖王母。
　　父之兄妻，为世母；父之弟妻，为叔母。
　　父之从父晜弟之妻，为从祖母；父之从祖晜弟之妻，为族祖母。
　　父之从祖祖父，为族曾王父；父之从祖祖母，为族曾王母。
　　父之妾，为庶母。
　　祖，王父也。
　　晜，兄也。──宗族。
　　母之考，为外王父；母之妣，为外王母。
　　母之王考，为外曾王父；母之王妣，为外曾王母。
</div>
    <div class="pagination">
<a href="尔雅_page6.html">上一页</a><span>...</span><a href="尔雅_page2.html">2</a><a href="尔雅_page3.html">3</a><a href="尔雅_page4.html">4</a><a href="尔雅_page5.html">5</a><a href="尔雅_page6.html">6</a><span class="current-page">7</span><a href="尔雅_page8.html">8</a><a href="尔雅_page9.html">9</a><a href="尔雅_page10.html">10</a><a href="尔雅_page11.html">11</a><a href="尔雅_page12.html">12</a><span>...</span><a href="尔雅_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
