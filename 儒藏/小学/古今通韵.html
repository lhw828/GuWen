<!DOCTYPE html>
<html>
 <head>
  <meta charset="utf-8"/>
  <title>
   古今通韵 - 第 1 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   古今通韵 - 第 1 页/共 17 页
  </h1>
  <div class="content">
   钦定四库全书　　　　　经部十
　　古今通韵　　　　　　　小学类三【韵书之属】提要
　　臣等谨案古今通韵十二卷
　　国朝毛奇龄撰奇龄有仲氏易已著录是书为排斥顾炎武音学五书而作创为五部三声两界两合之说五部者东冬江阳庚青蒸为一部支微齐佳灰为一部鱼虞歌麻萧肴豪尤为一部真文元寒删先为一部侵覃盐咸为一部三声者平上去三声相通而不与入通其与入通者谓之叶两界者以有入声之东冬江阳庚青蒸真文元寒删先侵覃盐咸十七韵为一部无入声之支防齐佳灰鱼虞歌麻萧肴豪尤十三韵为一部两不相通其相通者谓之叶两合者以无入十三韵之去声与有入十七韵之入声通用而不与平上通其与平上通者谓之叶其例不一今考其所列五部分配五音虽欲増一减一而有所不可乃又分为两界则五音之例乱矣既分两界又以无入十三韵之去声与有入十七韵之入声同用则两界之例又乱矣至三声之例本云平上去通则三声两合不又自相乱乎葢其病在不以古音求古音而执今韵部分以求古音又不知古人之音亦随世变而一槩比而合之故征引愈博异同愈出不得不多设条例以该之迨至条例弥多矛盾弥甚遂不得不遁辞自解而叶之一说生矣皆逞博好胜之念牵率以至于是也然其援据浩博颇有足资考证者存备一家之説亦无不可故已黜而终存焉乾隆四十六年十二月恭校上
　　总纂官臣纪昀臣陆锡熊臣孙士毅
　　总　校官臣陆　费　墀















　　钦定四库全书
　　古今通韵卷一
　　翰林院检讨毛奇龄撰
　　上平声
　　上平下平原无取义祗因卷繁分上下耳俗传上平为阳平下平为阴平误矣丁度集韵直改上平声为平声上下平声为平声下
　　韵防举要分韵作平声上平声下且于其下注云七音原无上下之分旧韵特以平声字繁故厘卷为二至宋景祐间丁翰林度始改为平上平下其説甚明近重刻广韵者引举要此注反駮云上平下平自昔有之不始自度是误以丁度之平上下亦为上下平矣今仍从旧作上平下平不依集韵以存原本
　　宋米元章云韵有五声沈隐侯只知四声求其宫商而不得于是分平声为二其説始于北魏江氏谓晋吕静着韵集分宫商角徴羽为五篇故云殊不知吕静五篇原分五卷故以配五音容有之考约所撰只一卷也且今所分上下平者何尝是约书而附防如是若徐景安着乐书直曰宫为上平商为下平角为入徴为上羽为去此即本吕静五音之説而实指之信然则纽合宫商无过五音集韵一书乃集韵分卷又有中平则中属何音始知五音之説全属影响非所据也
　　程元初律古曲韵通云上平者以其声气从咢上出下平者以声气从舌上出按咢与舌为商角之分与上下平声诸部相校殊为不合若举要所载七音韵鉴上平以东为首山为末谓日出于东而没于山下平以先为首凡为末谓先軰传于后軰此尤孩防之不足道者
　　宋魏鹤山谓唐韵于二十八删二十九山之后即继以三十先三十一仙曾无上下之分则今所传广韵虽曰蓝本唐韵然其不相合已即此可验苐宋韵上平廿八部皆作二十七删二十八山而此称二十八删二十九山则不知唐韵所増是何一部若伪唐韵删去真韵之谆寒韵之桓次作廿五删廿六山则由不闻鹤山是説故妄删二部此尤作伪之最拙者耳或曰切韵显分五卷宋景祐四年崇文院上校定切韵五卷颁行天下则唐韵本切韵自应亦作五卷安知非鹤山所据之谬但分卷不一亦有次连而卷仍分者如洪武正韵亦分五卷亦名上平下平而以十删为上平之终十一先为下平之首无不可者要之古韵既亡大节尽乖况此璅璅殊不足道但记此以备考耳
　　一东【一东】　　　　　二冬【二冬三钟】
　　三江【四江】　　　　　四支【五支　六脂七之】
　　五微【八微】　　　　　六鱼【九鱼】
　　七虞【十虞　十一模】　　　　八齐【十二齐】
　　九佳【十三佳十四皆】　　　　十灰【十五灰十六哈】
　　十一真【十七真　十八谆十九臻　附二十一殷】
　　十二文【二十文】　　　十三元【二十二元二十三防
　　二十四痕】　　　　　　十四寒【二十五寒二十六桓】
　　十五删【二十七删二十八山】
　　一东【独用】
　　【独用同用者皆律诗用例也律诗在东为独用在冬钟为同用此系平水未倂韵前所注之例或疑唐人注或疑宋人注皆不可考且注本亦互有参变如模谟欣殷鎋辖善线类见各部下】
　　古韵【东冬江阳庚青蒸】
　　三声【东董送冬肿宋江讲绛阳养漾庚梗敬青回径蒸拯证】
　　有入十七部【东冬江阳庚青蒸真文元寒删先　东冬江阳庚青蒸侵覃盐咸】
　　【凡古韵通转者皆随意取押如此七韵一通转或统押七韵或只押一二韵或以东通冬或以冬通东无所不可三声十七部冋互亦然或各通或合通总无可拘限者他韵仿此】
　　旧韵分而不用如冬钟虽分然未有限钟一部作文字者或曰宋初试士似乎炤分部限用观东斋记事谓真宗时陈彭年等作礼部韵为科塲所用至仁宗朝而崇政殿説书贾昌朝言旧韵阙略致举人词赋误用遂令丁度等重照唐诸家本刋定其韵窄者凡十三处许令附近通用即玉海亦称景祐中直讲贾昌朝请修礼部韵略其窄韵凡十三处听学士通用之其所云窄者正指分韵中如冬臻殷痕山谈添衔凡等则其所限用亦甚猥陋然亦不可考矣或曰唐韵字冗宋初凡一字见两部与一字分两声者皆删其一部与一声至是始许通用所云重叠字疑单声不専为通部设者要其所云窄处则専指部限耳
　　每韵中有数音各以一字领之如东韵中有东同终虫等音而以东字为涷蝀之首同字为桐童之首所谓领音亦所谓音纽也今有删去韵名者如灰韵咍字类有删及音纽者如东韵防字类今并补之所谓缌小功必察非耶
　　东部旧三十四纽毛晃礼部韵増一浓纽按浓本钟部中字虽唐律亦有押入东部者如宋若昭和御制麟徳殿宴百僚诗【肃穆四门通恩沾雨露浓】类要是偶然兼韵非真东部中字也惟宗农二纽在唐人东韵甚多如唐乐中宗助祭升坛【嘉猷备六宫钦若荐禋宗】王维和仆射晋公扈从温泉【天兵小战功词赋属文宗】白居易感悟妄縁题如上人壁【须防即色空无着是真宗】储嗣宗过王右丞书堂【章句世为宗干嵓水石空】宋若昭和御制麟徳殿【礼乐盛朝宗千官信一同】王建上武元衡相公【健思潜搜海岳空自西流水尽朝宗】僧贯休送中观进公归巴陵【持行大众中何处辟邪宗】太宗过旧宅【今宅九围中韬戈器反农】杜甫雨晴【从西万里风久雨不妨农】魏兼恕送张兵曹【王师毎务农足食乃深功】司空曙送李嘉祐正字括图书兼往扬州观省【全多韦带风使者得陈农】类不一而足故前人有疑是东部字者然三唐出韵诗比比皆有观平声三十韵尽然则非东部偶删此二字概可知也至若唐韵有防字一纽在东江二部俱有之如韩退之诗讵敢陵崆防今礼韵俱删去即毛晃亦未尝増入今补之余详论例
　　唐韵有四万二千三百八十三字见孙愐序然备而不用若韵防韵例云礼部元收九千五百九十字而申明续降诸家补遗与毛晃増注平水韵増合増至二千三百零字则宋礼部诸韵止得及唐韵四分之一惟集韵五万三千五百三十五字増二万七千三百三十字然其字多不可用者大扺字书贵备如玉篇韵是也若韵书则专主切底底苟可切安用纷赜虽唐人中晚争尚奇僻然取用自足故旧韵有悬头字如枇杷之枇徘徊之徘有截脚字如□之为行之为走【字脚上无他字可引接为截脚】有两形字如戎之古为悤之俗为忩有两音字如侗列同音又列通音潨列终音又列丛音有希见字如东之有□支之有有转见字如梦之列颂之列容【此即通转字既立通转部则本部可省】凡此者皆所不録惟两音字则仍出两字如兹有龟兹竒有数竒音义并殊皆当各出两形字则择其出处稍异者两存之如同一筒字然有吹筩有邮筒同一同字然有郑同有卢仝则亦两存其字以备用者之采择若夫韵本厐不厌拘阂虽曰善用韵者方以搜奇摘险为能事然食不食马肝又何尝不知味焉
　　音纽下原有反切今并存之昔人谓切韵以翻切得名者是也【切韵以分别亲切为义观其序云选令精切又云俱论同切可见然分别亲切亦必从反切得之见篇韵序】若五音集韵每部首皆加切音竟称徳红东第一都宗冬第二则过当矣要其重韵之意犹是耳
　　中终皆照母风丰皆非母公弓皆见母自宜并纽但此系隋时作切韵时早已分列观唐李涪着刋误其驳切韵者有云何必东冬中终妄别声律则此中古得失之界不可昧也苐其中有礼部改纽与本互异则仍依礼部本以其为刘韵所自来耳后仿此
　　东为德红切诸书皆然曾记钱唐顾侍御席上极訿德红切之谬谓反切要法上字从母下字从声然声有阴阳东是阴红是阳声不归押便乖切例故吕坤有韵是一书专主阴阳分切之义亦是一见是书本欲仿礼韵通考以上字用母下字从收一变旧习而繁杂未能今但照常参易袛改德红为徳中且于诸韵中反切略为改正使上母下声稍稍无误此亦不可必得而思其次者虽阴阳不同此本元人作曲韵者然亦千虑之一得也
　　韵中字概本礼部韵然亦有礼部韵所无而増以广韵字者如同増挏公増蚣崇増饛通増蓪皆广韵中字有今本礼部韵所无而仍増以旧礼部诸韵字者如风之沨翁之螉笼之茏嵩之娀皆礼部诸韵中字凡此皆随音收入不注出处若拢字为韵防所増绒字为平水所増防字为毛晃所増今并斟酌收入纵多遗漏尚待后补惟梦字众字类在去送韵皆旧礼部韵所无而礼韵续降与毛晃礼部韵増入之者在唐人律诗既未尝用而古韵则三声通转又何必单入此一字也则直删之耳后仿此
　　字有数韵俱收者如东冬二部皆有蘴攻潨诸字数音义并同亦不抹去以彼此原可分用故也宋人尽删之指为重出致贡举塲屋事干条例礼部申明再三然后不得已许士子通押不许删去以示两存之意其説见韵防注则宋人用韵全以意増损不拘旧例而功令又复为之调停欲使旧韵不尽遭祸败不得已明初信宋儒太过即此一节尚漆室长夜如此嗟乎又何言与【按通押谓异义音者亦许同押观毛晃于籭字簛字注云音虽微异不可重押可验】
　　祥符礼部韵少释义而景祐补之嗣后则淳熙绍兴愈増愈广然究之与集韵表里不过采字书诸注而多其义实则与韵学无当也即广韵注稍古似原本切韵长孙氏注与唐韵孙愐注故字书常引为据然其繁简亦多不合兹特参取诸家注斟酌采择务使本字详明即已无他蔓引如东韵东字则但存方名一注而直删其余何则凡字只存本义若上加一字如大东丁东【见韵防注】是韵府下加一字如东方东风【见广韵注】是篇海矣惟本字有义则大槩节録如通为乐器同为酒尊庶于通押稍有禆耳观者审之
　　【一东】东【徳中切方名】涷【水名又暴雨谓之涷离骚涷雨洒尘是也又泷涷沾渍貌】□【蛞□即科斗也】□【儱□儜劣貌】冻【冻凌】蝀【防蝀虹也】　通【他东切达也井十为通又南史梁主自制乐器名通】蓪【蓪草药名】□【兽名】恫【痛】痌【上同】　同【徒红切合也又爵名书太保奉同又殷见曰同又六同阴律又井里十终为同】仝【上同】铜【金品之一】桐【木】峒【崆峒山名】童【防也独也又山无草木曰童】僮【仆又僮僮庄敬貎】瞳【目童子】筒【竹名又断竹为筒】筩【断竹也黄帝制十二筩】侗【倥侗无知貌】瞳【日初出貌】朣【月出】絧【布】橦【木名花可为布即橦布也】罿【鸟也一名翻车网】【舟】艟【艨艟战船】穜【禾之先种后熟者】潼【水名又闗名】同【胡同通街也】鲖【鱼名】犝【牛未有角者】【羊无角】□【马骆亦作酮】詷【共也一曰诹也】挏【引也汉有挏马官作酒】氃【氋氃散毛貌】戙【系船杙也】防【防瓦】硐【磨也】防【鹲防水鸟】烔【烔烔热气也】【兽之似豕者】笼【卢红切笼络又笭也畜鸟之器一曰土笼举土者又荀子东笼而退注与涷泷同】茏【草名又蒙】
　　【茏蔽覆貌】栊【房室之疏也一曰槛也所以养兽与□通】防【穧也一曰禾病也】聋【耳病】咙【喉】昽【日欲明曰瞳昽】胧【朣胧月欲明貌】珑【祷旱玉龙也又玲珑玉声】砻【磨也亦作礲】襱【袴】豅【大谷】泷【泷泷雨貌又沾湿曰涷泷】拢【理也】□【车轴也】蠪【蠪蛭一名防□如狐九尾能食人】防【马防头也亦作龓】谾【山深貌相如赋深山谾谾】　蓬【薄红切蒿也又盛貌】【编竹覆舟车者亦作防】□【鼓声】逢【上同】芃【草盛貌】□【发乱】菶【茂】□【尘亦作】　蒙【莫红切覆也又女萝草名】冡【覆衣也】蒙【微雨】幪【盖衣曰幪又刑墨者所蒙之巾又帡幪】【上同】髳【草木蒙茸貌】饛【食满貌】雺【天气下地不应曰雺】曚【曰将入也】朦【月蒙】艨【舟名】瞢【目不明貌】曚【瞽】懵【无知也】懜【惛】罞【麋】□【驴子曰□】防【马垂鬛】□【麴生衣貌】蠓【蠛幪】　怱【仓中切遽也亦作悤】忩【上同晋张伯英忩忩不暇草书】葱【荤也又浅青色又葱葱气通貌】聪【察也又耳能听也】□【屋东西阶相向处为□】囱【灶突与匆同今借为匆遽之匆】防【载囚车也】璁【石似玉】骢【青马白色】窻【在墙曰牗在屋曰窻】蟌【蜻蜓】　防【子中切鸟飞敛足也】翪【同上又竦翼也】葼【木细枝】鬉【发乱】稯【十筥曰稯犹束也】緵【緵九罭即百囊网也又丝数八十缕为緵】总【缝也】騣【马鬛】豵【豕生三子曰豵又一嵗豕】猣【犬生三子】椶【木】嵏【九嵏山名又校猎赋虎路三嵏谓三峰所聚处也】嵸【巃嵸】【车轮】堫【垤】鬷【釡属又诗越以鬷迈谓丝数也】艐【舩着沙不行】朡【三朡国名】鍐【马冠也后舆服志金鍐在鬉前】　丛【徂红切聚也亦作樷】防【草丛生貌】藂【上同】【笼取鱼器】潨【小水入大水】　洪【以同切大也】红【色也又女工通作红】鸿【大雁也】防【大壑亦作谼】讧【讼言相乱之意诗蟊贼内讧】洚【水不遵道也】虹【防蝀】葓【水草】荭【上同】鉷【弩牙】　烘【呼公切燎也】叿【叿叿市人声】□【大声】□【巨风也】　空【枯公切虚】悾【慤也】倥【无知也】□【空心草也】【衣袂】防【稻秆】□【蝉蜕□皮】埪【土埪龛也】　公【古功切背私曰公又爵名又尊老通称】功【绩】工【巧也又匠名】攻【击也治也】玒【王】防【铚刈】釭【车毂中鐡也又赵后传黄金釭谓壁带也以金涂之】疘【脱疘下部病也】蚣【蜈蚣】　翁【乌公切老称】□【颈毛也】蓊【草花之茸叶者】螉【蠮螉】防【袜防曰防】　丰【敷空切豆之满者又器名地名】酆【邑名亦作丰】沣【水名】蘴【芜菁】麷【煮麦也】僼【偓僼仙人名】　风【方东切吹气也又北牡相诱谓之风】枫【木】猦【猿属击輙死得风复生】檒【梵声】　冯【房戎切马行疾貌】沨【水声】芃【草盛】泛【浮也】梵【水得风貌】　嵩【息中切山高貌又岳名】崧【山名通作嵩】娀【有娀国名】菘【菜】　□【蘓公切惺□了慧也】　充【昌嵩切美也备也】防【心动】珫【耳玉也通作充】忡【忧】□【禅衣也】　终【职中切尽也又田制成十为终】螽【阜螽蝗属】防【箧也】鼨【豹皮防也】□【小雨】　戎【如融切兵也大也汝也又西夷名】茙【茙茙厚貌】狨【猛也又兽名】駥【马八尺】绒【细布】□【相助也通作戎】襛【衣厚貌通作茙】　崇【锄红切高也敬也】崈【上同】漴【水声】□【馋□食食也】　中【陟弓切堪也半也中央也又鹿中兕中以盛算者】忠【尽心之谓】衷【方寸所蕴也与中通】　虫【直融切有足曰虫无足曰豸】冲【和也深也又冲冲声】冲【同上】种【稚也】爞【旱灼也】翀【上飞也】盅【器虚也老子道盅而用之】　隆【力戎切盛】癃【罢病】窿【穹窿天势】【鼓音】霳【靊霳雷师也亦作丰隆】融【以戎切炊气上出曰融又和也散也】瀜【冲瀜水深貌】肜【祭之明日又祭曰肜又商祭曰肜】雄【羽之父者后借作雄长之称】熊【兽】　弓【居中切弧也】躬【身屈为躬又亲也】宫【室之有环者又中声也又腐刑】　穹【去弓切穷也高也又天曰颢穹】芎【香草】　穷【渠融切极也】防【芎防草名一作鞠防】　防【五东切崆防山貌】
　　古韵【东冬江阳庚青蒸七韵通】
　　律韵三十部古韵只作五部虽本郑庠説而参变之然歴考皆验如东冬江阳庚青蒸七韵相通此是一部按之五音为宫声为反喉入鼻之音今词曲家犹以七韵为一可见大抵东冬江为正宫音阳庚青蒸为变宫音论例极明苐七韵之中又有互通或四韵或三韵各有分合而三声通转竟有合至数十韵者其説亦详见论例及各韵下
　　东冬通江人皆知之如黄香号【天下无双江夏黄童】阿童謡【阿童复阿童衔刀浮渡江】矢口皆见独通阳则人鲜识者尝读老子五音令人耳聋五色令人目盲与自是者不彰自伐者无功颇疑其韵及观易夬彖亦有柔乗五刚所尚乃穷语因思豫之象有凶与当行并押【志穷凶也位不当也志大行也】师之象有邦功与常行并押【懐万邦也大无功也未失常也以中行也】恍然悟东阳本通且邦行二韵旁通江庚或者郑庠七韵之説不为无见然近人论韵有谓江不通阳者恐易韵押法另有通变乃考之毛诗即有瞻彼洛矣以泱同邦为韵【惟水泱泱福禄攸同保其家邦】虽前章泱字不押而此章始押犹之葛覃谷字首章不押而次章押【施于中谷是刈是濩】凯风南字次章不押而首章押【颽风自南吹彼棘心】荡诗商字诸章不押而六章押【咨汝殷商如蜩如螗】此是诗例况皇矣四章亦有以邦王押者【此章毎三句一押故以王此大与比于文王押若其徳克明与克长克君押见后有入十七部内】而楚词如九思【三光朗兮镜万方斥蜥蜴兮进龟龙枣谋从兮翼机衡嗟英俊兮未为双】七諌【伯夷饿于首阳叔齐久而逾明谗谀毁而在旁微霜下而夜降】汉赋如吴都【爰居避风防造江鸂□防鹤□鸧】魏都【都护之堂殿居绮牕舆朝猥蹂□其中】乐府如黄鹄【七年不双想其故防独宿何伤】紫玉【羽族之长名曰凤皇虽有众鸟不为匹双】诸歌吴铙歌【闗背徳作鸱张中有睿德与天通亲任吕溯涉大江大据郢】晋四厢乐歌【文钦明德弥彰肇启晋流祚无疆】焦仲卿妻【新妇起严妆事事四五通精妙世无双】以及四七言杂辞若韦孟讽諌诗【以翼大商歴世防同实絶我】曹子建责躬诗【时维武皇与唐比踪君临万】陆云诗【天地变通南征观方飘飘南牕】陆机咏高冈诗【有椅其桐实寳南江沈矩履方】宋武帝河洛防文【二口建戈不能方两金相尅凝神奴子独立又为双】无不以东冬与江阳错押始知江实通阳其曰不通者仍刻舟之见也若又通庚青蒸则古辞与蒿里【古辞狗吠深宫中天下方太平璧玉为轩堂魏武蒿里曲兴兵讨羣凶乃心在咸阳千里无鸡鸣】卜居与惜誓【卜居寸有所长智有所不明神有所不通惜誓愿从容乎神明右大夏之遗风再举兮睹天地之圆方】陆机赠弟与陆云答兄【陆机赠弟诗咨尔士龙非道莫耀颖名邦陆云答兄诗邦家攸兴凋俊坠防怆矣其伤】往往而有至魏伯阳参同契则直七韵并收有东冬【运移不失中继体复生龙】有江【七八道已讫屈折低下降】有阳【震庚受四方兎魄吐生光】有庚青蒸【日月气双明九六亦相应】韩愈此日足可惜一诗亦然有东冬【左右泣仆童防合安可逢】有江【浩浩观湖江惝怳难为双】有阳【此酒不足尝列坐于中堂】有庚青蒸【闻子适及城相拜送于廷】韩诗如此唐韵可考耳
　　附载【周颂烈文无封靡于尔邦惟王其崇之念兹戎功继序其皇之　涂山歌九尾厐厐来賔来王天人之际于兹则明　河梁歌孟冬十月多雪霜陈兵未济秦师降声传海内威逺邦　卞和怨歌中有神宝灼明明穴山采玉难为功于何献之楚先王　严忌哀时命采钟山之玉英望阆风之板桐又无羽翼而高翔　甘泉赋翍桂椒而郁栘杨击欂栌而将荣声駍隐而歴钟玉茧投其钩绳　韩非子去智而有明去贤而有功去勇而有强　东方朔七諌冀幸君之发朦恨申子之沈江絶国家之久长　又谗谀进而相朋凤皇飞而高翔道壅絶而不通　淮南鸿烈解轻赋薄敛以寛民甿布徳施惠以振困穷吊死问疾以养孤孀道藏昭灵夫人诗九音绛枢中香烟生緑牕三素盻君房韦昭通荆门诗邈矣帝皇世圣吴同厥风荒裔望德清化恢煌煌大吴延祚永未央秋风诗寒露零衣裳鸠鸟化为鹰身没有遗封陈琳杂诗忧愁为谁兴各在天一方嗛嗛常饥空班固西都赋游上拟于公侯列肆侈于姬姜乡曲豪举游侠之雄节慕原尝名亚春陵　又英俊】
　　【之域绂冕所兴冠葢如云七相五公　东都赋荐三牺效五牲礼神袛怀百灵觐明堂临辟雍登灵台考休徴　张衡东京赋发鲸鱼铿华钟大内弭节风后陪乗　焦仲卿妻合葬华山傍左右种梧桐自名为鸳央夜夜达五更　又云有第三郎窕窈世无双四角垂香囊绿碧青丝绳种种在其中魏武黎阳作朝发邺城夕宿韩陵霖雨载涂舆人困穷　黄庭经脾中之神舍中宫上伏命门合】
　　【明堂通利六府调五行　庾信代人伤往诗相思树下两鸳央不及从来莫作双　韩愈谿堂诗既富以疆不宁守邦　张籍寄逺曲兰舟桂檝尝渡江无因重寄双琼珰】
　　【东冬江阳四韵通】
　　説见前
　　【东冬江三韵通】
　　江部偏傍皆在东冬二部中明属东冬之谐声故江部中悾囱洚釭撞厐虹泷淙舂从鏦诸字皆直列东冬部内观此则东冬江不宜分列可知也余説见前【东冬之通江人人知之若一引据动輙累幅如此类防不引证一字后仿此】
　　【东冬阳三韵通】
　　説见前
　　附载【尚书臯陶谟同寅协恭和衷哉天命有德五服五章哉　列子冯公之虫三断不僵　又贫者士之常也死者人之终也　屈原九歌鱼鳞屋兮龙堂紫贝阙兮朱宫　招防掌梦上帝其命难从若必筮子之恐后之谢不能复用巫阳焉又砥室翠翘挂曲琼些翡翠朱帔烂齐光些　吕氏春秋彭祖以夀三代以昌五帝以昭神农以鸿参同契刚柔相当罗络始终　陆贾新语怀徳者应以福挟恶者报以凶德薄者位危去道者身亡　史记叙传开通闗梁厥称太宗　龟防传得太公望与纣相攻　楚词情沉抑而不扬悲精神之不通　又微霜降之蒙疾风过之汤汤　贾谊惜誓木去根而不长惜伤身之无功　史起邺民歌邺有贤令兮为史公决漳水兮灌邺傍　琴操神人畅清庙穆兮承子宗百僚肃兮于寝堂淮南子兵失道而弱得道而强将失道而拙得道而工　大招魂乎无南蜮伤躬只魂乎无西西方流沙漭洋洋只　东方朔七諌邪枉説饰而多曲兮正论而不公直士隐而避匿兮谗谀登乎明堂　又业失之而不救兮尚有论乎祸凶彼离畔而朋党兮独行之士其何望　扬雄觧嘲以鸱枭而笑凤皇执蝘蜓而嘲龟龙　陈琳答客难六合咸熙九州来同倒载干戈放马华阳　迷迭香赋虽幽翳而弥章亦何始之不终　王逸九思将驰兮四荒下堂兮触□　夏侯湛昆弟诰训翼从哉内外康哉　易林□糗荷粮与利相逢　蜀昭烈讃皇帝遗植爰兹八方别是中山精□是钟　班固张敖铭袭封南宫永保无疆　徐干思室诗中心摧且伤嗛嗛常饥空　七喻烛宵夜而为阳艳色过乎芙蓉　杨泉蚕赋筑室于傍在庭之东张汉溧阳潘君碑扶弱申强流恶显忠　杨戏闗张讃家破车亡杔攀龙　左夫人歌浮观霞上空紫葢寄灵方　黄庭经同服紫衣飞罗裳但思一部寿无穷　曹植髙祖讃埽防英雄功着武汤陆云陆府君诔肆志篇章思齐曩踪　陈琳大荒赋重讯我以童防理齐归于文王　柳赋大小】
　　【率从干戈戚扬　又穆穆文子专听聪兮德音允塞民所望兮　神女赋叹鸣雁之噰噰请同归乎曲房　车渠椀赋防而不刿婉而成章德兼圣哲行应中庸　马脑勒赋今月吉日天气晏阳公子命驾敖燕从容　胡综大牙赋四灵既布黄龙处中周制日月是曰太常　薛综驺虞诗奋威扬德岂弟之风圣化极盛驺虞乃彰　古上留田行居世一何不同富人食稻与粱贫子食糟与糠　神姑恩曲明姑遵八风蕃谒云日中前导陆离兽后从朱鸟麟凤凰　谢惠连前缓声歌雅韵能洋洋终始福禄丰　猛虎行猛虎潜深山长啸自生风人谓客行乐客行苦心伤　道藏歌命我生成章一切稽首恭　又翻焉御飞龙翺翔阊阖傍又紫葢托朱方陨我白发翁　韩愈李道古铭本支于今其尚有封当公兄弟未续又亡　欧阳詹哀词友则既获兮禄实不丰以志为养兮何有牛羊　元稹人道短诗周公周礼十二卷有能行者知纪纲传説説命三四纸有能师者称祖宗　卢仝月蚀诗善善又恶恶郭公所以亡愿天神圣心无信他人忠　又和月蚀诗贱臣仝再拜敢告上天公臣有一寸刃可刳凶蟇肠　柳宗元平淮夷雅于庙告功以顾万方】
　　【东冬庚青四韵通】
　　庚青多从阳蒸二韵以通东冬若専通则有易文言讼象【文言与日月合其明与鬼神合其吉凶讼象刚来而得中也讼不可成也】楚词九歌【身既死兮神已灵魂魄毅兮为鬼雄】史记高帝语【吾翁即若翁幸分我一杯羮】扬子云甘泉赋【前殿崔嵬兮和氏玲珑炫浮柱之飞欀兮神莫莫而扶倾】蔡中郎碑文【绥我荆衡民安物丰】曹植七啓【造响于无声何所规之不通也】稽康赠秀才从军【生若浮云暂见忽终世故纷纭弃之八成】张説制唐封泰山乐章【爼豆有馥粢盛洁丰亦有和羮既戒既平】诸词
　　徐仲山尝称史龟防传用韵最奇至灌龟坛中后数语几不能读及按之则乡桐兵王正东阳东庚之通韵也【龟防传邦福重宝闻于傍乡杀牛取革被郑之桐草木毕分化为甲兵战胜攻取莫如元王】唐人用韵惟昌黎为近古如嗟哉董生行寿州属县有安丰数语【夀州属县有安丰董生召南隐居行义于其中刺史不能荐天子不闻名声】亦是东庚之通人憎其无韵若杨升庵云淮南子有云圣人之能固已多矣而所守又约故动而必荣愚人之知固已少矣其所事又多故动而必穷以荣与穷叶则荣当入东韵不知荣穷正东庚也升庵为此説亦正坐不识东庚之通故然然则不识韵而欲以读古可乎
　　附载【大雅泉之竭矣不云自中漙斯害矣职况斯　史记屈平嫉王听之不聪也谗謟之蔽明也　楚词渉江吾不能变心以从俗兮固将愁苦而终穷接舆髠首兮桑扈倮行　越絶书种留封侯不知令终蠡种比德种独不荣　易林茹芝饵黄饮食玉瑛与神流迈长无忧凶　太元经减首减于艾无以莅众也减黄贞臣道丁也　班固东都赋尔乃盛礼兴乐供帐置乎云龙之庭陈百寮而赞羣后究皇仪而展帝容　灵宝经天地运度亦有否终日月五星亦有盈　蔡邕诗庭陬有若榴緑叶含丹荣翠鸟时来集振翼修形容常建第三峰诗山暝学栖乌月来随暗萤寻空静余响嫋嫋云溪钟】
　　【东冬蒸三韵通】
　　按左传黒肱公羊传作黒弓则肱入东韵仪礼侯道十五弓注云今文改弓为肱则弓又入蒸韵故屈原国殇【带长剑兮挟秦弓首虽离兮心不惩】陆贾新语【事以类相从声以音相应】与逸诗翘翘车乗诸诗【翘翘车□招我以弓岂不欲往畏我友朋】蒸皆入东如陶景读黄庭以膺音雍【舌下元膺生死岸作元雍】可验而左传繇词有雄字【兆其丘陵有夫之征而丧其雄】正义云古人读雄与陵为韵毛诗正月无羊诗皆以雄韵陵是也【正月诗为冈为陵宁莫之惩谁知乌之雌雄无羊诗以薪以蒸以雌以雄】枚叔七以弓协乗【乗牡骏之乗左乌号之雕弓】扬雄甘泉赋又以风协乗【方玉车之千乗轻先疾雷而馺遗风】如是则东又皆可入蒸故刘贡父诗话云闗中呼中皆作蒸是东蒸读音久已相通【先子竟山等韵録云五方之音原与古韵相通尝恠岭南人呼东日为当日既而知东阳本通音也若吴人呼朋为蓬呼薨为烘越人呼为红呼荣为雄此正东冬庚青蒸通音之验至若楚人呼经为姜秦人呼中为蒸南昌学生以姜诗诗经作酒明府颠倒令白敏中镇闗中土人不敢卖蒸饼因经姜中蒸皆同音也又湘潭俗画当熊图为登瀛之兆以熊闗瀛初亦疑之及观史记黄帝南登熊湘注即衡湘春秋宣公八年葬我小君敬嬴公谷传并作顷熊则熊瀛之通自古所有他如闽人之呼知为朱吴兴之呼鱼为贻上江呼垆头为□头下江呼婆娑为蒲苏则以支鱼歌尤无不通耳】况东瞢蒸冯诸字其为两收者正多也且韵中彼此通转其所通字不必即与音纽相半而蒸韵可考者凡十数纽如郑风冰字纽【抑释掤忌抑鬯弓忌掤在冰纽中】易蒙象应字纽【童求我志应也初筮吉以刚中也】蔡邕九疑山碑升字纽【人以有终解体而升】班固灵台诗征字纽【灵台既崇爰考休徴】陈琳武库赋绳字纽【起齐轨乎玉绳骑浮厉乎云宫】张昭陶谦哀词薨字纽【社稷是崇奄忽砠薨】马融长笛赋兴字纽【余弦所兴密节叠重】陆机赠士龙诗字纽【播殖清风非道莫】胡广侍中箴陵字纽【侯有泮宫徳用不陵】华覈自责文凭字纽【蝉蜕朝中青是慿慿在凭纽中】冯衍显志赋崩字纽【愍王道之将崩桾桓文之谲功】汉书叙传登字纽【扇而不终孝昭以登】张叔皮论腾字纽【田鼠上腾鲧化为熊】刘桢鲁都赋朋字纽【和族绥宗肃我友朋】凡若干纽而蒸之为韵已槩可见矣况每纽中字不胜举耶
　　东部梦字本三声字而杂入平韵者诗斯干鸡鸣是也【斯于乃寝乃兴乃占我梦　鸡鸣虫飞薨薨甘与子同梦】若瞢字则唐韵早有之观岑参寄青城龙溪奂道人诗蒸韵中有西望青瞢瞢句则瞢字且为蒸韵之通字矣东韵之入梦瞢字槩有谓耳或谓岑诗亦三声通字焉见非送部之入蒸协者虽其説亦当但礼韵早收之则与众讼字稍有别矣余见后三声条内
　　【东冬二韵通】
　　【江阳二韵通】
　　江阳之通早见吴栻韵补及洪武正韵诸书其相通踪迹不辨自晓但近论韵家有谓三古汉魏初未尝通至唐后始偶有防入者其説甚谬固已尽见之前诸条矣顷见闽人所刻韵要且谓六朝唐人诗并无通用今不能遍考即举所见者除前所引庾信韩愈诸诗外如陈后主元日诗【南服阻遥江我思属潇湘】徐陵鸳鸯诗【孤鸾照鉴不成双无胜比翼两鸳鸯】元稹有酒十章【有酒有酒告临江风漫漫兮水波长】皮日休南阳广文饮于襄阳卜居【地胏从来是福乡广文高致更无双】曹邺补渔謡【无人荐冯唐夫妇不成双】李贺嘲谢秀才妾缟练四首【刀环倚桂牕端坐据胡床】李商隐柳枝【物物自成双只见双鸳鸯】岑参陪狄员外早秋登府西楼因呈院中诸公【草树映朝光里闬盘二江】类不可毕记且唐律首句平起不用本韵而用通韵者谓之嫌韵嫌韵非寻常习通者不取作押按杜牧寄唐州李玭尚书七律首二句光降并押【累代功勳昭世光奚胡文道死心降】人但知张説送广州萧都督入朝之以江协宗以为江必读工入东而不知唐人嫌韵之又有江必读姜者在也然则江不通阳创自近代亦何必矣余説见前
　　三声【东董送冬肿宋江讲绛阳养漾庚梗敬音逈径兼极证吝三诵通】
　　説见论例
　　附载【易解康往得众也乃得中也　诗行露何以穿我墉何以速我讼　小雅谋臧不徙不臧覆用　商颂受小共大共荷天之宠　三畧佞臣在上一军皆讼无进无退苟然取容　列子天地无全功万物无全用　宋玉九辨又朱知其所从自厌按而作诵　陆贾新语大化絶而不通遑德施而不用　又立则为众木之宗仆则为万出之用　淮南子有精而不使有神而不用契大浑之朴立至清之中　管子其桑其松其杞其茸棰木胥容榆柳其栋　繁钦凤闽赋桥不雕兮木不龙反淳厐兮蹱元洞　董子繁露使人人从其欲快其意以逐无穷是大乱人伦而靡斯财用也　西都赋黙骇触锋弦不再控　杨雄河东赋服元防及祝融奋六经以摅颂　刘向九叹恐逐波而复东忍见君之蔽壅　东方朔七諌封比干之丘垄日浸淫而防同　袁宏三国名臣颂干戈迭用孰埽氛雺　潘岳闗中诗既征尔辞既蔽乃讼当乃明实否则证空　石崇诗世事匪所务周公不足梦寂令神王可以守至冲　张养浩赋诗人所以美武公子成所以见惜于子贡　郭璞鳋鱼赞壮士挺剑气激白虹鳋鱼潜渊出则色竦　晋愍怀太子文今尔之责抱寃于东悠悠有识孰不哀恸　韩愈进学解擘虽勤而不繇其统言虽多而不要其中文虽竒而不济于用　防合聫向国讐未销铄我志荡邛陇君才诚倜傥时论方涵溶李贺新夏歌长风廻气扶葱茏野家麦畦上新陇柳宗元眎民诗廼器与用乃货与通】
　　宋儒论四声通转竟及入声与词曲同故宋人不复着词曲韵正以此耳但其説多谬如鲁颂敦商之旅克咸厥功以功读古此是叶音虞书汝惟不矜天下莫与汝争能汝惟不伐天下莫与汝争功以功协能此是转音正东冬转蒸之证而宋儒读功作刮与伐相协谓功古故刮四声通转且引克咸厥功功字读古为证殊不知功之读古只是叶读原非通转功在东韵古在麌韵无此转法若又转刮则刮在黠韵愈转愈逺天下无东平与虞之上声寒之入声作转合者而以为通转是茫然不识四声为何物而欲以定韵岂不寃乎况诗易楚词及六朝唐诗亦并无入声通转者耶
　　旧韵三声字袛列本韵原不两録【如众读终讼读从皆列去声送宋部内而东冬部不録】后人不晓三声遂有以上去録平平録上去者如东部众字録于毛晃増韵然当时实未颁用即礼部韵内仍未收入【按毛晃韵是欲进而未进之书观其表首称拟进是也且其表署绍兴三十二年系髙宗年号然其书中已预避宁宗之讳是当时虽拟表进而实未尝进故其子毛居正在宁宗朝又増订避讳而其书则终宋之世未之进者凡晃居正前后増字至理度后尚纷纭议増可见】故宁宗嘉定十七年代郡杨伯嵓作九经补韵以众字政字诸三声字欲随韵补入再三谆谆其于众字下则引春秋众仲众父读终为据政字下则引周礼小司徒施其职而平其政读征为据且曰宜添东部终字庚部征字下其他皆然然则此众字之收在宁宗终宋之代尚未増入其为今人之所添而大不足据槩可知也葢宋初试士用韵颇简当时以韵略未备故元祐国子博士孙谔陈请添收至南渡后则黄启宗有补韵毛晃有増韵张贵谟有韵略补遗逐渐议増且有尽采子史苍雅方言欲増入二千六百余字而究竟不果今不知何时往往簒入然不可考矣总之旧韵不传即唐人如韩愈元稹所用字宋韵多遗至旁搜博采则又谬及三声通转诸字而恬不知怪韵学至此此古文絶续所系犹曰韵非急务嗟乎可叹已今东部已删众字恐其后多不尽删者姑发端于此以俟推类余説见前
　　又【同上二十一韵通】
　　説见论例今仍举一隅如旱麓之诗【黄流在中福禄攸降】以中协降降在绛韵江之去也是东通江而并通江之三声易师之象【承天宠也怀万邦也】以邦协宠宠在肿韵冬之上也是江通冬而并通冬之三声余仿此
　　初读二南至汉广四句【汉之广矣不可泳思江之永矣不可方思】苦不得其韵但云泳音漾方音放然终不晓其例乌知即阳庚之三声也方如字则泳可音泱泳如字则方可音菶并无正音説见论例
　　桑中诗期我乎桑中要我乎上宫送我乎淇之上矣上与中宫协正东阳三声之通近作诗本音者以上字一韵直越数句与章首采唐三句协初亦惑之及次章则采唐更为采麦三章则采唐又更为采葑于是上字究无所附乃曰又与首章采唐协则未免牵率矣于嗟麟兮于嗟乎驺虞于嗟乎不承权舆皆末句自协此是一法然无越一章二章而与首章首三韵协者况期我要我送我一气直下与于嗟乎章法又不同也予故曰不识古韵而欲以讲韵学虽读书穷年犹多误处况下此耶附载【易讼象刚来而得中也尚中正也　文言积善之家必有余庆积不善之家必有余殃尚书臯陶谟天命有德五服五章哉天讨有罪五刑五用哉　伊训尔惟德防大万邦惟庆尔惟不徳罔大坠厥宗　丰诗子之丰兮俟我乎巷兮小雅頍弁忧心炳炳庶几有臧　杨雄甘泉赋王良投其钩绳犹彷佛其若梦　太元彊首勉自彊也终以猛也　陈琳赋退齐思乎兰房又防予以嘉梦　天问不任汨鸿何以尚之佥曰何忧何不课而行之　参同契八卦布列曜运移不失中元精渺难睹推度效符证　又推类结孕原理为证坎戊月精离已日光　又怫怫被容中弱者德之柄细微得调畅昏久则昭明　张衡西京赋其中则有鼋鼍巨鼈鳣鲤鱮鲖鲔鲵鲿魦修额短项东京赋人或不得其所若已纳之于隍荷天下之重任匪怠遑以宁静　张载扇赋鹄质皎鲜的点绛修短虽异而光彩齐同　马融广成颂丰彤薱蔚岑頟槮爽　乐府曲词一濡多一艇何时至江陵　魏武对酒曲宰相股肱皆忠良民无所争讼　道藏歌变化轮空洞号之曰元阳　黄庭经防勇曰守不争竞神牛腹中啣玉珰　又黄庭内经玉书畅授者曰师受者盟　韩愈谿堂诗凡公四封既富以彊谓公吾父孰违公令】
　　有入十七部【东冬江阳庚青蒸真文元寒删先十三韵通】
　　十七部之通説见论例然非十七部尽为通也袛以第一部与第四部通第四部与第五部通连环通转如此十三韵一通则一部与四部之通例也大抵真文六韵其通东冬江阳者少而通庚青蒸者多所以吴棫韵补误认真庚为正通而顾一而失十耳要之两界之通谓之旁通又谓之闰通可以不用而必不可不知其例今按此十三韵通例其可考者易系词【君不密则失臣臣不密则失身几事不密则害成】召昊【池之竭矣不云自频泉之竭矣不云自中】大招【鰅鳙短狐王虺骞只魂兮归来蜮伤躬只】太元经【日飞悬阴君道隆也进以惧疏制于尊也】焦氏易林【嵩岳岱宗峻直且神】曹植七启【太极之初浑沌未分万物纷错与道俱隆】魏伯阳参同契【运规以求方终年无见功事约而不繁】司马相如子虚赋【鹜于盐浦割鲜染轮射中获多矜而自功】小招【经堂入奥朱尘筵些砥室翠翘挂曲琼些】九思【被日月兮闇昧障覆天兮祲氛伊我后兮不聪焉陈诚兮效忠】王粲赠蔡子笃诗【烈烈冬日肃肃凄风潜鳞在渊归雁载轩】柳子厚孝门铭【惟昔鲁侯见命夷宫亦有考叔寤庄称纯】包明月清商曲歌词【当曙与未曙百鸟啼牕前独眠抱被叹忆我怀中侬单情何时双】诸词此为真文六韵之通东冬江者若其通庚青蒸则指不胜诎如易观象【观民也志未平也】文言【旁通情也以御天也】诗卢令【卢令令其人美且仁】尚书洪范【无党无偏王道平平】离骚【肇钖予以嘉名字余曰灵均】九辩【寂寥兮收潦而水清憯凄増欷兮薄寒之中人】严忌哀时命【除秽累而反真中皎防而淑清】楚词卜居【宁正言不讳以危身乎将从俗富贵以偷生乎】参同契【较约而不繁奄然灭光明】离合诗【化形为仙沦寂无声百世一下来游人间】七发【女桑河柳素防紫茎苖松豫章条上造天】魏文帝步出夏门行【日月不居谁得久存善哉殊复善弦歌乐情】汉燕王歌【狗不吠鸡不鸣固知国中之无人】艳歌行古词【谁能刻镂此公输与鲁班被之用丹漆薰用蘓合香】前溪歌【东比有广亲忆汝涕交零】焦仲卿妻【耳着明月珰口若含朱丹】刘向列女赞【防女未然莫不尊荣】魏邯郸子淑受命述【纳防公卿夕惕干干】汉铙歌【上陵何美美下津风以寒问客从何来言从水中央】谢庄飨神歌【紫烟游冠青云神之体靡象形】张华食举东西厢歌【广大配天地顺动若陶钧元化参自然至徳通神明】类且亦有三声杂出以繁璅不便另列但附见于此如刘向九叹【情慷慨而长怀兮信上皇而质正合五狱与八灵兮讯九魁与六神】魏武善哉行【积徳兼仁未必思命】张华鲍元泰诔【妙世显名诞资英俊】孙子荆韩王台赋【屯羽嘈以成羣披茏苁以为径】类
　　附载【易文言六爻发辉旁通情也时乗六龙以御天也　革象天地革而四时成汤武革命顺乎天而应乎人　屯象志行正也不得民也　讼象讼不可成也入于渊也　诗小戎厹矛鋈錞虎韔镂膺　东方未明倒之颠之自公令之　菀柳于何其臻居以凶矜　何草不黄何人不矜独为匪民　车辚有马白颠寺人之令　皇矣其德克明克长克君　又询尔仇方以尔钩援以伐崇墉抑告之话言顺徳之行　大雅纉女惟莘笃生武王　简兮山有榛隰有苓　文王无遏尔躬有】
　　【虞殷自天　小雅我生不辰自西徂东　笃公刘度其隰原彻田为粮　屈原九歌荪埜紫紫璮播芳椒兮成堂　逺游篇曜灵华而西征悼芳草之先零　又丽桂树之冬荣野寂莫其无人　又连絶垠乎寒门从颛顼乎増冰　宋王九辩怆悢兮薄寒之中人廓落兮羇旅而无友生惆怅兮而私自怜　史记龟防传官御不彊其势不成大将不彊卒不使令　太元经去次七去其德贞三死不令　贾谊惜誓敬吊先生乃陨厥身　天问吴光争国久予是胜何环穿自闾社丘陵爰出子文惜诵恐情质之不信兮故重着以自明矫兹美以私处兮愿曽思而逺身　哀郢尧舜之抗行兮了杳杳而薄天众谗人之嫉妬兮被以不慈之伪名抽思初吾所陈之耿着兮岂不至今其庸亡何毒药之謇謇兮愿荪美之可完　严忌哀时命时厌饫而不用兮且隐伏而遯身聊窜端而匿迹兮嗼寂嘿而无声　又邪气袭予之形体兮疾憯怛而萌生愿一见阳春之白日兮恐不终乎永年神凤操赖先人恩泽臻予胥乐兮民以宁　周书师旷歌国诚宁矣逺人来观修义经矣好乐无荒易林禹名诸神防稽南山执玉万国天下安宁又玉璧琮璋应聘齐秦　又残祭侧偏跛踦后】
　　【行　上林赋翩幡互经偃蹇杪颠　又欃檀木兰豫章女贞　扬雄甘泉赋纷荣宠以掍成飏翠华之蜿蜒　赵充国颂明灵维宣戎有先零　史龟防传务以费民杀戮无方　参同契教敕子孙相据以生天地至精难以书传　又午乃东旋主客二名何敢有声妻子饥贫　荀卿成相篇水至平端不倾直而用枻必叅天　灵宝经上帝高真啸咏洞章　熊甫别歌徂风飇起盖山陵氛雾蔽日玉石焚　陈琳大暑赋气变志兴式燕且殷　班固西都赋流曜含英夜光在焉　梁竦悼骚赋先严断而后卒诛暴乎两观暨太甲而俱宁　黄庭经内养三神可长生防欲上天魄入渊　又五脏为主肾防尊伏于太阴藏其形　又问我仙道与竒方头戴白素距丹田　七发螭龙徳牧邕邕羣鸣阳鱼腾跃奋翼振鳞　蔡中郎碑民安物丰以纪勲　魏志管辂筮词内方外圆五色成文含宝守信出则有章　王晖诗般输共成篇赐与金一缾　李尤阳徳殿赋状糽回以周旋错金银千两楹　杨戏赞豫闻后纲造此异端　班固西都赋隋侯明月错落其间金缸啣璧是为列钱翡翠火齐流耀金英　阮籍大人先生传假亷以成贪内险而外仁罪至不悔过幸遇则自矜　谢庄明堂歌洁火夕照明水朝陈六瑚贲室八羽华庭魏武对酒曲有若父与兄轻重随其刑冬节不断人耄耋皆得以夀终　短歌行晋文亦伯躬奉天王受赐珪瓒秬鬯彤弓卢弓矢干虎贲三百人晋惠公时童謡恭太子更兮后十四年晋亦不昌昌乃在其兄　周武尅商操上告皇天兮可】
　　【以行乎　焦仲卿妻作计何不量后嫁令郎君足以荣汝身　曹植七启君子不遯俗而贵名智士不背世而灭勲　刘又怨诗君莫嫌丑妇丑妇死守真山头一怪石长作望夫名　张九龄廵属县途中作春令夙所奉驾言遵此行途中却郡椽林下招村民　李贺别张又新酬李汉诗开贯写蚨毋买冰防夏蝇时宜裂大被剑客盘车茵　道藏歌蹊路放炎烟阴精不复明　王粲赠文叔良诗尔行孔邈如何勿勤君子敬始慎尔所生　陆云谷风兰波清澄芳浒増凉感物兴想念我怀人白居易贺雨诗上思答天戒下思致时邕莫如率其身慈和与俭勤　元禛同醉诗栢树台中推事人杏花璮上链真形　姚合送卢拱秘书游魏官闲身自在诗俭语分明车马应回晚烟花满去尘】
　　令苓零每与真先二韵通押正十七部通转之证吴门顾氏谓令与苓皆宜读隣入真韵朱竹垞力辨其谬尝引采苓一诗折之谓枚乗蔓草芳苓李善注文选皆读作莲苓即古莲字采莲山颠人言所以无信也又杨雄赵充国颂以零协宣而汉书金城有令居郡则令零亦皆可读怜其言甚辨今按十七部通例则真先皆通何有专属譬之左延年从军行二子指陇西以西协身论者遂谓西当叶真及读汉乐章白集西则西又叶泉乌生八九子出入乌东西则西又叶丸叶间魏文燕歌行披衣出户步东西则西且遍叶元寒删先而全未有定世不识古韵乃欲以遍通之字限入一韵是乌可也
　　韵补谓真通庚青蒸而文元不通近人且谓真文元与庚青蒸絶不相通【吴门顾氏钱唐柴氏论韵皆然】尝集同馆客有举唐律相通者引孟浩然宴崔明府六韵律薛能上盐铁尚书四韵律以倾字清字押入真韵为辨【孟诗有欢防酒杯倾句薛诗有庭下眠秋沆瀣清句俱在真韵诗内】或谓律无通韵此倾清二字当是频亲二字之误是诚有然然考元禛僧如展及韦载同游碧涧寺七律真韵中有成字【黄字新诗和未成不闻兼记旧交亲】许浑哭杨樊处士七律真韵中有陵字【溪上花开旧宅春至今钟磬满南陵】似唐人律体亦原有偶然通用一例所称兼韵者既有兼韵何独于两界而无之总之唐人轻律韵四韵六韵不得已而遵功令然往往溃逸如腐槛之制猿浮之障水口憎笔訾无所不有今不识律韵所自始而妄以三钟四江之目上绳圣经反谓周易毛诗尚有俗韵皆由仰遵律韵之太过故致此也故谓庚青蒸袛通真而不通文元则吴棫之谬所不待言何也以文元之通不特古诗即律诗亦有之如僧无可酬厉侍御五律庚韵中有闻字【泉向乱松闻】可验也如谓真文元与庚青蒸絶不相通则于诗易离骚百家诸子诗歌铭颂俱读不得矣故古今无二韵自三古至今经史载籍以至矢口所诵俱无有二所岿然特出别成一例者秪元人北曲韵耳若诗余南曲即无一不与五部三声两界回互四门相符故宋元人亦并无有造词曲韵者以此也今人于韵学茫然不晓反憎朱希真洪叔屿王山樵诸词凡真庚蒸侵之通者指为失韵【如扶春来逺林相呼试看灯何曽一字真扬州第几程人情薄似秋云更逄一朶花新不须计较苦劳心类】妄作词韵以律宋元人为诗余者且有以南曲无韵强将中原音韵北曲之韵责之南曲【如西楼记以中原音韵注每折下南词新谱反判古曲为失韵类】是欲冠夏人以幧头衣周嫔以穷袴也可笑孰甚矣
　　真部申字古通作信史韩王信都作申都然五经直音有以信读性者如大无信也不知命也类有以申读声者如天子命之福禄申之类又説文注民作防诗传灵台注又作萌谓民者萌也故民亦通作氓又苹苹萍本一字同义诗传谓苹即苹萍之大者又史项羽传鉏耰棘矜矜者柄也今臻部字説文注作矛柄而顔师古谓矜与同又礼注陈或作陵楚人声也汉天文志凌杂米盐作鳞杂米盐荀卿王伯篇以逄防为螽门则真韵读音亦原与庚青蒸有通见者虽曰两界閠韵然安见非元音之自然固如是也
　　磷与邻同真部中字毛晃増入庚部引相如赋径入雷室之砰磷郁律兮以砰磷读澎陵为证此亦真庚通见之可验者
  </div>
  <div class="pagination">
   <span class="current-page">
    1
   </span>
   <a href="古今通韵_page2.html">
    2
   </a>
   <a href="古今通韵_page3.html">
    3
   </a>
   <a href="古今通韵_page4.html">
    4
   </a>
   <a href="古今通韵_page5.html">
    5
   </a>
   <a href="古今通韵_page6.html">
    6
   </a>
   <span>
    ...
   </span>
   <a href="古今通韵_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
