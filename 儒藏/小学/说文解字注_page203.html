<!DOCTYPE html>
<html>
 <head>
  <meta charset="utf-8"/>
  <title>
   说文解字注 - 第 203 页/共 283 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   说文解字注 - 第 203 页/共 283 页
  </h1>
  <div class="content">
   路径：段注说文□第十一卷□水部
　　标题：泗sì
　　注解：泗水，受泲水，东入淮。地理志济阴乘氏下曰：泗水东南至雎陵入淮，过郡六，行千一百一十里。又鲁国卞县下曰：泗水，出县北，（三字依水经注补）西南至方与入泲，过郡三，行五百里。靑州川。出乘氏者，其远源。出卞者，其近源。过郡三当作过郡二者，鲁山、阳也。水经曰：泗水，出鲁卞县北山，西南过鲁县北。又西过瑕丘县，东屈，从县东南流，漷水从东来注之。又南过平阳县西。又南过高平县西，洸水从西北来流注之。又南过方与县东，渮水从西来注之。又屈，东南过湖陆县南，涓涓水从东北来流注之。又东过沛县东。又东南过彭城县东北。又东南过吕县南。又东南过下邳县西。又东南入于淮。此举卞县以下所经二郡也。卞县，今山东兖州府泗水县县东五十里卞故城是也。许不言水所出，但云受泲水，则又举其源之至近者也。水经言济水又东过湖陆县南，东入于泗水。前志泗水至方与入泲。一谓济入泗。一谓泗入泲。郦氏泗水篇注云：泗济合流。故地记或言济入泗，泗亦言入济，互受通称。故地理志有南梁水入济之文。玉裁谓、许言泗受济水，则与班殊，与水经合也。今泗水出县东陪尾山，西流径曲阜北八里。又西南流，径滋阳县东五里，转南流，与曲阜县之沂水合，入金口闸。又南流，径邹县西南五十里。又南至济宁州天井闸，入运河。禹贡锥指曰：泗水自泗水县歴曲阜、滋阳、济宁、邹县、鱼台、滕县、沛县、徐州、邳州、宿迁、桃源，至淸河县入淮，此禹迹也。今其故道自徐州以南悉为黄河所占。一统志引志云：金口之堰修，而泗水尽入于漕。从水四声。息利切。十五部。按毛诗传曰：自目曰涕。自鼻曰泗。
　　路径：段注说文□第十一卷□水部
　　标题：洹huán
　　注解：洹水，在齐鲁闲。齐当依水经注所引说文、字林作晋。左传成七年，声伯梦涉洹。杜曰：洹水出汲郡林虑县，东北至魏郡长乐县入淸水。水经曰：洹水，出上党泫氏县，东过隆虑县北。又东北出山，过邺县南。又东过内黄县北，东入于白沟。林虑县卽隆虑县。今河南彰德府林县是其地也。今洹水自山西长子县流入，经林县东北流，经安阳县北，又东流经内黄县西北入卫河。水道提纲曰：卫河又东北经彰德府治安阳县东南畍，有洹河自西北来会，其南岸卽内黄县西境也。水经之白沟，今卫河在内黄者皆卽淇水。许当云在晋卫之闲。云在晋鲁闲者，鲁卫相近，以鲁声伯梦涉而云也。从水□声。羽元切。十四部。玉篇曰：汍同。
　　路径：段注说文□第十一卷□水部
　　标题：灉yōnɡ
　　注解：河灉水也。也字依水经注补。水经曰：瓠子河，出东郡濮阳县北河。郦云：尚书雝沮会同。尔雅曰：水自河出为灉。许愼曰雝者，河雝水也。是郦意以瓠子河为尚书之雝也。按自河出为灉，济为濋，汶为灛，洛为波，汉为潜，淮为浒，江为沱，濄为洵，颍为沙，汝为濆，见于释水。其见于说文者，则沱也，潜也，灉也，洵也。河之别为灉，如江之别为沱。沱非一沱，则灉亦非一灉。凡首受河之水皆可名之矣。在宋。说者以汳水当之。从水雝声。于容切。九部。
　　路径：段注说文□第十一卷□水部
　　标题：澶chán
　　注解：澶渊水也。也字今补。在宋。春秋经襄二十年：盟于澶渊。三十年：会于澶渊，宋灾故。杜曰：澶渊在顿丘县南，今名□污。此卫地，又近戚田。按顿丘，今直隶大名府淸丰县县西南二十五里顿丘故城是也。澶渊卽□水，在河南彰德府内黄县县东二十六里。史记廉颇拔魏□阳，汉置县，属魏郡。应劭曰：在□水之阳也。张晏曰：其畍为□渊。按□与澶□韵，污与渊双声。□阳故城在今内黄县东北二十七里。实卫地而云在宋者，葢以春秋书宋灾故而云然，未为宷也。○又按澶渊，高氏士奇春秋地名考为详。从水亶声。市连切。十四部。吴都赋注曰：澶恬，安流貌。
　　路径：段注说文□第十一卷□水部
　　标题：洙shū
　　注解：洙水，出泰山葢临乐山，北入泗。泰山郡葢，二志同。今山东沂州府沂水县县西北七十里有葢城是也。前志葢下曰：临乐于山，洙水所出，西北至葢入池水。水经曰：洙水，出泰山葢县临乐山，西南至卞县入于泗。按此条水经与志迥殊。志云临乐于山者，谓勃海郡临乐县之于山也。泝其源而言。故下文云至葢，非谓洙出葢也。而经、注皆□于字，谓临乐为葢县山名，其亦误矣。池，注引作泗，云或作池，葢字误。夫经、注皆云泗水出卞县，不云出葢县。又皆云洙水至卞入泗，不云至葢入泗。然则卽改池为泗，亦于水道不合。安知班时无池水。抑或不知何字之误，而竟作泗字也。杜预释例云：出鲁国东北，西南入沇水，下合泗，乃作沇字，俟考。葢洙水在班时已非古道，故其书法不同他水。至桑、郦时更昧于临乐之源，乃诬班为出葢。观春秋庄九年浚洙，知其易湮也。许亦云出泰山葢临乐山，北入泗，恐非许氏原文，浅人用水经改窜之。今洙水在曲阜县北四里，上不得其源，下流不入泗而入沂，又迥非郦氏之旧，葢以湮没而以是冒之耳。从水朱声。市朱切。四部。
　　路径：段注说文□第十一卷□水部
　　标题：沭shù
　　注解：沭水。出靑州浸。出下有夺文。集韵、类篇径□浸字，非是，当补琅邪东莞南入泗七字。周礼：靑州，其浸沂、沭。注云：沭出东莞。前志琅邪郡东莞。术水南至下邳入泗，过郡三，行七百一十里。靑州浸。东莞，今山东沂州府沂水县治西北东莞故城是也。水经曰：沭水，出琅邪东莞县西北大弁山，东南过其县东，又东南过莒县东，又南过阳都县东，入于沂。郦曰：旧渎入泗，非入沂也。今沭水出沂水县北临朐县南之沂山，东南流径莒州东。又西南流径兰山县东。又南径郯城县东。又西南流，入江南沭阳县畍，分为二派。下流入海，迥非旧道矣。从水术声。食聿切。十五部。前志作术，云靑州浸。其所据职方当如是作。
　　路径：段注说文□第十一卷□水部
　　标题：沂yí
　　注解：沂水。出东海费东，西入泗。东海郡费，见前志。春秋鲁季氏邑。今山东沂州府费县县西北二十里费故城是也。职方氏曰：靑州，其山鎭曰沂山。其浸沂、沭。郑曰：沂山，沂水所出也，在葢。前志泰山郡葢下曰：沂水出。水经曰：沂水，出泰山葢县艾山。许云出东海费东。说乖异者，葢沂山卽东泰山。是山盘回数县。今沂水出沂水县之雕厓山，卽沂山西峯也。又西北接大弁山，卽沭水所出也。前志曰：沂水南至下邳入泗。水经曰：沂水，出泰山葢县艾山，南过琅邪临沂县东。又南过开阳县东。又东过襄贲县东，屈从县南，西流。又屈南过郯县西。又南过良成县西。又南过下邳县西南，入于泗。许云西入泗，疑当作南入。然郦善长所据已作西矣。今沂水出雕厓山，东南流径沂水县西。又南流径兰山县东。又南流径郯城县西。又南流入江南邳州畍。从水斤声。鱼衣切。古音在十三部。按汉人多以为圻堮之圻。一曰沂水，出泰山葢。此卽班、郑、水经之说也。许分为二说，则不谓雕厓山卽沂山矣。如渭下之谓渭首亭与鸟鼠山为二说。靑州浸。
　　路径：段注说文□第十一卷□水部
　　标题：洋xiánɡ
　　注解：□水。出齐临朐高山，东北入巨定。齐郡临朐，后志作齐国临朐。今山东靑州府临朐县其地也。前志临朐下曰：石膏山，洋水所出，东北至广饶入巨定。水经注巨洋水篇曰：巨洋水，又径临朐县故城东。又东北径委粟山。又东北，洋水注之，水西出石膏山西北石涧口，东南径逢山祠西。又东南歴逢山下，卽石膏山也。巨洋水，又东北径剧县故城西。又东北径益县故城东。又东北积而为潭，枝津出焉，谓之百尺沟，西北流注于巨淀。又东北径寿光县故城西。又东北注于海。按班、许曰洋水，卽水经及注之巨洋水也。班、许以出临朐石膏山者为正源耳。许云高山，卽石膏山也。前志齐郡有广饶、巨定二县。马车渎水首受巨定。然则巨定本水名，因以为县名。定淀古今字。魏都赋张注曰淀者，如渊而浅是也。广饶、巨定故城皆在今山东靑州府乐安县境。今乐安县东北四十里淸水泊，卽古巨定湖。巨洋水今曰弥河，源出今临朐县南沂山西麓，北流径临朐县东。又北歴益都县。又东北流径寿光东。又东北会黑冢泊，入于海。今南阳水亦名长沙水，源出益都县西南石膏山，东北至城西，折而东，绕城北，又东流入弥河。从水□声。似羊切。十部。按毛诗卫风传曰：洋洋，盛大也。鲁颂传曰：洋洋，众多也。读与章切。
　　路径：段注说文□第十一卷□水部
　　标题：浊zhuó
　　注解：浊水。出齐郡。上文不言郡。此字葢浅人增之。厉妫山，东北入巨定。厉当作广，妫当作为，皆字之误。齐郡广，见前志。后志作齐国广。今山东靑州府益都县县西南四里有广县故城是也。前志广下曰：为山，浊水所出。东北至广饶入巨定。水经注曰：淄水，又东北径广饶县故城南。又东北马车渎水注之，水首受巨淀。淀卽浊水所注也。吕忱曰：浊水，一名溷水。出广县为山，一名冶岭山。东北流径广固城西，城在广县西北四里。又东北流径尧山东。又东北流径东阳城北，合阳水，卽长沙水也。又北径臧氏台西。又北径益城西。又北流注巨淀。今北阳水源出益都县西南九回山，卽古为山，东北流径城北。又东北径寿光县四十里。又北入淸水泊，卽古浊水也。从水蜀声。直角切。三部。按浊者，淸之反也。诗曰：泾以渭浊。又曰：载淸载浊。
　　路径：段注说文□第十一卷□水部
　　标题：漑ɡài
　　注解：漑水。出东海桑渎覆甑山，东北入海。东当作北，渎当作犊，皆字之误也。北海郡桑犊，见前志。今山东莱州府潍县有桑犊故城，水经注之桑犊亭也。前志桑犊下云：覆甑山，漑水所出。东北至都昌入海。今潍县东南四十里漑源山，卽覆甑山也，水经注亦谓之塔山。寰宇记曰：天宝六载勅改为漑源山。今漑水自漑源山北流至昌邑县境入海，卽东虞河也，亦曰东丹河。从水旣声。古代切。古音在十五部。按多借为濯摡字。一曰灌注也。此依韵会本。注下曰灌也。□下曰漑灌也。洞箫赋：回江流川而漑其山。李注引说文漑犹灌也，与今本异。
　　路径：段注说文□第十一卷□水部
　　标题：潍wéi
　　注解：潍水。出琅邪箕屋山，东入海。琅邪郡箕，见前志。故城当在今山东沂州府莒州境。前志箕下云：禹贡维水，北至都昌入海，过郡三，行五百二十里，兖州□也。水经曰：潍水，出琅邪箕县潍山，东北过东武县西。又北过平昌县东。又北过高密县西。又北过淳于县东。又东北过都昌县东。又东北入于海。按屋山在今莒州西北九十里。水经注曰：潍山屋山及淮南子云出覆舟山，实一山也。今潍水出莒州西东北箕屋山，东南流入靑州府诸城县畍，径莱州府高密县畍。又北径安邱县东。又北流，入莱州府昌邑县畍。又东北入海，曰淮河口，与古水道合。汉都昌城在今昌邑县西。徐州浸。徐当作兖。职方氏：河东曰兖州其浸卢维。郑云。卢维当为雷雍。班志则云维，兖州浸，不改字也。许云兖州浸亦同。《夏书》曰：“潍湽其道。”许水部无湽字。此湽葢俗加水旁耳。周礼作葘。汉志作，古字也。潍甾其道。禹贡靑州文。从水维声。以追切。十五部。按地理志述禹贡作维，今版本作惟，误。琅邪箕下云：禹贡维水蒙上文言也。其灵门下、横下、折泉下皆作淮，则转写之误。葢班从今文尚书作维，许从古文尚书作潍。左传襄十八年作维，音义曰：本又作潍。今山东土语与淮同音，故竟作淮字。
　　路径：段注说文□第十一卷□水部
　　标题：浯wú
　　注解：浯水。出琅邪灵门壶山，东北入潍。琅邪郡灵门，见前志。今山东沂州府莒州州北百二十里有灵门城。前志灵门下曰：壶山，浯水所出。东北入淮。淮当作维，字之误也。水经注曰：潍水，又北径平昌县故城东。又北浯水注之。水出浯山，世谓之巨平山。许愼言水出灵门山。世谓之浯汶矣。其水东北径姑幕县故城东。又东北径平昌县故城北。又东北流，注于潍水。今浯水自莒州流入诸城县畍，东北流，径安丘县东南入潍水。从水吾声。五乎切。五部。
　　路径：段注说文□第十一卷□水部
　　标题：汶wèn
　　注解：汶水。出琅邪朱虚东泰山，东入潍。琅邪郡朱虚，见前志。后志属北海国。今山东靑州府临朐县东六十里有朱虚故城。前志朱虚下云：东泰山，汶水所出。东至安丘入维。水经曰：汶水，出朱虚县泰山，北过其县东。又北过淳于县西。又东北入于潍，谓之东汶水，以别于禹贡汶水也。按东泰山卽封禅书黄帝封东泰山，今沂山是也。今东汶河源出临朐县南沂山东北谷，东流近穆陵关，折东北流数十里，折东流百五十里，至安邱县西南境，折东北流经县城西北。又东流数十里与潍水会。从水文声。亡运切。十三部。按二汶水在齐。汉人崏山崏江字作汶山汶江，以古音同读如文之故，谓之假借可也。考工记：貉踰汶则死。淮南子同。郑云：汶水在鲁北。郦注以入汶水篇。考工记多齐语，则谓入泲之汶无疑也。殷敬顺□为异说，殊非是。桑钦说：汶水出泰山莱芜，西南入泲。此谓禹贡汶水也。上文渭水、□水、沂水皆举别说，皆谓一水而说源有不同也。此则画然二水，源流皆异。泰山郡莱芜，二志同。前志莱芜下曰：原山，禹贡汶水出。西南入泲。桑钦所言。水经于济水曰：又东北过寿张县西畍安民亭南，汶水从东北来注之。于汶水曰：又西南过寿张县北。又西南至安民亭入于济。按旧泲水合汶于安民亭，今东平州西南十瑞安山鎭卽古亭也。今汶水出今山东泰安府莱芜县东北七十里之原山，亦名马耳山。西南流经县城西北。又经泰安府南境。又经宁阳县北境，至汶上县北之戴村坝。又经汶上西南境之南旺，分流南北。南流者四分以接徐沛，北流者六分以接临淸。自明永乐中宋礼开会通河以及国朝运河皆全资汶水，而入泲之故道湮矣。前志朱虚下但云汶水，莱芜下则云禹贡汶水。然则出朱虚入潍者，非禹贡汶水也。
　　路径：段注说文□第十一卷□水部
　　标题：治chí
　　注解：治水。出东莱曲城阳丘山，南入海。城当作成，字之误也。东莱郡曲成，二志同。今山东莱州府掖县东北六十里有曲成故城。前志曲成下曰：阳丘山，治水所出。南至沂入海。按沂字疑误。一本作至临沂，尤误。当作计斤二字。今掖县东南三十里有阳邱山，亦名马鞍山。今治水名小沽河，自掖县马鞍山南流至平度州东南，与出登州府黄县之大沽河合流，径卽墨，至胶州之麻湾口入海。一统志曰：左传昭二十年：姑尤以西。杜注：姑水、尤水皆在城阳郡，东南入海，齐乘。姑卽大沽河，尤卽小沽河。玉裁谓：尤古音读如贻，与治同在第一部。齐乘之言可信也。从水台声。直之切。一部。按今字训理，葢由借治为理。〖注〗乿，古文。
　　路径：段注说文□第十一卷□水部
　　标题：寖jìn
　　注解：濅水。出魏郡武安，东北入呼沱水。魏郡武安，二志同。今河南彰德府武安县县西南五十里有武安城。前志武安下曰：□水东北至信都国东昌入虖池河，过郡五，行六百一十里。从水□声。子鸩切。七部。按沈浸、浸淫之字多用此。□作浸。□，籒文□。见宀部。
　　路径：段注说文□第十一卷□水部
　　标题：湡yú
　　注解：湡水。出赵国襄国之西山，东北入濅。赵国襄国，二志同。今直隶顺德府郉台县西南有襄国故城。商祖乙迁于郉，周时郉国皆在此。前志襄国下曰：西山，渠水所出。东北至广平国任县入□。按渠水当是湡水之讹。一统志曰：沣河源出郉台县东南，东流径南和县西南。又东北径任县东，至隆平县入胡卢河，卽百泉水也。方舆纪要曰：百泉水，葢卽沣河之上源。引志云百泉水，一名湡水，又名鸳鸯水，隋志以为□水也。鸳鸯水在南和县西，见魏都赋注。从水禺声。噳俱切。古音在四部。颜师古音藕。又音牛吼反。
　　路径：段注说文□第十一卷□水部
　　标题：□sī
　　注解：□水，出赵国襄国，东入湡。前志襄国下云：又有蓼水、冯水。皆东至广平国朝平入湡。按冯水当是□水之讹，字之误也。广平国南和下云：列葭水东入□。葢湡□二水今不可别矣。□入湡，湡入浸，浸入虖沱。虖沱移徙不常，故道今不可考。水经注虖沱篇佚。从水虒声。息移切。十六部。
　　路径：段注说文□第十一卷□水部
　　标题：渚zhǔ
　　注解：渚水。在常山中丘逢山，东入湡。常山郡中丘，见前志。中丘下云：逢山长谷，诸水所出。东至张邑入浊。按诸当作渚，浊当作湡，皆字之误也。张邑卽广平国之张也。中丘、渚水俟考。从水者声。章与切。五部。《尔雅》曰：“小州曰渚。”释水文：州、洲，古今字。召南传曰：渚，小洲也。水岐成渚。
　　路径：段注说文□第十一卷□水部
　　标题：洨xiáo
　　注解：洨水。出常山石邑井陉，东南入于泜。于，衍字也。常山郡石邑，见前志。井陉，谓石邑之井陉山也。今直隶正定府获鹿县县西南有石邑城，战国时赵邑也。前志石邑下曰：井陉山在西，洨水所出。东南至廮陶入泜。井陉县下应劭注曰：井陉山在南。然则井陉县在石邑之西。井陉山在石邑西南，井陉县南也。井陉山之东南则石邑地也。今洨河出获鹿县南，东流径栾城县西。又南入赵州畍。旧志云：下流至宁晋县，注于胡卢河，上源四泉交合，故谓之洨也。从水交声。下交切。二部。师古曰：音效，又音爻。□国有洨县。沛国洨，见后志。前志作沛郡洨凡言有者，皆别于上文之义。应劭云：洨县，洨水所出，南入淮，是别一洨水也。师古曰：音肴。
　　路径：段注说文□第十一卷□水部
　　标题：济jǐ
　　注解：□水。出常山房子赞皇山，东入泜。常山郡房子，见前志。后志云：常山国房子。今直隶正定府赞皇县是其地。前志房子下曰：赞皇山，石济水所出。东至廮陶入泜。后志曰：赞皇山在县西南六十里，济水所出。按此水名与四渎之泲字各不同，而经传皆作济。风俗通遂误以常山房子之水列入四渎，而云庙在东郡临邑县，岂知班志临邑下云有泲庙，字固作泲乎。今本前志石济水，石字疑衍。以说文、风俗通、后志正之，皆不当有石字。一统志曰：旧志云槐水出黄沙岭，流经赞皇县西北十里，入元氏县畍，合泜水。又东南历高邑、柏乡、达宁、晋县，入胡卢河，卽古大陆泽。玉裁谓槐水卽古济水也。赞皇山在今赞皇县西南。从水齐声。子礼切。十五部。今字以为济渡字。〖注〗□、泲，古文。
　　路径：段注说文□第十一卷□水部
　　标题：泜chí
　　注解：泜水。在常山。前志常山郡元氏下曰：沮水首受中丘西山穷泉谷，至堂阳入黄河。按沮当作泜。北山经注云：今泜水出中丘县西穷泉谷，东注于堂阳县，入于漳水。以郭正班，知沮为字之误。风俗通云：济水出常山房子赞皇山，东入沮。此亦泜讹作沮也。由书氐作互，遂讹且耳。班志入黄河亦当依郭作浊漳。考水经注浊漳过堂阳县，而河水不径堂阳。元和志曰：泜水在赞皇县西南二十五里，卽韩信斩陈余处。今泜水在元氏县，源出封龙山，东南流经县西南六十里纸屯村，入槐河。泜与济互受通称。从水氐声。直尼切。十五部。按苏林音祗，晋灼音邸，师古音脂。又丁计反，兼用二音也。司马贞曰：今俗呼此水音如邸。
　　路径：段注说文□第十一卷□水部
　　标题：濡rú
　　注解：濡水。出涿郡故安，东入涞。涞，各本作漆涑二字，今正。戴先生曰：易水篇注云：许愼曰：濡水入涞。涞卽巨马之异名，与巨马河注巨马河卽涞水也正合。今水经注涞讹深，说文涞讹漆涑二字，皆字之误耳。涿郡故安，二志同。今直隶易州州东南有故安故城是。战国时燕与赵易土，燕以武阳与赵，卽此也。前志故安下曰：阎乡，易水所出。东至范阳入濡。并州寖。濡水亦至范阳入涞。今本汉志脱濡字。师古谬为之注，非也。水经注易水篇曰：易水，径范阳县故城南。又东与濡水合。水出故安县西北穷独山南谷，东流与源泉水合。又东南流径樊于期馆西、荆轲馆北。又东径武阳城西北。又东径紫池堡。又东得白杨水口。又东合檀水。又东南流于容城县西北、大利亭东南合易水，而注巨马水也。故地理志曰：易水至范阳入濡。又曰：濡水合渠。许愼曰：濡水合涞。涞渠二号，卽巨马之异名。按郦引濡水入渠，卽濡水亦至范阳入涞之句也。今本作涞，郦本作渠，今胜郦本。郦有濡字，则又郦本胜今。凡书之当参伍以求其是者如此。濡水今在易州北，卽北易水也。东南入保定府定兴县界为沙河。一曰东南流入容城县境。从水需声。人朱切。五部。按左传昭七年，盟于濡上。释文云：说文女于反，是音隐旧说。此水□不作乃官反也。师古注汉书于故安下云濡乃官反。殊误。渔阳郡白檀下，濡水出北蛮夷中，辽西郡肥如下，玄水东入濡水，濡水南入海阳。此则郦注濡水篇所谓濡难声相近，今谓之滦河者音乃官反是矣。其字葢本作渜，讹而为濡。○今字以濡为沾濡，经典皆然。
　　路径：段注说文□第十一卷□水部
　　标题：灅lěi
　　注解：灅水。出右北平俊靡，东南入庚。俊，各本作浚，今依二志作俊。右北平俊靡，二志同。今直隶顺天府遵化州州西北有俊靡故城是。前志右北平无终下曰：浭水，西至雍奴入海。俊靡下曰：灅水，南至无终，东入庚。浭与庚，一字也。水经注鲍丘水篇曰：鲍丘水，北径雍奴县东。又东庚水注之，水出名右北平徐无县北塞中，而南流得黑牛谷水。又西南流，灅水注之，水出右北平俊靡县，东南流与温泉水合。又东南径石门峡。又东南流，谓之北黄水。又屈而南为南黄水。又西南径无终山，蓝水注之。又西南入于庚水，庚水又南径北平城西，而南入鲍丘水，鲍丘水又东，巨梁水注之。鲍丘水至雍奴县北屈，东入海。歙程氏瑶田通艺录曰：今灅水自遵化州西北四十五里鲇鱼石关外入口，东经温泉。郦所谓与温泉水合也。又东迤南十五里曰水门口。郦所谓石门峡也。又西南入棃河。棃河卽庚水也。庚水旣得灅水，又稍西而淋河南入之。淋河，郦所谓蓝水也。鲍丘水今之潮河也。潮河合泃水、庚水东流，有还乡河西南入之。郦所谓巨梁水也。流俗多误，以古正之如此。灅棃一声之转，灅水俗呼棃河。因使所入之庚水冒称棃河，而巨梁河冒称庚水。从水垒声。力轨切。十五部。
　　路径：段注说文□第十一卷□水部
　　标题：沽ɡū
　　注解：沽水，出渔阳塞外，东入海。渔阳下当有县字。说见邑部。渔阳郡渔阳，二志同。今直隶顺天府密云县县西南三十里渔阳故城是也。前志渔阳下曰：沽水出塞外，东南至泉州入海，行七百五十里。水经曰：沽河从塞外来，南过渔阳狐奴县北，西南与湿余水合为潞河。又东南至雍奴县西为笥沟。又东南至泉州县与淸河合，东入于海。淸河者，派河尾也。按凡曰出某县塞外，某县徼外，某县某方蛮夷中者，皆言其来之远，不可得其地名，故系之某县也。此云渔阳塞外，则非出渔阳矣。今直隶之白河，卽沽河也。白河远出宣化府独石口之独石水，合赤城水、龙门水东南流，径密云县西，与潮河合。潮河，古鲍丘水也。旣得潮河，西南径怀柔县东南，南经顺义县东，至通州城北东南三面，俗称古潞水。又南径旧漷县西。又径香河县西南。又东南径武淸县东。又东南入天津县畍，合诸大川由直沽入海，与郦注所述不甚异。程氏瑶田曰：俗谓沽水及郦注之独固门渔水蠃山皆在今之蓟州者，缪甚。玉裁谓方舆纪要谓汉渔阳在今蓟州，亦大缪。从水古声。古胡切。五部。今字以为沽买字。伐木郑笺曰：酤，买也。字从酉。〖注〗夃，古文。
　　路径：段注说文□第十一卷□水部
　　标题：沛pèi
　　注解：沛水。出辽东番汗塞外，西南入海。番音盘。汗音寒辽东郡番汗，二志同。今奉天府辽阳州，汉辽东郡治也。番汗未闻。前志番汗下曰：沛水出塞外，西南入海。沛水亦未闻。从水巿声。普葢切。十五部。今字为顚沛，跋之假借也。大雅荡传曰沛，拔也是也。拔当作跋。又本部渿下云沛之也，卽孟子沛然莫之能御意。葢勃然之假借也。
　　路径：段注说文□第十一卷□水部
　　标题：浿pèi
　　注解：浿水。出乐浪镂方，东入海。乐浪音洛郞。乐浪郡镂方，二志同。镂方未闻。前志乐浪郡浿水县下曰：浿水西至增地入海。水经曰：浿水出乐浪镂方，东南过临浿县，东入于海。郦按汉志是，说文及水经非也。郦云其水西流，径故乐浪朝鲜县，卽乐浪郡治，而西北流。故地理志曰：浿水西至增地县入海。浿水今朝鲜国之大通江，在平壤城北。平壤城卽古王险城，汉之朝鲜县也。隋书曰：平壤城南临浿水。从水贝声。普拜切。十五部。一曰出浿水县。此卽前志说也。浿水县未闻。
　　路径：段注说文□第十一卷□水部
　　标题：瀤huái
　　注解：北方水也。北山经曰：狱法之山，瀤津之水出焉。从水褱声。户乖切。十五部。
　　路径：段注说文□第十一卷□水部
　　标题：□lěi
　　注解：□水。出鴈门阴馆絫头山，东入海。沈约宋书曰：阴馆，前汉作观，后汉、晋作馆。按今前书不作观，葢浅人改也。鴈门郡阴馆，二志同。今山西代州州北四十里阴馆城是，在句注陉北。絫头山在今朔州代州之闲。前志阴馆下曰：絫头山，治水所出。东至泉州入海，过郡六，行千一百里。水经曰：□水，出鴈门阴馆县，东北过代郡桑干县南。又东过涿鹿县北。又东过出山，过广阳蓟县北。又东至渔阳雍奴县西入笥沟。按治水、□水异名同实。武五子传作台水，台卽治也。前志代郡且如下：于延水出塞外，东至广宁入治。（今本无广）平舒下：祁夷水北至桑干入治。小颜本治皆讹沽。姑故二音，其缪甚矣。郦云：地理志于延水东至广宁入治，非是。谓于延径广宁故城南，又径茹县故城北，又径鸣鸡山西，又径且居县故城南，乃后注于□水。不当云在广宁入治也。新挍水经注改治作沽，不免误会。今直隶永定河卽桑干河，卽古□水也。源出山西朔州马邑县洪涛山，会灰河，经马邑县、山阴县、应州、大同府、浑源州、阳高县、天鎭县、广灵县、蔚州，入直隶畍，经西宁县、怀安县、保安州、怀来县、昌平州、宛平县、良乡县、固安县、永淸县、霸州、天津府，至大沽，北入于海。从水累声。力追切。十五部。按此篆疑当是从水絫声。其山曰絫头山，故其水曰〈氵絫〉水。今字絫作累，又与累相乱。水经注作湿水者〈氵絫〉作漯乃又讹湿也。〈氵絫〉余水亦讹作湿余。又或讹作温余。一曰治水也。各本作或曰，今依集韵、类篇作一曰，谓□水一名治水，见汉志。郦氏亦云一曰治水。师古曰：治，弋之反。
　　路径：段注说文□第十一卷□水部
　　标题：□jū
　　注解：□水。出北地直路西，东入洛。北地郡直路，见前志。今未闻。前志直路下曰：沮水出东，西入洛。水经曰：沮水，出北地直路县，东过冯翊祋祤县北，东入于洛。按前志当云出西，东入，今本误倒。洛者，上文出北地归德北夷界中东南入渭之水也。郦注谓沮水下流合铜官，注郑渠，而东入洛。自郑渠湮废，沮水故道难考矣。今沮水出陜西鄜州中部县西北子午山，东流经骆驼冈翟道山南，俗曰沮水，有子午河自西来会。又东有慈乌河西南来会，东南流经县城南。又东稍北三十余里入洛河。葢非班、许、水经所谓也。禹贡道渭自鸟鼠同穴，东会于沣。又东会于泾。又东过漆沮，入于河。尚书某氏传云：漆沮，一水名。亦曰洛水。水经：渭水又东过华阴县北。注云：洛水入焉。阚骃以为漆沮之水也。是则洛水之下流，古称漆沮。炳焉可信。尚书传云：漆沮，一水名。亦曰洛水。正义申之曰：孔以为洛水一名漆沮，文理甚明。言一水名者，正恐人疑为二水也。今版本皆作二水名。然则亦曰洛水者，谓漆乎，谓沮乎。不可通矣。若周颂传云漆沮，岐周之二水也。此言泾西之漆沮为二水，以别于泾东之漆沮为一水。雅颂皆举泾西之二水，禹贡举泾东之一水，各不同也。郦曰：浊水入沮至白渠，俗谓之漆水，又谓之为漆沮水。此洛水所以得名漆沮与。从水虘声。侧加切。古音在五部。子余切。与出汉中房陵之沮各字。汉书、水经不别。
　　路径：段注说文□第十一卷□水部
　　标题：泒ɡū
　　注解：泒水。起鴈门葰人戍夫山，东北入海。葰人县，后志无。前志属太原郡。此属鴈门者，二郡境相接，容有改属也。葰如淳音琐。师古音山寡反。史记周勃、樊哙二传作靃人，左传襄十年之霍人也。今山西代州繁峙县县南有葰人故城。戍夫山，卽泰戏之山也。北山经曰：泰戏之山，虖沱之水出焉。而东流注于溇水。郭云：今虖沱水出鴈门卤城县南武夫山。李吉甫曰：泰戏山，一名武夫山，在繁峙县东南，虖沱水出焉。通典：虖沱水出繁峙县东南泒阜山。明统志谓之小泒山、大泒山。然则戍夫卽武夫，卽泰戏也。泒水卽虖沱之源也。从水瓜声。古胡切。五部。
　　路径：段注说文□第十一卷□水部
　　标题：滱kòu
　　注解：滱水。起北地灵丘，东入河。北地当作代郡。前志曰：代郡灵丘。今山西大同府灵邱县东有灵丘故城。灵丘下曰：滱水东至文安入大河，过郡五，行九百四十里。水经曰：滱水，出代郡灵丘县高氏山，东南过广昌县南。又东南过中山上曲阳县北，恒水从西来注之。又东过唐县南。又东过安憙县南。又东过安国县北。又东过博陵县南。又东北注于易。今直隶唐河，卽古滱水也。出大同府浑源州南。今翠屏山，卽古高氏山。东南流入灵邱县。又东南流入直隶易州广昌县界，由倒马关流入，径完县西北、唐县西南界。又东南过定州，入庆都县南界。又径祁州南。会沙滋二水。又东北径博野，蠡二县南。又东北径高阳县东。又北径安州东，入白洋淀。一统志曰：据水经注，葢滱水故道本由今淸苑县东南与濡博诸水合流注易，后徙而东，不入县境。按前志入大河，有误。大河之名亦非志所有。从水寇声。苦候切。四部。滱水卽沤夷水，沤当作呕。幷州川也。职方氏：幷州，其川虖池，呕夷。郑曰：呕夷，祁夷与。出平舒。按前志平舒下云：祁夷水北至桑干入治。（治卽□，今本作沽，误。）今出大同府广灵县之壶流河也，与灵丘之滱河划然二事。班云滱河幷州川，是亦谓滱卽呕夷，为许所本。古寇声、区声同部。
　　路径：段注说文□第十一卷□水部
　　标题：涞lái
　　注解：涞水。起北地广昌，东入河。北地当作代郡。代郡广昌，见前志。后志属中山国。今直隶易州广昌县县北有广昌故城。职方氏曰：幷州，其浸涞、易。郑云：涞出广昌。前志广昌下曰：涞水东南至容城入河，过郡三，行五百里。幷州浸。水经曰：巨马河，出代郡广昌县涞山。巨马河卽涞水也，东过逎县北。又东南过容城县北。又东过勃海东平舒县东，入于海。郦云：巨马水于东平舒北，南入于滹沱，而同归于海也。今涞水一名巨马河，源出广昌县南东，流转南，径易州涞水县东。又南入保定府定兴县畍，至县南为白沟河。又东南径容城县东北。又东径新城县南。又东南径雄县西。又东入保定县界。非郦注旧迹也。从水来声。洛哀切。一部。幷州浸。
　　路径：段注说文□第十一卷□水部
　　标题：泥ní
　　注解：泥水。出北地郁郅北蛮中。北地郡郁郅，见前志。今甘肃庆阳府安化县治，卽郁郅故城也。前志郁郅下曰：泥水，出北蛮夷中。泥阳下应注曰：泥水，出郁郅北蛮中。一统志曰：东河在安化县东，卽白马水也。元和志：延庆县西临白马州。寰字记：白马水，出北塞夷中。引水经注云洛川志径尉李城东北，合马岭水，号白马水。明统志：东河来自沙漠，至安化城北，合怀安及灵沟水南流，至合水县为马莲河。东河及下流马莲河皆卽古泥水也。按马莲，卽马岭之转语。从水尼声。奴低切。十五部。按今字皆用为涂泥字。
　　路径：段注说文□第十一卷□水部
  </div>
  <div class="pagination">
   <a href="说文解字注_page202.html">
    上一页
   </a>
   <span>
    ...
   </span>
   <a href="说文解字注_page198.html">
    198
   </a>
   <a href="说文解字注_page199.html">
    199
   </a>
   <a href="说文解字注_page200.html">
    200
   </a>
   <a href="说文解字注_page201.html">
    201
   </a>
   <a href="说文解字注_page202.html">
    202
   </a>
   <span class="current-page">
    203
   </span>
   <a href="说文解字注_page204.html">
    204
   </a>
   <a href="说文解字注_page205.html">
    205
   </a>
   <a href="说文解字注_page206.html">
    206
   </a>
   <a href="说文解字注_page207.html">
    207
   </a>
   <a href="说文解字注_page208.html">
    208
   </a>
   <span>
    ...
   </span>
   <a href="说文解字注_page204.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
