<!DOCTYPE html>
<html>
<head>
    <meta charset="UTF-8">
    <title>急就篇 - 第 8 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>急就篇 - 第 8 页/共 9 页</h1>
    <div class="content">　　廉洁平端抚顺亲
　　奸邪并塞皆理驯【一作阶理巡驯音巡】
　　变化迷惑别故新【别彼列反】
　　下有愚迷之人则能化喻使其变改去故之非行今之是也
　　更卒归诚自诣因【更工衡反】
　　卒给使役者也更言其去来更代也诣至也因就也谓更卒之徒厌苦疲倦常多逃匿苟求脱免若逢善政则怀德感恩来陈诚款自诣官寺就作役也
　　司农少府国之渊【少失照反　渊叶一均反诗其心塞渊淑慎其身鱼跃于渊遐不作人楚辞渊叶侁】
　　司农领天下钱谷以供国之常用少府管池泽之税及关市之资以供天子少者小也府者聚也财物所聚也非郊庙兵戎大用故谓之少府司此二者百物在焉故以深泉为喻也
　　远取财物主平均【远取财物一作援众钱谷平一作辨】
　　言远方之输赋税者或以杂物充之价有贵贱傥与京师不等又当有转送费用不欲劳扰故立平准均输之官各就所在受纳不损于私而官有利也右章第二十七
　　皋陶造狱法律存【陶余招反存叶徂陈反见楚辞大招】
　　皋陶舜臣名亦号庭坚命为士官始制囹圄法律备焉欲言刑罚之事故先陈之也狱之言埆也取其坚牢也字从二犬所以守备也【埆音角囹圄音苓御】
　　诛罚诈伪劾罪人【劾胡得反又胡槩反】
　　诛责也罚治也劾举案之也诈伪则责治有罪则举案
　　廷尉正监承古先【先叶音询见楚辞九歌】
　　廷尉掌刑狱之官秦所置也汉亦因之廷者平也朝之处也尉者武官之号也兵狱同制故曰廷尉廷尉属官有正有监言因承上古先代而置之
　　总领烦乱决疑文【文叶防匀反】
　　烦乱则领理疑议则详决此狱官之职也
　　变鬭杀伤捕伍邻
　　变鬭者为变难【乃旦反】而相鬭也杀伤相伤及相杀也捕收掩也有犯变鬭伤杀者则同伍及邻居之人皆被收掩也隣伍解已在前
　　亭长游徼共杂诊【徼工钓反一作游徼亭长诊音轸叶音真】
　　亭长一亭之长主逐捕盗贼游徼乡之游行徼循皆督察奸非者也杂犹参也诊验视也有被杀伤者则令亭长与游徼相参而诊验之知其轻重曲直也秦汉之制十里一亭亭有髙楼所以候望乡啬夫治之游徼即啬夫之所綂也
　　盗贼系囚榜笞臋【徒浑反防音彭】
　　系囚拘絷之也榜笞捶击之也臋脽也获盗贼者则拘絷而捶击其脽考问其状也【絷竹立反捶之蘂反】
　　朋党谋败相引牵【牵叶起巾反诗楚茨愆叶孙荀子成相贤叶民】
　　同谋之中一人事败则牵引朋党皆发露也
　　欺诬诘状还反真
　　囚系之徒或欺诈闭匿或诬寃良善既被考诘穷治由状乃归实也
　　右章第二十八
　　坐生患害不足怜
　　干纪速辜人所同嫉者也
　　辞穷情得具狱坚
　　既穷其辞又得其情则鞠讯之吏具成其狱鍜链周密文致坚牢不可反【音翻】动也【讯音信鞠居六反】
　　籍受证验记问年
　　簿籍所受计其价值并显证以定罪也记问年者具为书记抵其本属问年齿也幼少老耄科罪不同故问年也【抵丁礼反】
　　闾里乡县趣辟论【趣音促一作趋辟扶亦反论卢昆反】
　　里门曰闾里者本其所居之里也里属于乡乡綂于县趣谓催速之也辟法也里乡及县逓相催速使早报问则依宪法而论决也
　　鬼薪白粲钳釱髠【钳巨淹反釱音第徒计反又音太髠若门反】
　　此谓轻罚非重罪者也鬼薪主取薪柴以供祭祀鬼神也白粲主择米取精白粲粲然者也以铁錔头曰钳錔足曰釱【錔也合反黄氏曰釱音太即钳】发曰髠【他计反】
　　不肯谨慎自令然【然叶音言诗无羊年叶溱汉叙传贤叶门论】
　　已则招之又谁咎也
　　输属诏作谿谷山【诏一作治山叶所旃反诗小弁山叶泉殷武山叶丸】
　　输属言配入其处也诏敕别有所输作也一曰诏书处【昌汝反】罚令其输作也山渎无所通曰谿泉出通川曰谷一曰水注川曰谿注谿曰谷配于谿谷及山徒役之也
　　箛篍起居课后先【箛音孤篍音秋又此遥反又七召反】
　　箛吹鞭也【黄氏曰竹箫也洛阳亭长所吹】篍吹筩也【黄氏曰吹筩以劝工者】起居谓晨起夜卧及休食时也言督作之司吹鞭及竹筩为起居之节度又挍其程课先者免罚后者惩责也今之伎倡欲相号令者则吹指为节盖吹鞭之遗事
　　斩伐材木斫株根【斫音勺】
　　斩截也伐攻取也材谓木梃也【梃大鼎反】枿栽曰株【枿五葛反栽音哉】树本曰根言徒役之人给此事也
　　右章第二十九
　　犯祸事危置对曹【曹叶徂侯反见诗载驰泉水楚辞招隐士】
　　犯祸犯法而致祸也事危其事倾危也既被验问则置立对辞于曹府也
　　谩訑首匿愁勿聊【谩谟官反又音慢訑音移聊叶音畱见楚辞九章招隐士】
　　谩訑巧黠不实也首匿为头首而藏匿罪人也勿聊无聊赖也
　　缚束脱漏亡命流【束一作购一反】
　　命者名也既被缚束忽脱漏则亡其名籍而流迸也【迸布诤反】
　　攻击劫夺槛车胶【胶叶音豪见楚辞大招】
　　言强盗羣盗相与攻击劫夺人者吏捕得之载以槛车又加胶漆取周密也槛者车如槛形义在幽闲防泄露也一曰胶者谓胶罪人之目使不得开絶变难也击字或作剽剽亦劫也【剽频妙反】
　　啬夫假佐扶致牢
　　啬夫乡之有秩者也假佐县之假吏也扶致牢者扶持罪人而致之于牢狱也一曰假佐者啬夫之权佐也谓之牢者言若豢豕之牢亦取其坚牢也【豢音患】
　　疻痏保辜謕呼号【疻音纸又音支痏音洧謕古啼字一作啼号一作嗥獆并音豪】欧人皮肤肿起曰疻欧伤曰痏保辜者各随其状轻重令欧者以日数保之限内致死则坐重辜也謕呼号者被欧之人称痛酷也【欧于口反坐才卧反黄氏曰疻欧伤也痏疮痏也】号或作獆音义同
　　乏兴猥逮诇讂求【猥乌贿反诇休正反讂音睊古县反】
　　律有乏兴之法谓官有所兴发而辄稽畱阙乏其事也猥盛多也逮传捕也猥逮者矫为官府多有逮捕也诇谓知处密告之也【黄氏曰诇自言长也】讂隐语也谓侦伺官府利害隐密其事有所追求也【黄氏曰讂流言有所求也】一曰乏兴之人弃家逃匿故官司逮捕诇讂而求也
　　辄觉没入檄报畱【檄刑狄反】
　　檄者以木为书长二尺报者处当罪人也言有乏兴猥逮及诇讂者其事发觉身则没入为奴婢或没其家财则为檄书处当其罪而畱之也【处昌汝反当丁浪反】
　　受赇枉法忿怒仇【赇巨牛反】
　　以财求事曰赇言受人财者枉曲正法忿怒良直反为仇雠也
　　右章第三十
　　防谀争语相觝触【觝一作抵】
　　防相谮也谀谄言也争语谓各持辩说也有争语者常相觝距而击触也一曰争语谓交相谮毁也
　　忧念缓急悍勇独【忧一作更悍侯干反一作捍】
　　言无赖之人不自修整以陷罪恶临机迫猝【千忽反】更生邪计妄为凶悍当窘厄也【窘求闵反】
　　乃肯省察讽谏读【省息井反】
　　乃肯犹言宁肯谓不肯也平居之时既无立操之方又违从善之义有讽谏者不肯省察而习读之所以遂成过恶以至丧败也一曰危急之后方自省躬而读讽谏思改过也
　　泾水注渭街术曲【街古谐反术常出反】
　　此说京畿之内也泾水出安定汧头山【汧口坚反】至阳陵而入渭【汧头山地理志作幵苦见反又音牵括地志作筓顔氏曰山在今灵州东南土俗语讹谓之汧屯山】四达之道曰街邑中之道曰术里中之道曰曲
　　笔硏筹算膏火烛【硏倪甸反筹一作投】
　　此记官府之中给长史以下之具也【长竹丈反】笔所以书也一名不律亦谓之聿硏所以硏【五贤反】墨也筹所以付与算所以计度【大各反】皆以竹为之膏火为灯炬【音巨】蜜烛
　　赖赦救解贬秩禄【贬悲捡反】
　　此说在官有罪幸逢赦令及人救解得免重罚降其秩次而损其禄也
　　邯郸河间沛巴蜀【邯音寒沛音贝】
　　此畧说诸郡名也邯郸赵国所都也河间言在两河之间也沛者本秦泗水郡属县也汉兴更为沛郡巴巴郡也蜀蜀郡也
　　颍川临淮集课录
　　颍川因颍水为名也临淮居淮水之旁也集课录者诸郡各上其计总防京师次其名录
　　依溷污染贪者辱【溷胡困反】
　　此戒守宰以下也依近也溷厕也言近溷厕者则被污染贪贿赂者必致戮辱以财物比于粪秽为害染人也
　　右章第三十一
　　汉地广大无不容盛【盛音成】
　　此为终篇述帝德也容盛犹言覆载也
　　万方来朝臣妾使令【令力呈反朝直遥反】
　　威灵所被无思不服
　　边境无事中国安宁【境音景】
　　遐迩谧清兵革靡用也境字或作竟古文通也
　　百姓承德隂阳和平
　　至諴【音咸】感神上降祉也
　　风雨时节莫不滋荣【滋一作兹】
　　仁及艸木皆茂畅也
　　灾蝗不起五谷孰成
　　毎获丰年仓廪实也天反时为灾虫食苗曰蝗五谷者黍稷麻菽麦也
　　贤圣并进博士先生
　　野无隐逸皆升朝也博士者多闻之士先生谓老成之人也
　　长乐无极老复丁【乐音洛复注复除之复音福今改扶又反】
</div>
    <div class="pagination">
<a href="急就篇_page7.html">上一页</a><a href="急就篇.html">1</a><a href="急就篇_page2.html">2</a><a href="急就篇_page3.html">3</a><a href="急就篇_page4.html">4</a><a href="急就篇_page5.html">5</a><a href="急就篇_page6.html">6</a><a href="急就篇_page7.html">7</a><span class="current-page">8</span><a href="急就篇_page9.html">9</a><a href="急就篇_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
