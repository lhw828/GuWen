<!DOCTYPE html>
<html>
<head>
    <meta charset="UTF-8">
    <title>马氏文通 - 第 90 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>马氏文通 - 第 90 页/共 114 页</h1>
    <div class="content">[1093]礼檀弓下云：不以食道用美焉尔。
[1094]又云：唯祭祀之礼，主人自尽焉尔。——四引「焉尔」者，「焉」乃句中顿挫之辞，而带有「于是」之解也。「尔」助字，仍解若「如此」，又解若「而已」也。②
焉耳。
[1095]礼檀弓下云：敬之斯尽其道焉耳。
[1096]大戴记曾子立事篇云：嗜酤酒，好讴歌，巷游而乡居者乎，吾无望焉耳。
[1097]礼乐记云：则乐之道归焉耳。
[1098]韩文雑说云：传数十王而天下不倾者，纪纲存焉耳。——四引「焉耳」者，「焉」解同上，「耳」解「止此」也。
然则双合助字，各皆以其本意为助，阅者自为领会焉耳。
○1称「也」为「断词」，易与【4.4.2】节相当于系词之「断词」混淆。体会马氏本意，此所谓「断词」，与多次提及之「决辞」相似，皆指表示判断语气之助字。
○2「尔」既解若「而已」，即不能同时解若「如此」。「焉尔」之语气应与「焉耳」同。

【9.13.2】有以传信助字参合以助句者，则惟以「矣」字为殿。凡以传信助字为殿者，从未见有参以传疑助字者。
也已矣。
[1099]论语泰伯云：子曰：‘泰伯其可谓至德也已矣。’
[1100]又：周之德，其可谓至德也已矣。——「也已矣」者，参合助字也。其实「也」贴「至德」，而「已矣」两字，仍解如前，重言以决其事之已定而无可少疑也。是则仍谓之双合助字可也。
[1101]论语子罕云：说而不绎，从而不改，吾末如之何也已矣。
[1102]又卫灵公：不曰如之何如之何者，吾末如之何也已矣。
[1103]又先进：亦各言其志也已矣。
[1104]又颜渊：可谓明也已矣∣可谓远也已矣。——五句皆参合助字，解同上。
焉耳矣。
[1105]礼檀弓上云：勿之有悔焉耳矣。
[1106]又祭统云：夫铭者，壹称而上下皆得焉耳矣。——「焉耳矣」者，亦参合助字也。「焉」，辞之顿挫也。「耳矣」者，犹「而已矣」也，义皆同前。惟助字三迭，其赞叹悲感之情，各有所寄，斯为不同耳。
[1107]论语阳货云：不有博奕者乎？为之，犹贤乎已。——「乎已」者，有似疑信两助之合用。不知两字皆非助字，一为介字，一为动字，故「为之犹贤乎已」者，犹云「其为博奕也，犹贤于其闲居而无所为」也。「已」者，「止」也。

【9.13.3】其以传信助字与传疑助字双合为助者，则惟传疑者殿句，殿以「乎」「哉」两字者其常，殿以「与」「夫」两字者有焉，而殿以「邪」字者仅矣。
矣哉。
[1108]论语子路云：子曰：庶矣哉！——「矣哉」者，双合助字也。「矣」，助字之传信者，「哉」，传疑者。「庶」，静字，「矣」助「焉」，常例也，殿以「哉」字者，叹辞也。
[1109]又卫灵公云：好行小慧，难矣哉！
[1110]又阳货：饱食终日，无所用心，难矣哉！——皆此例也。
耳哉。
[1111]齐策云：若乃得去不肖者而为贤者狗，岂特攫其腓而噬之耳哉！——「耳哉」者，犹「而已乎」也。
也哉。
[1112]庄子人间世云：子綦曰：‘此何木也哉？此必有异材夫。’
[1113]诗秦风终南云：其君也哉！——「也哉」者，「也」字助句，加「哉」字以为量度咏叹也。以上所引双合字，皆先以传信助字而后殿以「哉」字者。
矣乎。
[1114]礼中庸：父母其顺矣乎！——「矣乎」者，双合助字也。「矣」助静字，助事之已往者与有效者，皆常例也。「顺矣」者，言效也，「乎」叹辞也。
[1115]又云：子曰：‘鬼神之为德，其盛矣夫！’
[1116]又云：子曰：‘武王周公，其达孝矣乎！’
[1117]又云：子曰：‘王天下有三重焉，其寡过矣乎！’
[1118]又檀弓下云：孔子曰：‘延陵季子之于礼也，其合矣乎！’——所引「矣乎」，皆前志也。
惟[1119]论语里仁云：有能一日用其力于仁矣乎？
[1120]又阳货：女为周南召南矣乎？——两「矣乎」之义有异，「矣」者，已经也，「乎」者，设问而拟议之辞也。两句犹云「如已用力于仁乎」也，「女已为此诗乎」也。
也乎。
[1121]左传成公二年云：无为，吾望尔也乎！——「也」以煞句，「乎」以设问，义同「矣乎」，惟「也」助同时之事耳。此双合字，先以传信助字而后殿以「乎」字者。
也与。
[1122]礼中庸云：子曰：‘舜其大孝也与！’——「也与」者，双合字也。「也煞句，加「与」字以咏叹也。
[1123]论语子罕云：子曰：‘语之而不惰者，其回也与！’
[1124]又宪问：子曰：‘道之将行也与！命也。道之将废也与！命也。’
[1125]又阳货：人而不为周南召南，其犹正墙面而立也与！
[1126]又：子曰：‘色厉而内荏，譬诸小人，其犹穿窬之盗也与！’
[1127]礼檀弓上云：曾子曰：‘始死之奠，其余阁也与！’——诸「也与」皆同前义。此以殿以「与」字者。
矣夫。
[1128]论语雍也云：子曰：‘君子博学于文，约之以礼，亦可以弗畔矣夫！’——「矣夫」者，双合助字也。「矣」煞句，犹前例也，「夫」咏叹而回指前文也。
[1129]又宪问云：君子而不仁者有矣夫！
[1130]又卫灵公：今亡矣夫！
[1131]礼檀弓上云：夫子曰：‘由，尔责于人，终无已夫！三年之丧，亦已久矣夫！’——诸「矣夫」同上。檀弓句内「终无已夫」之「已」作动字解。①
也夫。
[1132]庄子大宗师云：然而至此极者，命也夫！
[1133]论语宪问云：莫我知也夫！——「也」煞句，「夫」叹辞，指上文。以上皆殿以「夫」字者。
也邪。殿「邪」字者不数见。
[1134]庄子人间世云：且得有此大也邪！——「也」助句，「邪」拟议之辞也。
以上诸引，皆以两种助字双合，而惟以传疑助字为殿者。
○1檀弓上一例，章氏在此析作二例，非。上【9.12.2】节[1062]与此重，只作为一例。又，为便于理解，编者在末句前加「檀弓句内」四字。

【9.13.4】有惟以传疑助字双合为助者，则惟以「乎哉」两字为殿。
[1135]论语颜渊云：为仁由己，而由人乎哉？——此句可以「乎」字煞句云「而由人乎」，续以「哉」字者，为咏叹也。
[1136]又卫灵公云：言不忠信，行不笃敬，虽州里行乎哉？
[1137]又阳货云：子曰：‘礼云礼云，玉现帛云乎哉？乐云乐云，钟鼓云乎哉？’
[1138]庄子齐物论云：民湿寝则腰疾，偏死，鳅然乎哉？木处则惴栗恂惧，猨猴然乎哉？
[1139]礼檀弓上云：今一日而三斩板而已封，尚行夫子之志乎哉？
[1140]又云：吾纵生无益于人，吾可以死害于人乎哉？
[1141]又檀弓下云：哀哉！死者而用生者之器也，不殆于用殉乎哉？
[1142]又云：吾得已乎哉？鲁人以妻我。
[1143]史记孟荀列传云：其游诸侯见尊礼如此，盖与仲尼菜色陈蔡，孟轲困于齐梁同乎哉？
[1144]论语子罕云：君子多乎哉？——诸「乎哉」皆同义。

【9.13.5】其以两种助字参合为助者，亦惟以「哉」「乎」两字为殿。
也乎哉。
[1145]左传襄公二十五年云：其人曰：‘死乎？’曰：‘独吾君也乎哉，吾死也。’曰：‘行乎？’曰：‘吾罪也乎哉，吾亡也？’——「也乎哉」者，参合助字也。「也」以煞句也，「乎」以自问也，「哉」以感叹也。
也与哉。
[1146]论语阳货云：鄙夫可与事君也与哉！
[1147]礼檀弓下云：我吊也与哉！——「也与哉」者，亦参合助字也。「也」以助句也，「与」以拟义也，「哉」以慨叹也。
焉耳乎。
[1148]论语雍也云：女得人焉耳乎？——或作「焉尔乎」，皆参合助字也。「焉」在句中，所以顿挫也，而亦有于此之意。「耳」「尔」两字，仍解「止此」与「如此」也。「乎」以疑问也。
至[1149]论语公冶长云：已矣夫，吾未见能见其过而内自讼者也。——「已矣乎」者，「已」动字，非助字也。
总之，合助之字，各抱本意，藉以毕达句中所孕之辞气耳。助字之妙，惟古人能用之，周秦以下无继之者。「者」字之后，凡助字皆可助也，如「者也」「者矣」「者耳」「者乎」「者哉」「者邪」之类。然「者」字之可列为助字者，以其可殿夫句读而不为他字所殿。「者」字先乎诸助字者，如「者也」「者矣」等语，皆为接读代字，而不能以助字目之。既非助字，则非合助矣，故不载，学者其检阅焉。
叹字
【9.14】凡虚字以鸣心中不平者，曰叹字。
夫言者，心之声也；而字者，所以记言也。于是记言天下之事物者，则有兔字，有代字；记言事物行止之状者，则有静字，有动字；记言事物之离合乎动静者，则有介字；记言动静之互相维系者，则有连字；而记言动静之幻变，使有以寄其神而写其情者，则有助字。凡兹诸字，皆所以记心中之声，发于口而为言者也；而所以记心中之感，矢诸口而为声者，则惟叹字。叹字者，所以记心中不平之鸣也。
喜怒哀乐之未发，心至平也。有感而应，心斯波矣，波，斯不平矣。其感之轻者，心有主焉，于是因所感而成意，此诸字之所记也。感之猛者，心无主焉，于是随所感而为声，此叹字之所鸣也。叹字者，所以鸣心中猝然之感发，而为不及转念之声也。斯声也，人籁也，尽人所同，无间乎方言，无别乎古今，无区乎中外。乃旁考泰西，见今英法诸国之方言，上稽其罗马希腊之古语，其叹字大抵「哑」「呵」「哪」之类，开口声也。而中国伊古以来，其叹字不出「呼」「吁」「嗟」「咨」之音，闭口声也。然声有开闭之分，而所以鸣其悖发之情则同。
叹字终于单音，而极于三音，至矣。其发而为叹美、为伤痛者，或音同而字异，或字同而情变，所谓随事见情，因声拟字，不可拘也。至应答呵责之字，有声无义，亦附识焉。
「于」，叹辞，加一言则曰「于乎」，或作「于戏」，又作「鸣呼」，其义一也。「噫」，叹声，释文「噫」作「意」。①
[1150]礼檀弓下：国昭子曰：‘噫！’——郑注为‘不寤之声。’
[1151]公羊传哀公十四年：子曰：‘噫！’——何注为‘咄嗟貌。’
[1152]论语先进：子曰：‘噫！’——包注为‘痛伤之声。’
[1153]诗小雅节南山十月曰：抑此皇父。
[1154]又大雅荡瞻卬：懿厥哲妇。——笺谓「抑」「懿」皆同「噫」②，而一则疾呼声，一则痛伤声。是则「噫」「意」「抑」「懿」并皆字异而同音，而情则随事而有变也。
「嘻」，叹声。
[1155]礼檀弓上：夫子曰：‘嘻！’——郑注为‘悲恨之声’。
[1156]公羊传僖公元年：庆父闻之曰：‘嘻！’——何注为‘发痛语首之声’。
</div>
    <div class="pagination">
<a href="马氏文通_page89.html">上一页</a><span>...</span><a href="马氏文通_page85.html">85</a><a href="马氏文通_page86.html">86</a><a href="马氏文通_page87.html">87</a><a href="马氏文通_page88.html">88</a><a href="马氏文通_page89.html">89</a><span class="current-page">90</span><a href="马氏文通_page91.html">91</a><a href="马氏文通_page92.html">92</a><a href="马氏文通_page93.html">93</a><a href="马氏文通_page94.html">94</a><a href="马氏文通_page95.html">95</a><span>...</span><a href="马氏文通_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
