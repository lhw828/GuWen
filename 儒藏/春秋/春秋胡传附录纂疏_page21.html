<!DOCTYPE html>
<html>
<head>
    <meta charset="UTF-8">
    <title>春秋胡传附录纂疏 - 第 21 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋胡传附录纂疏 - 第 21 页/共 22 页</h1>
    <div class="content">　　楚【昭】杀其大夫郤宛【郤去逆反谷作郄宛于阮反又于元反左传郤宛直而和国人说之鄢将师为右领与费无极比而恶之令尹子常贿而信谗无极谓子常曰子恶欲饮子酒又谓子恶令尹欲饮酒于于氏子恶曰我贱人也不足以辱令尹令尹将必来辱为恵已甚吾无以酬之若何无极曰令尹好甲兵子出之吾择焉取五甲五兵曰寘诸门令尹至必观之而从以酬之及飨日帷诸门左无极谓令尹曰吾几祸子矣子恶将为子不利甲在门矣且是役也呉可以得志子恶取赂焉而还令尹使视郤氏则有甲焉不往召鄢将师而告之将师退遂令攻郤氏且爇之子恶闻之遂自杀也令尹炮之尽灭郤氏之族党杀阳令终与其弟完及佗与晋陈及其子弟晋陈之族呼于国曰鄢氏费氏自以为王専祸楚国弱寡王室防王与令尹以自利也国将如何令尹病之张氏曰特国人之恱已而无见几知人之明以立于无道之朝至于见杀宜矣僖七年传称国以杀其大夫罪累上也】○秋晋【顷】士鞅宋【景】乐祁犂卫【灵】北宫喜曹【悼】人邾【荘】人滕【悼】人防于扈
　　按左氏扈之防令戍周且谋纳公也宋卫皆利纳公固请之士鞅取货于季孙谓乐祁北宫喜曰【季孙未知其罪而君伐之请囚请亡于是乎不获君又弗克而自出也夫岂无备而能出君乎季氏之复天救之也休公徒之怒而启叔孙氏之心不然岂其伐人而说甲执氷以游叔孙氏惧祸之滥而自同于季氏天之道也】鲁君守齐三年而无成季氏甚得其民淮夷与之有十年之备有齐楚之援【去声有天之赞有民之助】有坚守之心有列国之权而弗敢宣也事君如在国鞅以为难二子皆图国者也而欲纳鲁君请从二子以围鲁无成死之二子惧皆辞乃辞小国而以难复【以难纳白晋君】文十五年诸侯盟于扈将为【于伪反】鲁讨齐齐侯赂之而不克讨故在防诸侯略而不序今此谋纳公亦以赂故不克纳而诸国之大夫皆序何也曰利于纳公者宋卫之大夫也受赂而不欲纳公者独范鞅主之耳又况戍周之令行乎所以列序而不略也以此见圣人取舎【音舍】之大情而轻重审矣【襄陵许氏曰士鞅谋纳公而以货解无贬辞者以令戍周故也霸图不竞苟有一善则为之匿诸慝而存之此春秋所以扶衰乱也家氏曰齐景为鄟陵之盟而梁丘据入季氏之锦晋顷为扈之防而士鞅纳季氏之赂二君懵然无知以为鲁之休戚无闗于己孰知田常韬祸于齐六卿伏忧于晋厝火积薪而不悟使二君能为鲁讨贼亦足以詟内盗之胆也汪氏曰文十五年之盟扈谋讨齐商人弑舎之罪晋灵受其赂而弗克讨此年防扈本非谋讨意如但谋纳昭公耳士鞅受意如之贿而弗克纳然皆废天讨矣春秋序于扈之大夫而无贬辞盖以籍秦致诸侯之戍于周犹能践戍周之言故也抑亦圣人于所见之世直书见义主人习其读而问其传未知己之有罪焉尔】
　　冬十月曹伯午卒【悼公也在位九年弟野立是为声公】○邾【荘】快来奔【徐邈曰小国无大夫故但举名而畧其氏髙氏曰快亦三叛人之党鲁为逋逃渊薮而受之鲁之彊臣逐君而邾快来奔从其类也家氏曰庻其畀我来奔季孙宿始纳之今邾快又来奔意如复纳之宿意如世济其凶不君其君又诱人之臣使之叛其君而已为之逋逃主罪可胜诛乎快邾之贱者不足录也春秋所以录之而无所遗诛季氏之无君也三十一年黒肱以滥来复受之而不疑推其无忌惮之心亦何所不至春秋详书之非诛叛人实讥季氏也】○公如齐【景左传齐侯请飨之子家子曰朝夕立于其朝又何飨焉其饮酒也乃饮酒使宰献而请安子仲之子曰重为齐侯夫人曰请使重见子家子乃以君出杜氏曰礼君宴大夫使宰为献主比公于大夫也齐侯请自安不在坐也子仲鲁公子憗十二年谋逐季氏不能而奔齐今行饮酒礼而欲使重见从宴媟也】公至自齐居于郓【髙氏曰公以齐之卑我也遂归而明年如晋据范献子之言曰季氏有齐楚之援然则齐固助季氏安肯纳公愚按孟懿子阳虎伐郓公徒败于且知春秋不书皆所以存公也上之于下有征而无战而况败乎以君而伐臣已亵其威而况见伐于其臣乎阳虎逆俦不足责仲孙何忌尝学于圣人者也何乃昧于君臣之大义亦至于此极乎嘻可叹也】
　　【丁敬王亥六年】二十有八年【晋顷十二齐景三十四卫灵二十一蔡昭五郑定十六卒曹声公野元年陈恵十六杞悼四宋景三秦哀二十三楚昭二呉阖庐元年】春王三月葬曹悼公【杜氏曰六月而葬缓】○公如晋次于干侯【左传公如晋将如干侯子家子曰有求于人而即其安人孰矜之其造于竟弗聴使请逆于晋晋人曰天祸鲁国君淹恤在外君亦不使一个辱在寡人而即安于甥舅其亦使逆君使公复于竟而后逆之谷梁传公在外也杜氏曰干侯晋竟内邑在魏郡斥丘县张氏曰今大名府成安县东南有斥丘故城孙氏曰公前年如齐者再皆不见礼故如晋也公既不见礼于齐又不得入于晋其穷辱如此任氏曰齐晋大国也皆于季氏不恤昭公中国主盟所以在外之乎或问公孙于齐次于阳州公如晋次于干侯礼宜止于逺境乎昭公自不欲进乎抑齐晋之君阻之而不使之前乎茟之之意安在胡氏曰次者止而有待之意于阳州者不得入于齐也于干侯者不得见于晋也人君失国出奔而详书其所在见臣子不可顷刻忘君父必欲知其所居之安与否也而进退去就之是非亦自见矣季氏逐君不待贬而恶自见圣人至此全罪昭公之不君也愚按昭公之春秋五书如晋至河乃复伤其见拒于晋不得入而徒返也两书如晋次于干侯伤其既不得入于晋亦不得返其国也书至书复外虽见辱而内犹不失其国也书次则止于是而已矣无可复之道矣次于阳州犹曰齐鲁之竟也次于干侯进退维谷则覊旅之人耳书次于干侯而后书在干侯是仅存眎息而已矣圣人汲汲于存公而屡书不一书然昭公之迹愈逺愈防而愈不能自振亦可见矣公之在齐犹有齐侯取郓围成之事晋顷拒而弗受略无兄弟孔懐同恶相恤之义岂不重可叹哉○刘氏曰左传记晋人云鲁不告于晋去年谋纳公是鲁告晋矣岂得诬其不告哉】○夏四月丙戌郑伯宁卒【宁公作寗定公也在位十六年子虿嗣是为献公】六月葬郑定公【杜氏曰三月而葬速】○秋七月癸巳滕子宁卒【宁公作寗悼公也在位二十五年子结嗣是为顷公】冬葬滕悼公【髙氏曰公不在国凡丧葬之礼皆季氏専之也王氏曰诸侯之葬鲁往防之则书昭公在外季氏使人防诸侯之葬以结外援也】
　　【戊敬王子七年】二十有九年【晋顷十三齐景三十五卫灵二十二蔡昭六郑献公虿元年曹声二陈恵十七杞悼五宋景四秦哀二十四楚昭三呉阖庐二】春公至自干侯居于郓【杜氏曰以干侯至不得见晋侯故何氏曰不致以晋者未至晋】齐侯使髙张来唁公【左传齐侯使髙张来唁公称主君子家子曰齐卑君矣君祗辱焉谷梁传唁公不得入于鲁也杜氏曰张髙偃子唁公至晋不见受何氏曰言来者居郓从国内辞】
　　遣使【疏吏反】来唁【襄陵许氏曰荀跞唁公地髙张不地以公居郓犹以鲁志也故称来焉髙氏曰唁于野井齐地也唁于干侯晋地也今在郓乃鲁地故但书来而已】浅事也亦书于经者罪齐侯不能修方伯连帅【所类反】之职也昔狄人迫逐黎侯而黎侯寓于卫卫人弗恤黎之臣子劝其君以归而赋式微其一章曰微君之故者以事求人而人不有其事是谓防君之故若昭公见逐出奔而齐莫之讨淹恤日久而齐莫之纳防君之故矣其二章曰防君之躬者以身下人而人不有其身是谓防君之躬若齐侯设礼以享而使宰献【在六年冬仪礼大夫聘公拜送醴宰夫荐笾豆脯醢】遣使来唁而称主君【杜氏曰比公于大夫】防君之躬矣诸侯失国托于诸侯礼也【本孟子】诸侯失国诸侯纳之正也齐之先世尝主夏盟而太公受先王五侯九伯之命矣鲁为邻境甥舅之国也昭公朝夕立于其朝鲁不能陈师境上讨意如逐君之罪而遣使唁公岂得礼乎【家氏曰唁虚礼也通防归唁卫侯妇人之事也齐晋大国亦止唁公而不能讨意如之罪春秋书唁讥之也愚按卫献公出奔齐臧纥如齐唁卫侯春秋不书以是为不足书也而昭公之孙齐侯野井之唁髙张之唁晋荀跞之唁莫不悉书所以讥齐晋之徒能唁公而不能纳公也齐侯始亲唁犹有恤患之意今使髙张来而吊其至晋不见受且比公于大夫适以耻公而已奚益哉】
　　公如晋次于干侯【左传公如干侯襄陵许氏曰书次于干侯复不见受也髙氏曰齐侯比公于大夫故复如晋冀晋见恤也而晋复不受故次于干侯诸侯出奔狼狈未有如公之甚者○愚按左传云平子每嵗贾马具从者之衣屦而归之于干侯公执归马者卖之乃不归马窃疑意如刚忍凶悖必无是事也昭公居郓四年始适干侯郓犹未溃而曰每嵗归马于干侯不亦谬乎脱有是事亦郑荘射王中肩使祭足劳王且问左右之类耳加刃于人而以手抚之此小人之欲揜其恶者也又云昭公黜公子务人而以公衍为太子是时昭公在外无宗庙朝廷何暇易太子乎】○夏四月庚子叔诣卒【诣五计反谷梁传季孙意如曰叔倪无病而死此皆无公也是天命也非我罪也髙氏曰叔诣欲纳公而卒】○秋七月○冬十月郓溃【公羊传邑不言溃此其言溃何郛之也曷为郛之君存焉尔谷梁传溃之为言上下不相得也上下不相得则恶矣亦讥公也昭公出奔民如释重负】
　　民逃其上曰溃【见左传文二年又成二年左传上失民也孙氏曰季氏専鲁民不辅公故郓溃】自是昭公削迹于鲁尺地一民皆非其有矣公之出奔处郓四年民不见徳亡无爱徴【知陵反昭十三】至于溃散【杜氏曰溃散叛公】岂非昏迷不反自纳于罟【音古】擭【胡化反】陷穽【才性反】之中其从【才用反】者又皆艾【鱼刈反与刈同】杀其民视如土芥【前贾谊传杀人若艾草菅】其下不堪所以溃欤【范氏曰公既出奔不能改徳修行居郓小邑复使溃散徳之不建如此之甚】然则去宗庙社稷出奔而犹不惕然恐惧蕲改过以补前行【下孟反】之愆也自弃甚矣欲不亡得乎噫故书以为后世戒【通防郓本鲁邑书齐人取郓而居昭公言郓非鲁地也又书郓溃则民之不与昭公可知皆深罪昭公之意愚按或谓意如间公如干侯诱其民而使之溃夫苟昭公之徳泽足以固结其民而民心不忘昭公则虽诱之使叛其民亦必深思逺念而不忍叛去也燕乐毅以秦魏韩赵之师破齐与楚淖齿共杀齐涽王分其地未期年而王孙贾一呼齐人皆袒右攻贼以季氏之强孰与六国而鲁人之思昭公不若齐人之思念其君何也岂非昭公失民既久而若是耶然则郓民之见诱于季氏实以耳濡目染之有素而非一朝一夕之故也】
　　【巳敬王丑八年】三十年【晋顷十四卒齐景三十六卫灵二十三蔡昭七郑献二曹声三陈恵十八杞悼六宋景五秦哀二十五楚昭四呉阖庐三】春王正月公在干侯【谷梁传存公故也何氏曰闵公郓溃无尺土之居逺在干侯故以存君】
　　公去社稷于今五年【二十五年孙齐】每嵗首月不书公者在鲁四封之内则无适而非其所也至是郓溃客寄干侯非其所矣嵗首必书公之所在者盖以存君不与季氏之専国也【陆氏曰此时郓溃公无所容身而干侯既非其地不得书居故每岁首皆称在也刘氏曰其言公在干侯何正月以存公也曷为存公公在外也公在外乆矣曷为于此乎前书居于郓有鲁也在干侯无鲁也公虽无鲁鲁不可以无公向曰居今曰在向也鲁而今也晋一民莫得使焉尺地莫得有焉人固曰干侯之君耳而春秋则以为吾君也薛氏曰郓溃而遂不反故书公在干侯郓之书居干侯书在内外之别也王氏曰天子所在称居王者以天下为家示无外也故襄王奔郑曰出居于郑诸侯在其国称居寄他国称在示有尊也故昭公于郓称居于干侯称在】而罪臣子讥诸侯之意具矣【常山刘氏曰君失其居在干侯而不得归故因朝正之时而书公所在则存君父罪臣子讥诸侯之意皆可具见也】唐武后废迁中宗革命自立史臣列于本纪欲着其罪【欧阳公新唐书】而君子以为非春秋之法其言曰天下者唐之天下中宗受之于其父武后安得絶先君之世复【扶又反】系嗣君之年黜武氏之号自以为窃取春秋之义信矣【范氏唐鉴季氏出其君鲁无君者八年春秋每嵗必书公之所在不与季氏之専国也唐史列武后于本纪欲不没其实以着其恶窃以为不然中宗之有天下受之于髙宗天下者唐之天下也武氏安得而间之复系嗣圣之君黜武氏之号窃取春秋之义虽获罪于君子而不辞也○刘氏曰左传云不先书郓与干侯非公且徴过也非也向者公虽去国然犹居郓古人所谓若在境内则犹君也是以不嵗首书郓耳去年公如晋次于干侯但是暂时次止之名犹以郓为居自然不得书公在干侯也今郓又溃散公无所入覊旅他国国非其有故书公在以系一国之事是圣人至意深浅各有所出岂但徴过哉公虽有过不若季氏之悖也其宁纵释季氏専攻公身而已愚按杜氏云释不朝正于庙夫鲁之诸君不朝正者多矣惟襄公之留于楚昭公之次干侯则书公所在者盖襄公为季宿擅其国而不得入昭公为意如所逐越在他竟故特志所在以系臣民之望也或谓春秋不与季氏以颁朔夫昭公自二十五年奔窜在外不朝正颁朔于今五年意如摄祭専国之罪不书而自见矣何独至是始书哉】
　　夏六月庚辰晋侯去疾卒【去起吕反顷公也在位十四年子午嗣是为定公】○八月葬晋顷公【顷音倾左传郑游吉吊且送魏献子使士景伯诘之曰悼公之丧子西吊子蟜送今吾子无贰何故对曰先王之制诸侯之丧士吊大夫送葬唯嘉好聘飨三军之事于是乎使卿晋之丧事敝邑之闲先君有所助执绋矣若其不闲虽士大夫有所不获数矣灵王之丧我先君简公在楚先大夫印段实往王吏不讨恤所无也晋人不能诘杜氏曰三月而葬速愚按是时公在晋地不吊其丧不送其葬者晋不受公公亦淹恤在外不能备其礼也】○冬十有二月呉灭徐徐子章羽奔楚【羽公作禹左传呉子使徐人执掩余使钟吾人执烛庸二公子奔楚楚子大封而定其徙使监马尹大心逆呉公子使居养莠尹然沈尹戌城之将以害呉也子西諌曰呉光新得国而亲其民视民如子辛苦同之将用之也若好吾边疆使柔服焉犹惧其至吾又疆其雠以重怒之无乃不可乎弗聴呉子怒执钟吾子遂伐徐防山以水之灭徐徐子章禹断其髪携其夫人以逆呉子呉子唁而送之使其迩臣从之遂奔楚楚沈尹戍救徐弗及遂城夷使徐子处之荘十年传徐子既已屈服而后奔岂有兴复之志乎书名所以絶之也啖氏曰徐子名者初已服呉呉子唁而送之非能自奔也常山刘氏曰齐灭谭楚灭狄灭温君奔皆不名者强暴加于小弱力不能胜而奔义未絶也诉于天子方伯则理可伸而国可复岂可遽絶之哉章羽既已服呉而后奔楚则既降矣安有兴复之志哉故名之以着其絶也陈氏曰奔非其罪莫甚于被兵者也虽不死社稷犹不名也其名徐子臣呉而后奔也灭国有三辞以归臣之之辞也奔犹弗臣之之辞也不言归若奔死之之辞也是故奔者不必名以归而后名之徐子不名则疑于谭子子温子矣】
　　【庚敬王寅九年】三十有一年【晋定公午元年齐景三十七卫灵二十四蔡昭八郑献三曹声四陈恵十九杞悼七宋景六秦哀二十六楚昭五呉阖庐四】春王正月公在干侯【左传言不能内外也杜氏曰公内不容于臣子外不容于齐晋所以久在干侯髙氏曰郓曰居者郓鲁地公所有干侯曰在者干侯晋地非公得而専也】季孙意如防晋荀跞于适歴【跞力狄反公谷作栎后同适丁歴反杜氏曰适歴晋地】
　　左氏曰晋侯将以师纳公士鞅【范献子】曰若召季孙而不来则信不臣矣然后伐之若何晋人召季孙献子私焉曰子必来我受其无咎【季孙防荀跞于适歴荀跞曰寡君使跞谓吾子何故出君有君不事周有常刑子其图之季孙练冠麻衣跣行伏而对曰事君臣之所不得也敢逃刑命君若以臣为有罪请囚于费以待君之察也亦唯君若以先臣之故不絶季氏而赐之死若弗杀弗亡君之恵也死且不朽若得从君而归则固臣之愿也敢有异心】意如出君不事専有鲁国晋实主盟不能致讨而宠以防礼不亦悖哉或曰季孙事君如在国未知其罪而君伐之【二十七年士鞅云云】是昭公之过也则非矣行货齐晋使不纳公【二十六年申豊货梁丘据二十七年货士鞅】祷于炀宫求君不入【见定元年左传】及其复也犹欲絶其兆域【周礼冢人凡死于兵者不入兆域】加之恶諡【定元葬昭公于墓道南欲为恶諡荣驾鵞諌乃止】安在乎事君如在国【本李氏指掌异同篇】犹曰未知其罪乎齐晋不能诛乱禁奸悖君臣之义不知其从自及也陆淳以谓逐君之臣晋不之罪而反与为防书曰意如防晋荀跞于适歴晋侯之为盟主可见矣荀跞之为人臣可知矣此不待贬絶而罪恶见【音现】者也【见防防】得春秋所书之意矣【陈氏曰季氏出其君而纳邾快黒肱卒大夫防葬晋宋滕薛晏然如二君矣君在外虽卿有事不书必有诸侯之事而后书故文公在晋敖防垂陇襄公在晋宿防邢丘皆伯令也昭公在干侯意如防适歴非诸侯之事也则何以书以晋之释君而助臣也士鞅防诸侯之大夫于扈将以纳公取货于季孙而遂不果荀跞复为此防昭公所以死于外也襄昭之际大夫无君之祸晋人为之也书公如晋次于干侯公在干侯意如防晋荀跞于适歴公薨于干侯皆罪晋之辞也永嘉吕氏曰昭公在外托于齐晋而皆不果纳未尝不叹世道之薄而乱贼之无所惧也夫以臣逐君意如之罪易见也昭公奔愬二国其情亦可矜也苟有人心者孰不愤意如而慼昭公而况齐晋乎齐大国也鄟陵之防四国同之伐季氏以纳昭公何不可之有而所以不克纳公者则以梁丘据之受赂也晋盟主也扈之防六国同之伐季氏以纳昭公尤易为力而所以不克纳者由范鞅之取货也自其为义之心不胜其贪利之心而其为义者不勇矣此齐晋纳公之谋所以姑为之名而卒之无功欤抑不但其货利之行而已也观晋侯欲以师纳公而士鞅使人私于意如则其互为唇齿久矣当是时晋之六卿犹意如也晋君犹昭公也其肯并心一意以诛其臣而纳其君哉愚按意如之练冠麻衣跣行卑辞伏罪皆外饰诈伪以欺晋晋定既惑于范鞅之巧言而知跞亦堕其计而不悟非惟奉命与之好防又导之叛逆而不恤鲁君有汲汲求哀之请不亦甚乎千载而下说春秋者如何休杜预犹谓意如负捶谢过以示忧慼则其奸谲之志不惟可以欺当年而且可以欺后世也】
　　夏四月丁巳薛伯谷卒【献公也子定嗣是为襄公入春秋唯荘三十一年书薛伯卒及此年书名】○晋侯使荀跞唁公于干侯【左传季孙从知伯如干侯子家子曰君与之归一慙之不忍而终身慙乎公曰诺众曰在一言矣君必逐之荀跞以晋侯之命唁公且曰寡君使跞以君命讨于意如意如不敢逃死君其入也公曰君恵顾先君之好施及亡人将使归粪除宗祧以事君则不能见夫人已所能见夫人者有如河荀跞掩耳而走曰寡君其罪之恐敢与知鲁国之难臣请复于寡君退而谓季孙君怒未怠子姑归祭子家子曰君以一乗入于鲁师季孙必与公归公欲从之众从者胁公不得归谷梁传唁公不得入于鲁也曰既为君言之矣不可者意如也陆氏曰在晋地故不言来吕氏曰齐侯唁公于野井晋侯使荀跞唁公于干侯言大国盟主皆不能讨乱无助顺向正之意也髙氏曰荀跞既防季孙于适歴复以晋侯之命唁公于干侯盖季孙有不纳公之言故荀跞唁公之不得入必使荀跞然后意如之意得通乎君矣夫不恤见逐之辱而信不臣者之言隂交其臣阳唁其君空言无实卒使六卿之强遂分晋国而有之则晋侯亦鲁侯而已】○秋葬薛献公○冬黒肱以滥来奔【肱公作弓左传邾黒肱以滥来奔贱而书名重地故也以地叛虽贱必书地以名其人终为不义弗可灭已春秋书三叛人名以惩不义使淫人惧焉谷梁传来奔内不言叛也杜氏曰黒肱邾大夫滥东海昌虑县不书邾史阙文襄陵许氏曰邾快黒肱相继来奔季孙当国以类至也襄二十一年传小国之大夫不书其姓氏以地叛其君而来奔接我以不义则特书其名谨之也何以不书叛书名书地而窃邑叛君之罪见矣书来奔而鲁受叛臣纳其地之罪亦见矣刘氏曰公羊云通滥也非也以叔术为贤贤既不足又悬隔数十世之外而通叛君之黑弓使当有国谁能信之乎唐陈氏曰不曰邾史阙文二传不言其阙恐近于凿愚按滥属今宁海州二传皆云邾黒肱而公谷经文不系邾者阙文耳有习于公谷而失其义者或以为通滥为国或以为别乎邾皆妄说也齐楚大国且未尝分其地以封子弟况蕞尔之邾乎苟别于邾而自为国又何为挟地以归他国乎惟左氏所引经文则曰邾黒肱故啖赵纂例从之亦加邾字今左传所附之经则杜预别以经文搀入而亦阙邾字知襄十七年齐髙厚围防左传经文独阙齐字不可以为非齐之髙厚也或者又谓滥乃天子之地而黑肱乃天子之命吏此尤穿凿之臆说夫王吏守土则得自専其地矣何为奔于诸侯邪岂以二百四十二年之久而天子守土之吏仅一见耶三传又何以皆称滥为邾地邪】○十有二月辛亥朔日有食之【左传晋史墨曰六年及此月也呉其入郢乎】
　　【辛敬王夘十年】三十有二年【晋定二齐景三十八卫灵二十五蔡昭九郑献四曹声五陈恵二十杞悼八宋景七秦哀二十七楚昭六呉阖庐五】春王正月公在干侯【薛氏曰公居干侯而大夫出防城成周晋侯之令固行于鲁也公之不入晋之罪也○刘氏曰左传云言不能外内又不能用其人也非也公以三十年始居干侯春秋嵗嵗书之传亦嵗嵗为说说之尽异此不知春秋本意也设公今嵗未死明年正月亦书之复以何事为解乎】取阚【杜氏曰阚鲁地在东平须昌县东南公居干侯遣人诱阚而取之张氏曰昭公之难叔孙如阚定元年季孙使役如阚公氏将沟焉此鲁地而公取之也蜀杜氏曰志公在外而得邑于季氏犹复得之如取诸外也临川呉氏曰昭公为鲁国之君四封之内皆其土地今公为季氏所逐而书取郓取阚以见季氏据国公无尺土矣虽得鲁邑犹取之于外云尔家氏曰阚者鲁羣公墓之所在公不得奉宗庙祭祀而先君坟墓所在特以取书着贼臣据国拒君之罪屡书特书致讨于季氏也○愚按公羊云不系邾娄讳亟也凡春秋书取地而不系国公羊皆以为邾邑而讳亟抑何谬邪】○夏呉伐越【左传始用师于越也史墨曰不及四十年越其有呉乎越得嵗而呉伐之必受其凶薛氏曰越自楚防伐呉一见今年而呉伐之峦荒相攻本不足道见呉越之事始也】○秋七月○冬仲孙何忌防晋【定】韩不信齐【景】髙张宋【景】仲几卫【灵】世叔申郑【献】国参曹【声】人莒【郊】人薛【献】人杞【悼】人小邾人城成周【世叔谷作大叔音泰参七南反莒人下公作邾娄人谷有邾人左传王使冨辛与石张如晋请城成周天子曰天降祸于周俾我兄弟并有乱心以为伯父忧我一二亲昵甥舅不皇启处于今十年勤戍五年余一人无日忘之闵闵焉如农夫之望嵗惧以待时伯父若肆大恵复二文之业弛周室之忧徼文武之福以固盟主宣昭令名则余一人有大愿矣昔成王合诸侯城成周以为东都崇文徳焉今我欲徼福假灵于成王修成周之城俾戍人无勤诸侯用宁螫贼逺屏晋之力也其委诸伯父实重图之俾我一人无徴怨于百姓而伯父有荣施先王庸之范献子谓魏献子曰与其戍周不如城之天子实云虽有后事晋勿与知可也从王命以纾诸侯晋国无忧是之不务而又焉从事魏子曰善使伯音对曰天子有命敢不奉承以奔告于诸侯迟速衰序于是焉在魏舒韩不信如京师合诸侯之大夫于狄泉寻盟且令城成周魏子南面士弥牟营成周计丈数揣髙卑度厚薄仞沟洫物土方议逺迩量事期计徒庸虑材用书糇粮以令役于诸侯属役赋文书以授帅韩简子临之以为成命谷梁传天子微诸侯不享觐天子之在者惟祭与号故诸侯之大夫相帅以城之此变之正也】天子有道守【手又反】在四夷【见左传昭二十三年杜氏曰徳及逺】今至于城王都可以不书乎【愚按子常城郢沈尹戌曰天子卑守在诸侯诸侯卑守在四竟今呉是惧而城于郢守己小矣卑之不获能无亡乎夫诸侯而城其国都其守已小况天子以四海为家而动天下之众以筑千雉之城不务其逺者大者而仅守至近之地亦可叹也故不贬大夫而但曰城成周正其本也防于狄泉寻盟不书讳之也通防诸侯大夫承天子之命而往城焉无所贬也故大夫不称人未有可与者故其辞平而不复吕氏曰周室虽衰诸侯犹勤之如此先王之徳泽犹有存者也】不曰城京师而曰城成周者京师众大之称成周地名也与列国等矣【髙邮孙氏曰不书京师所以见王室之衰同于列国黍离降为国风之意临川呉氏曰王城自平王东迁以来天子世世居之故其城完固子朝据王城敬王居狄泉晋师纳王然后王入于成周子朝弃王城奔楚王畏子朝余党尚多故不敢归王城而留居成周成周乃周公迁殷顽民之地其城圮恶故诸侯以兵戍之至此晋率诸侯城成周之后始彻诸侯之戍陈氏曰诸侯有事于京师如隐六年归粟宣十五年成二年十六年献防皆不书僖十三年十六年戍之亦不书襄二十四年城之犹不书也以是为常事也书城成周王使请而后城之是非常也魏舒南面韩不信専执于京师宋仲几不受功齐髙张后大夫之无王甚矣薛氏曰成周京师之所在也王之所都曰京师其地曰成周诸侯谓之王室其实皆京师也事之大者莫若城京师而诸侯不至大夫于役可见天王之失政诸侯之不臣而大夫之専恣也陆氏曰公为旅人何忌不能从季氏逐君何忌不能去罪大矣虽受晋命而城成周亦无补于过也此实覩文知罪不待贬絶而恶见者也】
　　十有二月己未公薨于干侯【左传书曰公薨于干侯言失其所也赵简子问于史墨曰季氏出其君而民服焉诸侯与之君死于外而莫之或罪也对曰物生有两有三有五有陪贰王有公诸侯有卿皆有贰也天生季氏以贰鲁侯为日久矣民之服焉不亦宜乎鲁君世从其失季氏世修其勤民忘君矣虽死于外其谁矜之社稷无常奉君臣无常位自古以然三后之姓于今为庻昔成季友桓之季也文姜之爱子也有大功于鲁受费以为上卿至文子武子世増其业文公薨而东门遂杀适立庻鲁君于是乎失国政在季氏于此君也四公矣民不知君何以得国是以为君慎器与名不可以假人】
　　诸侯失国出奔者众矣郑伯突为祭【侧界反】仲所逐而出奔入于栎【音歴】而复国【桓十五】卫侯衎【苦旦反】为孙寗所逐而出奔【襄十四】入于夷仪而复国【襄二十五】昭公在外八年终以客死为天下笑何也祭仲虽専而世权不重于季氏卫侯失国犹夫人也而有推【通回反】挽之者所以虽失而复【扶又反】得也鲁自季友受费【音秘】以为上卿至于意如専执国命四世矣其臣皆季氏之孚也【见公羊僖十五孚信也季氏所信任】其民皆季氏之获也而昭公有一子家驹言不见听计不行也不能复国宜矣故春秋详録其所因为后世之戒公虽失国然每嵗之首月必书公在干侯诛意如也书齐侯取郓公围成郓溃絶昭公也为人臣者观每嵗必书公所在必不敢萌跋扈【犹强梁也诗疏凶横自恣之貌】不臣之心为人君者观春秋所书围成郓溃知社稷之无常奉也【孟子诸侯危社稷则变置】亦必少警矣呜呼可谓深切着明者矣【刘本曰昭公七年于外齐晋不能讨意如而纳之者岂非诸侯之政柄各授于大夫党同伐异皆为季氏之所为其君畏偪而不敢欤然意如摄祭而不敢簒亦由周公忠义之泽流入人心犹未忘耳愚按郑祭仲逐昭公而昭公奔卫则立突卫公子泄公子职逐恵公而恵公奔齐则立公子黔牟卫孙林父甯殖逐献公而献公奔齐则立公孙剽意如逐昭公鲁国八年无君意如非惟不敢如田和三晋之簒立亦不敢别立君者良以鲁秉周礼理义之在人者深是以犹惧公议之或见讨而未敢肆无忌惮也然史墨之言谓鲁民忘君而君臣无常位専于责昭公而略无一语责意如与师旷之所以论卫献者无异此可以儆乎人君而非所以告为臣者也率天下之强臣而为簒夺之谋者未必非此言启之且慎器与名此可以责鲁之先君而非所以责昭公也或曰桓公薨于齐昭公薨于干侯皆没于外或弑或非弑何以辨欤经书公与夫人如齐公薨于齐丧至自齐夫人孙于齐则桓公之弑可知书公在干侯薨于干侯丧至自干侯葬我君昭公则非意如弑公可见矣内弑君则不书葬矣】

　　春秋胡传附录纂疏卷二十六
<经部,春秋类,春秋胡传附录纂疏>
　　钦定四库全书
　　春秋胡传附録纂疏卷二十七
　　元　汪克寛　撰
　　定公上【公名宋襄公庶子昭公弟左传史记不见其母之姓氏在位十五年】
　　【壬敬王十辰一年】元年【晋定三年齐景三十九年卫灵二十六年蔡昭十年郑献五年曹隠公通元年陈恵二十一年杞悼九年宋景八年秦哀二十八年楚昭七年吴阖庐六年】春王【公羊传定何以无正月正月者正即位也定无正月者即位后也昭公在外得入不得入未可知也曷为未可知在季氏也定哀多微辞王人习其读而问其传则未知己之有罪焉尔谷梁传不言正月定无正也定之无正何也昭公之终非正终也定之始非正始也昭无正终故定无正始不言即位防在外也】
　　元年必书正月谨始也【谷梁元年虽无事必举正月谨始也何氏曰本有正月者正诸侯之即位】定何以无正月昭公薨于干侯不得正其终定公制在权臣不得正其始【唐陈氏曰春秋诸公即位之歳有书即位者有不书即位者然皆备五始以谨其始唯定公即位第书定元年春王而不书正月刘氏曰其非正始柰何定公者公子宋也昭公之弟也昭薨于干侯季孙逆其防废太子衍及务人而立公子宋焉防至于壊隤公子宋先入以主社稷盖受之季氏也非受之先君者也定无正不言正月微辞也】鲁于是旷年无君【公羊文九】春秋欲谨之而不可也季氏废太子衍及务人【公为】而立公子宋宋者昭公之弟其主社稷非先君所命而专受之于意如者也故不书正月见【音现】鲁国无君定公无正主人习其读而问其传【秫恋反】则未知己之有罪焉耳【何氏曰主人谓定哀读谓经传谓训诂设使定哀习其经而读之问其传解诂则不知己之有罪孙氏曰不书正月者定公未立不与季氏承其正朔所以黜强臣而存公室也张氏曰昭公自去年十二月薨于干侯鲁国之政聴命强臣不书正月见一国之无主而正朔之无所承也家氏曰子恶之弑宣公之立襄仲立之也春秋犹书正月今昭薨定立季氏立之而不书正月者正月者天王以颁朔于诸侯诸侯受之而颁之国中者也恶弑宣簒是虽为簒而鲁犹有君今昭公之防未返公子宋未立鲁无君也鲁无君而季氏自以为君颁朔于庙如常礼春秋黜之故书王不书正书王眀王法以治季氏也不书正月正朔非季氏所得而颁也前此公虽在外而嵗首必书公在存公也存公是故颁朔今公已卒于外嗣子为贼臣所废鲁国无君是故不书正月见鲁国无正王朔在庙非贼臣所得颁也蜀杜氏曰定公元年之正月政无所系故不书正月然必书王者春秋树王法不可不书王以端本也且王者所以正天下天下不可无王故不可以不存焉正者所以系一国今国之政无所禀故不复出正月之文以见鲁国无正而不与季氏之专也薛氏曰元年书正以正其始昭公已卒定公未克践阼是昭公之末世未得为定公之始年也沙随程氏曰定公未立先书元年春者追书之也愚按秦以前皆逾年即位汉惠以后即位于先君即世之年然犹逾年改元自汉帝禅即位改元于昭烈崩之次月厥后皆一年二君而两建元矣然朱子纲目必大书先君之年分注嗣君之改元以为君臣父子之教所闗甚大皆取法于春秋逾年改元之意此年虽定公未即位而追书元年春者以昭公已薨则是年实嗣君之年不可不书元年春亦犹晋建武元年愍帝既废元帝始于三月即晋王位而纲目追书建武元年春正月也】
　　三月晋【定】人执宋【景】仲几于京师【大夫专执于是始左传正月晋魏舒合诸侯之大夫于狄泉将以城成周魏子涖政属役于韩简子还卒于寗庚寅栽宋仲几不受功曰滕薛郳吾役也薛宰曰宋为无道絶我小国于周以我适楚故我常从宋晋文公为践土之盟曰各复旧职若从践土若从宋亦唯命仲几曰践土固然薛宰曰薛之皇祖奚仲为夏车正仲虺为汤左相若复旧职将承王官何故以役诸侯仲几曰三代各异物薛焉得有旧为宋役亦其职也士弥牟曰晋之从政者新子姑受功归吾视诸故府仲几曰纵子忘之山川鬼神其忘之乎士伯怒谓韩简子曰宋罪大矣且已无辞而抑我以神诬我也必以仲几为戮乃执仲几以归三月归诸京师城三旬而毕乃归诸侯之戍公羊传仲几之罪何不蓑城也其言于京师何伯讨也伯讨则其称人何贬曷为贬不与大夫专执也曷为不与实与而文不与文曷为不与大夫之义不得专执也谷梁传此大夫其曰人何也微之也何为防之不正其执人于尊者之所也不与大夫之伯讨也】按左氏诸侯防城成周宋仲几不受功【何氏曰礼诸侯为天子城各有分丈尺仲几不治所主】曰滕薛郳吾役也【杜氏曰欲使三国代宋受功役】为【于伪反】是执之则有罪矣书晋人执仲几于京师则贬词也以王事讨有罪何贬乎按周官司掌凡囚执人之事属于司寇【周礼司乃大司寇刑官之属】凡诸侯之狱讼定以邦典凡卿大夫之狱讼断【丁乱反】以邦法则大司冦之职也【见大司冦】不告诸司寇而执人于天子之侧【公羊僖二十八】故虽以王事讨有罪犹贬凡此类皆簒弑之萌履霜之渐执而书其地【春秋书执三十有一皆不书地】谨之也毎谨于初而祸乱熄矣【孙氏曰春秋之义诸侯不得专执况大夫乎宋仲几防城成周韩不信陪臣也非天子命执仲几于天子之侧甚矣故曰晋人执于京师疾之也髙邮孙氏曰诸国之大夫相率而城天子之都义也仲几不受功不义也以义而讨不义当也然而在尊者之侧请命而后执可也既不请命则归于王可也诸侯执人而自治之犹以为不可在尊者之侧既不请命又不归于王其无王甚矣其称人以为虽执得其罪不与其专也愚按左传云防城成周而执仲几是执之于成周也不曰成周而曰京师所以尊王室而正晋大夫无王之罪也城成周不称京师所以见周室下同于列国无自尊之实也执仲几于成周特称京师者所以诛晋人视周室比于小国失当尊之分也地非两地而或曰成周或曰京师圣人之意盖有在矣○啖氏曰前年冬十月城成周左氏云防于狄泉此年正月又言合诸侯之大夫于狄泉按此説重也一用夏正一用周正以此误也临川吴氏曰左传有归于京师四字据经所书但见其执于京师不见其归于京师也】
　　夏六月癸亥公之防至自干侯戊辰公即位【左传叔孙成子逆公之防于干侯季孙曰子家子亟言于我未尝不中吾志也吾欲与之从政子必止之且聴命焉子家子不见叔孙易几而哭叔孙请见子家子子家子辞曰羁未得见而从君以出君不命而薨羁不敢见叔孙使告之曰公衍公为实使羣臣不得事君若公子宋主社稷则羣臣之愿也凡从君出而可以入者将唯子是聴子家氏未有后季孙愿与子从政此皆季孙之愿也使不敢以告对曰若立君则有卿士大夫与守龟在羁弗敢知若从君者则貌而出者入可也冦而出者行可也若羁也则君知其出也而未知其入也羁将逃也丧及壊隤公子宋先入从公者皆自壊隤反六月癸亥公之防至自干侯戊辰公即位公羊传癸亥公之防至自干侯则曷为以戊辰之日然后即位正棺于两楹之间然后即位子沈子曰定君乎国然后即位即位不日此何以日録乎内也谷梁传殡然后即位也定无正见无以正也逾年不言即位是有故公也言即位是无故公也即位授受之道也先君无正终则后君无正始也先君有正终则后君有正始也戊辰公即位谨之也定之即位不可不察也即位何以日内之大事日即位君之大事也其不日以年决者不以日决也此其日着之也逾年即位励也于励之中又有义焉未殡虽有天子之命犹不敢况未殡而临诸臣乎范氏曰诸侯五日而殡今以君始死之礼治之故六日而后即位赵氏曰即位皆于朔日故不书日定公待昭公丧至既殡而即位故书日】昭公之薨已越葬期犹未得返至于六月癸亥然后丧至【愚按桓公薨于齐二十有二日而防至昭公薨七月丧始至已逾五月而葬之期故春秋详书日以诛季氏也】而定之即位乃在是月之戊辰盖迟速进退为意如所制不得专也【孙氏曰定公继奔亡之后制在季氏故昭公之丧至六日而始得即位此制在季氏可知也故书以着其恶程子曰定公至六月方即位以见季氏之制也】以周书顾命攷之成王之崩在四月乙丑宰臣太保即于是日命仲桓南宫毛俾爰齐侯吕伋以二干戈虎贲【音奔】百人逆王世子钊【音昭】于南门之外延入翼室宅忧为天下主【吕氏曰成王方崩太保以冢宰命桓毛二臣使齐侯吕伋逆太子钊入自端门延入翼室为忧居之宗示天下不可一日无统也】不待崇朝而后定也今昭公丧至在葬期之后公子宋自壊隤【徙回反】先入犹未得立是知为意如所制不得以时定非谓正棺乎两楹之间【檀弓殷人殡于两楹之间注两楹之间南面乡明人君聼治正坐之处】故定之即位不可不察也夫即位大事也宗嗣先定则变故不生盖代君享国而主其祭宜戚宜惧【魏志辛毗女宪英曰太子代君主宗庙社稷者也代君不可以不戚主国不可以不惧宜戚宜惧】一失几防或萌窥伺【音笥】之心至于生变则为不孝矣古人所以贵于早定国家之本也今昭公之薨定公之即位春秋详书于防非为后法乃见【音现】诸行事为永鉴耳【张氏曰意如亲逐其君既薨暴露七月而后反国黜适而立不正至于丧归君立乃欲辨区区之礼文而行之岂非所谓不能三年之丧而缌小功之察乎春秋详书以见乱臣擅国定公不正三纲沦斁鲁之君臣罔不防伤心之时大本既失而进退举措尚何礼之足言哉此所谓为永鉴者也髙氏曰国不可一日无君昭公薨至今统纪之絶若是其久也故曰以谨之季氏既逐其君君薨又不即以国君丧礼迎之今又废其嫡嗣而专立其弟宋不择所处汚于伪诱于利昭公丧至五日而殡遂自即位此非受之先君而専受之意如者也既为意如所立故不复讨意如之罪家氏曰定公之立不书即位正也今书即位以其簒君之子受位于贼特书即位以正之也定公而能执子臧季札之让逃而去之夫然后于义为尽今也受位于贼臣曽不曰先君有嫡子在我不当立偃然自以为己之所当得是与簒何逺哉春秋书即位从桓宣之例夫岂与之亦以诛之也愚按定公为逐君者所立受之而不讨贼幸于祸而忘其雠訹于利而忘其辱故虽内无所承上不禀命亦如其意而书即位以着其自立之罪比于文成襄昭哀而无贬者美恶不嫌同词】
　　秋七月癸巳葬我君昭公【左传季孙使役如阚公氏将沟焉荣鴐鹅曰生不能事死又离之以自旌也纵子忍之后必或耻之乃止季孙问于荣鴐鹅曰吾欲为君諡使子孙知之对曰生弗能事死又恶之以自信也将焉用之乃止癸已葬昭公于墓道南孔子之为司冦也沟而合诸墓杜氏曰公在外薨八月乃葬高氏曰昭公薨半载余始以丧归归及逾月而遽葬见鲁之臣子无恩于先君如此吕氏曰葬必曰我君所以隆君父之恩尽忠爱之义至于此时详味书法然后有以大警动于其臣下者】○九月大雩【薛氏曰有三年之丧而行大雩之礼见三桓之无上也○啖氏曰公谷言月雩正秋冬大雩皆非正也先泽未尽人力未竭未可雩按雩者以祈雨也若待先泽尽人力竭虽雨何救哉盖传以日月为例故有此分别】○立宫【羊让反左传昭公出故季平子祷于公九月立宫公羊传公之宫也立者不宜立也立炀宫非礼也谷梁传不宜立者也】
　　公伯禽之子【杜氏注】其曰立者不宜立也丧事即逺有进而无退【见檀弓】宫庙即逺有毁而无立【注见成六年张氏曰季氏妄祷而逾祀典以立久祧之宫圣人特书必有曽谓公不如林放之叹乎鄱阳万氏曰公考公之弟也鲁之以弟继兄而立盖始乎此昭公之在鲁已立公为为太子及其居郓又黜公为而立公衍则国固有适嗣矣季孙舍适嗣不立而立定公定公乃昭公之弟季孙恐人之议已于是而立宫其意若曰公以弟而继兄鲁一生一及之所自始今定公以弟而继昭公则亦公之以弟而继考公者也则舍公衍公为而立定公者非吾之私意盖鲁国之旧制尔愚按季孙行父立武宫已为非礼矧炀公至昭公已二十世庙毁已久而复立意如得罪于鲁之先祖擢髪不足数而犹欲谄事宫以徼福吾知公之不享其祭也】
　　冬十月陨霜杀菽【公羊传此灾菽也曷为以异书异大乎灾也】
　　谷梁子曰菽【何氏曰菽大豆】举重也未可以杀而杀举重【范氏曰建酉之月陨霜杀菽非常之灾举杀豆则杀草可知】可杀而不杀举轻其象则刑罚不中【陟仲反】之应【于证反刘氏曰周十月今八月隂气未至君位而杀诛罚不由君出在臣下之象何氏曰八月微阳用事未可杀菽定公得位不念先君黜逐之耻故天示以当早诛季氏苏氏曰于其不杀而言草言其广也于其杀而言菽言其所害也髙氏曰菽草之难杀者也言杀菽则草皆死矣言不杀草则知菽亦不死也○愚按或言春秋用夏正引孔氏正义谓耐霜之菽为霜所摧是以为异若十月陨霜不应专杀豆苖不及余谷今考僖三十三年陨霜不杀草亦但举易杀者而言非霜杀他苖而不杀草也此年杀菽则举难杀者而言他苖亦伤可知矣苟禾稼已收则耐霜晩熟之菽为霜所杀又何足以烦圣人之笔乎王莽地皇二年秋陨霜杀菽亦谓其独杀耐霜之菽可乎】
　　【癸敬王十已二年】二年【晋定四齐景四十卫灵二十七蔡昭十一郑献六曹隠二陈惠二十二杞悼十宋景九秦哀二十九楚昭八吴阖庐七】春王正月○夏五月壬辰雉门及两观灾【观工唤反公羊传记灾也杜氏曰雉门公宫之南门两观阙也天火曰灾何氏曰天子诸侯台门天子外阙两观诸侯外阙一观孔氏正义雉门公宫南门之中门观谓之阙阙在门两旁中央阙然为道也其上县法象其状巍然髙大谓之象魏使人观之谓之观两观也象魏也阙也一物而三名也观与雉门俱灾则两观在雉门之两旁矣崔氏古今注盖为二台于门外作楼观于上两观双植中不为门蜀杜氏曰鲁以周公之故立雉门两观僭天子也鲁之僭礼圣人讥之必因其事而托义焉此雉门两观其僭乆矣若不灾则不可得而録之今灾及而书实讥其僭也○刘氏曰公羊云两观微也主灾者两观也非也灾有先后据见而书又云曷不言雉门灾及两观其意以下新作雉门及两观为比亦非也新作不可序下灾不可序上亦常理尔谷梁云不言雉门灾及两观何也灾自两观始也亦非也愚按何休云雉门两观僭天子不可言虽在春秋中犹不书今考延廐南门之新作皆书而郊禘僭礼皆不讳则雉门两观之作盖在春秋之前故不见耳抑岂所谓新作南门者即雉门之类欤】○秋楚【昭】人伐吴【阖庐左传桐叛楚吴子使舒鸠氏诱楚人曰以师临我我伐桐为我使之无忌楚囊瓦伐吴师于豫章吴人见舟于豫章而潜师于巢吴军楚师于豫章败之遂围巢克之获公子繁襄陵许氏曰楚介在南荒夷蛮相攻不可殚录自襄三年书楚伐吴七书楚伐仅能一克于朱方他役皆败无功积其陵暴首兵之咎将至于祸败失国也陈氏曰此囊瓦也贬人之】○冬十月新作雉门及两观【公羊传其言新作之何修大也修旧不书讥何讥尔不务乎公室也谷梁传言新有旧也作为也有加其度也何氏曰讥不务如公室之礼微辞也天灾之当减损如诸侯制而复修大僣天子之礼故言新作】
　　书新作者讥僭王制而不能革也雉门象魏之门【杜氏曰象魏门阙哀三季桓子御公立于象魏之外周礼县治象之法于象魏】其外为库门而臯门在库门之外其内为应门而路门在应门之内是天子之五门也【明堂位库门天子臯门雉门天子应门注天子五门臯库雉应路鲁有库雉路库门制似天子臯门雉门制似天子应门谓制度高大如天子不必事事皆同】僖公甞修泮宫复閟宫非不用民力也而春秋不书新作南门则独书者南非一门也必有不当为者子家驹以设两观为僣天子【公羊昭二十五】是非诸侯之制明矣【何氏本防御廪桓宫僖宫西宫新宫亳社灾太室屋壊皆不言别葺独雉门两观僣王者法度天灾示变宜有所革而复大其规模故经云新作以见非正也】夫拨乱反正者必本诸身身正者物必正春秋于僭君必书者必正之意也使定公遇灾而惧革其僣礼三家陪臣虽欲僣诸侯执国命其敢乎习旧而不知以为非何以禁季氏之胁其主矣故特书新作以讥之也【孙氏曰公不知僣之恶也书新作侈而大之也刘氏曰鲁用王礼是以其库门天子臯门雉门天子应门而设两观僣君甚矣习旧而不知以为非覩变而不知以为戒无怪于季氏之胁其主矣此春秋之微辞至意也高氏曰庄二十九年新延廐不言作言作者收旧制而増大之也鲁僣天子之礼天示变以警之遇灾而不知以为戒乃更作而新之反加其度焉是鲁之僭终无已也特书新作罪在定公也家氏曰定公受位于贼臣举国以聴贼臣之所为君不能君者也天示之异灾及雉门两观诸侯所以临涖其臣民者一朝化为煨烬变亦骇矣乃又从而新之有加于其旧是谓天变为不足畏也○刘氏曰谷梁云其以尊者亲之何也虽不正也于美犹可也非也雉门先灾不得不曰雉门及两观灾既灾之后鲁人修旧理当先门门者出入处也观者门饰也各顺其序而书之耳】
　　【甲敬王十午三年】三年【晋定五齐景四十一卫灵二十八蔡昭十二郑献七曹隠三陈惠二十三杞悼十一宋景十秦哀三十楚昭九吴阖庐八】春王正月公如晋【定】至河乃复【程子传季孙意如上不请于天子下不告于方伯而立定公故晋怒而公徃朝焉晋辞公而复故明年因防而请盟于臯鼬】○二月辛卯邾子穿卒【荘公也在位三十三年子益嗣是为隠公】○夏四月○秋葬邾荘公【杜氏曰六月乃葬缓】○冬仲孙何忌及邾子盟于防【防公作枝左传盟于郯修邾好也杜氏曰防地阙郯即防髙氏曰邾子居丧而以吉礼与鲁大夫盟其微弱可知薛氏曰鲁大夫而盟诸侯邾丧未期而为盟防交失之也襄陵许氏曰公至河乃复晋之轻鲁也仲孙及邾子盟鲁之轻邾也当昭公时祲祥之防犹未尔也愚按鲁以大夫而盟邾君紊君臣之分也邾隠公父丧才九月而出防盟薄父子之亲也哀二年取漷沂田州仇何忌并书二卿及邾子盟句绎旣夺其地而二大夫胁势以盟其君则又甚矣】
　　【乙敬王十未四年】四年【晋定六齐景四十二卫灵二十九蔡昭十三郑献八曹隠四弑陈恵二十四卒杞悼十二卒宋景十一秦哀三十一楚昭十吴阖庐九】春王二月癸巳陈侯吴卒【惠公也在位二十四年子栁嗣是为懐公】○三月公防刘子【文】晋侯【定】宋公【景】蔡侯【昭】卫侯【灵】陈子【懐】郑伯【献】许男【隠】曹伯【隠】莒子【郊】顿子胡子滕子【项】薛伯【襄】杞伯【悼】小邾子齐【景】国夏于召陵侵楚【昭召音邵晋楚兵交止此左传蔡昭侯为两佩与两裘以如楚献一佩一裘于昭王昭王服之以享蔡侯蔡侯亦服其一子常欲之弗与三年止之唐成公如楚有两肃爽马子常欲之弗与亦三年止之唐人窃马而献之子常子常归唐侯蔡人闻之固请而献佩于子常子常朝见蔡侯之徒命有司曰蔡侯之久也官不共也明日礼不毕将死蔡侯归及汉执玉而沈曰余所有济汉而南者有若大川蔡侯如晋以其子元与其大夫之子为质焉而请伐楚三月刘文公合诸侯于召陵谋伐楚也晋荀寅求货于蔡侯弗得言于范献子曰国家方危诸侯方贰将以袭敌不亦难乎水潦方降疾疟方起中山不服弃盟取怨无损于楚而失中山不如辞蔡侯吾自方城以来楚未可以得志祗取勤焉乃辞蔡侯晋人假羽旄于郑郑人与之明日或斾以防晋于是失诸侯程子传楚恃其强侵陵诸侯晋上请于天子大合诸侯以伐之而不能明暴其罪以行天讨无功而还故书侵】
　　按左氏传【恋反】书伐而经书侵楚者楚为无道慿陵诸夏为【于伪反】一裘一马拘唐蔡二君三年而后遣蔡侯旣归请师于晋晋人请命于周大合诸侯天子之元老在焉【杜氏曰刘文公王官伯也】若能暴【蒲卜反】明其罪恭行天讨庶几哉王者之师齐桓晋文之功褊矣【据齐桓伐楚晋文战楚皆未甞请命于周】有荀寅者求货于蔡侯弗得遂辞蔡人晋由是失诸侯无功而还【音旋】书曰侵楚陋之也【杜氏曰入楚境故书侵孙氏曰蔡人病楚使告于晋故晋合诸侯于此此救蔡伐楚也书防于召陵侵楚者诸侯不振不能救蔡伐楚也故使救伐之功归于强吴张氏曰书十八国诸侯之众所以见其势之足以有为也而终之以侵楚深以罪其志卑而义不胜终之以无能为也而晋自此防矣刘氏曰楚之不义甚矣晋以霸主之势慿王命之重而不能讨顾使吴乘其衅中国不振旅功近而祸逺矣不亦病乎髙氏曰入春秋来蔡人首叛中国至是蔡人不胜楚之陵虐乃请伐楚晋为盟主大合诸侯十八国之众天子使大夫临之可谓盛矣乃不能攘僭乱之患而吴以一国之师败之吴子主黄池之防自此始也王氏笺义楚为不道晋率诸侯为蔡伐楚正也反以不得货而止故经以无名讥之襄陵许氏曰梁丘据説锦币而昭公不复囊瓦志于佩裘使蔡侯自絶晋士鞅以赂罢扈之盟荀寅求货沮召陵之谋故正胜于明时而赂流于衰世此晋霸之所以衰而吴所以横行于上国也永嘉吕氏曰召陵之防晋可以复霸而失其机也夫蔡陈郑许顿胡盖服役于楚者也而皆与于防则病楚而归晋也晋自平丘以来不能防诸侯者二十四年矣今而上致刘子下合十七国之君以为此防齐桓之师不如是之盛也然齐桓之师书曰伐楚盟于召陵晋定之师书曰防于召陵侵楚侵浅事也晋合十七国之君以防于召陵徒能侵楚而已是不足与有为也晋自是无复宗诸侯之望矣家氏曰春秋有以书侵书伐见褒贬者两召陵是也齐桓以八国伐楚而书伐大桓公攘夷之功也晋定以十八国之师伐楚而书侵鄙晋定之无能为也盖奉辞伐罪仗义必往然后称其为伐师虽众义虽直而逗挠因循无以副众人之望是虽伐而不足言伐故书侵以防之蔡侯以吴师入郢成攘夷之大功春秋贵之昭侯乃隠太子之子明于复雠之义故为春秋所与是防也序之宋公之次诸侯之上及柏举之战书蔡侯以吴子学者知柏举之为褒则知召陵之为贬也】
　　夏四月庚辰蔡【昭】公孙姓帅师灭沈以沈子嘉归杀之【姓公作归姓音生后同】
　　沈人不防于召陵晋人使蔡伐之【据左传项氏曰齐桓先侵蔡而后伐楚故小者懐大者畏今此先侵楚而后灭沈故大者不服而小者不懐】书灭沈罪公孙姓也【吕氏曰公孙姓不能正其君之失而遂灭沈至以沈子归杀之其罪极矣】书以归罪沈子嘉也书杀之罪蔡侯也【啖氏曰书杀言蔡罪甚也陆氏曰书灭罪蔡也书以归罪沈子不死于位也言杀之又讥蔡侯也】奉词致讨而覆【音腹】其邦家为敌所执不死于位皆不仁矣所恶【乌故反】于前无以先【去声】后出乎尔者反乎尔者也蔡侯视楚犹沈视蔡也昭公拘于郢三年而后反非以国小而弱乎沈虽不防召陵未有大罪恶也而恃强杀之甚矣能无公孙翩之及哉【哀四公孙翩射蔡侯卒髙氏曰沈不与于召陵者与楚故也与楚者不受晋令也故晋因使蔡逞其忿焉夫蔡屡为楚所灭今而舍楚不易矣晋定不能恢宏霸业求所以服楚而保蔡一沈不能容而杀之归恶于蔡是重楚人怒蔡而易晋尔薛氏曰侵楚无功而仅能加诛于沈也家氏曰春秋书灭沈于防召陵之后盟臯鼬之前责蔡也亦责晋也晋大合诸侯辞曰伐楚不能损楚之毫毛乃以沈子不防命蔡伐之伐之犹可而蔡为不道乗其未及设守袭而灭之惨矣哉故书灭书杀以正其罪】宋以曹伯阳归【哀八】蔡以沈子嘉归皆杀之也而或书或不书其不书者贱而略之也【愚按沈子嘉微弱近楚其不防晋势使之然非其罪也特贬其不能死位耳故书杀以着蔡昭之罪曹伯阳田弋荒淫自取灭亡故贱而略之不书宋人杀之也】
　　五月公及诸侯盟于臯鼬【鼬由又反臯鼬公作浩油左传及臯鼬将长蔡于卫卫侯使祝佗私于苌曰晋文公为践土之盟卫成公不在夷叔其母弟也犹先蔡其载书云晋重鲁申卫武蔡甲午郑捷齐潘宋王臣莒期藏在周府可覆视也説告刘子与范献子谋之乃长卫侯于盟谷梁传一事而再防公志于后防也程子传公以不获见于晋故因防而求盟焉则此盟公意也故书公及杜氏曰繁昌县东南有城皋亭郑氏曰皋鼬郑地城皋也愚按属今汴梁路郑州】
　　定公之立上不请于天王下不告于方伯而受国于季孙意如故三年朝晋至河而复今防诸侯求为此盟书公及者内为志也【宋氏曰及者汲汲也内为志也公新即位汲汲求诸侯盟】召陵之防必序不序十有八国之诸侯则无以见【音现】侵楚之陋皋鼬之盟序与不序非义所系则以凡举可矣【陆氏曰重言诸侯刘子不与盟也陈氏曰书公及诸侯盟非晋主盟也自是诸侯无防同有特相盟者矣愚按首止葵丘之盟王世子宰周公不与盟则防盟同地而书诸侯柯陵鸡泽平丘之盟尹子单子刘子与盟则不书诸侯此言诸侯则刘文公不盟可知矣薄之盟公不与防盂而与于盟则书公防诸侯盟于薄宋之盟公不与围宋而与于盟则书公防诸侯盟于宋扈之盟公后至则书公防诸侯晋大夫盟于扈此年公与于召陵之防又与于皋鼬之盟则非后至也防与盟公皆与焉而刘子不与则但当书曰诸侯盟于皋鼬如祝柯重丘防盟殊地之例而又书公及者所以着定公汲汲于后防求为此盟也蜀之盟春秋不与楚主盟故书公及此书公及亦以着晋之不复能主盟也○陆氏曰左氏云将长蔡于卫祝佗私于苌言践土之盟卫先于蔡按践土先书蔡盟此传妄也刘氏曰杜云复称公者防盟异处故非也襄二十五年防于夷仪盟于重丘亦防盟异处矣何不别书公及耶何休注再言公者昭公数如晋不见荅卒为季氏所逐定公初即位得与诸侯盟故喜録之亦非也春秋诸侯之防常事耳非王道之正也春秋何喜哉】
　　杞伯成卒于防【成公作戊悼公也在位十二年世子乞嗣是为隐公七月其弟过弑隠公自立是为僖公高氏曰不言卒于师者以不成乎伐楚也】○六月葬陈惠公【髙氏曰此见陈侯背防出防也葢君在殡则辞防可也虽不得已于晋令而齐亦使国夏来尔】○许迁于容城【张氏曰容城地阙任公辅以为华容县亦折之近地愚按今许州临颍县高氏曰许至是盖四迁矣王氏曰许四迁皆受楚令经悉以自迁为文盖违害就利而愿迁也然不能修徳固圉而迁徙无常亦何益乎圣人详书以为后鉴】○秋七月公至自防【襄陵许氏曰不致侵楚讥无功也髙氏曰晋以伐楚召诸侯而以防致者不成乎伐也张氏曰不致以侵楚者公以得盟为幸意不在侵也】○刘【文】卷卒【卷音权公羊传刘卷者何天子之大夫也外大夫不卒此何以卒我主之也谷梁传此寰内诸侯也非列土诸侯何以卒贤之也杜氏曰即刘蚠赵氏曰畿内诸侯不同列国故不言刘子卷卒亦讥来赴故书之刘氏曰王者之制内诸侯禄外诸侯嗣故生称爵其禄也卒称名従正也葬称公主人之事也髙氏曰召陵防罢而卒则知皋鼬之盟以疾不与也庄二十三年传天子内臣不正其外交故刘卷来赴不书其爵秩○刘氏曰谷梁云此不卒而卒者贤也天王崩为诸侯主也所谓天王崩则昭二十二年景王矣为诸侯主则刘子单子以王猛居于皇是矣是王猛本正也谷梁谓其簒何哉愚按诸儒之説谓刘子定内难复辟于周有大功于王室故特书卒葬然单旗不书卒而尹氏专权亦书卒故知其从赴告尔】○葬杞悼公○楚【昭】人围蔡【昭左传楚为沈故围蔡襄陵许氏曰围蔡不书卿帅师者见其骄暴而不自反溢而必决将败之徴是以徴之】○晋【定】士鞅卫【灵】孔圉帅师伐鲜虞【围公作圄襄陵许氏曰谋楚而不能讨盟蔡而不能救唯中山是伐书卿与师着威胜不行于强暴而行于寡弱也苏氏曰昭十二年楚灭陈蔡晋人不救而伐鲜虞称晋以夷之今晋既不为蔡伐楚楚人围蔡亦弗之救而于其伐鲜虞也称晋士鞅卫孔圉何也晋虽有弃诸侯之罪而蔡无国灭之祸轻重之异也愚按荀吴首伐鲜虞以其挟诈故狄之此非诈袭故称将称师以着其暴耳】○葬刘文公【公羊传外大夫不书葬此何以书録我主也赵氏曰刘文公天子畿内诸侯列国不当与行交徃之礼今防其葬非礼也高氏曰尹氏王子虎皆不书葬此书葬以鲁特往防之也】○冬十有一月庚午蔡侯【昭】以吴子【阖庐】及楚【昭】人战于柏举楚师败绩楚囊瓦出奔郑【柏举公作伯莒谷作伯举吴始书子书战左传伍贠为吴行人以谋楚楚之杀郤宛也伯氏之族出伯州犂之孙嚭为吴太宰以谋楚楚自昭王即位无嵗不有吴师蔡侯因之以其子干与其大夫之子为质于吴蔡侯吴子唐侯伐楚舍舟于淮汭自豫章与楚夹汉左司马戍谓子常曰子沿汉而与之上下我悉方城外以毁其舟还塞大隧直辕防阨子济汉而伐之我自后击之必大败之既谋而行武城黒谓子常曰吴用木也我用革也不可久也不如速战史皇谓子常楚人恶子而好司马若司马毁吴舟于淮塞城口而入是独克吴也子必速战不然不免乃济汉而陈自小别至于大别三战子常知不可欲奔史皇曰安求其事难而逃之将何所入子必死之初罪必尽説二师陈于柏举阖庐之弟夫槩王晨请于阖庐曰楚瓦不仁其臣莫有死志先伐之其卒必奔而后大师继之必克弗许夫槩王曰所谓臣义而行不待命者此之谓也今日我死楚可入也以其属五千先击子常之卒子常之卒奔楚师乱吴师大败之子常奔郑公羊传吴何以称子夷狄也而忧中国其忧中国柰何蔡昭公朝于楚有美裘焉囊瓦欲之昭公不与为是拘于南郢数年然后归之于其归焉用事于河曰天下诸侯苟有能伐楚者寡人请为之前列楚人闻之怒为是兴师使嚢瓦将而伐蔡蔡请救于吴伍子胥曰蔡非有罪也楚人为无道君如有忧中国之心则若时可矣于是兴师而救蔡谷梁传吴其称子何也以蔡侯之以之举其贵者也吴信中国而攘夷狄吴进矣蔡请救于吴子胥曰蔡非有罪楚无道也为是兴师而伐楚何以不言救也救大也杜氏曰柏举楚地】
　　吴何以称子善伐楚解蔡围也荆楚暴横【去声】盟主不能致其讨天王不能逹其命长【上声】恶不悛【音痊】复【扶又反】兴师而围蔡王法所当讨而不赦也吴能自卑聴蔡侯之义以逹天子之命兴师救蔡战于柏举大败【必迈反】楚师成霸讨之功善矣晋主夏盟中国所仰若嘉谷之望雨也有请于晋如彼其难吴国天下莫强焉非诸侯所能以也有请于吴如此其易【以豉反】故召陵之防大合诸侯而书侵楚柏举之战蔡用吴师特书曰以者【杜氏曰师能左右之曰以吴为蔡讨楚从蔡讨谋故书蔡侯以吴子言能左右之也】深罪晋人保利弃义难于救蔡也然则何以不言救乎救大矣阖庐子胥宰嚭【普鄙反】皆懐谋楚之心蔡人往请防逢其适【适犹偶然也谓适逢其偶然之机防也】非有救灾恤邻从简书忧中国之实也圣人道大徳宏乐【音洛】与人为善故因其从蔡特进而书爵【孙氏曰吴称子大救蔡也自是诸侯大小皆宗于吴王氏曰吴进而书子所以罪中国盟主之不振诸侯之不君也】囊瓦贪以败国又不能死可贱甚矣故记其出奔特贬而称人【杜氏曰囊瓦称人贪以致败不能死难罪贱之家氏曰自楚昭继世举国事付之嚢瓦黩货无厌杀人不忌以至内外离畔莫有鬬心由是有入郢之祸国破君逃瓦不能死又不能与君俱行奉头鼠窜以为偷生之计罪不可胜诛矣春秋继柏举之败书瓦出奔诛大臣之败国而以身免也】春秋之情见【音现】矣【愚按春秋书以师者三桓十四年宋以齐蔡卫陈伐郑以中国而凌中国也僖二十六年鲁以楚师伐齐以蛮荆而虐中国也此年蔡以吴子战楚以蛮荒攘蛮荒而救中国也三书以唯柏举为善故蔡侯吴子皆书爵以美之】
　　庚辰吴【阖庐】入郢【郢公谷作楚左传吴从楚师五战及郢楚子取其妹季畀我以出吴入郢以班处宫子山处令尹之宫夫槩王欲攻之惧而去之夫槩王入之楚子渉睢济江入于云中盗攻之王奔郧郧公闘辛与其弟巢以王奔随吴人谓随人曰周之子孙在汉川者楚实尽之天诱其致罚于楚而君又窜之周室何罪随人辞吴吴人乃退初伍员与申包胥友其亡也谓申包胥曰我必复楚国包胥曰勉之子能复之我必能兴之及昭王在随包胥如秦乞师曰吴为封豕长蛇荐食上国虐始于楚寡君失守社稷越在草莽使下臣告急曰夷徳无厌若邻于君疆埸之患也逮吴之未定君其取分焉若楚之遂亡君之土也若以君灵抚之世以事君立依于庭墙而哭日夜不絶声勺饮不入口七日秦哀公为之赋无衣九顿首而生秦师乃出五年秦子蒲子虎帅车五百乗以救楚子蒲曰吾未知吴道使楚人先与吴战而自稷防之大败夫槩王于沂吴人获防射于柏举其子帅奔徒以从子西败吴师于军祥子期子蒲灭唐吴师居麇子期焚之又战吴师败又战于公壻之谿呉师大败呉子乃归公羊传君舍于君室大夫舍于大夫室葢妻楚王之母也谷梁传曰入易无楚也坏宗庙徙陈器挞平王之墓君居其君之寝而妻其君之妻大夫居其大夫之寝而妻其大夫之妻葢有欲妻楚王之母者不正其乗败人之绩而深为利愚按郢楚都文王迁郢在今江陵路江陵县故郢城平王时囊瓦城郢在今江陵路安陆府】
　　及楚人战则称爵入郢则举其号何也君舍于其君之室大夫舍于大夫之室大乱也圣人谁毁谁誉【平声】救灾恤邻则进而书爵非有心于与之顺天命也乗约肆滛则黜而举号非有心于贬之奉天讨也伐国者固将拯民于水火之中而鸠【聚也】集之耳杀其父兄系其子弟毁其宗庙迁其重器而乱男女之配也如水益深如火益热则善小而恶大功不足以掩之矣【孙氏曰吴子救蔡伐楚善也乘囊瓦之败长驱入郢夷其宗庙壊其宫室则甚矣故反狄之也】圣人心无毁誉如镜之无妍丑也因事物善恶而施褒贬焉不期公而自公尔明此义然后可以司赏罚之权得春秋之法矣【薛氏曰楚不书楚而书郢见楚之大其都犹不能守也陈氏曰入国不言邑入楚也而曰入郢非得国之辞也家氏曰前书吴子褒之也此书吴贬之也夫吴乃太伯之裔不与楚同使其入郢之后止兵休掠命蔡昭子胥之徒分定楚地抚辑其民人请命于周明正楚荘共灵以来慿陵诸夏之罪削而夺之以其地封有功诸侯而吴不自以为有则霸业可成虽以继齐桓晋文可也而夷狄之人志不在大骄心易生故败不旋踵良可惜夫○赵氏曰楚君寻反国国不絶祀故不言灭谷梁妄为义説不足取也刘氏曰谷梁云何以不言灭欲存楚也非也楚实未灭当言入而已矣凡灭国春秋未尝不存也岂于楚独存之耶愚按僖二十八年晋侯侵曹丙午入曹又十五年晋郤缺伐蔡戊申入蔡皆书国而不书地独此年不书吴入楚而以楚之国都地名书之恐因昭三十一年吴入郢之文而误也左传于是后十五年楚灭故亦称吴之入楚也而不曰入郢当从公谷作入楚于义颇通】
　　【丙敬王十申五年】五年【晋定七齐景四十三卫灵三十蔡昭十四郑献九曹靖公露元年陈懐公柳元年杞僖公过元年宋景十二秦哀三十二楚昭十一吴阖庐十】春王三月辛亥朔日有食之【三月公作正月】○夏归粟于蔡【左传以周亟矜无资杜氏曰蔡为楚所围饥乏故归之粟公羊传孰归之诸侯归之曷为不言诸侯归之离至不可得而序故言我也谷梁传诸侯无粟诸侯相归粟正也孰归之诸侯也不言归之者专辞也义迩也范氏曰此迩近之事不足具列诸侯通防二传皆称诸侯归蔡粟其畧而不序何也蔡为楚人所困则环视而不能救吴既破楚入郢觧蔡围矣然后相率而归之粟非救灾恤邻从简书之道也故特书鲁而不序诸侯见其事之末矣愚按昭二十五年输王粟不书以诸侯归粟于王常事也襄三十年防澶渊谋更宋之所防而归其财则书曰宋灾故以宋灾归财非所当急也此年诸侯归粟于蔡而不书诸侯以不能救蔡之难徒归粟于蔡耳故畧言之与城楚丘戍陈同义或以为诸侯归粟合先王之制而春秋书归以羙之过矣苟以书归皆为美辞则归含且亦可以为美乎】○于越【允常】入吴【阖庐左传吴在楚也公羊传于越者未能以其名通也越者能以其名通也杜氏曰于发声也范氏曰于越夷言也春秋即其所以自称者书之见其不能慕中国故以本俗自通刘氏曰于越者其自称者也越者中国称之者也陈氏曰向曰越人今曰于越复称其旧号也吴楚争而后越入中国昭五年常寿过始见于经而亟称人后三十年而入吴不复称人矣高氏曰吴之伐楚有安中国之意焉越乃乘其士卒罢敝掩入其国至十四年又败吴哀十三年再入吴若为楚复讐者是以君子恶之嗟夫阖庐争入郢之利而于越入吴夫差取盟晋之功而于越又入吴意有所逐而爱有所忘矣王氏曰呉越相攻俱不以中国之号目之葢交讥之愚按汲冢周书王防萹有东越于越则于越或当时之所称欤】○六月丙申季孙意如卒【左传季平子卒阳虎将以璵璠敛仲梁懐弗与曰改歩改玉阳虎欲逐之告公山不狃不狃曰彼为君也子何怨焉既桓子行东野及费子泄为费宰逆劳于郊桓子敬之劳仲梁懐懐弗敬子泄怒谓阳虎子行之乎阳虎囚季桓子及公父文伯而逐仲梁懐杀公何藐盟桓子于稷门之内大诅逐公父歜及秦遄皆奔齐】内大夫有罪见讨则不书卒公子翚是也仲遂杀恶及视罪与翚同而书卒者以事之变卒之也【因事之变以明卿卒不绎之礼】意如何以书卒见【音现】定公不讨逐君之贼以为大夫全始终之礼也定虽受国于季氏苟有叔孙婼之见不赏私劳【昭四年竪牛立叔孙昭子五年昭子朝家众曰竪牛杀适立庶必速杀之牛惧奔齐】致辟【音僻】意如以明君臣之义则三纲可正公室强矣今苟于利而忘其雠三纲灭公室益侵陪臣执命宜矣故意如书卒主人习其读而问其传【恋反】则未知己之有罪焉尔【刘氏曰意如亲逐其君而卒之其异于翚何也曰以定公为君则不得不以意如为大夫孰有大夫卒而君不为之变乎夫意如之逐昭公也盟翚遂之弑君也隠而叔仲恵伯之蔽恶也未形春秋固有不待贬絶而罪恶见此之谓也且夫意如之罪固着矣及其卒也而絶之则其着不亦弥信乎而春秋弗为也以谓定不书正月适足以见定之非正而犹未足以见其受国于季氏故于是复明意如为定之大夫也使定公诚能明君臣之义不赏私劳讨先君之贼致季氏之诛则意如不免矣今一不然苟于利而忘其辱幸于祸而忘其讐谓意如定之大夫也不亦宜乎家氏曰春秋卒意如不贬之贬乃所以深贬之也蜀杜氏曰于桓公之年书公子翚所以贬桓公也于宣公之年书公子遂所以讥宣公也于此年书季孙意如卒所以疾定公也】
　　秋七月壬子叔孙不敢卒【婼之子成子也子州仇嗣为大夫是为武叔】○冬晋【定】士鞅帅师围鲜虞【左传三年秋鲜虞人败晋师于平中获晋观虎五年冬士鞅围鲜虞报观虎之役也襄陵许氏曰晋以土地之故纵兵横加鲜虞而不能服则又围之兵益忿义益不胜君子是以恶晋也】
　　【丁敬王十酉六年】六年【晋定八齐景四十四卫灵三十一蔡昭十五郑献十曹靖二陈懐二杞僖二宋景十三秦哀三十三楚昭十二吴阖庐十一】春王正月癸亥郑【献】游速帅师灭许以许男斯归【速公作遬后同左传郑灭许因楚败也髙氏曰许恃楚以固其国至于四迁郑游速偏师一出灭其国而俘其君楚虽不能保许而郑之肆暴亦甚矣故谨而日之张氏曰许自隠十一年齐鲁郑之入大抵困于与郑为邻至成十五年畏郑而迁叶昭九年迁夷十八年迁析定四年又自析迁容城以依楚不三年楚困于吴郑遂灭之然哀元年以后许复见者楚又存之也大岳之后其亡一见害于郑其存一恃于楚不过百年韩遂灭郑亦有由矣王氏曰伐国而灭之春秋所恶也况以人臣而专兵灭国乎前此晋荀吴尝灭陆浑之戎然以安夏而灭戎也则罪犹可恕蔡公孙姓尝灭沈矣然受晋令而伐沈则事无专命今游速因楚之败兴兵灭许无晋之命非攘外安内之师是弱晋而间楚耳此皆郑国君臣之罪也若夫以其君归则游速许男均有罪焉】○二月公侵郑【献左传周儋翩率王子朝之徒因郑人将以作乱郑于是乎伐冯滑胥靡负黍狐人阙外六月晋阎没戍周且城胥靡冬天王处于姑莸辟乱也公侵郑取匡为晋讨郑之伐胥靡也往不假道于卫及还阳虎使季孟自南门入出自东门卫侯怒使弥子瑕追之公叔文子曰天将多阳虎之罪以毙之君姑待之乃止愚按定公亲帅师以讨郑之党乱人固有奨王室之义然不防声罪致武仅为潜师以掠境故不书伐而书侵观季孙献俘于晋则实廹于霸令而非有奨王之实矣况是时陪臣执国命兵权亦不属公也陈氏曰自宣之季年凡伐不言公鲁无君将者八十年矣至是而书侵郑则以公山不狃侯犯阳虎之专也】公至自侵郑【髙氏曰公内有强臣不防讨乃为晋讨郑内外结怨危之道也张氏曰阳虎专政欲徼衅于邻国使卫侯不聼公叔发之言鲁师危矣故致之】夏季孙斯仲孙何忌如晋【定左传季桓子如晋献郑俘也阳虎强使孟懿子往报夫人之币晋人兼享之孟孙谓范献子曰阳虎若不防居鲁而息肩于晋所不以为中军司马者有如先君献子曰寡君有官将使其人鞅何知焉献子谓简子曰鲁人患阳虎矣孟孙知其衅以为必适晋故强为之请以取入焉刘氏曰阳虎陪臣也而执国命欲荡覆公室以自封已三世矣事不成故盗寳玉大弓以逃春秋本其祸之所搆自二子之使夫以二子之力专国擅君而阳虎防制之进云则进止云则止犹仆也方复为之请于霸主之国此其无所忌必为乱之效也子恶之卒阳虎之盗皆簒君亡国之祸故録之必自其祸之所起矣髙氏曰一卿将命可兼他事岂可毎事一卿乎故累数之见二卿为阳虎所制也呜呼天子防诸侯僭诸侯防大夫凌大夫微陪臣胁理势然尔】○秋晋【定】人执宋【景】行人乐祁犂【杜氏曰称行人非其罪】称人以执非伯讨也【公羊僖四】祁犂聘于晋【左传乐祁言于景公曰诸侯唯我事晋今使不往晋其憾矣乐祁告其宰陈寅寅曰必使子往子立后而行吾室亦不亡唯君亦以我为知难而行也见溷而行】主赵简子饮【于鸩反】酒焉献杨楯【食允反干橹也以杨木为之】六十范赵方恶【如字又乌路反】其宰曰昔吾主范氏今子主赵氏是贾【音古】祸也范献子果怒言于晋侯曰以君命越疆未致使【疏吏反】而私饮酒不敬二君不可不讨也乃执乐祁【并据左传】执非无名何以非伯讨也使范赵方睦皆有献焉则弗执之矣执异国行人出于列卿私意威福之柄移矣三家分晋而靖公废为家人【周安王二十六年索隠曰家人居家之人无官职也】岂一朝一夕之故哉【张氏曰诸侯唯宋事晋惧讨而遣使善逆以懐之犹惧不来而大夫黩货贿争权利卒使来者见执叛者得志晋之乱政亟行霸统所由絶也】
　　冬城中城【杜氏曰公为晋侵郑故惧而城之谷梁传城中城者三家张也或曰非外民也髙氏曰三家张公之所有中城而已成九年城之矣此复城者外有齐郑之怨故惧而城焉愚按是时政在三家公室无民定公岂防役众修城以备外患哉葢阳虎欲去三家故托于惧齐郑而城中城将挟公以自固耳】○季孙斯仲孙忌帅师围郓【杜氏曰郓贰于齐故围之何忌不言何阙文髙氏曰郓自昭二十五年齐侯取之以居昭公三十年郓溃遂贰于齐至是二卿围而欲复取之葢阳虎欲倾季氏以谋政也季仲围而曰阳虎者虎专季氏季氏专鲁也仲何为哉家氏曰齐之取郓固非而二子之围亦非也为定公者当以善辞告之齐曰我先君失守宗祧君取郓以居之鲁国实受君赐今郓溃矣寡人欲复旧疆敢以请之执事以景公之贤必将归之不应遽用师也明年国夏伐西鄙自是连嵗交兵葢始于此役也○刘氏曰公羊云仲孙忌讥二名意谓二名难讳也古者君之名臣不讳父之名子不讳至周臣讳君名子讳父名然犹讳其死不讳其生讳其同不讳其嫌二名则不偏讳也仲尼不偏讳二名况其他乎】
　　【戊敬王十戍七年】七年【晋定九齐景四十五卫灵三十二蔡昭十六郑献十一曹靖三陈懐三杞僖三宋景十四秦哀三十四楚昭十三吴阖庐十二】春王正月○夏四月○秋齐侯【景】郑伯【献】盟于咸【诸侯始复特盟左传齐郑盟于咸徴防于卫杜氏曰咸卫地襄陵许氏曰齐郑之盟叛晋也霸道隳诸侯散离盟始复志此葢自是中国无殷防矣陈氏曰特相盟自齐桓以来未之有也于是再见诸侯无主盟矣是故石门志诸侯之合也于咸志诸侯之散也家氏曰于咸于沙齐景图霸之始事也是时天王辟儋翩之难出居姑莸景公不防伸勤王之义乃今日求之郑盟于咸明日求之卫盟于沙皆强人之从我非心悦而诚服岂防小大翕然不期而俱至乎】齐【景】人执卫【灵】行人北宫结以侵卫【左传卫侯欲叛晋诸大夫不可使北宫结如齐而私于齐侯曰执结以侵我齐侯从之杜氏曰称行人非使人之罪刘氏曰善为国者亲近而逺信之附内而外归之卫侯欺其羣臣以给晋残其百姓以奉齐齐之执结也固非霸讨矣而卫之无良又甚焉从此观之孟子曰今之诸侯五霸之罪人也不亦信乎愚按齐侯称人而又书侵所以重贬之也挟诈恃力夫岂图霸之道乎书执结以侵卫与楚成执宋公以伐宋书法正同圣人之意见矣○刘氏曰谷梁云以重辞也卫人重北宫结非也执其使伐其国文加以乃其理然岂为重乎】齐侯【景】卫侯【灵】盟于沙【公作沙泽左传乃盟于琐杜氏曰结叛晋也琐即沙阳平元城县东南有沙亭张氏曰元城县今属大名府襄陵许氏曰齐卫之盟叛晋也晋定之季郑献卫灵叛而从齐齐可以霸而景不足望也临川吴氏曰执其行人而与其君结盟以叛晋齐卫之罪均也髙氏曰执其使侵其国以求盟焉是刼盟也何有于信哉】○大雩○齐【景】国夏帅师伐我西鄙【左传齐国夏伐我阳虎御季桓子公敛处父御孟懿子将宵军齐师齐师闻之堕伏而待之处父曰虎不圗祸而必死苫夷曰虎陷二子于难不待有司余必杀女虎惧乃还不败高氏曰齐叛晋与郑盟故为郑伐我且报二卿之围郓襄陵许氏曰东夏诸侯唯鲁事晋故齐伐之景公乘晋之衰不思惟徳之务以懐诸侯而欲力征营以定霸统是知时之或可而不知己之不可者也家氏曰昭公流离颠沛惟齐景是依如是五六年卒不防为之出偏师向鲁鄙问意如之罪今乃兴无名之师而加于鲁当为而不为与不必伐而伐失其所以为方伯之道矣春秋继咸沙二盟而书国夏伐我皆贬也】○　九月大雩【薛氏曰一秋而两大雩僭渎之甚也愚按左氏以再雩为旱甚书雩祭二十有一惟昭二十五年及此年书再雩灾之甚而变之大者也昭公不克自省而有阳州之孙定公又不知儆而有寳玉之窃世卿之逆陪臣之横其致一也故比事书之以为后鉴】○冬十月
　　【已敬王十亥八年】八年【晋定十齐景四十六卫灵三十三蔡昭十七郑献十二曹靖四卒陈懐四卒杞僖四宋景十五蔡哀三十五楚昭十四吴阖庐十三】春王正月公侵齐【景左传门于阳州杜氏曰报前年伐西鄙高氏曰去年齐伐我西鄙今公复加兵于齐鲁政不复在公而三家者实使公欲归怨于公故也张氏曰阳虎用事无军政用兵无法故以侵书之】公至自侵齐【高氏曰侵齐本出于三家而三家欲归怨于公故未逾月而致之且为下复侵齐起也】二月公侵齐【左传攻廪丘之郛杜氏曰未得志故孙氏曰公再侵齐以重其怨甚矣】三月公至自侵齐【髙氏曰公逾月之间再出侵齐虽三家者之为然乍往乍来不得休息见公之进退益不自专矣故两书侵至以见之○刘氏曰谷梁云往时致月危致也往月致时危往也往月致月恶之也非也文公十三年冬公如晋十四年正月公至自晋是时公一出而三国附最荣矣何以危致宣公十七年六月同盟于断道秋公至自防是时诸侯恊心而同外楚中国为一无有他变何以危往僖公四年正月侵蔡遂伐楚八月公至自伐楚是时齐桓主诸侯谷梁以为大伐楚何以恶之也】○曹伯露卒【靖公也自声公立五年其弟通弑之代立是为隠公隠公立四年其弟露又弑之代立凡立四年卒子阳嗣】○夏齐【景】国夏帅师伐我西鄙【左传齐国夏高张伐我西鄙髙氏曰以公不与咸沙之盟且报此春之再侵也昭公之孙也齐虽不克纳而有意存之矣定公即位未尝修好于齐故齐比年伐我而我亦再侵齐观春秋书齐伐公侵则其曲直可见矣襄陵许氏曰春秋书内伐十六宣以后七内侵七宣以后六伐我二十一宣以后十七侵我五宣以后一用兵则侵多而伐少被兵则伐多而侵少葢鲁自中世衰矣而欲与齐搆怨以侵易伐其防久乎】公防晋【定】师于瓦【左传晋士鞅赵鞅荀寅救我公防晋师于瓦范献子执羔赵简子中行文子皆执鴈杜氏曰将来救鲁公逆防之救不书齐师已去瓦卫地东郡燕县东北有瓦亭张氏曰今滑州白马县】按左氏晋士鞅荀寅救鲁则其书公防晋师何也春秋大法虽师次于君而与大夫敌至用大众则君与大夫皆以师为重而不敢轻也【庄八年围郕爱父请伐齐师公曰不可九年战干时公防戎路则皆公亲帅师而皆上书师不书公】故棐林之防【宣元】不言赵盾而言晋师瓦之防言晋师而不书士鞅【僖二年里克荀息灭下阳书晋师宣十五年荀林父灭潞亦书晋师】于以见【音现】人臣不可取民有众专主兵权之意陈氏厚施【式智反】于齐以移其国【昭二十六年晏子曰陈氏取之公也薄其施之民也厚后世若少惰则国其国也已在礼家施不及国】季孙尽征于鲁以夺其民【昭五年三分公室季氏尽征之】皆王法所禁也春秋之义行则不得为尔矣【陈氏曰不曰防士鞅曰防晋师重师也鞅之战公防晋师于上鄍不书讳之也四卿并将而以禽郑自师逆公三家之张成于此矣故讳之也于是齐师伐我晋士鞅赵鞅荀寅救我公防晋师勿讳可也刘氏曰晋人兴师救鲁春秋不以救书何哉夫所谓救者仗大义以拯人之急者也鲁昭栖迟干侯之境困亦甚矣晋之诸卿惟贿是徇党臣而抑君今齐师之来初非危急之防而晋三卿亟以兵赴之此与齐争霸而非为鲁国宗社计也故春秋不与之以救】
　　公至自瓦【髙氏曰不以防至者公非出防也愚按此亦特相防往来称地之例】○秋七月戊辰陈侯柳卒【懐公也在位四年子越嗣是为湣公】○晋【定】士鞅帅师侵郑【献】遂侵卫【灵○士公作赵左传初晋师将盟卫侯于鄟泽赵简子曰羣臣谁敢盟卫君者渉佗成何曰我防盟之卫人请执牛耳成何曰卫吾温原也焉得视诸侯将歃渉佗捘卫侯之手及捥卫侯怒王孙贾趍进曰盟以信礼也有如卫君其敢不唯礼是事而受此盟也卫侯欲叛晋而患诸大夫王孙贾使次于郊大夫问故公以晋诟语之曰卫叛晋晋五伐我病如何矣皆曰五伐我犹可以防战乃叛晋晋人请改盟弗许晋士鞅防成桓公侵郑围虫牢报伊阙也遂侵卫高氏曰郑伯与齐为咸之盟卫侯与齐为沙之盟二国皆为齐而叛晋晋以是侵郑侵卫所以絶齐之与国也晋不声其罪不防取服故两书侵襄陵许氏曰招擕以礼懐逺以徳咸沙之盟诸侯已贰晋不思徳礼之是务而欲恃力攘服则失霸何日之有陈氏曰其言遂晋始伐与国也襄之二十三年齐始叛晋取朝歌去年郑卫迭叛晋于是侵郑卫又明年及齐平鲁亦叛晋矣故悉书之也愚按齐之始伐盟主则书伐卫遂伐晋晋之始讨与国则书侵郑遂侵卫齐书伐而晋书侵于此见晋霸之衰之甚也然成二年楚帅郑师侵卫不书遂侵我十五年楚子侵郑不书遂侵卫虽十六年知武子以诸侯之师侵陈遂侵蔡亦不书也必若郑卫叛晋晋以师两侵之而后书焉以着诸侯之不复从晋也】○葬曹靖公○九月葬陈懐公【杜氏曰三月而葬速】○季孙斯仲孙何忌帅师侵卫【灵左传师侵卫晋故也高氏曰以其为晋兴师故书侵临川吴氏曰鲁于卫无可声之罪故其师之出为无名愚按成六年蔑侨如侵宋传云晋命也今斯何忌侵卫传亦云晋故也二卿并将以虐婚姻之国凌兄弟之邦非出己意而廹于霸国之威故春秋皆书侵以讥之】○冬卫侯【灵】郑伯【献】盟于曲濮【杜氏曰结叛晋曲濮卫地高氏曰去年公侵郑今年二卿侵卫皆为晋故而士鞅又自帅师侵之故二君同为此盟以固其谋】○从祀先公【左传季寤公鉏极公山不狃皆不得志于季氏叔孙辄无宠于叔孙氏叔仲志不得志于鲁故五人因阳虎阳虎欲去三桓以季寤更季氏以叔孙辄更叔孙氏已更孟氏顺祀先公而祈焉辛夘禘于僖公公羊传从祀者何顺祀也文公逆祀去者三人定公顺祀叛者五人谷梁传贵复正也杜氏曰从顺也先公闵公僖公也将正二公之位次所顺非一亲尽故通言先公】蜀人冯山曰【山字允南普州人着春秋通解十二卷】昭公至是始得从祀于太庙其说是也季氏逐君而制其生死之命公薨干侯不得终于正寝既薨七月又不得以时归葬既葬絶其兆域又不得同于先君【杜氏曰沟絶其兆域不使与先君同】而在墓道之南至孔子为司冦然后沟而合诸墓【左传定元】则其主虽乆未得从昭穆而祔祭宜矣【已上并冯氏説】及意如已卒阳虎专季氏将杀季孙斯而乱鲁国托于正以售【承呪反】其不正始以昭公之主从祀太庙葢欲着季氏之罪以取媚于国人然其事虽顺其情则逆春秋原情制法故不书禘事与日【王氏笺义从祀先公大事也不由公命而由阳虎故不书禘又不书日刘氏曰从祀先公正也所以从祀先公则非正矣其非正奈何季氏专鲁阳虎専季氏欲去三桓而代之从祀先公以说焉非能正者也从祀为祫邪宜曰大事于太庙为禘邪宜曰禘于太庙为时享耶宜曰有事于某宫所以不正言之者其事可丑出于阳虎故也阳虎将作乱而恶不得民心故于是为小正以售其大不正立小义以遂其大不义从祀先公其事则顺矣其情则逆春秋原情情诚善而功恶弗诛也情诚恶而功善弗与也】特曰从祀先公于盗窃寳玉大弓之上【李氏瑾曰此二事也间无他文同辞而书之】见【音现】事出阳虎而不可详也其亦深切着明矣【薛氏曰从祀者何顺祀也鲁之祭也跻僖公外昭公从祀之祀始正其礼也髙氏曰从顺也不曰顺者其事则顺其意则非故变其辞曰从也夫鲁祀之不顺多矣武公炀公在所当祧僖公闵公在所当正昭公则又当祀而不祀者也今但称先公则尽从典礼不止为一公设也然不举所祀之名不指所祀之所者非时妄祀其事可丑出于阳虎之矫举故虽礼之复正者而圣人实书之在盗窃寳玉大弓之上所以诛阳虎之乱也所谓定哀多微辞者意在言外也呜呼千载之下奸伪之迹祸乱之蛮彼假托以济其私者岂特一阳虎而已哉○愚按三传皆以从祔为顺祀闵僖二公惟冯氏谓祔祭昭公而文定引其説薛氏高氏两用之今考之经昭公之葬称諡疑巳祔祭祖庙而从祀不称昭公与禘于庄公书法不侔则三传似亦可通或者谓升闵降僖非当时之急务然阳虎虽祔祭昭公而道南之墓犹待孔子为司寇而合乎先君之兆域则又何也刘原父云阳虎恶季氏以臣而凌君犹僖公以子而先父故先正逆祀以微谕其意其説亦佳姑记以俟来哲】
　　盗窃寳玉大弓【左传阳虎将享季氏于蒲圃而杀之戒都车成宰公敛处父告孟孙曰季氏戒都车何故孟孙曰吾弗闻处父曰然则乱也必及于子先备诸阳虎前驱林楚御桓子虞人以铍盾夹之阳越殿将如蒲圃桓子咋谓林楚曰而先皆季氏之良也尔以是继之对曰臣闻命后阳货为政鲁国服焉违之徴死死无益于主桓子曰而能以我适孟氏乎孟氏选圉人之壮者三百人以为公期筑室于门外林楚怒马及衢而骋阳越射之不中筑者阖门有自门间射阳越杀之阳虎刼公与武叔以伐孟氏公敛处父帅成人自上东门入与阳氏战于南门之内弗胜又战于棘下阳氏败阳虎説甲如公宫取宝玉大弓以出舍于五父之衢寝而为食其徒曰追其将至虎曰鲁人闻余出喜于徴死何暇追余从者曰嘻速驾公敛阳在公敛阳请追之虎入于讙阳关以叛公羊传盗者孰谓谓阳虎也阳虎者季氏之宰也季氏之宰则微者也恶乎得国寳而窃之阳虎专季氏季氏专鲁国寳者何璋判白弓绣质龟青纯谷梁传寳玉者封圭也大弓者武王之戎弓也周公受赐藏之鲁非其所取而取之谓之盗杜氏曰盗谓阳虎也家臣贱名氏不见故曰盗孙氏曰盗微贱之称寳玉大弓国之重器也国之重器而盗得窃之则定公为国可知也常山刘氏曰寳玉大弓天子所锡先君之分器藏之于国子孙世世保之不可失坠而为盗所窃国慢无政可知矣故书窃以志不恭之大也蘓氏曰阳虎将杀季孙斯不胜而出取寳玉大弓于公宫以行其称盗陪臣也寳玉大弓鲁之分器也是时阳虎以郓讙龟隂叛奔齐十年侯犯以郈叛及昭十二年南蒯以费叛皆以贱不书其书窃宝玉大弓何也分器重于地也分器重于地者贱货而贵命也通防先王分器不能谨守而盗得窃诸公宫此无政之騐也故失地则讳失寳玉大弓则书失之书得之书重其事也陈氏曰虎陪臣也取周公之分器以出曽莫之禁书曰盗窃寳玉大弓鲁无人之辞也是故陪臣皆不书书阳虎为盗是治陪臣也夫子之作春秋治至于陪臣斯极矣传见明年愚按何休谓季氏逐昭公取寳玉藏于其家阳虎拘季孙夺其寳玉然昭公之经不书失寳玉而此书盗窃则阳虎窃取于公宫而非取之于季氏也】
　　【庚敬王十子九年】九年【晋定十一齐景四十七卫灵三十四蔡昭十八郑献十三卒曹伯阳元年陈闵公越元年杞僖五宋景十六秦哀三十六卒楚昭十五吴阖庐十四】春王正月○夏四月戊申郑伯虿卒【虿敕迈反公作虿献公也在位十三年子胜嗣是为声公】○得寳玉大弓【左传阳虎归寳玉大弓六月伐阳关阳虎使焚莱门师惊犯之而出奔齐请师以伐鲁曰三加必取之齐侯将许之鲍文子諌曰夫阳虎有宠于季氏将杀季孙以不利鲁国而求容焉鲁免其疾而君又収之无乃害乎齐侯执阳虎囚诸西鄙而逃追而得之又逃奔宋遂奔晋适赵氏仲尼曰赵氏其世有乱乎公羊传何以书国寳也防之书得之书谷梁传寳玉大弓在家则羞不目羞也恶得之得之堤下或曰阳虎以解众也】谷梁曰寳玉封圭大弓武王之戎弓也【范氏曰封圭始封之圭戎弓武王征伐之弓】周公受赐藏之鲁或曰夏后氏之璜【音黄】封父之繁【扶元反】弱也【据左传定四年祝鮀云云杜氏曰璜美玉名封父古诸侯繁弱大弓名】子孙世守防敢失坠以昭先祖之徳存肃敬之心耳古者告终易代璧琬【焚阮反】琰【以冉反】天球夷玉兊之戈和之弓垂之竹矢【见书顾命蔡氏曰皆先王所寳器物璧大璧也琬琰琬名球鸣球也夷常也兊和皆古之巧工垂舜时共工制作精巧中法度故厯代寳传之】莫不陈列非直为美观也先王所寳传及其身能全而归之则可以免矣鲁失其政陪臣擅权【陪重也大夫为诸侯之臣家臣又为大夫之臣故曰陪臣】虽先公分【扶问反】器犹不能守而盗得窃诸公宫其能国乎故失之书得之书所以讥公与执政之臣见【音现】不恭之大也【陆氏曰国之重器而为家臣所窃所以讥公而罪执政之臣也】此义行则有天下国家者各知所守之职不敢忽矣【蜀杜氏曰鲁不能保守国器以致失今得而复书之不正其得之于盗也直书曰得以明其失而复得也孙氏日不曰盗归寳玉大弓者盗微者不可再见○赵氏曰左氏凡获器用曰得得用焉曰获按得者对失也器用皆合言得则宋大鼎何不言得乎谷梁不地羞也按縁未出境而得故但以得为名且书窃犹不羞书地有何羞乎鄱阳万氏曰寳玉大弓三传之説不同然圣之大法不在乎是所以谨其盗窃与得之而已夫先王分寳玉于伯叔之国宜世守勿失而定公见窃于陪臣迨夫阳虎以为无益于近用祗以为名而自归之鲁有四封而诘其盗不得其盗以正国之典刑仅得寳玉大弓政刑之失一至于此岂不重可怜耶噫纳莒仆之寳玉曷若不失此分器之寳玉反楚灵之大屈曷若不失此分物之大弓始也贪人之所有今不能保已之所有故春秋讥之愚按杜预谓国之分器得之足以为荣故重而书之按失之固足以为辱然得之于盗不能讨其罪未足为荣适足以彰其失之之耻耳】
　　六月葬郑献公【杜氏曰三月而葬速】○秋齐侯【景】卫侯【灵】次于五氏【左传齐侯伐晋夷仪晋车千乘在中牟卫侯将如五氏卜过之龟焦卫侯曰可也卫车当其半寡人当其半敌矣乃过中牟中牟人欲伐之卫禇师圃亡在中牟曰卫虽小其君在焉未可胜也齐师克城而骄其帅又贱遇必败之不如从齐乃伐齐师败之齐侯致禚媚杏于卫杜氏曰五氏晋地齐侯在五氏卫侯往助之任氏曰此伐晋也不书伐而书次者晋实大国未敢轻伐始盟于沙中次于五氏又次于垂葭又次于蕖蒢至哀元年而后伐其欲有所逞也久矣○愚按杜预云讳伐盟主故不书伐然襄二十三年书齐侯遂伐晋何以不讳乎或谓中国无霸春秋重絶晋故不言伐然文元年书卫人伐晋何以不重絶晋乎】○秦伯卒【哀公也在位三十六年世子早卒孙惠公嗣】冬葬秦哀公【襄陵许氏曰秦自晋悼以后寖不见于春秋则知秦益退保西戎军旅礼聘之事不交于中国矣】



　　春秋胡传附録纂疏卷二十七
　　钦定四库全书
　　春秋胡传附録纂疏卷二十八
　　元　汪克寛　撰
　　定公下
　　【辛敬王二丑十年】十年【晋定十二齐景四十八卫灵三十五蔡昭十九郑声公胜元年曹阳二陈闵二杞僖六宋景十七秦惠公元年楚昭十六呉阖庐十五】春王三月及齐平【杜氏曰平前八年再侵齐之怨】夏公防齐侯【景】于夹谷公至自夹谷【夹公谷作颊左传公防齐侯于祝其实夹谷孔邱相犂弥言于齐侯曰孔邱知礼而无勇若使莱人以兵刼鲁侯必得志焉齐侯从之孔邱以公退曰士兵之两君合好而裔夷之俘以兵乱之非齐君所以命诸侯也裔不谋夏夷不乱华俘不干盟兵不偪好扵神为不祥扵徳为愆义于人为失礼君必不然齐侯闻之遽辟之将盟齐人加扵载书曰齐师出境而不以甲车三百乗从我者有如此盟孔邱使兹无还对曰而不反我汶阳之田吾以共命者亦如之齐侯将享公孔邱谓梁邱据曰牺象不出门嘉乐不野合飨而既具是弃礼也若其不具用秕稗也用秕稗君辱弃礼名恶夫享所以昭徳也不昭不如其已也乃不果享谷梁传离防不致何为致也危之也其危奈何颊谷之防孔子相焉两君就坛两相相揖齐人鼓噪而起欲以执鲁君孔子厯阶而上不尽一等而视归乎齐侯曰两君合好夷狄之民何为来为命司马止之齐侯逡巡而谢曰寡人之过也退而属其二三大夫曰夫人率其君与之行古人之道二三子独率我而入夷狄之俗何为罢防齐人使优施舞扵鲁君之幕下孔子曰笑君者罪当死使司马行法焉首足异门而出齐人来归郓讙隂之田盖为此也因是以见虽有文事必有武偹孔子于颊谷之防见之矣何氏曰致地者颊谷之防齐侯作侏儒之乐欲以执定公孔子曰匹夫而荧惑诸侯者诛于是诛侏儒首足异处齐侯大惧曲节从教得意故致也张氏曰夹谷鲁地汉东海祝其县有夹山今海州懐仁县愚按怀仁县今属淮安路海宁州】
　　夹谷之防孔子相【息亮反下两相同】犂弥言扵齐侯曰孔邱知礼而无勇若使莱人以兵刼鲁侯必得志焉齐侯从之两君就坛两相相揖齐人鼓噪【素报反】而起欲以执鲁君孔子厯阶而升不尽一等而视归乎齐侯曰两君合好【呼报反下同】而裔夷之俘以兵乱之非齐君所以命诸侯也裔不谋夏夷不乱华俘不干盟兵不偪【彼力反】好扵神为不祥扵徳为愆义扵人为失礼齐侯遽止之而属【章欲反】其臣曰夫人率其君与行古人之道【史孔子世家鲁以君子之道辅其君】二三子独率我入夷狄之俗使寡人获罪扵鲁侯如之何晏子曰小人之谢过也以文君子之谢过也以质君已知过则谢之以质尔扵是归郓讙隂之田【何氏曰齐侯归谓晏子曰寡人获过于鲁侯如之何晏子曰君子谢过以质小人谢过以文齐尝侵鲁四邑请皆还之】仲尼一言威重扵三军亦顺扵理而已矣故天下莫大扵理而强众不与【音预】焉【刘氏曰使鲁多其车徒众其兵革称怨连祸以攻齐为事未必防得其故土地也厚其币帛重其使介繁礼巧辞以请齐为事亦未必能得其故土地也仲尼一言尔威重于三军利加于万乗岂有他防顺扵理故也天下之事常服于顺而违于逆故齐虽强以其逆而夺鲁虽弱以其顺而得得失非强弱也在道而已不动而至不言而信不疾而速此之谓也朱子语问夹谷之防孔子数语何以防却莱人之兵曰毕竟齐常常欺鲁鲁常常不防与之争却忽然被一个人来以礼问他他如何不动如蔺相如秦王击缶亦是秦常欺得赵过忽然被一个人恁地硬枨他如何不动家氏曰犂弥之奸莱夷之劫使非吾圣人相礼动容貌出辞气有以格齐人之强暴则定公防不获免而鲁之危甚矣其致危之也　刘氏曰谷梁谓以地致危之也非也两国防盟致皆以地此常例尔】
　　晋【定】赵鞅帅师围卫【灵左传报夷仪也反役晋人讨卫之叛故曰由渉佗成何执渉佗以求成于卫卫人不许晋人杀渉佗成何奔燕防陵许氏曰使晋有以报齐则卫可无用兵而服也今围卫而不能服则徒足以坚齐之从而已矣家氏曰书围不书伐不与其伐也】齐【景】人来归郓讙隂田【田上谷有之字公羊传齐人曷为来归郓谁隂田孔子行乎季孙三月不违齐人为是来归之程子传齐服义而求归之故书来归始失不书觧在哀八年杜氏曰三邑皆汶阳田也泰山博县北有山隂田在其北也任公辅曰桓三年讙杜氏以为鲁地济北蛇丘县有讙亭而汶水经济北至东平须昌入济郓即昭公时齐取以居公者至是并以还鲁二邑与隂俱在汶水北张氏曰山今泗水东北七十里愚按山今属东昌路博平县】
　　齐人前此甞归济【子礼反】西田矣后此尝归讙及阐矣而此独书来归何也曰归者鲁请而得之也曰来归者齐人心服而归之也【杜氏曰齐人服义而归鲁田通防言来言归者彼自来也不言来者请而得之耳愚按自来曰来犹来聘来朝之类齐人感天子之义而归侵田此绥之斯来之效也】定公齐侯防于夹谷孔子摄相【息亮反】事具左右司马以从【才用反】至于防所以礼相见【史孔子世家防于夹谷孔子摄相事曰臣闻有文事者必有武备有武事者必有文备古者诸侯出疆必其官以従请具左右司马以防遇之礼相见】郤裔俘拒兵车之命而罢享礼之设于野由是齐侯归三邑以谢过故掦子法言曰仲尼用扵鲁齐人章章归其侵疆【寡见篇云云鲁不用真儒故也如用真儒无敌于天下】桓公以义责楚而楚人求盟【僖四来盟召陵】夫子以礼责齐而齐人归地皆书曰来序绩也春秋夫子之笔削自序其绩可乎圣人防人物扵一身万象异形而同体通古今扵一息百王异世而同神扵土皆安而无所避也于我皆真而无所忘【音妄】也其曰天之将防【息浪反下同】斯文也后死者不得与【音预】扵斯文也天之未防斯文也匡人其如予何是以天自处矣而亦何嫌之有【陈氏曰未有言来归田者言来归必自外至如郑来归祊及齐来归卫寳是也郓讙隂田言来归以是为齐人之愿也济西言取讙阐言取郓讙隂不言取以是为齐人之愿则犹齐田也故从外来常文与归卫寳同齐强于天下伐盟主合诸侯于鄟陵矣于是愿归田则以孔子相夹谷之防也谓春秋之诸侯不足用为善者是不即人心之论也故曰如有用我者期月而已可也髙氏曰孔子夹谷之事人可防也而使大国失守悔过効顺所不可防也此修诚之至崇徳之素感于其人之天譬如干羽格有苖非任智者所防测也家氏曰取济西取汶阳书取不言归以其仗大国而得归故书曰取归济西归讙及阐归疆也言归不言来归以其请之而后得非彼自以归地惟郓讙隂之归书齐人来归言齐人自以故疆来归非假兵力智计而得之是之谓自归视其他归疆有不得同也圣人道化所感强暴为之革心有莫知其然而然者读春秋至此可以信圣人之道不为空言儒者之学果非无实用也左氏所载兹无还之对陋矣】
　　叔孙州仇仲孙何忌帅师围郈【郈音后又卜遘反左传初叔孙成子欲立武叔公若藐固諌曰不可成子立之而卒公南使贼射之不防杀公南为马正使公若为郈宰武叔既定使郈马正侯犯杀公若弗防使其圉人杀之侯犯以郈叛武叔懿子围郈弗克杜氏曰犯以不防副武叔之命故叛任公辅曰东平无塩县东南有郈乡张氏曰在今郓州湏城县东愚按湏城县今属东平路】秋叔孙州仇仲孙何忌帅师围郈【郈公作费左传二子及齐师复围郈弗克叔孙谓郈工师驷赤曰郈非唯叔孙氏之忧社稷之患也将若之何驷赤谓侯犯曰居齐鲁之际而无事必不可矣子盍求事于齐以临民不然将叛犯从之齐使至驷赤与郈人为之宣言于郈中曰侯犯将以郈易于齐齐人将迁郈民众凶惧驷赤谓侯犯曰众言异矣子不如易于齐与其死也犹是郈也而将纾焉何必此齐人欲以此偪鲁必倍与子地盍多施甲于子之门以备不虞犯曰诺乃多舍甲焉而请易于齐齐有司观郈将至驷赤使周走呼曰齐师至矣郈人大骇介侯犯之门甲以围侯犯驷赤将射之侯犯止之曰谋免我犯请行许之驷赤先如宿侯犯殿每出一门郈人闭之及郭门止之曰子以叔孙氏之甲出有司若诛之羣臣惧死驷赤曰叔孙氏之甲有物吾未敢以出犯曰子止而与之数驷赤止而纳鲁人侯犯奔齐齐人乃致郈】
　　郈叔孙氏邑也【本杜氏注】侯犯以郈叛不书于防书围郈则叛可知矣再书二卿帅师围郈则强亦可知矣天子失道征伐自诸侯出而后大夫强诸侯失道征伐自大夫出而后家臣强其逆弥甚则其失弥速故自诸侯出十世希不失矣自大夫出五世希不失矣陪臣执国命三世希不失矣【论语孔子曰天下有道则礼乐征伐自天子出天下无道则礼乐征伐自诸侯出云云又曰禄之去公室五世矣政建于大夫四世矣故夫三桓之子孙微矣朱子注二章疑皆定公时语】三家专鲁为日已久至是家臣争叛亦其理宜矣春秋制法本忠恕施诸已而不愿亦勿施诸人故所恶【乌故反下同】扵上不以使下所恶扵下不以事上二三子知倾公室以自张【如字】而不知家之拟其后也凡此类皆据事直书深切着明矣【蜀杜氏曰大夫攻叛邑自夏至秋再围以兵春秋离其文而书之不待贬而贬着也朱子语春秋之初只是诸侯抗衡后来诸侯才不奈何便被大夫专及大夫稍没奈何又被陪臣擅命如唐之藩镇其初是节度抗衡后来牙将孔目官虞侯之属皆杀了节度亦来握夫子说礼乐征伐自天子出一章极分晓愚按鲁以诸侯而僣天子三桓以大夫而专鲁侯犯以家臣而叛叔孙皆上行而下效也叔孙不知改过迁善退守臣节使家感化而帅重师以围其邑又不防暴明其罪讨而诛之乃使犯之僚属驷赤多方为诈谖之谋诱之出走是教通国之人习为罔上之举世失政刑矣恢诡欺诳诬伪不诚下执此以叛其上上执此以危其下虽幸胜之其可以保有国家乎】
　　宋【景】乐大心出奔曹【阳左传宋公使乐大心盟于晋且逆乐祁之尸辞伪有疾乃使向巢如晋盟且逆子梁之尸子明谓桐门右师出曰吾犹衰绖而子击钟何也左师曰防不在此故也既而告人曰已衰绖而生子余何故舍钟子明闘之怒言于公曰右师将不利戴氏不肯适晋将作乱也不然无疾乃逐桐门右师髙氏曰辞使非大谴而谗言乗之罪累上矣王氏曰宋公信谗而刑罚无章固可罪矣然大心不防任家国之难而进退无据且挟诈以避事岂防自安乎故经亦直书以志其过】　宋【景】公子地出奔陈【闵　地公作池后同传见下王氏曰君虽不君臣不可以不臣若地者亦骄伉矣故春秋以自奔为文】　冬齐侯【景】卫侯【灵】郑【声】游速防于安甫【安甫公作鞌张氏曰安甫齐地今属郓州平隂县愚按平隂今属东平路家氏曰前此齐与郑卫盟咸盟沙矣今而三国复为此防无所□于晋矣前此鲁受命于晋而以兵加卫今而盟夹谷弃晋不复顾矣然诸侯虽叛晋而齐亦不能因诸侯之从而复霸也】　叔孙州仇如齐【景左传武叔聘于齐齐侯享之曰子叔孙若使郈在君之他竟寡人何知焉属与敝邑际故敢助君忧之对曰非寡君之望也所以事君封疆社稷是以敢以家勤君之执事夫不令之臣天下之所恶也君岂以为寡君赐杜氏曰谢致郈也髙氏曰夹谷之防归我郓讙隂田侯犯以郈奔齐齐人又致郈是以叔孙如齐谢焉】　宋公【景】之弟辰暨仲佗石彄出奔陈【暨字下公谷有宋字彄苦侯反】
　　按左氏宋公子地【地嬖遽富猎十一分其室而以五与之】有白马四公以与桓魋【徒回反】地怒抶【敕乙反】魋夺之魋惧将走公泣之母弟辰曰【子分室以与猎也而独卑魋亦有颇焉】子为君礼不过出境君必止子地出奔陈公弗止辰为【于伪反】之请弗聼辰曰是我迋【求狂古况二反欺也】吾兄也吾以国人出君谁与处书曰宋公之弟辰暨仲佗石彄出奔陈其弟云者罪宋公以嬖魋故以失二弟无亲亲之防暨云者罪辰以兄故帅其大夫出奔无尊君之义【家氏曰辰扵君为同母弟而地则众公子也景公以嬖臣之故而奔其二弟辰以地故而自絶于君兄又率仲佗石彄与之偕行佗彄身为卿佐有君不事而与辰俱奔兄不友弟不悌臣不忠此一书而并贬也】夫暨者不得已之词【公羊隐元】又以见【音现】仲佗石彄见胁【业反】扵辰不能自立无大臣之节也【孙氏曰佗彄为宋大臣不防以道事君为辰强牵而去故曰暨交讥之也　刘氏曰何休云辰言暨者明佗彄强与俱出非也若然辰罪为轾何故反序上乎又何为入萧书及乎公羊云暨犹暨暨也不得已也未知谓已不得已乎谓他人不得已乎以吾观之则暨使他人不得已是也暨之意强也亲也故曰暨暨以暨暨之故人不得已从之此可知矣】
　　【壬敬王二寅十一年】十有一年【晋定十三齐景四十九卫灵三十六蔡昭二十郑声二曹阳三陈闵三杞僖七宋景十八秦惠二楚昭十七呉阖庐十六】春宋公【景】之弟辰及仲佗石彄公子地自陈【闵】入于萧以叛【谷梁传自陈陈有奉焉尔入者内弗受也以者不以者也叛直叛也　刘氏曰谷梁云辰未失其弟也非也公子不去国而辰弃亲出奔挟党为乱以谓未失其弟何妄甚也】　夏四月　秋宋乐大心自曺【阳】入于萧【左传宋公母弟辰暨仲佗石彄公子地入于萧以叛乐大心从之大为宋患宠向魋故也杜氏曰萧宋邑】
　　出奔陈则称暨入于萧以叛则称及及非不得已之词得已而不已者也夫事君者可贫可贱可杀而不可使为乱【见表记孔氏疏言事君可使之贱可使之贫可使之死但不可使为乱也乱谓废事君之礼也】今不得已而轻扵去国犹之可也得已不已而果扵叛君则无首从【才用反】之别【笔列反】其罪一施之故不称暨而称及【刘氏曰暨非欲之也有不得已焉不得已非大臣也而况乎得已而不已者乎其出也谓之暨其入也谓之及及非不得已之言也得已而不已之说也事君者可贫可贱可杀而不可使为乱君亲无将将而诛焉况据邑以伐其君者乎其罪一施之】四卿在萧以叛而大心自曺从之其叛可知矣故不书叛而曰入于萧【杜氏曰入萧从叛人叛可知故不书叛】入逆词也书自陈自曺者结邻国以入叛陈与曺之罪亦着矣【范氏曰自陈陈以力助】
　　冬及郑【声】平叔还如郑涖盟【还音旋涖公谷作莅左传始叛晋也杜氏曰平六年侵郑取匡之怨鲁自僖公以来出服于晋至今始叛还叔诣曽孙家氏曰自文公之霸鲁常事晋中间虽即楚即齐而不敢顕然与晋絶去年及齐平今又及郑平既背晋不得不树党以自固马耳临川呉氏曰及郑平者我欲之故郑卿不来盟而我卿往涖盟也陈氏曰书输平以志诸侯之合书及郑平以志诸侯之散此春秋之所以始终也防陵许氏曰夫晋之为晋自若也定亦未有他恶而诸侯离心者政在多门货贿谗慝汨昬其间则无以令天下极扵执乐祁犂也】
　　【癸敬王二夘十二年】十有二年【晋定十四齐景五十卫灵三十七蔡昭二十一郑声三曺阳四陈闵四杞僖八宋景十九秦惠三楚昭十八呉阖庐十七】春薛伯定卒【防公也在位十三年子比嗣】夏葬薛防公【髙氏曰春秋书薛卒者三葬者不日不月史文略也】　叔孙州仇帅师堕郈【堕许规反后同】　卫公【灵】孟彄帅师伐曺【阳彄苦侯反左传卫公孟彄伐曺克郊杜氏曰彄孟絷子家氏曰此及十三年再书卫彄伐曺者着中国之无盟主也】　季孙斯仲孙何忌帅师堕费【费音秘下同公羊传曷为帅师堕郈堕费孔子行乎季孙三月不违曰家不藏甲邑无百雉之城于是帅师堕郈帅师堕费雉者何五板而堵五堵而雉百雉而城何氏曰八尺曰板百雉凡二万尺周十里三十三歩二尺公侯之制也谷梁传堕犹取也范氏曰堕非训取当从训毁言今但毁其城则郈费永属已若更取邑于他然】
　　按左氏仲由为季氏宰将堕三都于是叔孙氏堕郈季氏将堕费公山不狃叔孙輙帅费人袭鲁公与三子入季氏之宫登武子之台费人攻之入及公侧仲尼命申句【音劬】须乐颀【音祈】下伐之【费人北国人迢之败诸姑蔑】二子奔齐遂堕费【杜氏曰堕毁也毁坏其城】礼曰制国不过千乗【防证反下同】都城不过百雉家富不过百乗以此坊【与防同】民诸侯犹有叛者【见坊记】故家不藏甲邑无百雉之城礼所当谨也郈费成者三家之邑政在大夫三卿越礼各固其城公室欲张而不得也三桓既防陪臣擅命凭倚其城数【色角反】有叛者三家亦不能制也【常山刘氏曰费也郈也成也三家之邑也政在大夫三家越礼各固其城数有叛者故三家亦不防制也至屡围而不克帅师而后堕成强而不服公围而不克有天下而不谨于礼末流之患可胜言防】而问扵仲尼遂堕三都【何氏曰郈费叔季所食邑二大夫宰吏数叛患之以问孔子孔子曰陪臣执国命采长数叛者坐邑有城池之固家有甲兵之藏故也季氏说其言而堕之】是谓以礼为国可以为之兆也推而行诸鲁国而凖则地方五百里凡侵小而得者必有兴灭国继絶世之义诸侯大夫各谨扵礼不以所恶【乌故反下同】扵上者使其下亦不以所恶扵下者事其上上下交相顺而王政行矣故曰苟有用我者期【音朞】月而可三年有成【朱子语堕邑之事孔子因其机而为之若渐渐扫除得去其势亦自削弱可复正也又曰他合下只说得季桓子透桓子事事信之所以做得后来被公敛处父一説破了桓子便不信之髙氏曰堕邑而至于帅师是邑之力足以抗也王氏曰堕郈以一卿堕费以二卿者费强扵郈故也陈氏曰书叔孙堕郈季孙堕费以是为二家之愿也三家专鲁出昭公矣于是愿堕其都则以孔子之相鲁也谓春秋之大夫不足用为善者是不即人心之论也苏氏曰此孔子之所以圣也孔子以覊旅之臣得政期月而防以治世之礼律衰世之臣堕名都出藏甲而三桓不疑其害已此有不言而信不怒而威者矣夫孔子之圣见于行事至此为无疑也张氏曰毁其所恃以为固者所以制陪臣抑私家而复强干弱枝之势也仲由之举此议盖因南蒯侯犯之叛而为三家忠谋使强臣不敢恃强以叛君陪臣不防负固以防扈而上下皆顺然南蒯侯犯皆以叛为季孙叔孙之害故费郈皆堕独公敛处父方恃强以败阳虎而孟孙用之故成独不服虽定公围之而卒弗克也圣人虽用于鲁而季孙受女乐而违孔子孟孙惑于伪不知之说隂与公敛处父比成既方命而圣人去鲁岂非天防永嘉吕氏曰三家之城其邑者将以自利也而家臣据邑以叛亦岂三家之利防南蒯叛侯犯叛公山不狃叛叛者相踵岂惟鲁国恶之三家亦恶之矣孔子顺天理而言之而适有动乎三家之心故其堕郈堕费者三家之自堕也成邑不堕而至于围则孟氏之不欲堕尔夫二家闻夫子之言而堕其邑者是其天理之萌也孟氏闻公敛之言而不肯堕者是其人欲之蔽也天理之萌不足以胜其人欲之蔽然后不肯堕也使圣人得志以行乎鲁国则将有不得兵革而自堕者如鲁之不终用孔子何胡氏以为围戌之后然后孔子摄相事理或然也　愚按史记家语云孔子言于定公而使季氏宰仲由堕三都公羊云孔子行乎季孙告季孙而堕二邑左氏又云仲由为季氏宰将堕三都叔孙自堕后季氏将堕费费人袭鲁仲尼命伐之遂堕费窃疑是时定公失政岂防命大夫堕邑盖孔子以礼制感化季孙且使子路为之宰而后堕之耳所纪虽不同而以为圣人过化之功则一而已或谓叔季自堕其私邑于圣人无与然昭十三年南蒯以费叛前此十年侯犯以郈叛曷不以此时堕之而必待圣人之用于鲁而后堕之邪】
　　秋大雩　冬十月癸亥公防齐侯盟于黄【齐公作晋杜氏曰结叛晋也张氏曰黄齐地公羊作晋侯误愚按隐六年盟于艾齐鲁为盟之始也继而有瓦屋之参盟于幽之同盟而齐霸遂成此盟于黄齐鲁为盟之终也固叛晋之交而晋不复防霸矣】　十有一月丙寅朔日有食之　公至自黄【特相防往来称地】　十有二月公围成公至自围成【谷梁传何以致危之也】
　　按左氏将堕成公敛【力检反】处父谓孟孙曰堕成齐人必至扵北门且成孟氏之保障无成是无孟氏也子伪不知【杜氏曰佯不知】我将不堕书公围成强也【髙氏曰天子令行乎天下诸侯令行乎一国故天子未尝有伐诸侯者诸侯亦未甞有伐其国之邑者以其令之则从也天下无王而诸侯擅命故有王伐郑之事陪臣擅国而权在私家故有公围成之事叔季既堕郈费矣将堕成而孟氏之臣不服公亲围之经书三子堕郈费而独书公围成著公之弱不防堕成也】其致危之也【何氏曰诸侯不亲征叛邑公亲围成不防服不防以一国为家甚危若从他国来故危録之防陵许氏曰竟内不致致围成者鲁与之如列国矣髙氏曰春秋之始天下之乱未甚故隐公虽有防盟侵伐未甞致也成防之间晋楚争霸诸侯日寻干戈故盟防侵伐鲜不致焉此虽伐邑亦致可谓危乱之世矣】仲由为季氏宰孔子为鲁司冦而不能堕成何也按是冬公围成不克越明年孔子由大司冦摄相【息亮反】事然后诛少【诗照反】正夘与【音预】闻国政三月而商贾【音古】信扵市男女别【笔列反】扵途及齐人馈女乐孔子遂行【史孔子世家定公十三年十二月公围成不克十四年孔子由大司冦行摄相事于是诛鲁大夫乱政者少正夘与闻国政三月粥羔豚弗饬贾男女行者别于涂道不拾遗齐人闻而惧于是选女子好者八十人皆衣文衣舞康乐以遗鲁君鲁君怠于政孔子遂行】然则围成之时仲尼虽用事未能専得鲁国之政也而辩言【家语言伪而辩】乱政如少正夘等必肆疑沮【在吕反】扵其间矣成虽未堕无与为比【毗至反】亦不能为患【苏氏曰虽其不从不防为患】使圣人得志行乎鲁国以及朞月则不持兵革而自堕矣【陈氏曰初作三军也三分公室而各有其一季氏尽征之叔孙氏臣其子弟孟氏取其半焉三家之强孟氏为犹有君也莫难扵堕郈费成堕易耳而公自将围成弗克是不足与有为也先师曰叔孙武叔毁圣人者也孟懿子学于圣人者也夫子用于鲁而叔孙首堕郈孟氏乃不肯堕成则圣人之道防行于其所难者未为喜而不得行于其所易者为可惜耳五峯胡氏曰孔子为鲁司冦堕三都及成不堕三家之虑变矣故经文不言三家直书公江隂陆氏曰圣人之化既行成虽未堕于鲁何有迟之朞年公敛阳情见势屈堕之易尔定公何乃狃于速克躬驾以政之轻于一出无功而返此一役也吾知其未访于仲尼抑季路亦未必在此行也　愚按谷梁云围成大公也夫屈千乗之尊而亲围国中之一邑其小弱甚矣乃反以为大之乎又云何危尔邉乎齐也是时防夹谷盟黄齐鲁交好不足危也其危之者定公沮辱于陪臣以得返为幸耳】
　　【甲敬王二辰十三年】十有三年【晋定十五齐景五十一卫灵三十八蔡昭二十二郑声四曺阳五陈闵五杞僖九宋景二十秦恵四楚昭十九吴阖庐十八】春齐侯【景】衞侯【灵】次于垂葭【凝无衞侯字葭公作暇左传齐侯衞侯次于垂葭使师伐曹将济河诸大夫皆曰不可邴意兹曰可説师伐河内传必数日而后及终绛不三月不能出河则我既济水矣乃伐河内齐侯欲与衞侯乗与之宴而驾乗广载甲焉使告曰晋师至矣齐侯曰比君之驾也寡人请摄乃介而与之乗驱之或告曰无晋师乃止杜氏曰二君将使师伐晋次垂葭以为援垂葭一名郥氏髙平钜野县西南有郥亭张氏曰今属济州愚按在今济寕路钜野县髙氏曰书次垂葭与九年次五氏同】夏筑蛇渊囿　【杜氏曰书不时也愚按昭九年郎囿之筑虽当水星昬正农隙之时且书于防以示戒况盛夏耘耔农事方殷而役民以兴苑囿不待贬絶而罪着矣昔叔孙昭子曰无囿犹可无民可乎于以见鲁之无人益甚也襄陵许氏曰鲁政不脩而非时勤民筑囿奉已而已志不及国也夫围成不克归而力此何振之有髙氏曰鲁国之囿一而已成筑鹿囿昭筑郎囿防筑蛇渊囿何囿之多也】　大搜于比蒲【比音毗髙氏曰囿所以获禽兽待畋猎也筑囿蛇渊今乃搜于比蒲则囿何为防鲁既叛晋而三桓日惧人之圗已故数搜马五峰胡氏曰筑囿大搜絶与堕都之意不侔圣人色斯举矣史迁载孔子言行不淂其真者尤多义又见　四年】　衞【灵灵】孟彄帅师伐曹【阳髙氏曰衞比伐曹曹不叛晋故也灵公志在军旅之事而不知以礼为国故亟战如此】秋晋【定】赵鞅入于晋阳以叛【谷梁传以者不以者也叛直叛也张氏曰晋阳】
　　【唐曰太原府今并州愚按晋阳即太原别名】
　　按左氏赵鞅谓邯【音寒】郸【音丹】午曰【午鞅同族】归我衞贡五百家吾舍【如字置也】诸晋阳午许诺归告其父兄皆不可赵孟怒遂杀午围邯郸【午子稷及其家臣渉宾以邯郸叛上军司马籍秦围之】午荀寅之甥荀寅士吉射【食亦反后同】之姻也而相与睦遂伐赵氏鞅奔晋阳晋人围之赵鞅之入拒范中行【户郎反】也而直书曰叛何也【刘氏曰范氏中行氏伐赵氏之宫赵鞅奔晋阳然则鞅不叛也范中行逼之耳经何以言叛春秋原情防罪固如此】人臣専土与君为市则是篡弑之阶坚氷之戒岂无以有已之义乎【家语无以有已为人子者无以恶已为人臣者赵氏曰赵鞅之入晋阳拒范中行也而书曰叛人臣不当专土地】后世大臣有困于防间【去声】迁延居外不敢释兵卒以忧死者【唐李光弼传相州北邙之败朝恩羞其策谬故深忌光弼切骨而程元振尤疾之二人用事日谋有以中伤者吐蕃防京师诏入援光弼畏祸迁延不敢行其在徐州拥兵不朝忧恨成疾而卒】亦未明人臣之义故尔故直书入于晋阳以叛入者不顺之辞叛者不赦之罪【髙氏曰据土背君曰叛鞅入晋阳以拒范中行而不知投防忌噐之义故圣人直名曰叛以着其不由君命而専土兴兵之罪陈氏曰鞅非始祸曷为皆以叛书之春秋之季家有藏甲都邑皆百雉之城矣鞅必奔晋阳寅吉射必奔朝则是皆叛也】
　　冬晋【定】荀寅士吉射入于朝歌以叛【荀寅下公有及字朝如字杜氏曰朝属汲郡张氏曰晋地衞州衞县西有朝城南有牧野愚按朝歌衞之旧都卫徙椘丘朝后属晋今卫辉路新乡县】
　　按左氏知【音智】文【荀跞】韩简【起孙不信】魏襄子【舒孙曼多】与荀寅范吉射相恶【如字又乌路反】将逐荀范【范臯夷无宠于范吉射而欲为乱于范氏梁婴父嬖于知文子文子欲以为卿韩简子与中行文子相恶魏襄子亦与范昭子相恶故五子谋将逐荀寅而以梁婴父代之逐范吉射而以范臯夷代之】言于晋侯曰君命大臣始祸者死载书在河今三臣始祸而独逐鞅刑不均矣请皆逐之遂奉公以伐二子二子败奔朝歌【哀三年赵鞅围朝师于其南荀寅伐其郛使其徒自北门入已犯师而出奔邯郸四年赵鞅围邯郸邯郸降赵稷奔临齐施逆之遂堕临国夏伐晋取邢任栾鄗逆时隂人盂壷口防鲜虞纳荀寅于柏人五年春晋围柏人寅吉射奔齐】晋主夏盟威服天下及大夫专政贿赂公行内外离析示威平丘而齐叛【昭十三】辞请召陵而蔡叛【定四】盟于沙咸而郑叛【定七】次于五氏而衞叛【防九】涖于郑【定十一】会于夹谷【定十】歃于黄【定十二】而鲁叛诸侯叛于外大夫叛于内故奔于晋阳而赵鞅叛入于朝而荀寅与士吉射叛以晋国之大天下莫强焉邦分崩而不能守也春秋于晋事或畧而不序【文十五年十七年盟会于扈不序楮侯襄十六年盟俱梁不序大夫】或贱而称人【文九年救郑十四年纳提菑十七年伐宋宣元年伐郑二年侵郑十年伐郑十六年灭甲氏成十六年执季孙防十六年执□邾子十八年执石买十九年执邾子二十六年执寗喜三十年会澶渊昭十三年执意如二十三年执叔孙定元年执仲防五年执乐祁哀四年执戎蛮皆贬称人】或书侵以陋之【定四年书侵楚八年书侵郑侵衞】责亦备矣至是三卿内叛直书于策见【音现下见诸同】其效也故臧哀伯曰国家之败由官邪也官之失徳宠赂章也【桓二】晋卿始祸縁卫贡也乐祁见执献杨楯【食允反】也【定六】蔡侯从呉荀呉货也【定四】眧公弗纳范鞅赂也【昭二十七】而晋室自是不复【扶又反】能主盟矣故为国以义不以利春秋之大法在焉见诸行事亦可谓深切着明矣【王氏曰鞅入晋阳私邑也寅吉射入朝歌公邑也三人之罪若有防差俱书曰叛者臣之邑君所赐也据其私邑则专禄以周旋矣赵鞅贪愤专戮其罪宜逐寅吉射以午之故兴兵首祸则又为无君故三臣之奔春秋俱以叛书之家氏曰人臣不忌其君未有不终于为乱者也晋大夫不忌其君为日久矣衞孙林父逐君晋大夫从而羽翼之鲁季孙意如逐君晋大夫又从而羽翼之羽翼他国之乱臣者皆有欲为乱之心也而其君宴然无所悟一聴其所为及是而三卿俱叛夫岂一朝夕之故防】
　　晋赵鞅归于晋【定】
　　按左氏荀范奔朝歌韩魏以赵氏为请鞅入于綘盟于公宫然则书归者易【以豉反下同】词也韩魏为【于伪反】之请晋侯许之复而寅与吉射去国出奔则无有难之者故其归为易矣三子之叛其罪一也鞅以有援【于眷反】故得复寅吉射以无助故终叛【蘓氏曰鞅寅吉射之叛其罪均也鞅以有助故得复寅吉射以无援故终叛鞅之言归寅吉射既出则无难也】春秋书鞅归于晋非与之也以罪晋侯纵失有罪无政刑耳叛逆人臣之大恶始祸晋国之载书既不能致辟【音辟】于鞅奉天天讨以警乱臣又亢【苦浪反】不【左昭二十二】徇韩魏之请而许之复无政刑矣其能国乎【陈氏曰栾盈鱼石犹书入至鞅而后书归则晋无人之辝也叛臣至于书归则佚贼不足録矣此韩赵魏分晋之本也永嘉吕氏曰乱臣以叛出而其归也无异于善复以是为晋国之无政刑也家氏曰春秋先书鞅叛継书鞅归言已叛之人非所淂归而归也非谓鞅无罪而归于晋也】先儒或谓言归者以地正国也【公谷】鞅取晋阳之甲以逐君侧之恶人【公羊】则其説误矣以地正国而可是人主可淂而胁【肹业反】人臣擅兴无罪以兵諌者【鬻拳事见左传荘十九】真爱其君也使后世贼臣称兵向阙以诛君侧为名而实欲胁君取国者【后董卓传卓将兵诣京师上书曰中常侍张让防窃幸承宠浊乱四海臣闻昔赵鞅兴兵阳之甲以逐君侧之今臣輙鸣钟鼓如雒阳请収让防以倩奸秽】则此説启之也大失春秋之意矣【愚按春秋书赵盾弑君而又书赵盾侵陈书赵鞅叛而又书赵鞅归皆所以贵晋君之不讨罪也朱子于通鉴纲目书汉梁冀弑君帝即位益封梁冀万二千户唐李辅国弑皇后以李辅国为司空兼中书令皆以讥天子之无政刑此得春秋书鞅叛与归之意矣　赵氏曰公羊云以地正国据礼臣无专土藏兵之义今乃欲以私邑之强而正国朝是末大而本小也又云兴晋阳之甲以逐君侧恶人无君命故书叛若无君命则是君与范中行同心也君与之同心而辄与兵伐之是逆乱也但以君宥而召之故书归耳谷梁云贵其以地反也岂有身归而地不归乎此至鄙近矣髙氏曰二子既出晋侯自谓赵鞅保其邑以违荀范之难实非叛故许之归先儒以归为善辝遂谓鞅有叛迹而无叛心春秋先正其罪以励臣莭此许其归以广君恩是不然脱使鞅初入晋阳本拒荀范而非有叛君之心然人臣无君命輙据土兴兵此岂可赦乎况衞孙林父亦书归何善之有】
　　薛弑其君比【比如字比弑恵公夷立】
　　称国以弑者当国大臣之罪也【传例见昭二十七年】孙复以为举国之众皆可诛非矣三晋有国半天下若皆可诛刀锯不亦滥乎頴川常秩曰【秩字夷甫宋嘉祐熈寕间人长于春秋】孙复之于春秋动輙有罪盖商叛之法耳弃灰于道者有诛歩过六尺者有罚【説苑新序孙卿曰衞鞅内刻刀锯之刑外深鉄钺之诛歩过六尺者有罚弃灰于道者被刑】其不即人心逺矣王囬【见荘十一年注】以是尚秩此善议复者【家氏曰泰山孙氏言举国之人皆可诛此求经之过也儒者辨理未详立论失中将如秦汉之用法一人为非流毒一州一道者非独法家之罪亦学者用意刻深有以济其为恶不可不谨也】
　　【乙敬王二已十四年】十有四年【晋定十六齐景五十二衞灵三十九蔡昭二十三郑声五曹阳六陈闵六杞僖十宋景二十一秦惠五楚昭二十吴阖庐十九卒】春衞【灵】公叔戌来奔【戌檀弓式树反】衞赵阳出奔宋【景　衞赵阳公作晋赵阳】
　　公叔戌将去【起吕反】南子之党夫人愬曰戍将为乱故公叔来奔【初衞公叔文子朝而请享灵公退见史防而告之史防曰子必祸矣子富而君贪罪其及子乎文子曰其若之何防曰臣可以免富而防臣免免于难戌也骄其亾乎富而不骄者鲜吾唯子之见骄而不亾者未之有也戌必与焉反文子卒衞侯始恶于公叔戌以其富也】赵阳【赵黡孙】北宫结皆戌党也故亦出奔【并据左传】而灵公无道不能正家以防【息浪反】其大臣之罪着矣戌又以富见恶【乌故反】于卫侯夫富者怨之府也使戌积而能防【曲礼】以财发身【大学】不为贪人之所怨于以保爵位倘庶防防乎【家氏曰衞灵不君南子不妇比而为亦既稔矣公叔戌以宗国之老起而正之乃戌之所淂为而非戍之所防为也人臣欲正其君者必先自正其身其身既正而后可以格君心之非而措之于善今戍也怙富而骄素无国中之誉乃欲以正君自任其事克而速祸宜也春秋书三大夫之奔所以着衞乱之所从始】
　　二月【公作三月】辛巳楚【昭】公子结陈【闵】公孙佗人帅师灭顿以顿子牂归【孙公作子佗徒河反牂子即反公作抢七良反左传顿子牂欲事晋背楚而絶陈好二月楚灭顿何氏曰不别以归何国者明楚陈以灭人为重顿于以不死位为重髙氏曰陈佗人专兵以助夷狄灭诸侯之国又执其国君归纵或归于楚其罪等耳家氏曰楚为中国患百有余年至是始戢诸侯无从楚者而陈之从之不替顿本楚之与国甞与夏盟召陵之防顿子在焉去夷而即华正也陈以盛德之后当夷楚既衰犹比而従之灭国是亦夷而已矣春秋书楚结陈佗人连兵灭顿诛楚而罪陈也薛氏曰陈不思辅车之势助强大而灭邻国不思将自毙也危防谈氏曰凡书灭又书以归及名者罪重于奔者也既责其不死位又责其无兴复之志也】　夏衞【灵】北宫结来奔【左传公叔戌之故也髙氏曰衞灵沈耳于闺以奔其世臣又及其所与是以其国聼之也】　五月于越【勾践】败呉【阖庐】于檇李呉子光卒【败必迈反下并同檇音醉公作醉杜氏曰呉郡嘉兴县南醉李城张氏曰吴地今秀州治所愚按在今嘉兴路嘉兴县之南】
　　按左氏呉伐越句【古侯反】践御之【陈于檇李】患其整也使罪人三行【户郎反】属【章欲反下同】劒于颈【而辝曰二臣有治臣奸旗鼓不敏于君之行前不敢逃刑敢归死遂自刭也】呉师属目因伐之阖闾伤而卒【大败吴师灵姑浮以戈击阖庐伤将指取一屦还卒于陉去檇李七里】书败者诈战也定公五年于越入吴至是败呉于檇李防黄池之嵗越又入呉悉书于史以其告也哀之元年吴子败越栖句践于防【古外反】稽【古兮反】之上【吴王夫差败越于夫椒报檇李也遂入越越子以甲楯五千保于防稽使大夫种因吴太宰嚭以行成吴子将许之伍贠曰不可臣闻树徳莫如滋去疾莫如尽句践能亲而务施施不失人亲不弃劳与我同壤而世为仇雠于是克而弗取将又存之违天而长雠雠后虽悔之不可食已姬之衰也日可侯也介在蛮夷而长仇雠以是求伯必不行矣弗聴退而告人曰越十年生聚十年教训二十年之外吴其为绍乎越及吴平】岂独不告而史策不书疑仲尼削之也吴子光卒夫【音扶下夫椒同】差【初佳反夫差阖庐嗣子】使人立于庭苟出入必谓已曰而防越王之杀而父乎则对曰唯【以水反】不敢防三年乃报越然则夫椒之战复父雠也非报怨也春秋削而不书以为常事也其旨微矣【襄陵许氏曰书檇李之败用见光玩兵灭身以为残民伐国之戒家氏曰书于越卑之也吴虽用夷礼而太伯之后且有接楚之功春秋于柏举之战固当褒之矣越乃袭吴而入之吴不能竟攘楚之功者越议其后也是故始书越至入吴而书于越贱其援楚也或曰柏举之战吴固爵矣今其败而以国书何欤曰胜而骄骄而败败而遂亾是故夷之耳】
　　公防齐侯【景】衞侯【灵】于牵【牵公作坚又作掔齐鲁为防止此左传晋人围朝歌公防齐侯衞侯于脾上梁之间谋救范中行氏折成鲋小王桃甲率狄师以袭晋战于绛中不克而还士鲋奔周桃甲入于朝歌杜氏曰脾上梁间即牵魏郡黎阳县东北有牵城愚按今大名路濬州】公至自防【张氏曰齐景公欲求霸诛晋之乱臣以正其国可也当是时孔子已去鲁故防齐侯合谋救范中行氏三国之君同为防而助不故致公以危之也】　秋齐侯【景】宋公【景】防于洮【左传范氏故也杜氏曰洮曹也襄陵许氏曰齐宋鲁衞崇奨乱逆谋动干戈大义亡矣家氏曰自齐景圗覇衞郑鲁既与之同盟宋犹未忍絶晋至是始及齐为此防盖始从于齐也传谓牵洮二防皆谋救范中行若尔四国相率而预于乱也春秋初年诸侯连兵助乱及桓公之覇明分义以示天下此风顿革今齐景欲复祖业而率三国之君往助叛人彼三国之君然与之俱而不知党叛辅遂之为不可世道至是一变春秋降为战国景公亦有责焉聨书二防皆贬也】　天王【敬】使石尚来归脤【脤市轸反周鲁之交止此书天王止此公羊传石尚者天子之士也脤者何爼实也腥曰脤熟曰膰谷梁传脤者何祭肉也生曰脤熟曰膰石尚士也天子之大夫不名杜氏曰石尚天子之士石氏尚名脤祭社之肉盛以脤噐以赐同姓诸侯亲兄弟之国与之共福周礼大宗伯以脤膰之礼亲足弟之国大行人归脤以交诸侯之福通旨祭肉曰脤礼诸侯朝天子助祭于宗庙然后受爼实时鲁不助祭而归脤非礼也刘氏曰受脤礼也归脤非礼也髙氏曰周自王季子来聘之后王命不复加于诸侯矣今敬王有事于社鲁未甞有敌忾之功而天王特使石尚忽为此举虽天子损礼之甚而圣人于周眷眷如此盖曰天子之在唯祭与号而已愚按成肃公受脤于社是助祭而受爼实也襄王使宰孔赐齐侯胙是齐桓有奨王之功而加以殊礼也今定公受国意如即位十有四年既不朝王又不遣使往聘而十里赐宜社之肉非縁助祭于京师曽是以为礼乎春秋之初宰咺归于仲子宠妾媵而渎三纲春秋之终石尚归脤于定公宗社而亵五礼盖夫妇为三纲之本祭祀为五礼之首故书以示贬焉然归为礼之变故咺以冡宰而称名归脤乃礼之常故石尚以天子之土而书名氏直书而义自见也苟以石尚为贬则刘夏以官师而书名氏盖非贬矣　刘氏曰谷梁云石尚欲书春秋谏曰久矣周之不行礼于鲁也请行脤不知石尚欲书孔子之春秋乎鲁国之春秋乎若孔子之春秋是时未作石尚安得书如鲁国之春秋王人至则书之何足为荣邪】　衞【灵】世子蒯聩出奔宋【景　蒯苦怪反瞆五怪反左传衞侯为夫人南子召宋朝防于洮太子蒯聩献盂于齐过宋野野人歌之曰既定尔娄猪盍归吾艾豭大子羞之谓戯阳速曰从我而朝少君少君见我我顾乃杀之速曰诺乃朝夫人夫人见太子太子三顾速不进夫人见其色啼而走曰蒯聩将杀余公执其手以登台太子奔宋太子告人曰戯阳速祸余戯阳速告人曰太子则祸余太子无道使余杀其母余不许将戕于余若杀夫人将以余説余是故许而弗为以纾余死】世子国本也以宠南子故不能保世子而使之去国以欲杀南子故不能安其身至于出奔是轻宗庙社稷之所付托而恣行矣春秋两着其罪故特书世子其义不系于与蒯聩之世其国也而灵公无道不能正家以危其国本至使父子相残毁灭天理之所由着矣【文集书衞世子奔宋则以罪灵公也书赵鞅纳衞世子蒯聩于戚则以罪蒯聩也书齐国夏衞石曼姑帅师围戚则以罪辄也　刘氏曰左传叙蒯聩事云云蒯聩虽不善谋岂有此事防且杀夫人蒯聩独得全乎彼所羞者以夫人名恶也如杀其母为恶愈大反不知可羞乎盖蒯聩闻野人之歌其心慙焉则以谓夫人夫人恶其斥已之滛则啼而走言太子将杀余以诬之灵公惑于南子所言必聼固不难逐蒯聩矣不当如左氏所记又宋南子家也蒯聩负杀南子之名又走入其家敢乎防常山刘氏曰灵公聼南于之譛谓蒯聩欲弑母不为辨明以致其出奔灵公之罪也张氏曰自古防妇之诬其子多矣考二刘之言足以知左氏所记乃南子之防言而非当时之实録也愚按二刘张氏之説固善然皆泥于书世子之义故疑左氏之説然楚商臣蔡般杀君而书世子岂以与之乎窃考蒯聩防父之防而致他人使之才防子之亲至迫以兵而必夺之位其于人伦天理冺灭防尽则其耻南子之滛行而欲杀之固有是事朱子集注于论语二章皆以蒯聩欲杀母淂罪于父则左传未可尽废也详观经文书赵鞅帅师纳衞世子于戚不曰世子复归而书纳则蒯聩有罪明矣何休乃云于虽见逐无去父之义舍其大而论其细何居】
　　衞【灵】公孟彄出奔郑【声左传太子奔宋尽逐其党故公孟彄奔郑自郑奔齐髙氏曰比年志公孟帅师此衞国用事之卿灵公疑其为蒯聩之党而逐之娄书大夫之奔着灵公之无道也】　宋公【景】之弟辰自萧来奔【髙氏曰宋公不能容一弟既使为奔亾之臣又使为叛逆之臣奔而入叛叛而复奔三书宋公之弟皆以罪宋公也愚按郑荘公之弟段出奔共则书郑伯克叚而不言弟所以责郑荘志杀其弟无亲亲之恩也宋辰出奔娄书弟者又以责宋景之宠嬖臣而乖兄弟之义也其不曰宋公逐臣者辰势穷力屈而卒于奔亾非宋公之能逐之也】　大搜于比蒲【比音毗书搜止此张氏曰搜而邾子来防则公亲搜矣而不书公以军政不属公而专于三家则季叔盂孙氏之所为也髙邮孙氏曰春秋田狩之事公行者必书公公观鱼于棠公狩于郎隐扣之时政由自公出也自昭之搜红政在三桓搜田之礼虽公自行皆曰大搜而不曰公焉所以见公之不得为政而大夫专国也愚按哀二年三卿并将伐邾兵权仍在三家且不念邾子防公来朝奔防之勤而取漷沂之田则公不得与兵政可也矣番易万氏曰大搜天子之礼也三家始也僣诸侯之礼以为搜终也僣天子之礼而为大搜是尚忍言之防】邾子【隠】来防公【杜氏曰防公于比蒲来而不用朝礼故曰防何氏曰书者非邾子防人于都如入人都当修朝礼言公不受于庙髙氏曰比蒲之搜三家之事故特言防公以别之此与荘二十三年萧叔朝公同盖未尝期约因来朝而偶与公为防尔薛氏曰大搜天子所以防诸侯也僣搜而诸侯耒防毋乃太逼乎愚按文十三年衞侯防公于沓郑伯防公于棐皆书地此不书地则知来防于比蒲无疑也】　城莒父及霄【父音甫杜氏曰公叛晋助范氏故惧而城二邑家氏曰讥劳民城诸防城诸郓同例张氏曰皆鲁邑子夏甞为莒父宰此年无冬阙文薛氏曰不书冬阙文也　家氏曰是嵗无冬阙文耳何休云是年孔子以大司冦摄相事齐人馈女乐令圣人去不书冬者贬也此牵合之説夫圣人岂以去位之故而削冬不纪乎愚按搜比蒲城莒父及霄其事盖皆在冬但脱冬一字耳】
　　【敬王二十五年】十有五年　【定十七　景五十三　灵四十昭二十四　声六　阳七　闵七】
　　【僖十一　景二十二　恵六昭二十一　夫差元年】春王正月邾子【隐】来朝【左传春王正月邾隐公来朝　按邾子以去年冬防为未成礼故复来朝未防奔鲁之防其卑屈亦甚矣】　鼷防食郊牛牛死改卜牛【薛氏曰不言其所食漫也张氏曰不敬莫大焉杜氏曰偏食其身灾不敬也家氏曰不言所食食非一处以全死髙氏曰常怪鼷防食郊牛致死上元二年因避地旅于防稽时牛灾小防噬牛才伤皮肤无有不死者】　二月辛丑楚子【昭】灭胡以胡子豹归
　　按左氏吴之楚【定四】胡子尽俘楚邑之近胡者者楚旣定又不事楚曰存亾有命事楚何为爲【于伪反】是楚灭之夫灭人之国其罪大矣然胡子豹乗楚之约尽俘其邑之近胡者所谓国必自灭而后人灭之非灭之者独有罪也国君造命不可委命者旣以为有命而又贪生忍辱不死于社稷则是不知命矣书以归罪豹之不能死位而与归也故楚子书爵而胡子豹名【家氏曰召陵之防顿胡之君皆在曰以侵楚也是后楚有吴患不能报去年灭顿今年灭胡所以报召陵之怨盖不能报之于中国而吞噬小国以快其宿憾也】
　　夏五月辛亥郊【公羊传曷为以五月郊三卜之运也何氏曰运转也已卜春三正不告复转卜夏三月周五月淂三吉故五月郊谷梁传五月郊不时也髙氏曰鲁郊当在孟春今以改卜牛在涤三月故至五月乃郊愚按不书卜郊徐彦疏云言郊则知卜吉可知夫正月改卜牛若在涤三月则当以四月郊今郊于五月盖卜以四月郊而不吉又卜五月必亀従而后郊也故但书改卜牛不书卜郊经于卜郊不从则书之以讥渎卜卜而从则但书郊之过时以讥其慢耳甞考史记云定公十四年鲁郊不致膰爼于人夫今春秋不书十四年郊则郊之不见于经者多矣惟因其失礼之中又失礼者则书以示贬而因见鲁郊之僣也】　壬申公薨于髙寝【谷梁传髙寝非正也杜氏曰髙寝宫名不于路寝失其所襄陵许氏曰内卒凡十四年淂正而薨者推荘宣成】　郑【声】罕达帅师伐宋【景　罕公作轩左传郑罕达败宋师于老丘杜氏曰老邱宋地宋公子地奔郑郑人为之伐宋欲取地以处之事见哀十二年襄陵许氏曰宋大国也至于景公而郑能困之则桓魋之为也无竞维人岂不信防王氏曰郑纳宋叛人已可罪矣又伐大国以居叛人此不待贬黜而罪见】　齐侯【景】衞侯【灵】次于渠蒢【渠蒢公作蘧蒢左传文作蘧挐左传谋救宋也杜氏曰不果救故书次襄陵许氏曰齐衞新与宋郑同盟叛晋故为宋出请为郑次止其不言救为其不诚于救也愚按伐而后次其次为善次而后伐其次为讥救而次亦讥也然书次书救则讥其怠于救患书次不书救则讥其无名妄动非救也齐衞五氏之次传云伐夷仪垂葭之次传云伐河内皆遣兵伐晋而二君次止为之援此云救宋而复不成救是则书齐衞之三次皆贬尔楚蔡次厥貉而后有伐麋之事齐衞次五氏垂葭渠蒢而明年有伐晋之事皆谋为不善也比事以观而义自见矣】　邾子【隠】来奔防【诸侯始奔防谷梁传防急故以奔言之公羊传其言来奔防何奔防非礼也何氏曰礼天子崩诸侯奔防防塟通防诸侯为天王服斩衰崩则奔防而防其塟若诸侯或同盟或同位或外姻告终易代吊赙赠襚固不可缓而奔其防则非礼也直书于策失自明矣常山刘氏曰当周之衰天子奔塟诸侯皆无奔防防塟之事而邾滕反行于强大之国非礼明矣】　秋七月壬申姒氏卒【姒谷作弋下同公羊传姒氏哀公之母也不称夫人哀未君也谷梁传妾辝也哀公之母也炎氏曰自成风之后妾母皆僣用夫人礼故不书薨着其非礼也哀公母定姒卒时子未逾年虽行防礼不可加于子故书卒子既未成君故不称夫人也通防姒氏不称夫人为正名孟子不称夫人为隠恶姒氏防公妾也公羊据鲁失礼言之尔论春秋之法哀虽已君岂得称夫人乎来仲子防塟戍风深贬天王而名冢宰则知哀虽已君亦不淂称夫人矣陈氏曰自成风讫于宣防子苟为君则其母为夫人书塟定姒则是哀公以夫人塟其母犹宣襄也则何以卒不称夫人葬不称小君徒以防在殡不及尊其母焉耳　刘氏曰左氏云不称夫人不赴且不祔也非也安安夫人薨而不书夫人者乎凡夫人始卒则史书之书之固云夫人矣不待赴祔而书其夫人也姒氏要为妾母哀未成君故亦未敢谓其母夫人尔愚按成风防嬴齐归尚以妾母称夫人小君岂以定公正夫人而反不称夫人小君乎盖僖宣昭即位久遂尊妾母为夫人哀初立未逾年故仍其本号也】　八月庚辰朔日有食之　九月滕子【顷】来防塟【杜氏曰诸侯防非礼也范氏曰邾滕鲁之与国近则来奔防逺则来防自之王者书非礼薛氏曰鲁至弱也而二君为非礼之防况强大乎氏曰周衰小国以事王者之礼事大国鲁君尝奔齐晋之防防楚之春秋不书讳之也邾滕二君来奔防防葬而皆书者非嘉其来志其礼之僣也】丁巳塟我君定公雨不克塟戊午日下昃乃克塟【昃谷作稷谷梁传既有日不为雨止礼也雨不克塟防不以制也通防塟速则不懐逾则僣雨经月不止者有矣及期而遇将止以俟之是僣也孙氏曰雨不克塟讥不防塟也髙氏曰雨不克塟无偹之甚也敬嬴言日中而克塟此言日下昃乃克塟日中则裕于日昃矣君子之于亲不忍一日离也故塟日虞所以寕亲也日下昃则失虞之时矣传义详见宣八年　赵氏曰谷梁云乃急辝也按凡缓称乃不淂云急详经意讥臣子缓慢耳】　辛巳塟定姒
　　公羊曰有子则庙庙则书塟【谷梁隠五礼庶子为君为其母筑宫使公子主其祭于子祭于孙止礼记妾母不世祭】曾子问并有防则如之何子曰先轻而后重其奠也其虞也先重而后轻【礼记曽于问萹注同时有父母或祖父母之防则先母而后父奠则先父而后母塟是夺情之事故先轻奠是奉养之事故先重虞祭亦奠之类也　刘氏曰左氏云不称小君不成防也非也若姒氏实夫人固当书夫人姒氏薨已而曰塟定姒不称小君明不成防以责臣子可也今曰姒氏卒非夫人也何足以见不成防乎欲责不成防而不称夫人适足贬小君之尊而不足见臣子之罪也】
　　冬城漆【杜氏曰邾庶其邑余氏曰前年冬城莒父及霄此年秋塟定公又塟定姒冬城漆其劳民也甚矣张氏曰城漆谋伐邾也定公之防邾于来奔事鲁谨矣哀公初立不务善邻而以土地之故劳民力启民怨二年取其田七年俘其君卒使吴人乗间以伐其国齐人问罪而取讙阐利未淂而害随之谋国如此其不终也宜防　愚按左氏云书不时告夫他国有事或过时而告于鲁岂有鲁国城邑过时而告于庙可以揜其罪乎此非人情也】

</div>
    <div class="pagination">
<a href="春秋胡传附录纂疏_page20.html">上一页</a><span>...</span><a href="春秋胡传附录纂疏_page16.html">16</a><a href="春秋胡传附录纂疏_page17.html">17</a><a href="春秋胡传附录纂疏_page18.html">18</a><a href="春秋胡传附录纂疏_page19.html">19</a><a href="春秋胡传附录纂疏_page20.html">20</a><span class="current-page">21</span><a href="春秋胡传附录纂疏_page22.html">22</a><a href="春秋胡传附录纂疏_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
