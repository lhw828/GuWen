<!DOCTYPE html>
<html>
<head>
    <meta charset="UTF-8">
    <title>春秋宗朱辨义 - 第 16 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋宗朱辨义 - 第 16 页/共 38 页</h1>
    <div class="content">　　冬楚子使椒来聘
　　【书楚聘一同中国之词所以着楚之强其聘中国既行中国之礼而中国亦以待内诸侯内大夫者待之也文定以为思善悔过向慕中国春秋褒而进之然前乎此则伐郑后乎此则次厥貉伐麇侵陈侵宋何为思善悔过哉且商臣弑君之贼因其一来聘遂为褒进之词是奬恶矣鲁桓在位十八年嵗不书王何其治之甚严而独宅心忠恕以待商臣耶】
　　秦人来归僖公成风之襚
　　【因惠公而加礼仲子想天王来归时必有词为惠公仲子赗也因僖公而加礼成风想秦人归襚时亦必有词为僖公成风遂也旧史因来致赗遂之词以书而春秋仍之一以罪天王之宠臣妾一以着秦人之结好于鲁而非以惠公仲子僖公成风分别示义也文定以宠爱仲子者惠公之过故书惠公仲子以教后世为人夫者当明夫道以尊崇成风为僖公之过故书僖公成风以教后世为人子者当明子道其説亦好不可废也杜氏以为秦僻陋故不称使然如齐人归田之类亦不称使又何义耶张氏曰秦欲伐晋故归襚于鲁然秦晋搆兵已久秦之彭衙王官皆不见先结于鲁何独至此而为逺交近攻之防耶葢秦欲通好诸侯而追成丧死之礼以与鲁相亲厚故自此而秦康秦共之卒皆来赴告而终春秋之世不废秦之丧纪矣】
　　葬曹共公
　　十年
　　春王三月辛卯臧孙辰卒
　　【辰为大夫庄公二十八年为国告籴至此五十年之久而防盟侵伐曽不一与则三家及逐专之也然夫子讥其知栁下惠之贤而不与立则其在国非尽无权而鲁政多疵亦不能辞其责矣】
　　夏秦伐晋
　　【据左氏文八年秦人伐晋取武城以报令狐之役是年春晋人伐秦取少梁则此秦之伐晋为报少梁之役也武城少梁经皆不书文定以为事不经见固未可据然无论此役为报令狐报少梁其为易世相仇交攻不已明矣但春秋诸侯易世相仇交攻不已者不特秦晋也即以为未若秦晋之甚而既罪其交攻不已则秦晋均罪狄秦而不狄晋用法偏矣伊川以为晋舍适嗣而外求君罪也既而悔之正矣秦不顾义理是非惟以报复为事则狄道也文定从之夫晋之立君举棋不定既逆雍于秦而又拒之秦非始谋纳雍者赵盾为之主先蔑士防为之使招致秦师而挫于令狐当其时或出于不得不然而事后不闻遣一使以谢过此在常情亦不能不挟以为怨而思报之胡为狄之哉若以适庶为言宋之归郑突奔郑忽过有甚焉晋自逆公子而屈丧秦师秦之耻辱若何而犹以一报为罪春秋不若此之苛也又陈氏则以为晋主夏盟惟秦能加兵于晋使晋不得专力于楚者秦为之也然秦虽西戎秦穆内交中国晋文之伯秦穆助之自败于殽而秦晋为仇是晋之絶秦非秦之絶晋也秦穆悔过而卒秦康嗣世正两国释先怨讲新好之时赵盾谋国舛谬败秦令狐秦之仇晋益深是晋之开衅于秦非秦之搆怨于晋也其后秦交于楚而唇齿相依则中国为丛驱爵而又何罪于秦哉且不外秦于前后伐晋之师而外于报纳公子雍之怨尤为苛也诸儒以此及郑伐许晋伐鲜虞为春秋狄三伐国説各不同或曰阙文或曰告辞畧诸儒多不然之而所论亦非定义诚不知春秋笔削之防果何如也夫春秋诸侯不义之事多矣惟此三条贬之不少假必其罪大恶极圣人絶之至甚而后然也如诸儒所论何至若是哉】
　　楚杀其大夫宜申
　　【齐商人弑君之贼齐人君之数年而杀之春秋犹书弑其君商人楚商臣弑君之贼宜申北面事之者十年而谋以弑之事成则不免弑君之罪事不成亦难逃今将之诛春秋称国以杀而不去其官何也弑械未成形迹未见未必非商臣忌其威望而以谋弑之説加之罪也则商臣声罪宜申之词不足聼矣文定但曰春秋义微而不明言其故其意葢以谋杀弑君之贼其罪可原也然春秋何以不贷弑商人之齐人乎顾或者里克弑两君而书晋杀其大夫宜申谋弑亦可以书楚杀其大夫罪固不相掩耶抑又不然也克之弑两君既着于册则书晋杀大夫可以使人知杀非其罪之义宜申谋弑事在可疑春秋不以疑罪加人则不可据以为断也】
　　自正月不雨至于秋七月
　　及苏子盟于女栗
　　【明以着盟王臣之罪如曰讳公将为谁及之耶其大夫及之耶微者及之耶果为大夫微者而罪尤甚矣何为讳哉夫内卿视侯内大夫视伯内士视子男以鲁侯盟苏子当罪其为不信之盟不当罪公与苏子之不可敌也齐桓尊宰周公不使与盟者桓为盟主以约束诸侯不敢等周公于列侯使受己之命也公与苏子相耦而以事盟何不可敌哉惟不遵受王命而犹为誓神歃血之事为可罪耳其盟之公私皆不可知而春秋书法与及髙子盟防同盟天子之臣与盟列侯之臣异其事而同其礼比而观之不待贬而罪自着矣】
　　冬狄侵宋
　　【狄之肆虐于卫为甚齐次之至此而侵掠及宋亦间宋之有内乱也】
　　楚子蔡侯次于厥貉【厥公作屈】
　　【据左氏则陈郑来防宋亦以惧伐而来其助楚而次厥貉者蔡也葢蔡在齐桓之时一意附楚楚败城濮而后惧而内属践土之盟温之防翟泉之盟皆与焉晋文即世而又附楚故书楚子蔡侯以着蔡之一于楚也若陈郑则来防楚子因同次于厥貉而宋则防于厥貉者也其不当比而与蔡侯书次则固其事之实也文定以为原其不得已而故贷之失春秋罪蔡之义矣】
　　十有一年
　　春楚子伐麇【麇公作圈】
　　【左氏以齐人灭遂为遂不与北杏之防楚子伐麇为麇逃厥貉之防皆强为之辞也楚为厥貉之次陈兵虎视欲有事于诸侯宋陈郑来防而兵无所加乃伐不附己之麇以示威中国岂必声罪致讨为有名之师哉此为书楚君亲将之始如以称爵为予之固知春秋必不予弑君之商臣凭凌弱小之麇也】
　　夏叔仲彭生防晋郤缺于承筐【公谷无仲字筐公谷作匡】
　　【宋陈郑防楚子于厥貉鲁晋大夫为承筐之防以谋诸侯之从楚葢美举也然晋灵受制于赵盾而文公怠于政事不亲出而使大夫宜汪氏责其谋之不逺而难济也】
　　秋曹伯来朝
　　公子遂如宋
　　【左氏以为言荡意诸且贺楚师之不害未必然也鲁久与宋絶好承筐之防晋欲得诸侯之从楚者必彭生谋聘于宋以通宋而合诸侯拒楚故使公子遂往而后诸侯晋大夫防盟于宋之新城也】
　　狄侵齐
　　【狄五侵齐矣亦间齐之不竞也但狄之于卫两侵之一伐一入一围之而于齐则掠其境而去亦犹怯于齐之强也】
　　冬十月甲午叔孙得臣败狄于咸
　　【狄连年侵伐诸侯桓文之时不少降服晋襄败之于箕而未肯辑也自败咸之后但一侵卫而不复加兵于诸侯矣其后晋人败之于交刚又败之于大卤而狄患息春秋不书矣使桓文早为攘狄之谋何至数十年间流毒若此哉又经书狄三传谓之长狄或亦因其兄弟躯干之长而号之不似白狄赤狄之为别种也】
　　十有二年
　　春王正月郕伯来奔【郕公作盛】
　　【左氏公羊之説赵氏辨之极是孙氏谓庄八年郕降于齐师自是入齐为附庸然诸侯灭国既収其分地未必仍其故封苟为附庸恐不得复称本爵观春秋书郕伯则知郕但属服于齐而实未降其爵也不名或史失其名或来奔而后复国不得比于失国之君而亦未有罪春秋纪小国事不能详故于来奔不名微示其义也】
　　杞伯来朝
　　二月庚子子叔姬卒
　　【僖公三十一年乃杞桓之八年书杞伯姬来求妇鲁必以子叔姬许之而尔时男女皆幼未嫁阅十五年至今必将嫁而叔姬病故杞桓以正月来朝而叔姬以二月卒也左氏以为请絶叔姬而无絶婚者见此后成五年杞桓之五十一年有叔姬来归之文八年杞桓之五十四年有叔姬卒之文九年杞桓之五十五年有逆叔姬之丧之文遂以杞伯之来为因叔姬病而请絶后有叔姬之归卒必再以鲁女之字叔姬者嫁杞桓而鲁为从其无絶昏之请也或实有其事或出左氏意想之词皆未可知啖氏疑左氏此传当在成八年而误此者啖氏之误也且杞桓于成八年之后又十七年而卒其间无再昏鲁女之文又不见有子匄求昏之事置此传于杞叔姬卒之下殊属无谓】
　　夏楚人围巢
　　【伐麇者实商臣则书楚子围巢者实子孔则书楚人有何书爵书人为进退予夺之义哉此后或间称楚子间称楚人皆从其实也至诸侯之大夫用事而直目其人则楚公子婴齐公子壬夫公子贞公子午亦比连直目其人以着于册矣】
　　秋滕子来朝
　　秦伯使术来聘
　　【汪氏以为归襚称人此年来聘称君大夫是亦渐进之义非也秦入春秋原来称伯非楚之比来聘如其本称何为渐进之哉】
　　冬十有二月戊午晋人秦人战于河曲
　　【文定以为秦伯亲将晋上卿赵盾御之其称人何为令狐之役而贬也然自此以往宋郑大棘之战晋楚邲之战鲁四卿防晋卫曹及齐鞌之战晋楚郑鄢陵之战蔡呉楚栢举之战晋郑铁之战齐呉艾陵之战君将无不举爵大夫帅师无不书名者岂皆所以贬之耶故知称秦人必非秦伯称晋人亦非以赵盾而贬谷梁所谓秦晋之战已极而畧之者是已张氏曰不言及无曲直之词不言败无胜负之词于义尤合也】
　　季孙行父帅师城诸及郓
　　【城诸及郓者何也公孙敖在莒惧莒之为难于我而城以备之也然则书城诸及郓可矣书季孙行父帅师者敖为行父所逼而奔其在莒又托于齐行父患之也前此城邑未有书帅师者书帅师自此始观春秋直名行父则行父之嗾敖无疑矣且以着敖奔之后军政在季孙行父也】
　　十有三年
　　春王正月
　　夏五月壬午陈侯朔卒
　　邾子蘧蒢卒
　　自正月不雨至于秋七月
　　世室屋壊【世左谷作太】
　　【文定从公羊作鲁公之庙为是】
　　冬公如晋卫侯防公于沓【防下公无公字】
　　狄侵卫
　　十有二月己丑公及晋侯盟
　　公还自晋郑伯防公于棐【还上公谷无公字棐公作斐】
　　【沓棐之防杜氏以为卫郑贰于楚畏晋而因公以请平然楚子厥貉之次郑伯及陈侯防之于息则郑之贰楚而畏晋势当然也卫之于晋在文公之世相与为难至襄公未平故垂陇之盟卫不与焉灵公初立赵盾用事卫侯与于扈之盟矣救郑之役出师以从比年以来未见有贰楚之实也卫郑之防公乌可一例论哉葢卫之于晋虽暂释前怨而交未深固又见楚势方张志在中国蔡既服属而陈郑宋又新服之一旦楚有事于诸侯势必及已故防公以通好于晋也惟郑则自垂陇以来晋方勤我狼渊之役合四诸侯之师以为我拒楚事甫逾年楚子一至而即防之于息晋其怒之矣故防公以求解于晋也此两国不同之情事也而新城之盟合于此矣】
　　十有四年
　　春王正月公至自晋
　　邾人伐我南鄙叔彭生帅师伐邾
　　【邾文卒甫逾年嗣子在丧輙用师加大国以修须句之怨不义甚矣鲁苟正言以责其不义邾人当屈也而彭生但速为报复之举又岂知义者哉春秋比书而两罪俱见矣】
　　夏五月乙亥齐侯潘卒
　　【文公虽事晋而疎于齐然未有大怨何至废其丧纪不防齐侯之葬耶或因有商人之乱亦或行父怨齐之纳公孙敖也】
　　六月公防宋公陈侯卫侯郑伯许男曹伯晋赵盾癸酉同盟于新城
　　【自垂陇以来晋不防诸侯矣至此而防楚于息之陈郑至防楚子厥貉之宋至世相怨尤之卫至先公屡伐不服之许至此晋有为之时而惜乎以赵盾专之也晋灵立已八年可以出防诸侯而盾专之故盟扈不序诸侯不名晋大夫此序诸侯而名盾者着盾之专也其曰同盟者何也二幽之后此为书同盟之始二幽之同齐桓同乎诸侯齐桓之谦也新城之同赵盾同乎诸侯赵盾之敖也若但谓赵盾不敢主诸侯之盟为是而不知大夫公然同诸侯之盟为非则失其义矣其盟为合诸侯以谋楚左氏以为谋邾者非也】
　　秋七月有星孛入于北斗
　　【恶逆之气凝而成星本无而忽有光芒四出强名之曰彗入于北斗者自外而移入斗之环域也】
　　公至自防
　　【齐桓防盟未有伐国之事皆不至新城之盟亦未有事而至者齐桓好合诸侯而晋之世主夏盟皆强制诸侯使属服于己也故自此以后无防盟不至矣】
　　晋人纳捷菑于邾弗克纳【捷公作接】
　　【邾文以前年五月卒其子貜且立已逾年晋犹助捷菑以庶夺适罪莫大矣虽屈于邾人之词而弗克纳不过不遂其不义之举而已何嘉之有哉春秋所以书此者以见晋虽强大不能力制弱小而善邾人能名正言顺以却晋人不义之师也文定以赵盾称人为讳谓外以讳为善然他处称人皆以为贬而人之何独于此见其褒而人之耶不可以通矣左氏以新城之前书邾子蘧蒢卒新城之后书纳捷菑故以新城为谋纳捷菑因遂以纳捷菑为诸侯之师然以晋之强大加邾之弱小固不必多役诸侯且经文又明书公至自防以析其事矣】
　　九月甲申公孙敖卒于齐
　　【谷梁以为为受其丧不可不卒固已然书卒于齐亦以见敖之自莒而托于齐挟大国以请复为有要君之心也陆氏以为既许其归即为我之臣故书其卒以明君臣之义死生一者当是旧史纪卒之义则然夫子作春秋之义不必然也】
　　齐公子商人弑其君舍
　　【成舍为君以重商人之弑谷梁之説无以易也州吁不称公子商人称公子因其无称而不称因其有称而称之春秋原不以称不称示义也文定以州吁以国氏者累上之辞商人称公子诛止其身其説曲矣既据左氏庄公宠州吁又据左氏叔姬无宠是州吁之弑完由庄公之宠爱有以致之而商人之弑舍亦由昭公之黜叔姬有以致之何以州吁独为累上之辞而于商人诛止其身哉】
　　宋子哀来奔
　　【书宋杀大夫司马宋司城来奔又书子哀来奔以着宋昭之所以见弑也子哀之是字非字原不必论若以昭公欲用子哀为卿是犹能知子哀之贤而用之未为无道之甚也以子哀之贤因昭公有知人之明起而辅其不逮匡正其失以靖国人岂非宋之幸哉见几而作洁身以去未必春秋急予之也如为春秋予其奔而称字则华耦来盟不名而氏亦春秋予之耶】
　　冬单伯如齐齐人执单伯
　　【单伯请叔姬之词曰杀其子焉用其母是实坐商人以弑君之罪矣商人不能受而又无词以谢故出横逆之计以抵塞一时从来事悖理屈心怍辞穷之人往往如此或非有意于辱鲁也故后虽归叔姬而屡加兵于鲁葢有慙于其人而益为横逆之事以饰之也又商人弑君才歴一时故执单伯执叔姬义不书齐侯以书齐人为合也然观于来归子叔姬亦书齐人归公孙敖之丧亦书齐人则犹是大畧之辞而非义之所系其罪之在彼在此或大或小则攷其事可见也】
　　齐人执子叔姬
　　【陆氏以为叔姬若为舍母春秋例无执本国人者此必鲁女嫁齐齐不受而执之呉氏亦以为必舍新立居丧而聘文公之女及其至齐而舍已被弑故商人执之然齐昭卒甫五月葬与未葬虽不可知必无不逾年而即逆妇之理鲁人丧娶莫急于宣公事在逾年犹为有罪况在丧称子齐顾违理而来逆鲁竟冒礼而往送哉葢商人之弑舍必不肯居弑君之名不托为合之疾卒必委罪于羣小之人其执单伯以鲁诮让其弑舍而不甘受也其执子叔姬必恶叔姬有责罪之言而因以幽囚拘固之也叔姬之为舍母无可疑者】
　　十有五年
　　春季孙行父如晋
　　【商人弑舍鲁不自讨又不请晋以讨而使单伯请叔姬已失之于前矣今行父以执单伯执叔姬诉晋晋既不讨商人之弑君而又何以为鲁而问执鲁使执舍母之罪哉葢晋亦必踌蹰于轻重之间难于舍大逆不治而治其小罪也宜乎行父如晋而不得于晋矣】
　　三月宋司马华孙来盟
　　【文定毎以春秋书字为褒其贤于华孙来盟义不可通则又以为义不系乎名然则此之不名义不系乎名则彼之书字又何以见其义系乎字哉故当以不称君命不持国书旧史原不称名为是也家氏以华耦为公子鲍之党甚有见葢入春秋鲁宋之好始于盟宿虽从王命助郑防伐败其师于菅犹未甚相恶也宋殇之弑桓公防稷成乱取郜鼎立华氏谷丘之盟欲平宋郑两防于虚于而宋皆辞而后怒宋而坚与郑一败之于乘丘再败之于鄑而宋好絶矣桓文创伯防盟虽同干戈则不相寻而各不遣一使以通问宋襄防诸侯于盂而鲁不与薄之盟屈于诸侯公义耳故桓襄成三公之卒皆阙防葬而经不书葢至此六七十年矣宋昭之时其国内乱既纳司城之奔然后公子遂如宋又四五年而不见报一旦司马至矣鲁人葢喜宋好之将通也又即先公当年所立华氏之孙故华孙请盟而不辞矣又鲁之久絶于宋者以齐为昏姻而缓急可恃今新与齐为难而宋为大国既失齐不可以不交宋故不特华欲盟鲁而鲁亦急欲盟华也夫华氏世济其恶而鲁人于其来犹私盟之自此而交聘通昏史不絶书来聘之使两见华元一见华定是鲁始与宋好而立华氏继因华氏而复成宋好鲁之于宋与华氏相终始而已至于春秋备书其官者司马之官主国军政前之司马既杀今之司马即弑殇公逆臣之后逾年而杵臼见弑传称国人因襄夫人奉公子鲍为乱而经书宋人弑君人者众辞是华耦亦与夫弑者也鲁向以宋弑君而树华氏之恩今以华耦来盟而宋复有杵臼之难及晋卫陈郑伐宋以讨弑君而鲁师不出华耦之盟即定而宋好不可再变故也固知耦之来实为公子鲍以结鲁耳人但知防稷纳鼎以成宋乱讵知华耦来盟而鲁再成宋乱哉夫子据当日之事仍史氏之文一以着华氏之祸宋一以着鲁之敦信华氏而前后皆失讨贼之义也来不称使以其私来也来为私来则盟为私盟然罪华耦之私来私盟罪鲁人之纳其私来听其私盟尤义之小者也】
　　夏曹伯来朝
　　齐人归公孙敖之丧
　　【罪臣之丧齐挟而归之鲁畏而受之商人之横逆文公之懦弱俱见矣又当此之时行人则执之君母则执之而急于归罪臣之丧其横逆何甚哉我之使臣则留而不返我之女则请而不归而屈以受罪臣之丧其懦弱何甚哉文定乃以此嘉文伯惠叔之哀思无已夫二臣鲁之公族也谋国之道诚当如何单伯不归则国不能有其臣叔姬不归则君不能有其女出奔之父已死之骨或可缓也单伯不归叔姬不归而公孙敖之丧归先公后私先国后家之义当如是哉即曰原情以体人子之心君许之而子从之可矣而谓春秋嘉其克葢前人之愆縁此以立教示义则非也且春秋书归丧其文伯惠叔是非之义亦无从而见】
　　六月辛丑朔日有食之鼓用牲于社
　　单伯至自齐
　　【敖丧归而后单伯至齐葢遂已归敖丧之欲而始因以从鲁人请使臣之欲也亦齐见行父如晋又新与宋臣盟恐晋连诸侯以伐之故释单伯以解鲁后见晋有事于蔡而不听鲁故复为西鄙之侵也】
　　晋郤缺帅师伐蔡戊申入蔡
　　【言伐言入又书日者此必晋既入蔡矜其得蔡之速而以至蔡之日入蔡之日详告诸侯鲁史因书于册也张氏以为罪蔡之不服而后入固是然不若髙氏兼罪晋之暴小国以争诸侯为更得春秋书日之义也又蔡坚附楚厥貉之次助恶着矣而新城之盟又复不至晋之伐之不为不义但此时商人弑君虐执鲁使晋为盟主宜急合诸侯以讨之舍大义不为而劳师逺出以伐不附己之蔡春秋书此亦以见晋之兵力非不足而意在不讨贼也岂待盟扈而始知其无能为哉又此为大夫帅师入国书名之始亦兼以罪郤缺也】
　　秋齐人侵我西鄙
　　【髙氏以为贬商人而人之夫以商人之簒弑岂称人以贬所能尽其辜哉西鄙之侵必非商人亲将也】
　　季孙行父如晋
　　【春行父如晋晋已不兴讨商人之师西鄙之侵未如执单伯叔姬之辱之甚也而又如晋何哉已不自强而奔走求人又何益矣】
　　冬十有一月诸侯盟于扈
</div>
    <div class="pagination">
<a href="春秋宗朱辨义_page15.html">上一页</a><span>...</span><a href="春秋宗朱辨义_page11.html">11</a><a href="春秋宗朱辨义_page12.html">12</a><a href="春秋宗朱辨义_page13.html">13</a><a href="春秋宗朱辨义_page14.html">14</a><a href="春秋宗朱辨义_page15.html">15</a><span class="current-page">16</span><a href="春秋宗朱辨义_page17.html">17</a><a href="春秋宗朱辨义_page18.html">18</a><a href="春秋宗朱辨义_page19.html">19</a><a href="春秋宗朱辨义_page20.html">20</a><a href="春秋宗朱辨义_page21.html">21</a><span>...</span><a href="春秋宗朱辨义_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
