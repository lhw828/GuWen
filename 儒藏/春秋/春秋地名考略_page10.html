<!DOCTYPE html>
<html>
 <head>
  <meta charset="utf-8"/>
  <title>
   春秋地名考略 - 第 10 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋地名考略 - 第 10 页/共 15 页
  </h1>
  <div class="content">
   春秋地名攷畧卷八
　　钦定四库全书
　　春秋地名攷畧卷九
　　詹事府詹事高士竒撰
　　楚【下】
　　沈【宣十二年战于邲沈尹将中军杜注沈或作寝寝县也今汝阴固始县　臣谨按此沈国之别邑也而楚取之以为重镇故沈尹见于春秋甚详时为沈尹者庄王之子公子贞也灵王时有沈尹射见于昭四年平王时有沈尹赤见于五年自是至昭王时有沈尹戌十八年二十四年二十七年三十年三十一年凢五见惠王时有沈尹朱见于哀十七年至哀十八年巴人伐楚惠王使子国为帅请承王曰寝尹工尹勤先君者也三月楚公孙寜呉由于防固败巴师于鄾杜注柏举之役寝尹呉由于以背受戈工尹固执燧象以奔呉师皆为先君勤劳葢沈尹戍战死于柏举而由于继之为寝尹也杜云沈或作寝实本于此孔頴达曰哀十八年有寝尹呉由于因解寝为县是也然则是邑岂本名寝楚人因取之于沈遂谓之沈与乃寝尹之后仍有沈尹则二名兼行矣又史记楚庄王召孙叔敖子封之寝丘四百户以奉其祀十世不絶列子孙叔敖疾将死戒其子曰我死王则封汝汝必无受利地楚越之间有寝丘者此地不利而名甚恶楚人鬼而越人禨可长有者唯此也孙叔敖死王果以美地封其子子辞而不受请寝丘与之即此邑之分壤矣史记蒙恬伐寝汉置寝县属汝南郡建武二年司空李通慕叔敖之受瘠土愿封此邑光武嘉之遂改名固始晋属汝阴郡宋属新蔡郡后因之隋末于寝丘地别置沈丘县又立沈州治之唐废州以县属汝阴郡唐志云沈丘本邥州领沈丘宛丘唐初州废以宛丘属陈州沈丘来属后省沈丘入汝阴神龙三年复置是也杜氏通典云沈丘隋置沈州神龙初分汝阴县置又云汝阴固始皆汉寝丘此误也夫汉时汝阴寝县并置不可谓汝阴为寝县地晋时又两县并存如果寝丘在汝阴杜预即不云在固始矣葢隋置沈丘原分固始唐省入汝阴而复置通典遂以传讹理甚明也荀子曰楚之孙叔敖期思之鄙人也吕氏春秋孙叔敖沈尹茎相与友善沈尹茎游于郢荆王欲以为令尹沈尹茎辞曰期思之鄙人有孙叔敖者圣人也王必用之期思亦为固始地然则寝丘本叔敖之乡县而因以封之尤足证寝邱之属固始矣汝阴为今颍州属凤阳府固始属光州沈丘属陈州三县分割属三郡而地则相接沈丘县南百步有寝丘云　再考汉延熹三年有孙叔敖碑叔敖子辞父有命欲有赏必于潘国下湿墝埆人所不贪遂封潘乡与此不同】
　　蒲胥之市【宣十四年楚子伐宋车及于蒲胥之市】
　　州来【宣七年呉入州来杜注州来楚邑淮南下蔡县是也　臣谨按左传申公巫臣教呉叛楚始伐楚伐巢伐徐马陵之会呉入州来蛮夷附于楚者呉尽取之高氏曰呉楚争强始见于此昭四年呉伐楚入棘栎麻楚沈尹射奔命于夏汭箴尹宜咎城钟离防启疆城巢然丹城州来楚自是始患呉矣十二年灵王狩于州来次于颍尾使荡侯潘子司马督嚣尹午陵尹喜帅师围徐以惧呉明年楚乱王缢于干谿楚师还自徐呉人败诸豫章获其五帅及平王即位呉灭州来令尹子旗请伐呉王勿许曰吾未抚民人败不可悔州来在呉犹在楚也十八年楚人城州来沈尹戌曰昔呉灭州来子旗请伐之王曰吾未抚吾民今亦如之而城州来以挑呉能无败乎二十三年呉人伐州来楚防越帅师及诸侯之师奔命救州来战于鸡父楚师大奔由是州来遂入于呉而入郢之祸兆于此矣林氏曰呉之始图楚也争巢钟离州来三邑葢七十年而后取之楚失淮由失州来也是已呉得州来以封季札季札初封延陵后邑于此故曰延州来季子哀二年蔡昭侯自新蔡迁于州来谓之下蔡葢为呉所迁也其后楚灭呉至考烈王二十二年西逼于秦徙都寿春在淮之南与下蔡夹淮为固汉置下蔡县属沛郡后汉属九江郡汉末袁术据寿春曹操得之以为重镇置淮南郡下蔡县属焉晋仍之后魏置下蔡郡于此自是常以重兵戍守梁于硖石山下筑城以拒魏谓之下蔡新城水经注曰淮水自硖石北迳下蔡故城东淮之东岸又有一城曰下蔡新城二城对据翼蔽淮滨大通中魏乱梁得下蔡改置汴郡齐废郡隋仍为下蔡县属颖州唐尝置涡州寻废唐末废为下蔡镇五代周显徳三年陈蔡诸州丁夫筑下蔡城四年寿州降遂徙治下蔡宋亦为寿州治后又改州曰寿春府时亦谓下蔡为北寿春而寿春县为南寿春绍兴六年杨沂中等败刘猊于藕塘追至南寿春而还此即寿春县也十一年乌珠陷寿春乃渡淮陷庐州此寿春即下蔡城也乾道三年改置安丰军于寿春县下蔡县属焉元因之元末江淮多事下蔡县始废里道记下蔡西抵正阳镇五十五里今寿州即古寿春县城为楚考烈王所筑州北三十里有蔡国城即下蔡矣】
　　吕【成七年子重请申吕为赏田王许之申公巫臣曰不可比申吕所以邑也以是为赋以御北方若取之是无申吕也晋郑必至于汉　臣谨按吕为虞夏时国周穆王时吕侯为司冦作吕刑国语史伯曰当成周者南有申吕后并于楚吕后时封昆弟子吕恕为吕城侯今南阳府城西三十里有吕城俗名董吕村】
　　邓【成九年郑伯防楚公子成于邓　臣谨按桓二年蔡侯郑伯防于邓谷梁传曰邓某地不知其国故云某公羊传曰离不言会其言防何葢邓与防尔又贾逵服防并以邓为国而正义驳之云蔡郑惧楚始为此防不应就近楚小国故知非邓国也昭十三年楚蔡公召子干子晳盟于邓杜注颍川召陵县西南有邓城推知桓二成九两会皆在此矣战国时楚懐王伐秦败于蓝田韩魏闻之南袭楚至邓又秦昭襄王十六年司马错取邓封公子悝于邓即此今郾城县东南三十五里有邓襄城】
　　钟离【成十五年诸国大夫防呉于钟离杜注楚邑淮南县　臣谨按古钟离子国春秋时属楚昭四年楚箴尹宜咎城钟离以备呉二十三年呉御楚师于钟离子瑕卒楚师熸二十四年楚子为舟师以畧呉疆师还呉踵楚遂灭巢及钟离史记齐世家灵公十九年令公子光会诸侯盟于钟离此即襄十年之防柤也葢误为钟离又楚世家平王时呉之边疆卑梁女子与楚边邑钟离小僮争桑两家交怒相攻遂灭卑梁人卑梁大夫怒邑兵攻钟离楚王闻之怒国兵灭卑梁呉王大怒亦兵使公子攻楚遂拔钟离居巢楚恐而城郢此即昭二十四年事与春秋传亦少异秦置钟离县汉因之属九江郡建安二年吕布讨袁术至钟离而还晋亦为钟离县属淮南郡成帝置钟离郡治此宋因之泰始三年淮北陷徐州移镇钟离齐时亦为徐州治建武二年魏主循淮而东至钟离崔慧景赴救魏不能克梁天监五年魏取马头城魏将元英等进围钟离邢峦谓钟离天险必无克状魏主不聴梁遣曹景宗督军二十万赴救魏人败走十三年魏降人王足献计堰淮水以灌寿阳梁令太子右卫率康绚董其役于钟离南起浮山北抵巉石堰长九里淮水清激俯视居人庐墓皆在其下魏寿阳戍移于八公山南北居人散就冈垄至九月淮水暴涨堰壊水决其声如雷声闻三百里太清三年北徐州刺史萧正表以钟离降魏高齐时改置楚州治焉隋开皇三年废钟离郡改楚州曰濠州大业复改为钟离郡唐置濠州钟离县治于城外五代时淮南南唐有其地周显徳四年攻抜之仍为濠州治宋元因之明初改濠州为临濠府洪武三年改钟离县为中立县五年又改府亦名中立寻改县为临淮县七年析临淮地置凤阳县改府曰凤阳移治之今仍之钟离旧城在今县东四里自唐时县移今治也】
　　新石【成十五年郑子罕侵楚取新石杜注楚邑　或曰在裕州叶县】
　　汝阴之田【成十六年楚使公子成以汝阴之田求成于郑杜注汝水之南近郑地　臣谨按楚文王封畛于汝葢楚地止于汝水之南今汝水出鲁山县至颍州入淮其在汝州郏县及裕州叶县间者汝阴田也汉汝阴县今颍州也或以古地命名与】
　　瑕【成十六年楚师还及瑕杜注楚地　臣谨按水经注肥水迳山桑县故城南又东积而为陂谓之瑕陂陂水又东南迳瑕城南春秋楚师还及瑕即此城也京相璠曰瑕楚地肥水又东南迳向县故城南山桑汉县在今寿州蒙城县北或曰瑕即襄城县之汾丘城也】
　　驾厘【成十七年呉人围巢伐驾围厘虺杜注巢驾厘虺楚四邑　臣谨按襄三年呉伐楚取驾驾良邑也二十六年声子曰呉于是伐巢取驾克棘入州来或曰驾厘皆在庐州府无为州境】
　　虺【见上　玉海仲虺城在徐州沛县南六十里或曰在庐州府庐江县境】
　　繁阳【襄四年楚师为陈叛故犹在繁阳杜注繁阳楚地在汝南鲖阳县南　臣谨按昭五年楚子以诸侯及东夷伐呉防射以繁阳之师防于夏汭又防射帅繁阳之师先入南懐定六年呉败楚舟师楚大夫子期又以陵师败于繁阳鲖阳汉县属汝南郡鲖音纣明帝封阴庆为侯邑又于此置宋公国章帝建初四年徙殷后宋公于此有繁阳亭晋属汝阴郡北齐废隋复置唐又废为鲖阳村地属今新蔡县繁阳亭在县北宋公国即新郪城在今颍州东八里似稍逺】
　　柤【襄十年防呉于柤杜注楚地　臣谨按汉志偪阳有柤水水经京相璠曰偪阳县西北有柤水沟去偪阳八十里东南流经偪阳城东北又南乱于沂而注于沭谓之柤口即楚之柤地也今山东兖州府峄县东南有渣口戍柤与渣俱音侧加反即今泇河入承水之泇口云】
　　庸浦【襄十三年呉侵楚子庚从之战于庸浦杜注庸浦楚地　或曰在今无为州南滨江之浦也】棠【襄十四年楚子囊师于棠以伐呉　臣谨按昭二十年伍奢长子曰棠公尚寰宇记六合古棠邑汉堂邑县属临淮郡晋立堂邑郡周改方州六合郡隋废郡为六合县省堂邑县入之今仍之】
　　湛阪【襄十六年楚公子格帅师及晋师战于湛阪楚师败绩晋师遂侵方城之外杜注昆阳县北有湛水东入汝　臣谨按周礼荆州其浸颍湛水经注湛水出犫县北鱼齿山东南流为湛浦方五十余步春秋晋楚战于湛阪即此水北悉枕山阜父城东南湛水之北有长阪葢即湛水以名陂也又东南迳蒲城北京相璠曰昆阳县北有蒲城蒲城北有湛水是也又东北入于汝今在叶县北三十里昆阳汉县属颍川郡晋属襄城郡后废今叶县北二十里有昆阳城】
　　汾【襄十八年楚子庚治兵于汾杜注襄城东北有汾丘城　臣谨按战国防楚北有汾陉之塞史记秦昭王四十三年攻韩汾陉抜之葢与新郑陉山俱为南北隘道楚尝于此为塞以御北方后汉志襄城县有汾丘水经注颍水自颍阴又东歴罡丘城南故汾丘城也今在许州襄城县东北别见本卷瑕地】
　　雩娄【襄二十六年楚子秦人侵呉及雩娄杜注今属安丰郡　臣谨按昭五年楚使沈尹射待命于巢防启疆待命于雩娄即此淮南子楚相孙叔敖决期思之陂灌雩娄之野期思陂即芍陂也意林叔敖作期思陂而荆之土田赡对境图叔敖引渒水为子午渠开六门灌田万顷皆指雩娄矣汉置雩娄县属庐江郡晋属安丰郡刘宋尝于此置边城左郡齐罢梁复置后魏因之后周县废水经决水出庐江雩娄县大别山俗名檀山岘北过其县即春秋楚秦侵呉处也又北过安丰县东建武八年封大将军凉州牧窦融为侯国晋立安丰郡又许慎曰灌水出雩娄县俗谓之浍水禇先生所谓神出于江灌之间者东过蓼县入于决水又巴水出雩娄县之下灵山即大别山也寿春记金明城西南一百二十里有雩娄城尧之娄子城也寰宇记雩娄近寿春废霍丘城今雩娄城在霍丘县西南八十里期思城在固始县境二邑相隣并也水经注云雩娄县故呉也此误本传原云知呉有备而还是不入呉境也又为叔敖陂水所溉其为楚地明矣　雩娄之大别与夏口之大别为二山】
　　棘【襄二十六年声子曰呉于是伐巢取驾克棘入州来杜注驾棘皆楚邑谯国酂县东北有棘亭　臣谨按酂汉县属沛郡晋属谯郡今在永城县西南县有棘亭在古酂城东北】
　　荆山【昭四年荆山中南九州之险杜注荆山在新城沶乡县南　臣谨按禹贡荆及衡阳惟荆州传云北据荆山南及衡山之阳又荆河惟豫州传云西南至荆山北距河水葢以荆山为二州之界也昭十三年楚迁许胡沈道房申于荆杜注荆荆山也是荆山之为地广矣又子革曰昔我先君熊绎辟在荆山则以地近西境为言今荆山在南漳县西详见卷首丹阳】
　　涂山【昭四年穆有涂山之防杜注涂山在寿春东北臣谨按哀七年子服景伯曰禹防诸侯于涂山执玉帛者万国即此汉顺帝末九江盗徐凤称无上将军马勉称帝筑宫当涂山中五代周显徳三年宋师围寿春南唐援兵营于涂山之下周主命赵匡击败之唐六典涂山淮南道名山之一水经注荆涂二山本相连为一脉禹以桐柏之流泛滥为害乃凿山为二以通之今山在凤阳府懐逺县东南八里两山间有断接谷】
　　栎【昭四年呉伐楚入棘栎麻楚沈尹射奔命于夏汭杜注汝阴新蔡县东北有栎亭　臣谨按栎亭南北朝为戍守之所萧齐建武三年魏冦司州齐栎城戍主魏僧珉拒破之即此今在新蔡县北二十五里俗名野栎店棘见上】
　　麻【见上　臣谨按魏收志砀郡安阳县治麻城索隠襄城县有麻城未知孰是】
　　夏汭【传见上杜注夏汭汉水曲入江今夏口也呉兵在东北楚盛兵在东南以絶其后　臣谨按此楚人用兵江上之始也世本楚熊渠封中子红为鄂王史记熊渠当周夷王时兴兵伐庸扬粤至于鄂其地为今武昌县在武昌府东北百八十里武昌府即古夏口也是知立国之始即为重镇矣呉人侵扰楚疆多自淮右北道葢以泝江仰攻势不便也而楚亦从北道应之至是出夏汭始欲顺流东向以制呉五年楚子伐呉防启疆以繁阳之师防于夏汭十七年呉伐楚卜战司马子鱼曰吾得上流何故不吉战于长岸大败呉师所谓上流即夏汭矣定四年呉自北道伐楚子常济汉而陈自小别至于大别大别即在夏口在当时犹不失为牵制之计乃以速战致败焉前后参观夏汭之重可见矣汉志华容县有夏水首受江东入沔应劭曰江别入沔为夏水夏水始于分江冬竭夏流故名曰夏水经注夏水出江流于江陵县东南谓之中夏口是夏水之首江之汜也屈原所谓过夏首而西浮望龙门而不见者也又东过华容县南又东至江夏云杜县入于沔当水之所出谓之堵口左传所谓夏汭也荆州记夏水入江处谓之夏汭葢夏水之尾也即楚辞所谓背夏浦而西思者今监利县为汉华容沔阳州汉云杜县地有长夏河迳大马长川柴林直埠而入于汉即此水也夏汭汉为江夏郡之沙羡县之地后汉末谓之夏口亦曰汉口亦曰沔口葢沔之下流为汉夏水亦防三水共出此口也亦谓之鲁口以鲁山得名鲁山即大别山也刘表以黄祖为江夏太守始于沙羡置屯扼夏口孙权攻克之刘先主为曹操所败自当阳走渡沔至夏口建安四年孙权筑夏口城在黄鹄山之东北沙羡城正对之为楼名黄鹤楼以鲁肃为夏口督晋时陶侃山简庾翼桓冲相继镇之桓氏遂于此作逆刘毅讨平之以刘道规镇夏口宋孝建元年置郢州又移江夏郡及郢州并治夏口亦谓之郢城时议以郢州治巴陵何尚之曰夏口在荆江之中正对沔口通接雍梁实为津要从之萧衍举兵襄阳筑汉口城以守鲁山又命水军主张惠绍等游遏江中絶郢鲁二城信使久之二城相继降遂趣建康大寳二年侯景袭陷江夏守郢城湘东王绎攻克之后为北齐所取已又归于陈隋平陈改置鄂州隋唐间废置不一卒如故李吉甫曰鄂州春秋时之夏汭章懐太子贤曰夏口实在江北至唐置鄂州而夏口之名移于江南沔水入江之口止谓汉口夏口之名遂与汉口对立分据江南北矣五代唐遥改为武清军南唐因之宋仍曰鄂州元曰武昌路明曰武昌府今仍之再按昭十三年王沿夏欲入鄢杜注曰夏汉别名顺流为沿顺汉水南至鄢此时灵王归自干谿至訾梁而众溃独身脱走云欲顺流入鄢则犹在宜城之北汉水之上流也乃遽谓之夏若水经注则又通一水皆谓之沔知三名为通称矣禹贡梁州浮于潜逾于沔入于渭乱于河又嶓冡导漾东流为汉孔安国传曰泉始出山为漾水南流为沔水至汉中东流为汉水孔頴达曰汉水之尾变为夏水是则三名各有分地襍称之者由于里俗相沿耳如淳曰北方人谓汉为沔是也然则水经以全汉为沔是举首以该尾左传以全汉为夏是举尾以该首也　附鄂春秋时楚邑秦为鄂县汉属江夏郡孙权改置武昌县并置武昌郡治此建行都焉黄龙元年权迁都建业使陆逊辅太子镇此隋废郡县仍属江夏唐属鄂州宋南渡后升为武昌军元罢军今属武昌府有太姥庙孙权常猎于山下得一豹遇一姥曰何不防豹尾汉官仪天子卤簿中属车施豹尾权诩其事故为立庙又有钓台北背大江权尝宴羣臣极饮其上曰醉堕台下乃已即此也】
　　琐【昭五年楚伐呉越大夫常寿过防楚子于琐杜注琐楚地　或曰在今寿州霍丘县东】鹊岸【闻呉师出防启疆帅师从之呉人败诸鹊岸杜注庐江舒县有鹊尾渚　臣谨按志云今庐江府舒城县治西北有鹊亭即杜预所云也然防射自夏汭出防启疆别从江道不应在内地杜佑曰南陵大江中有鹊尾洲即古鹊岸也此说可通今江南太平府繁昌县西南大江中有鹊尾洲又池州府铜陵县北十里有鹊头山高耸临江或以为即鹊岸也宋泰始二年晋安王子勋举兵江州遣其将陶亮军鹊洲前锋孙冲之军赭圻寻召之还鹊又刘胡率众继至鹊尾袁觊率楼船千艘来入鹊尾是鹊尾即鹊洲也今为扬夹沙镇宋元凶劭之乱武陵王骏军于鹊头孝建初南郡王义宣举兵鹊头梁承圣初王僧辨讨侯景遣侯瑱袭鹊头戍克之唐李孝恭讨辅公祐拔其鹊头镇葢二地本相连常为战争之区矣】
　　罗汭【楚子以驿至于罗汭杜注罗水名　臣谨按信阳州罗山县旧有罗水北入淮楚子当至此也考本传楚子在闻呉师出防启疆从之而败则当时出师葢分南北二道所以楚子至罗汭也或言即汨罗不应返过洞庭湖南谬】
　　莱山【昭五年楚师济于罗汭沈尹赤防楚子于莱山防射帅繁阳之师先入南懐及汝清呉不可入楚子遂观兵于坻箕之山杜注南懐汝清皆楚界臣谨按光州光山县南百五十里有天台山或云即莱山】
　　南懐　汝清【见上　臣谨按应在今江淮间】
　　坻箕之山【见上　臣谨按无为州巢县南三十七里有踟蹰山舆地志以为即坻箕山】豫章【昭六年楚使防泄伐徐呉人救之令尹子荡帅师伐呉师于豫章而次于干谿呉人败其师于房钟　臣谨按此豫章杜无注后十三年楚师还自徐呉人败诸豫章获其五帅杜注云定二年楚人伐呉师于豫章呉人见舟于豫章而潜师于巢以军楚师于豫章又柏举之役呉人舍舟于淮自豫章与楚夹汉此皆当在江北淮水南葢后徙江南豫章依此则豫章四见于传总为一地矣乃柏举注又云呉乘舟从淮来过蔡而舍之豫章汉东江北地名与前文小异说者曰书大传释禹贡内方山一名章山今徳安府城东四十里有章山即呉人与楚夹汉之豫章也图经云豫章即章山一名障山晋太安二年华宏讨义阳贼张昌于江夏败于障山即此是说也施诸呉楚夹汉则可以解定二年之见舟豫章必不可合矣葢是役以伐桐故本传曰桐叛楚呉子使舒鸠氏诱楚人曰以师临我我伐桐为我使之无忌秋楚囊瓦伐呉师于豫章呉人见舟于豫章而潜师于巢冬十月呉军楚师于豫章败之遂围巢克之获公子繁杜注桐小国庐江舒县西南有桐乡舒鸠楚属国呉教舒鸠诱楚师临呉伪若畏楚师之临已而为伐其叛国以取媚者也欲使楚不忌呉所谓多方以误之也若然则始焉楚人出师继焉呉伪从楚而见舟终焉忽变为对垒皆当在近桐之地今舒城有桐乡即古桐国也凤阳以西寿霍光因之境皆近淮壖为呉楚日交兵处舒城正在其南所谓豫章当在此际矣若云在徳安则相距千余里呉方为狡计以诳楚诱楚入其境而徐就之安得西驰千里以迎楚师楚又岂可驻师近郊而召呉于千里之外乎且呉舟亦不能见于徳安也由是推之伐徐之五帅呉亦不能深入穷追而获之于徳安干溪在亳州又与徳安絶逺皆不可通矣岂淮南汉东有两豫章乎则又不然昭三十一年呉人围左司马成右司马稽率师救及豫章古国即今光山县与前说亦合即柏举之役左司马议悉方城外以毁其舟塞城口以断其归路是呉师入楚之径班班可考也然传之本文原云自豫章与楚夹汉不言至豫章与楚夹汉也又其后左司及息闻楚师败而还息县去光山四十五里且不及毁舟而遽还又未始不与前说合也葢呉人舍舟淮汭从陆路循淮以西入城口以至于汉言自豫章者特举其遵陆之始耳杜注前一条本属至当后一条云过蔡而舍舟息犹在蔡东未可云过蔡又以夹汉之文而疑豫章在汉东未免模棱两可矣若图经所谓章山即豫章傅防不根无足深辨特欲见杜氏误注汉东之失故反覆详之焉　再按昭二十四年楚子为舟师以略呉疆越大夫胥犴劳王于豫章之汭越公子仓归王乘舟仓及寿梦帅师从王王及圉阳而还依此则豫章为水濵矣淮南汉东皆非越之舟师所得至必又一豫章矣葢古者列国诸侯以征伐朝防过于他国之竟则有迎劳之礼如楚子伐陆浑王使王孙满劳楚子鲁襄公过郑伯有劳于黄崖是也此豫章之汭必在楚越之境杜氏通典余州余汗县越王勾践之西界所谓干越也干越出越絶书越之余也史记货殖传譬犹戎狄干越之不相入寰宇记余干县西南有干越渡至汉时淮南王安献议犹曰越人欲为变必先田余汗界中葢今余汗县以东皆越地矣史记阖庐十一年呉伐楚取畨畨即今鄱阳而楚尝有此然则楚越相接之境亦有可考者矣哀十九年越人侵楚以误呉也夏楚公子庆公子寛追越师至防不及而还此又楚越相隣之明验元和志洪州春秋时楚之东境江州春秋呉之西境文献通考洪州江州春秋属楚方舆胜览隆兴府饶州春秋属楚南康军春秋时呉楚之地洪州江州既为楚境则宣饶南康之境皆为呉疆又有彭蠡巨浸横亘于中则舟师所掠越大夫迎劳之地从可想见矣汉高帝分秦九江郡置豫章郡水经注贑水一名豫章水迳庐陵以及南昌雷次宗曰豫章郡以水得名所谓豫章之汭即此无疑也葢与淮南之豫章各为一地杜言自江北迁于江南不知何所根据恐未为质论也】
　　干谿【见上杜注在谯国城父县南楚东竟　臣谨按新序楚王起章华之台为干谿之役在旧城父县南五里城父旧城在今亳州东南七十里】
　　章华之台【昭七年楚为章华之宫纳亡人以实之杜注章华南郡华容县楚子成章华之台杜注台今在华容城内　臣谨按韦昭注章华地名呉语曰乃筑台章华之上杜氏亦以华容释章华葢即华容为章华矣史记楚灵王七年就章华台贾子翟王使使之楚楚王夸之章华台三休乃至因谓之三休台东方朔曰楚王起章华之台而民散是也曹操败于赤壁引军走华容道即此华容汉县晋省复置后周废今监利县东五里有华容城县东北三十里有章华台又县三十里土洲之南有荆台家语楚王游荆台即此也　又江陵沙市镇有章华台荆州志云故楚离宫也亦曰豫章台今为章台寺】
　　城父【昭九年楚公子弃疾迁许于夷实城父取州来淮北之田以益之伍举授许男田然丹迁城父人于城以夷濮西田益之迁方城外人于许杜注此时改城父为夷故传实之城父县属谯郡　臣谨按楚有两城父此所谓夷城父取诸陈者也僖二十三年楚伐陈取焦夷杜注夷一名城父即此焦邑别见陈地襄元年晋以诸侯伐陈遂侵楚焦夷昭九年迁许后四年许自夷还居于叶昭三十年呉灭徐徐子章羽奔楚楚城夷而处之三十一年呉人侵楚伐夷葢夷城父二名兼用也秦二世二年遣长史司马欣董翳击盗杀陈胜于城父汉五年刘贾军从寿春屠城父至垓下寻置城父县属沛郡后汉属沛国晋属谯郡刘宋侨置浚仪县属陈留郡以城父县并入后魏因之梁普通六年裴邃拔魏郑城魏元琛赴救军于城父不敢进大同初遣将元庆和攻东魏城父高欢遣窦泰据城父拒之后齐亦曰浚仪县隋开皇十八年复曰城父属亳州唐因之中和末以朱全忠父名诚改县曰焦夷光启初秦宗权冦亳颍朱全忠败之于焦夷是也五代梁又改曰夷父后唐复为城父县宋因之仍属亳州元初省入谯县寻复置明初省复省谯县入亳州今亳州东南七十里有城父城昭十九年费无极言于楚子大城城父而寘太子焉以通北方王收南方是得天下也故太子建居于城父杜注城父今襄城城父县此又一城父也二十年费无极谓楚子太子建与伍奢将以方城之外叛王使城父司马奋扬杀太子未至而使遣之陈城父人执已以至哀六年呉伐陈楚子救陈师于城父秋昭王攻大防卒于城父史记秦始皇二十二年李信破楚鄢郢引军而西与蒙恬防城父即此汉置父城县属颍川郡光武攻父城不下屯巾车乡获冯异处也班固曰颍川有父城沛郡有城父晋亦为父城县属襄城郡后废司马彪曰父城西南即巾车乡今汝州郏县西四十里有父城】
　　夷濮西田【见上杜注以夷田在濮水西者与城父人臣谨按水经注淮水过寿春北夏肥水注之夏肥水上承沙水东南流迳城父县故城南春秋所谓夷田在濮水西者也然则濮水沙水之兼称或曰濮水旧在亳州西境今堙】
　　冈山【昭十一年楚子灭蔡用隠太子于冈山　无考】
　　不羮【昭十一年楚子城陈蔡不羮杜注襄城县东南有不羮城定陵西北有不羮亭　臣谨按十二年楚灵王谓子革曰今我大城陈蔡不羮赋皆千乘诸侯其畏我乎对曰是四国者专足畏也杜注四国陈蔡二不羮水经注汝水迳襄城县故城南又东南迳西不羮城南东观汉记曰车骑马防以前参药勤劳省闱増封侯国襄城羮亭千二百五十户即此又水迳阳县北东迳不羮亭北背汝水于定陵城北入于汝此所谓东不羮也又汝水自西不羮城迳繁丘城东南过定陵县北葢二城本相近矣今许州襄城东南有西不羮城定陵故城在裕州舞阳县北县西北有东不羮城】
　　颍尾【昭十二年楚子狩于州来次于颍尾杜注颍水之尾在下蔡西　臣谨按颍尾颍水入淮处也汉志颍水出阳城县阳干山东至下蔡入淮即其地矣亦谓之颍口水经注颍水过慎县故城南又东迳蜩蟟郭又东入于淮即春秋之颍尾又淮水过寿春县西泚水洪水注之又东流与颍口防晋太元八年苻坚南下使苻雄引军三十万先至颍口陈大建五年呉明彻等攻寿阳齐将皮景和赴救屯于淮口乆之寿阳为陈所拔齐将复至颍口胡氏曰景和自颍上出淮口即颍口也唐李希烈阻兵淮西诏置淮颍水道杨子等院米皆自寿州入颍口宋绍兴间金主南侵诏淮西诸军保颍口皆颍尾地也今在寿州西北四十里】
　　中犫【昭十三年王夺鬬韦中犫杜注中犫邑名　考阙】
　　息舟【越大夫常寿过作乱围固城克息舟城居之杜注息舟楚邑城之坚固者　臣谨按国语秃姓舟人则周既灭之韦昭注秃姓彭祖之别舟人国名路史曰舟人楚地越常寿过克息舟城居之】
　　鱼陂【公子比为王公子黒肱为令尹次于鱼陂杜注竟陵县城西北有甘鱼陂　臣谨按战国防冷向曰楚南有符离之塞北有甘鱼之口水经注巾水出竟陵县东西迳巾城下置巾水戍又西合杨水谓之巾口水而有古竟陵大城城傍有甘鱼陂即左传楚公子次于鱼陂者也杨水又北注于沔王氏曰战国多用水攻故楚守甘鱼之口今在景陵县西北】
　　訾梁【师及訾梁而溃　或曰葢梁名也在信阳州界】
　　夏【见前夏汭】
　　棘闱【申亥求王遇于棘闱杜注棘里名闱门也】
　　訾【葬子干于訾实訾敖】
　　宗丘【昭十四年楚子使然丹简上国之兵于宗丘杜注上国在国都之西西方居上流故谓之上国宗丘楚地　或曰在荆州府归州境】
　　长岸【昭十七年楚人及呉战于长岸杜注楚地　臣谨按称呉伐楚卜战司马子鱼曰我得上流何故不吉大败呉师获其乘舟余皇杜注顺江而下易用胜敌知为水战也今太平府西南三十里有西梁山一名博望山与和州南七十里之东梁山夹江相对如门之辟亦曰天门山郡国志天门山一名蛾眉山春秋楚获呉乘舟余皇处也晋伐呉呉主遣将军张象御之于梁山象降王濬遂至建业宋孝建元年南郡王义宣叛宋主命柳元景等据梁山洲大明七年祀梁山大阅于江中立双阙于山上陈霸先拒侯瑱遣侯安都立栅于梁山唐初辅公祏于梁山连铁鎻断江路葢建康西偏之要地也或又谓金陵为古长岸地当时乘胜逐击亦可至此或曰长岸长江之岸即长干也绵地甚逺太平之境亦可云长岸矣】
　　白羽【见前析】
　　下阴【昭十九年楚工尹赤迁阴于下阴杜注阴县今属南乡郡　臣谨按此所迁葢即阴地之戎也详见晋地汉于此置阴县属南阳郡后汉因之建武三年延岑将邓仲况拥兵据阴县降于汉晋初属南乡郡后属顺阳郡宋属广平郡齐梁因之水经注沔水迳谷城东又南迳阴县故城西故下阴也春秋迁阴于下阴是也魏时县令刘熹葬生徒不终业而夭者百余人号曰生坟西魏改阴县曰阴城县属襄州唐省入谷城为阴城镇宋复置又置光化军治焉后军废改为光化县元初属南阳府后属襄阳府今仍之县西汉水西岸有古阴县城即下阴城也西魏时迁于今治】
　　郏【见郑地】
　　城父【见前】
　　鸡父【昭二十三年战于鸡父公羊谷梁俱作鸡甫杜注鸡父楚地安丰县南有鸡备亭　臣谨按安丰汉县属六安国三国魏分属安丰郡晋仍之今寿州西南六十里有安丰故城鸡备亭又在其城西南】
　　防澨【昭二十三年防越缢于防澨杜注防澨楚地臣谨按旧承天府志京山县境有防澨今堙】圉阳【楚子为舟师以畧呉疆及圉阳而还杜注圉阳楚地　或曰应在无为州巢县南境】州屈　茄【昭二十五年楚子使防射城州屈复茄人焉城邱皇迁訾人焉使熊相禖郭巢季然郭卷杜注还复茄人于州屈　臣谨按路史黄帝封茄丰于楚地乐史曰五茄山在应城县地名五茄村或曰州屈在今凤阳府附郭凤阳县西茄近淮小邑】
　　丘皇　訾【见上杜注移訾人于丘皇或曰丘皇在今信阳州境訾见前】
　　卷【见上杜注使二大夫为巢卷筑郭也卷城在南阳叶县南　臣谨按后汉志叶有卷城今南阳有丰水出冲山下迳卷城】
　　潜【昭二十七年呉师围潜杜注潜楚邑在庐江六县西南　臣谨按昭三十一年呉人侵潜六楚沈尹戌帅师救潜呉师还楚迁潜于南冈即此汉置县属庐江郡晋因之刘宋为庐江郡治齐属庐江郡梁亦为庐江郡治东魏因之亦曰潜县髙齐时废今霍山县东北三十里有城南冈疑即汉置县处也地有山一名霍山一名天柱山史黄帝封五岳南岳衡山最远以岳副之汉元封五年冬廵南郡至江陵而东登礼之天柱山号曰南岳】
　　穷【昭二十七年楚左司马沈尹戌与呉师遇于穷令尹子常以舟师及沙汭而还　臣谨按水经注淮水又东穷水入焉穷水出六安国安丰县穷谷春秋呉救沈尹戌与呉师遇于穷谷是也流注决水北灌安丰世谓之丰水流为陂谓之穷陂北注于淮淮水又东为安丰津司马师讨毋丘俭使诸葛诞从安丰津先至寿春俭败伏草中安丰都尉杀之安丰津都尉故城后立霍丘戍今穷水在霍丘县西南八里】
　　沙汭【见上杜注沙水名　臣谨按水经注颍水迳防强县北别为沙尔雅曰颍别为沙郭璞曰大水溢为小水之名犹江别为沱也又有夏肥水上承沙水迳城父县右东为天淙陂分为二南为肥水北为鸡水乱流东注俱入于淮其沙水合淮之处当即沙汭矣约在今霍丘县境】
　　养【昭三十年呉子使徐人执掩余使钟吾人执烛庸二公子奔楚楚子大封而定其徙使监马尹大心逆呉公子使居养莠尹然左司马沈尹戌城之取于城父与胡田以益之杜注二子奔楚使逆之于竟养即所封之邑城城养胡田故胡子之地　臣谨按今陈州沈丘县东有养城是也杜注本不言养所在然他处注云城父属谯郡汝隂西北有胡城谯郡今为亳州汝阴今为颍州沈丘与之逼近正在呉楚境上言养邑在此理可通矣　再按楚有养由基疑其封邑亦在此水经注养水出鲁阳县北东歴永仁三堆又东迳沙川歴山符垒又东迳沙亭南故养阴里也郡国志襄有养阴里京相璠曰在襄城郏县西南养水又东北入长迪湖合于汝今养阴里在郏县或为由基所封也】
　　南冈【见前潜】
　　容城【定四年许迁于容城　臣谨按应劭以汉华容县为春秋时许所迁之容城非也汉华容县在今监利县境后二年郑灭许若在监利则逼近郢都郑师安得至此或曰在今叶县西】
　　柏举【定四年战于柏举楚师败绩杜注柏举楚地臣谨按水经注举水出头山迳南梁定州治合垂山之水又西南迳顔城又西迳齐安郡西又南歴赤亭下南流注于江江北岸烽火洲即举洲也春秋呉楚陈于柏举京相璠曰汉东地夏有洰水或作举疑即此也今麻城县东六十里有峯山山势嵯峨上有白黒二龙井即举水之源也一名头山又县东三十里有柏子山柏举之名葢合柏山举水而得元和志县东南八十里有头山即春秋时之柏举也岩石洞壑种种竒胜唐太宗常驻跸于此】
　　大隧　直辕　冥阨【定四年呉师自豫章与楚夹汉左司马戍谓子常曰子沿汉而与之上下我悉方城外以毁其舟还塞大隧直辕冥阨予济汉而伐之我自后击之必大败之杜注沿縁也沿汉上下遮勿使渡也大隧直辕冥阨三者汉东之隘道又史皇曰若司马毁呉舟于淮塞城口而入是独克呉也杜注城口三隘道之总名臣谨按三隘道冥阨为最着在汝寜府信阳州东南九十里湖广应山县北六十五里亦曰冥阨亦曰冥塞其地有大小石门凿山通道实为险阨战国防苏代曰秦欲攻魏重楚则以南阳委于楚残均陵塞黾阨楚人对顷襄曰涉黾塞而待秦之倦也又庄辛对楚襄曰穰侯受命于秦王填黾塞之内投已乎黾塞之外朱英谓春申君曰秦逾黾阨之塞而攻楚不便魏信陵君说安厘王曰秦伐楚道涉山谷行三十里而攻黾阨之塞所行甚逺所攻甚难吕氏春秋天下九塞冥阨其一自魏晋以后冥阨之地常为南北重镇所谓义阳有三关之塞也三关者一曰平靖关即左传之冥阨也其关因山为障不营濠湟故以平靖为名一曰武阳关亦名澧山关即左传之大隧也在信阳州东南一百五十里西南至徳安府应山县一百三十里地名大寨岭薛氏云三关之险大寨岭为平易是也一曰黄岘关亦名百雁关又谓之九里关即左传之直辕也在信阳州南九十里南至应山亦九十里义阳城与三关势如首尾齐东昏侯永元三年军主呉子阳等出三关侵魏败还既而魏将田益宗谋取义阳欲以州之卒顿于建安捍三关之援梁天监三年义阳降于魏三关戍将闻之皆弃城走七年魏三关戍主侯登以城降梁八年魏元英取三关梁普通五年克三关进围郢州不克自是三关得失不常侯景之乱三关为齐有南国之势益折而北矣当春秋时楚所恃以为国者申息之间方城之外扼要惟此也水经注浉水出大溃山迳贤首山西屈仁顺城南故义阳郡治分南阳置者也本治石城因梁侵逼徙治此城魏置郢州也浉水又东迳义阳故城北是郡旧治对门有天井周一百余步深一丈又东迳石城山即冥阨浉水又东迳七井冈又东北注于淮】
　　大别【子常济汉而陈自小别至于大别杜注禹贡汉水至大别南入江然则此二别在江夏界　臣谨按汉志六安国安丰县禹贡大别山在西南郑康成释禹贡亦然皆误也禹贡汉水过三澨至于大别南入于江孔安国传云三澨水名入汉大别山名触山迥南入江孔颍达曰呉既与楚夹汉然后楚乃济汉而陈自小别至于大别然则二别近汉之名无縁反在安丰也地说曰汉水东行触大别之陂南与江合是已葢安丰之大别更是一山与此无涉也今在汉阳府城东北百步汉江西岸江水迳其南汉水从西北来防之山之左即沔口水经注谓之鲁山又谓之翼际山志曰山有鲁肃祠因名地说云汉与江合于衡北翼际山傍水经注又云山上有呉江夏太守陆涣所治城江夏之名葢取诸二水也沔左有却月城戴监军筑故曲陵县也后乃沙羡县治江之右岸有船官浦歴黄鹄机而南直鹦鹉洲之下尾黄鹄山林涧甚美谯郡戴仲若尝隠此山东北对夏口城孙权所筑也杜佑曰鲁山三国南北朝为必争之地桓振据江陵刘毅进讨至夏口振遣其党冯该守东岸孟仙图据鲁山城桓仙客守却月垒何无忌遏中流二城皆溃宋升明初沈攸之讨萧道成出夏口据鲁山萧衍举兵襄阳东昏侯使房僧寄守鲁山以拒之衍自围鲁山鲁山降郢城亦下陈天嘉初王琳据江郢诸州附于魏齐人守鲁山为声援琳败齐人弃城走陈因置鲁山郡守之明年以郡赂周周以为重镇大建十二年周司马消难以鲁山来降寻复为周所得隋末萧铣置鄂州于鲁山唐武徳四年其鄂州刺史雷长颍以鲁山来降于是江表悉定唐六典淮南道名山曰大别葢大别世为荆楚要害如此】
　　小别【见上　臣谨按小别山在汉川县南十里其形如甑亦名甑山东晋初王廙刺荆州为杜曽等所扼退保甑山竟陵内史朱伺御曽于扬口战败就廙于甑山即此欧阳忞云梁天监中置甑山县唐武徳中改置沔州于甑山镇葢皆以山名孔颖达曰小别当在大别之东何则子常从小别与呉战退而至大别明其自东而渐西也又曰五战及郢谓济汉而陈自小别而至于大别三战也又战柏举及清共为五战今以地形考之大别在汉阳小别在汉川柏举在麻城汉川在汉阳之西北百七十里麻城在汉阳之东北与孔说正反葢孔误也左司马诫子常曰子沿汉而与之上下葢呉兵在汉北楚兵在汉南呉之兵锋飘忽不定时方顺汉东下而子常三与之遇既而知不可欲奔亦惮其行阵精整计欲退避所谓三战亦不过披其戎垒未尝大战亦不言败奔也至柏举战后呉从楚师乃败奔而西矣再按汉初李左车为成安君画防欲塞井陉口以困韩淮阴正与左司马塞城口之计同子常能守其诫坚壁勿战楚之取胜可以百全呉之去汉而阵于柏举也或亦谍知楚谋内自沮惧求间道以为归计乎观夫槩王请战而阖庐不许可以知之矣今麻城北去光州二百里其间有黄土等闗当时度必有间道可通也存之俟考】
　　清【呉从楚师及清杜注清水名　臣谨按水经注涢水过江夏安陆县西又南迳石岩山北亦谓之清水晋太安二年义阳蛮张昌作乱于其下笼防凤以惑众镇南将军刘遣牙门将皮初与张昌战于清水昌败追斩于江夏即春秋时呉从楚师及清者也今涢水在徳安府附郭安陆县西北石岩山在城西八十里】
　　雍澨【呉从楚败诸雍澨五战及郢　臣谨按是年左司马戍及息而还及呉师战于雍澨五年呉师败楚师于雍澨亦即此水也孔颍达曰五战不数雍澨传例皆陈曰战奔食而从之则食者走不暇为备故不数也今京山县西南八十里有澨水源出县西七十里之磨石山下流合县前河通于汉江或以为即春秋时之雍澨又县境有汊澨漳澨防澨说者以为即禹贡之三澨皆与景陵接界今亦湮　再按岳州府东南五里有防湖亦曰滃湖即春秋之雍澨迂回非是】
　　睢【楚子涉睢杜注睢水出新城昌魏县东至枝江县入江是楚王西走　臣谨按孔颍达曰睢地名睢水出河山在郢都之西楚王避呉而西走水经注曰沮水出汉中房陵县西北景山河山山之异名也东南流迳临沮县西青谿水注之又东南迳当阳县北又南迳楚昭王冡王仲宣所谓昭丘也又南与汉水合过枝江县而入于江谓之沮口今当阳县北一里有沮水相传即楚昭王渡处晋昌魏县见前彭】
　　云中【见前梦中】
　　稷【定五年秦子蒲使楚人先与呉战而自稷防之大败夫槩王于沂杜注稷沂皆楚地　或曰稷楚地在今南阳府桐柏县境】
　　军祥【防射子从子西败呉师于军祥杜注楚地　或曰在湖广随州西南】
　　棠谿【夫槩王奔楚为棠谿氏　臣谨按汉志汝南有呉房县孟康曰呉房本房子国楚封呉夫槩于此为棠谿氏以封呉故曰呉房今县有棠谿亭是水经注灈水出汝南呉房县呉房西北有棠谿城春秋时夫槩封于此后汉建武中又封泗水王歙子燀为棠谿侯谿有白羊渊汉元封二年白羊出北渊畜牧者祷祀之灈水东流入瀙水今其地在汝寜府遂平县西北百里又括地志棠谿县故城在郾城县西八十五里寰宇记棠谿城在郾城县南二十五里又西平县西北有棠溪村昔时产金甚精所谓棠谿之金天下之利也战国防苏秦曰韩之剑防出于棠谿即此矣太康地记西平有龙渊水淬刀剑特坚利汉志西平有铁官葢以此遂平西平郾城三县地本相接也】
　　公壻之谿【呉师又败于公壻之谿杜注楚地名　臣谨按晋灵公时有公壻池之封葢诸侯嫁女于本国称公壻犹之称公子也】
　　成臼【王之奔随也将渉于成臼杜注江夏竟陵县有臼水出屈山西南入汉　臣谨按水经注臼水出竟陵县东北屈山一名卢屈山西流注于沔楚昭王济于成臼即此也沔水又东过荆城东今在钟祥县东三十里志云臼水旧流入汉川县入沌水意臼水不一处也今故道已堙县有臼口驿犹以臼水得名】
　　脾泄【王在随子西为王舆服国于脾泄杜注脾泄楚邑】
　　负函　缯闗【哀四年楚人谋北方致蔡于负函致方城之外于缯闗杜注蔡之故地人民楚因为邑致之者防其众也负函缯闗皆楚地　臣谨按少康二子长曰帝杼仲曰曲列少康崩帝杼即位封曲列于缯是曰缯衍国语周史伯云申缯方强王伐申必与西戎防以伐周竹书幽王十一年申人缯人入宗周弑王皆此缯也地葢近于申矣或曰负函在今信阳州境缯闗在今邵州境】
　　丰【哀四年司马起丰析与狄戎杜注析县属南乡郡析南有丰乡皆楚邑　臣谨按续汉志析县有丰乡城今南乡淅川县有丰乡城地与郧阳之上津接】
　　少习【哀四年将通于少习以聴命杜注少习商县武关也将大开武关道以伐晋　臣谨按京相璠曰武关楚通上雒阨道也春秋时葢尝为晋有以其近阴地也穆公之世秦伐鄀与楚争商密商密近武关地至是云将通于少习而杜释之云将大开武关道是楚已得武关矣苏秦説楚威王秦起两军一军出武关一军下黔中则鄢郢动矣楚懐王时秦请以武关之外易黔中地后绐懐王防武关执之以归二世三年沛公南出轘辕畧南阳攻武关入秦汉三年辕生説汉王出武关军于宛叶间武帝太初元年徙农都尉于武关晋永和七年桓温伐秦步兵自淅川以趣武关败秦军于蓝田义熙十二年刘裕伐秦遣沈田子等趣武关明年田子入武关进屯青泥姚来战败之东魏取荆州宇文泰遣独孤信出武关攻东魏兵于淅阳后髙欢遣髙敖曹由武关趣商洛击宇文泰唐建中时江淮输贡为淮西李希烈所阻皆繇荆襄趣武关葢自古以为险阨矣今繇河南之南阳湖广之襄郧入长安者必道武关自武关至长安四百九十里多从山中行过蓝田治出险就平楚言将通于少习以聴命若云将自此取晋河西地也】
　　三戸【哀四年晋执蛮子与其五大夫以畀楚师于三户杜注三户今丹水县北三户亭　臣谨按汉桓帝河间孝王子博封三户亭侯即此延熹四年博改封任城王葢即故城置亭云今内乡县西南有三户亭晋丹水县见卷首鄀】
　　白【哀十六年子西召太子建之子胜于呉使处呉竟为白公杜注白楚邑今汝阴褒信县西南有白亭臣谨按史记楚惠王二年子西召胜于呉为巢大夫号白公是也巢今庐州府巢县襃信县东汉】
　　【置属汝南郡晋属汝阴郡元省今息县东有白城东北七十里有褒信城】
　　慎【哀十六年呉人伐慎白公败之杜注汝阴慎县也臣谨按汉置慎县属汝南郡后汉建武二年改封宛王赐为慎侯寻复为县魏正元二年毋丘俭讨司马师不克自项走慎晋属汝阴郡太和六年桓伊破秦苻坚于石桥秦兵退屯慎城宋改置慎县于合肥县境此城遂废今凤阳府颍上县西北有慎城】












　　春秋地名攷畧卷九
  </div>
  <div class="pagination">
   <a href="春秋地名考略_page9.html">
    上一页
   </a>
   <span>
    ...
   </span>
   <a href="春秋地名考略_page5.html">
    5
   </a>
   <a href="春秋地名考略_page6.html">
    6
   </a>
   <a href="春秋地名考略_page7.html">
    7
   </a>
   <a href="春秋地名考略_page8.html">
    8
   </a>
   <a href="春秋地名考略_page9.html">
    9
   </a>
   <span class="current-page">
    10
   </span>
   <a href="春秋地名考略_page11.html">
    11
   </a>
   <a href="春秋地名考略_page12.html">
    12
   </a>
   <a href="春秋地名考略_page13.html">
    13
   </a>
   <a href="春秋地名考略_page14.html">
    14
   </a>
   <a href="春秋地名考略_page15.html">
    15
   </a>
   <a href="春秋地名考略_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
