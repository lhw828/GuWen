<!DOCTYPE html>
<html>
<head>
    <meta charset="UTF-8">
    <title>春秋谷梁传注疏 - 第 18 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋谷梁传注疏 - 第 18 页/共 33 页</h1>
    <div class="content">　　冬楚子伐郑
　　五年春公如齐
　　夏公至自齐
　　秋九月齐髙固来逆子叔姬
　　传诸侯之嫁子于大夫主大夫以与之注婚礼主人设几筵于庙以待迎者诸侯大夫尊卑不敌故使大夫为之主音义【迎鱼敬反】来者接内也不正其接内故不与夫妇之称也注来者谓髙固髙固齐之大夫而今与君接婚姻之礼故不言逆女音义【称尺证反】疏【释曰莒庆已发今重发之者莒庆小国之大夫髙固齐之尊卿而取公之同母姊妹嫌待之礼殊故发眀其不异也徐邈云言吾子是宣公女也礼亦通尔】
　　叔孙得臣卒疏【释曰隠元年曰大夫不日卒恶也今叔孙得臣不日卒亦恶可知矣何休云知公子遂弑君而匿情不言未审范意亦然以否】
　　冬齐髙固及子叔姬来
　　传及者及吾子叔姬也为使来者不使得归之意也注髙固受使来聘而与妇俱归故书及以眀非礼庄二十七年冬伯姬来僖二十八年秋伯姬来皆不言所及是使得归之意音义【受使所吏反】疏【释曰经既言髙固及子叔姬足自眀矣何须更言及吾子叔姬也者传方欲解及为非礼故上张其文也注释曰桓十八年泺之防去及为非礼此书及为非礼者公与夫人之行须言及以别尊卑故云及夫人姜氏防齐侯于阳谷言及泺之防以夫人之伉不言及故知去及为非礼今叔姬归宁当以独来为文髙固奉命宜云来聘经总之言来故书及为非礼】
　　楚人伐郑
　　六年春晋赵盾卫孙免侵陈
　　传此帅师也其不言帅师何也注据元年赵盾帅师救陈言帅师也不正其败前事故不与帅师也注元年救而今更侵之疏【释曰例将卑师众曰师将尊师少直言将成三年晋郤克卫孙良夫伐墙咎如彼非是败前事亦不言帅师此云不正其败前事故不与帅师者凡常书经自依将之尊卑师之多少之例赵盾元年称帅师救陈今直书名而已眀是恶败前事故不与帅师也郤克良夫前无帅师之文故知从将尊师少例耳】
　　夏四月
　　秋八月螽音义【螽音终】
　　冬十月
　　七年春卫侯使孙良夫来盟
　　传来盟前定也不言及者以国与之不言其人亦以国与之不日前定之盟不日疏【释曰此重发者宋华孙不称使此则称使嫌异故重发之言不日者据成三年及荀庚盟有日故发问也】
　　夏公防齐侯伐莱音义【莱音来国名】
　　秋公至自伐莱
　　大旱
　　冬公防晋侯宋公卫侯郑伯曺伯于黑壤注黑壤某地音义【壤人丈反】
　　八年春公至自防
　　夏六月公子遂如齐至黄乃复注葢有疾而还黄齐地疏【释曰以下有卒故知有疾也】
　　传乃者亡乎人之辞也注郑嗣曰大夫受命而出虽死以尸将事今遂以疾而还失礼违命故曰亡乎人言鲁使不得其人也疏【释曰重发者此乃复是事毕之文其实未毕嫌与他例异故重明之此云乃者亡乎人之辞也定十五年以为急辞也者乃有二义故也此鲁使不得其人言乃以责之公孙敖亦是失命不言乃者此以疾而反有可责之理故言乃复以讥之敖弃命奔莒元来未去不足可责非乃文所尽故不言乃也】复者事毕也不専公命也注遂以疾反而加事毕之文者是不使遂専命还
　　辛巳有事于大庙音义【大音泰】仲遂卒于垂注祭于大庙之日而知仲遂卒垂齐地疏【注释曰注言此者解经仲遂之卒系祭庙之意也仲遂有罪而亦书日者宣公与遂同罪犹定公不恶意如而书日也或当辛巳自为祭庙不为仲遂也案公子翚当桓世无罪则不去公子仲遂非宣恶人而去公子者翚非桓罪人故生存不去公子之号仲遂于宣虽则无罪死者人之终若不去公子嫌其全无罪状故去之若然何以不去日者既替其尊号则罪已眀故不假去日也称公弟叔仲贤也遂非贤而称仲者杜预云时君所加何休云称仲者起婴齐所氏范虽不注理未必然盖以遂见疏而去公子经不可单称遂卒遂于后以仲为氏故称仲遂卒也然仲遂以罪见疏即见罪恶之臣而讥宣公不废绎者宣公与遂同心绎祭之时则内舞去籥而为之变所以讥也】
　　传为若反命而后卒也注先书复后言卒使若遂已反命于君而后卒于垂此公子也其曰仲何也疏之也注僖十六年曰大夫不言公子公孙疏之也何为疏之也是不卒者也注遂与宣公共弑子赤不疏则无用见其不卒也注若书公子则与正卒者同故去公子以见之音义【见贤徧反注同去起吕反下文及注同】则其卒之何也注据公子翚不书卒音义【翚许韦反】以讥乎宣也其讥乎宣何也闻大夫之丧则去乐卒事注去籥万卒祭事言今不然
　　壬午犹绎万入去籥音义【绎音亦尔雅云又祭也籥余若反管也】
　　传犹者可以已之辞也绎者祭之旦日之享宾也万入去籥注万舞名籥管也音义【享许丈反】疏【释曰旦日犹眀日也何休云绎者继昨日事但不灌地降神耳天子诸侯曰绎大夫曰宾尸士曰宴尸即天子以卿为之诸侯则以大夫为之卿大夫以孙为之夏立尸殷坐尸周旅酬六尸唯士宴尸与先儒少异则范意或与何同也案少牢馈食之礼卿大夫当日宾尸天子诸侯眀日宾尸者天子诸侯礼大故异日为之卿大夫以下礼小故当日即行其三代之名者案尔雅云夏曰复胙殷曰肜周曰绎是也谓之复胙者复前日之礼也谓之肜者肜是不絶之意也谓之绎者绎陈昨日礼也何休又云礼大夫死为废一时之祭有事于庙而闻之者去乐卒事至卒事而闻之者废绎今鲁不以为讥范意当亦然也】以其为之变讥之也注内舞去籥恶其声闻此为卿变于常礼是知其不可而为之音义【为之于伪反注为卿同恶乌路反】
　　戊子夫人熊氏薨注宣公妾母音义【左氏作嬴氏】
　　晋师白狄伐秦
　　楚人灭舒鄝音义【鄝音了本又作蓼国名】
　　秋七月甲子日有食之既
　　冬十月己丑我小君顷熊注文夫人姜氏大归于齐故宣公立已妾母为夫人君以夫人礼卒葬之故主书者不得不以为夫人义与成风同音义【顷熊音倾左氏作敬嬴】疏【注释曰哀姜有罪故僖成其母为夫人今姜氏子杀故身出本自无罪则顷熊成丧不是同例而云与成风同者礼妾子为君其母不得称夫人以二者俱非正礼故云同耳非谓意尽同也谷梁以成风再贬故曰妾子虽为君其母不得称夫人则襄公以其母定姒为夫人亦非正眀也然成风再贬自外不讥者从一讥故也案文十八年注云宣母敬嬴此云顷熊者一人有两号故也】雨不克
　　传既有日不为雨止礼也雨不克丧不以制也注徐邈曰案经文是己丑之日丧既出而遇雨若未及己丑而却期无为逆书此日葬礼丧事有进无退又士丧礼有潦车载蓑笠则人君之张设固兼备矣礼先迁柩于庙其明昧爽而引既及日之晨则祖行遣奠之礼设矣故虽雨犹终事不敢停柩久次音义【不为于伪反潦音老蓑素禾反笠音立张如字又陟亮反柩其又反尸在棺曰柩昧音妹引以刃反又如字遣奠弃战反】疏【解曰旧解案礼庶人悬封不为雨止明天子诸侯不触雨而行可知也言不为雨止者谓不得止事而更卜逺日丧不以制也者谓不得临雨而制丧事岂有诸侯执绋者五百人安得触雨而行哉是徐邈之説理之不通今案文云雨不克丧不以制也是为雨止丧事不以礼制也上文云既有日不为雨止礼也眀为雨止则非礼可知安得云意为雨止乎又且范引徐邈之注不言其非则是从徐説矣何为述范义而违之防注释曰未及己丑而却期者谓雨之与皆是己丑之日也若未及己丑之日而遇雨其期有却者何为逆书己丑日也士丧礼有潦车载蓑笠者毛诗云蓑所以备雨笠所以御暑是也】
　　庚寅日中而克
　　而缓辞也足乎日之辞也疏【释曰言缓辞也者此日中克足乎日故云缓也定十五年日下昃乃克故云乃急辞也是二文相对为缓急故公羊云曷为或言而或言乃乃难乎而也是二文相对也】
　　城平阳
　　楚师伐陈
　　九年春王正月公如齐注有母之丧而行朝防非礼音义【朝直遥反】疏【注释曰非礼经无异文者例云如徃月危徃也此朝书月即是非礼之异文也】公至自齐
　　夏仲孙蔑如京师
　　齐侯伐莱
　　秋取根牟疏【释曰公羊曰根牟者何邾娄之邑也曷为不系乎邾娄讳亟也谓母丧未期而取邑故讳不系邾娄也若言讳不系邾娄居母之丧纵非邾邑岂容无讳或当如左以根牟为国名也】八月滕子卒
　　九月晋侯宋公卫侯郑伯曺伯防于扈
　　晋荀林父帅师伐陈
　　辛酉晋侯黑臀卒于扈音义【臀徒门反】
　　其地于外也其日未逾竟也注外谓国都之外诸侯卒于路寝则不地例曰诸侯正卒则日不正则不日旧说逾竟亦不日然则诸侯不正而与未逾竟无以别之矣案襄七年郑伯卒于操此年晋侯卒于扈文正与襄二十六年许男卒于楚同恐后人谓操扈是国故于疑似之际每为发曰未逾竟也音义【竟音境别彼列反操七报反】疏【注释曰诸侯之国皆以侵伐防盟见经操扈经既无文而疑是国者周有千八百诸侯今盟防侵伐见春秋者不过数十而已操扈若不发焉知非国也曲棘不释者双名也去国逺矣故不假释郱鄑郚以三言为名故释之为国也晋侯黒臀不书者旧解以为簒立故也今案黑臀既书日卒未必簒立盖鲁不防故不书也】
　　冬十月癸酉卫侯郑卒
　　宋人围滕
　　楚人伐郑
　　晋郤缺帅师救郑音义【郤去逆反缺倾雪反】
　　陈杀其大夫泄冶音义【泄息列反冶音也】
　　称国以杀其大夫杀无罪也泄冶之无罪如何陈灵公通于夏徴舒之家公孙宁仪行父亦通其家注二人陈大夫音义【夏户雅反】或衣其衣或衷其襦注衷者襦在衷也音义【衣其衣上于既反下如字襦而朱反衷本又作里音里】以相戏于朝音义【朝直遥反】泄冶闻之入谏曰使国人闻之则犹可使仁人闻之则不可君愧于泄冶不能用其言而杀之
　　十年春公如齐公至自齐齐人归我济西田
　　公娶齐齐由以为兄弟反之注齐由以婚族故还鲁田尔雅释亲曰妇之党为婚兄弟音义【娶七住反】不言来公如齐受之也疏【释曰据定十年齐人来归郓讙龟阴之田言来也】
　　夏四月丙辰日有食之注例曰言日不言朔食晦日则此丙辰晦之日也己巳在晦日之下五月之上推寻义例当是闰月矣文六年曰闰月者附月之余日言闰承前月而受其余日故书闰月之日系前月之下葢史防常法文有定例闰有常体无嫌不明故不复每月发哀五年公羊曰闰月不书此何以书推此言之则春秋固有在闰月而不冠以闰者矣至于闰不告月犹朝于庙闰月葬齐景公不正其闰无以言其事故书见变礼音义【复扶又反下注复以同冠工乱反朝直遥反见贤遍反】疏【注释曰闰月所在无常而言有常体者闰是附月之余文承前月是无体之常不谓所在有常】
　　己巳齐侯元卒
　　齐崔氏出奔卫
　　氏者举族而出之之辞也注何休曰氏者讥世卿也即称氏为举族而出尹氏卒宁可复以为举族死乎郑君释之曰云举族死是何妖问甚乎举族而出之之辞者固讥世卿也崔杼以世卿専权齐人恶其族令出奔既不欲其身反又不欲国立其宗后故孔子顺而书之曰崔氏出奔卫若其举族尽去之尔音义【杼直吕反恶乌路反】
　　公如齐五月公至自齐
　　癸巳陈夏徴舒弑其君平国
　　六月宋师伐滕注月者盖为下齐恵公速起音义【为于伪反】疏【注释曰知非为宋师伐滕归父如齐者宋师伐滕外事也归父之聘经也诸侯时正也月故也今上有齐逐崔氏之文又非五月而明书月者为恵公也】
　　公孙归父如齐齐恵公
　　晋人宋人卫人曺人伐郑
　　秋天王使王季子来聘
　　其曰王季王子也其曰子尊之也注子者人之贵称音义【称尺证反】疏【释曰知称子是尊之也者此言王季子即是大子之母弟子者人之贵称故称子为尊之也叔服以庶子为大夫故直称字而不系王也卒称王子虎者卒当称名故系王言之】聘问也
　　公孙归父帅师伐邾取绎音义【绎音亦】
　　大水
　　季孙行父如齐
　　冬公孙归父如齐
　　齐侯使国佐来聘
　　饥音义【饥本或作饥居疑反】
　　楚子伐郑
　　十有一年春王正月
　　夏楚子陈侯郑伯盟于夷陵注夷陵齐地音义【左氏作辰陵】公孙归父防齐人伐莒
　　秋晋侯防狄于櫕函注櫕函狄地音义【函音咸】
　　不言及外狄注所以异之于诸夏音义【夏户雅反】疏【释曰哀十三年公防晋侯及吴子于黄池注云及者书尊及卑也是言及所以外吴何得此云不言及外狄者黄池之防欲同吴子于诸侯故直云及吴子不云防吴此不言及是外狄故云防狄不云及狄是不言及为外狄也若不外当云晋侯及狄防于櫕函然隠三年齐侯郑伯盟于石门不言及同吴于诸夏而云及吴子者不可全同中国故言及以别尊卑也】
　　冬十月楚人杀陈夏徴舒注变楚子言人者弑君之贼若曰人人所得杀也其月谨之疏【释曰经直言楚人知是楚子者下云楚子入陈明知此为讨贼故夔楚子言人也其月谨之者不能自讨借楚之力祸害必深故书月为谨之】此入而杀也其不言入何也注据入国乃得杀外徴舒于陈也其外征舒于陈何也注据徴舒陈大夫不应外明楚之讨有罪也注雍曰经若书楚子入陈杀夏徴舒者则入者内不受是无以表徴舒之悖逆楚子之得正音义【悖补对反】
　　丁亥楚子入陈
　　传入者内弗受也日入恶入者也何用弗受也不使夷狄为中国也注楚子入陈纳淫乱之人执国威柄制其君臣傎倒上下错乱邪正是以夷狄为中国音义【恶乌路反傎丁田反本又作颠邪似嗟反】疏【释曰上文羙楚子入今又恶之者前为讨徴舒讨得其罪故变文以羙之今为纳二子失其所故日入以恶之】
　　纳公孙宁仪行父于陈
　　纳者内弗受也辅人之不能民而讨犹可注雍曰辅相邻国有不能治民者而讨其罪人则可而曰犹可者明邻国之君无辅相之道音义【相息亮反】疏【释曰糜信云二子不系陈者以其淫乱明絶之也或当上有入陈之文下云于陈故省文耳无义例】入人之国制人之上下使不得其君臣之道不可注二人与昏淫当絶而楚强纳之是制人之上下音义【强其丈反一音其良反】
　　十有二年春陈灵公注例曰失徳不葬君弑贼不讨不葬以罪下也日卒时正也灵公淫夏姬杀泄冶臣子不能讨贼逾三年然后而日卒时何邪泰曰楚已讨之矣臣子虽欲讨之无所讨也故君子即而恕之以申臣子之恩称国以杀大夫则灵公之恶不嫌不明书以表讨贼不言灵公无罪也逾三年而后则国乱居可知矣非日月小有前却则书时不嫌音义【夏户雅反】疏【注释曰失徳不昭十三年文君弑贼不讨不书以罪下也隐十一年文日卒时正也襄七年文案徴舒之弑灵公在十年五月至此才二十一月而注云逾三年者诸侯五月而今逾五月至三年故曰逾也非日月小有前却者未五月谓之前过五月谓之却言有前却则书月以见危今三年始非是小有前却故书时不嫌也】
　　楚子围郑
　　夏六月乙夘晋荀林父帅师及楚子战于邲注邲郑地音义【邲皮必反】疏【释曰公羊称荀林父称名氏先楚子者恶林父也若然城濮之战后子玊当是善子玊乎徐邈云先林父者内晋而外楚是也】晋师败绩
　　传绩功也功事也日其事败也疏【释曰旧解此战事书日者为败之故也特于此发之者二国兵众不同小国之战故特发之徐邈云于此发者深闵中国大败于彊楚也今以曰为语辞理足通也但旧解为日月之日疑不敢质故皆存耳】
　　秋七月
　　冬十有二月戊寅楚子灭萧疏【释曰书日者徐邈云萧君有贤徳故书日也何休云责楚灭人国故书日若择善而从则徐言与例合也】
　　晋人宋人卫人曺人同盟于清丘注清丘卫地
　　宋师伐陈
　　卫人救陈疏【释曰不言善者卫宋同盟外楚今反救陈不足可善故不释】
　　十有三年春齐师伐莒
　　夏楚子伐宋
　　秋螽
　　冬晋杀其大夫先谷音义【谷户木反一本作縠】疏【释曰此虽无于例为杀无罪也】
　　十有四年春卫杀其大夫孔达
　　夏五月壬申曺伯夀卒
　　晋侯伐郑
　　秋九月楚子围宋疏【释曰徐邈云围例时此围久故书月以恶之也何休亦然范意或当不异也】
　　曺文公
　　冬公孙归父防齐侯于谷
　　十有五年春公孙归父防楚子于宋
</div>
    <div class="pagination">
<a href="春秋谷梁传注疏_page17.html">上一页</a><span>...</span><a href="春秋谷梁传注疏_page13.html">13</a><a href="春秋谷梁传注疏_page14.html">14</a><a href="春秋谷梁传注疏_page15.html">15</a><a href="春秋谷梁传注疏_page16.html">16</a><a href="春秋谷梁传注疏_page17.html">17</a><span class="current-page">18</span><a href="春秋谷梁传注疏_page19.html">19</a><a href="春秋谷梁传注疏_page20.html">20</a><a href="春秋谷梁传注疏_page21.html">21</a><a href="春秋谷梁传注疏_page22.html">22</a><a href="春秋谷梁传注疏_page23.html">23</a><span>...</span><a href="春秋谷梁传注疏_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
