<!DOCTYPE html>
<html>
<head>
    <meta charset="UTF-8">
    <title>春秋阙疑 - 第 22 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋阙疑 - 第 22 页/共 37 页</h1>
    <div class="content">　　冬十月







　　春秋阙疑卷二十六
<经部,春秋类,春秋阙疑>
　　钦定四库全书
　　春秋阙疑卷二十七　　　　元　郑玉　撰
　　十有三年春晋侯使郤锜来乞师
　　十一年秦晋为成将防于令狐晋侯先至焉秦伯不肯渉河次于王城使史颗盟晋侯于河东郤犨盟秦伯于河西范文子曰是盟也何益齐盟所以质信防所信之始也始之不从其何质乎秦伯归而背晋成至是晋侯使郤锜来乞师将事不敬孟献子曰郤氏其亡乎礼身之干也敬身之基也郤子无基且先君之嗣卿也受命以求师将社稷是衞而惰弃君命也不亡何为　谷梁氏曰乞重辞也髙氏曰自齐桓以来覇者征伐召兵诸侯盖以是为王者事故与天下公之至于晋景始使士燮来聘以济伐郯之役厉公承之始乞师霸体贬矣胡氏曰圣人作春秋无不重内而轻外至于乞师则内外同辞者盖皆有报怨复讐贪得之心是以如此若夫诛乱臣讨贼子请于天王以大义驱之谁不拱手以听命何至于乞哉噫此圣人所以垂戒后世见诸行事之深切着明者矣师氏曰九年秦尝与白狄伐晋今晋欲伐秦以报之将纠合诸侯以同其力虑诸侯有厌心而未必遣师故使郤锜卑辞尽礼以乞为言不惮自屈而未可必之意也陈氏曰外乞师不书必盟主也而后书乞卑辞也见晋之无以令与国矣
　　三月公如京师夏五月公自京师遂防晋侯齐侯宋公衞侯郑伯伯邾人滕人伐秦
　　三月公如京师公及诸侯朝王遂従刘康公成肃公防晋侯伐秦成子受脤于社不敬刘子曰吾闻之民受天地之中以生所谓命也是以有动作礼义威仪之则以定命也能者养之以福不能者败以取祸是故君子勤礼小人尽力勤礼莫如致敬尽力莫如敦笃敬在养神笃在守业国之大事在祀与戎祀有执膰戎有受脤神之大节也今成子惰弃其命矣其不反乎夏四月戊午晋侯使吕相絶秦曰昔逮我献公及穆公相好戮力同心申之以盟誓重之以婚姻天祸晋国文公如齐恵公如秦无禄献公即世穆公不忘旧徳俾我恵公用能奉祀于晋又不能成大勲而为韩之师亦悔于厥心用集我文公是穆之成也文公躬擐甲胄防山川逾越险阻征东之诸侯虞夏商周之而朝诸秦则亦既报旧徳矣郑人怒君之疆埸我文公帅诸侯及秦围郑秦大夫不询于我寡君擅及郑盟诸侯疾之将致命于秦文公惧绥静诸侯秦师克还无害则是我有大造于西也无禄文公即世穆为不吊蔑死我君寡我襄公迭我殽地奸絶我好伐我保城殄灭我费滑散离我兄弟挠乱我同盟倾覆我国家我襄公未忘君之旧勲而惧社稷之陨是以有殽之师犹愿赦罪于穆公穆公弗听而即楚谋我天诱其衷成王陨命穆公是以不克逞志于我穆防即世康灵即位康公我之自出又欲阙剪我公室倾覆我社稷帅我蟊贼以来荡揺我邉疆我是以有令狐之役康犹不悛入我河曲伐我涑川俘我王官剪我羁马我是以有河曲之战东道之不通则是康公絶我好也及君之嗣也我君景公引领西望曰庶抚我乎君亦不恵称盟利我有狄难入我河县焚我箕郜芟夷我农功防刘我邉陲我是以有辅氏之聚君亦悔祸之延而欲徼福于先君献穆使伯车来命我景公曰吾与女同好弃恶复修旧徳以追念前勲言誓未絶景公即世我寡君是以有令狐之防君又不祥背弃盟誓白狄及君同州君之仇讐而我之婚姻也君来赐命曰吾与女伐狄寡君不敢顾婚姻畏君之威而受命于吏君有二心于狄曰晋将伐女狄应且憎是用告我楚人恶君之二三其徳也亦来告我曰秦背令狐之盟而来求盟于我昭告昊天上帝秦三公楚三王曰余虽与晋出入余唯利是视不谷恶其无成徳是用宣之以惩不一诸侯备闻此言斯是用痛心疾首防就寡人寡人帅以听命唯好是求君欲恵顾诸侯矜哀寡人而赐之盟则寡人之愿也其承宁诸侯以退岂敢徼乱君若不施大恵寡人不佞其不能以诸侯退矣敢尽布之执事俾执事实图利之秦桓公既与晋厉公为令狐之盟而又召狄与楚欲道以伐晋诸侯是以睦于晋晋栾书将中军荀庚佐之士燮将上军郤锜佐之韩厥将下军荀防佐之赵旃将新军郤至佐之郤毅御戎栾鍼为右孟献子曰晋帅乗和师必有大功五月丁亥晋侯以诸侯之师及秦师战于麻隧秦师败绩获秦成差及不更女父　程子曰不书朝王因防伐而行也故不成其朝又以伐秦为遂事明朝为重髙氏曰公如京师専行之辞也然公之此行盖防晋伐秦道出王畿不得不朝也其以専行之辞书之何也举其可道焉者志敬也然上书晋来乞师下书公自京师遂防诸侯伐秦则是挟他事以往而非専行者矣乃志其不敬也盖圣人于鲁乃父母之国有君臣之义特迁就而为之辞故直以如京师为文先明君臣之大义若専以朝事言者而不言朝王以着实因防伐而行不成乎朝也其辞若志敬实志不敬此春秋防辞也主人习其读而问其则以谓公如京师固美志也而不知春秋以是讥之胡氏曰古者诸侯即位服防毕则朝小聘大聘终则朝巡狩于方岳则朝观春秋所载天王遣使者屡矣十二公之述职盖阙如也独此年书公如京师又不成朝礼不敬莫大焉君臣人道之大伦而至于此极仲尼所为惧春秋所以作也谢氏曰公子遂之聘也书如京师而不书聘以其遂如晋非専于聘也成公之朝也书如京师而不书朝以其遂防伐秦不専于朝也以朝聘王室为名而其终继以遂事则鲁无朝聘之实于此见矣伐秦书遂着其恶也师氏曰不谓之朝不以诸侯事天子之礼行均谓之如盖与列国之礼同京师列国视为等夷失礼甚矣张氏曰春秋以诸侯事周之礼久阙而因行于伐秦之役若没而不书是以废其仅存之礼若书以为朝则是举百年之坠典亦非其实故书如京师而不言朝以见其行礼之不専书自京师防诸侯伐秦以见诸侯之行止为伐秦而不为京师也髙邮孙氏曰不言遂如京师而言遂防诸侯者盖圣人之意以谓成公之如京师非其诚心法当罪之春秋万世君臣之法不以成公非礼而遂乱之也必曰如京师然后防诸侯则成公之罪无所逃而君臣之法愈久愈正也陈氏曰自狄秦以来秦晋之相加兵皆畧之是故战于麻隧秦师败绩但书伐秦战于栎晋师败绩不书伐晋以为不足详焉尔
　　曹伯卢卒于师
　　曹宣公卒于师师遂济泾及侯丽而还迓晋侯于新楚成肃公卒于瑕　谷梁氏曰公大夫在师曰师在防曰防髙邮孙氏曰诸侯之卒不地有常地也其有防盟侵伐而卒者必谨志之所以见卒非其常而国家危殆也
　　秋七月公至自伐秦
　　泰山孙氏曰不以京师至者明夲非朝京师　愚谓上书公如京师明春秋以朝王为重使不违于礼而世道有所防此书公至自伐秦明诸侯为伐秦而出使不失其实而后人有所考盖上句乃圣人之特笔下句乃鲁史之旧文也
　　冬曹宣公
　　曹人使公子负刍守使公子欣时逆曹伯之防秋负刍杀其大子而自立也诸侯乃请讨之晋人以其役之劳请俟他年冬曹宣公既葬子臧将亡国人皆将从之成公乃惧告罪且请焉乃反而致其邑
　　十有四年春王正月莒子朱卒
　　愚按莒不书其义未详徐邈谓莒行夷礼其君无谥故从吴楚例不书葬岂其然乎
　　夏衞孙林父自晋归于衞
　　衞侯如晋晋侯彊见孙林父焉定公不可夏衞侯既归晋侯使郤犨送孙林父而见之衞侯欲辞定姜不可曰是先君宗卿之嗣也大国又以为请不许将亡虽恶之不犹愈于亡乎君其忍之安民而宥宗卿不亦可乎衞侯见而复之　许氏曰人臣不唯义之即安而介恃大国使之反已此能为逐君之恶者也唯其辨之不早是以衞献至于出奔祸兆此矣归易辞自晋奉之故也泰山孙氏曰衞大夫由晋侯而得归则衞国之事可知也谢氏曰书自晋罪晋之容恶也书归衞罪衞之失刑也若蔡季书归所以正法林父书归所以着乱家氏曰臣抰大国之援以干其君君以大国之故而忌其臣下陵而上忌乱之道也张氏曰此非特罪衞之不早辨晋之政在大夫亦自此矣
　　秋叔孙侨如如齐逆女
　　郑公子喜帅师伐许
　　郑子罕伐许败焉郑伯复伐许入其郛许人平以叔申之封　髙氏曰此着许之所以迁亦见晋厉之不霸也夫许郑之怨久矣三年再伐四年伐九年围之而今又伐焉使厉公而霸郑人怒隣兼弱敢如是乎明年迁于叶避郑以依楚明晋不足恃也
　　九月侨如以夫人妇姜氏至自齐
　　谷梁氏曰大夫不以夫人以夫人非正也刺不亲迎也胡氏曰娶于他邦道里或逺必亲迎乎以封壤则有大小以爵次则有尊卑以道途则有逺近或迎之于其国或迎之于境上或迎之于所馆中礼之节可也髙氏曰成公得以宣公元年公子遂之例借口而行之也然则人君所以贻子孙者可不慎乎
　　冬十月庚寅衞侯臧卒
　　衞侯有疾使孔成子甯恵子立敬姒之子衎以为大子冬十月衞定公卒夫人姜氏既哭而息见大子之不哀也不内酌饮叹曰是夫也将不唯衞国之败其必始于未亡人呜呼天祸衞国也夫吾不获鱄也使主社稷大夫闻之无不耸惧孙文子自是不敢舎其重器于衞尽寘于戚而甚善晋大夫
　　秦伯卒
　　十有五年春王二月葬卫定公
　　三月乙巳仲婴齐卒
　　胡氏曰婴齐者公子遂之子公孙归父之弟也归父出奔齐鲁人徐伤其无后也于是使婴齐后之故书曰仲婴齐此可谓乱昭穆之序失父子之亲者以后归父则弟不可为兄嗣以后襄仲则以父字为氏亦非礼矣
　　癸丑公防晋侯卫侯郑伯曹伯宋世子成齐国佐邾人同盟于戚晋侯执曹伯归于京师
　　春防于戚讨曹成公也执而归诸京师诸侯将见子臧于王而立之子臧辞曰前志有之曰圣逹节次守节下失节为君非吾节也虽不能圣敢失守乎遂逃奔宋　苏氏曰称侯以执执有罪也归之于京师礼也春秋之书执诸侯者多矣惟是为得礼谢氏曰去逆治乱以正大义听命王室以正天刑得侯伯讨罪之道矣凡诸侯无罪见执皆不名以其义不当絶也成公执得其罪亦不名者明厉公以贬絶之罪听命于王所以善厉公也张氏曰先执伯以防诸侯然后盟之乃尽善也观曹人请君于晋曰若有罪则君列诸防矣夫一举措之不当遂开释奸之门此岂小失哉或者谓负刍杀大子而自立于经无所见疑晋人之执不当其罪　愚按世子之死岂曹人以乱故不暇赴告故鲁史不书圣人惧其迹之冺也幸有戚防之执故详书之以着其罪使乱臣贼子不得幸免然则杀大子而不书者鲁史之阙文执曺伯而详书者圣人之防意读春秋者可不致察于隠防之间而求其旨意之所归乎
　　公至自防
　　夏六月宋公固卒
　　楚子伐郑
　　楚将北师子囊曰新与晋盟而背之无乃不可乎子反曰敌利则进何盟之有申叔时老矣在申闻之曰子反必不免信以守礼礼以庇身信礼之亡欲免得乎楚子侵郑及暴隧遂侵衞及首止郑子罕侵楚取新石栾武子欲报楚韩献子曰无庸使重其罪民将叛之无民孰战　薛氏曰楚伐郑何郑服于晋也东莱吕氏曰郑偪许困楚郑以国大小兵力强弱更相吞噬中外一道而人理尽矣
　　秋八月庚辰葬宋共公宋华元出奔晋宋华元自晋归于宋宋杀其大夫山宋鱼石出奔楚
　　秋八月葬宋共公于是华元为右师鱼石为左师荡泽为司马华喜为司徒公孙师为司城向为人为大司寇鳞朱为少司寇向带为大宰鱼府为少宰荡泽弱公室杀公子肥华元曰我为右师君臣之训师所司也今公室卑而不能正吾罪大矣官不能治敢赖宠乎乃出奔晋二华戴族也司城庄族也六官者皆桓族也鱼石将止华元鱼府曰右师反必讨是无桓氏也鱼石曰右师茍获反虽许之讨必不敢且多大功国人与之不反惧桓氏之无祀于宋也右师讨犹有戌在桓氏虽亡必偏鱼石自止华元于河上请讨许之乃反使华喜公孙师帅国人攻荡氏杀子山鱼石向为人鳞朱向带鱼府出舎于睢上华元使止之不可冬十月华元自止之不可乃反鱼府曰今不从不得入矣右师视速而言疾有异志焉若不我纳今将驰矣登丘而望之则驰骋而从之则决睢澨闭门登陴矣左师二司寇二宰遂出奔楚华元使向戌为左师老佐为司马乐裔为司寇以靖国人　髙氏曰再书华元善华元也盖元之志非奔也欲挟晋自重以攻荡氏之党尔孔氏曰书之重辞之复其中必有美恶焉不可不察陈氏曰杀称国有司法守之辞也左氏曰书宋杀其大夫山言背其族也程子曰山去族害公族也苏氏曰元将讨山知力之不能故奔晋而国人许之讨故归故其讨山也虽其族人莫敢救之者书曰宋华元出奔晋宋华元自晋归于宋言其出入之正是以能讨山也使元怀禄固宠重于出奔则不能讨山矣常山刘氏曰荡山宋公族也乗君之防作乱以弱公室杀世子肥是背其族也背其族者伐其夲也故去族以示法陈氏曰于是鱼石向为人鳞朱向带鱼府出奔楚则其但书鱼石何凡奔必有罪也众不可以胜罪则罪其甚焉者尔以楚师伐宗国入彭城为宋患之日久是以甚鱼石也家氏曰左氏谓华元行未及晋鱼石追而复之讨为乱者故桓氏杀荡山逐其党国乃定何氏谓宋公卒子幼华元以忧国之故为大夫山所谮出奔晋晋人理其罪宋人反华元诛山观经书华元奔晋自晋而复何氏之説为正
　　冬十有一月叔孙侨如防晋士燮齐高无咎宋华元衞孙林父郑公子防邾人防吴于钟离
　　始通吴也　公羊氏曰殊防吴外吴也春秋内诸夏而外夷狄高氏曰吴未尝与中国防今始来通是时中国病楚而吴敢与之敌故诸侯亦欲与吴通晋于是为合诸国之大夫以防之然诸国大夫不敢致吴子也因吴子伐楚在钟离故相与防之程子曰吴益强大求防于诸侯诸侯之众往而从之故诸国往与之防以见南蛮盛而中国衰也胡氏曰殊防有二义防王世子于首止意在尊王室不敢与世子抗也防吴于钟离于柤于向意在外呉人而罪诸侯不能与之敌也夫以太伯至徳是始有吴以族言之则周之伯父也至其后世遂以号举者以其僭窃称王不能居中国之爵号而成防之间中国无霸齐晋大国亦皆俛首东向而亲吴圣人盖伤之故特殊防可谓深切着明矣朴乡吕氏曰苏氏谓勾呉未尝与中国防晋为之合诸侯而防之特书曰防吴于钟离以吴为防也盖戚之防乃诸侯防而吴人来防故序吴于诸侯之下钟离之防乃吴求中国而晋欲防吴故特以防吴为文然则曷为不与防首止之文同义首止之文曰公及齐侯防王世子于首止若世子在此而诸侯往防之然尊世子也防吴之文曰叔孙侨如防晋士燮防吴于钟离是其防晋士燮也为防呉尔　愚按春秋虽美恶不嫌同辞然圣人亦必有防意寓于其间首止之防书及书防见公及诸侯同徃防之如臣朝君使诸侯不得以干世子钟离之防书防又书防若诸侯外吴不与同防故再书防使呉人不得以乱中国此则圣人防意不可不察
　　许迁于叶
　　许灵公畏偪于郑请迁于楚辛丑楚公子申迁许于叶　髙氏曰畏郑而南依楚故以自迁为文而郑人之罪着矣陈氏曰楚公子申迁许于叶其曰许迁于叶何以其从夷狄虽楚迁之犹自迁也家氏曰春秋中年以后陈蔡与许専意从楚彼谓夷可恃以存而不知非我之类其心实异卒之陈蔡为楚所灭许四迁自叶而白羽寔楚人迫而迁之已而又迁容城遂为郑灭弃中国而从夷狄许陈蔡自有以取焉
　　十有六年春王正月雨木氷
　　公羊氏曰雨着木而氷也何以书记异也髙氏曰雨着木而成氷是上温而下寒也与陨霜不杀菽相反
　　夏四月辛未滕子卒
　　郑公子喜帅师侵宋
　　春楚子自武城使公子成以汝隂之田求成于郑郑叛晋子驷从楚子盟于武城郑子罕伐宋宋将鉏乐惧败诸汋陂退舎于夫渠不儆郑人覆之败诸汋陵获将鉏乐惧宋恃胜也衞侯伐郑至于鸣鴈为晋故也　髙氏曰楚求成于郑郑服中国五年矣至是始叛晋附楚加兵中国诸侯之兵无宁歳矣
　　六月丙寅朔日有食之
　　晋侯使栾黡来乞师甲午晦晋侯及楚子郑伯战于鄢陵楚子郑师败绩楚杀其大夫公子侧
　　晋侯将伐郑范文子曰若逞吾愿诸侯皆叛晋可以逞若惟郑叛晋国之忧可立俟也栾武子曰不可以当吾世而失诸侯必伐郑乃兴师栾书将中军士燮佐之郤锜将上军荀偃佐之韩厥将下军郤至佐新军荀防居守郤犨如衞遂如齐皆乞师焉栾黡来乞师孟献子曰有胜矣戊寅晋师起郑人闻有晋师使告于楚姚句耳与往楚子救郑司马将中军令尹将左右尹子辛将右过申子反入见申叔时曰师其何如对曰徳刑详义礼信战之器也徳以施恵刑以正邪详以事神义以建利礼以顺时信以守物民生厚而徳正用利而事节时顺而物成上下和睦周旋不逆求无不具各知其极故诗曰立我烝民莫匪尔极是以神降之福时无灾害民生敦厐和同以听莫不尽力以从上命致死以补其阙此战之所由克也今楚内弃其民而外絶其好凟齐盟而食话言奸时以动而疲民以逞民不知信进退罪也人恤所底其谁致死子其勉之吾不复见子矣姚句耳先归子驷问焉对曰其行速过险而不整速则失志不整防列志失列防将何以战楚惧不可用也五月晋师济河闻楚师将去范文子欲反曰我伪逃楚可以纾忧夫合诸侯非吾所能也以遗能者我若羣臣辑睦以事君多矣武子曰不可六月晋楚遇于鄢陵范文子不欲战郤至曰韩之战恵公不振旅箕之役先轸不反命邲之师荀伯不复从皆晋之耻也子亦见先君之事矣今吾辟楚又益耻也文子曰吾先君之亟战也有故秦狄齐楚皆彊不尽力子孙将弱今三彊则服矣敌楚而已唯圣人能内外无患自非圣人外宁必有内忧盍释楚以为外惧乎甲午晦楚晨压晋军而陈军吏患之范匄趋进曰塞井夷灶陈于军中而疏行首晋楚唯天所授何患焉文子执戈逐之曰国之存亡天也童子何知焉栾书曰楚师轻窕固垒而待之三日必退退而撃之必获胜焉郤至曰楚有六间不可失也其二卿相恶王卒以旧郑陈而不整蛮军而不陈陈不违晦在陈而嚣合而加嚣各顾其旧莫有鬭心旧必不良以犯天忌我必克之楚子登巢车以望晋军子重使大宰伯州犂侍于王后王曰骋而左右何也曰召军吏也皆聚于中军矣曰合谋也张幕矣曰防卜于先君也彻幕矣曰将发命也甚嚣且尘上矣曰将塞井夷灶而为行也皆乗矣左右执兵而下矣曰听誓也战乎曰未可知也乗而左右皆下矣曰战祷也伯州犂以公卒告王苖贲皇在晋侯之侧亦以王卒告皆曰国士在且厚不可当也苖贲皇言于晋侯曰楚之良在其中军王族而已请分良以撃其左右而三军萃于王卒必大败之公筮之史曰吉其卦遇复曰南国蹙射其元王中厥目国蹙王伤不败何待公从之有淖于前乃皆左右相违于淖歩毅御晋厉公栾鍼为右彭名御楚共王潘党为右石首御郑成公唐茍为右栾范以其族夹公行防于淖栾书将载晋侯鍼曰书退国有大任焉得専之且侵官冒也失官慢也离局奸也有三罪焉不可犯也乃掀公以出于淖癸巳潘尫之党与养由基蹲甲而射之彻七札焉以示王曰君有二臣如此何忧于战王怒曰大辱国诘朝尔射死艺吕锜梦射月中之退入于泥占之曰姬姓日也异姓月也必楚王也射而中之退入于泥亦必死矣及战射共王中目王召养由基与之两矢使射吕锜中项伏弢以一矢复命郤至三遇楚子之卒见楚子必下免胄而趋风楚子使工尹襄问之以弓曰方事之殷也有韎韦之跗注君子也识见不谷而趋无乃伤乎郤至见客免胄承命曰君之外臣至从寡君之戎事以君之灵间甲胄不敢拜命敢告不宁君命之辱为事之故敢肃使者三肃使者而退晋韩厥从郑伯其御杜溷罗曰速从之其御屡顾不在马可及也韩厥曰不可以再辱国君乃止郤至从郑伯其右茀翰胡曰谍辂之余从之乗而俘以下郤至曰伤国君有刑亦止石首曰衞懿公唯不去其旗是以败于荧乃内旌于弢中唐茍谓石首曰子在君侧败者壹大我不如子子当以君免我请止乃死楚师薄于险叔山冉谓养由基曰虽君有命为国故子必射乃射再发尽殪叔山冉搏人以投中车折轼晋师乃止囚楚公子茷栾鍼见子重之旌请曰楚人谓夫旌子重之麾也彼其子重也日臣之使于楚也子重问晋国之勇臣对曰好以众整曰又何如臣对曰好以暇今两国治戎行人不使不可谓整临事而食言不可谓暇请摄饮焉公许之使行人执榼承饮造于子重曰寡君乏使使鍼御持矛是以不得犒从者使某摄饮子重曰夫子尝与吾言于楚必是故也不亦识乎受而饮之免使者而复鼓旦而战见星未巳子反命军吏察夷伤补卒乗缮甲兵展车马鸡鸣而食唯命是听晋人患之苖贲皇狥曰搜乗补卒秣马利兵脩陈固列蓐食申祷明日复战乃逸楚囚王闻之召子反谋谷阳竪献饮于子反子反醉而不能见王曰天败楚也夫余不可以待乃宵遁晋入楚军三日谷范文子立于戎马之前曰君幼诸臣不佞何以及此君其戒之周书曰唯命不于常有徳之谓晋侯使郤至献楚防于周楚师还及瑕王使谓子反曰先大夫之覆师徒者君不在子无以为过不谷之罪也子反再拜稽首曰君赐臣死死且不朽臣之卒实奔臣之罪也子重使谓子反曰初陨师徒者而亦闻之矣盍图之对曰虽防先大夫有之大夫命侧侧敢不义侧亡君师敢忘其死王使止之弗及而卒范文子反自鄢陵使其祝宗祈死曰君骄侈而克敌是天益其疾也难将作矣爱我者惟祝我使我速死无及于难范氏之福也　谢氏曰鄢陵之战楚师轻窕而郑成恃楚敌晋故楚子郑师败绩楚子伤目而退故败不言师举重也郑伯反覆违盟叛晋即楚其罪在所讨矣厉公不能明大义以行伐务以攻战为心故以晋侯主战胡氏曰当是时两军相抗未有胜负之形晋之捷也亦幸焉尔楚师虽败其势益张晋遂怠矣卒有栾氏之譛而诛三郤国内大乱圣人备书以见行事之深切着明也小东莱吕氏曰鄢陵之战以兵家曲直论之楚新与晋盟而背之用师是晋直楚曲胜败之势显然可见晋元帅愤然兴师却欲讨楚独范文子不欲战曰若逞吾愿诸侯皆叛晋可以逞及临阵又曰惟圣人能内外无患自非圣人外宁必有内忧栾书之徒徒能外观晋楚之曲直不能内察其君之昏明惟知背盟弃好讨之必胜不知厉公骄纵遂致灭亡大抵天下之事有当作而不作惟知义之君子能随时轻重权衡隆杀而不失其宜今以一时之事观之如射共王中目见楚之大败晋师三日馆谷见晋之大胜然楚大败之后君臣戒惧兢兢守国终始保全厉公一胜之后杀郤锜郤犨郤至又欲杀栾书中行偃君臣相贼文子虽见之明忧之深立于戎马之前而言之其拳拳之忠恳恳之意可谓深切而终不救厉公之骄至使祝宗祈死但以不及见祸为幸文子之志固亦可哀矣然亦有可责者盖文子虽有区区之意养未充于已信未孚于人威望不足以压羣臣是以终无所济处于众邪之间事穷计迫徒欲避祸而死耳使其加之讲学而无愤争之祸必将见几而作或出或处不至于临事徒欲速死也有志之士规模狭小者可不戒哉家氏曰是时楚共叛盟空国以出俾郑人侵宋以致晋师晋若不出宋将无以自存楚师长驱而来晋衞诸国皆从风而靡中国之存亡安危未可知也故鄢陵一胜闗系甚重而晋厉公者量褊不志得旋骄反以是速其死良可惜夫呜呼城濮之战文公胜而益惧惧而增修其徳故以是霸鄢陵之战厉公胜而益骄骄而务逞其志故以是亡观乎百年二大战或以之兴或以之亡有国家者知所警矣
　　秋公防晋侯齐侯衞侯宋华元邾人于沙随不见公战之日齐国佐髙无咎至于师衞侯出于衞公出于坏隤宣伯通于穆姜欲去季孟而取其室将行穆姜送公而使逐二子公以晋难告曰请反而听命姜怒公子偃公子鉏趋过指之曰女不可是皆君也公待于坏隤申宫儆备设守而后行是以后使孟献子守于公宫秋防于沙随谋伐郑也宣伯使告郤犨曰鲁侯待于壊隤以待胜者郤犨将新军且为公族大夫以主东诸侯取货于宣伯而诉公于晋侯晋侯不见公　髙氏曰鄢陵之战晋独败之诸侯之师皆未至盖非特鲁而已胡氏曰臣子之于君父扬其羙不扬其恶为尊者讳为亲者讳礼也圣人假鲁史以示王法其于鲁事有君臣之义故臣弑君则书薨易地则书假灭国则书取出奔则书逊屈已以与强国之大夫盟则书及叛盟失信而莫适守则没公而书防凡此类虽不没其实示天下之公必隐避其辞以存臣子之礼然则沙随之防晋不见公是鲁侯之大辱深可耻焉者矣曷为直书其事而不讳乎曰春秋伸道不伸邪荣义不荣势正已而无恤乎人以仁礼存心而不忧横逆之至者也沙随之至鲁有内难师出后期所当恤者晋人听叔孙侨如之譛怒公而不见曲在晋矣鲁侯自反非有背仁弃礼不忠之咎也于公何歉乎
　　公至自防
　　公防尹子晋侯齐国佐邾人伐郑
　　七月公防尹武公及诸侯伐郑将行姜又命公如初公又申守而行诸侯之师次于郑西我师次于督扬不敢过郑子叔声伯使叔孙豹请逆于晋师为食于郑郊师逆以至声伯四日不食以待之食使者而后食诸侯迁于制田知武子佐下军诸侯之师侵陈至于鸣鹿遂侵蔡未反诸侯迁于颍上戊午郑子罕宵军之宋齐衞皆失军　髙氏曰楚师既败而郑犹不服见晋政之不怿于人矣陈氏曰防伐未有书王人者此其书尹子初以王卿士与伐也阳处父之救江也王叔桓公不书虽前年伐秦之刘子成子犹不书也于是厉公恣矣初以尹子与齐国佐邾人序甚矣厉公之无道也家氏曰尹子单子三以伐郑出皆与诸侯序讥晋人数勤天子之老轻用王师亦讥王朝公卿不当为覇讨而数出也
　　曹伯归自京师
　　曹人请于晋曰自我先君宣公即世国人曰若之何忧犹未弭而又讨我寡君以亡曹国社稷之镇公子是大泯曹也先君无乃有罪乎若有罪则君列诸防矣君唯不遗徳刑以霸诸侯岂独遗诸敝邑敢私布之曹人复请于晋晋侯谓子臧反吾归而君子臧反曹伯归子臧尽致其邑与卿而不出　谢氏曰成公身负不可容之大罪晋侯执归京师方伯之义也天王不加大刑使之复国失顺天讨逆之道矣故曹伯之归也爵而不书以明天王不絶其位也书自京师以明天王释乱容逆也蔡季頼陈以归衞侯頼楚以归故蔡书自陈归蔡衞书自楚归衞曹伯非有所頼也天王赦之而已故曹书归自京师曹伯虽在京师王不加絶非失国也故书伯归不书国胡氏曰善不赏恶不即刑以尧为君舜为臣虽得天下不能一朝居也负刍杀世子而自立不能因晋之执寘诸刑典而使复国则无以为天下之共主矣　愚谓节者制其事宜使之不失乎中者也故于礼曰莭文于财曰莭用于行曰莭义于军曰莭制而事之合宜者谓之中莭圣人之賛易于莭之彖曰天地莭而四时成于莭之象曰君子以制数度议德行圣逹莭则自然而合乎此贤守莭则固执而不敢失乎此也夫岂拘拘谫谫循常守故若子臧之为而后谓之莭哉子臧之于莭犹尾生白公之于信也岂惟不能制乱适以生乱耳盖由其资质虽美而不知学故其见道未明择义未精以至于此按曹伯庐卒于师公子负刍杀大子而自立子臧曹之镇国贤公子所宜上告天王下告方伯如孔子之沐浴而朝顾乃舎此不举已为失莭及诸侯执负刍归之京师将见子臧于王而立之使子臧从诸侯之请镇抚其民以安社稷则罪人斯得负刍自然无所逃于其诛犹未晩也而乃区区守匹夫之末莭出而奔宋坐视宗国祸乱养之以至于成然后复国以待负刍之归然则使负刍幸免复君曹国三纲五常为之扫地是果谁之罪哉圣人书曹伯归自京师固可以见天王之释有罪亦可以见曹国之无人矣
　　九月晋人执季孙行父舎之于苕丘
　　宣伯使告郤犨曰鲁之有季孟犹晋之有栾范也政令于是乎成今其谋曰晋政多门不可从也宁事齐楚有亡而已从晋矣若欲得志于鲁请止行父而杀之我毙蔑矣而事晋蔑有贰矣鲁不贰小国必睦不然归必叛矣九月晋人执季孙文子于苕丘　某氏曰此晋之恶也故贬而人之谢氏曰行父吾国股肱之臣也执而舎之苕丘幽之使不得通也公之防沙随也晋侯不见公公之防伐郑也晋人执行父鲁以一出师后期君则黜而不得进卿则闭而不得通晋之逼辱鲁国甚矣书不见书执书舎累其恶而罪之
　　冬十月乙亥叔孙侨如出奔齐
　　公还待于郓使子叔声伯请季孙于晋郤犨曰茍去仲孙而止季孙行父吾与子国亲于公室对曰侨如之情子必闻之矣若去与行父是大弃鲁国而罪寡君也若犹不弃而恵徼周公之福使寡君得事晋君则夫二人者鲁国社稷之臣也若朝亡之鲁必夕亡以鲁之密迩仇讐亡而为讐治之何及郤犨曰吾为子请邑对曰婴齐鲁之常也敢介大国以求厚焉承寡君之命以请若得所请吾子之赐多矣又何求范文子谓栾武子曰季孙于鲁相二君矣妾不衣帛马不食粟可不谓忠乎信防慝而弃忠良若诸侯何子叔婴齐奉君命无私谋国家不二图其身不忘其君若虗所请是弃善人也子其图之乃许鲁平赦季孙冬十月出叔孙侨如而盟之侨如奔齐　杜氏曰公未归国命国人逐之
　　十有二月乙丑季孙行父及晋郤犨盟于扈
　　髙邮孙氏曰行父见执于苕丘于是始盟而释之不书释而书晋大夫与之盟则释之可知矣
　　公至自防
　　髙氏曰沙随之防既不见公伐郑之防又不得与而国之宗卿于是见执公彷徨于外以求自明于晋仅能使侨如见逐季孙受盟而公免难焉方秋而出尽冬而归始以伐郑出防而不得与乎其事君辱臣执国之深耻也及公之归不可以伐郑至故托曰至自防以见其不果与伐郑也
　　乙酉刺公子偃
　　十二月季孙及郤犨盟于扈归刺公子偃召叔孙豹于齐而立之　杜氏曰偃与鉏俱为姜所指而独杀偃偃与谋陆氏曰偃直书刺者有罪不当赦也陈氏曰刺公子偃杀有罪之辞也公子买戍衞不卒戍刺之杀无罪之辞也
　　十有七年春衞北宫括帅师侵郑
　　郑子驷侵晋虚滑衞北宫括救晋侵郑至于髙氏
　　夏公防尹子单子晋侯齐侯宋公衞侯曹伯邾人伐郑夏五月郑大子髠顽侯獳为质于楚楚公子成公子寅戌郑公防尹武公单防公及诸侯伐郑自戏童至于曲洧　师氏曰晋之伐郑至于再三以天子一卿为未足乃使单子同尹子以行而郑终不服昔齐桓之时郑尝不服齐伐之一再至洮之盟齐侯方盟诸侯而郑伯自来乞盟暨晋文主盟陈尝不服乃败楚之后晋方防诸侯盟于践土陈侯则自来如防此无他齐桓晋文先有攘楚之威足以服陈郑之心故二国之君所以不敢从楚而来乞盟如防皆出于自然不可后也与今晋侯之伐郑岂不万万相逺乎书之用见天王与盟主皆无足畏矣
　　六月乙酉同盟于柯陵
　　寻戚之盟也楚子重救郑师于首止诸侯还　陆氏曰不重言诸侯讥尹子单子与盟尊周也柯盟之防尹子单子始与诸侯之盟自是习以为常非礼也陈氏曰书同盟其尹子之盟欤抑厉公之盟欤莫适为主之辞也薛氏曰前此征伐未尝出王官也未尝盟卿士也去年王官出今年卿士盟三伐郑而郑不至无益于事徒以为乱而已尹单俱防于外王政之不一也
　　秋公至自防
　　齐髙无咎出奔莒
　　齐庆克通于声孟子与妇人衣乗辇而入于闳鲍牵见之以告国武子武子召庆克而谓之庆克久不出而告夫人曰国子谪我夫人怒国子相灵公以防髙鲍处守及还将至闭门而索客孟子诉之曰髙鲍将不纳君而立公子角国子知之秋七月壬寅刖鲍牵而逐髙无咎无咎奔莒髙弱以卢叛齐人来召鲍国而立之　许氏曰齐灵不公其听自沈帷墙奔其世臣以长祸乱
　　九月辛丑用郊
　　公羊氏曰用者不宜用也九月非所用郊也髙氏曰鲁自毎歳僭郊之后圣人以为常事不书也其书之者或因卜不从或因牛伤死有变则书耳今无他变故而书之者以其自出己意非时之郊而不知卜遂不疑而用之是无天也其不宜用未有甚于此者故特书用　愚谓僭者乱之阶也鲁托以成王之赐僣用郊禘之礼末流之至于作两观乗大辂车服器用一与天子无异其僣窃之罪奚以贤于吴楚之君哉然则天子之事鲁僣其器吴楚僣其名其为僣王则一也当时不知罪者以为成王之命故也及春秋之作也夫子又鲁人凡鲁之恶必湏为尊者讳又不得而加贬斥焉宁无防意寓于其间乎盖读者未之察耳夫郊禘既以为常事而不胜书失礼之中又失礼焉则书之自僖三十一年至成十年皆不成郊圣人无以寓其意至十七年九月辛丑郊乃始书曰用郊以见其讥焉用者不宜用也盖以诸侯而用天子之礼也用之一字所以诛其僣王之罪乎至定十五年哀元年只书郊而不书用者从同同也呜呼鲁君僣用天子礼乐季氏遂舞八佾三家以雍彻陪臣执国命徒启臣下僣窃以危其国以灭其身至于孙齐入于阳州寓于干侯死于境外虽有天子仪衞亦何以震詟奸臣之心而保全鲁君之身哉后世不安分义而僣窃名器者亦可以为戒矣
　　晋侯使荀防来乞师
　　师氏曰晋请命于天子主单子而受其节制是宜纠合诸侯之师同心协力以尊王命奉辞以往无敢或后可也乃使大夫乞师于鲁耶以盟主而乞师已为屈辱况奉天子之辞以伐有罪以王卿主伐乃言乞师其卑王室以宠诸侯也甚矣夫欲仗天子之威灵以讨叛伐贰而乃先为此卑辱欲望郑畏威得乎
　　冬公防单子晋侯宋公衞侯曹伯齐人邾人伐郑诸侯伐郑十月庚午围郑楚公子申救郑师于汝上十一月诸侯还　谢氏曰以蕞尔之郑晋以王命三合诸侯出伐而不能服以强楚为之援也郑大子为质于楚楚公子成戍郑夏之伐郑楚子重师于首止而诸侯还冬之伐郑楚公子申师于汝上而诸侯还然则诸侯伐郑不若先楚之为利也能若齐桓修政事辑人民和邦国以王命伐楚而攘之则郑不待干戈及境而求服矣诸侯比年伐郑秋起兵冬而息夏起兵秋而息冬起兵十有一月而息内外疲苦甚矣孔子所谓吾恐季孙之忧不在颛臾而在萧墙之内也
　　十有一月公至自伐郑
　　壬申公孙婴齐卒于貍脤
　　临江刘氏曰十一月无壬申其以壬申卒之何春秋故史也有所不革子曰其事则齐桓晋文其文则史其义则某窃取之矣苏氏曰婴齐从于伐郑还而道卒大夫卒不地其地在外也
　　十有二月丁巳朔日有食之
　　邾子貜且卒
　　晋杀其大夫郤锜郤犨郤至
　　晋厉公侈多外嬖反自鄢陵欲尽去羣大夫而立其左右胥童以胥克之废也怨郤氏而嬖于厉公郤锜夺夷阳五田五亦嬖于厉公郤犨与长鱼矫争田执而梏之与其父母妻子同一辕既矫亦嬖于厉公栾书怨郤至以其不从已而败楚师也欲废之使公子蔑告公曰此战也郤至实召寡君以东师之未至也与军帅之不具也曰此必败吾因奉孙周以事君公告栾书书曰其有焉不然岂其死之不恤而受敌使乎君盍尝使诸周而察之郤至聘于周栾书使孙周见之公使觇之信遂怨郤至厉公田与妇人先杀而饮酒后使大夫杀郤至奉豕寺人张孟夺之郤至射而杀之公曰季子欺余厉公将作难胥童曰必先三郤族大多怨去大族不偪敌多怨有庸公曰然郤氏闻之郤锜欲攻公曰虽死君必危郤至曰人所以立信知勇也信不叛君知不害民勇不作乱失兹三者其谁与我死而多怨将安用之君实有臣而杀之其谓君何我之有罪吾死后矣若杀不辜将失其民欲安得乎待命而已受君之禄是以聚党有党而争命罪孰大焉壬申胥童夷羊五帅甲八百将攻郤氏长鱼矫请无用众公使清沸魋助之抽戈结袵而伪讼者三郤将谋于榭矫以戈杀驹伯苦成叔于其位温季曰逃威也遂趋矫及诸其车以戈杀之皆尸诸朝胥童以甲劫栾书中行偃于朝矫曰不杀二子忧必及君公曰一朝而尸三卿余不忍益也对曰人将忍君臣闻乱在外为奸在内为轨御奸以德御轨以刑不施而杀不可谓徳臣偪而不讨不可谓刑徳刑不立奸轨并至臣请行遂出奔狄公使辞于二子曰寡人有讨于郤氏郤氏既伏其罪矣大夫无辱其复职位皆再拜稽首曰君讨有罪而免臣于死君之恵也二臣虽死敢忘君徳乃皆归公使胥童为卿公游于匠丽氏栾书中行偃遂执公焉召士匄士匄辞召韩厥韩厥辞曰昔吾蓄于赵氏孟姬之谗吾能违兵古人有言曰杀老牛莫之敢尸而况君乎二三子不能事君焉用厥也　泰山孙氏曰君之卿佐是谓股肱厉公不道一日而杀三卿此自祸之道也谁与处矣故列数之以着其恶张氏曰春秋罪厉公之杀三卿而卒于自及其示后世御臣之法至矣家氏曰三郤晋之能臣尝有功于其国其临敌虑胜晋诸卿未有能出其右者借其有罪犹当在议功议能之科今以左右之浸润杀之并及其族厉之强暴抑亦甚矣欲无亡得乎
　　楚人灭舒庸
　　舒庸人以楚师之败也道呉人围巢伐驾围厘虺遂恃吴而不设备楚公子槖师袭舒庸灭之　薛氏曰舒庸舒蓼舒鸠之灭荆舒一于楚矣
　　十有八年春王正月晋杀其大夫胥童
　　髙氏曰胥童谋杀三郤而晋国遂乱于是栾书中行偃先杀胥童然后弑厉公或曰宋督杀孔父而弑殇公春秋书曰及其大夫孔父书偃杀胥童而弑厉公而书晋杀其大夫胥童何哉孔父忠于殇公者也胥童嬖于厉公者也嬖臣道君为不道亡其君以及其身故春秋两治之以为万世戒
　　庚申晋弑其君州蒲
　　正月庚申晋栾书中行偃使程滑弑厉公之于翼东门之外以车一乗使荀防士鲂逆周子于京师而立之生十四年矣大夫逆于清原周子曰孤始愿不及此虽及此岂非天乎抑人之求君使出命也立而不从将安用君二三子用我今日否亦今日共而从君神之所福也对曰羣臣之愿也敢不唯命是听庚午盟而入馆于伯子同氏辛巳朝于武宫逐不臣者七人二月乙酉晋悼公即位于朝始命百官施舎已责逮鳏寡振废滞匡乏困救灾患禁淫慝薄赋敛宥罪戾莭器用时用民欲无犯时使魏相士鲂赵武为卿荀家荀防栾黡韩无忌为公族大夫使训卿之子弟共俭孝弟使士渥浊为太傅使脩范武子之法右行辛为司空使脩士蒍之法弁纠御戎校正属焉使训诸御知义荀賔为右司士属焉使训勇力之士时使卿无共御立军尉以摄之祁奚为中军尉羊舌职佐之魏绛为司马张老为奄铎遏寇为上军尉籍偃为之司马使训卒乗亲以听命程郑为乗马御六驺属焉使训羣驺知礼凡六官之长皆民誉也举不失职官不易方爵不逾德师不陵正族不偪师民无谤言所以复霸也　谷梁氏曰称国以弑其君君恶甚矣谢氏曰厉公不道数诛大臣由此臣下离心身罹不测故弑称国以明祸发于国也陈氏曰楚商臣杀鬭勃而后弑君晋栾书中行偃杀胥童而后弑君春秋不列于孔父以是为不能与其君存亡者也然则书晋杀胥童不书楚杀鬭勃何也书杀胥童以累州蒲也不书杀鬭勃不以累頵也州蒲称国以杀而弑頵斥商臣二君所以异也　愚按称国以弑其义有二一则归恶于遭弑之君一则归罪于当国之臣晋弑其君蒲州此归恶其君者也孟子曰无罪而杀士则大夫可以去又曰君之视臣如犬马则臣视君如寇讐晋厉公欲尽去羣大夫而立其左右至于一朝而尸三卿又执栾书中行偃欲杀之宜其臣之凛凛不自保茍非有比干之操守死而不易有伊尹之德处变而不疑则必起而为乱以求自免矣厉公虽欲不死其可得乎且弑逆之贼其罪显而易见遭弑之君其恶晦而难明故称国以弑使人因书之法异知其所以得弑之由至于弑逆之贼则国史具载不待特书而罪恶着矣防本塞源之意也使后世人君而知此所以御其臣下者不失其道则弑逆之祸庶几乎息矣
　　齐杀其大夫国佐
</div>
    <div class="pagination">
<a href="春秋阙疑_page21.html">上一页</a><span>...</span><a href="春秋阙疑_page17.html">17</a><a href="春秋阙疑_page18.html">18</a><a href="春秋阙疑_page19.html">19</a><a href="春秋阙疑_page20.html">20</a><a href="春秋阙疑_page21.html">21</a><span class="current-page">22</span><a href="春秋阙疑_page23.html">23</a><a href="春秋阙疑_page24.html">24</a><a href="春秋阙疑_page25.html">25</a><a href="春秋阙疑_page26.html">26</a><a href="春秋阙疑_page27.html">27</a><span>...</span><a href="春秋阙疑_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
