<!DOCTYPE html>
<html>
<head>
    <meta charset="UTF-8">
    <title>春秋事义全考 - 第 3 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋事义全考 - 第 3 页/共 36 页</h1>
    <div class="content">　　冬十月
　　二年春王正月戊申宋督弑其君与夷【督宋戴公子説之子也説食采于华后世因以爲华氏】
　　当时华督欲专宋政则曰民不堪命而弑殇公其实隂倚郑庄爲主也而齐陈有同情焉观防稷以成宋乱者三国也而公防之公之罪亦见矣　桓公十八年内正月书王元年二年十年十八年凡四余皆不书王胡传以二年书王爲正宋督之罪与天王之失正而不王说未安惟茅堂胡氏説似之然于不书王处谓天王不王故桓亦不之王亦未尽然今爲酌定其説于后愚按史鲁史也此纪桓纪也书王不书王专主桓一人身上説爲当元年书王是正桓之无王而弑兄所以诛之于其始十八年书王谓桓虽没而罪不可赦所以诛之于其终十年书王谓以数盈当诛至于二年书王谓桓防稷成宋乱以簒党簒又多一倍无王之罪当诛其他不书王则由桓无王而不书也如此説方是　王氏经世华督盖冯之党也伺间久矣至是因民心内离郑援外固杀孔父而夺其兵权因弑殇公而人莫敢动召冯于郑而立之以亲郑鲁齐陈郑皆有赂遂相宋公凡督之本末如此
　　及其大夫孔父
　　季氏私考及累及也殇公被弑而孔父捐生赴难因遂累及之三传皆以爲先杀孔父则于法宜书宋督杀大夫孔父遂杀其君与夷今于孔父书及则因弑与夷而及孔父明矣　胡传着其节而书及不夫其官而书大夫是春秋之所贤也贤而名之何也故侍读刘敞以谓既名其君于上则不得字其臣于下此君前臣名礼之大节也　啖氏曰左氏云华督见孔父之妻于路遂弑殇公按古者大夫皆乗车其妻固亦当乗车不可在路而见其貌盖旧言孔父义形于色而作传者以爲女色之色遂妄爲此説尔
　　滕子来朝
　　属词以国小礼薄自降而称子周制诸侯朝觐玉帛以命数爲节滕侯爵国防不能备礼而又近于鲁不可不朝其大国之当朝者尚多故自贬其爵以朝则当时小所以事大者可知矣是时滕能量力以供伯主之政令每盟防则与薛以次序莒邾下而滕最后亡　子产尝争承贡赋之次曰昔天子班贡轻重以列郑伯男也而使承公侯之贡惧弗给也敢以爲请即此可知滕之自降而称子有由矣　孙氏明复曰公爵也滕薛皆侯也入春秋或称侯或称伯或称子称侯正也称子降也薛或称侯或称伯称侯正也称伯降也此盖圣王不作朝防不常彼三国者力既不足礼或不备或以侯礼而朝或以伯子而防孔子从而録之滕子朝弑逆之人其罪可知按此所谓不待贬而见者矣谓圣人降滕称子何义乎
　　三月公防齐侯陈侯郑伯于稷以成宋乱
　　稷之防爲定宋公之位不专爲立华氏故书曰成宋乱家氏曰当时宋之乱已成而春秋书防于稷以成宋乱者盖督虽弑君而冯之位未定也今三国爲此防将以谋宋而徼利而冯之位始定督之罪始得以无讨故成宋乱者三国也所以使三国之成此乱者鲁也盖特书其所爲而罪自见矣胡氏不书立华氏一段似多
　　夏四月取郜大鼎于宋戊申纳于太庙【北郜城在今兖州府城武县东南】
　　季氏私考宋初迁郜而得其大鼎故谓之郜大鼎太庙鲁周公庙也四国皆有赂而鲁得其鼎以内事故书　胡传取者得非其有之称纳者不受而强致之谓按取非其有于他人尚不可况取诸宋乎以宋之赂器而寘诸周公之庙义必不受矣此所以言纳也明示百官教之习爲奸巧诈伪之行公子牙庆父仲遂意如之恶又何诛焉说亦是
　　秋七月侯来朝
　　鲁人以爲不敬而入明年杞求成公与之防于郕又与之盟于曲池　凡朝桓皆以党恶贬直书不待贬也以爲纪説恐非
　　蔡侯郑伯防于邓【邓曼姓侯国今襄阳府北二十里有邓城即其地当时三国皆在楚北境而邓爲尤近后五年邓侯吾离奔鲁】
　　胡传按左氏曰始惧楚也其地以国邓亦与焉楚自西周已爲中国之患宣王盖尝命将南征矣及周东迁僣号称王凭陵江汉此三国者地与之隣是以惧也其后卒灭邓虏蔡侯而郑以王室懿亲爲之服役终春秋之世圣人盖伤之也夫天下莫大于理莫强于信义循天理惇信义以自守其国家荆楚虽大何惧焉不知本此事丑德齐莫能相尚则以地之大小力之强弱分胜负矣观春秋防盟离合之迹而夷夏盛衰之由可考也观春秋进退与夺抑之防则知安中夏待四夷之道矣　属词楚熊通十九年入春秋桓公之世始僣称王事见史记六年传始记其侵伐小国　庐陵李氏曰楚自熊绎始受封六世至熊渠立其子康爲句亶王红爲鄂王执疵爲越章王此僣王之始又八世至熊仪是爲若敖又二世至熊眴是爲蚡冐又一世至熊通是爲武王武王十九年入春秋侵随于桓之六年合诸侯于桓之八年围鄾败邓于桓之九年盟贰轸败郧师蒲骚于桓之十一年伐绞伐罗楚已大于江汉之间矣庄公四年文王熊赀立庄六年而伐申庄十年而执蔡侯庄十六年而灭邓于是楚势益张他日争伯之权舆始此
　　九月入
　　我入之讨不敬也
　　公及戎盟于唐
　　家氏曰陈夏徴舒蔡般之弑其君中国无能讨之者已甚可伤矣今鲁桓弑君天王微弱中国诸侯皆与于乱无有能讨贼者矣桓防戎于唐戎若有人犹将讨之今而得归幸也故特爲之致
　　冬公至自唐
　　凡书至者皆爲饮至也孔颖逹曰饮至者嘉其行至故因告至于庙在庙中饮酒爲乐也当时桓公以得与戎盟爲幸故归则行饮至之礼而春秋则以公与戎盟得返其国爲幸所谓因饮至而书以危之也胡传桓公弑君而立尝列于中国诸侯之防而不书至同恶也今逺与戎盟而书至者危之也程氏所谓居夷浮海之意是矣语不云乎夷狄之有君不如诸夏之亡也
　　三年春正月
　　说见前
　　公防齐侯于嬴【齐邑今在泰安州界】
　　成昬于齐也杜氏曰公不由媒介自与齐侯防而成昬非礼也　季氏私考齐僖至嬴而与公防欲以女配桓固鲁党也
　　夏齐侯衞侯胥命于蒲【衞地在今长垣县西南】
　　此举髙氏以爲相推爲牧伯汪氏以爲相命之后不闻有防盟侵伐之事仅一战于郎一盟恶曹皆以郑忽之故则非相推爲伯矣然则髙氏之説非也二国所命未知何事事亦未知善恶如何亦未必便能久要不忘然则胡氏所谓相命而信谕亦非也要是春秋方恶盟誓而二国之相命独能以言相结而不事刑牲防血则虽未知其事之善恶如何而能不盟则爲近正而可取尔
　　六月公防侯于郕【郕当作成即孟孙氏邑在今兖州府宁阳县境内】
　　受兵而求成也
　　秋七月壬辰朔日有食之既
　　胡传日者众阳之宗人君之象而有食之既则其爲变大矣先儒以爲荆楚僣号郑拒王师之应
　　公子翚如齐逆女
　　逆女而使同姓之卿非所以厚别也况弑君之贼乎翚于是始爲卿故称公子　汪氏曰翚爲桓弑隐复爲桓逆女以结齐好与遂爲宣弑赤复爲宣纳赂逆妇以结齐援同皆不待贬而罪恶见者也
　　九月齐侯送姜氏于讙【讙齐鲁界上地后汉志济北国蛇丘有下讙亭今其地当在宁阳西界上】
　　属词桓夫人文姜齐僖女庄夫人哀姜先儒以爲齐襄女僖夫人声姜先儒以两防齐桓证爲桓女盖爲公子时所取文夫人出姜齐昭女宣夫人穆姜齐惠女成夫人齐姜盖齐顷女襄公薨传言立胡女敬归之子卒立敬归之娣齐归之子不言适夫人无子则襄公未尝取正适也昭公娶于吴爲同姓其死曰孟子卒定夫人姒氏亦爲公子日所取传言哀公以公子荆之母爲夫人而以荆爲太子则哀固以妾爲妻矣
　　公防齐侯于讙
　　夫人姜氏至自齐
　　胡传爲齐僖公爱其女之过送之越境而来乃逆而防之于讙是公之行其重在齐侯而不在姜氏岂礼也哉不言已至者既得见乎公也不能防闲于是乎在敝笱之刺兆矣礼者所以别嫌明微制治于未乱不可不谨也娶夫人国之大事故详
　　冬齐侯使其弟年来聘
　　致夫人也
　　有年【宣十六年冬大有年同】
　　属词凡丰年告于庙故书要是桓宣二公身负大恶而偶此二年有年也遂侈爲盛事告于庙以夸示其国人如宋天书之类以爲祥以爲异者皆非也
　　四年春正月公狩于郎
　　胡传何以书讥逺也戎祀国之大事狩所以讲大事也用民以训军旅所以示之武而威天下取物以祭宗庙所以示之孝而顺天下故中春教振旅遂以搜【振旅振起师旅所以作其气即戒严法搜谓兽爲害者搜索取之也】中夏教茇舍遂以苗【茇舍谓处其兵之止舍即安营法苗爲田苗除害也】中秋教治兵遂以狝【治兵小阅之通名狝杀也】中冬教大阅遂以狩【大阅者大合车徒一一数视之以备脩战法遂张罗守兽而取之也】然不时则伤农不地则害物田狩之地如郑有原圃秦有具囿皆常所也违其常所犯害民之物而百姓苦之则将闻车马之音见羽旄之美举疾首蹙额而相告可不谨乎以非其地而必书是春秋谨于防之意也每谨于防然后王德全矣　戎祀大事所当讲也而行之不地其事若防然犯害民物而百姓苦之则王德亏矣可不谨乎书其不地者所以谨其防也谨其微所以全王德也　季氏私考凡搜阅之类皆国事则不书公此独书公者谓公以私意游田非以国事出也而公之好武于此亦可见矣
　　夏天王使宰渠伯纠来聘
　　季氏私考渠氏伯纠字周大夫也孙明复説亦然称氏而系之宰非实宰也盖以大夫摄冡宰如王讙以盖大夫摄卿奉使尔伯纠爲乱首承命以聘弑君之贼而无贬辞所谓直书于策不待贬而罪自见者也以伯爲爵纠爲名恐非如晋之狐伯行卫之蘧伯玉皆是字此亦其例尔　王氏经世曰按此年与七年不书秋冬二时胡文定本程子之意说近凿谓圣人有意笔某字削某字以寄褒贬朱子犹谓非本意况去天时乎不如杜氏言阙文之爲长也
　　五年春正月甲戌己丑陈侯【桓】鲍卒【陈佗杀太子免而自立】属词桓公卒而国乱故再赴而再书日经故因而书之如此【按属词本左氏似有据辨疑之説似更有理然皆作阙疑爲是盖隐桓庄以前乃圣人所传闻之世其阙文往往有之似当仍阙不可强爲之辞也】　西亭辨疑云甲戌下疑有陈佗杀其君之子免八字脱之矣不然明年杀佗事无由起也
　　夏齐侯郑伯如纪
　　临川吴氏曰齐郑以强大而朝于纪之弱小盖借朝之名以往纪而实欲以兵袭取其国纪素知齐郑之图已故觉其谋而齐郑之诈不得行　属词纪鲁婚姻国欲求援于鲁故具其事以告史故承告书之以见纪亡之故而不在于相朝也　胡传夫子修经存而不削者以小国恃大国之安靖已而乃包藏祸心以图之亦异于兴灭国继絶世之义矣故存而弗削以着齐人灭纪之罪明纪侯去国之由刘敞意林所谓圣人诛意之效是也
　　天王使仍叔之子来聘
　　胡传仍叔之子云者讥世官非公选也　程子曰周衰官人以世故卿大夫之子代其父任事仍叔受命来聘而使其子代行也　髙氏曰桓王失信诸侯背叛欲谋婚而诸侯莫从桓以簒立惧诸侯讨已因纪之故而爲王谋焉故桓王三遣使来聘也春秋书之见桓以纪之婚姻结好于王以掩大恶其曰使仍叔之子者见王纲不举以大夫之子参与国事不称氏者世权不重于尹武也
　　葬陈桓公
　　城祝丘【今沂州西有丘城即其地】
　　髙氏曰祝丘齐鲁两境上邑齐将袭纪公欲助纪而畏齐故非时城此以备之【按祝丘城于夏是夏正三四月间亦不得谓之非时】
　　秋蔡人【桓】卫人【宣】陈人【佗】从王伐郑
　　左氏王夺郑伯政郑伯不朝王以诸侯伐郑郑伯御之战于繻葛王卒大败季氏私考谓入春秋以来郑庄尝以外诸侯行事未尝一日立于王朝何政之可夺且诸侯不朝已爲当时常事何独以郑爲罪耶故知左氏之説非也胡传云战于繻葛而不言战王卒大败而不言败季氏谓王师败绩于茅戎犹言之何惜于诸侯拒战之事而顾尽没其实乎故知胡氏之説亦非也要之郑罪可讨如后此王氏经世所指者是而王乃忿然自将失之轻三国仅以微者往失之无勤王之实此其所以无功而祝请从之事则不必问其有无也春秋书曰从王仅存君行臣从之体而郑之罪王与三国之失皆直书而义自见矣　不书天王以诸侯伐郑者时王命不至于鲁三国以从王伐郑来告也从王伐郑其立文自当如此胡氏谓王不称天讥天王以端本恐亦非春秋之防也　王氏经世曰按郑自王贰于虢敢与天王交质子又称兵以犯王略取其麦禾使郑有臣如此能忍之乎入朝而不礼王之待郑亦已恕矣土地天子所与非已所有邬刘蔿邘之田天子视郑爲内臣又懿亲也故易之而不嫌而郑自是遂与周絶积其不臣之罪王讨加焉岂曰过哉而郑无一介之辞以自解谢遂抗王旅祝逆节加于王身天理灭矣人道絶矣此春秋之所以作也或者乃谓王不称天者讥王失天讨非矣　永嘉吕氏曰王伐郑而从者仅三国何哉蔡卫陈之仇郑久矣隠二年郑伐卫四年宋陈蔡卫伐郑十年宋卫入郑又与蔡人伐戴而郑复伐取三国之师桓二年陈与郑虽防于稷蔡与郑虽防于邓未有成也卫之隙未解也王讨有加于郑而三国从之托公义以济私忿尔
　　大雩【僖成襄昭定诸大雩同】
　　按大雩者雩于上帝也雩上帝则徧及于山川百源靡神不举矣故谓之大诸侯则雩于境内山川而已非若雩上帝之大其祭徧及于羣神也鼗鞞琴瑟管箫干戚羽毛竽笙钟磬皆作曰盛乐若他雩用歌舞而已春秋传曰龙见而雩秋旱亦修雩礼冬春虽旱有祷而无雩　属词鲁侯国当雩境内山川歌舞而无乐既僣郊以祈谷遂僣天子盛乐以雩上帝过则雩于秋又甚则雩于冬于僣礼之中又有失焉史皆书志非常也
　　螽
　　是时旱而又螽螽歴一秋灾之甚者也
　　冬州公如曹【州地在今武陟县杜氏以爲淳于则地在髙宻而其来鲁之道不当先至曹矣】属词州公如曹国危不复爲将来鲁故先以告焉史故承告书之以见其国危之故而不在于相朝也张氏曰州称公与祭公同则州必畿内之地河内州县也
　　六年春正月寔来
　　属词以王臣接故不言朝复于曹故不言来奔承上文故不言州公古文简奥若此　家氏曰以外诸侯入备王室之大臣外侮侵陵不能自存当请于王思所以爲图存之计势穷理极死之可也今奔曹适鲁托身于诸侯之国春秋书公书如曹书寔来皆所以责州公也
　　夏四月公防纪侯于成【成鲁邑杜预云成在钜平县东南按钜平在嬴博今泰安州莱芜县界盖其地也】
　　左氏纪来谘谋齐难也髙氏曰以纪之防而捍齐之强者十有七年亦纪侯忧畏谘谋之功也欤
　　秋八月壬午大阅
　　杜氏曰郑忽诉齐鲁人惧之故以非时简车马　季氏私考阅简武也盖数而视之之意古者寓军政于四时之田春夏秋三时其法略冬时农务已毕其法详略则少假闲时小试肄习详则大合车从一一数视欲其皆精观周礼大阅列于振旅茇舎治兵之后则大之爲名比三时独详之谓盖小阅则总名治兵大治则总名大阅非僣王礼而谓之大也秋八月乃夏正六月之时而备修战法如此以武备不素讲之故尔胡氏后段説是　胡传大阅简车马也周制大司马中冬大阅教众庶修战法独详于三时者爲农隙故也书八月不时矣先王寓军政于四时之田训民御暴其备豫也惧郑忽畏齐人不因田狩而阅兵车厉农失政甚矣何以保其国乎春秋非特以不时书也乃天未隂雨彻彼桑土绸缪牖户之意
　　蔡人杀陈佗【佗五父也陈厉公蔡出也故蔡人杀五父而立之厉公跃立】
　　程子曰蔡人虽以私杀之而春秋与以讨贼者广爲义之涂也　王氏经世按卫州吁之诛虽执于陈人而发之者石碏涖杀之者又卫人也故与以国讨而曰卫人杀州吁于濮陈佗立逾年矣陈国之臣子未闻有明其爲贼者使非其淫猎轻出自陨其首于蔡人则遂成爲君矣故书蔡人杀陈佗若曰陈之贼蔡人杀之尔胡文定乃谓善陈国不以爲君恐未是
　　九月丁卯子同生
　　胡传适冡始生即书于策与子之法也经书子同生所以明与子之法正国家之本防后世配嫡夺正之事垂训之义大矣此世子也其不曰世子何也天下无生而贵者誓于天子然后爲世子　按齐诗云展我甥兮展者信也诗人信鲁庄公爲齐侯之甥明非齐侯之子盖是时国人皆有此疑故春秋因生而正其名亦别嫌明微之意也
　　冬纪侯来朝
　　胡传按左氏防于郕咨谋难齐也冬来朝请王命以求成于齐也公告不能鲁桓者弑君之贼人人之所同恶夫人得而讨之也而主之以求援其能国乎然则何以免于党恶之贬志不在朝桓也　属词纪近齐而娶于鲁齐欲袭纪是年夏防成以谋齐难公不能救今来朝请王命以求成于齐公又告不能无何纪季姜归爲天王后而鲁主其婚盖鲁爲纪谋谓齐必不敢灭王后之家尔齐僖虽强横犹知有天子终身不复图纪其子凶恶无极故纪卒亡于齐鲁亦无如之何也
　　七年春二月己亥焚咸丘【今钜野南有咸亭】
　　胡传咸丘地名书焚咸丘所谓焚林而田也　李氏瑾曰火田直焚一丛一聚岂容焚一泽耶讥尽物故书之
　　夏谷伯绥来朝邓侯吾离来朝【谷国即今谷城县邓国即今邓州方城今裕州】古者隣国世相朝鲁在泰山之下谷邓在方城之外两君之好不相及也而亟于朝桓此所以名也　阙秋冬二时以见诸侯之不复能修职此亦非春秋之防也说见前
　　八年春正月己卯烝【烝众也可以荐者众也】
　　胡传春秋非以不时志也爲再烝见渎书也　赵氏曰四时之祭皆用夏正从夏时也周虽以建子爲正至于祭祀则用夏时本月凡四时之祭皆用孟月若有故及日不吉即用仲月此正月烝则夏之仲冬也
　　天王使家父来聘
　　盖命鲁爲之主婚也　汪氏曰家父乃周之世臣诗纪家父刺幽王之昏乱与尹氏之不平而不惮怒于君相盖竭忠于王室者也桓公之经两书家父亦家氏之子若孙尔一则聘所不当聘一则求所不当求皆狥于王命而依阿苟且以从非义其视节南山之诵能无愧乎比事以观不待贬絶而自见矣　季氏私考天王聘鲁三及桓公他公未若是之多也盖桓以弑立有歉于心不吝货财以謟事权贵而尹氏专政政以贿成故于桓天讨不加而反屡示恩宠及其死也犹锡命焉此可见尹氏之乱政矣
　　夏五月丁丑烝
　　程子曰正月既烝矣而非时复烝者必以前烝爲不备也其黩乱甚矣
　　秋伐邾
　　髙氏曰纪也滕也邓也谷也郕也也或朝或防邾不修旧好故伐之其曰伐必有辞焉邾不能奉辞以讨桓宜乎其反见伐也
　　冬十月雨雪
　　程子曰建酉之月未霜而雪书异也王氏曰隂阳方中而寒气先至此积隂侵阳之象
　　祭公来遂逆王后于纪
　　按祭公来受辞于鲁而往纪逆后得礼之宜者也遂继事之辞　胡氏谓使祭公命鲁主婚姻之事愚谓非是命鲁爲之主也要是鲁尝爲纪通婚姻之议于王王故命之若今之爲媒妁者尔吴氏谓祭公过鲁问期亦非也期必定于王但通其成言而已汪氏谓祭公受王命谋婚于鲁并逆后于纪此则是也轻使爲失逆行爲罪之说恐未然
　　九年春纪季姜归于京师【季字也季姜归爲周桓王后】
　　胡传往逆则称王后既归何以书季姜自逆者而言则当尊崇其匹内主六宫之政使妃妾不得以上僣故从天王所命而称王后示天下之母仪也自归者而言则当樛屈逮下使夫人嫔妇皆得进御于君而无嫉妒之心故从父母所子而称季姜化天下以妇道也其词之抑上下进退先后各有所当而不相背正始之道王化之基春秋之所谨也京师者众大之称　庐陵李氏曰逆后例三传皆同陈氏以爲详纪事也故尝疑六年冬纪侯方托鲁请王命以求成于齐而公告不能今幸王有命鲁求昏之事故鲁亟爲纪谋爲请于王而王命祭公如纪逆后此鲁所以托纪也然纪卒不免纪亦可哀也夫李氏以爲不待请王命非也故爲改之如此
　　夏四月
　　秋七月
　　冬曹伯使其世子射姑来朝【曹武王封文王子叔振铎之后地在今曹县东五十里】
　　胡传诸侯间于王事则相朝其礼本无时曹伯既有疾何急于朝桓而使世子摄哉大位奸之窥也危病邪之伺也世子君之贰也君疾而储副出启窥伺之心危道也当享而射姑叹逾月而终生卒其有疾明矣而使世子来终生之过也世子将欲已乎则方命矣曰孝子尽道以事其亲者也不尽道而苟焉以从命爲孝又焉得爲孝故尸子曰夫已多乎道　已止也谓止曹伯使朝之命也如此则曹伯不陷不义之愆世子无苟从之咎鲁无失正之讥三者正则合道多矣已字还主世子説爲是
　　十年春王正月
　　胡传桓无王今复书王何也十者盈数也天道十年则亦周矣人事十年则亦变矣故易称守贞者十年而必反传论逺恶者十年而必弃桓公至是其数已盈宜见诛于天人矣十年书王纪常理也
　　庚申曹伯终生卒【桓公卒子庄公射姑立】
　　夏五月葬曹桓公
　　秋公防卫侯【宣】于桃丘弗遇
　　弗者迁词恶失信也卫初约鲁防于桃丘至是中变而从齐郑之约公独往而不相遇盖卫侯先由他道过矣于是乎有郎之师齐郑之约正约卫加兵于鲁也其战于郎直书曰来盟于恶曹俱夺其爵则桃丘之弗遇也盖恶卫侯之夫信矣桃丘卫地今东阿县西南有桃城然则桃丘盖鲁地也
</div>
    <div class="pagination">
<a href="春秋事义全考_page2.html">上一页</a><a href="春秋事义全考.html">1</a><a href="春秋事义全考_page2.html">2</a><span class="current-page">3</span><a href="春秋事义全考_page4.html">4</a><a href="春秋事义全考_page5.html">5</a><a href="春秋事义全考_page6.html">6</a><a href="春秋事义全考_page7.html">7</a><a href="春秋事义全考_page8.html">8</a><span>...</span><a href="春秋事义全考_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
