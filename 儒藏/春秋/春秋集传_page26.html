<!DOCTYPE html>
<html>
<head>
    <meta charset="UTF-8">
    <title>春秋集传 - 第 26 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋集传 - 第 26 页/共 32 页</h1>
    <div class="content">　　十年春王正月
　　夏齐栾施来奔
　　秋七月季孙意如叔弓仲孙貜帅师伐莒
　　陈氏传曰舎中军矣曷为书三卿帅师四分公室叔弓为意如贰也于是伐莒叔弓佐意如序于仲孙貜之上而叔孙婼居守自是讫春秋鲁有四卿而权归三家
　　戊子晋侯彪卒
　　九月叔孙婼如晋葬晋平公
　　十有二月甲子宋公成卒
　　不书冬史阙文
　　十有一年春王二月叔弓如宋葬宋平公
　　夏四月丁巳楚子防诱蔡侯般杀之于申
　　此讨贼也虽诱杀之疑若无罪春秋深恶楚子贬而称名何也防本心欲图其国不为讨贼举也名之所以正其罪也故其自相杀不名【据十六年楚子诱杀戎蛮子】书日谨之也【据宣十八邾戕鄫子不日】故其自相杀不月【亦据杀戎蛮子】谷梁传曰何为名之谨之而名之也称日称地谨之也地谨之也公羊传曰楚子防何以名絶曷为絶之为其诱讨也此讨贼也虽诱则曷为絶之怀恶而讨不义君子不与也孙明复曰般之罪不容诛矣楚子贪蔡土地杀之不以其罪故生而名之不得以讨贼论当坐诱杀蔡侯般也
　　楚公子弃疾帅师围蔡
　　五月甲申夫人归氏薨
　　大搜于比蒲
　　左氏传曰齐归薨大搜于比蒲非礼也晋叔向曰鲁公室其卑乎君有大丧国不废搜有三年之丧而无一日之慼
　　仲孙貜防邾子盟于祲祥
　　不月略之也【例在成元年】
　　秋季孙意如防晋韩起齐国弱宋华亥卫北宫佗郑罕虎曹人人于厥憖
　　谋救蔡而弗克也楚师在蔡晋荀吴曰不能救陈又不能救蔡为盟主而不恤亡国将焉用之于是合九国之大夫于厥憖而不能师使狐父请蔡于楚弗许则韩起之懦也
　　九月己亥葬我小君齐归
　　冬十有一月丁酉楚师灭蔡执蔡世子有以归用之曰灭曰执曰用之皆楚子也其称师何以其懐诈以灭中国而絶其世与争诸侯之日不同故异其事也其日谨之也孙明复曰言世子有者有未立也父杀国围拒守危困以至于死未立可知也刘侍读曰楚子防诱蔡侯般杀之世子有守国楚师围之八月而不能服于是乎虐用之古者父母之仇不与共天下寝苫枕戈终身则有之为者尽于世子矣陈氏传曰灭而以归未有言执者言执弗臣之之辞也是故均之为灭国也尝臣之矣书曰以沈子嘉归杀之未尝臣之也书曰执蔡世子有以归用之
　　十有二年春齐髙偃帅师纳北燕伯于阳
　　谷梁传曰纳者内不受也北燕伯何以不名不以髙偃名北燕伯也诸侯不相名而况于大夫其可以名诸侯乎
　　三月壬申郑伯嘉卒
　　夏宋公使华定来聘
　　公如晋至河乃复
　　五月葬郑简公
　　楚杀其大夫成熊
　　秋七月
　　冬十月公子憖出奔齐
　　于是叔仲小南蒯公子憖谋出季氏而憖更其位憖告公而遂从公如晋取郠之役莒人愬于晋晋有平公之丧未之治也故辞公公子憖遂如晋既而南蒯惧不克以费叛如齐子仲还及郊遂奔齐以其罪有闗于一国之故故不日以异之【例见闵二年】如晋不书【据二年公如晋至河乃复季孙宿如晋书】不以谋季氏累吾君也
　　楚子伐徐
　　晋伐鲜虞
　　伐鲜虞何以曰晋外之也晋盟主也楚灭陈晋不能救灭蔡欲救而不能弃中国诸侯于楚听其吞灭莫甚于此时而甘心于羣狄尚得谓主夏盟乎陈氏传曰晋主诸夏之盟春秋之外秦以晋故也外郑亦以晋故也则其外晋何晋之君卿无中国之志也楚防弑君之贼也而执齐庆封放陈招杀蔡侯般假讨贼之名以盟诸夏而晋连年有事于狄鲜虞呉入郢于越入吴晋犹围鲜虞也详于狄事而不详于楚则晋无中国之志也于是外晋是故自成襄之春秋晋虽或竞于楚略之不书也而败狄于交刚于大卤灭赤狄潞氏灭赤狄甲氏及留吁则详志之
　　十有三年春叔弓帅师围费
　　内邑言围皆叛也费叛曷为不书【据获麟后有成叛】家臣叛其大夫而非叛君也是时三家分鲁尺地一民皆非鲁君之有故家臣得假张公室之美以亢其大夫故围郓围郈皆不言叛苟非叛其君则不足志也刘侍读曰使周之王必无废文武之法诸侯虽大国谁敢慢诸侯必无僭天子其大夫孰陵大夫必无胁其君其陪臣孰叛故南蒯虽以费叛入齐而春秋不书非释蒯不治也事有本末法有原眚其不正相乗非一日之积季氏不得以叛名蒯正已而物正此之谓王者之术
　　夏四月楚公子比自晋归于楚弑其君防于干谿公子比自晋归于楚则何以言弑其君以比首恶也楚子防弑立而比出奔比与防未尝一日相君臣也则以比首恶何也防兄也比弟也防君楚十有三年则比一亡公子尔于是比归自立而防缢则比首恶矣比归自立则其见杀犹曰公子何【据篡立者见杀不称公子】比之归非其意也弃疾胁比而立之又杀而代之则比不得为篡国矣故春秋加比以弑君而不罪比之篡国加以弑君则君臣之义正不罪比之篡国则弃疾之恶万世不可掩矣弑君者日不日加弑也谷梁传曰归一事也弑一事也而遂言之以比之归弑比不弑也公羊传曰比之义宜乎效死不立
　　楚公子弃疾杀公子比
　　陈氏传曰比蒙首恶之名则杀之宜称人其曰楚公子弃疾杀公子比何灵王之弑弃疾为之也则是以公子杀公子尔非讨贼也杜元凯曰不书弑君位未定也左氏传曰弃疾即位名曰熊居
　　秋公防刘子晋侯齐侯宋公卫侯郑伯曹伯莒子邾子滕子薛伯伯小邾子于平丘
　　八月甲戌同盟于平丘
　　左氏传曰齐服也陈氏传曰晋复合诸侯也晋之合诸侯由是止鄟陵之后参盟复作晋非盟主矣孙明复曰自宋之防大夫専盟防者十年申之防楚子専盟防者又十年晋昭公一旦与刘子合诸侯同盟于此乗楚灵弑逆之祸而已晋乗楚灵弑逆之祸与刘子合诸侯同盟果何所为哉故自是讫召陵诸侯复不出者二十四年而为鄟陵之盟矣胡侍讲曰其曰同盟刘子与盟也
　　公不与盟
　　陈氏传曰防于沙随不见公则讥不在鲁也于是邾子莒子愬鲁于晋晋侯不见公书曰公不与盟讥鲁之辞也向也黒壤公不与盟则讳不书盟今也不讳讥鲁之辞也于溴梁于祝柯尝为鲁执邾莒矣而鲁亟出师又纳其叛人于是邾莒愬于晋晋为有辞于鲁也而公遂不与盟晋之不自彊于主盟由重丘而后皆大夫尔以晋之不自彊于主盟而复合诸侯于是刘子临之叔向谋之谋夏犹有属焉而齐人不可郑人争承鲁人不与盟晋之合诸侯由是止鄟陵之后参盟复作则鲁诚与讥焉尔
　　晋人执季孙意如以归
　　胡侍讲曰称人以执非伯讨也季氏伐莒取郓以自封殖而使其君民食于家不臣甚矣晋人若按邾莒所愬之状究南蒯子仲奔叛之因告于诸侯以其罪执之请于天子以大义废之则方伯之职修矣今乃辞鲁君而执意如则是货财而已非责其无君臣之义也安得为伯讨乎
　　公至自防
　　蔡侯庐归于蔡
　　陈侯呉归于陈
　　庐者蔡灵侯之孙也呉者陈哀侯之孙也其曰蔡侯陈侯既即位后而来告也皆称名继絶也此自楚也其不言自楚何楚灭而后楚复之不为功也此皆灭国也其言归何何休氏曰故使若有国自归者也孙明复曰二国之命制在楚人以自归为文所以抑彊楚而存中国也谷梁传曰此未尝有国也使如失国辞然者不与楚灭也
　　冬十月葬蔡灵公
　　赵伯循曰既复国以礼改葬鲁往防也
　　公如晋至河乃复
　　吴灭州来
　　十有四年春意如至自晋
　　陈氏传曰大夫不至必见执也而后致亦危之也
　　三月曹伯滕卒
　　夏四月
　　秋葬曹武公
　　八月莒子去疾卒
　　冬莒杀其公子意恢
　　杀意恢者蒲余侯也曷为以国杀书讥不在相杀也莒子卒国人欲出郊公而立莒子之弟庚舆蒲余侯杀公子意恢郊公奔齐则意恢者郊公之所与存亡者也故书其杀以明变也然则郊公出而庚舆入何以不书春秋公子争国非有辨于疑似之际则不书也既郊公见出而庚舆以公弟立苟无嫌于乱适春秋奚议焉是故书郑忽曹羁不书莒郊公书郑突曹赤不书莒庚舆
　　十有五年春王正月吴子夷末卒
　　二月癸酉有事于武宫籥入叔弓卒去乐卒事
　　左氏传曰禘于武宫叔弓涖事籥入而卒去乐卒事礼也胡侍讲曰卫有太史栁庄疾君曰若疾革虽当祭必告是知礼不告也有事于宗庙大臣涖事籥入而卒于其所去乐卒事可也
　　夏蔡朝吴出奔郑
　　六月丁巳朔日有食之
　　秋晋荀吴帅师伐鲜虞
　　伐鲜虞尝狄晋矣曷为复书荀吴一伐鲜虞也当楚人灭中国而晋不能救则狄之以示义当中国无楚患而晋大夫亟从事于戎狄则复其恒称以见实春秋于晋楚之际无不尽其辞矣
　　冬公如晋
　　春秋集传卷十二
　　钦定四库全书
　　春秋集传卷十三　　　　　元　赵汸　撰昭公下
　　十有六年春齐侯伐徐
　　齐复贰于晋也左氏传曰齐师至于蒲隧徐人行成徐子及莒人郯人防齐侯盟于蒲隧叔孙昭子曰诸侯之无伯害哉齐君之无道也兴师而伐逺方防之有成而还无伯也夫盟不书不足书也书伐徐则齐之贰于晋可知矣
　　楚子诱戎蛮子杀之
　　诱蔡侯杀之名防诱戎蛮子杀之不名弃疾者以诈相诱相杀彼俗之常耳不名著其常也以其为行彼此一也君子不疾也若不疾乃疾也
　　夏公至自晋
　　秋八月己亥晋侯夷卒
　　九月大雩
　　季孙意如如晋
　　冬十月葬晋昭公
　　十有七年春小邾子来朝
　　夏六月甲戌朔日有食之
　　秋郯子来朝
　　八月晋荀吴帅师灭陆浑之戎
　　冬月有星孛于大辰
　　胡侍讲曰大辰心也心为明堂天子之象其前星太子后星庶子孛加辰象天子嫡庶将分争也天之示人显矣
　　楚人及呉战于长岸
　　呉楚之战不月略之也陈氏传曰此楚令尹阳丐也书人吴公子光也书国略之也楚之君大夫不见于春秋者十八年而吴入郢矣昭公之春秋莫辨于吴楚也吴尝败楚于鹊岸不书【五年】败楚于房钟不书【六年】书伐呉而已于是始书战则以吴楚敌言之也
　　十有八年春王三月曹伯须卒
　　夏五月壬午宋卫陈郑灾
　　公羊传曰记异也异其同日而灾也外异不书此为天下记异也谷梁传曰其志以同日也其日亦以同日也【据外灾不月】
　　六月邾人入鄅
　　秋葬曹平公
　　冬许迁于白羽
　　十有九年春宋公伐邾
　　夏五月戊辰许世子止弑其君买
　　许悼公疟饮世子止之药卒则曷为书弑其君止进药而药杀也止非心乎弑者止进药而药杀则曷为加弑焉止自为药也君父至尊也药剂至危也止自为药以进诸君而君卒则是止杀君矣君子曰药剂所以致人死者非一端也止进药而药杀可不谓之杀哉止所以异于楚商臣蔡般者过与故尔然春秋之法一施之者以臣子于君父不可过也然则止奔晋曷为不书止诚无所逃其罪焉尔犹不使与君杀而佚贼者同文明止之非故也春秋于臣子之狱察矣
　　己夘地震
</div>
    <div class="pagination">
<a href="春秋集传_page25.html">上一页</a><span>...</span><a href="春秋集传_page21.html">21</a><a href="春秋集传_page22.html">22</a><a href="春秋集传_page23.html">23</a><a href="春秋集传_page24.html">24</a><a href="春秋集传_page25.html">25</a><span class="current-page">26</span><a href="春秋集传_page27.html">27</a><a href="春秋集传_page28.html">28</a><a href="春秋集传_page29.html">29</a><a href="春秋集传_page30.html">30</a><a href="春秋集传_page31.html">31</a><span>...</span><a href="春秋集传_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
