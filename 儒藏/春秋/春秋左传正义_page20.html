<!DOCTYPE html>
<html>
<head>
    <meta charset="UTF-8">
    <title>春秋左传正义 - 第 20 页/共 226 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传正义 - 第 20 页/共 226 页</h1>
    <div class="content">　　○轻，遣政反。扞，户旦反。樵，在遥反。从之。绞人获三十人。获楚人也。明日，绞人争出，驱楚役徒於山中。楚人坐其北门，而覆诸山下，坐犹守也。覆，设伏兵而待之。
　　○覆，扶又反，注同。大败之，为城下之盟而还。城下盟，诸侯所深耻。 
　　[疏]注“城下”至“深耻”。
　　○正义曰：宣十五年，楚围宋。传称华元谓子反曰：“敝邑易子而食，析骸以爨。虽然，城下之盟，有以国毙，不能从也。”宁以国毙，不肯从城下之盟，是其深耻也。必为深耻者，诸侯当好事四邻，以卫社稷，相时而动，量力而行。今乃构怨彊敌，兵临城下，力屈势沮，求服受盟，是其不知之甚，将为邻国所笑，故深耻之。
　　伐绞之役，楚师分涉於彭。彭水在新城昌魏县。 
　　[疏]注“彭水”至“魏县”。
　　○正义曰：《释例》云：“彭水出新城昌魏县，东北至南乡筑阳县入汉。”
　　罗人欲伐之，使伯嘉谍之，三巡数之。罗，熊姓国，在宜城县西山中，后徙南郡枝江县。伯嘉，罗大夫。谍，伺也。巡，徧也。
　　○谍，徒协反。数，色主反。枝，质而反。伺音笥。徧音遍。 
　　[疏]注“罗熊”至“徧也”。
　　○正义曰：“罗，熊姓”，《世本》文也。《说文》云：“谍，军中反间也。”谓诈为敌国之人，入其军中，伺间隙以反报其主，故此训谍为伺，而兵书谓之“反间”也。巡，徧也，谓巡绕徧行之。
　　【经】十有三年，春，二月，公会纪侯、郑伯。已巳，及齐侯、宋公、卫侯、燕人战。齐师、宋师、卫师、燕师败绩。（大崩曰败绩，例在庄十一年。或称人，或称师，史异辞也。卫宣公未葬，惠公称侯以接邻国，非礼也。） 
　　[疏]“公会”至“败绩”。
　　○正义曰：传称“宋多责赂於郑，故以纪、鲁及齐，与宋、卫、燕战”。然则此战之兴，本由宋、郑相怨，虽复各连同好，当以宋、郑为主。其序纪在郑上，宋处齐下者，若鲁人不与，而邻国自行，则以主兵为先。若与鲁同行，鲁史所记，则当以鲁为主，不得复先主兵，亦既不先主兵，即以大小为序，故纪先郑也。宋使齐为主，犹隐四年州吁伐郑，使宋为主，故齐先宋。此以公在会，故不以主兵为先，尊卑为序，故纪在郑先。若然，庄二十六年，会宋人、齐人伐徐，杜云：“宋主兵，故序齐上。”彼鲁亦在，而先主兵者，彼是鲁之微人所会之国，又少，此则公自在会，及所战之国，历序又多，故不与彼同也。战称将，败称师，是史策之常法也。史所以然者，师是将之所帅，战则举将为重，败则群师尽崩，固当举师言败。若其败还书将，则是将身独败，无以见师之大崩，故战则称将，败则称师，言其众师尽败，非独将身败也。此燕人谓将也，楚子伤目，故称楚子败绩，此若云燕人败绩，则是燕将身伤，以此不得不称师败。唯庄二十八年，“卫人败绩”，违常文耳。
　　○注“大崩”至“礼也”。
　　○正义曰：言史异辞者，决庄二十八年，卫人及齐人战，卫人败绩也。此败称师，而彼败称人，是史异辞也。史非一人，立辞自异，非褒贬之例也。此二者於理则师是而人非，但不以为义，故合各从其本耳。杜以既葬为成君，虽则逾年，犹待葬讫，故以惠公为非礼。《释例》曰：“父虽未葬，丧服在身，逾年则於其国内即位称君，伐郑之役，宋公、卫侯是也。《春秋》书鲁事，皆逾年即位称公，不可旷年无君，则知他国亦同然。据父未葬，於其国内虽得伸其尊，若以接邻国，则违礼失制也。”是言先君未葬，则不得称爵成君以接邻国也。杜言违礼失制，礼制亦无明文。案文八年，八月，天王崩。九年，春，毛伯来求金。传曰：“不书王命，未葬也。”彼以逾年未葬，不得称王命使，是其礼制未可，以此知接邻国，则违礼制也。
　　三月，葬卫宣公。无传。 
　　夏，大水。无传。 
　　秋，七月。 
　　冬，十月。 
　　【传】十三年春，楚屈瑕伐罗，斗伯比送之。还，谓其御曰：“莫敖必败，举趾高，心不固矣。”（趾，足也。）遂见楚子曰：“必济师。”（难言屈瑕将败，故以益师讽谏。
　　○见，贤遍反。齐，笺计反。难，乃旦反。讽，方凤反。本亦作风。楚子辞焉。不解其旨，故拒之。
　　○解，户买反。）入告夫人邓曼，邓曼曰：“大夫其非众之谓，（邓曼，楚武王夫人。言伯比意不在於益众也。）其谓君抚小民以信，训诸司以德，而威莫敖以刑也。莫敖狃於蒲骚之役，将自用也，（狃，忕也。蒲骚在十一年。
　　○狃，女久反。忕，时世反。又时设反。）必小罗。君若不镇抚，其不设备乎？夫固谓君训众而好镇抚之，（抚小民以信也。
　　○好，呼报反，又如字。）召诸司而劝之以令德，（训诸司以德也。）见莫敖而告诸天之不假易也。（诸，之也，言天不借贷慢易之人，威莫敖以刑也。
　　○易，以豉反，注同。借，子夜反。贷，他代反。慢，武谏反。）不然，夫岂不知楚师之尽行也？”楚子使赖人追之，不及。（赖国在义阳随县。赖人，仕於楚者。尽，津忍反。此类可以意求。） 
　　[疏]“大夫”至“行也”。
　　○正义曰：大夫伯比言济众者，非益众之谓也。其此伯比之意，当谓君宜抚慰小人士卒以言信也，教训诸司长率以令德，而威惧莫敖以刑罚也。莫敖狃於蒲骚之役。狃，贯也，贯於蒲骚之得胜，遂恃胜以为常，将自用其心，不受规谏，必轻小罗国以为无能，君若不以言辞刑罚镇重抚慰之，莫敖其将不设备乎！夫谓伯比。伯比之意，固当谓君教训众民而好以言辞镇抚之，召军之诸司而劝勉之以善德。见莫敖而告之，道上天之意不借贷慢易之人，不使慢易之人得胜，言其必须敬惧也，其意当如此耳。若其不然，此伯比岂不知楚师之尽行也，而更请益师乎？
　　○注“狃，忕也”。
　　○正义曰：《说文》云：“狃，狎也”，“忕，习也。”郭璞云：“贯，忕也”。今俗语皆然，则狃、忕皆贯习之义，以贯得胜则轻易前敌，将自用其意，不复持重。
　　莫敖使徇于师曰：“谏者有刑。”徇，宣令也。
　　○徇，似俊反。及鄢，乱次以济。鄢水，在襄阳宜城县入汉。
　　○鄢，於晚反，又於万反。乱次以济。本或作“乱次以济其水”。 
　　[疏]注“鄢水”至“入汉”。
　　○正义曰：《释例》曰：“鄢水出新城沶乡县，东南经襄阳，至宜城县入汉。”
　　遂无次，且不设备。及罗，罗与卢戎两军之，卢戎，南蛮。
　　○庐，如字，本或作卢，音同。大败之。莫敖缢于荒谷。群帅囚于冶父，缢，自经也。荒谷、冶父皆楚地。
　　○缢，一豉反。荒，如字，本或作┅，音同。冶，音也。以听刑。楚子曰：“孤之罪也！”皆免之。 
　　宋多责赂於郑，立突赂。郑不堪命，故以纪、鲁及齐与宋、卫、燕战。不书所战，后也。公后地期而及其战，故不书所战之地。 
　　[疏]注“公后”至“之地”。
　　○正义曰：两敌将战，必豫期战地，公未见纪、郑，纪、郑已与齐、宋先设战期，公不及设期，唯及其战。故言战而不书所战之地，言此地非公所期，故不书也。《释例》曰：“桓十三年，战不书所，所者，期战所在之地也。公会战而后其期，犹及诸侯，共其成败，故备书诸国而不书地。成十六年传曰：‘战之日，齐国佐至於师。’此其类也。然则诸战书日者，日即从月，计此经当云‘二月，已已，公会纪侯、郑伯’，今退已已於郑伯之下者，《春秋》之例，公之出会，例多以月，要盟、战败，例多以日，故已已之文在公会纪侯郑伯之下。‘十二年，十二月，及郑师伐宋。丁未，战于宋’，亦其类也。”服虔云：“下日者，公至而后定战日。”地之与日当同时设期，公既不及期地，安得及期日也？刘炫云：“公会纪、郑，告庙而行，始行即书会也。其战之日，则战罢乃告庙。史官虽连并其文，而存其本旨，已巳是战日，故下日以附战。”
　　郑人来请脩好。
　　○好，呼报反。 
　　【经】十有四年，春，正月，公会郑伯于曹。（脩十二年武父之好。以曹地，曹与会。
　　○好，呼报反。与音预。） 
　　无冰。无传。书，时失。 
　　夏，五。不书月，阙文。郑伯使其弟语来盟。 
　　秋，八月，壬申，御廪灾。御廪，公所亲耕以奉粢盛之仓也。天火曰灾。例在宣十六年。
　　○廪，力锦反，仓也。 
　　[疏]注“御廪”至“六年”。
　　○正义曰：传称“御廪灾。乙亥，尝。书，不害也”。明尝之所用是御廪之所藏也。《礼记 祭义》云：“天子为藉千亩，诸侯百亩，躬秉耒，以事天地山川，社稷先古，敬之至也。”《穀梁传》曰：“天子亲耕，以共粢盛。王后亲蚕，以共祭服。国非无良农工女也，以为人之所尽，事其祖祢，不若以已所自亲者也。”《月令》“季秋，乃命冢宰，藏帝藉之收於神仓”，郑玄云：“重粢盛之委也，帝藉所耕千亩也，藏祭祀之穀，故为神仓。”以此诸文，知御廪，藏公所亲耕以奉粢盛之仓也。廪即仓之别名。《周礼》廪人为仓人之长，其职曰“大祭祀，则共其接盛”。郑玄云：“接读为扱，扱以授舂人。大祭祀之穀，藉田之收藏於神仓者，不以给小用。”是公所亲耕之粟，拟共祭祀，藏於仓廪，故谓之御廪。灾其屋而不损其穀，故曰“书，不害也”。
　　乙亥，尝。先其时，亦过也。既戒日致齐，廪虽灾，苟不害嘉穀，则祭不应废，故书以示法。
　　○先，悉荐反，又如字。齐，侧皆反。 
　　[疏]注“先其”至“示法”。
　　○正义曰：八月建未未是始杀，故云“先其时，亦过也”。《周礼 大宰》：祀五帝，“前期十日，帅执事而卜日，遂戒”。享先王，亦如之。郑玄云：“十日者容散齐，七日致齐三日。”壬申在乙亥之前三日，是致齐之初日也。既已戒日致齐，御廪虽灾，苟其不害嘉穀，有穀可以共祭祀，则祭不应废，故书以示法也。若害穀，则当废，不可苟用他穀故也。先时亦过，过则当书。但书过，已有成例，故传指言不害。故沈氏云：“杜以先时亦过，过则当书。传何以专言不害？此丘明之意，若非先时有灾不害亦书，若非御廪有灾先时亦书，进退明例也。”服虔云：“鲁以壬申被灾，至乙亥而尝，不以灾害为恐。”故卫难杜云：“若救之则息，不害嘉穀，则传当有救火之文。若如宋灾，传举救火。今直言不害，明知不以灾为害。”杜必为不害嘉穀者，秦氏答云：“传所以不载救火者，传以指释经文，略举其要，所以不载救火，至於宋、郑之灾，彼由简牍备载，详略不等，不可相难也。”
　　冬，十有二月，丁已，齐侯禄父卒。无传。隐六年盟於艾。 
　　宋人以齐人、蔡人、卫人、陈人伐郑。凡师能左右之曰“以”，例在僖二十六年。 
　　【传】十四年，春，会于曹。曹人致饩，礼也。（熟曰饔，生曰饩。） 
　　[疏]注“熟曰饔，生曰饩”。
　　○正义曰：《周礼》外内饔皆掌割亨之事。亨人给外内饔之爨亨煮。饔者煮肉之名，知熟曰饔。哀二十四年传称晋人饩臧石牛，以生牛赐之，知生曰饩。又《聘礼》致饔饩五牢，饪一牢，腥二牢，饩二牢。饪是熟肉。腥是生肉，知饩是未杀。郑玄以为生牲曰饩，唯瓠。叶笺云：腥曰饩，欲以牵为牵行，故饩为已杀，非定解也。定解犹以生为饩。传诸言饩者，皆致生物於宾也。
　　夏，郑子人来寻盟，且脩曹之会。子人即弟语也，其后为子人氏。 
　　“秋，八月，壬申，御廪灾。乙亥，尝”。书，不害也。灾其屋，救之则息，不及穀，故曰“书不害”。 
　　冬，宋人以诸侯伐郑，报宋之战也。在十二年。焚渠门，入，及大逵。渠门，郑城门。逵，道方九轨。
　　○逵，九龟反。伐东郊，取牛首。东郊，郑郊。牛首，郑邑。以大官之椽归，为卢门之椽。大宫，郑祖庙。卢门，宋城门。告伐而不告入、取，故不书。
　　○大音泰。椽，直专反，榱也。圆曰椽，方曰桷。《说文》云：“周谓之椽，齐、鲁谓之桷。” 
　　【经】十有五年，春，二月，天王使家父来求车。 
　　三月，乙未，天王崩。无传。桓王也。 
　　夏，四月，已巳，葬齐僖公。无传。五月，郑伯突出奔蔡。突既篡立，权不足以自固，又不能倚任祭仲，反与小臣造贼盗之计，故以自奔为文，罪之也。例在昭三年。
　　○倚，於绮反。 
　　[疏]注“突既”至“三年”。
　　○正义曰：凡诸侯出奔，皆被逐而出，非自出也。旧史书臣以逐君，仲尼脩《春秋》，责其不能自固，皆以自奔为文，以故此注迹突之恶，言其罪之之意。《释例》曰：“诸侯奔亡”，皆迫逐而苟免，非自出也。传称卫孙林父、甯殖出其君，名在诸侯之策，此以臣名赴告之文也。仲尼之经更没逐者主名，以自奔为文，责其不能自安、自固，所犯非徒所逐之臣也。”言其所犯处多非徒逐者，独恶君不能君，故臣亦不臣。臣之逐君，其罪已著，没其臣名，独见君罪，言罪不纯在其臣故也。卫献公出奔不名，郑伯突及北燕伯款、蔡侯朱等皆书名者，从彼告辞。故《释例》曰：“卫赴不以名，而燕赴以名，随赴而书之，义在彼不在此也。”言责其不能自安、自固，自奔即是身罪，名与不名，不复著义，故从告也。昭三年传曰：“书曰‘北燕伯款出奔齐’，罪之也。”是变例也。
　　郑世子忽复归于郑。忽实居君位，故今还以复其位之例为文也。称世子者，忽为大子，有母氏之宠，宗卿之援，有功於诸侯，此大子之盛者也。而守介节，以失大国之助；知三公子之彊，不从祭仲之言，修小善，絜小行，从匹夫之仁，忘社稷之大计，故君子谓之善自为谋，言不能谋国也。父卒而不能自君，郑人亦不君之，出则降名以赴，入则逆以大子之礼。始於见逐，终於见杀，三公子更立，乱郑国者，实忽之由。复归例在成十八年。
　　○介音界。行，下孟反。更音庚。 
　　[疏]注“忽实”至“八年”。
　　○正义曰：成十八年传曰：“复其位，曰‘复归’。”忽本既居君位，然后出奔，故今还以复位之例为文也。经言复归，明是复位之例。注言此者，以忽之出奔，不称郑伯，归言世子，又非君号，非君而称复归，嫌其不是复位，故明之。礼，父在称世子。忽父之丧於今五年，世子非所当称，故迹其称之意。邓曼所生，立为世子，是有母氏之宠也。宗卿，谓同姓之卿，祭仲之女曰雍姬，则祭仲姬姓，是同宗卿也。救齐败戎，是有功也。而守介节，谓守琐琐狷介之节，不娶齐女也。经书郑忽出奔，不称郑伯，是降名以赴也。今称世子复归，是逆以大子之礼也。逆以大子之礼者，以突是庶子，无道出奔，更欲择君，莫逾於忽，以本是世子，故迎之使还。为是世于，所以得归。郑以世子名告，不以尝为君告，时史因其告辞，书曰世子；实复本位，书曰复归。而忽之为君，不能自固，始於见逐，终於见杀，三公子更立为君，乱郑国者，实忽之由。《释例》与此注尽同，其末云“故仲尼因以示义”，言因旧史之文，即称世子，示郑人本有不以为君之义。忽於隐公之世每称公子，六年称大子，则救齐之时，巳立为大子故也。
　　许叔入于许。许叔，庄公弟也。隐十一年，郑使许大夫奉许叔居许东偏。郑庄公既卒，乃入居位，许人嘉之，以字告也。叔本不去国，虽称入，非国逆例。 
　　[疏]注“许叔”至“逆例”。
　　○正义曰：入者自外之辞，本其所自之处，言其自许东偏而入于许国，非从外国入也。郑庄公以十一年卒，许叔今始入者，盖郑突不使其复。忽既得位，亲仁善邻，存许以德许人，冀其为已之援，故此年始得入也。小白、阳生入皆称名，此叔称字，故云许人嘉之，以字告也。杜知是字者，以蔡季子来归，亦以书字，故知之也。杜以传例云“凡去其国，国逆而立之，曰入”。嫌此亦为国逆之例。《释例》曰：“诸在例外称入，直是自外入内，记事常辞，义无所取。贾氏虽夫人姜氏之入皆以为例。由先儒以为国逆，故言许叔本不去国，非国逆之正例。”国逆正例，据去国而来。许叔本非去国，故云非国逆例。其实许始复国，许叔得还，上下交欢，同心迎逆，指其实事有国逆之理。故於《释例》云许叔有国逆之文，但非国逆正例耳。刘君不达此旨，妄规杜失，非也。
　　公会齐侯于艾。 
　　邾人、牟人、葛人来朝。无传。三人皆附庸之世子也，其君应称名，故其子降称人。牟国，今泰山牟县。葛国在梁国宁陵县东北。
　　○牟，亡侯反。 
　　[疏]注“三人”至“东北”。
　　○正义曰：三国俱称人，合行礼，知其尊卑同也。以邾子未得王命，知牟、葛之等是附庸。郳黎来来朝，附庸书名，此若君自亲来，则亦应称名。若遣臣来聘，又不得称朝。曹伯使世子射姑来朝，是世子有称朝之义。知此三人皆附庸世子，摄行父事而来朝也。诸侯之卿称名，大夫降称人，是人之於名，例差一等。若附庸，其君应称名，故其子降称人。《释例》曰：“王之世子不名，诸侯世子则名，‘会王世子于首止’，‘曹世子射姑来朝’，是也。附庸世子称人，‘邾人、牟人、葛人来朝’，是也。”是言世子称谓之等级也。《地理志》：“泰山郡牟县，故牟国也。”陈留郡宁陵县，应劭曰：“故葛伯国。”然则於晋属梁国也。
　　秋，九月，郑伯突入于栎。栎，郑别都也，今河南阳翟县。未得国，直书入，无义例也。
　　○栎音历。翟，徒历反。 
　　冬，十有一月，公会宋公、卫侯陈侯于袲，伐郑。袲，宋地，在沛国相县西南。先行会礼而后伐也。
　　○袲，昌氏反。相，息亮反。 
　　[疏]注“先行会礼”。
　　○正义曰：知非不与谋，言会者，以言“于袲”，故知此行会礼也。若不言地，直言会，则是不与谋例也。召陵会，杜注云“於召陵先行会礼”，与此同也。
　　【传】十五年，春，天王使家父来求车，非礼也。诸侯不贡车服，（车服，上之所以赐下。）天子不私求财。（诸侯有常职贡。） 
　　祭仲专。郑伯患之，使其婿雍纠杀之。将享诸郊，雍姬知之，谓其母曰：“父与夫孰亲？”其母曰：“人尽夫也，父一而已，胡可比也？”妇人在室则天父，出则天夫。女以为疑，故母以所生为本解之。遂告祭仲曰：“雍氏舍其室而将享子於郊。吾惑之，以告。”祭仲杀雍纠，尸诸周氏之汪。汪，池也。周氏，郑大夫。杀而暴其尸以示戮也。
　　○舍音舍。汪，乌黄反。暴，步卜反。公载以出，愍其见杀，故载其尸共出国。曰：“谋及妇人，宜其死也。” 
　　夏，厉公出奔蔡。 
　　六月，乙亥，昭公入。 
　　许叔入于许。“公会齐侯于艾”，谋定许也。 
　　秋，郑伯因栎人杀檀伯，而遂居栎。檀伯，郑守栎大夫。
　　○檀，徒丹反。 
　　冬，会于袲，谋伐郑，将纳厉公也。弗克而还。 
　　【经】十有六年，春，正月，公会宋公、蔡侯、卫侯于曹。 
　　夏，四月，公会宋公、卫侯、陈侯、蔡侯伐郑。春既谋之，今书会者，鲁讳议纳不正。蔡常在卫上，今序陈下，盖后至。 
</div>
    <div class="pagination">
<a href="春秋左传正义_page19.html">上一页</a><span>...</span><a href="春秋左传正义_page15.html">15</a><a href="春秋左传正义_page16.html">16</a><a href="春秋左传正义_page17.html">17</a><a href="春秋左传正义_page18.html">18</a><a href="春秋左传正义_page19.html">19</a><span class="current-page">20</span><a href="春秋左传正义_page21.html">21</a><a href="春秋左传正义_page22.html">22</a><a href="春秋左传正义_page23.html">23</a><a href="春秋左传正义_page24.html">24</a><a href="春秋左传正义_page25.html">25</a><span>...</span><a href="春秋左传正义_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
