<!DOCTYPE html>
<html>
 <head>
  <meta charset="utf-8"/>
  <title>
   左氏博议 - 第 1 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   左氏博议 - 第 1 页/共 7 页
  </h1>
  <div class="content">
   钦定四库全书　　　　经部五
　　左氏博议　　　　　　春秋类
　　提要
　　【臣】等谨案左氏博议二十五巻宋吕祖谦撰祖谦有东莱书説已别着録是书相传祖谦新娶一月之内所成今考自序称屏处东阳之武川居半嵗里中稍稍披蓬藋从予逰谈余语隙波及课试之文乃取左氏书理乱得失之迹疏其説于下旬储月积浸就篇帙又考祖谦年谱其初娶韩元吉女乃绍兴二十七年在信州不在东阳后乾道三年五月持母丧居明招山学子有来讲习者四年已成左氏博议五年二月除母服五月乃继娶韩氏女弟则是书之成寔在丧制之中安有新娶之事流俗所传误也书凡一百六十八篇通考载作二十卷与此本不同葢此本毎题之下附载左氏传文中间徴引典故亦畧注释故析为二十五卷其注不知何人作观其标题板式葢麻沙所刋考宋史艺文志有祖谦门人张成招标注左氏博议纲目一卷疑当时书肆以成招标注散入各篇也杨士竒称别有一本十五卷题曰精选黄虞稷称明正徳中有二十卷刋本今皆未见坊间所鬻之本仅十二巻非惟篇目不完并字句亦多妄削世久不见全书此本有董其昌名字二印又有朱彞尊收藏印亦旧帙之可寳者矣乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀



　　左氏博议原序
　　左氏博议者为诸生课试之作也始予屏处东阳之武川仰林俯壑出户而望目尽无来人居半嵗里中稍稍披蓬藋从予防谈余语隙波及课试之文予思有以佐其笔端乃取左氏书理乱得失之迹防其说于下旬储月积浸就编帙诸生嵗时休沐必抄寘楮中解其归装无虚者并舍婣党复从而广之曼衍四出漫不可収客或咎予之易其言予徐应之曰子亦闻乡隣之求医者乎深痼隠疾人所羞道而讳称者揭之大涂惟恐行者不阅阅者不播彼岂然忘耻哉德欲蓄而病欲彰也予离羣而索居有年矣过而莫予辅也跌而莫予挽也心术之差见闻之误而莫予正也幸因是书而胸中所存所操所识所习毫愆发谬随笔呈露举无留藏又幸而假课试以为媒借逢掖以为邮徧致于诸公长者之侧或矜而镌或愠而讁或侮而谯一语闻则一病瘳其获不既丰矣乎传愈病愈白益愈众于予也奚损遂次第其语以谂观者凡春秋经防防不敢僣论而枝辞赘喻则举子所以资课试者也东莱吕祖谦伯恭序














　　钦定四库全书
　　左氏博议巻一
　　宋　吕祖谦　撰
　　郑庄公共叔段【隐元年郑武公娶于申曰武姜生庄公及共叔段庄公寤生惊姜氏遂恶之爱共叔段欲立之亟请于武公公弗许及庄公即位为之请制公曰制岩邑也虢叔死焉他邑惟命请京使居之谓之京城太叔祭仲曰都城过百雉国之害也先王之制大都不过参国之一中五之一小九之一今京不度非制也君将不堪不如早为之所无使滋蔓蔓难图也蔓草犹不可除况君之宠弟乎公曰多行不义必自毙子姑待之既而太叔命西鄙北鄙贰于己公子吕曰国不堪贰君将若之何欲与太叔臣请事之若弗与则请除之无生民心公曰无庸将自及太叔又收贰以为己邑至于廪延子封曰可矣厚将得众公曰不义不昵厚将崩太叔完聚缮甲兵具卒乘将袭郑夫人将启之公闻其期曰可矣命子封帅车二百乘以伐京京叛太叔段段入于鄢公伐诸鄢太叔出奔共书曰郑伯克段于鄢段不弟故不言弟如二君故曰克】
　　钓者负鱼鱼何负于钓猎者负兽兽何负于猎庄公负叔段叔段何负于庄公且为钩饵以诱鱼者钓也为陷穽以诱兽者猎也不责钓者而责鱼之吞饵不责猎者而责兽之投穽天下宁有是耶庄公雄猜隂狠视同气如寇雠而欲必致之死故匿其机而使之狎肆其欲而使之放养其恶而使之成甲兵之强卒乗之富庄公之钩饵也百雉之城两鄙之地庄公之陷穽也彼叔段之防顽不灵鱼耳兽耳岂有见钩饵而不吞过陷穽而不投者哉导之以逆而反诛其逆教之以叛而反讨其叛庄公之用心亦险矣庄公之心以为亟治之则其恶未显人必不服缓治之则其恶已暴人必无辞其如不闻者盖将多叔段之罪而毙之也殊不知叔段之恶日长而庄公之恶与之俱长叔段之罪日深而庄公之罪与之俱深人徒见庄公欲杀一叔段而已吾独以谓封京之后伐鄢之前其处心积虑曷尝须臾而忘叔段哉苟兴一念是杀一弟也苟兴百念是杀百弟也由初及末其杀段之念殆不可千万计是亦杀千万弟而不可计也一人之身杀其同气至于千万而不可计天所不覆地所不载飜四海之波亦不足以湔其恶矣庄公之罪顾不大于叔段耶吾尝反覆考之然后知庄公之心天下之至险也祭仲之徒不识其机反諌其都城过制不知庄公正欲其过制谏其厚将得众不知庄公正欲其得众是举朝之卿大夫皆堕其计中矣郑之诗人不识其机反刺其不胜其母以害其弟【诗郑国风将仲子刺庄公也不胜其母以害其弟弟叔失道而公弗制祭仲谏而公弗听小不忍以致大乱焉】不知庄公正欲得不胜其母之名刺其小不忍以致大乱不知庄公正欲得小不忍之名是举国之人皆堕其计中矣举朝堕其计举国堕其计庄公之机心犹未已也鲁隐公十一年庄公封许叔而曰寡人有弟不能和协而使糊其口于四方况能久有许乎【隐十一年夏防郑伯于邾谋伐许也秋遂入许郑伯乃使许大夫百里奉许叔以居东偏曰天祸许国鬼神实不逞于许君而假手于我寡人寡人惟是一二父兄不能供亿其敢以许自为功乎寡人有弟不能和协而使糊其口于四方况能久有许乎吾子其奉许叔以抚柔此民也君子谓郑庄公于是乎有礼】其为此言是庄公欲以欺天下也鲁庄十六年郑公父定叔出奔卫三年而复之曰不可使共叔无后于郑则共叔有后于郑旧矣【庄十六年夏诸侯伐郑宋故也郑伯自栎入缓告于楚伐郑及栎为不礼故也郑伯治与于雍纠之乱者九月杀公子阏刖强鉏公父定叔出奔卫三年而复之曰不可使共叔无后于郑使以十月入曰良月也就盈数焉】段之有后是庄公欲以欺后世也旣欺其朝又欺其国又欺天下又欺后世噫嘻岌岌乎险哉庄公之心欤然将欲欺人必先欺心庄公徒喜人之受吾欺者多而不知吾自欺其心者亦多受欺之害身害也欺人之害心害也哀莫大于心死而身死亦次之受欺者身虽害而心固自若彼欺人者身虽得志其心固已斵丧无余矣在彼者所丧甚轻在此者所丧甚重本欲陷人而卒自陷是钓者之自吞钩饵猎者之自投陷穽也非天下之至拙者讵至此乎故吾始以为庄公为天下之至险终以庄公为天下之至拙颍考叔还武姜【隐元年郑伯克段于鄢遂寘姜氏于城颍而誓之曰不及黄泉无相见也既而悔之颍考叔闻之有献于公公赐之食食舍肉公问之对曰小人有母皆尝小人之食矣未尝君之羮请以遗之公曰尔有母遗繄我独无颍考叔曰敢问何谓也公语之故且告之悔对曰君何患焉若阙地及泉隧而相见其谁曰不然公从之公入而赋大隧之中其乐也融融姜出而赋大隧之外其乐也泄泄遂为母子如初君子曰颍考叔纯孝也爱其母施及庄公诗曰孝子不匮永锡尔类其是之谓乎】
　　物之逆其天者其终必还凡出于自然而莫知其所以然者天也羽之浮石之沈矢之直蓬之曲土之止水之动自古固然而不可加损庸非天乎苟以人力胜之则羽可积而沈也石可载而浮也矢可揉而曲也蓬可扶而直也土可垦而动也水可壅而止也人力旣穷则未有不复其初者焉不积之则羽还其天而浮矣不载之则石还其天而沈矣不揉之则矢还其天而直矣不扶之则蓬还其天而曲矣止者土之天也垦者穷则土之止固自若也动者水之天也壅者穷则水之动固自若也有限之力岂能胜无穷之天也耶子之于父母夭也虽天下之大恶其天未尝不存也庄公怒其弟而上及其母囚之城颖絶灭天理居之不疑观其黄泉之盟终其身而无可移之理矣居无几何而遽悔焉是悔也果安从而生哉盖庄公自絶天理天理不絶庄公一朝之忿赫然勃然若可以胜夭然忿戾之时天理初无一朝之损也特暂为血气所蔽耳血气之忿犹沟沧焉朝而盈夕而涸而天理则与乾坤周流而不息也忿心稍衰爱亲之念油然自还而不能已彼颖考叔特迎其欲还之端而发之耳其于庄公之天理初无一毫之增也考叔之见庄公不感之以言而感之以物不感之以物而感之以天爱其母者庄公之与考叔同一心也同一心是同一天也其啜羮其舎肉其遗母皆天理之发见者也考叔以天示之庄公以天受之故不下席之间回滔天之恶为盖世之善是岂声音笑貌能为哉惜夫考叔得其体而不得其用故亦不能无遗憾焉方庄公语考叔以誓母之故考叔盍告之曰醉之所言醒必不践狂之所行瘳必不为旣醒而犹践之则其醉必未醒也旣瘳而犹为之则其狂必未瘳也君之誓母之辞未悔则必以为是旣悔则必知其非知其非而惮改焉是犹未悔也是犹以为是也庄公苟闻此言则其私情邪念冰泮雪消而无复存者矣考叔乃曲为之说俾庄公阙地及泉陷于文过饰非之地庄公天理方开而考叔遽以人欲蔽之可胜叹哉不特蔽庄公之天理当考叔发阙地及泉之言考叔胷中之天理所存亦无几矣故开庄公之天理者考叔也蔽庄公之天理者亦考叔也向若庄公幸而遇孔孟乗一念之悔广其天理而大之六通四辟上不失为虞舜【史记虞舜父顽母嚚弟敖皆欲杀舜舜不失子道兄弟孝慈二十以孝闻】下不失为曾参【家语曾参志存孝道后母遇之无恩供养不衰】岂止为郑之庄公哉惜夫庄公之不遇孔孟而遇考叔也
　　周郑交恶【隐三年郑武公庄公为平王卿士王贰于虢郑伯怨王王曰无之故周郑交质王子狐为质于郑郑子忽为质于周王崩周人将畀虢公政四月郑祭足帅师取温之麦秋又取成周之禾周郑交恶君子曰信不由中质无益也明恕而行要之以礼虽无有质谁能间之苟有明信涧溪沼沚之毛苹蘩蕰藻之菜筐筥锜釜之器潢污行潦之水可荐于鬼神可羞于王公而况君子结二国之信行之以礼又焉用质风有采蘩采苹雅有荇苇泂酌昭忠信也】
　　天子之视诸侯犹诸侯之视大夫也季氏之于鲁如二君矣而世不并称之曰鲁季【季氏鲁国之权臣】陈氏之于齐如二君矣而世不并称之曰齐陈【陈敬仲之后】盖季氏虽强犹鲁之季氏也陈氏虽强犹齐之陈氏也乌可君臣并称而乱其分乎周天子也郑诸侯也左氏序平王庄公之事始以为周郑交质终以为周郑交恶并称周郑无尊卑之辨不责郑之叛周而责周之欺郑左氏之罪亦大矣吾以为左氏信有罪周亦不能无罪焉周之东迁也郑伯入为卿士君臣之分犹在也君之于臣见贤则用之见不贤则去之复何所隐哉平王欲退郑伯而不敢退欲进虢公而不敢进巽懦暗弱反为虚言以欺其臣固已失天子之体矣又其甚至于与郑交质交质邻国之事也今周降其尊而下质于郑郑忘其卑而上质于周其势均其体敌尊卑之分荡然矣未交质之前周为天子郑为诸侯旣交质之后周与郑等诸侯耳然亦何所惮哉温之麦洛之禾宜其稇载而不顾也向若平王始恶郑伯而亟黜之郑虽防扈不过一叛臣耳吾天子之尊犹自若也苟与之质是自处以列国而不敢以天子自处矣郑人之心以谓彼之子来质于我我之子往质于彼见其与吾同而不见其与吾异岁推月移岂知周之为君哉一旦用兵而不忌非诸侯之叛天子也是诸侯之攻诸侯也使周素以天子自处至尊至严之分郑遽敢犯乎惟周以列国自处故郑以列国待之天下亦以列国待之左氏亦以列国待之周不自伐人必未敢伐之也周不自卑人亦未敢卑之也无王之罪左氏固不得辞周亦分受其责可也虽然左氏所载君子之言固出于左氏之笔然亦推本当时君子之论也其论周郑概谓之二国而无所轻重是当时之所谓君子者举不知有王室矣戎狄不知有王未足忧也盗贼不知有王未足忧也诸侯不知有王亦未足忧也至于名为君子者亦不知有王则普天之下知有王室者其谁乎此孔子所以忧也此春秋所以作也此春秋所以始于平王也
　　宋穆公立殇公【隐三年宋穆公疾召大司马孔父而属殇公焉曰先君舎与夷而立寡人寡人弗敢忘若以大夫之灵得保首领以没先君若问与夷其将何辞以对请子奉之以主社稷寡人虽死亦无悔焉对曰羣臣愿奉冯也公曰不可先君以寡人为贤使主社稷若弃德不让是废先君之举也岂曰能贤光昭先君之令德可不务乎吾子其无废先君之功使公子冯出居于郑穆公卒殇公即位君子曰宋宣公可谓知人矣立穆公其子飨之命以义夫商颂曰殷受命咸宜百禄是荷其是之谓乎】
　　人皆爱竒而君子不爱竒人皆爱髙而君子不爱髙君子之情未尝不与人同也而爱恶与人异者何也盖物反常为怪地过中为偏自古自今惟一常也自南自北惟一中也是常之外而复求竒焉斯怪矣是中之外而复求髙焉斯偏矣是故众人之所谓竒即君子之所谓怪也众人之所谓髙即君子之所谓偏也至贵莫如金至多莫如粟然食粟则生食金则死反常之害盖如此适百里之都而必行千里之路其行愈速其都愈失吾又知中之果不可过也君子所以行不贵苟难说不贵苟察治民无可传之政治兵无可喜之功者曷尝厌竒而畏髙哉竒若果竒则君子已先出于竒矣髙若果髙则君子已先出于髙矣其逡巡退缩终莫肯就者非不爱竒也不爱怪也非不爱髙也不爱偏也苟惟不然则避赫赫之名受碌碌之毁果人情也哉有国者传之子常道也中道也宋宣公以为是未足以为竒必传于弟以为竒焉是未足以为髙必传于弟以为髙焉一传穆公而使之逐其子再传殇公而使之杀其身【桓二年宋督弑殇公】公羊氏以为君子大居正宋之祸宣公为之其说旣无以加矣吾尝推宣公之意必以为圣人建国使父子之相继者为众人设也尧何人哉不传之子而传之舜舜何人哉不传之子而传之禹吾何为以众人自处而不慕尧舜至竒至髙之行乎殊不知道无不常亦无不中传贤之事自众人视之则以为竒以为髙自尧舜视之则见其常而不见其竒也见其中而不见其髙也扛万钧之鼎乌获以为常而他人以为勇游千仭之渊津人以为常而他人以为神未至尧舜而窃效焉是懦夫而举乌获之鼎稚子而入津人之渊也何往而不败哉衞州吁【隐三年卫庄公娶于齐东宫得臣之妹曰庄姜美而无子卫人所为赋硕人也又娶于陈曰厉妫生孝伯早死其弟戴妫生桓公庄姜以为己子公子州吁嬖人之子也有而好兵公弗禁庄姜恶之石碏谏曰臣闻爱子教之以义方弗纳于邪骄奢淫佚所自邪也四者之来禄过也将立州吁乃定之矣若犹未也阶之为祸夫而不骄骄而能降降而不憾憾而能昣者鲜矣且夫贱妨贵少陵长逺间亲新间旧小加大淫破义所谓六逆也君义臣行父慈子孝兄爱弟敬所谓六顺也去顺效逆所以速祸也君人者将祸是务去而速之无乃不可乎弗听其子厚与州吁游禁之不可桓公立乃老隐四年春卫州吁弑桓公而立厚从州吁如陈石碏使告于陈曰卫国褊小老夫耄矣无能为也此二人者实弑寡君敢即图之陈人执之而请涖于卫卫人使右宰丑涖杀州吁于濮石碏使其宰獳羊肩涖杀石厚于陈君子曰石碏纯臣也恶州吁而厚与焉大义灭亲其是之谓乎】
　　未见之情人所未知未动之情已所不知厯举天下之事其迹可指者使人评之曰孰为善孰为恶孰为忠孰为邪孰为是孰为非孰为诚孰为伪犹参差而不得其情况于情之未见于外者乎此色厉内荏面刚心柔之徒所以毎误天下后世也情之未见者难知如此抑又有甚难知者焉慱者必盗当慱之初未有为盗之情也然财匮则必至于盗詈者必鬪当詈之初未有决鬪之情也然忿极则必至于鬪盖慱则有盗之理詈则有鬪之理其情未动其理已萌非独人不能觉已亦不能自觉焉岂非天下之至难知者乎庄公之宠州吁不过溺于所爱而已初不知其基篡弑之祸也虽州吁受宠之初亦未尝有篡弑之心也及因宠而骄因骄而纵因纵而暴庄姜恶之桓公忌之州吁始忧不能自免而求免之心生矣有篡国之利诱其前有杀身之祸迫其后而弑逆之谋成矣彼州吁之初心岂自料至此哉石碏之谏善矣惜其进言之晚也方碏之谏州吁旣有宠矣旣好兵而不禁矣有宠而骤夺之能无怨乎不禁而骤禁之能无忿乎借使庄公听之父子之际所伤已多矣况又不听乎碏苟能止于未萌则桓公不至于弑州吁不至于逆国不至于危子不至于戮矣虽讨贼之忠凛然与衞国相始终吾犹恨其不能消患于未形而徒救患于已形也呜呼卫至褊也州吁至微也其篡争犹蛮触氏之战【见庄子】一切不足论也吾独因州吁之事有所惧焉杀人不忌者世谓之暴冒货无极者世谓之贪沈湎昏纵者世谓之荒隂贼诡谲者世谓之险苟无故加人以四者之谤其不见愠者几希抑不知世之所共指者特情之已发事之已彰者耳吾平居暇日一偏于怒则虽未尝杀人而一念之暴已藏于胷中矣一偏于爱则虽未尝冒货而一念之贪已藏于胷中矣未能寡欲则虽无沈湎之过而一念之荒已藏于胷中矣未能平心则虽无隂贼之过而一念之险已藏于胷中矣四者之根藏于中伏而未发虽吾亦不自知其恶也是不由州吁受宠之初篡弑之恶已藏于胷中而不自知乎迨夫一念之恶藏于胷中者旣熟遇事则见遇物则动外之恶习召内之恶念内之恶念应外之恶习以恶合恶若川之决若火之燎有不能自制者吁亦危矣君子之治心当明白四达俾秋毫之不正无所容而后可苟容秋毫之不正焉犹播一粒之稊稗虽初未见其害假之以岁月润之以雨露未有不芃然为多稼之贼者盖旣有此根必有此苗欲除稊稗之害当除稊稗之种可也然则禁过者苟未知过之所由生而何暇州吁之笑哉臧僖伯谏观鱼【隐五年春公将如棠观鱼者臧僖伯谏曰凡物不足以讲大事其材不足以备器用则君不举焉君将纳民于轨物者也故讲事以度轨量谓之轨取材以章物采谓之物不轨不物谓之乱政乱政亟行所以败也故春搜夏苗秋狝冬狩皆于农隙以讲事也三年而治兵入而振旅归而饮至以数军实昭文章明贵贱辨等列顺少长习威仪也鸟兽之肉不登于俎皮革齿牙骨角毛羽不登于器则君不射古之制也若夫山林川泽之实器用之资皂之事官司之守非君所及也公曰吾将畧地焉遂往陈鱼而观之僖伯称疾不从书曰公矢鱼于棠非礼也且言逺地也】
　　游宴之逸人君之所乐也谏诤之直人君之所不乐也以其所不乐而欲夺其所乐此人臣之进谏所以毎患其难入也然则进谏之道将奈何曰进谏之道使人君畏吾之言不若使人君信吾之言使人君信吾之言不若使人君乐吾之言戒之以祸者所以使人君之畏也喻之以理者所以使人君之信也悟之以心者所以使人君之乐也举天寳之乱而不能辍敬宗骊山之行【唐敬宗欲幸骊山温汤李缝张泮方屡谏不听张权舆伏紫宸殿下叩头谏曰昔周幽王幸骊山为犬戎所杀秦始皇骊山国亡元宗宫骊山而禄山乱先帝幸骊山而享年不长上曰骊山若此之凶邪我宜一往以验彼言遂幸温汤即日还宫谓左右曰彼叩头者之言安足信哉】举台城之围而不能解宪宗佛骨之惑【元和十四年凤翔法门寺塔有佛指骨上遣使迎至京师留禁中三日韩愈上表切谏以为佛者夷狄之一法耳自黄帝以至禹汤文武皆享夀考百姓安乐当是时未有佛也汉明帝始有佛法其后乱亡相继运祚不长宋齐梁陈元魏以下事佛渐谨年代尤促梁武帝凡三舍身竟饿死台城事佛求福乃更得祸由是观之佛不足信矣上得表大怒乃贬愈潮州刺史】岂非徒以祸戒之而未尝以理喻之邪论朝会之礼而不能止庄公之观社【庄二十三年夏公如齐观社非礼也曹刿谏曰不可夫礼所以整民故会以训上下之则制财用之节朝以正班爵之义帅长防之序征伐以讨其不然诸侯有王王有巡狩以大习之非是君不举矣君举必书书而不法后嗣何观】论律吕之本而不能已景王之铸钟【昭二十一年春天王将铸无射泠州鸠曰王其以心疾死乎夫乐天子之职也夫音乐之舆也而钟音之器也天子省风以作乐器以钟之舆以行之小者不窕大者不槬则和于物物和则嘉成故和声入于耳而藏于心心亿则乐窕则不咸槬则不容心是以感感实生疾今钟槬矣王心弗堪其能久乎】岂非徒以理喻之而未尝以心悟之邪盖祸固可使人畏然遇骄慢而不畏者则吾说穷矣理固可使人信然遇昏惑而不信者则吾说穷矣臧僖伯之谏隐公先之以不轨不物之乱次之以搜狩治兵之理其言深切着明可使人畏可使人信然讫不能囘隐公观鱼之辕者殆未尝以心悟之也彼隐公之心方溺于观鱼之乐虽有显祸将不暇顾虽有至理将不暇信僖伯无以开其心而徒欲夺其乐亦踈矣为僖伯者诚能以吾道之乐易观鱼之乐使隐公之心怡然自得睟于面盎于背畅于四支则反视世之所共嗜若犬马若声色若珠玉若文绣曾土芥瓦砾之不如矣虽与之观天池之鲲龙门之鲤鬛翻云而鳞横海者犹不足以易吾之真乐况一勺之棠水乎吾尝论之人君之游宴畏人之言而止者是特不敢为而未知其不当为也信人之言而止者知其不当为而未知其不足为也惟释然心悟然后知其不足为知其不足为虽劝之为亦不为矣
　　郑败燕【隐五年四月郑人侵卫牧以报东门之役卫人以燕师伐郑郑祭足原繁泄驾以三军军其前使曼伯与子元潜军军其后燕人畏郑三军而不虞制人六月郑二公子以制人败燕师于北制君子曰不备不虞不可以师】郑败北戎【隐九年北戎侵郑郑伯御之患戎师曰彼徙我车惧其侵轶我也公子突曰使勇而无刚者尝冦而速去之君为三覆以待之戎轻而不整贪而无亲胜不相让败不相救先者见获必务进进而遇覆必速奔后者不救则无继矣乃可以逞从之戎人之前遇覆者奔祝逐之衷戎师前后击之尽殪戎师大奔】楚败邓【桓九年巴子使韩服告于楚请与邓为好楚子使道朔将巴客以聘于邓邓南鄙鄾人攻而夺之币杀道朔及巴行人楚子使防章让于邓邓人弗受楚使鬭廉帅师及巴师围鄾邓养甥甥帅师救鄾三逐巴师不克鬬廉衡陈其师于巴师之中以战而北邓人逐之背巴师而夹攻之邓师大败鄾人宵溃】商宻降秦【僖二十五年秦晋伐鄀秦人过析隈入而系舆人以围商宻昏而傅焉宵坎血加书伪与子仪子边盟者商宻人惧曰秦取析矣戍人反矣乃降秦师】郑败宋【成十六年郑子宰伐宋宋将鉏乐惧败诸汋陂退舍于夫渠不儆郑人覆之败诸汋陵获将鉏乐惧宋恃胜也】楚灭舒庸【成十七年舒庸人以楚师之败也道吴人围巢伐驾围厘虺遂恃吴而不设备楚公子槖师袭舒庸灭之】楚败吴灭舒鸠【襄二十五年吴子诸樊伐楚以报舟师之役门于巢巢牛臣曰吴王勇而轻若启之将亲门我获射之必殪是君也死疆其少安从之吴子门焉牛臣隐于短墙以射之卒○襄二十四年吴人召舒鸠人叛楚楚子师于荒浦使沈尹寿与师祁犂让之舒鸠子敬逆二子而告无之且请受盟二子复命王欲伐之防子曰不可彼告不叛且请受盟而又伐之伐无罪也姑归息民以待其卒卒而不贰吾又何求若犹叛我无辞有庸二十五年秋防子冯卒屈建为令尹舒鸠人卒叛子木伐之遂灭舒鸠冬楚子以灭舒鸠赏子木辞曰先大夫蒍子之功也以与蒍掩】晋灭肥【昭十二年晋荀吴伪防齐师者假道于鲜虞遂入昔阳秋八月壬午灭肥以肥子緜臯归】晋灭陆浑【昭十七年秋晋侯使屠蒯如周请有事于雒与三涂苌谓刘子曰客容猛非祭也其伐戎乎陆浑氏甚睦于楚必是故也君其备之乃警戎备九月丁邜晋荀吴帅师步自棘津使祭史先用牲于雒陆浑人弗知师从之庚午遂灭陆浑数之以其贰于楚也陆浑子奔楚其众奔甘鹿】吴败楚取余皇【昭十七年吴伐楚战于长岸大败吴师获其乘舟余皇使随人与后至者守之环而堑之及泉盈其隧炭陈以待命吴公子光请于其众曰丧先王之乘舟岂惟光之罪众亦有焉请借取之以救死众许之使长鬛者三人潜伏于舟侧曰我呼余皇则对师夜从之三呼皆迭对楚人从而杀之楚师乱吴人大败之取余皇以归】吴败胡沈陈三国【昭二十三年吴人伐州来楚防越帅师及诸侯之师奔命救州来吴人御诸钟离子瑕卒楚师熸战于鸡父吴子以罪人三千先犯胡沈与陈三国争之吴为三军以系于后中军从王光帅右掩余帅左吴之罪人或奔或止三国乱吴师击之三国败获胡沈之君及陈大夫舍胡沈之囚使奔许与蔡顿曰吾君死矣师噪而从之三国奔楚师大奔】越败吴于檇李【定十四年吴伐越越子勾践御之陈于檇李勾践患吴之整也使死士再禽焉不动使罪人三行属劔于颈而辞曰二军有治臣奸旗鼔不敏于君之行前不敢逃刑敢归死遂自刭也师属之目越子因而伐之大败之灵姑浮以戈击阖庐阖庐伤将指取其一屡还卒于陉夫差使人立于庭苟出入必谓已曰夫差而防越王之杀而父乎则对曰唯不敢防三年乃报越】越败吴于笠泽【哀十七年三月越子伐吴吴子御之笠泽夹水而陈越子为左右句卒使夜或左或右鼓噪而追吴师分以御之越子以三军潜步当吴中军而鼓之吴师大乱遂败之】
　　兵者君子之所长小人之所短此理之必然而世未有知其然者也吾尝以此理试语于众矣谈兵之士勃然而见难曰君子何为而名君子吾应之曰诚而已矣小人何为而名小人吾应之曰诈而已矣难者曰果如是则兵者乃小人之所长而君子之所短也万物皆贱诈惟兵独贵诈君臣相诈则其国危父子相诈则其家败兄弟相诈则其亲离朋友相诈则其交踈商贾相诈则其业废至于用兵小诈则小胜大诈则大胜小人长于诈故其用兵亦长君子短于诈故其用兵亦短自曼伯以降制胜不同同归于诈是数子者苟以君子长者之道处之安能成其功乎故儒家之小人兵家之君子也兵家之君子儒家之小人也彼区区忠信诚慤何足称于孙吴之门哉吾应之曰吾姑言其理耳今子举前古之事以攻之以子之事证吾之理益知兵非君子莫能用也春秋诸子所以能收一日之功特以小人而遇小人耳若君子遇之虽郑楚秦晋十余国之众为一军合曼伯子突十余人之知为一将吾知谈笑麾之绰绰乎有余裕矣吾非为大言以夸众也亦理之必然者也盖君子之于兵无所不用其诚世未有诚而轻者敌虽欲诱之乌得而诱之世未有诚而贪者敌虽欲饵之乌得而饵之世未有诚而扰者敌虽欲乱之乌得而乱之用是诚以抚御则众皆不疑非反间之所能惑也用是诚以备御则众皆不怠非诡谋之所能误也彼向之所以取胜者因其轻而入焉因其贪而入焉因其扰而入焉因其疑因其怠而入焉一诚旣立五患皆除兕无所投其角兵无所投其刄曼伯子突之徒无所投其诈矣岂特曼伯子突之徒哉纵使尽号召自古之知兵者环而攻之聚而噪之虽极其诈计至于百君子待之一而已矣又极其诈计至于千君子待之亦一而已矣又极其诈计至于万君子待之亦一而已矣彼之诈至于万而不足我之诚守其一而有余彼常劳而我常佚彼常动而我常静以佚制劳以静制动岂非天下常胜之道乎然则天下之善用兵者不得不归之君子用兵之善者固无出于君子矣然自古书帝籍而勒景钟者黥髠盗贩相望于史而宋襄【见僖二十二年】陈余【本传】之流毎以仁义为天下笑抑又何也盖尽小人之术者方无愧于小人之名尽君子之道者方无愧于君子之名世之所谓小人已极其术称小人之名者也世之所谓君子未得其道托君子之名者也以伪君子对真小人持一日之诚而欲破百年之诈安得而不败哉举斧以伐木苟不能仆焉谓斧之钝则可谓木胜斧则不可也酌水以沃火苟不能息焉谓水之微则可谓火胜水则不可也安得以宋襄辈遂疑君子之短于兵哉


　　左氏博议卷一
　　钦定四库全书
　　左氏博议卷二
　　宋　吕祖谦　撰
　　隠公问羽数于众仲【隠五年九月考仲子之宫将万焉公问羽数于众仲对曰天子用八诸侯用六大夫四士二夫舞所以节八音而行八风故自八以下公从之于是初献六羽始用六佾也】
　　问之名何如哉问道者未达其道问礼者未习其礼问涂者未识其涂问俗者未通其俗凡谓之问者非有所未知必有所未安也故晋人不问晋齐人不问齐秦人不问秦楚人不问楚岂非心知之身安之无所复待于问耶隠公生于鲁长于鲁君于鲁其视鲁之舞乐用于禴祠烝尝不知其几祭也动于屈伸缀兆不知其几成也至于考仲子之宫始问羽数于众仲岂真有所不知耶是必其心有所大不安也自成王以天子之礼乐祀周公至于隠公盖数百年矣以成王之贤而赐之以伯禽之贤而受之举世莫知其非也其后因而用之羣公之庙举国亦莫知其非也隐公生于数百载之后独能疑数百载之非其心蹙然不安而于问焉其天资亦髙矣众仲告之以先王之正礼使六羽之献复见于仲子之庙不可谓无补也然隠公之问岂止为仲子一庙而已哉特因仲子之庙而耳为众仲者盍申告之曰周公制礼作乐以致太平天子八佾诸侯六佾是乃周公所作之乐也周公制是乐舞之数盖欲行之天下传之万世也周公在诸侯之位而荐天子之乐岂非欲尊周公之身而废周公之乐耶周公欲行之天下而子孙已乱之周公欲传之万世而身没已违之使周公而有知吾知其不享鲁祭矣君盍因是举正礼乐之僣复诸侯之旧告于天子告于周公之庙使天下再见周公之礼乐是鲁有二周公也今犹用六佾于仲子之庙是以礼处仲子而不以礼处周公何其待仲子之厚而待周公之薄耶苟众仲能为此言隠公能为此举则可以尊王室可以服诸侯可以塞乱臣贼子之原五伯之首不在齐桓而在隠公矣虽然此非所以责众仲也当成王祀周公以天子之礼乐虽召公毕公之贤未尝固争至孔子始慨然有言曰鲁之郊禘非礼也周公其衰矣【家语礼运】盖必入圣人之域然后知圣人之心降圣人一等虽召公毕公犹不能尽知况众仲乎惟众仲一失其机故僣悖之习流及后世甚至于季氏以陪臣之防傲然舞八佾于庭【论语八佾】重形孔子之叹焉呜呼隠公之问在于三家未兴之前孔子之叹在于三家既盛之后防于未兴之前众人之所易禁于既盛之后圣人之所难吾是以益为隠公惜也
　　隠公辞宋使【隠五年宋人取邾田邾人告于郑曰请君释憾于宋敝邑为道郑人以王师防之伐宋入其郛以报东门之役宋人使使来告命公闻其入郛也将救之问于使者曰师何及对曰未及国公怒乃止辞使者曰君命寡人同恤社稷之难今问诸使者曰师未及国非寡人之所敢知也】
　　始吾读战国防见仪秦髠衍之徒驾其诡辩玩时君于股掌之上骤使之喜骤使之怒骤使之忧骤使之乐指川为陆亦从而谓之陆指虎为羊亦从而谓之羊虽有耳目鼻口不得自用而聴辩士之所用抵掌扼捥俯吊仰贺反晦明于呼吸变寒暑于须臾其三寸之舌实百万生灵之司命也及精思而博考之然后知诡辩初不足恃彼战国防所载特幸而成功者耳然姑以两端明之赵魏攻韩华阳韩告急于秦秦不救韩遣陈筮见穰侯穰侯曰事急乎陈筮曰未急也穰侯怒曰冠盖相望告敝邑甚急公来言未急何也陈筮曰彼韩急则将变而他从以未急故复来耳穰侯曰公无见王请今兵救韩八日而败赵魏于华阳之下【见战国防】是説也世皆以为工也郑伐宋入其郛宋人使来告于鲁隠公公闻其入郛也将救之问于使者曰师何及对曰未及国公怒乃止辞使者曰君命寡人同恤社稷之难今问诸使者曰师未及国非寡人之所敢知也是説也世皆以为拙也吾以为陈筮之言未急宋使之言未及国其説初无异者陈筮幸而遇穰侯之聴故人以其説为工宋使不幸而遇隠公之怒故人以其説为拙陈筮得其时者也非智也宋使失其时者也非愚也使陈筮而遇隠公则为愚使宋使而遇穰侯则为智愚智初无定名工拙初无定论以是而推之凡战国之防士所以能动时君之聴者皆出于幸而已岂区区之説真足恃哉杜预谓宋使忿隠公知而故问是大不然宋使以郑师之伐告急于鲁鲁隠公问郑师之所及逺近此人情之常也虽闻其入郛然问诸道路不如问其使者之为审则知而复问亦人情之常也况宋使之使指専在于郑师隠公其可舍郑师而问他事乎是则师何及之语隠公之所当问也宋使之所当答也彼使者苟非狂惑丧心何自而起其怒乎其所以未及国之言盖亦如陈筮之谋欲以激鲁侯之救耳不意逢隠公之暴怒不得嗣进其説遂至于辱命而归是以知诡辩之果不足恃也自陈筮言之则回穰侯不救之心其説似有功自宋使言之则沮隠公欲救之意其説深可罪利害祸福特系乎所逢之时耳后世徒见战国防所载百百中遂以为正论不如诡辩君子不如防士殊不知战国防之书防士之所作也书出于防士之手必不自防士之非其一时之谋议成者则载之败者则删之中者则载之失者则删之如陈筮之徒幸而有功则大书特书以示后世如宋使之徒败人之事不载于书亦不知其几何矣惟合战国防而观之然后知防士之谋得不偿失利不偿害初不能使人之必聴也吾故表而出之以为防士之戒郑伯侵陈大获【隠六年郑伯侵陈大获往嵗郑伯请成于陈陈侯不许五父谏曰亲仁善邻国之寳也君其许郑陈侯曰宋卫实难郑何能为遂不许君子曰善不可失恶不可长其陈桓公之谓乎长恶不悛从自及也虽欲救之其将能乎商书曰恶之易也如火之燎于原不可向迩其犹可扑灭周任有言曰为国家者见恶如农夫之务去草焉芟夷蕴崇之絶其本根勿使能殖则善者信矣】
　　盛怒不于防罪峻责不加于小疵此人情之常也陈侯不许郑伯之请成遂至于见伐其失讲信修睦之义固可责矣然春秋诸侯一战一和一通一絶习以为常如陈侯之罪晋楚齐秦以降莫不有之也左氏乃深排而力诋之至以谓如火之燎于原不可乡迩虽大无道之君责之不过如是何其逺于人情耶以左氏之言较陈侯之过犹犯笞杖之罪而加斧钺之刑逋升斗之租而责仓廪之粟茍左氏愚人也则可使左氏少知治体岂容若是之舛耶辞之严责之峻是必有深意存于其间也天下之事成于惧而败于忽惧者福之原也忽者祸之门也陈侯以宋卫之强而惧之以郑之弱而忽之遂以为郑何能为而不许其成及兵连祸结不于所惧之宋卫而于所忽之郑则忽者岂非祸之门耶虽郑师之所侵不过毁庐舍欧老弱略牛马然推郑何能为之一语实亡国败家之本殆古人所谓一言而丧邦者也秦弱百姓而备匈奴【秦遣蒙恬兵三十万人北伐匈奴筑长城因地形用制险塞陈涉一唱天下共起以亡秦】岂非惧匈奴之势强而谓百姓何能为乎然亡秦者非匈奴也乃何能为之百姓也汉抑宗室而任外戚【七国既反武帝遂用主父偃之议下推恩之令诏诸侯分王子弟于是藩国始分宗室稍弱然而委政外戚元成以后权柄下移卒成王莽之簒】岂非惧宗室之势迫而谓外戚何能为乎然亡汉者非宗室也乃何能为之外戚也晋武帝以戎狄何能为而不徙故卒亡于戎狄【晋惠帝元康元年忧匈奴郝度元与冯翊北地马兰羌卢水胡俱立氐帅齐万年为帝将军孟观大破氐众于中亭获齐万年太子洗马江统以为戎狄乱华宜早絶其源乃作徙戎论以警朝廷朝廷不能用而五胡肆虐社稷丘墟】隋炀帝以盗贼何能为而不戒故卒亡于盗贼【隋内史侍郎虞世基以帝恶闻盗贼诸将及郡县有告败求救者世基皆抑损表状不以实闻但云防窃狗盗郡县捕逐行当殄尽帝以为然由是盗贼徧海内陷没郡县帝弗之知十四年在江都遇弑隋祚遂移】以至项羽之视髙帝【项羽与髙祖争天下髙祖战数不利而羽益轻汉卒败垓下】王莽之视汉兵【王莽遣王邑王寻兵平定山东兵号百万纵兵围昆阳光武悉诸营兵自将千骑为前锋寻邑遣兵数千合战光武奔之连胜遂前莽兵大溃汉兵至长安莽曰天生徳于予汉兵其如予何兵众斩莽传首于宛】梁武之视侯景【侯景叛魏归梁而武帝用朱异之言而纳景履霜不戒卒致乱亡】明皇之视禄山【安禄山倾巧善事人人多誉之上益以为贤张九龄杨国忠数言其必反而帝不以为意宠待日盛卒致范阳之变】皆始以为何能为而终至于败亡也是则陈侯何能为之一语实千载乱亡之所自出左氏安得不深排而力诋之乎呜呼君子之论常得其本众人之论常得其末凡人臣之深戒人君者必曰暴虐也淫侈也拒谏也黩武也皆人君之大禁也至于论桀纣幽厉之恶亦必以前数者归之殊不知是数者皆末也其本果安在哉人君必谓民怨何能为故敢暴虐必谓财匮何能为故敢淫侈必谓争臣何能为故敢拒谏必谓穷兵何能为故敢黩武是则何能为者万恶之所从生也苟不探其本则何能为之言虽有致乱之端而未有致乱之形虽有可畏之实而未有可畏之迹非知几之君子孰能遏滔天之浪于涓涓之始乎深矣哉左氏之论也
　　郑伯朝桓王【注见隠公六年】
　　君子之论事必使事为吾用而不使吾为事所用古今之事所当论者不胜其多也苟见事之难者亦从而谓之难见事之易者亦从而谓之易甚者反迁就吾説以就其事岂非为事所用乎所贵乎立论者盖欲未明之理非徒议己见之迹也若止论己见之迹是犹言火之热言水之寒言盐之咸言梅之酸天下之人知之何假于吾説乎惟君子之立论信己而不信人信心而不信目故能用事而不用于事见在此之事则得在彼之理见在前之事则得在后之理众人徒知是事而君子独知事外之理焉试举一二以明之春秋之初郑之事周其叛服不一人之论者亦不一然皆随事立论鲜有得事外之理者郑伯朝周桓王不礼之众人之説不过以王不礼之为非此左氏之所已言也君子论之则以为王纲既坠傲固招祸卑亦纳侮如夷王下堂见诸侯礼虽卑而周益衰【史记本纪】襄王从晋文之召礼虽卑而晋益僣【僖二十八年】是知威王之失不専在于不礼郑伯而在于不能振王纲此事外之理左氏之所未言也周郑交恶众人之説不过以畀虢公之政此左氏之所已言也君子论之则以为王者之于诸侯有畏之之迹则骄无畏之之迹则服在平王世将用虢公而不敢用反与郑交质【隠二年】郑知周畏之故于将用虢公之初凌犯王室蹂践麦禾略无所惮在桓王世将用虢公而即用之未尝犹豫郑伯知周不畏之故于既用虢公之后奉承王命朝防征讨初不敢违是知周郑交恶不在于用虢公而在于畏郑此事外之理左氏之所未言也桓王与郑伯苏忿生之田由是失郑众人之説不过谓有锡田之名而无锡田之实此左氏之所已言也君子论之则以为苏忿生既叛其田非周之所有与之以虚名固足以起郑之怨然苏忿生者王室之卿士苏忿生之田王室之田叛臣盗据王之土地王不能自取反假他人以取之安得不取轻于郑乎是知郑之叛周不専在于怨周而在于轻周此事外之理左氏之所未言也桓王夺郑伯政率诸侯伐郑反为所败众人之説不过谓不当夺郑伯之政此左氏之所已言也君子论之则以为郑伯之政在所当夺特桓王不能正其名耳当郑伯擅释太山之祀之时以废祀而讨之其名岂不正乎当郑伯以璧假许田之时以専地而讨之其名岂不正乎使于是时讨之其名正其义顺郑将覆亡之不暇矣桓王当其时而不能讨迁延数年乃无故而夺其政伐其国宜郑之不服也是知桓王之致败不在于夺郑伯政而在于夺之非其时此事外之理左氏之所未言也郑既败王师乃敛兵而止众人之説不过谓郑伯苟欲自救此左氏之所已言也君子论之则以为郑伯未胜则使祝射王其事甚悖既胜则使祭足劳王其辞甚恭其前之悖盖出于真情欲以取一时之胜其后之恭盖世于矫情欲以避天下之责虽杜预亦信以为志在苟免而不悟是郑伯不惟能欺当时其遗奸余诈犹能欺千余年之杜预可谓险矣盗贼以盗贼自处其情犹可恕盗贼以君子自处其情尤可诛是知论郑伯者不当信其苟免之言而当疾其诈为苟免之言此事外之理左氏之所未言也大抵论事之体与叙事之体不同叙事者载其实论事者推其理彼方册之所载既序其事之实矣论者又从而述其事曽不能推事外之理是与序事者无以异也非所谓论事也况方册既已序之何待吾复为赘辞以序之虽削吾之论于彼之事岂能有所损益乎是吾之论反待彼之事而立而彼之事不待吾之论而明也故善论者事随于论不善论者论随于事善论者事资于论不善论者论资于事苟论资于事是论反为事之累也尚何以操笔为哉
　　陈五父如郑涖盟歃如忘【隐七年陈及郑平陈五父如郑涖盟壬申及郑伯盟歃如忘泄伯曰五父必不免不頼盟矣桓五年陈乱】曹太子朝鲁奏乐而叹【桓九年曹太子来朝賔之以上卿礼也享曹太子初献乐奏而叹施父曰曹太子其有忧乎非叹所也】晋侯受玉惰【僖十一年天王使召武公内史过赐晋侯命受玉惰过归告王曰晋侯其无后乎王赐之命而惰于受瑞先自弃也己其何继之有】齐君语偷【文十七年襄仲如齐拜谷之盟复曰臣闻齐人将食鲁之麦以臣观之将不能齐君之语偷臧文仲有言曰民主偷必死】公孙归父言鲁乐【宣十四年秋九月楚子围宋冬公孙归父防齐侯于谷见晏桓子与之言鲁乐桓子告髙宣子曰子家其亡乎懐于鲁矣懐必贪贪必谋人谋人亦谋己一国谋之何以不亡】赵同不敬【宣十五年晋侯使赵同献狄俘于周不敬刘康公曰不及十年原叔必有大咎天夺之魄矣】晋侯见鲁侯不敬【成四年公如晋晋侯见公不敬季文子曰晋必不免诗曰敬之敬之天惟显思命不易哉夫晋侯之命在诸侯矣可不敬乎】郑伯授玉视流而行速【成六年春郑伯如晋拜成子防相授玉于东楹之东士贞伯曰郑伯其死乎自弃也己视流而行速不安其位宜不能久】郤锜将事不敬【成十三年晋侯使郤锜来乞师将事不敬孟献子曰郤氏其亡乎礼身之干也敬身之基也郤子无基且先君之嗣卿也受命以求师将社稷是卫而惰弃君命也不亡何为】成子受脤不敬【成十三年公如京师及诸侯朝王遂从刘康公成肃公防晋侯伐秦成子受脤于社不敬刘子曰吾闻之民受天地之中以生所谓命也是以有动作礼义威仪之则以定命也能者养之以福不能者败以取祸是故君子勤礼小人尽力勤礼莫如致敬尽力莫如敦笃敬在养神笃在守业国之大事在祀与戎祀有执膰戎有受脤神之大节也今成子惰弃其命矣其不反乎】苦成叔傲【成十四年卫侯享苦成叔惠子相苦成叔傲子曰苦成家其亡乎古之为享食也以观威仪省祸福也今夫子傲取祸之道也】卫孙文子聘鲁无悛容【襄七年卫孙文子来聘公登亦登叔孙穆子相趍进曰诸侯之防寡君未尝后卫君今吾子不后寡君寡君未知所过吾子其少安孙子无辞亦无悛容穆叔曰孙子必亡为臣而君过而不悛亡之本也】齐髙厚相太子防诸侯皆不敬【襄十年春齐髙厚相太子光以先防诸侯于钟离不敬士庄子曰髙子相太子以防诸侯将社稷是卫而皆不敬弃社稷也其将不免乎】齐侯卫侯不敬【哀二十一年防于商任锢栾氏也齐侯卫侯不敬叔向曰二君者必不免防朝礼之经也礼政之舆也政身之守也怠礼失政失政不立是以乱也】蔡侯享于郑不敬【襄二十八年蔡侯归自晋入于郑郑伯享之不敬子产曰蔡侯其不免乎日其过此也君使子展迋劳于东门之外而傲吾曰犹将更之今还受享而惰乃其心也君小国事大国而惰傲以为己心将得死乎若不免必由其子其为君也淫而不父侨闻之如是者恒有子祸】穆叔见孟孝伯语赵孟语偷【襄三十一年穆叔至自防见孟孝伯语之曰赵孟将死矣其语偷不似民主且年未盈五十而谆谆焉如八九十者弗能久矣若赵孟死为政者其韩子乎吾子盍与季孙言可以树善君子也孝伯曰人生几何谁能无偷朝不及夕将安用树穆叔出而告人曰孟孙将死矣吾语诸赵孟之偷也而又甚焉】赵孟对刘定公以吾侪偷食朝不谋夕【昭元年天王使刘定公劳赵孟于颍馆于雒汭刘子曰美哉禹功明德逺矣微禹吾其鱼乎吾与子弁冕端委以治民临诸侯禹之力也子盍亦逺绩禹功而大庇民乎对曰老夫罪戻是惧焉能恤逺吾侪偷食朝不谋夕何其长也刘子归以语王曰谚所谓老将知而耄及之者其赵孟之谓乎为晋正卿以主诸侯而侪于人朝不谋夕弃神人矣神怒民叛何以能久赵孟不复年矣神怒不歆其祀民叛不即其事祀事不从又何以年】单子视下言徐【昭十一年单子防韩宣子于戚视下言徐叔向曰单子其将死乎朝有着定防有表衣有襘带有结防朝之言必闻于表着之位所以昭事序也视不过结襘之中所以道容貌也言以命之容貎以明之失则有阙今单子为王官伯而命事于防视不登带言不过步貎不道容而言不昭矣不道不共不昭不从无守气矣十二月单成公卒】宋公与叔孙昭子语相泣【昭二十五年宋公享昭子赋新宫昭子赋车辖明日宴饮酒乐宋公使昭子右坐语相泣也乐祁佐退而告人曰今兹君与叔孙其皆死乎吾闻之哀乐而乐哀皆丧心也心之精爽是谓魂魄魂魄去之何以能久】魏献子南面【昭三十二年十一月晋魏舒韩不信如京师合诸侯之大夫于狄泉寻盟且令城成周魏子南面卫彪傒曰魏子必有大咎干位以令大事非其任也】邾子执玉髙鲁受玉卑【定十五年春邾隐公来朝子贡观焉邾子执玉髙其容仰公受玉卑其容俯子贡曰以礼观之二君者皆有死亡焉夫礼死生存亡之体也将左右周旋进退俯仰于是乎取之朝祀丧戎于是乎观之今正月相朝而皆不度心已亡矣嘉事不体何以能久髙仰骄也卑俯替也骄近乱替近疾君为主其先亡乎夏五月公薨仲尼曰赐不幸言而中是使赐多言者也】
　　春秋之际盟防聘享人皆视升降语黙之节为吉凶祸福之占其矫诞不经世所共知也吾犹有所疑焉观人之术在隐不在显在晦不在明显与明人之所畏也隐与晦人之所忽也人之所畏虽小人犹知自饰人之所忽虽君子不能无疵葢畏则加意而忽则多不加意耳苟不能乘其不意而徒观其加意之时则令色足恭矫伪蠭起其本质真态亦何自而见哉涖众之容必肃于燕闲之日对宾之语必严于私昵之时又况盟防聘享之际金石在庭笾豆在席摈相在前三揖在下旦失色于堂暮传笑于国片言之误可以起万口之讥人情好胜而恶辱岂不能勉强于须防耶今攷左氏之所载其周旋揖逊辞气容貌可嗤可指者相望于册此理之不可晓者也呜呼吾得之矣凡人之情为恶于人之所不见为善于人之所见欲以欺世而售其奸胡不反观一身以近取譬乎肝受病则目不能视肾受病则耳不能聴脾受病则口不能食心受病则舌不能言肝也肾也脾也心也在内而人所不见者也目也耳也口也舌也在外而人所见者也受病于人之所不见则其病必于人之所见矣是故隠显晦明本无二理隠之所藏待显而露晦之所蓄待明而彰彼春秋之公侯卿大夫未尝致力于暗室屋漏之学及盟防燕享之际虽欲勉强修饰终有时而不能揜防血而忘者不自知其忘也受玉而惰者不自知其惰也奏乐而叹者不自知其叹也相语而泣者不自知其泣也方正冠鸣佩俨然肃然自谓中礼而不知人已议其后矣平居暇日暗室屋漏之所为至于此时如遇明镜无不见吾是以知显者隠之影明者晦之响也君子欲无得罪于众必先无得罪于独欲无得罪于朝必先无得罪于家苟徒以一日之敬而盖终身之邪是浊其源而扬其流斧其根而溉其叶也虽然春秋之时旁观窃议者特为瞽史之学者耳而愆失缪戾已不能逃其目使有知道者立于其侧又将若之何
　　隠公问族于众仲【隠八年无骇卒羽父请諡与族公问族于众仲众仲对曰天子建德因生以赐姓胙之土而命之氏诸侯以字为諡因以为族官有世功则有官族邑亦如之公命以字为展氏】
　　天下之事简则易知繁则难知此理之常也至于氏族之説则反是焉氏族莫繁于古而知之者甚易氏族莫简于今而知之者甚难三代之时曰姓者统其祖考之所自出者也百世而不变者也曰氏者别其子孙之所自分者也数世而一变者也天子建徳因生以赐姓【因其所由生以赐姓若舜由妫汭故陈为妫姓】其得姓虽一而子孙别而为氏者不胜其多焉有以王父之字为氏者矣【且如陈伯袁之后而为袁氏齐公子髙之后而为髙氏卫公子惠孙之后而为孙氏宋公子乐父之后而为乐氏宋司宼牛父之后而为牛氏鲁闵子骞之后而为骞氏是皆以王父之字为氏者也】有以先世之諡为氏者矣【杜预曰或便即先人之諡称以为族】有以所居之官为氏者矣【祭仲初为祭封人掌封疆者后以为氏】有以始封之邑为氏者矣【如文王封子时叔于沈故其后为沈氏武王封太伯曽孙于阎故其后为阎氏晋穆族封少子成师于韩故其后为韩氏晋献公封毕万于魏故其后为魏氏宋公子叚食于禇故其后为禇氏宋太公食于萧故其后为萧氏楚贲皇食于苗故其后为苖氏晋叔向食于杨故其后为杨氏杞之后食于娄而为娄氏越之后食于欧山之阳而为欧阳氏是皆以始封之邑为氏也】枝分别千涂万辙初若参错纷乱而难考及徐而视之有纲有条犹指诸掌焉孟仲季臧东门子叔同出于鲁也【孟穆伯仲子季文子臧僖伯东门襄仲子服昭伯叔孙氏是也】游国丰印公孙伯张同出于郑也【游吉国参丰卷印堇父公孙泄伯张之类是也】向华荡乐鳞鱼仲老同出于宋也【向宜华督父荡意诸乐吕鳞朱鱼石仲几老佐是也】栾髙崔国叔仲东郭同出于齐也【栾子雅髙傒崔夭国归父叔仲还仲孙湫东郭偃是也】寻其流可以知其源寻其叶可以知其根抑何易耶自秦汉以来氏族之制出于上之所赐下之所更者絶无而仅有至于世守一氏传千余年而不变者天下皆是也其变非若古之屡其列非若古之多可谓简而易知矣然人罕有能辨氏族之源者王之氏一也吾不知出于元城之王耶【后汉王充防稽人其先自魏郡元城徙居于此】宜春之王耶【前汉宜春侯王防之后】卭成之王耶【前汉卭成侯王奉光之后奉光宣帝皇后父】刘之氏一也吾不知出于陶唐之刘耶【髙祖賛汉帝本系出自唐帝降及于周有秦作刘】奉春之刘耶【刘敬説髙帝都闗中髙帝封敬为奉春君赐姓刘】元海之刘耶【晋赵刘元海本匈奴种汉光武时内附号南匈奴】其能明辨而不惑者鲜矣氏之马者未必能辨其为马服之马【赵奢因封马服君其后遂转而为马氏】及马矢之马也【后汉马隆其先本姓马矢氏】氏之石者未必能辨其周卫之石【周石速卫石碏】及后赵之石也【后赵石勒本羯种】古之氏族繁而知之者反多今之氏族简而知之者反少在古则宜难而反易在今则宜易而反难其説果安在耶盖由谱牒之明与废而已谱牒明则虽难者犹且知之况其易者乎谱牒废则虽易者犹不知之况其难者乎吾以是知谱牒之学不可不讲也世之学者仰则欲知天文俯则欲知地理大则欲知治乱兴衰之迹小则欲知草木虫鱼之名至于己之氏族吾祖者之所自出则茫然不知岂可不耻乎不知吾祖考氏族之所自是固可耻也乃若吾一身之间视而不知视之所自聴而不知聴之所自言而不知言之所自动而不知动之所自以至喜怒哀乐皆不知其所自是又大可耻也不知吾祖考氏族之所自问诸明谱学者足矣不知吾一身视聴言动喜怒哀乐之所自将问诸何人乎噫





　　左氏博议卷二
&lt;经部,春秋类,左氏博议&gt;
　　钦定四库全书
　　左氏博议卷三
　　宋　吕祖谦　撰
　　滕薛争长【隠十一年滕侯薛侯来朝争长薛侯曰我先封滕侯曰我周之卜正也薛庶姓也我不可以后之公使羽父请于薛侯曰君与滕君辱在寡人周谚有之曰山有木工则度之賔有礼主则择之周之宗盟异姓为后寡人若朝于薛不敢与诸任齿君若辱贶寡人则愿以滕君为请薛侯许之乃长滕侯】
　　以辞服人主于直世之通论也吾以谓辞之直固可使人之服然亦可以起人之争天下之理至于直而止今反曰起人之争何耶盖闻过而喜者君子也闻过而怒者众人也君子心口为一故其与人辨心既屈则口亦屈众人心口为二故其与人辨心虽屈而口不屈辞之直者固可以服君子矣苟与众人辨则在我虽直在彼虽曲苟恃吾之直而与之较曲直彼安肯内讼其曲而甘处于不胜之地乎其势必与吾辨辨而不胜必争争而不胜必忿忿心一生其祸有不可胜言者矣君子常少众人常多则辞之直者利天下少而害天下多信如是则辞不可以直乎曰非直之罪也有其直之罪也使吾不有其直亦何自而起人之争哉昔滕侯薛侯朝于鲁滕同姓也所当先也薛异姓也所当后也方其争长举鲁国之人孰不知滕之直而薛之曲乎为隠公者若主滕之直责薛之曲则滕将自矜其直而益骄薛将自耻其曲而益忿使隠公之辞果出于此非徒不能解二国之鬭乃合二国之鬭也惟隠公不有其直而婉其辞未尝明言薛侯之曲乃退托于卑下寡弱之域以己而喻人其辞曰寡人若朝于薛不敢与诸任齿君若辱贶寡人则愿以滕君为请其言巽顺和易纡余闲暇不躁不廹不矜不扬想薛侯闻之必自思曰为主者谦抑如此为宾者当如何耶为大国者谦抑如此为小国者当如何耶虽有忿戾之心游泳此言如随春风如醉醇酎见鲁之恭而不见滕之傲也见鲁之逊而不见滕之争也向之虚气骄色固已云散雾除而无复存矣吾以是知鲁之善为辞令也呜呼屈己服人近于弱屈人服己近于强凡人之情未有不耻弱而喜强者然我欲服人人亦欲服我两强不相下其争何峕而已乎隠公降大国之尊而屈于小国之卑其始虽若弱然以片言而平二国之争强孰大焉故致强之道始于弱致弱之道始于强非忘强弱者孰能真知强弱之辨哉
　　颖考叔争车【隠十一年公防郑伯于郲谋伐许也郑伯授兵于太宫公孙阏与頴考叔争车頴考叔挟辀以走子都拔以逐之及大逵弗及子都怒七月公防齐侯郑伯伐许传于许颖考叔取郑伯之旗蝥弧以先登子都自下射之颠瑕叔盈又以蝥弧登周麾而呼曰君登矣郑师毕登遂入许】
　　理之在天下犹元气之在万物也一气之春播于品物其根其茎其枝其叶其华其色其芬其臭虽有万而不同然曷尝有二气哉理之在天下遇亲则为孝遇君则为忠遇兄弟则为友遇朋友则为义遇宗庙则为敬遇军旅则为肃随一事而得一名名虽至于千万而理未尝不一也气无二气理无二理然物得气之偏故其理亦偏人得气之全故其理亦全惟物得其偏故莸之不能为薰荼之不能为荠松之不能为栢李之不能为桃各守其一而不能相通者非物之罪也气之偏也至于人则全受天地之气全得天地之理今反守一善而不能相推岂非人之罪哉頴考叔防孝闻于郑一言而回庄公念母之心其孝固可嘉矣【隠元年】使考叔能推是孝而极之则塞乎天地横乎四海凡天下之理未有出于孝之外也奈何考叔有是孝而不能推之伐许之役反争一车而杀其身可胜惜哉其与庄公问答之际温良乐易何其和也其与子都鬭争之际忿戾攘夺何其暴也一人之身前后相反如此当赐食之时则思其亲至授兵之际独不思其亲乎当舍肉之时则思其亲至挟辀之时独不思其亲乎前则思之后则忘之是见亲于羮而不见亲于车也苟考叔推事亲之敬为宗庙之敬必不敢争车于大宫矣推事亲之肃为军旅之肃必不敢挟辀于大逵矣惟其不能推故始得纯孝之名终不免犯鬭狠危父母之戒也或曰考叔之伐许轻身以先登岂亦不能推其孝乎吾应之曰争车者私也所以为不孝也先登者公也所以为孝也爱其身者事亲之孝忘其身者事君之忠忠孝岂有二道乎曽子以战陈无勇为非孝则考叔之勇正曽子所谓孝也然考叔不死于先登之伤而死于子都之射死于私不死于公君子安得不责之乎此吾所以深惜其不能推也昔左氏尝举孝子不匮永锡尔类之诗以美考叔自今观之能舍肉而不能舍车则其孝有时而匮矣能化庄公而不能化子都则其类有时而不能锡矣考叔三复是诗能无愧乎左氏以此诗而美考叔之孝吾请移此诗以责考叔之非
　　齐鲁郑入许【隠十一年公防郑伯于郲谋伐许也许庄公奔卫齐侯以许让公公曰君谓许不共故从君讨之许既伏其罪矣虽君有命寡人弗敢与闻乃与郑人】
　　共患易共利难患者人之所同畏也利者人之所同欲也同有畏心其势必合同有欲心其势必争自古及今变亲为疎变恩为怨变党为雠鲜不以共利者吁亦难矣吾观三国之克许何其善处于功利之间也当伐许之际先登者郑之大夫而齐鲁之大夫无与焉毕登者郑之师而齐鲁之师无与焉是则克许之功独出于郑以许归固其所也然常人之情战则避患而居后胜则争利而居前不慙已之无功反不容人之有功昔邓艾钟防同将兵而伐蜀矣人皆知平蜀者邓艾之功也而钟防反攘其功而杀之【见三国志邓艾传】王浑王濬同将兵而伐吴矣人皆知平吴者王濬之功也而王浑反攘其功而劾之【见晋书浑濬传】使齐鲁之君亦如钟防王浑之用心则三国之祸吾知其始于克许之日矣许地虽然亦古之建国也一兔在野百人逐之一金在地百人竞之况一国之利乎今举以与齐齐不敢受举以与鲁鲁不敢受计其义推其功而卒归之于郑焉呜呼孰谓春秋争夺之世而复见羣后徳逊之风乎许国之破郑师克之齐鲁推之为郑伯者固可安受而无愧也且不絶许之祀不县许之疆将何所待耶郑伯之意岂不曰克许者虽我师之功然齐鲁之师亦与有暴露之劳也三国同其劳一国専其利彼虽不校吾独不愧于心乎此所以启许叔之封也齐鲁无功而不敢夺人之功郑虽有功而不敢恃己之功是善处无功者莫如齐鲁善处有功者莫如郑也是心也岂特可用之战阵之间哉凡与人共利者大而共政小而共财推是心而居之将无入而不自得矣虽然伐许之役所以全其美者由彼此之善处也苟与人共利我虽推之彼益竞之则将奈何吾以谓使齐鲁推其功而郑専其功在齐鲁者不害其为美使我推其利而人専其利在我者不害其为亷尽其在我聼其在人可也吾又之以告与人共利者
　　息侯伐郑【隠十一年郑息有违言息侯伐郑大败而还君子是以知息之将亡也不度徳不量力不亲亲不徴辞不察有罪犯五不韪而以伐人其丧师也不亦宜乎】
　　居贱恶劳居贫恶困居难恶辱皆祸患之招也天下之理贱不与劳期而劳自至贫不与困期而困自至难不与辱期而辱自至是犹形影之相随声响之相应也岂有形能离影声能离响者乎不知其不可离而欲离之此所以连臂而自投于祸患之网也君子以谓劳者贱之常困者贫之常辱者难之常彼其所以冐祸患者特不能处其常而已自处于劳则在贱而安矣自处于困则在贫而安矣自处于辱则在难而安矣处小国之道亦犹是也处小国者当卑当逊当忍耻当屈身岂不以弱者小国之常耶息之为息在春秋之时至防也介乎大国之间虽只栗危惧犹恐不能自保况敢与人争乎当其与郑违言之际息侯盍自咎曰小大之不敌天也小国之见陵于大国亦天也天实为之吾其敢逆天乎今乃不胜一朝之忿忘其小而犯大宜其自取覆败而五不韪之责皆归其身也然郑息俱有违言郑之大不先加兵于息息之小反先加兵于郑何耶葢小国之心常疑人之陵我故忿心易生此息师所以先动也是心也非特息侯为然凡人之处于困阨穷弱之地其最不平者莫甚于人之陵我吾将有以晓之当贵盛之时人之奉我者非奉我也奉贵者也当贫贱之时人之陵我者非陵我也陵贱者也奚以知其然耶使吾先贵而后贱我之为我自若也而奉我者遽变而见陵则回视前日之奉我者岂真奉我乎使吾先贱而后贵我之为我亦自若也而陵我者遽变而见奉则回视前日之陵我者岂真陵我乎彼自奉贵者耳我何为而喜彼自陵贱者耳我何为而怒心者我之心固将治我之事也何暇助贵者之喜助贱者之怒哉
　　羽父弑隠公【隠十一年羽父请杀桓公将以求太宰公曰为其少故也吾将授之矣使营菟裘吾将老焉羽父惧反譛公于桓公而请弑之十一月壬辰羽父使贼弑公立桓公】
　　呜呼败天下为义之心者隠公之弑也利者人之所趍义者人之所惮使为义而无祸人犹且不肯为况重之以祸乎隠公轻千乘之国而推之桓公桓公反不亮其心而弑之有甚髙之节而罹甚酷之祸世将指隠公为戒而讳言义矣是隠公之弑非隠公之不幸乃道义之不幸也君子所恃以胜小人者惟有福善祸淫之戒仅可以动愚俗既有隠公之变则平日所恃以胜小人之具索然矣此有志之士所以愤天道之无知抚遗编而浩叹也吾之所闻则异于是焉人皆以为隠公之弑败天下为义之心吾独以为隠公之弑可以勉天下为义之心是何耶隠公之祸非坐为义也乃坐为义不尽耳隠公逊国之节心甚明迹甚显当桓公幼弱之时隠公苟有他志防见风采立可虀粉桓公在隠公之掌握十有二年不惟无纎芥之隙又且长育而辅翼之上有天下有地其心迹不可诬也所可恨者特为义不尽贪数年之权而去位不亟耳惟其去位不亟故贪慕顾惜之形见于外羽父因得入杀桓公之谋焉使隠公勇退髙蹈之风凛然在人则不仁者不敢至其墙不义者不敢至其庐况敢以戕杀之谋狗彘之行浼我乎今羽父敢对隠公明戕杀之言而不忌是隠公贪慕顾惜之形有以召之也隠公尚不自警方且告羽父曰为其少故也吾将授之矣使营菟裘吾将老焉将之一字是隠公贪慕顾惜之心形于言者也当授即授何谓将授当营即营何谓将营投机之防间不容髪岂容有所谓将者耶此所以招羽父之侮起桓公之疑而迄至于杀其身也隠公逊国之义心如此之明迹如此之显秋毫不尽遽受大祸况心迹未如隠公之所见者其敢不自勉乎以是知大恩与大怨为隣大名与大辱为朋隠公之于桓公恩可谓大矣少有不尽遂变而为大怨隠公之逊鲁国名可谓大矣少有不尽遂变而为大辱然则君子之为义夜以继日不敢不用其极者非特就义亦所以避祸也向无隠公之祸迫之则为义者立一善修一行沾沾自足怠而不复前矣抑又尝反覆观之隠公之祸实生于自恕焉隠公之心以谓吾逊国之志左右知之卿士亦知之国人知之诸侯亦知之吾终不有鲁国决矣幸桓公之少尚可偷安居位少假嵗月然后脱履而去之人未必见责也彼桓公无故而得一国宁不能忍歳月之淹乎然隐公虽自恕而不知桓公之不我恕也人之欲自恕者其可不鉴隐公之覆辙乎隐公之祸既可以激自怠之志又可以破自恕之私凡人之所以不能为义者自怠耳自恕耳一经此变二病俱瘳荡荡平平之义路可以长驱而横骛矣故曰勉天下为义之心者隐公之弑也
　　臧哀伯谏纳郜鼎【桓二年夏四月取郜大鼎于宋纳于大庙非礼也臧哀伯谏曰君人者将昭德塞违以临照百官犹惧或失之故昭令德以示子孙是以清庙茅屋大路越席大羮不致粢食不凿昭其俭也衮冕黻珽带裳幅舄衡紞纮綖昭其度也藻率鞞鞛鞶厉游缨昭其数也火龙黼黻昭其文也五色比象昭其物也锡鸾和铃昭其声也三辰旂旗昭其明也夫徳俭而有度登降有数文物以纪之声明以发之以临照百官百官于是乎戒惧而不敢易纪律今灭徳立违而寘其赂器于大庙以明示百官百官象之其又何诛焉国家之败由官邪也官之失徳宠赂章也郜鼎在庙章孰甚焉武王克商迁九鼎于雒邑义士犹或非之而况将昭违乱之赂器于大庙其若之何公不听周内史闻之曰臧孙达其有后于鲁乎君违不忘谏之以德】
　　邻国之贤敌国之雠也权门之良公门之蠧也萧何韩信之徒髙祖视之则为忠项羽视之则为贼【汉髙祖与项羽争天下萧何之徒为佐卒败羽于垓下】杜钦谷永之徒王鳯视之则为忠汉室视之则为贼【汉成帝时诏举直言极谏之士杜钦谷永应诏后诣白虎殿问策是时帝委政王鳯钦永皆阿附之】然则簒君之忠臣庸非治世之贼臣耶臧哀伯之谏郜鼎其言则是其所与言者则非也臣弑君凡在官者杀无赦子弑父凡在官者杀无赦桓公以弟弑兄以臣弑君凡在鲁国者虽牧圉厮养之贱皆可剧刃以戮之况哀伯鲁之世卿有禄于国有赋于军有职于祭宁忍坐视而不救乎力能讨则诛之可也力不能讨则去之可也今乃低首下心日趍于朝又忠言以禆其阙其于桓公信无负矣独不负于隠公耶斩闗之盗人不责其穿窬杀人之囚人不责其鬭欧以斩闗而槩穿窬余事也以杀人而槩鬭欧防罪也彼桓公亲为簒逆而不忌况可责其取乱人之一鼎乎宜其説之不纳也由前言之则不忠由后言之则不智一进説而二失具焉人谓哀伯为贤吾不信也呜呼严尤匈奴之防竒防也然君子不谓之竒以其所告者王莽耳【汉书王莽新即位欲立威乃拜十二部将三十万众赍二百日粮同时十道并出穷追匈奴严尤谏曰臣闻匈奴为害所从来逺矣未闻上世有必征之者也后世三家周秦汉征之然皆未得上防者也周得中防汉得下防秦无防焉云云大用民力功不可必立臣伏忧之莽不聴】陈子昻明堂之议正议也然君子不谓之正以其所告者武后耳【武后埀拱初诏羣臣调元气当以何道陈子昻因是劝后兴明堂上言曰昔黄帝合宫有虞总章尧衢室周世室皆所以调元气洽隂阳也云云】臧哀伯郜鼎之谏忠谏也然君子不谓之忠以其所告者桓公耳观人之言当先考其所处之地然后聴其所之言苟失身于簒逆之区虽有忠言嘉谋未免为助乱也以乱助乱其罪小以治助乱其罪大济之以淫侈佐之以暴虐凶徳参防神怨人怒适所以趣其诛而速其死此以乱助乱之罪小也导之以典型规之以箴谏使乱人之身安固而不可拔忠臣孝子之愤亦无自而雪此以治助乱之罪大也向若桓公用哀伯之言动遵法义自附于逆取顺守之説则终无彭生之祸【公子彭生】而隠公之目永不瞑于地下矣哀伯之罪顾不大耶吾尝谓羽父之请为桓公画簒国之谋哀伯之谏为桓公建保国之策始乱者羽父也成乱者哀伯也正名定罪不当置哀伯于羽父之下
　　晋穆侯命二子名及晋封曲沃【桓二年穆之夫人姜氏以条之役生太子命之曰仇其弟以千亩之战生命之曰成师师服曰异哉君之名子也夫名以制义义以出礼礼以体政政以正名是以政成而民听易则生乱嘉耦曰妃怨耦曰仇古之命也今君命太子曰仇弟曰成师始兆乱矣兄其替乎惠之二十四年晋始乱故封桓叔于曲沃靖侯之孙栾賔傅之师服曰吾闻国家之立也本大而末小是以能固故天子建国诸侯立家卿置侧室大夫有二宗士有子弟庶人工商各有分亲皆有等衰是以民服事其上而下无觊觎今晋甸侯也而建国本既弱矣其能久乎】曲沃晋庄伯伐翼【隐五年曲沃庄伯以郑人邢人伐翼王使尹氏武氏助之翼侯奔随】王伐曲沃【隐五年曲沃叛王秋王命虢公伐曲沃而立哀侯于翼】曲沃武公伐翼【桓三年春曲沃武公伐翼次于陉庭韩万御戎梁为右逐翼侯于汾隰骖絓而止夜获之及栾共叔】曲沃伯杀小子侯【桓七年冬曲沃伯诱晋小子侯杀之】王命曲沃伯为晋侯【庄十六年冬王使虢公命曲沃伯以一军为晋侯】
　　千万世之争端非人力之所能塞也凡有血气之属利小则争亦小利大则争亦大国者其千万世之大争端乎集人之所同欲听而不可得者以奉吾之耳集人之所同欲视而不可得者以奉吾之目集人之所同欲嗜而不可得者以奉吾之口集人之所同欲享而不可得者以奉吾之身聚天下之大利而萃之于此有国者虽欲絶争夺之祸然传诸后世其子孙以谓均袭先君之业均出先君之胄年相若也貌相若也材气相若也智力相若也彼何为而独尊我何为而独卑彼何为而独强我何为而独弱争心一起是岂人力之所能御乎昔之圣人知人力之不能御也于是反求诸天而得塞之之术曰嫡庶长幼之分是分既立而争夺之门始闭矣嫡与长天之所生而非人之所能为使嫡为长也庶与幼亦天之所生而非人之所能为庶为幼也嫡者天实嫡之庶者天实庶之长者天实长之幼者天实幼之今圣人制为定分传于长嫡为支子者咸知其出于天而不出于人命当为庶初非人之贱我也命当为幼初非人之后我也仰视嫡长之贵如垤之于岳如渎之于海如石之于玉如鱼之于龙如鸟之于鳯如兽之于麟邈然超轶非吾流辈其自然之尊盖判于有生之初天既命之岂人之所敢干哉由开辟以来所以共守是分而不敢变者非専畏圣人也畏天也是故防子不敢代纣【防子开者殷纣之庶兄也】目夷不敢代襄公【僖八年宋公疾太子兹父固请曰目夷长且仁君其立之公命子鱼子鱼辞曰能以国让仁孰大焉以不及也且又不顺遂走而退】子西不敢代昭王【昭二十六年楚平王卒令尹子常欲立子西曰太子王弱其母非适也王子建实聘之子西长而好善立长则顺建善则治王顺国治可不务乎　子西怒曰王有适嗣不可乱也令尹乃立昭王】季札不敢代诸樊【吴夀梦有子四人长曰诸樊次曰季札季札贤夀梦欲立之诸樊逊位季札季札谢】以数子之贤苟承祀继统可以大前人之业可以启无穷之基然终逡巡却避者岂非不忍以一国之私欲利害而啓千万世争夺之祸乎嫡庶长幼之定分歴圣歴贤歴古歴今不敢轻变晋穆侯何人也乃敢首乱之溺于私爱命名之际妄有轻重驯致曲沃之祸卒覆宗国为周王者又从而宠秩之自古圣人所恃以塞千万世之争端者至是皆壊世始知人可胜天庶可夺嫡幼可陵长簒夺之祸史册相望纳中国于戎狄夷貊之域者未必非晋与周啓之也噫至贵之无敌至富之无伦染指垂涎者至众也使勇者守之遇勇之倍者则夺之矣使智者守之遇智之尤者则夺之矣守以盟誓则有时而渝守以法度则有时而废守以城郭则有时而隳守以甲兵则有时而衂惟守之以天然后人莫敢与之较是则嫡庶长幼定分之出于天乃有国者之所恃也民恃吏吏恃国国恃天为国而无故乱天之定分是自伐其恃也呜呼殆哉







　　左氏博议卷三
　　钦定四库全书
　　左氏博议卷四
　　宋　吕祖谦　撰
　　楚侵随【桓六年楚武王侵随使防章求成焉军于瑕以待之随人使少师董成鬭伯比言于楚子曰吾不得志于汉东也我则使然我张吾三军而被吾甲兵以武临之彼则惧而恊以谋我故难间也汉东之国随为大随张必弃小国小国离楚之利也少师侈请羸师以张之熊率且比曰季梁在何益鬭伯比曰以为后图少师得其君王毁军而纳少师少师归请追楚师随侯将许之季梁止之曰天方授楚楚之羸其诱我也君何急焉臣闻小之能敌大也小道大淫所谓道忠于民而信于神也上思利民忠也祝史正辞信也今民馁而君逞欲祝史矫举以祭臣不知其可也公曰吾牲牷肥腯粢盛丰备何则不信对曰夫民神之主也是以圣王先成民而后致力于神故奉牲以告曰博硕肥腯谓民力之普存也谓其畜之硕大蕃滋也谓其不疾瘯蠡也谓其备腯咸有也奉盛以告曰絜粢丰盛谓其三时不害而民和年丰也奉酒醴以告曰嘉栗防酒谓其上下皆有嘉德而无违心也所谓馨香无谗慝也故务其三时修其五教亲其九族以致其禋祀于是乎民和而神降之福故动则有成今民各有心而鬼神乏主君虽独丰其何福之有君姑修政而亲兄弟之国庶免于难随侯惧而修政楚不敢伐】楚败随【桓八年随少师有楚鬭伯比曰可矣讐有衅不可失也楚子伐随军于汉淮之间季梁请下之弗许而后战所以怒我而怠冦也少师谓随侯曰必速战不然将失楚师随侯御之望楚师季梁曰楚人上左无与王遇且攻其右右无良焉必败偏败众乃擕矣少师曰不当王非敌也弗从战于速杞随师败绩随侯逸鬬丹获其戎车与其戎右少师秋随及楚平楚子将不许鬭伯比曰天去其疾矣随未可克也乃盟而还】
　　昔之倾人之国者匿其机而使人阴堕其计非受害之后莫能悟何其深也方始堕其计终日奔走驰驱听其所役投于祸患而不自知及师已防国已破回视前日之所蹈者无非防穽然后噬脐顿足有不可追之悔吁亦晚矣谋之深者岂复有加于此耶曰有使敌人既败而识吾之机犹未足为深也天下固有竒权密机非特敌人既败尚不知其所以然虽至于数千百年之后亦不知其所以然可谓极天下之至深矣吾观鬭伯比之谋随未尝不三叹其深也世之论鬭伯比之谋者不过谓季梁之正终不能胜少师之宠季梁之谏必有时而不用也少师之説必有时而用也吾之谋虽未行于今终必行于后呜呼是何足以窥鬭伯比之机乎人见随侯初拒少师追楚之请从季梁修政之谏以为伯比之谋未行也而不知其谋已深行乎其间矣市中有虎曽参杀人必三至而后信其始告之者明知其不信也其再告之者亦明知其不信也明知其不信而续告之者何耶盖有一则有二有二则有三无两人之説居其前虽有善譛者无以成三至之説也其始之不信所以成其后之信也知此则可以窥伯比之机矣随侯之始拒少师所以成其后之从随侯之始从季梁所以成其后之拒季梁者随之望其君素所畏者也伯比以谓吾苟欲一举而成功彼少师虽爱岂能使其君遽违素所畏者之谏乎今先示弱以诱少师则少师必有伐楚之请季梁必有修政之谏随侯廹于平日之所畏必勉从季梁而拒少师使季梁之谏虚用于无事之时及其有事而又谏其君必以为渎矣随之所恃者独一季梁而已季梁之术既穷则吾他日之举兵谁复龃龉于其间哉盖人之情迫于不得已而勉从所畏者之言不过能一从之耳至于再岂肯复从之乎迫于不得已而勉拒所爱者之説不过能一拒之耳至于再岂能复拒之乎不待至于再也其勉从所畏之时虽曰从之而已有不平之心矣其勉拒所爱之时虽曰拒之而已有不忍之心矣随侯一念之不平于始从季梁之谏积而至数年其不平日增当楚再驾之际季梁之谏安得而不废乎一念之不忍于始拒少师之説积而至数年其不忍日深当楚再驾之际少师之説安得而不入乎是拒生于从而从生于拒也想随侯恐惧修政之时举国交贺颂其君纳谏之明而不知伯比欣然独笑已入于吾之机矣兆破随之机于数年之前收破随之功于数年之后伯比之机微矣哉吾尝深考伯比之谋既假毁军之诈而中少师之欲复假少师之请而激季梁之谏复假季梁之重而致随侯之惧复假随侯之止而増少师之惭复假少师之宠而沮季梁之防置毫末之毒于少师之心而一国君臣展转薰染自胜自负自起自仆自予自夺如轮如机不得少息吾端坐拱手不动声色而徐制其弊焉虽事往迹陈书之简牍读者犹不知其端倪况于当时自坠其网者乎然则将何以自免曰无受焚之地则烈火不能焚玉无受病之地则疠气不能病人鬭伯比谋随累年不乘其溃败之余一举平之反以敌遗子孙勇于伐随而怯于灭随非前工而后拙也以少师既死则随无受病之地也呜呼小人之根未去则虽从谏不足喜小人之根既去则虽军败不足忧为国者其务去小人之根也哉
　　鲁为班后郑【桓六年北戎伐齐齐侯使乞师于郑郑太子忽帅师救齐大败戎师获其二帅大良少良甲首三百以献于齐于是诸侯之大夫戍齐齐人馈之饩使鲁为其班后郑郑忽以其有功也怒故有郎之师】齐卫郑战于郎【桓十年冬齐卫郑来战于郎我有辞也初北戎病齐诸侯救之郑公子忽有功焉齐人饩诸侯使鲁次之鲁以周班后郑齐人以卫师助之故不称侵伐先书齐卫王爵也】
　　天下之事有当为者有不当为者凡当为者皆常也凡不当为者皆过也曰是曰正曰善皆所当为也曰非曰邪曰恶皆不当为也事虽有万而不同岂有出于此两端之外者哉古今以骄矜为通患抑亦未之思也盍反观吾之所行果不当为耶方且愧惧之不暇何敢夸人果当为耶则亦饥食渇饮之类耳何足夸人是天下本无可夸之事彼骄矜之心亦何自而生乎目当视而反盲耳当听而反聩则为残疾人矣苟目能视耳能听始可谓之无疾之人岂有持此以夸世者哉虽舜之孝禹之功皋陶之谟稷契之忠夷齐之清孔孟之学冠万世而絶出者其实皆人之所当为也世之人仅有一善如毛髪遽自以为过人之行亦惑矣人之为人非圣人莫能尽也今受人之形而反自谓过人岂特翼而飞鬛而驰耶甚矣其惑也郑太子忽之救齐虽曰有功然捄灾卹隣亦诸侯之所当为耳遽轩然伐其功轻周室之爵禄而欲躐之又从而加忿兵于鲁呜呼使小国有功而可躐处于大国之上则臣有功可陵其君子有功可傲其父矣曾不如无功之为愈也吾尝观郑忽始败戎师之时囚二帅陈俘馘振旅而献乎齐气吞诸侯邈视王爵饩馈之际暂为人所先亟连三国之兵而伐之何其壮也及其嗣位微弱不振为国人所贱其出奔其复归斥其名而赴诸侯曾不以君视之甚者诋以狡童【诗卫国风狡童刺忽也】狡童之称其受侮受辱一至于此前日之壮气安在耶盖忽之为人得志则气盈而自视其身不胜其大人少慢之己不能平失志则气涸而自视其身不胜其小人共贱之反不能较其中初无所主惟视外物以为轻重随物而盈随物而涸随物而大随物而小终身为物所驱乍骄乍沮乍勇乍怯已亦不能自必也一身且不能自主况欲主人之国哉
　　郑太子忽辞昬【桓六年齐侯欲以文姜妻郑太子忽太子忽辞人问其故太子曰人各有耦齐大非吾耦也诗云自求多福在我而已大国何为君子曰善自为谋及其败戎师也齐侯又请妻之固辞人问其故太子曰无事于齐吾犹不敢今以君命奔齐之急而受室以归是以师昏也民其谓我何遂辞诸郑伯】郑昭公之败北戎【止】昭公奔卫【桓十一年郑昭公之败北戎也齐人将妻之昭公辞祭仲曰必取之君多内宠子无大援将不立三公子皆君也弗从郑庄公卒祭仲立昭公宋雍氏女于郑庄公曰雍姑生厉公雍氏宗有于宋庄公故访祭仲而执之曰不立突将死亦执厉公而求赂焉祭仲与宋人盟以厉公归而立之昭公奔卫己亥厉公立十五年郑伯出奔蔡郑世子忽复归于郑】
　　为国者当使人依己不当使己依人己不能自立而依人以为重未有不穷者也所依者不能常盛有时而衰所依者不能常存有时而亡一旦骤失所依将何所恃乎呜呼此特论依之不可常耳抑有甚者焉使所依者常盛而不衰常有而不亡可谓得所依矣然犹未足恃也晋方主盟诸夏宋深结而谨事之倚以自固想其心必自以为善择所依矣及阨于楚师之围析骸而炊易子而食晋迫于狄坐视而莫能救也【宣十五年】当时诸侯之强盛者莫如晋诸侯之可依者亦莫如晋晋犹不可依而况其他乎呜呼此特论人之不足依尔抑又有甚者焉西魏孝武胁于高欢日有簒夺之忧所恃以为依者宇文泰耳一旦脱身虎口自杖入闗舍所畏而得所依天下之乐有过于是乎然孝武之祸不在于所畏之高欢而在于所依之宇文泰【见北史本纪】以是论之非惟人不可依而祸实生于所依也外物之变不可胜穷恃外以为安者其患夫岂一端耶人皆咎郑忽之辞齐女不能依大国以自固殆非也使忽不辞而取文姜则彭生之祸移于郑矣【桓十八年】岂有祸鲁而福郑者耶自古小国连姻大国得其所依者盖无几而啓衅召兵如铜斗摩筓之祸者【史记赵世家】皆是也然则忽之辞昬固亦未可厚非也后世徒见其终以微弱致祸遂并与辞昬讥之殊不知忽前得之于辞昬后失之于微弱一是一非两不相掩乌得以后之非废前之是哉忽之言曰自求多福在我而已大国何为斯言也实先王之法言古今之笃论也在我之福以尧为父而不能与丹朱以周公为兄而不能与管蔡以周宣为子而不能与厉王以大国亦何有于我哉苟忽能充是言则洪范之五福周雅之百禄皆我有也尚何微弱之足患乎论者不讥忽之不能蹈其言而反讥其言之失亦惑矣苟不以人废言而深味其言释然深悟天下之福皆备于我无在我之外者攀援依附一扫俱除天下无对制命在内忽言之于千载之上我用之于千载之下是忽虽不能自用适所以留为我之用也岂曰小补之哉
　　桓公问名于申繻【桓六年九月丁卯子同生以太子生之礼举之接以太牢卜士负之士妻食之公与文姜宗妇命之公问名于申繻对曰名有五有信有义有象有假有类以名生为信以德命为义以类命为象取于物为假取于父为类不以国不以官不以山川不以隐疾不以畜牲不以器币周人以讳事神名终将讳之故以国则废名以官则废职以山川则废主以畜牲则废祀以器币则废礼晋以僖侯废司徒宋以武功废司空先君献武废二山是以大物不可以命公曰是其生也与吾同物命之曰同】
　　名子者当为孙地世所共守也生而名没而讳子之始生婴孩耳几年而免乳又几年而成童又几年而冠昬又几年而有孙又几年而老又几年而殁由命名之日而遐想讳名之时茫昧荒逺若存若亡若灭没而不可知也今乃预料于百年之外恐其废名恐其废职恐其废主恐其废祀恐其废礼慱询详择精思熟虑俾不为后世之累当始生之初而思既殁之后可谓逺也已矣名子之际其逺虑盖如此至于余事则毎不然法度苟以趋一时之便未尝忧他日之弊也政事苟以济一时之欲未尝忧他日之害也财用苟以供一时之求未尝忧他日之匮也兵革苟以快一时之忿未尝忧他日之危也名子且为百年计况于创业垂统以遗子孙者反不能为明日计乎大而国小而家苟以名子之心推之则诒厥孙谋之理尽矣奚必他求哉抑尝稽礼之所载子见于父父执子之右手咳而名之庶子则抚其首咳而名之是知命名特咳唾之顷耳一有不审遂流患于无穷晋名僖侯以司徒岂知终晋之世易中军之名乎【僖侯名司徒废为中军】宋名武公以司空岂知终宋之世易司城之名乎【武公名司空废为司城】鲁名献公武公以具敖岂知终鲁之世易二山之名乎【二山具敖也鲁献公名具武公名敖更以其乡名山】失之于咳唾之间而其患乃与国相终始信矣始之不可不审也然名子之不审不过后世以讳废事耳孰知有一嚬一笑而开子孙万世之祸者乎观名子之逺虑可以为有国家者之大法观名子之不审可以为有国家者之大戒申繻之言有鉴有规固不可以易心读之也王师伐虢【桓十年春虢仲譛其大夫詹父于王詹父有辞以王师伐虢夏虢公出奔虞】
　　屈天下之理以信天下之分非善持名分者也世之持名分者皆曰分可胜理理不可胜分不幸而听上下交争之分宁使下受抑勿使上受陵所屈者一夫之理所信者万夫之分屈尺寸而信寻丈亦何为而不可哉呜呼分固不可屈也理其可屈乎宜人之滋不服也虢公譛其大夫詹父于威王詹父有辞王为之伐虢而逐虢公以臣逐君固可罪矣然人之咎周者不过曰虢公虽曲君也詹父虽直臣也威王之失不当以曲直之理而废上下之分耳其罪威王则是也其所以罪威王则非也数传而至于襄王晋文公以元咺执卫侯而请杀之襄王曰夫君臣无狱今元咺虽直不可听也为臣杀其君将安庸刑【见国语周语】襄王之意岂非欲矫威王之失乎所谓君臣无狱者固可以为万世训至若元咺虽直之一语犹未免堕世俗之见也苟如襄王之説是元咺之理未尝不直所以不可听者恐乱君臣之分焉耳有所谓理又有所谓分是理与分判然二物也舍理而言分是分孤立于理之外也分孤立于理之外则分者特一虚名耳天下之乱臣贼子岂虚名所能束防耶人情所不平者莫甚于理直而受屈今告之以汝理虽直姑为名分屈是导之争也彼亦安能郁郁受屈乆为虚名之所压乎必将不胜其忿决坏名分而不暇顾是吾之持名分适所以坏名分也君子言分必及理言理必及分分不独立理不虚行得则俱得失则俱失岂有既犯分而不犯理者乎子之证父者先有证父之曲不必复问其所证之事也弟之紾兄者先有紾兄之曲不必复问其所紾之由也臣之诉君者先有诉君之曲不必复问其所诉之辞也当詹父元咺未诉君之时其理固直既啓诉君之口则已陷于滔天之恶矣尚安得有所谓直哉是詹父之直因诉虢公而曲也元咺之直因诉卫侯而曲也二人之理已曲吾从而治之亦治所当治而已彼本自不直复何所屈哉周王苟以是正其罪则二人者释然内省其理之曲没齿无憾矣非特可服二人之心也凡当时诸侯之臣有欲犯上而诉其君者必以谓诉所以求直今诉君而反变为不直曷若不诉以全吾直乎劳而不怨虐而不叛益所以彰吾之直也又推而上之则知君臣之际本非较曲直之地臣之理虽直其敢自谓直以加吾君乎蚤朝晏退战战兢兢上不知君之曲下不知我之直所知者尽臣道而已为人臣者皆怀是心虽极天地穷古今安得有犯上之衅耶惜夫威王昧之而不知襄王知之而不尽此分与理所以终离而不可复合者也后之为治者非合分与理为一亦安能洗犯上之习而还于古哉
  </div>
  <div class="pagination">
   <span class="current-page">
    1
   </span>
   <a href="左氏博议_page2.html">
    2
   </a>
   <a href="左氏博议_page3.html">
    3
   </a>
   <a href="左氏博议_page4.html">
    4
   </a>
   <a href="左氏博议_page5.html">
    5
   </a>
   <a href="左氏博议_page6.html">
    6
   </a>
   <a href="左氏博议_page7.html">
    7
   </a>
   <a href="左氏博议_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
