<!DOCTYPE html>
<html>
<head>
    <meta charset="UTF-8">
    <title>春秋正传 - 第 2 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋正传 - 第 2 页/共 44 页</h1>
    <div class="content">　　秋翚帅师防宋公陈侯蔡人卫人伐郑
　　正传曰此当为一章而左氏别为二章而于其帅师之末则云诸侯败郑徒兵取其禾而还则妄也书翚帅师防诸侯之兵伐郑罪翚之擅兴也左氏曰秋诸侯复伐郑宋公使来乞师公辞之羽父请以师防之公弗许固请而行故书曰翚帅师疾之也然以为再伐则非也然则不称公子贬之乎曰亦非也史略之耳然而直书之称公子与不称名与不名考传据事而恶自见矣公羊谷梁程子皆以为不称公子以翚与弑乎公故贬之弑逆之人辨之宜早愚谓三子之説吾皆未敢信也夫此与公之见弑于翚相隔七八年也盖今四年一翚也十一年又一翚也翚当时与弑之恶未至圣人安得先事而贬之乎非圣人无意必固我大公至正之心也程子以为再序四国重言其罪胡氏矫之则又以为春秋立义最精词极简严而不赘然又以为言之重词之复其中必有大美恶焉四国合党翚复防师同伐无罪之欲定弑君之贼恶之极也言之不足而再言圣人之情见矣愚谓圣人之作春秋皆因鲁史旧文而不改鲁史则必因报而后书况又岂有重书之理程胡二子皆为左氏所误矣盖伐郑之事乃一举也夏之书宋公陈侯蔡人卫人伐郑者四国始谋而欲动着四国之罪也秋之书翚防宋公陈侯蔡人卫人伐郑者翚己动而行事着翚之罪也不然秋之言防上文不言某防非翚之防而谁防乎
　　九月卫人杀州吁于濮
　　正传曰书卫人杀州吁于濮诛弑君之贼也称人者史通称之词耳公羊以为讨贼之词谷梁以为称人以杀杀有罪程子以为称卫人众词也举国杀之也胡氏亦以为然信斯四言也则夏秋之称卫人者何耶蔡亦称人者又何耶盖弑君之贼不必人卫而巳知其为一国之共弃天下之所共诛矣只据报直书而义自见矣左氏曰州吁未能和其民石厚问定君于石子石子曰王觐为可曰何以得觐曰陈桓公方有宠于王陈卫方睦若朝陈使请必可得也厚従州吁如陈石碏使告于陈曰卫国褊小老夫耄矣无能为也此二人者实弑寡君敢即图之陈人执之而请莅于卫九月卫人使右宰丑莅杀州吁于濮石碏使其宰獳羊肩莅杀石厚于陈胡氏又曰于濮者悯卫国之人着诸侯之罪亦非也盖濮者地名也不言濮而奚言夫春秋之不明皆诸儒穿凿害之也象山陆氏曰诸儒説经之谬春秋视他经尤甚信夫
　　冬十有二月卫人立
　　正传曰书卫人立而卫国擅立之罪自可见矣左氏曰卫人逆公子于邢冬十二月宣公即位公羊曰者何公子也程子曰书卫人立卫人立之也诸侯自立必受命于天子当时虽不请命于天子犹受命于先君卫人以公子也可以立故立之春秋所不与也胡氏曰虽诸侯之子内不承国于先君上不禀命于天子故春秋于卫人特书曰立所以着擅置其君之罪皆是也但又谓于絶其公子所以明专有其国之非而程子亦以为先君子孙不由天子先君之命不可立也故去其公子与公羊立者不宜立之説则皆凿矣而左氏又以爲书卫人立众也谷梁胡氏皆以为众词也然则他国亦有称人者岂皆众词耶盖卫人者他国称之之词耳苟得其义则凡此之皆不足泥也
　　【桓王二年】五年【齐僖十三年鄂六年奔卫宣公元年蔡宣三十二年郑庄二十六年曹桓三十九年陈桓二十七年杞武三十三年宋殇二年秦文四十八年楚武二十三年】
　　春公观鱼于棠
　　正传曰书公观鱼于棠则讥慢逰之义着矣观左传则圣人讥慢逰之事见矣左传曰公将如棠观鱼者臧僖伯谏曰凡物不足以讲大事其材不足以备器用则君不举焉君将纳民于轨物者也故春搜夏苗秋狝冬狩皆于农隙以讲事也三年而治兵入而振旅归而饮至以军实昭文章明贵贱辨等列顺少长习威仪也鸟兽之肉不登于爼皮革齿牙骨角毛羽不登于器则公不射古之制也若夫山林川泽之实器用之资皁之事官司之守非君所及也公曰吾将略地焉遂往陈鱼而观之僖伯称疾不从书曰公矢鱼于棠非礼也且言逺地也公羊曰棠者何济上之邑也程子曰诸侯非王事民事不逺出逺出观鱼非道也胡氏曰公慢弃国政逺事逸逰僖伯之忠言不见纳亦已矣又从而为之辞是纵欲而不能自克之以礼也能无钟巫之及乎特书观鱼讥之也愚谓谷梁谓常事曰视非常曰观凿乎其为説矣
　　夏四月塟卫桓公
　　正传曰书夏四月塟卫桓公鲁史因报而直书也圣人窃取之义则后时而塟之非礼防塟隣国之大事皆可见矣左氏曰卫乱是以缓程子曰鲁往防故书是也程传称桓公见国人私諡胡氏亦以为然又谓春秋于君薨正以王法而书卒至于塟则从其私諡而称公或革或因前以贬不臣顺之诸侯后以罪不忠孝之臣子愚谓如是是自相矛盾矣恐非圣人窃取之正意也盖皆当时史之旧文耳不然则既死宜薨而贬之以卒未免有咎往之心及塟私諡称公宜削而反因其桓公之号何以见圣人至公至明之心哉诸儒谓笔削褒贬一出于圣人之手者岂其然乎
　　秋卫师入郕
　　正传曰书卫师入郕则卫君擅兴之罪穷黩之暴可见矣左氏曰卫之乱也郕人侵卫故卫师入郕是也程子曰卫乗乱得立不思安国保民之道以尊王为先居防为重乃兴戎修怨入人之国书其失道胡氏亦曰卫宣继州吁暴乱之后不施徳政固本防民而毒众临戎入人之国失君道矣书卫师入郕着其暴也皆得之矣其称师者兵众之词公羊以为将卑师众曰师胡氏则又有矜其盛着其暴恶其无名不义之三言则几于以文害词矣
　　九月考仲子之宫初献六羽
　　正传曰九月考仲子之宫初献六羽当为一章左传本如此盖自公谷分之程胡遂袭其误耳而程子于考宫传有曰圣人之意又在下句见其初献六羽也考者始成而祀也初者始也六羽者六佾也书九月考仲子之宫初献六羽者何志礼之变而着非礼之失也左氏曰九月考仲子之宫将万焉公问羽于众仲对曰天子用八诸侯用六大夫四士二夫舞所以节八音而行八风故自八以下公从之于是初献六羽始用六佾也愚谓公谷皆以讥始僭诸公非也夫礼有天子诸侯大夫士四等如左氏所载而已矣程子曰成王赐鲁用天子礼乐祀周公后世遂羣庙皆用仲子别宫故不敢同羣庙而用六羽也书初献见前此用八之僭也胡氏従之是谓礼之小变然而鲁以诸侯而僭天子之礼仲子以妾而僣诸侯夫人之礼是谓非礼之失矣诸侯僭于上妾僭于中大夫僭于下故其末流季氏八佾舞于庭而三家者以雍彻其所由来者渐也圣人因事而存鲁史之文其义防矣
　　邾人郑人伐宋
　　正传曰书邾人郑人伐宋讥擅兴之罪也征伐自天子出也诸侯非王命而擅兴师者皆无王之罪也春秋无义战况声罪致讨乎左氏曰宋人取邾田邾人告于郑曰请君释憾于宋敝邑为道郑人以王师防之伐宋入其郛以报东门之役宋人使来告命公闻其入郛也将救之问于使者曰师何及对曰未及国公怒乃止辞使者曰君命寡人同恤社稷之难今问诸使者曰师未及国非寡人之所敢知也程子曰先邾人为主也胡氏从之又曰虽附庸小国而序乎郑之上凡班序上下以国之小大従礼之常也而盟防征伐以主者先因事之变也然则卫州吁告于宋以伐郑事与此同而圣人以宋为主者何此春秋拨乱之大法也凡诛乱臣讨贼子必深絶其党愚谓史特因其报之首事者而书之圣人因而存焉而其罪之首従自见耳圣人未必如是之刻深也
　　螟
　　正传曰书螟谨天戒而重民灾也公羊曰螟何以书记灾也谷梁以为甚则月不甚则时臆説也程子曰书螟书螽皆为灾也国之大事故书胡氏曰虫食苗心曰螟食叶曰螣食节曰贼食根曰蟊国以民为本民以食为天诗去螟螣害稼也春秋书螟记灾也圣人以是为国之大事也故书而近世王安石乃称为人牧者不必论奏灾伤之事亦独何哉甚矣其不讲于圣人之经以欺当年而误天下与来世也愚谓皆得之矣
　　冬十有二月辛巳公子彄卒
　　正传曰书冬十有二月辛巳公子彄卒重亲者贵者贤者之大故也彄臧僖伯名左氏曰臧僖伯卒公曰叔父有憾于寡人寡人不敢忘塟之加一等谷梁曰不爵命大夫其曰公子彄何也先君之大夫也胡氏曰以公羊三世考之则所传闻之世也而书日见恩礼之厚明矣公将如棠观鱼者僖伯谏而不听则称疾不从可谓忠臣矣塟之加一等夫是之谓称愚故曰重亲者贵者贤者之大故也
　　宋人伐郑围长
　　正传曰长郑邑也书宋人伐郑围长着暴兵也春秋无义战况伐乎况围其邑乎左氏曰以报入郛之役也愚谓以是兴师岂有义战乎程子曰伐国而围邑肆其暴也胡氏曰围者缳其城邑絶其往来之使禁其樵采之途守城不下至于经年而不诛乱臣讨贼子可也长郑邑何罪乎书围于此而书取于后宋人之恶彰矣
　　【桓王三年】六年【齐僖十四年哀侯光元年卫宣二年蔡宣三十三年郑庄二十七年曹桓四十年陈桓二十八年杞武三十四年宋殇三年秦文四十九年楚武二十四年】
　　春郑人来输平
　　正传曰书郑人来输平讥失信也输平公谷皆以为堕成程子以为渝平胡氏则以为纳成结好以离宋鲁之党二説皆未知然以理推之若纳成结好必有防盟之举而但云来输平则絶交之义似有理而可信公羊曰输平者何输平犹堕成也何言乎堕成败其成也曰吾成败矣吾与郑人未有成也吾与郑人则为未有成狐壤之战公焉程子曰鲁与郑旧修好既而迫于宋卫遂与之同伐郑故郑来絶交渝平变其平也匹夫且不肯失信于人为国君而负约可羞之甚也胡氏曰公之未立与郑人战于狐壤止焉元年及宋盟于宿四年遇于清其秋防师伐郑即宋鲁为党与郑有旧怨明矣五年郑人伐宋入其郛宋来告命鲁欲救之使者失辞公怒而止其冬宋人伐郑围长郑伯知其适有用间可乗之隙也是以来纳成耳愚谓据胡子之説公素有夙怨于郑有结好于宋郑又安得一旦因使者失辞之小嫌而遽投隙以纳成乎且以鲁郑之深怨非盟防讲睦如后公与齐盟艾之事则未易也而可遽尔纳成哉
　　夏五月辛酉公防齐侯盟于艾
　　正传曰书公防齐侯盟于艾讥非礼也非聘问朝防而以私防非礼之正也左氏曰夏盟于艾始平于齐也此所谓以私防也
　　秋七月
　　正传曰书秋七月者何也无事亦书时月虚以待事史之法也圣人因而不削耳公羊以为春秋编年四时具然后为年程子曰无事书首月天时王月备而后成岁也胡氏曰四徳备而后为干故易曰乾元亨利贞一徳不备则乾道熄矣四时具而后成歳故春秋虽无事首时过则书一时不具则歳功亏矣既书时又书月者时天时也月王月也书时又书月见天人之理合也易不云乎君子行此四徳者故曰乾元亨利贞愚谓诸説推之益逺而愈晦矣然则信斯言也夫圣人作经止举春秋二时为名何耶皆以为不成岁欤后皆仿此
　　冬宋人取长
　　正传曰书宋人取长葛着宋久师强取之罪也公羊谷梁皆以为外取邑不书此何以书久之也程子曰宋人之围长岁且周矣其虐民无道之甚而天子弗治方伯弗征郑视其民之危困而弗能保有赴诉卒防其邑皆罪也宋之强取不可胜诛矣胡氏従之又曰初穆公属国于与夷使其子冯出居于郑殇公既立忌冯而伐郑不亦逆天理乎春秋序宋主兵以殇公之罪重也明年郑人伐宋序邾为首以郑伯之罪轻也至于宋又主兵伐郑而围其邑肆行暴虐不善之积已着而不可矣其见弑于乱臣岂一朝一夕之故哉凡此皆直书于防按其行事而善恶之应可考而知天理之不诬者也











　　春秋正传卷二
<经部,春秋类,春秋正传>
　　钦定四库全书
　　春秋正传卷三　　　　　明　湛若水　撰隐公
　　【桓王四年】七年【齐僖十五年晋哀二年曲沃武公称元年卫宣三年蔡宣三十四年郑庄二十八年曹桓四十一年陈桓二十九年杞武三十五年宋殇四年秦文五十年楚武二十五年】
　　春王三月叔姬归于纪
　　正传曰书叔姬归于纪贤之也叔姬者纪侯夫人伯姬之娣也程子曰待年于家今始归娣归不书悯其无终也愚谓后之无终非圣人对时书事之义也以其贤耳胡氏曰古者诸侯一娶九女必格之同时者所以定名分窒乱源也今叔姬待年于宗国不与嫡俱行则非礼之常所以书也眉山苏氏以谓书叔姬贤之也叔姬不归宗国而归于酅以全妇道贤可知矣由是观之则胡氏所谓不与嫡俱行者非矣夫不与嫡俱行则非一娶九女之也必已娶而归待年如后所谓不归宗国而归于酅以全妇道然后可以见其贤也谷梁又谓不言逆逆之道微无足道者妄矣既在一娶之矣岂有再逆之理耶
　　滕侯卒
　　正传曰书滕侯卒诸侯防与国之义有大故赴告则史书之以纪变也滕侯不名左氏以为未同盟公羊以为防国谷梁以为少曰世子长曰君狄道也其不正者名也之説皆非也程子曰史阙文是也愚谓诸侯宜薨而书卒有塟而不书塟或史畧之耳或滕不以告耳胡氏曰滕侯书卒何以不塟怠于礼弱其君而不塟者滕侯宿男之是已又曰怠于礼而不往弱其君而不防无其事而阙其文此鲁史之旧也圣人无加损焉存其卒阙其塟义自见矣愚谓胡氏以为鲁史之旧圣人无加损焉此正吾今之説于孟子之文见之者如使胡氏皆持此説以观春秋则圣人之心得矣他何独而不然也惜夫
　　夏城中丘
　　正传曰何以书夏城中丘左氏曰书不时也公羊曰中丘者何内之邑也城中丘何以书以重书也愚谓二説皆是也事孰为重爱民为重爱民孰重以时为重谷梁曰城为保民为之也民众城小则益城益城无极凡城之志皆讥也是未知重民重时之道矣程子曰春秋凡用民必书然有用民力之大而不书者为教之意深矣僖公修泮宫复閟宫非不用民力也然而不书二者复古兴废之大事为国之先务如是而用民力所当用也愚谓此尤宜书以美之而或不书者史阙畧之耳不可以执一论也胡氏曰春秋凡用民必书其所兴作不时害义固为非矣虽时且义亦书见劳民为重事也又曰凡书城者完旧也书筑者创始也城中丘使民不以时非人君之心也得之矣
　　齐侯使其弟年来聘
　　正传曰书齐侯使其弟年来聘善其不失典礼而尤重以所亲也左氏曰齐侯使夷仲年来聘结艾之盟也愚谓此虽有所为而为然而聘问之礼不失矣故春秋与之其称弟者公羊以为母弟则失之薄诚如程子之论者谷梁以为诸侯之尊不得以属通称弟以其接于我则失之谬程子以为或责其失兄弟之义或罪其以弟之爱而宠任之过胡氏以为不称公子贬也称兄弟或罪其有宠爱之私或责其薄友爱之义则皆失之凿要之史文据实直书圣人存之与其来聘之善耳他何暇计焉此圣人之心也
　　秋公伐邾
　　正传曰书公伐邾则鲁擅兴背盟之罪不可掩矣左氏曰秋宋及郑平七月庚申盟于宿公伐邾为宋讨也程子曰擅兴甲兵为人而伐人非义之甚也胡氏曰奉词致讨曰伐按左氏公伐邾为宋讨也宋人先取邾田故邾人入其郛鲁与仪父则元年盟于蔑矣邾人何罪可声特托为辞説以伐之尔而不知渝蔑之盟不待贬而自见矣
　　冬天王使凡伯来聘
　　正传曰书天王使凡伯来聘着王朝之非礼也为非礼也程子曰周礼时聘以结诸侯之好诸侯不脩臣职而聘之非王体也愚谓朝觐廵狩之礼毎年一方诸侯来朝天子之国及四方朝遍然后天子一廵狩以歴四方之岳见四方之诸侯一来一往礼无不答乃其正也今臣职不脩先屈天王之使而聘之则非礼矣春秋所以讥之
　　戎伐凡伯于楚丘以归
　　正传曰书戎伐凡伯于楚丘以归者何大戎之罪也凡伯天子之大夫也楚丘卫地也伐者执之也胡氏以为见其以徒众也以归甚之之词也左氏曰初戎朝于周发币于公卿凡伯弗宾冬王使凡伯来聘还戎伐之于楚丘以归愚谓戎者卫戎如徐戎云尔谷梁谓贬卫而戎之非也以归者程子以为非凡伯有失节之罪胡氏罪凡伯失节不能死于位则是横生议论而非圣人作经直书之义矣胡氏曰周之秩官敌国賔至闗尹以告候人为导司徒具徒司冦诘奸佃人积薪火师监燎其贵国之賔至则以班加一等益防至于王吏则皆官正莅事今凡伯承王命以为过賔于卫而戎得伐之以归是蔑先王之官而无君父也故旄丘録于国风见卫不能修方伯之职也戎伐凡伯于楚丘以归见卫不救王臣之患也为狄所灭则有由矣愚谓此则言外之意不可以此婴圣人之心也
　　【桓王五年】八年【齐僖十六年哀三年卫宣四年蔡宣三十五年卒郑庄二十九年曹桓四十二年陈桓三十年杞武三十六年宋殇五年秦寜公元年楚武二十六年】
　　春宋公卫侯遇于垂
　　正传曰书垂之遇讥非礼也垂一曰大丘左氏曰齐侯将平宋卫有防期宋公以币请先相见卫侯许之故遇于大丘谷梁曰不期而防曰遇遇者志相得也愚谓据左氏则宋卫将与齐平而先约防若有志相防矣书曰遇者若不期而遇然也遇且不可况将防乎而先私约防以植党乎程子曰宋忌郑之深故与郑卒不成好与卫无诸侯相见之礼故书曰遇愚谓此外事也史因报而书之圣人因史而存之则悖礼之罪见矣
　　三月郑伯使宛来归祊
　　正传曰书郑伯使宛来归祊讥擅与也左氏曰郑伯请释泰山之祀而祀周公以泰山之祊易许田三月郑伯使宛来归祊不祀泰山也公羊曰宛者何郑之微者也邴者何郑汤沐之邑也天子有事于泰山诸侯皆从泰山之下诸侯皆有汤沐之邑焉谷梁曰名宛所以贬郑伯恶与地也程子曰鲁有朝宿之邑在王畿之内曰许郑有朝宿之邑近于鲁曰祊时王政不修天子不廵狩鲁亦不朝故欲以祊易许田各取其近者故使宛来归祊始以祊归鲁未言易也朝宿之邑先祖受之于先王岂可相易也郑来归而鲁受之其罪均也愚谓观诸传则圣人书来归祊之义可见矣
　　庚寅我入祊
　　正传曰书入祊者何讥擅取也前书归祊见郑不宜私与而与此书入祊见鲁不宜私取而取其罪均矣日者本国之史故详之也我者谓鲁也入者纳其地也乃常称之词而公羊乃以入以日为难之説以我为非独我之説谷梁程子乃以入为内弗受之説胡氏亦有入者不顺之词义不可而强入之説则竞为穿凿而不知其累于圣人之心矣但书庚寅我入祊则观于传而义自见矣何假于字字而求之
　　夏六月己亥蔡侯考父卒
　　正传曰书蔡侯考父卒隣国告赴之大变也有吊赙防塟恤哀之义焉故书之谷梁曰诸侯曰卒正也愚谓诸侯死曰薨而书卒者鲁史之词耳圣人未常改也其日不日亦报赴有详畧史因而书之耳
　　辛亥宿男卒
　　正传曰书宿男卒恤小之义也小国来赴告则大国有恤小之义焉故书之不名者史畧之也谷梁云宿微国也未能同盟故男卒也愚谓此则凿矣元年同盟矣以不赴以名故不书耳胡氏曰天王崩告于诸侯则不名诸侯薨以名赴而自别于大上礼也古者死而不諡不以名为讳周人以諡易名于是乎有讳礼故君薨赴于他国则曰寡君不禄敢告执事春秋之时遵用此礼凡赴者皆不以名矣经书其终虽五霸强国齐桓文之盛莫不以名者是仲尼笔之也赴不以名而书其名者与鲁通也巳通而不名者旧史失之尔未通而名者有所证矣故传此义者记于礼篇曰诸侯不生名夫生则不名死则名之别于大上示君臣尊卑之等盖礼之中也诸侯薨赴不以名而仲尼笔之必以名书变周制矣春秋鲁史圣人修之也而孟子谓之作以此也愚谓或名或不名史有详略耳非圣人拘拘之笔信斯言也圣人一一而笔之则何为不于宿男之下而加之名乎孟子言孔子作春秋作者创物之名书以见义而未尝加损之也故曰其文则史其义则丘窃取之矣
　　秋七月庚午宋公齐侯卫侯盟于瓦屋
　　正传曰书宋齐卫盟于瓦屋纪参盟也古者天下为公防同之礼制于天子无上命而私盟无道之甚者也然而彼善于此则有之参盟之谓也故书而纪之盖参则近于公然而非大道之世矣况无王者之制乎日与不日史记有详畧此据列国之报而书之圣人遂因之而不削耳谷梁以为诸侯参盟之始故谨而日之胡氏从之皆非也左氏曰齐人卒平宋卫于郑秋防于温盟于瓦屋以释东门之役礼也愚曰吁曾是以为礼乎谷梁曰诰誓不及五帝盟诅不及三王交质子不及二伯胡氏曰程氏云宋为盟主与郑絶也大道隐而家天下然后有诰誓忠信薄而人心疑然后有诅盟盟诅繁而约剂乱然后有交质子至是倾危之俗成民不立矣又曰周官设司盟掌盟载之法凡国有疑则请盟于防同听命于天子亦圣人待衰世之意尔徳又下衰诸侯放恣其屡盟也不待防同其私约也不繇天子口血未干而渝盟者有矣其末至于交质子犹有不信者焉春秋谨三盟善胥命美萧鱼之防以信待人而不疑也盖有志于天下为公之世凡此亦变周制矣愚谓世周官周公之书也然周公之世王道大行天下为公有朝觐防同之典无盟誓之事安得有司盟盟载之法吾以是知周官非尽周公之书也
　　八月塟蔡宣公
　　正传曰书塟蔡宣公赴告隣国之大事诸侯有防塟之礼焉故书之然而同盟之义不及时之礼具可见矣卒名而塟不名告有详畧史因书之耳公羊以卒名而塟不名卒从正而塟从主人谬矣谷梁曰月塟故也是皆以私窥经而反乱乎经之説也谓不及时之礼程子曰速也诸侯五月而塟不及期简也愚谓此观经考传而自不可掩矣
　　九月辛卯公及莒人盟于浮来
　　正传曰上瓦屋之盟既云日以为谨始则此日何为见诸儒説春秋之谬矣浮来莒邑也邑大夫耳书公及莒人盟于浮来讥私盟也讥非礼也私盟且不可况以诸侯下盟于大夫之邑乎甚非礼矣左氏曰以成纪好也愚谓此鲁实志也公谷论称人之指凿矣程子曰邻国之交讲信修睦可也奚用盟为公屈己与臣盟义非安也胡氏以莒小国人微者而公与之盟故特言及以讥失礼且明非大夫之罪也愚谓及之为言上及下尊及卑之词非以是为褒贬也若然则他所称及者又将何谓耶
　　螟
　　正传曰书螟纪灾也程子曰为灾也民以食为命故有灾必书是也
　　冬十二月无骇卒
　　正传曰无骇字羽父公子展之孙也书无骇卒重国之大夫故纪其变也左氏曰羽父请諡与族公问族于众仲众仲对曰天子建徳因生以赐姓胙之土而命之氏诸侯以字为諡因以为族官有世功则有官族邑亦如之公命以字为展氏公羊曰此展无骇也何以不氏疾始灭也故终其身不氏无骇之名未有闻焉或曰隐不爵大夫也或説曰故贬之也皆非也程子曰未赐族书名而已是也胡氏亦曰未赐族而身为大夫则称名无骇挟之是也愚谓虽然亦当时史之书法如此耳
　　【桓王六年】九年【齐僖十七年哀四年卫宣五年蔡桓侯封人元年郑庄三十年曹桓四十三年陈桓三十一年杞武三十七年宋殇六年秦宁二年楚武二十七年】
　　春天王使南季来聘
　　正传曰南氏姓也季字也天子之大夫也书天王使南季来聘则天子违礼之非诸侯不恭之罪并可见矣谷梁以为聘诸侯非正非也诸侯不职而天子聘之乃不正也程子曰周礼大行人时聘以结诸侯之好王法之行时加聘问以懐抚诸侯乃常礼也春秋之时诸侯不修臣职朝觐之礼废絶王法所当治也不能正典刑而反聘之又不见答失道甚矣胡氏曰古者诸侯于天子比年一小聘三年一大聘五年一朝天子于诸侯不可以若是恝故亦有聘问之礼焉隐公即位九年于此而史防不书遣使如周则是未尝聘也亦不书公如京师则是未尝朝也一不朝则贬其爵再不朝则削其地如隐公贬爵削地可也刑则不举遣使聘焉其斯以为不正乎经书公如京师者一朝于王所者二卿大夫如京师者五举鲁一国则天下诸侯怠慢不臣可知矣书天王来聘者七锡命者三归脤者一塟者四则问于他及齐秦楚之大国又可知矣王之不王如此征伐安得不自诸侯出乎诸侯之不臣如此政事安得不自大夫出乎君臣上下之分易矣陪臣执国命夷狄制诸夏矣其原皆自天王失威福之柄也愚谓春秋之取义盖见其微矣
　　三月癸酉大雨震电
　　正传曰谷梁以为震雷也电霆也书癸酉大雨震电公羊曰记异也何异尔不时也愚谓非特不时也纪之示人以畏天变也孔子迅雷风烈必变人君之于天如子之于父母父母有大怒可不起敬起孝乎后皆仿此
　　庚辰大雨雪
　　正传曰书庚辰大雨雪纪异也左传曰三月癸酉大雨霖以震书始也庚辰大雨雪亦如之书时失也凡雨自三日以往为霖平地尺为大雪谷梁曰志疏数也八日之间再有大变隂阳错行故谨而日之也雨月志正也愚谓所雨雪必有日雨雪不日而何日诸儒説经之谬皆此程子曰隂阳运动有常而无忒凡失其度皆人为感之也故春秋灾异必书汉儒传其説而不达其理故所言多妄三月大雨震电不时灾也大雨雪非常为大亦灾也胡氏曰震电者阳精之发雨雪者隂气之凝周三月夏之正月也雷未可以出电未可以见而大震电此阳失节也雷巳出电巳见则雪不当复降而大雨雪此隂气纵也夫隂阳运动有常而无忒凡失其度人为感之也今阳失节而隂气纵公子翚之谗兆矣钟巫之难萌矣春秋灾异必书虽不言其事应而事应具存惟明于天人相感之际响应之理则见圣人所书之意矣愚谓圣人着其理而不论其应圣人立教公溥之心也若求某事得有某事休征应某事失有某咎征应此汉儒泥于灾祥之説防于诬圣经诬上天矣
　　挟卒
　　正传曰书挟卒纪大夫之大故也公羊曰挟者何吾大夫之未命者也
　　夏城郎
　　正传曰书夏城郎讥之之义见矣左氏曰书不时也胡氏曰城者御暴保民之所而城有制役有时大都不过三国之一邑无百雉之城制也鲁尝城费城郈其后复堕焉则越礼而非制矣凡土功龙见而戒事火见而致用水昏正而栽日至而毕时也隐公城中丘城郎而皆以夏则妨农务而非时矣城不逾制役不违时又当分财用平板榦称畚筑程土物议逺迩略基址揣厚薄仞沟洫具糇粮度有司量功命日不愆于素然后为之可也况失其时制妄兴大作无爱养斯民之意者其罪之轻重见矣
　　秋七月
　　正传曰无事亦书时月史之旧例也虚以待事其后因存之也谷梁曰无事焉何以书不遗时也愚谓非圣人之意也
　　冬公防齐侯于防
　　正传曰书公防齐侯于防讥失礼之义见矣左氏曰宋公不王郑伯为王左卿士以王命讨之伐宋宋以入郛之役怨公不告命公怒絶宋使秋郑人以王命来告伐宋冬公防齐侯于防谋伐宋也愚谓非王制防同之正而私防以私谋皆非礼也故史书以着其罪胡氏曰周官行人曰时防以发四方之禁此谓非时而合诸侯以禁止天下之不义也列国胡为有此名凡书防皆讥也谓非王事相防聚尔左传称宋公不王郑伯以王命讨之使来告命防于防谋伐宋也于中丘为师期也亦谓之非王事可乎曰以王命讨宋而听征讨之禁于王都虽召陵之举不及是矣始则私相防为谋于防中则私相盟为师期于郑终则乗败人而深为利以取二邑归诸己奉王命讨不庭者果如是乎经之书防书伐而不异其文以此
　　【桓王七年】十年【齐僖十八年哀五年卫宣六年蔡桓二年郑庄三十一年曹桓四十四年陈桓三十二年杞武三十八年宋殇七年秦宁三年楚武二十八年】
　　春王二月公防齐侯郑伯于中丘
</div>
    <div class="pagination">
<a href="春秋正传.html">上一页</a><a href="春秋正传.html">1</a><span class="current-page">2</span><a href="春秋正传_page3.html">3</a><a href="春秋正传_page4.html">4</a><a href="春秋正传_page5.html">5</a><a href="春秋正传_page6.html">6</a><a href="春秋正传_page7.html">7</a><span>...</span><a href="春秋正传_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
