<!DOCTYPE html>
<html>
 <head>
  <meta charset="utf-8"/>
  <title>
   春秋左传注疏 - 第 44 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋左传注疏 - 第 44 页/共 45 页
  </h1>
  <div class="content">
   传十四年春西狩于大野叔孙氏之车子鉏商获麟注大野在高平钜野县东北大泽是也车子微者鉏商名音义【鉏仕居反】疏【注正义曰钜训大也由其旁有大泽故县以钜野为名其泽在曲阜之西故称西狩不书地者得常不书也贾逵云周在西明夫子道系周服防云言西者有意于西明夫子有立言立言之位在西方故着于西也案此泽实在鲁西旧史因书西耳仲尼不改旧史何以得示已意若其本实东狩仲尼不得辄改为西以已意之所示妄改鲁之狩处虽则下愚知其不可岂有斯人而为斯事以此立说何妄之甚杜以车子连文为将车之子故为微者鉏商是其名也家语说此事云叔孙氏之车士曰子鉏商王肃云车士将车者也子姓鉏商名今无士字服防云车车士微者也子姓鉏商名以子为姓与杜异】以为不祥以赐虞人注时所未尝见故怪之虞人掌山泽之官疏【正义曰家语云子鉏商采薪于大野获麟焉折其前左足载而归叔孙以为不祥弃之于郭外使人告于孔子孔子曰麟也然后取之王肃云传曰狩此曰采薪时实狩猎鉏商非狩者采薪而获麟也传曰以肠虞人此云弃之于郭外弃之于郭外所以赐虞人也然肃意欲成彼家语令与经传符同故强为之辞冀合其说要其正文乖不可合也今传言狩而获麟非采薪者也鉏商不是狩者麟非狩之所获何以书为狩乎以赐虞人虞人当受之矣弃郭外非赐人之辞不得弃之以为赐人也公羊传曰西狩获麟何以书记异也何异尔非中国之兽也然则孰狩之薪采者也薪采者则微者也曷为以狩言之大之也曷为大之为获麟大之也则公羊之意当时实无狩者为大麟而称狩也家语虽出孔家乃是后世所录取公羊之说饰之以成文耳不可与左氏合也】仲尼观之曰麟也然后取之注言鲁史所以得书获麟疏【注正义曰若举国不识则无由得书传说仲尼观之言鲁史所以得书获麟由仲尼辩之故也服防云仲尼名之曰麟明麟为仲尼至也然则麟非常见鲁人所疑仲尼圣者所言必信故鲁从而取之此则愚民之信圣也服防以仲尼名之卽云为仲尼至然则防风之骨肃愼之矢季氏之羵羊楚王之萍实皆问仲尼而后知岂为仲尼至也】○小邾射以句绎来奔曰使季路要我吾无盟矣注子路信诚故欲得与相要誓而不须盟孔子弟子旣续书鲁防以系于经丘明亦随而传之终于哀公以卒前事其异事则皆略而不传故此经无传者多音义【要于妙反又一遥反注同】使子路子路辞季康子使冉有谓之曰千乘之国不信其盟而信子之言子何辱焉对曰鲁有事于小邾不敢问故死其城下可也彼不臣而济其言是义之也由弗能注济成也音义【乘绳证反年内同】疏【正义曰季孙之意以小邾射不信千乘之国而信子路之言是其重子路过于一国子路当以为荣不宜耻与言约子路之意鲁伐小邾非已能禁将令已言不信不可与射约也又射是窃地叛臣臣之罪恶者也而子路与之相要便是以射为义耻与不义交好故辞而不能也】○齐简公之在鲁也阚止有宠焉注简公悼公阳生子壬也阚止子我也事在六年音义【阚苦暂反】及卽位使为政陈成子惮之骤顾诸朝注成子陈常心不安故数顾之音义【惮大旦反骤仕救反数所角反】诸御鞅言于公注鞅齐大夫曰陈阚不可竝也君其择焉注择用一人弗听子我夕注夕视事陈逆杀人逄之陈逆子行陈氏宗也子我逄之遂执以入注执逆至朝陈氏方睦注欲谋齐国故宗族和使疾而遗之潘沐备酒肉焉注使诈病因内潘沐幷得内酒肉潘米汁可以沐头音义【遗唯季反潘芳袁反注皆同沐音木汁之十反】飨守囚者醉而杀之而逃子我盟诸陈于陈宗注失陈逆惧其反为患故盟之疏【正义曰陈宗陈氏宗主谓陈成子也尽集陈氏宗族就成子家盟也】初陈豹欲为子我臣注豹亦陈氏族使公孙言已注言已介达之音义【介音界媒介也亦因也】已有丧而止旣而言之注旣终丧也曰有陈豹者长而上偻注肩背偻音义【长如字又丁丈反偻力主反】望视注目望阳事君子必得志注得君子意欲为子臣吾惮其为人也注恐多诈故缓以告子我曰何害是其在我也使为臣他日与之言政说遂有宠谓之曰我尽逐陈氏而立女若何对曰我远于陈氏矣注言已疏远音义【说音悦女音汝远如字又于万反】且其违者不过数人注违不从也音义【数所主反】何尽逐焉遂告陈氏子行曰彼得君弗先必祸子子行舍于公宫注子行逃而隐于陈氏今又隐于公宫夏五月壬申成子兄弟四乘如公注成子之兄弟昭子庄简子齿宣子夷穆子安廪丘子意兹芒子盈惠子得凡八人二人共一乘音义【廪力甚反芒音亡】疏【注正义曰案世本僖子生昭子庄简子齿宣子其夷穆子安廪丘子凿兹芒子盈惠子得】子我在幄注幄帐也听政之处音义【幄于角反处昌虑反】出逆之遂入闭门注成子入反闭门不纳子我侍人御之注子我侍人音义【御本亦作御鱼吕反】子行杀侍人注素在内故得杀之公与妇人饮酒于檀台成子迁诸寝注徙公使居正寝音义【檀大丹反】公执戈将击之注疑其欲作乱大史子余曰非不利也将除害也注言将为公除害音义【大音泰将为于伪反下文逆为余请下注为公同】成子出舍于库注以公怒故闻公犹怒将出曰何所无君子行抽劒曰需事之贼也注言需疑则害事音义【需音须】谁非陈宗注言陈氏宗族众多疏【正义曰子行称国内之人谁非陈宗言陈氏宗族众多力足成事何为畏子我欲出奔】所不杀子者有如陈宗注言子若欲出我必杀子明如陈宗疏【正义曰子行虑其必出故以杀子惧之陈宗谓陈之先人此称有如陈宗由定六年孟懿子谓范献子曰所不以阳虎为中军司马者有如先君彼注云称先君以微其言此亦然也服防云陈宗先祖鬼神也】乃止子我归属徒攻闱与大门注闱宫中小门大门公门也音义【属之欲反闱音韦】疏【注正义曰释宫云宫中之门谓之闱孙炎曰宫中相通小门也成子在公宫内知大门公门也计闱在宫内必是得入大门乃得至闱今言攻闱与大门皆不胜者公宫非止一门盖从别门而入兵得至闱故与大门竝攻也】皆不胜乃出陈氏追之失道于弇中适丰丘弇中狭路丰丘陈氏邑音义【弇于检反又音淹狭音洽】丰丘人执之以告杀诸郭关注齐关名成子将杀大陆子方注子方子我臣陈逆请而免之以公命取车于道注子方取道中行人车及耏众知而东之注知其矫命夺车遂使东音义【耏音而矫本又作桥居表反】出雍门注齐城门也音义【雍于用反】陈豹与之车弗受曰逆为余请豹与余车余有私焉事子我而有私于其雠何以见鲁衞之士注传言陈氏务施音义【施式豉反】东郭贾奔防注贾卽子方庚辰陈恒执公于舒州公曰吾早从鞅之言不及此注悔不诛陈氏○宋桓魋之宠害于公注恃宠骄盈公使夫人骤请享焉而将讨之注夫人景公母也数请享饮欲因请讨之音义【数所角反】未及魋先谋公请以鞌易薄注鞌向魋邑薄公邑欲因易邑为公享宴而作乱音义【鞌音安】公曰不可薄宗邑也注宗庙所在乃益鞌七邑而请享公焉注伪喜于受赐以日中为期家备尽往注甲兵之备公知之告皇野曰余长魋也注少长育之皇野司马子仲音义【长丁丈反注同少诗照反】今将祸余请卽救司马子仲曰有臣不顺神之所恶也而况人乎敢不承命不得左师不可注左师向魋兄向巢也音义【恶乌路反】请以君命召之左师每食击钟闻钟声公曰夫子将食旣食又奏注奏乐公曰可矣以乘车往曰迹人来告注主迹禽兽者音义【迹子亦反】疏【注正义曰周礼地官迹人掌邦田之政凡田猎者受命焉郑云迹之言迹知禽兽之处也】曰逄泽有介麇焉注地理志言逄泽在荥阳开封县东北远疑非介大也音义【介音界麇九伦反獐也本又作麇亡悲反】疏【注正义曰汉书地理志云开封县逄池在东北或曰宋之逄泽也臣瓒案汲郡古文梁惠王废逄忌之薮以赐氏今浚仪县有逄忌陂是也土地名宋都睢阳计去开封四百余里非轻行可到故杜以远疑非也盖于宋都之旁别有近地名逄泽也介大也释诂文案方言畜无耦曰介杜云大者逄泽大处不应唯有一麇若迹人止告一麇不应公唤左师俱猎故以介为大刘以为一麇而规杜氏非也】公曰虽魋未来得左师吾与之田若何注皇野称公命君惮告子注难以游戏烦大臣音义【难乃旦反下文及注同】野曰尝私焉注尝试也君欲速故以乘车逆子与之乘至公告之故拜不能起司马曰君与之言注使公与要誓公曰所难子者上有天下有先君注言虽诛魋要不负言使祸难及子对曰魋之不共宋之祸也敢不唯命是听司马请瑞焉注瑞符节以发兵疏【注正义曰周礼典瑞云牙璋以起军旅以治兵守郑众云牙璋琢以为牙牙齿兵象故以牙璋发兵若今时以铜虎符发兵也彼用牙璋天子之法诸侯于其封内亦自以瑞发兵其物无文以言之】以命其徒攻桓氏注桓氏向魋其父兄故臣曰不可注司马故臣与桓魋无怨者其新臣曰从吾君之命遂攻之子颀骋而告桓司马注子颀桓魋弟桓司马卽魋也音义【颀音祈骋勑领反】司马欲入注入攻君子车止之注车亦魋弟曰不能事君而又伐国民不与也祗取死焉向魋遂入于曹以叛注哀八年宋灭曹以为邑音义【只音支】六月使左师巢伐之欲质大夫以入焉注巢不能克魋恐公怒欲得国内大夫为质还入国音义【质音致注及下同】不能亦入于曹取质注不能得大夫故入曹刼曹人子弟而质之欲以自固魋曰不可旣不能事君又得罪于民将若之何乃舍之注舍曹子弟音义【舍音赦又音舍注同】民遂叛之向魋奔衞向巢来奔宋公使止之曰寡人与子有言矣不可以絶向氏之祀辞曰臣之罪大尽灭桓氏可也若以先臣之故而使有后君之惠也若臣则不可以入矣司马牛致其邑与珪焉而适齐注牛桓魋弟也珪守邑符信向魋出于衞地公文氏攻之注公文氏衞大夫求夏后氏之璜焉与之他玉而奔齐陈成子使为次卿司马牛又致其邑焉而适吴注示不与魋同音义【夏户雅反璜音黄】吴人恶之而反赵简子召之陈成子亦召之卒于鲁郭门之外阬氏葬诸丘舆注阬氏鲁人也泰山南城县西北有舆城录其卒葬所在愍贤者失所音义【恶乌路反阬苦夷反或音罔舆音余】○甲午齐陈恒弑其君壬于舒州注壬简公也孔丘三日齐而请伐齐三公曰鲁为齐弱久矣子之伐之将若之何对曰陈恒弑其君民之不与者半以鲁之众加齐之半可克也公曰子告季孙孔子辞注辞不告音义【三日齐侧皆反本又作斋伐齐三如字又息皆反】退而告人曰吾以从大夫之后也故不敢不言注尝为大夫而去故言后疏【正义曰论语录此事与此小异彼云沐浴而朝此云齐而请彼云公曰告夫三子此云公曰子告季孙礼齐必沐浴三子季孙为长各记其一故不同耳彼于退而告人之下又云之三子告此无文者传是史官所录记其与君言耳退后别告三子唯弟子知之史官不见其告故传无文也】○初孟孺子泄将圉马于成注泄孟懿子之子孟武伯也圉畜养也成孟氏邑音义【泄息列反圉鱼吕反】成宰公孙宿不受曰孟孙为成之病不圉马焉注病谓民贫困音义【为于伪反】孺子怒袭成从者不得入乃反成有司使孺子鞭之注恨恚故鞭成有司之使人音义【从者才用反使所吏反注同恚一瑞反】秋八月辛丑孟懿子卒成人奔丧弗内袒免哭于衢听共弗许注请听命共使音义【内如字又音纳袒音怛免音问衢其俱反共音恭注同】惧不归注不敢归成为明年成叛传
　　十有五年春王正月成叛
　　夏五月齐高无防出奔北燕注无传音义【防普悲反】郑伯伐宋注无传
　　秋八月大雩注无传音义【雩音于】
　　晋赵鞅帅师伐衞注无传
　　冬晋侯伐郑注无传
　　及齐平注鲁与齐平
　　衞公孟彄出奔齐注无传音义【彄苦侯反】
　　传十五年春成叛于齐武伯伐成不克遂城输注以偪成○夏楚子西子期伐吴及桐汭注宣城广德县西南有桐木出白石山西北入丹阳湖音义【内如锐反】陈侯使公孙贞子吊焉注吊为楚所伐及良而卒注良吴地将以尸入注聘礼若賔死未将命则旣敛于棺造于朝介将命音义【敛力验反下同造七报反下文同介音界下文注皆仿此】疏【注正义曰聘礼文也服防云在牀曰尸在棺曰柩礼称旣敛于棺传言将以尸入者记言对文耳散则可以通隐元年传曰赠死不及尸注云尸未葬之通称也案聘礼賔入竟而死遂也主人为之具而殡介摄其命君吊介为主人主人归礼币必以用介受賔礼无辞也不飨食此谓入竟未至国都賔死其礼如此聘礼又云若賔死未将命则旣敛于棺造于朝介将命郑注云未将命谓俟间之后也此谓賔死至朝主人将欲行礼賔请间之后賔死以柩造朝以尸将事今公孙贞子卒于竟内依礼唯可以尸而入殡于賔馆不合以柩造朝以尸将事今上介芋尹云以尸将事者以吴人不纳故芋尹引礼深以辩之杜以传有以尸将事故引聘礼敛于棺造于朝介将命以释之其实贞子当殡于馆不得以尸将事也】吴子使大宰嚭劳且辞曰以水潦之不时无乃廪然陨大夫尸注廪然倾动貌音义【劳力报反潦音老廪力甚反陨于敏反下同】以重寡君之忧寡君敢辞上介芋尹盖对注盖陈大夫贞子上介音义【重直用反下注同寡君敢辞上介絶句芋音于付反】曰寡君闻楚为不道荐伐吴国注荐重也音义【荐在徧反】灭厥民人寡君使盖备使吊君之下吏注备犹副也音义【备使所吏反盖芋尹盖辞同】无禄使人逢天之慼大命陨坠絶世于良注絶世犹言弃世废日共积注废行道之日以共具殡敛所积聚之用音义【共音恭注同积子赐反又如字注同殡必刃反聚才喻反又如字】一日迁次注一日便迁次不敢留君命今君命逆使人曰无以尸造于门是我寡君之命委于草莽也且臣闻之曰事死如事生礼也于是乎有朝聘而终以尸将事之礼注朝聘道死以尸行事音义【莽亡党反】又有朝聘而遭丧之礼注遭所聘之丧疏【正义曰上注所引者是聘賔终以尸将事之礼聘礼又云聘礼丧入竟则遂也不郊劳不筵几主人毕归礼賔唯饔饩之受是聘而遭丧之礼也其朝礼虽亡賔终及主遭丧必亦有礼文六年季文子聘于晋求遭丧之礼是也】若不以尸将命是遭丧而还也无乃不可乎以礼防民犹或逾之今大夫曰死而弃之是弃礼也其何以为诸侯主注谓主盟也先民有言曰无秽虐士注虐士死者备使奉尸将命苟我寡君之命达于君所虽陨于深渊则天命也非君与渉人之过也吴人内之注传言芋尹盖知礼音义【内如字又音纳】○秋齐陈瓘如楚注瓘陈恒之兄子玉也音义【瓘古唤反】过衞仲由见之注仲由子路音义【过古禾反】曰天或者以陈氏为斧斤旣斵丧公室而他人有之不可知也其使终飨之亦不可知也注飨受也音义【斵陟角反丧息浪反下注皆同】若善鲁以待时不亦可乎何必恶焉注仲由事孔子故为鲁言音义【故为于伪反下为防为请竝同】子玉曰然吾受命矣子使告我弟注弟成子也○冬及齐平子服景伯如齐子赣为介见公孙成注公孙成成宰公孙宿也曰人皆臣人而有背人之心况齐人虽为子役其有不贰乎注言子叛鲁齐人亦将叛子音义【背音佩】疏【正义曰人皆臣人谓凡人皆臣事于人当一心事上今公孙成而有背人之心谓背鲁适齐况他国齐人虽为于役岂有不学子而为叛贰乎言必效子而为叛贰故杜云言子叛鲁齐人亦将叛子也】子周公之孙也多飨大利犹思不义利不可得而丧宗国将焉用之注丧宗国谓以邑入齐使鲁有危亡之祸音义【焉于防反】成曰善哉吾不早闻命注传言仲尼之徒皆忠于鲁国陈成子馆客注使景伯子赣就馆曰寡君使恒告曰寡人愿事君如事衞君注言衞与齐同好而鲁未肯音义【好呼报反】景伯揖子赣而进之对曰寡君之愿也昔晋人伐衞注在定八年齐为衞故伐晋冠氏丧车五百注在定九年冠氏阳平馆陶县音义【冠如字又古唤反】因与衞地自济以西禚媚杏以南书社五百注二十五家为一社籍书而致之音义【济子礼反榚诸若反】吴人加敝邑以乱注在八年齐因其病取讙与阐注亦在八年寡君是以寒心若得视衞君之事君也则固所愿也成子病之乃归成注病其言也公孙宿以其兵甲入于嬴注嬴齐邑音义【嬴音盈】○衞孔圉取大子蒯聩之姊生悝注孔圉孔文子也蒯聩姊孔伯姬音义【圉鱼吕反蒯苦怪反聩鱼怪反悝苦回反】孔氏之竖浑良夫长而美孔文子卒通于内注通伯姬音义【浑戸门反长丁丈反又如字】大子在戚孔姬使之焉注使良夫诣大子所音义【使之所吏反又如字】大子与之言曰苟使我入获国服冕乘轩三死无与注冕大夫服轩大夫车三死死罪三音义【无与音预】与之盟为请于伯姬注良夫为大子请闰月良夫与大子入舍于孔氏之外圃注圃园音义【圃布五反】昏二人蒙衣而乘注二人太子与良夫蒙衣为妇人服也音义【乘绳证反下及注同】寺人罗御如孔氏孔氏之老栾宁问之称姻妾以告注自称婚姻家妾音义【栾力九反姻音因】遂入适伯姬氏旣食孔伯姬杖戈而先大子与五人介舆豭从之注介被甲舆豭豚欲以盟音义【杖直亮反又音丈豭音加被皮寄反】疏【正义曰豭是豕之牡者传称诸侯盟谁执牛耳则盟当用牛此用豕者郑云人君用牛伯姬迫孔悝以豭下人君耳然则蒯聩自谋取国宁复降下人君于时迫促难得牲耳牲不备牛如孟任割臂以盟庄公楚昭王割子期之心以盟随人此及明年太子疾舆豭为盟皆临时偪切难以文论也】迫孔悝于厠强盟之注孔氏专政故刼孔悝欲令逐辄音义【迫孔悝本又作叔悝厠初吏反强其文反刼居业反令力呈反】遂刼以登台栾宁将饮酒炙未熟闻乱使告季子注季子子路也为孔氏邑宰音义【炙章夜反下同】疏【注正义曰论语称子路为季路则字季故呼为季子也使告季子则季子在外下云食焉不辟其难是食孔氏之禄故知为孔氏邑宰】召获驾乘车注召获衞大夫驾乘车者不欲战音义【召上照反注同】行爵食炙疏【正义曰丘明为传虽详于当时而此大烦碎计栾宁饮酒无可记录又此句顚倒辞义不允若倒此一句则上下各自相连当是后来误耳】奉衞侯辄来奔季子将入遇子羔将出注子羔衞大夫高柴孔子弟子将出奔曰门已闭矣季子曰吾姑至焉注且欲至门子羔曰弗及不践其难注言政不及已可不须践其难音义【难乃旦反注及下皆同】季子曰食焉不辟其难注谓食孔氏禄疏【正义曰子羔谓季子将欲救君故言政不及已不当践其难季子欲救孔悝故言食其禄焉不辟其难】子羔遂出子路入及门公孙敢门焉注守门曰无入为也注言辄已出无为复入音义【复扶又反】季子曰是公孙也求利焉而逃其难由不然利其禄必救其患有使者出乃入注因门开而入音义【使所吏反】曰大子焉用孔悝虽杀之必或继之注言已必继孔悝为难攻大子音义【焉于防反】且曰大子无勇若燔台半必舍孔叔大子闻之惧下石乞盂黡敌子路注二子蒯瞆党敌当也音义【燔音烦舍音舍又如字盂音于黡于减反】以戈击之断缨子路曰君子死冠不免注不使冠在地音义【断丁管反】结缨而死孔子闻衞乱曰柴也其来由也死矣孔悝立庄公注庄公蒯瞆也庄公害故政欲尽去之注故政辄之臣音义【去起吕反】先谓司徒瞒成曰寡人离病于外久矣子请亦尝之归告禇师比欲与之伐公不果注比禇师声子为明年瞒成奔起音义【瞒莫干反禇申吕反】













　　春秋左传注疏卷五十九
　　春秋左氏传注疏卷五十九考证
　　用田赋○林尧叟曰以邱赋一乘为未足又以田赋之也
　　公会吴于橐臯注橐臯在淮南逡遒县东南○【臣召南】按汉书地理志后汉郡国志皆作浚遒晋志作逡遒葢前汉浚遒及橐臯二县并属九江郡后汉省橐臯入浚遒晋又改为逡遒属淮南郡耳
　　传今火犹西流○汉书律歴志曰哀公十二年冬十二月流火非建戍之月也是月也螽故传曰火伏而后蛰者毕今火犹西流司歴过也诗曰七月流火
　　公防晋侯及吴子于黄池○孙复曰黄池之会其言公会晋侯及吴子者主在吴子也吴自柏举之战势横中国诸侯皆宗于吴晋侯不见者二十四年晋之不能主诸侯可知也
　　传弥庸见姑蔑之旗注今东阳大末县○末监本讹作宋今改正
　　传乃先晋人疏吴语说此事云吴公先防晋侯亚之○【臣照】按孔氏之意谓吴语非实当从左氏但晋已积弱未必左传之为是而吴语之为非且少待之后毕竟云何而仍先晋人传不应如是函胡其词也疑本是乃先吴人讹作晋耳若夫左氏作春秋传又作国语而自相矛盾者多则不得疑为国语非左氏之书作春秋传则从鲁史作吴语则从吴史信以传信疑以传疑左氏不得臆断而妄改也
　　传若登首山以呼曰庚癸乎疏言欲致饭并致饮也○饭监本讹作饼今改正
　　西狩获麟注所感而作固所以为终也○【臣浩】按诸家说获麟以为文成瑞应穿凿不经不如杜氏之明白简当
　　又疏中央轩辕大角之兽○【臣浩】按天官书曰轩辕黄龙体大角者天王帝廷【臣召南】按龙鳯白虎元武于天文各占七宿而麟则应中央轩辕大角二星也然观公羊疏纬书言麟错杂不一
　　小邾射以句绎来奔○【臣召南】按自此以下皆传补经也各本俱与经平写唯旧本比经文低一字甚是今从之又按杜注以下皆鲁史记之文恐不如贾逵说是弟子所记
　　传阚止有宠焉注阚止子我也○【臣召南】按齐世家全用此传文而于田敬仲完世家则曰子我者阚止之宗人也离阚止子我为二人误矣
　　传逢泽有介麇焉注地理志言逢泽在荥阳开封县东北○【臣召南】按荥阳二字似衍汉志本文开封逢池在东北耳汉时开封属河南郡晋始属荥阳郡似不得以晋时郡名混入汉志也
　　传孔丘三日齐而请伐齐三○王应麟曰请讨陈恒之年春秋终焉夫子之请讨也将以见之行事请讨不从然后托之空言
　　传成曰善哉吾不早闻命注传言仲尼之徒皆忠于鲁国○王应麟曰史记载夫子之言曰夫鲁父母之国国危如此二三子何为莫出此夫子之训也
　　传乃归成○【臣浩】按鲁世家曰使子服景伯子贡为介适齐齐归我侵地卽此事也
　　传公孙宿以其甲兵入于嬴注嬴齐邑○【臣召南】按汉志防山郡有嬴县卽此地也齐之南界邑









　　春秋左氏传注疏卷五十九考证
　　钦定四库全书
　　春秋左传注疏卷六十【起哀公十六年尽二十七年】
　　晋杜氏注　唐陆德明音义　孔颖逹疏
　　十有六年春王正月己卯卫世子蒯聩自戚入于卫卫侯輙来奔注书此春皆从告
　　二月卫子还成出奔宋注即瞒成音义【还音旋】
　　夏四月己丑孔丘卒注仲尼既告老去位犹书卒者鲁之君臣宗其圣德殊而异之鲁襄二十二年生至今七十三也四月十八日乙丑无己丑己丑五月十二日日月必有误音义【孔子卒孔子作春秋终于获麟之一句公羊谷梁经是也弟子欲记圣师之卒故采鲁史记以续夫子之经而终于此丘明因随而作传终于哀公从此已下无复经矣鲁襄二十二年生至今七十三也本或作鲁襄二十三年生至今七十一则与史记孔子世家异此本非也】疏【注正义曰鲁臣见为卿乃书其卒致事而卒犹尚不书仲尼书卒者鲁之君臣宗其圣德殊而异之故特命史官使书其卒耳孔子世家云鲁襄公二十二年而孔子生孔子年七十三以鲁哀公十六年四月己丑卒杜自以长歴校之四月十八日有乙丑无己丑己丑乃是五月十二日也日月必有误者刘云春秋之例卿乃书卒纵令仲尼不告老例不合书而杜云告老去位犹书卒非也今知不然者案周礼典命云公侯伯之卿三命大夫再命仲尼为鲁大夫夹谷之防摄相事十一年传云子为国老是大夫尊者则二命以上凖例合书故杜为此注或曰杜为抑之辞以为仲尼纵未去位例不合书告老去位犹书卒者欲明鲁之君臣宗其圣徳之甚刘不寻杜防以为例不合书而规杜过非也】传十六年春瞒成禇师比出奔宋注欲伐庄公不果而奔卫侯使鄢武子告于周注武子卫大夫也音义【鄢于防反许乙反】曰蒯聩得罪于君父君母逋于晋晋以王室之故不弃兄弟寘诸河上注河上戚也音义【逋布呉反七乱反寘之豉反】天诱其衷获嗣守封焉使下臣敢告执事王使单平公对曰以嘉命来告余一人徃谓叔父余嘉乃成世复尔禄次敬之哉注继父之世还居君之禄次音义【衷音忠单音善余嘉乃成世絶句】方天之休注言天方受尔以休音义【休音许蚪反注及下同美也】弗敬弗休悔其可追注传终蒯瞆之事○夏四月己丑孔丘卒公诔之曰旻天不吊不憖遗一老俾屏余一人以在位注仁覆闵下故称旻天吊至也憖且也俾使也屏蔽也音义【诔力轨反说文云諡也旻亡巾反吊如字又音的憖鱼觐反俾必尔反屏必领反】茕茕余在疚呜呼哀哉尼父无自律注疚病也律法也言丧尼父无以自为法音义【茕求营反疚久又反父音甫丧息浪反】疏【正义曰周礼大祝掌作六辞以通上下亲疎逺近六曰诔郑众曰诔谓积累生时德行以赐之命主为其辞即引此传是为赐命之辞也郑礼记注云诔累也累列生时行迹读之以作諡此传唯说诔辞不言作諡传记羣书皆不载孔子之諡盖唯累其美行示已伤悼之情而赐之命耳不为之諡故书传无称焉至汉王莽辅政尊尚儒术封孔子后为褒成侯追諡孔子为褒成宣尼君明是旧无諡也郑礼注云尼父因其字以为之諡谓諡孔子为尼父郑错读左传云以字为諡遂复妄为此解】子赣曰君其不没于鲁乎夫子之言曰礼失则昏名失则愆失志为昏失所为愆生不能用死而诔之非礼也称一人非名也注天子称一人非诸侯之名音义【愆起防反】君两失之○六月卫侯饮孔悝酒于平阳注东郡燕县东北有平阳亭音义【饮于鸩反】重酬之大夫皆有纳焉注纳财贿也醉而送之夜半而遣之注夜遣者慙负孔悝不欲令人见音义【令力呈反】载伯姬于平阳而行注载其母俱去及西门注平阳门使贰车反祏于西圃注使副车还取庙主西圃孔氏庙所在祏藏主石函音义【祏音石圃布五反函音咸】疏【注正义曰少牢馈食大夫之祭礼其祭无主郑祭法注云惟天子诸侯有主禘祫大夫不禘祫无主耳今孔悝得有主者当时僭为之非礼也郑驳异义云大夫无主孔悝之反祏所出公之主耳案孔氏姞姓春秋时国唯南燕为姞姓耳孔氏仕于卫朝已歴多世不知本出何国安得有所出公之主也知是僭为之耳】子伯季子初为孔氏臣新登于公注升为大夫请追之遇载祏者杀而乗其车注子伯杀载祏者许公为反祏注孔悝怪载祏者久不来使公为反逆之音义【许公为如字人姓名反本亦作返音同】遇之曰与不仁人争明无不胜注不仁人谓子伯季子也明无不胜言必胜音义【争争鬭之争】必使先射射三发皆远许为许为射之殪注传言子伯不仁所以死也音义【射食亦反下同发如字一音废逺于万反殪于计反】或以其车从注从公为音义【从才用反又如字注同】得祏于槖中孔悝出奔宋音义【槖音托】○楚大子建之遇谗也自城父奔宋注在昭十九年音义【城父音甫】又辟华氏之乱于郑注在昭二十年音义【华戸化反】郑人甚善之又适晋与晋人谋袭郑乃求复焉郑人复之如初晋人使谍于子木请行而期焉注请行袭郑之期子木即建也音义【谍徒协反】子木暴虐于其私邑邑人诉之郑人省之得晋谍焉遂杀子木其子曰胜在呉子西欲召之叶公曰吾闻胜也诈而乱无乃害乎注叶公子髙沈诸梁也音义【叶始渉反】子西曰吾闻胜也信而勇不为不利舍诸边竟使卫藩焉注使为藩屏之卫音义【竟音境下同藩方元反注同】叶公曰周仁之谓信注周亲也率义之谓勇注率行也吾闻胜也好复言注言之所许必欲复行之不顾道理音义【好呼报反】而求死士殆有私乎注私谋复讐复言非信也期死非勇也注期必也子必悔之弗从召之使处呉竟为白公注白楚邑也汝隂褒信县西南有白亭请伐郑子西曰楚未节也注言楚国虽复政令犹未得节制不然吾不忘也他日又请许之未起师晋人伐郑楚救之与之盟胜怒曰郑人在此讐不远矣注比子西于郑人胜自厉劒子期之子平见之曰王孙何自厉也曰胜以直闻不告女庸为直乎将以杀尔父平以告子西子西曰胜如卵余翼而长之注以鸟为喻音义【女音汝卵来管反长丁丈反】楚国第注用士之次第音义【第大细反】我死令尹司马非胜而谁胜闻之曰令尹之狂也得死乃非我注言我必杀之若得自死我乃不复成人音义【复扶又反】子西不悛胜谓石乞注石乞胜之徒音义【悛七全反】曰王与二卿士注二卿士子西子期皆五百人当之则可矣乞曰不可得也注五百人不可得曰市南有熊宜僚者若得之可以当五百人矣乃从白公而见之与之言説告之故辞注告欲作乱宜僚辞距之音义【熊音雄宜僚者本或作熊相宜僚相息亮反説音悦】承之以劒不动注按劒指其喉音义【喉音侯】胜曰不为利谄不为威惕不泄人言以求媚者去之音义【不为于伪反下同谄勅检反惕他歴反泄息列反又以制反】疏【正义曰白公告之知必许其爵位而宜僚辞是不为利而谄也承之以劒欲刺杀之而宜僚不动是不为威而惧也如此之人必不是漏泄人言以求媚者也言其必不泄已谋故舍而去之】呉人伐愼白公败之注汝隂慎县也请以战备献注与呉战之所得铠杖兵器皆备而献之欲因以为乱音义【铠苦代反杖直亮反】疏【正义曰服防云欲陈士卒甲兵如与呉战时所入献防杜以陈列甲兵士卒以入王宫人情所不许岂当时肯听之故以为战时所得铠杖兵器皆备具献之所得既多欲因献用之以作乱】许之遂作乱秋七月杀子西子期于朝而劫惠王子西以袂掩面而死注慙于叶公音义【劫居业反袂弥世反】子期曰昔者吾以力事君不可以弗终抉豫章以杀人而后死注以效其多力豫章大木音义【抉鸟穴反】石乞曰焚库弑王不然不济白公曰不可杀王不祥焚库无聚将何以守矣乞曰有楚国而治其民以敬事神可以得祥且有聚矣何患弗从叶公在蔡注蔡迁州来楚并其地音义【聚才住反下同】方城之外皆曰可以入矣子高曰吾闻之以险徼幸者其求无餍偏重必离注险犹恶也所求无餍则不安譬如物偏重则离败欲须其毙而讨之音义【徼古尧反餍于艳反】闻其杀齐管脩也而后入注管脩楚贤大夫故齐管仲之后闻其杀贤知其可讨白公欲以子闾为王注子闾平王子启五辞王者子闾不可遂劫以兵子闾曰王孙若安靖楚国匡正王室而后庇焉啓之愿也敢不听从若将专利以倾王室不顾楚国有死不能注不能从音义【庇必利反又音秘】遂杀之而以王如高府注髙府楚别府石乞尹门注为门尹圉公阳穴宫负王以如昭夫人之宫注公阳楚大夫昭夫人王母越女音义【圉鱼吕反】叶公亦至及北门或遇之曰君胡不胄国人望君如望慈父母焉盗贼之矢若伤君是絶民望也若之何不胄乃胄而进又遇一人曰君胡胄国人望君如望岁焉注岁年谷也音义【胄直又反】日月以几注冀君来音义【几音冀本或作兾】若见君面是得艾也注艾安也音义【艾鱼废反一音五盖反】民知不死其亦夫有奋心犹将旌君以徇于国注旌表也音义【夫方于反或音扶奋方问反旌音精徇似俊反】而又掩面以絶民望不亦甚乎乃免胄而进注言叶公得民心遇箴尹固帅其属将与白公注欲与白公并音义【箴之林反】子高曰微二子者楚不国矣注二子子西子期也柏举之败二子功多弃德从贼其可保乎乃从叶公使与国人以攻白公白公奔山而缢其徒微之注微匿也音义【使与国人与羊汝反一夲作使兴国人如字兴谓兴废也缢一赐反微如字匿也尔雅云匿微也匿女力反】疏【注正义曰释诂云匿微也舍人曰匿藏之微也郭璞曰微谓逃藏也左传曰其徒微之是也】生拘石乞而问白公之死焉对曰余知其死所而长者使余勿言注长者谓白公也音义【拘音俱长丁丈反注同】曰不言将烹乞曰此事克则为卿不克则烹固其所也何害乃烹石乞王孙燕奔頯黄氏注燕胜弟頯黄呉地音义【烹普庚反燕乌贤反又乌练反頯求龟反旧求悲反】诸梁兼二事注二事令尹司马国寜注寜安也乃使寜为令尹注子西之子子国也使寛为司马注子期之子而老于叶注传终言之音义【叶始涉反】○卫侯占梦嬖人注以能占梦见爱音义【嬖必计反】求酒于大叔僖子注僖子大叔遗音义【大叔音泰】不得与卜人比而告公曰君有大臣在西南隅弗去惧害注托占卜梦而言音义【比毗志反去起吕反】乃逐大叔遗遗奔晋○卫侯谓浑良夫曰吾继先君而不得其器若之何注国之寳器輙皆将去良夫代执火者而言注将密谋屏左右曰疾与亡者皆君之子也召之而择材焉可也注召輙若不材器可得也注輙若不材可废其身因得其器竖告大子注大子疾大子使五人舆豭从已劫公而强盟之注盟求必立已音义【豭音加强其丈反】且请杀良夫公曰其盟免三死注盟在十五年曰请三之后有罪杀之公曰诺哉传十七年春卫侯为虎幄于借圃注于借田之圃新造幄幕皆以虎兽为餙音义【幄于角反幕武博反】成求令名者而与之始食焉大子请使良夫注以良夫应为令名音义【成絶句求令名者絶句应应对之应】良夫乗衷甸两牡注衷甸一辕卿车音义【乘衷甸时证反説文作佃云中也春秋乗中佃一辕车也牡茂后反】疏【注正义曰甸即乘也四丘为甸出车一乘故以甸为名是古者乘甸同也卫侯本许良夫服冕乘轩则卫侯既入良夫为大夫矣传特言乘衷甸两牡则良夫不合乗之故知为卿车也兵车一辕而二马夹之其外更有二骖是为四马今止乘两牡而谓之衷乘者衷中也盖以四马为上乘两马为中乘大事驾四小事驾二为等差故也知大事驾四者异义古毛诗説天子之大夫皆驾四故诗云四牡騑騑周道倭迟是也如今乘舆有大驾中驾小驾为行之等差也其诸侯大夫士唯驾二无四二十七年陈成子以乘车两马赐顔涿聚之子士丧礼云以两马是唯得驾两无上乗也下文大子数之三罪衷甸不在其数而传言之者积其奢僭多也】紫衣狐裘注紫衣君服疏【注正义曰贾逵云然杜从之紫衣为君服礼无明文要此云紫衣言良夫不合服之玉藻云冠紫緌自鲁桓公始也郑云盖僭宋王者之后服也管子称齐桓好服紫衣齐人尚之五素而易一紫孔子云恶紫之夺朱盖当时人主好服紫衣君既服紫则臣不得僭今传言紫衣为良夫之罪明紫是君服良夫僭之故言紫衣君服也大夫狐裘非僭言之者为袒裘张本】至袒裘不释劒而食注食而热故偏袒亦不敬音义【袒音但】疏【注正义曰礼裘上有衣谓之裼玉藻云君衣狐白裘锦衣以裼之如此之类皆是裘上之裼衣也裼衣之上乃有朝祭正服裘上有两衣也如此两衣袭则二衣皆重之裼则袒正服露裼衣玉藻云裘之裼也见美也君在则裼尽餙也服之袭也充美也然则在君之所于法唯有露裼衣耳无露裘之时今良夫为食热之故偏袒其裘则并裘亦袒是不敬也劒是害物之器不得近至尊故近君则解劒良夫与君食而不释劒亦不敬也】大子使牵以退数之以三罪而杀之注三罪紫衣袒裘带劒疏【正义曰三者皆偪僭于君故以此为三罪衷甸僭卿耳比此为轻知衷甸非也】○三月越子伐呉呉子御之笠泽夹水而陈越子为左右句卒注句卒钩伍相着别为左右屯音义【御鱼吕反下同笠音立夹居恰反陈直觐反句古侯反注同卒子忽反注及下注同着直略反】使夜或左或右鼓噪而进呉师分以御之越子以三军潜涉当呉中军而鼓之呉师大乱遂败之注左右句卒为声势以分呉军而三军精卒并力击其中军故得胜也音义【噪素报反并如字又必政反】○晋赵鞅使告于卫曰君之在晋也志父为主请君若大子来以免志父不然寡君其曰志父之为也注恐晋君为志父敎使不来卫侯辞以难大子又使防之注防诉父欲速得其处音义【难乃旦反防中角反处昌虑反】夏六月赵鞅围卫齐国观陈瓘救卫注国观国书之子音义【观工唤反下陈瓘音同】得晋人之致师者子玉使服而见之注释囚服服其本服曰国子实执齐柄而命瓘曰无辟晋师岂敢废命注欲必敌晋音义【柄彼命反】子又何辱注言不须来致师自将徃战简子曰我卜伐卫未卜与齐战乃还注畏子玉○楚白公之乱陈人恃其聚而侵楚注聚积聚也音义【聚才住反注及下注邑聚同积子赐反】楚既寜将取陈麦楚子问帅于大师子谷与叶公诸梁子谷曰右领差车与左史老皆相令尹司马以伐陈其可使也注言此二人皆尝辅相子西子期伐陈今复可使音义【帅所类反相息亮反注及下而相国并注同复扶又反】子高曰率贱民慢之惧不用命焉注右领左史皆楚贱官音义【率所类反本又作帅下同】子谷曰观丁父鄀俘也武王以为军率注楚武王音义【鄀音若俘芳扶反】是以克州蓼服随唐大啓羣蛮彭仲爽申俘也文王以为令尹实县申息注楚文王灭申息以为县音义【蓼本又作鄝音了】朝陈蔡封畛于汝注开封畛北至汝水音义【畛之忍反一音贞】唯其任也何贱之有子高曰天命不慆注慆疑也音义【慆本又作滔徒刀反】令尹有憾于陈注十五年子西伐呉陈使贞子吊呉以此为恨音义【憾本又作感戸暗反】天若亡之其必令尹之子是与君盍舍焉注舍右领与左史音义【盍戸腊反舍音舍又音赦注同】臣惧右领与左史有二俘之贱而无其令徳也王卜之武城尹吉注武城尹子西子公孙朝音义【朝如字】使帅师取陈麦陈人御之败遂围陈秋七月己卯楚公孙朝帅师灭陈注终郑裨灶言岁五及鹑火陈卒亡音义【鹑音纯】王与叶公枚卜子良以为令尹注枚卜不斥言所卜以令龟子良惠王弟音义【枚亡杯反】沈尹朱曰吉过于其志注志望也叶公曰王子而相国过将何为注过相将为王也他日改卜子国而使为令尹注子国寜也○卫侯梦于北宫见人登昆吾之观注卫有观在于昆吾氏之虚今濮阳城中音义【观音工唤反注同虚去鱼反下文同濮音卜】被发北面而噪曰登此昆吾之虚緜緜生之瓜注緜緜瓜初生也良夫善已有以小成大之功若瓜之初生谓使卫侯得国音义【被皮义反瓜古华反】疏【正义曰北宫卫侯之别宫于是卫侯在南宫梦里身在北宫见人登昆吾之观被发北面而噪北宫在昆吾观北故此人北面向君而呌噪也】余为浑良夫呌天无辜注本盟当免三死而并数一时之事为三罪杀之故自谓无辜音义【并必政反数所主反】公亲筮之胥弥赦占之注赦卫筮史曰不害与之邑寘之而逃奔宋注言卫侯无道卜人不敢以实对惧难而逃也音义【难乃旦反下文而难作同】卫侯贞卜注正卜梦之吉凶其繇曰如鱼竀尾注竀赤色鱼劳则尾赤音义【繇直又反竀勑呈反】衡流而方羊裔焉注横流方羊不能自安裔水边言卫侯将若此鱼音义【衡华盲反又如字方蒲郎反注同裔以制反】大国灭之将亡阖门塞窦乃自后逾注此皆繇辞音义【阖戸腊反窦音豆】疏【正义曰杜以鱼劳则尾赤方羊不能自安裔焉谓鱼至水边以喻卫侯将如此是贾逵之説杜用之也郑众以为鱼劳则尾赤方羊游戱喻卫侯淫纵杜不然者以此鱼喻卫侯诗云鲂鱼頳尾王室如燬鱼劳则尾赤以劳苦之鱼比喻卫侯则方羊为劳苦之状若其方羊是纵恣之状何得比劳苦之鱼也刘以为卜繇之辞文句相韵以裔焉二字宜向下读之知不然者诗之为体文皆韵句其语助之辞皆在韵句之下即齐诗云俟我于着乎而充耳以素乎而其王诗云君子阳阳左执簧其乐只且之类是也此之方羊与下句将亡自相为韵裔焉二字为助句之辞上繇辞之例未必皆韵此云阖门塞窦乃自后逾不与将亡为韵又一薰一莸十年尚犹有臭不与攘公之揄为韵是或韵或不韵理无定准刘以为裔焉大国谓土地远焉之大国近不辞矣又以方羊为纵恣之状而规杜过非也】冬十月晋复伐卫注春伐未得志故音义【复扶又反】入其郛将入城简子曰止叔向有言曰怙乱灭国者无后注不欲乘人之衰音义【向许丈反怙音戸】卫人出庄公而与晋平晋立襄公之孙般师而还十一月卫侯自鄄入般师出注辟蒯聩也音义【般音班下同鄄音绢】初公登城以望见戎州注戎州戎邑问之以告公曰我姬姓也何戎之有焉注言姬姓国何故有戎邑翦之注削壊其邑聚公使匠久注久不休息公欲逐石圃注石圃卫卿石恶从子音义【从才用反】未及而难作辛巳石圃因匠氏攻公公阖门而请弗许逾于北方而队折股注终如卜言乃自后逾音义【队直类反折之设反股音古】戎州人攻之大子疾公子青逾从公注青疾弟戎州人杀之公入于戎州已氏注已氏戎人姓音义【已音纪又音杞】初公自城上见已氏之妻发美使髠之以为吕姜髢注吕姜庄公夫人髢髲也音义【髠苦存反髢大计反又庭计反髲皮义反】既入焉而示之璧曰活我吾与女璧己氏曰杀女璧其焉徃遂杀之而取其璧卫人复公孙般师而立之十二月齐人伐卫卫人请平立公子起注起灵公子音义【女音汝下同其焉于防反】执般师以归舍诸潞注潞齐邑音义【潞音路】○公防齐侯盟于蒙注齐侯简公弟平公敖也蒙在东莞蒙隂县西故蒙隂城也音义【平公敖如字一本作鷔五报反又五刀反莞音管】孟武伯相齐侯稽首公拜齐人怒武伯曰非天子寡君无所稽首武伯问于高柴曰诸侯盟谁执牛耳注执牛耳尸盟者音义【相息亮反】季羔曰鄫衍之役呉公子姑曹注季羔髙柴也鄫衍在七年音义【衍以善反】发阳之役卫石魋注发阳郧地在十二年石魋石曼姑之子音义【魋徒回反郧音云曼音万】武伯曰然则彘也注彘武伯名也鄫衍则大国执发阳则小国执据时执者无常故武伯自以为可执音义【彘直例反】疏【注正义曰依礼小国执牛耳武伯得季羔之言以鄫衍则大国执发阳则小国执小国执之既合古典武伯自以鲁是小国故云然则彘也杜以传有小国大国之执故云据时执者无常刘以为小国恒执牛耳何得云执者无常若如刘意季羔直举发阳何须云鄫衍之役呉公子姑曹横规杜过非也】○宋皇瑗之子麇注瑗宋右师音义【瑗于眷反麇九伦反】有友曰田丙而夺其兄劖般邑以与之劖般愠而行告桓司马之臣子仪克注克在下邑不与魋乱故在音义【劖仕咸反愠纡问反怒也不与音预】子仪克适宋告夫人曰麇将纳桓氏公问诸子仲注子仲皇野初子仲将以杞姒之子非我为子注为适子杞姒子仲妻音义【姒音似适子丁歴反】麇曰必立伯也注伯非我兄是良材子仲怒弗从故对曰右师则老矣不识麇也注言右师老不能为乱麇则不可知公执之注执麇皇瑗奔晋召之注召令还音义【令力呈反】
　　传十八年春宋杀皇瑗公闻其情复皇氏之族使皇缓为右师注言宋景公无常也缓瑗从子音义【缓戸管反从才用反】疏【注正义曰世族谱瑗皇父充石八世孙缓充石十世孙则为从孙非从子二者必有一误】○巴人伐楚围鄾注鄾楚邑音义【鄾音忧】初右司马子国之卜也观瞻曰如志注子国未为令尹时卜为右司马得吉兆如其志观瞻楚开卜大夫观从之后故命之注命以为右司马及巴师至将卜帅王曰寜如志何卜焉注寜子国也音义【帅所类反】使帅师而行请承注承佐王曰寝尹工尹勤先君者也注柏举之后寝尹呉由于以背受戈工尹固执燧象奔呉师皆为先君勤劳音义【燧音遂为于伪反】三月楚公孙寜呉由于防固败巴师于鄾故封子国于析君子曰惠王知志注知用其意音义【防于委反析星歴反】夏书曰官占唯能蔽志昆命于元龟注逸书也官占卜筮之官蔽断也昆后也言当先断意后用龟也音义【蔽必世反断也注同尚书能作克克亦能也昆命于元龟本依尚书断丁乱反下同】疏【正义曰夏书大禹谟之篇也唯彼能作先耳唯先蔽志昆命于元龟孔安国云帝王立卜占之官故曰官占蔽断昆后也官占之法先断人志后命于元龟言志定然后卜筮杜虽不见古文其解亦与孔合周礼谓断狱为蔽狱是蔽为断也昆后也释言文】其是之谓乎志曰圣人不烦卜筮惠王其有焉注不疑故不卜也○夏卫石圃逐其君起起奔齐注齐所立故卫侯輙自齐复归逐石圃而复石魋与大叔遗注皆蒯聩所逐
　　传十九年春越人侵楚以误呉也注误呉使不为备○夏楚公子庆公孙寛追越师至防不及乃还注防越地音义【防亡丁反】○秋楚沈诸梁伐东夷注报越三夷男女及楚师盟于敖注从越之夷三种敖东夷地音义【敖五刀反种章勇反】○冬叔青如京师敬王崩故也注言敬王能终其世终苌言东王必大克叔青叔还子音义【敬王崩故也案传敬王崩在此年世本亦尔世族谱云敬王四十二年崩敬王子元王十年春秋之传终矣据此则敬王崩当在哀公十七年史记周本纪及十二诸侯年表敬王四十二年崩子元王仁立则敬王是鲁哀十二年崩也六国年表起自元王及本纪皆云元王八年崩子定王介立定王元年是鲁哀公之二十七年与杜预世族谱为异又世本云鲁哀公二十年是定王介崩子元王赤立则定王之崩年是鲁哀二十七年也众説不同未详其正也】疏【注正义曰自十六年以来经文已终传无所解当时之事亦不书记所记者为终竟前事叔青如周计不应録为终苌之言故録之耳苌言在昭二十三年此叔青如京师自为敬王崩未知敬王何年崩也史记十二诸侯年表敬王四十一年孔子卒四十三年敬王崩则敬王崩在他年也周本纪云敬王崩子元王立八年崩子定王立六国年表定王元年左传尽此则传以定王元年终矣杜世族谱云敬王三十九年鲁哀公十四年获麟之岁也四十二年而敬王崩敬王子元王十年春秋之传终矣与史记不同者但史记世代年月事多舛错故班固以文多抵牾谓此类也案世本敬王崩贞王介立贞王崩元王赤立宋忠注引太史公书云元王仁生贞王介与世本不相应不知谁是则宋忠不能定也又帝王世纪敬王三十九年春秋已终四十四年敬王崩子贞定王立贞定王崩子元王立是世本与史记参差不同良以书籍久逺事多纰缪故杜违史记亦何怪焉刘以杜与史记不同而规其过未知刘意能定与否】
　　传二十年春齐人来徴防夏会于廪丘为郑故谋伐晋注十五年晋伐郑音义【廪力甚反为于僞反下为降同】郑人辞诸侯秋师还注终叔向言晋公室卑○呉公子庆忌骤谏呉子曰不改必亡弗听注呉子弗听出居于艾注艾呉邑豫章有艾县音义【艾五盖反】遂适楚闻越将伐呉冬请归平越遂归欲除不忠者以説于越呉人杀之注言其不量力音义【説如字又音悦】○十一月越围呉赵孟降于丧食注赵孟襄子无恤时有父简子之丧楚隆曰三年之丧亲防之极也主又降之无乃有故乎注楚隆襄子家臣音义【防女乙反】赵孟曰黄池之役先主与呉王有质注黄池在十三年先主简子质盟信也音义【质如字】曰好恶同之今越围呉嗣子不废旧业而敌之注嗣子襄子自谓欲敌越救呉非晋之所能及也吾是以为降楚隆曰若使呉王知之若何赵孟曰可乎隆曰请尝之注尝试也乃徃先造于越军曰呉犯间上国多矣闻君亲讨焉诸夏之人莫不欣喜唯恐君之志不从请入视之许之告于呉王曰寡君之老无恤使陪臣隆敢展谢其不共注展陈也音义【造之到反间间侧之间夏戸雅反共音恭】黄池之役君之先臣志父得承齐盟曰好恶同之今君在难无恤不敢惮劳非晋国之所能及也使陪臣敢展布之王拜稽首曰寡人不佞不能事越以为大夫忧拜命之辱与之一箪珠注箪小笥音义【难乃旦反箪音丹笥终嗣反】疏【注正义曰郑曲礼注云箪笥盛饭食者圆曰箪方曰笥宣二年赵盾见饿人为之箪食注云箪笥也不言小此言小笥者以盛珠之器不宜与盛饭器同故云小耳】使问赵孟注问遗也音义【遗唯季反】曰句践将生忧寡人寡人死之不得矣王曰溺人必笑吾将有问也注以自喻所问不急犹溺人不知所为而反笑音义【句古侯反溺乃歴反】史黯何以为君子注晋史黯云不及四十年呉当亡呉王感问此也音义【黯于减反】对曰黯也进不见恶注时行则行退无谤言注时止则止音义【谤博浪反】疏【正义曰为时所用进在朝廷言行无愆不见怨恶言人无恶之者时所不用退归私室则无诽谤之言故得君子之名也杜解进退之由由时可行则行故有进时可止则止故有退时易艮彖曰艮止也时止则止时行则行动静不失其时其道光明言史黯行如此也】王曰宜哉
　　传二十一年夏五月越人始来注越人胜呉欲霸中国始遣使适鲁音义【使所吏反】○秋八月公及齐侯邾子盟于顾齐人责稽首注责十七年齐侯为公稽首不见答顾齐地音义【为于伪反年末及注同】因歌之曰鲁人之臯数年不觉使我高蹈注臯缓也髙蹈犹逺行也言鲁人臯缓数年不知答齐稽首故使我高蹈来为此防音义【臯古刀反数所主反注同觉音角又古孝反蹈徒报反】疏【注正义曰士丧礼始死复魂之辞云臯某复郑云臯长声也臯者缓声而长引之是臯为缓也高蹈高举足而蹈地故言犹逺行也此盟于顾顾是齐地行不出竟而言逺者止为鲁不稽首而为此防虽近犹恨故以逺言之耳】唯其儒书以为二国忧注二国齐邾也言鲁据周礼不肯答稽首令齐邾逺至音义【令力呈反】是行也公先至于阳谷注先期至也音义【先悉荐反】齐闾丘息曰君辱举玉趾以在寡君之军注息闾丘明之后羣臣将传遽以告寡君比其复也君无乃勤为仆人之未次注次舍也音义【传中恋反遽其据反比必利反】请除馆于舟道注舟道齐地辞曰敢勤仆人注不敢勤齐仆为鲁除馆
　　传二十二年夏四月邾隠公自齐奔越曰呉为无道执父立子越人归之大子革奔越注邾隐公八年为呉所囚十年奔齐疏【正义曰革为邾君十余年矣仍称为大子者承其父归之下故系父言之】○冬十一月丁卯越灭呉请使呉王居甬东注甬东越地会稽句章县东海中洲也音义【甬音勇防古外反稽古兮反句九具反如淳音拘韦昭亦音怐洲音州水中可居曰洲】辞曰孤老矣焉能事君乃缢越人以归注以其尸归终史墨子胥之言也音义【焉于防反缢一赐反】疏【正义曰呉语説此事云越师入呉国围王宫呉王惧使人行成越王曰昔天以越赐呉而呉不受今天以呉赐越孤敢不听天之命而听君之命乎乃不许成因使告呉王曰以民生之不长王其无死寡人其逹王于甬句东夫妇三百唯王所安以没王年夫差辞曰孤之身实失宗庙社稷凡呉土地人民越既有之孤何以视于天下夫差将死使人告于子胥曰使死者无知则已矣若有知也吾其何面目以见员也遂自杀】
　　传二十三年春宋景曹卒注景曹宋元公夫人小邾女季桓子外祖母疏【注正义曰宋景曹者宋景公之母姓曹氏也昭二十五年传云季公若之娣为小邾夫人生宋元夫人生子以妻季平子此曹是平子之妻母故为桓子外祖母也今康子是桓子之子父之外祖母卒故使冉有吊且送葬妇人多以姓系夫此以景公见在遣吊景公故系其子小邾姓曹故称景曹】季康子使冉有吊且送葬曰敝邑有社稷之事使肥与有职竞焉注肥康子名竞遽也音义【与音预】是以不得助执绋使求从舆人注求冉有名舆众也音义【绋音弗舆音余】曰以肥之得备弥甥也注弥逺也康子父之舅氏故称弥甥疏【注正义曰弥者増益之义故为逺也释亲云母之昆弟为舅谓我舅者吾谓之甥季桓子为景公之甥景公为康子父之舅氏也桓子于景公为亲甥故康子致辞于景公自以为弥逺之甥】有不腆先人之产马使求荐诸夫人之宰注荐进也音义【荐进典反】其可以称旌繁乎注称举也繁马饰繁缨也终乐祁之言政在季氏音义【繁步干反注同】○夏六月晋荀瑶伐齐注荀瑶荀跞之孙知伯襄子音义【知音智】高无防帅师御之知伯视齐师马骇遂驱之曰齐人知余旗其谓余畏而反也及垒而还将战长武子请卜注武子晋大夫音义【御鱼吕反垒力轨反】知伯曰君告于天子而卜之以守龟于宗祧吉矣吾又何卜焉且齐人取我英丘君命瑶非敢耀武也治英丘也注治齐取英丘音义【守手又反祧他雕反】以辞伐罪足矣何必卜壬辰战于犂丘注犂丘隰也音义【隰音习本亦作湿】齐师败绩知伯禽顔庚注顔庚齐大夫顔聚音义【丁角反】○秋八月叔青如越始使越也越诸鞅来聘报叔青也音义【始使所吏反】
　　传二十四年夏四月晋侯将伐齐使来乞师曰昔臧文仲以楚师伐齐取谷注在僖二十六年宣叔以晋师伐齐取汶阳注在成二年音义【汶音问】寡君欲徼福于周公愿乞灵于臧氏注以臧氏世胜齐故欲乞其威灵音义【徼古尧反】臧石帅师防之取廪丘注石臧賔如之子军吏令缮将进注晋军吏也缮治战备音义【缮市战反】莱章曰君卑政暴注莱章齐大夫音义【莱音来】徃嵗克敌注禽顔庚也今又胜都注取廪丘天奉多矣又焉能进是防言也注防过也音义【奉扶用反焉于防反防戸快反谓过谬之言服云伪不信言也字林作防云梦言意不慧也音于例反】疏【注正义曰服防云防伪不信也杜云防过谬言也俱是不实之义各自以意训也】役将班矣晋师乃还饩臧石牛注生曰饩音义【饩许器反】大史谢之注晋大史音义【大音防注同】曰以寡君之在行注在军行间牢礼不度注不如礼度敢展谢之注终臧氏有后于鲁○邾子又无道越人执之以归注终子赣之言而立公子何何亦无道注何大子革弟○公子荆之母嬖注荆哀公庶子音义【嬖必计反】将以为夫人使宗人衅夏献其礼注宗人礼官也音义【衅许靳反夏戸雅反】对曰无之公怒曰女为宗司立夫人国之大礼也何故无之对曰周公及武公娶于薛注武公敖也音义【女音汝娶七住反下同】孝惠娶于商注孝公称惠公弗皇商宋也音义【孝惠娶于商定公名宋是哀公之父故衅夏为讳而称商也称尺证反又如字】自桓以下娶于齐注桓公始娶文姜此礼也则有若以妾为夫人则固无其礼也公卒立之而以荆为大子国人始恶之注恶公音义【恶乌路反注同】○闰月公如越得大子适郢注适郢越王大子得相亲説也音义【郢以井反适郢越王句践大子名説音悦】将妻公而多与之地公孙有山使告于季孙季孙惧使因大宰嚭而纳赂焉乃止注嚭故呉臣也季孙恐公因越讨已故惧音义【妻七计反嚭普美反赂音路】
　　传二十五年夏五月庚辰卫侯出奔宋注卫侯輙也疏【正义曰服防云此下但有适城鉏以钩越无奔宋之事其説未闻今杜云城鉏近宋邑盖卫侯出近宋境似欲奔宋卫人以奔宋告也】卫侯为灵台于借圃与诸大夫饮酒焉禇师声子韤而登席注古者见君解韤音义【圃布五反禇张吕反韤戸伐反足衣也见贤遍反】公怒辞曰臣有疾异于人注足有创疾音义【创初羊反】若见之君将□之注□呕吐也音义【□许角反又许各反呕于口反吐他故反】是以不敢注不敢解公愈怒大夫辞之不可注共辞谢公公不可解禇师出公防其手注抵徙手屈肘如防形音义【抵音纸肘女九反】曰必断而足闻之褚师与司宼亥乘曰今日幸而后亡注恐死以得亡为幸音义【断丁管反乘时证反】公之入也夺南氏邑注南氏子南之子公孙弥牟而夺司寇亥政公使侍人纳公文懿子之车于池注懿子公文要公有忿使人投其车于池水中音义【要一遥反】初卫人翦夏丁氏注在十一年音义【夏戸雅反】以其帑赐彭封弥子注彭封弥子弥子瑕音义【帑音奴】弥子饮公酒纳夏戊之女嬖以为夫人其弟期大叔疾之从孙甥也注期夏戊之子姊妹之孙为从孙甥与孙同列音义【饮于鸩反大音防从如字又才用反注同】疏【注正义曰期是夏戊之子戊是大叔疾之甥期为大叔疾姊妹之孙也姊妹之子为甥姊妹之孙与已之孙尊卑同列男子谓兄弟之孙为从孙故谓姊妹之孙为从孙甥】少畜于公以为司徒夫人宠衰期得罪公使三匠久公使优狡盟拳弥注优狡俳优也拳弥卫大夫使俳优盟之欲耻辱也音义【少诗照反优音忧狡古卯反拳音权俳皮皆反】而甚近信之故褚师比注韤登席者音义【近附近之近下注皆同】公孙弥牟注丧邑者音义【防息浪反】公文要注失车者司宼亥注夺政者司徒期因三匠与拳弥以作乱皆执利兵无者执斤注斤工匠所执使拳弥入于公宫注信近之故得入而自大子疾之宫噪以攻公鄄子士请御之注鄄子士卫大夫音义【噪素报反鄄音绢御鱼吕反后仿此】弥援其手曰子则勇矣将若君何注言不可救音义【援音袁】不见先君乎君何所不逞欲注先君蒯瞆也乱不速奔故为戎州所杀欲令早去音义【令力呈反】且君尝在外矣岂必不反当今不可众怒难犯休而易间也乃出将适蒲注蒲近晋邑音义【易以豉反间间厠之间下注内间为君间皆同】弥曰晋无信不可将适鄄注鄄齐晋界上邑弥诈不知谋故公信之弥曰齐晋争我不可将适泠注泠近鲁邑音义【泠力丁反】弥曰鲁不足与请适城鉏注城鉏近宋邑音义【鉏仕居反】以钩越越有君注宋南近越转相钩牵音义【钩古侯反一本或作拘同注同】乃适城鉏弥曰卫盗不可知也请速自我始乃载寳以归注欺卫君言君以寳自随将致卫盗请速行已为先发而同载宝归卫也公为支离之卒注支离陈名音义【卒子忽反陈直觐反】因祝史挥以侵卫注挥卫祝史音义【挥音晖】卫人病之懿子知之注知挥为内间见子之注子之公孙弥牟文子也请逐挥文子曰无罪懿子曰彼好专利而妄注妄不法音义【好呼报反】夫见君之入也将先道焉注若见君有入势必道助之音义【道音导注下同】若逐之必出于南门而适君所注虽知其为君间不审察故私评之音义【评音平又音病】夫越新得诸侯将必请师焉挥在朝使吏遣诸其室注难面逐之先逐其家音义【难乃旦反】挥出信弗内注再宿为信音义【内如字又音纳】五日乃馆诸外里注外里公所在遂有宠使如越请师注请师伐卫求入○六月公至自越注前年行今还季康子孟武伯逆于五梧注鲁南鄙也音义【梧音吾】郭重仆注为公仆音义【重直龙反又直用反】见二子曰恶言多矣君请尽之注二子不臣之言甚多欲使公尽极以观之公宴于五梧武伯为祝注祝上寿酒音义【祝之六反又之又反上时掌反寿音授又音受】恶郭重曰何肥也注訾毁其貌音义【恶乌路反訾音紫】季孙曰请饮彘也注饮罚也音义【饮于鸩反注同】以鲁国之密迩仇讐臣是以不获从君克免于大行又谓重也肥注言重随君逺行劬劳不宜称肥音义【从才用反又如字劬奚俱反】公曰是食言多矣能无肥乎注以激三桓之数食言音义【激古歴反数所角反】饮酒不乐公与大夫始有恶注为二十七年公孙邾起音义【乐音洛孙音逊本又作逊】
　　传二十六年夏五月叔孙舒帅师会越臯如后庸宋乐茷纳卫侯注舒武叔之子文子也臯如后庸越大夫乐茷宋司城子纳卫侯輙也音义【茷扶废反】文子欲纳之懿子曰君愎而虐少待之必毒于民注愎狠也音义【愎皮逼反狠胡恳反】乃睦于子矣卫师侵外州大获注越纳輙之师出御之大败注卫师败掘褚师定子之墓焚之于平庄之上注定子褚师比之父也平庄陵名也音义【掘具勿反又具月反本或作猾胡忽反】文子使王孙齐私于臯如注齐卫大夫王孙贾之子昭子也曰子将大灭卫乎抑纳君而已乎臯如曰寡君之命无他纳卫君而已文子致众而问焉曰君以蛮夷伐国国几亡矣请纳之众曰勿纳曰弥牟亡而有益请自北门出注欲以观众心音义【几音畿又音机】众曰勿出重赂越人申开守陴而纳公注申重也开重门而严设守备欲以恐公使不敢入音义【陴毗支反重直龙反下同守手又反恐丘勇反】公不敢入师还立悼公注悼公蒯聩庶弟公子黚也音义【黚低亷反】疏【注正义曰卫世家谓輙为出公季父黚杀出公子而自立是为悼公】南氏相之以城鉏与越人公曰期则为此注司徒期也音义【相息亮反】疏【正义曰卫侯先居城鉏以兵侵卫卫人申开守陴卫侯不敢入退还城鉏卫人得以城鉏与越者卫人赂遗于越故公所在亦以与之】令苟有怨于夫人者报之注夫人期姊也怒期而不得加戮故勑宫女令苦困期姊音义【令力呈反注同】司徒期聘于越注为悼君聘音义【为于伪反】公攻而夺之币期告王注越王也王命取之期以众取之公怒杀期之甥之为大子者注忿期而及其姊为夫人者遂复及夫人之子音义【复扶又反】遂卒于越注终言之也终效夷言死于夷○宋景公无子取公孙周之子得与啓畜诸公宫注周元公孙子高也得昭公也啓得弟畜养也疏【注正义曰宋世家云景公卒公子得杀大子而自立是为昭公昭公者元公之曽孙也昭公父元公孙纠纠父公子褍秦褍秦即元公小子也景公杀昭公父纠故昭公怨贼杀大子而自立其説昭公得立之所由与此不合亦以得为昭公也】未有立焉于是皇缓为右师皇非我为大司马皇懐为司徒注皇懐非我从昆弟音义【从才用反】灵不缓为左师注不缓子灵围龟之后乐茷为司城注茷乐溷之子音义【溷戸门反又戸困反】乐朱鉏为大司宼注朱鉏乐挽之子音义【鉏仕居反挽音晚】六卿三族降听政注三族皇灵乐也降和同也因大尹以逹注大尹近官有宠者六卿因之以自通逹于君大尹常不告而以其欲称君命以令注不告君也国人恶之司城欲去大尹左师曰纵之使盈其罪注盈满也音义【恶乌路反下注恶其同去起吕反】重而无基能无敝乎注言势重而无德以为基必敝也冬十月公游于空泽注空泽宋邑辛巳卒于连中注连中馆名音义【连如字又音辇】大尹兴空泽之士千甲注甲士千人音义【兴如字兴发也或作舆字非】奉公自空桐入如沃宫注奉公尸也梁国虞县东南有地名空桐沃宫宋都内宫名音义【沃乌毒反】使召六子曰闻下有师君请六子画注画计策音义【画音获】六子至以甲劫之曰君有疾病请二三子盟乃盟于少寝之庭曰无为公室不利大尹立啓奉丧殡于大宫三日而后国人知之司城茷使宣言于国曰大尹惑蛊其君而专其利令君无疾而死死又匿之是无他矣大尹之罪也注言大尹所弑音义【劫居业反少诗照反下注同大宫音泰蛊音古匿女力反弑音申志反】得梦啓北首而寝于卢门之外注卢门宋东门北首死象在门外失国也音义【首手又反注同】疏【注正义曰礼运云死者北首生者南乡故以北首为死象】已为鸟而集于其上咮加于南门尾加于桐门曰余梦美必立注桐门北门音义【咮张又反鸟口】大尹谋曰我不在盟注少寝盟但以君命盟六卿大尹不盟无乃逐我复盟之乎使祝为载书六子在唐盂注地名音义【复扶又反盂音于】将盟之祝襄以载书告皇非我注襄祝名皇非我因子潞注子潞乐茷音义【潞音路】门尹得注乐得左师谋曰民与我逐之乎皆归授甲使狥于国曰大尹惑蛊其君以陵虐公室与我者救君者也众曰与之大尹狥曰戴氏皇氏将不利公室注戴氏即乐氏音义【狥似俊反】与我者无忧不富众曰无别注恶其号令与君无别音义【别彼列反注同】戴氏皇氏欲伐公注公谓啓乐得曰不可彼以陵公有罪我伐公则甚焉使国人施于大尹注施罪于大尹大尹奉啓以奔楚乃立得司城为上卿盟曰三族共政无相害也○卫出公自城鉏使以弓问子赣且曰吾其入乎子赣稽首受弓对曰臣不识也私于使者曰昔成公孙于陈注僖二十八年卫成公奔楚遂适陈音义【使者所吏反孙音逊本亦作逊下注除孙字皆同】甯武子孙庄子为宛濮之盟而君入注在鲁僖二十八年音义【乃定反宛于阮反濮音卜】献公孙于卫齐注在襄十四年子鲜子展为夷仪之盟而君入注在襄二十六年今君再在孙矣注谓十五年孙鲁今又孙宋内不闻献之亲外不闻成之卿则赐不识所由入也诗曰无竞惟人四方其训之注诗周颂言无强惟得人也疏【正义曰诗周颂烈文之篇戒饬言也无强乎惟得贤人也若得其人四方诸国皆顺从之矣】若得其人四方以为主注为主四方而国于何有
　　传二十七年春越子使后庸来聘且言邾田封于骀上注欲使鲁还邾田封竟至骀上音义【骀他来反又音台竟音境】二月盟于平阳注西平阳疏【注正义曰宣八年城平阳此年盟于平阳土地名云宣八年平阳东平阳也防山有平阳县此年平阳西平阳也高平有南平阳县】三子皆从注季康子叔孙文子孟武伯皆从后庸盟音义【从如字注同从才用反非也】康子病之注耻从蛮夷盟言及子赣曰若在此吾不及此夫注不及与越盟音义【夫音扶】武伯曰然何不召曰固将召之文子曰他日请念注言季孙不能用子赣临难而思之音义【难乃旦反】○夏四月己亥季康子卒公吊焉降礼注礼不备也言公之多妄音义【妄亡亮反本又作忘下文放此】○晋荀瑶帅师伐郑次于桐丘郑驷请救于齐注驷歂子音义【歂市专反】齐师将兴陈成子属孤子三日朝注属会死事者之子使朝三日以礼之音义【属音烛注同】设乘车两马系五邑焉注乘车两马大夫服又加之以五邑音义【乘绳证反注及下皆同】召顔聚之子晋曰隰之役而父死焉注隰役在二十三年音义【中角反隰音习】以国之多难未女恤也今君命女以是邑也服车而朝毋废前劳乃救郑及留舒违谷七里谷人不知注言其整也留舒齐地违去也音义【难乃旦反女音汝下同毋音无】及濮雨不涉注濮水自陈留酸枣县傍河东北经济隂至高平入济音义【傍浦浪反济子礼反下同】子思曰大国在敝邑之宇下是以告急今师不行恐无及也注子思国参音义【参七南反】成子衣制杖戈注制雨衣也音义【子衣于既反制音制杖直亮反又音丈】立于阪上马不出者助之鞭之知伯闻之乃还注畏其得众心音义【阪音反一音扶版反】曰我卜伐郑不卜敌齐使谓成子曰大夫陈子陈之自出陈之不祀郑之罪也注十七年楚独灭陈非郑之罪盖知伯诬陈子故陈子怒谓其多陵人故寡君使瑶察陈衷焉注衷善也音义【衷音中】谓大夫其恤陈乎若利本之顚瑶何有焉注言陈灭于已无伤成子怒曰多陵人者皆不在知伯其能久乎中行文子告成子注文子荀寅此时奔在齐音义【行戸郎反】曰有自晋师告寅者将为轻车千乘以厌齐师之门则可尽也成子曰寡君命恒曰无及寡无畏众虽过千乘敢辟之乎将以子之命告寡君注成子疑其有为晋之心也音义【轻遣政反厌于甲反又音于輙反有为于伪反下为郑同】疏【正义曰无陵侮寡少而横及之也】文子曰吾乃今知所以亡注自恨已无知君子之谋也始衷终皆举之而后入焉注谋一事则当虑此三变然后入而行之所谓君子三思音义【三思息暂反】疏【正义曰君子之为谋也思其始思其中思其终三者尽无猜嫌皆可举而行之然后设言以入于人焉】今我三不知而入之不亦难乎注悔其言不可复○公患三桓之侈也欲以诸侯去之注欲求诸侯师以逐三桓音义【侈昌氏反又吕氏反去起吕反下而去同】三桓亦患公之妄也故君臣多间注间隙也公游于陵阪遇孟武伯于孟氏之衢曰请有问于子余及死乎注问可得寿死否对曰臣无由知之三问卒辞不对公欲以越伐鲁而去三桓秋八月甲戌公如公孙有陉氏注有陉氏即有山氏因孙于邾乃遂如越国人施公孙有山氏注以公从其家出故也终子赣之言君不没于鲁音义【因孙于邾音逊】○悼之四年晋荀瑶帅师围郑注悼公哀公之子寜也哀公出孙鲁人立悼公疏【注正义曰鲁世家云哀公奔越国人迎哀公复归卒于有山氏子寜立是为悼公传称国人施罪于有山氏不得复归而卒于其家也马迁妄尔】未至郑驷曰知伯愎而好胜早下之则可行也音义【行去声好呼报反早一本作蚤下戸嫁反】乃先保南里以待之注保守也南里在城外知伯入南里门于桔柣之门郑人俘酅魁垒注垒晋士音义【桔戸吉反柣大结反俘芳夫反酅尸支反魁苦回反垒力轨反】赂之以知政注欲使反为郑闭其口而死将门注将攻郑门知伯谓赵孟入之对曰主在此注主谓知伯也言主在此何不自入也知伯曰恶而无勇何以为子注恶貌丑也简子舍适子而立襄子故知伯言其丑且无勇何以立为子音义【适丁歴反】疏【注正义曰赵世家云孤布子卿见简子简子徧召诸子相之子卿曰无为将军者简子召子毋恤毋恤至子卿起曰此眞将军矣简子曰此其毋贱翟婢也奚道贵哉子卿曰天之所授虽贱必贵自是之后简子尽召诸子与语毋恤最贤乃废太子伯鲁而以毋恤为太子】对曰以能忍耻庶无害赵宗乎知伯不悛赵襄子由是惎知伯注惎毒也音义【惎其冀反】遂丧之知伯贪而愎故韩魏反而丧之注史记晋懿公之四年鲁悼公之十四年知伯帅韩魏围赵襄子于晋阳韩魏反与赵氏谋杀知伯于晋阳之下在春秋后二十七年音义【丧息浪反】疏【注正义曰晋世家云定公三十三年孔子卒三十七年定公卒则晋定公以鲁哀公二十年卒也又云定公卒子出公凿立十七年出公奔齐则出公之奔在鲁悼公之十年也又云出公既奔知伯立昭公曾孙骄为晋君是为哀公哀公之四年赵襄子韩康子魏桓公共杀知伯是杀知伯当鲁悼公之十四年也又六国年表亦云晋哀公四年鲁悼公十四年韩魏赵败知伯于晋阳战国策説此事云知伯帅韩康子魏桓子攻赵襄子于晋阳引汾水以灌之城不没者三版知伯行水魏桓子御车韩康子为右知伯曰吾今乃知水可以亡人之国汾水可以灌安邑绛水可以灌平阳安邑魏也平阳韩也魏桓子肘韩康子韩康子蹑魏桓子之足其夜赵襄子使张孟谈私于韩魏韩魏反与赵合遂杀知伯于晋阳之下而三分其地事在春秋获麟之后二十七年】




　　春秋左传注疏卷六十
　　春秋左氏传注疏卷六十考证
　　传召之使处呉竟为白公○楚世家曰子西召胜于呉以为巢大夫号曰白公又伍子胥传曰使胜守楚之边邑
　　传他日又请许之未起师○楚世家以白公请伐郑为惠王六年事以楚救郑为八年事
　　传市南有熊宜僚者○林尧叟曰熊宜僚勇士也居于市之南
　　传大子又使椓之注防诉父欲速得其处○诉监本讹作许今改正【臣照】按离骚众女嫉余之蛾眉兮謡诼谓余以善滛即此防字之义并疑防字应从言旁
　　传国子实执齐柄○【臣召南】按此时陈氏专齐久矣如此文所云则国氏尚为上卿但政权一归陈氏耳高无防于十五年奔北燕于二十三年又帅师御晋师则高氏亦仍为上卿矣
　　传楚公孙朝帅师灭陈注岁五及鹑火陈卒亡○监本脱岁字又及字讹反今改正
　　传见人登昆吾之观注今濮阳城中○【臣召南】按后汉郡国志曰东郡濮阳古昆吾国
　　传卫石圃逐其君起起奔齐○卫世家作石曼
　　传唯其儒书以为二国忧○王应麟曰春秋之季已轻儒矣至战国而淳于髠有贤者无益之讥秦昭王有儒无益之问末流极于李斯
　　传卫侯为灵台于借圃○【臣浩】按借圃即十七年庄公蒯聩为虎幄于借圃者也
　　传取公孙周之子得与啓疏其説昭公得立之所由○监本昭公上衍一杀字今删
　　传献公孙于卫齐○推寻文义卫字衍各本俱同传子鲜子展为夷仪之盟而君入注在襄二十六年○襄监本讹作僖今改正
　　传盟于平阳疏高平有南平阳县○【臣召南】按监本作高平南有平阳县非也唐时无高平郡疏葢言晋时地也南平阳三字县名至北齐始省今改正
　　传知伯曰注简子舍适子而立襄子○舍监本讹作奔适监本讹作敌今俱改正
　　又疏赵世家云孤布子卿见简子○【臣召南】按史记本文作姑布子卿集解引司马彪曰姑布姓子卿字则疏应作姑布也









　　春秋左氏传注疏卷六十考证
　　左传后序
　　大康元年三月呉宼始平余自江陵还襄阳解甲休兵乃申杼旧意脩成春秋释例及经传集解始讫会汲郡汲县有发其界内旧冡者大得古书皆简编科斗文字发冡者不以为意徃徃散乱科斗书久废推寻不能尽通始者藏在袐府余晚得见之所记大凡七十五卷多杂碎怪妄不可训知周易及纪年最为分了周易上下篇与今正同别有隂阳説而无彖象文言系辞疑于时仲尼造之于鲁尚未播之于逺国也其纪年篇起自夏殷周皆三代王事无诸国别也唯特记晋国起自殇叔次文侯昭侯以至曲沃庄伯庄伯之十一年十一月鲁隐公之元年正月也皆用夏正建寅之月为岁首编年相次晋国灭独记魏事下至魏哀王之二十年盖魏国之史记也推校哀王二十年太岁在壬戌是周赧王之十六年秦昭王之八年韩襄王之十三年赵武灵王之二十七年楚懐王之三十年燕昭王之十三年齐涽王之二十五年也上去孔丘卒百八十一岁下去今大康三年五百八十一岁哀王于史记襄王之子惠王之孙也惠王三十六年卒而襄王立立十六年卒而哀王立古书纪年篇惠王三十六年改元从一年始至十六年而称惠成王卒即惠王也疑史记误分惠成之世以为后王年也哀王二十三年乃卒故特不称諡谓之今王其著书文意大似春秋经推此足见古者国史策书之常也文称鲁隠公及邾庄公盟于姑蔑即春秋所书邾仪父未王命故不书爵曰仪父贵之也又称晋献公会虞师伐虢灭下阳即春秋所书虞师晋师灭下阳先书虞贿故也又称周襄王会诸侯于河阳即春秋所书天王狩于河阳以臣召君不可以训也诸若此辈甚多略举数条以明国史皆承告据实而书时事仲尼脩春秋以义而制异文也又称卫懿公及赤翟战于洞泽疑洞当为泂即左传所谓荥泽也齐国佐来献玉磬纪公之甗即左传所谓賔媚人也诸所记多与左传符同异于公羊谷梁知此二书近世穿凿非春秋本意审矣虽不皆与史记尚书同然参而求之可以端正学者又别有一卷纯集疏左氏传卜筮事上下次第及其文义皆与左传同名曰师春师春似是抄集者人名也纪年又称殷仲壬即位居亳其卿士伊尹仲壬崩伊尹放大甲于桐乃自立也伊尹即位于大甲十年大甲潜出自桐杀伊尹乃立其子伊陟伊奋命复其父之田宅而中分之左氏传伊尹放大甲而相之卒无怨色然则大甲虽见放还杀伊尹而犹以其子为相也此为大与尚书叙説大甲事乖异不知老叟之伏生或致昏忘将此古书亦当时杂记未足以取审也为其粗有益于左氏故略记之附集解之末焉【正义曰王隐晋书武帝纪大康元年诸军伐呉三月至江陵县而孙皓靣缚诣王濬降杜预先为荆州刺史镇襄阳督诸军伐呉将兵向江陵因东下伐呉呉平又自江陵还襄阳束晳传云大康元年汲郡民盗发魏安厘王塜得竹书漆字科斗之文科斗文者周时古文也其字头麤尾细似科斗之虫故俗名之焉大凡七十五卷晋书有其目録其六十八卷皆有名题其七卷折简碎杂不可名题有周易上下经二卷纪年十二卷语十一卷周王游行五卷説周穆王游行天下之事今谓之穆天子传此四部差为整顿汲郡初得此书表藏袐府诏荀朂和峤以隶字写之勗等于时即已不能尽识其书今复阙落又转写益误穆天子传世间偏多史记魏世家云哀王二十三年卒子昭王立十九年卒子安厘王立哀王是安厘王之祖故安厘王之塜藏哀王时之书哀王二十一年是赧王之十七年并下秦韩赵楚燕齐之年皆史记六国年表文也竹书説伊尹传之事与书序大乖杜不见古文唯以书序考正疑伏生昏忘虚传此事又疑竹简杂记未足取审今据古文尚书説伊尹之事与左氏符同明是竹书不可尽信杜以纪年记事大似春秋之经知古之史官记事如此为其有益于左氏令人知左氏不妄故略记之以附集解之末】
  </div>
  <div class="pagination">
   <a href="春秋左传注疏_page43.html">
    上一页
   </a>
   <span>
    ...
   </span>
   <a href="春秋左传注疏_page39.html">
    39
   </a>
   <a href="春秋左传注疏_page40.html">
    40
   </a>
   <a href="春秋左传注疏_page41.html">
    41
   </a>
   <a href="春秋左传注疏_page42.html">
    42
   </a>
   <a href="春秋左传注疏_page43.html">
    43
   </a>
   <span class="current-page">
    44
   </span>
   <a href="春秋左传注疏_page45.html">
    45
   </a>
   <a href="春秋左传注疏_page45.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
