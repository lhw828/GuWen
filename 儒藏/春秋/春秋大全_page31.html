<!DOCTYPE html>
<html>
<head>
    <meta charset="UTF-8">
    <title>春秋大全 - 第 31 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋大全 - 第 31 页/共 57 页</h1>
    <div class="content">　　夏六月乙卯晋荀林父帅师及楚子战于邲晋师败绩【左传夏六月晋师救郑荀林父将中军先縠佐之士防将上军郤克佐之赵朔将下军栾书佐之赵括赵婴齐为中军大夫巩朔韩穿为上军大夫荀首赵同为下军大夫韩厥为司马及河闻郑既及楚平桓子欲还曰无及于郑而勦民焉用之楚归而动不后随武子曰善防闻用师观衅而动德刑政事典礼不易不可敌也不为是征楚军讨郑怒其贰而哀其卑叛而伐之服而舍之徳刑成矣伐叛刑也柔服徳也二者立矣昔嵗入陈今兹入郑民不罢劳君无怨讟政有经矣荆尸而举啇农工贾不败其业而卒乗辑睦事不奸矣蒍敖为宰择楚国之令典军行右辕左追蓐前矛虑无中权后劲百官象物而动军政不戒而备能用典矣其君之举也内姓选于亲外姓选于旧举不失徳赏不失劳老有加惠旅有施舍君子小人物有服章贵有常尊贱有等威礼不逆矣德立刑行政成事时典从礼顺若之何敌之见可而进知难而退军之善政也兼弱攻昧武之善经也子姑整军而经武乎犹有弱而昧者何必楚仲虺有言曰取乱侮亡兼弱也汋曰于铄王师遵养时晦耆昧也武曰无竞惟烈抚弱耆昧以务烈所可也彘子曰不可晋所以霸师武臣力也今失诸侯不可谓力有敌而不从不可谓武由我失霸不如死且成师以出闻敌彊而退非夫也命为军帅而卒以非夫惟羣子能我弗为也以中军佐济知庄子曰此师殆哉周易有之在师之临曰师出以律否臧凶执事顺成为臧逆为否众散为弱川壅为泽有律以如己也故曰律否臧且律竭也盈而以竭天且不整所以凶也不行之谓临有帅而不从临孰甚焉此之谓矣果遇必败彘子尸之虽免而归必有大咎韩献子谓桓子曰彘子以偏师陷子罪大矣子为元帅师不用命谁之罪也夫属亡师为罪已重不如进也事之不捷恶有所分与其专罪六人同之不有愈乎师遂济楚子北师次于郔沈尹将中军子重将左子反将右将饮马于河而归闻晋师既济王欲还嬖人伍参欲战令尹孙叔敖弗欲曰昔嵗入陈今兹入郑不无事矣战而不捷参之肉其足食乎参曰若事之捷孙叔为无谋矣不捷参之肉将在晋军可得食乎令尹南辕反斾伍参言于王曰晋之从政者新未能行令其佐先縠刚愎不仁未肯用命其三帅者专行不获听而无上众谁适从此行也晋师必败且君而逃臣若社稷何王病之告令尹改乗辕而北之次于管以待之晋师在敖鄗之间郑皇戍使如晋师曰郑之从楚社稷之故也未有贰心楚师骤胜而骄其师老矣而不设备子击之郑师为承楚师必败彘子曰败楚服郑于此在矣必许之栾武子曰楚自克庸以来其君无日不讨国人而训之于民生之不易祸至之无日戒惧之不可以怠在军无日不讨军实而申儆之于胜之不可保纣之百克而卒无后训之以若敖蚡冒筚路蓝缕以启山林箴之曰民生在勤勤则不匮不可谓骄先大夫子犯有言曰师直为壮曲为老我则不徳而徼怨于楚我曲楚直不可谓老其君之戎分为二广广有一卒卒偏之两右广初驾数及日中左则受之以至于昏内宫序当其夜以待不虞不可谓无备子良郑之良也师叔楚之崇也师叔入盟子良在楚楚郑亲矣来劝我战我克则来不克遂往以我卜也郑不可从赵括赵同曰率师以来唯敌是求克敌得属又何俟必从彘子知季曰原屏咎之徒也赵庄子曰乐伯善哉实其言必长晋国楚少宰如晋师曰寡君少遭闵凶不能文闻二先君之出入此行也将郑是训定岂敢求罪于晋二三子无淹久随季对曰昔平王命我先君文侯曰与郑夹辅周室母废王命今郑不率寡君使羣臣问诸郑岂敢辱人敢拜君命之辱彘子以为谄使赵括从而更之曰行人失辞寡君使羣臣迁大国之迹于郑曰无辞敌羣臣无所逃命楚子又使求成于晋晋人许之盟有日矣楚许伯御乐伯摄叔为右以致晋师许伯曰吾闻致师者御靡旌摩垒而还乐伯曰吾闻致师者左射以菆代御执辔御下两马掉鞅而还摄叔曰吾闻致师者右入垒折馘执俘而还皆行其所闻而复晋人逐之左右角之乐伯左射马而右射人角不能进矢一而已麋兴于前射麋丽晋鲍癸当其后使摄叔奉麋献焉曰以嵗之非时献禽之未至敢膳诸从者鲍癸止之曰其左善射其右有辞君子也既免晋魏锜求为公族未得而怒欲败晋师请致师弗许请使许之遂往请战而还楚潘党逐之及荥泽见六麋射一麋以顾献曰子有军事兽人无乃不给于鲜敢献于从者叔党命去之赵旃求卿未得且怒于失楚之致师者请挑战弗许请名盟许之与魏锜皆命而往郤献子曰二憾往矣弗备必败彘子曰郑人劝战弗敢从也楚人求成弗能好也师无成命多备何为士季曰备之善若二子怒楚楚人乗我丧师无日矣不如备之楚之无恶除备而盟何损于好若以恶来有备不败且虽诸侯相见军衞不彻警也彘子不可士季使巩朔韩穿帅七覆于敖前故上军不败赵婴齐使其徒先具舟于河故败而先济潘党既逐魏锜赵旃夜至于楚军席于军门之外使其徒入之楚子为乗广三十乗分为左右右广鸡鸣而驾日中而説左则受之日入而説许偃御右广养由基为右彭名御左广屈荡为右乙卯王乗右广以逐赵旃赵旃弃车而走林屈荡搏之得其甲裳晋人惧二子之怒楚师也使軘车逆之潘党望其尘使骋而告曰晋师至矣楚人亦惧王之入晋军也遂出陈孙叔曰进之宁我薄人无人薄我诗云元戎十乗以先启行先人也军志曰先人有夺人之心薄之也遂疾进师车驰卒奔乗晋军桓子不知所为鼓于军中曰先济者有赏中军下军争舟舟中之指可掬也晋师右移上军未动工尹齐将右拒卒以逐下军楚子使唐狡与蔡鸠居告唐惠侯曰不谷不徳而贪以遇大敌不谷之罪也然楚不克君之羞也敢借君灵以济楚师使潘党率游阙四十乗从唐侯以为左拒以从上军驹伯曰待诸乎随季曰楚师方壮若萃于我吾师必尽不如收而去之分谤生民不亦可乎殿其卒而退不败王见右广将从之乗屈荡尸之曰君以此始亦必以终自是楚之乗广先左晋人或以广队不能进楚人惎之脱扄少进马还又惎之拔斾投衡乃出顾曰吾不如大国之数奔也赵旃以其良马二济其兄与叔父以他马反遇敌不能去弃车而走林逢大夫与其二子乗谓其二子无顾顾曰赵傁在后怒之使下指木曰尸女于是授赵旃绥以免明日以表尸之皆重获在木下楚熊负羁囚知防知庄子以其族反之厨武子御下军之士多从之毎射抽矢菆纳诸厨子之房厨子怒曰非子之求而蒲之爱董泽之蒲可胜既乎知季曰不以人子吾子其可得乎吾不可以苟射故也射连尹襄老获之遂载其尸射公子谷臣囚之以二者还及昏楚师军于邲晋之余师不能军宵济亦终夜有声丙辰楚重至于邲遂次于衡雍潘党曰君盍筑武军而收晋尸以为京观臣闻克敌必示子孙以无忘武功楚子曰非尔所知也夫文止戈为武武王克商作颂曰载戢干戈载橐弓矢我求懿徳肆于时夏允王保之又作武其卒章曰耆定尔功其三曰敷时绎思我徂惟求定其六曰绥万邦屡丰年夫武禁暴戢兵保大定功安民和众丰财者也故使子孙无忘其章今我使二国暴骨暴矣观兵以威诸侯兵不戢矣暴而不戢安能保大犹有晋在焉得定功所违民欲犹多民何安焉无徳而强争诸侯何以和众利人之几而安人之乱以为己荣何以丰财武有七徳我无一焉何以示子孙其为先君宫告成事而已武非吾功也古者明王伐不敬取其鲸鲵而封之以为大戮于是乎有京观以惩淫慝今罪无所而民皆尽忠以死君命又何以为京观乎祀于河作先君宫告成事而还是役也郑石制实入楚师将以分郑而立公子鱼臣辛未郑杀仆叔及子服君子曰史佚所谓毋怙乱者谓是类也诗曰乱离瘼矣奚其适归归于怙乱者也夫公羊传大夫不敌君此其称名氏以敌楚子何不与晋而与楚子为礼也曷为不与晋而与楚子为礼也庄王伐郑胜乎皇门放乎路衢郑伯肉袒左执茅旌右执鸾刀以逆庄王曰寡人无良边垂之臣以干天祸是以使君王沛焉辱到敝邑君如矜此丧人锡之不毛之地使帅一二耋老而绥焉请唯君王之命庄王曰君之不令臣交易为言是以使寡人得见君之玉面而微至乎此庄王亲自手旌左右防军退舍七里将军子重谏曰南郢之与郑去数千里诸大夫死者数人厮役扈养死者数百人今君胜郑而不有无乃失民臣之力乎庄王曰古者杆不穿庋不蠧则不出于四方是以君子笃于礼而薄于利要其人而不要其土告从不赦不祥吾以不祥道民灾及吾身何日之有既则晋师之救郑者至曰请战庄王许诺将军子重谏曰晋大国也王师淹病矣君请勿许也庄王曰弱者吾威之强者吾辟之是以使寡人无以立乎天下令之还师而逆晋冦庄王鼓之晋师大败晋众之走者舟中之指可掬矣庄王曰嘻吾两君不相好百姓何罪令之还师而佚晋冦谷梁传绩功也功事也日其事败也杜氏曰邲郑地】
　　战而言及主乎是战者也【何氏曰序林父于上罪起其事言及者明晋汲汲欲败楚尔】按左氏晋师救郑经既不以救郑书矣【杜氏曰不书救者以其缓不及事无救患之实耳或谓不书救郑是予楚以伯然晋文晋悼之伯书楚人救衞救郑岂不予晋以伯乎】又不言楚晋战于邲而使晋主之何也陈人弑君晋不讨贼而楚能讨之楚人围郑亦既退师与郑平矣而又与之战则非观衅之师也故释楚不贬而使晋主之独与常词异乎【王氏曰据楚成救郑则书宋公及楚人战于楚得臣救卫则书晋侯齐宋秦师及楚人战于城濮今此晋救郑当书楚及晋战】按邲之役六卿并在大夫司马皆具官不欲勦民者三帅也违命济师者先縠也而独罪林父何也尊无二上定于一也古者仗临戎专制阃外【南史沈庆之传阃外之事将军所得专制李卫公问对古者出师命将授之以斧曰从此至天将军制之又授之以钺曰从此至地将军制之】虽君令有所不受【史记穰苴传将在军虽君令有所不受前汉书周亚夫传上劳军至细栁不得入曰军中但闻将军之令不闻天子诏上曰此真将军矣唐书段志传与宇文士及勒兵衞章武门太宗夜遣使至志曰军门不夜开使者示手诏志曰夜不能辨帝叹曰周亚夫何以加】况其属乎栾书救郑军帅之欲战者八人武子遂还众不敢遏【事见左传成公六年】偪阳之举匄偃二将皆请班师荀防令曰七日不克必尔乎取之遂下偪阳【事见左传襄公十年】林父既知无及于郑焉用之矣诸帅又皆信然其策先縠若独以中军佐济者下令三军无得妄动按军法而行辟夫岂不可既不能令乃畏失属亡师之罪而从韩献子分恶之言【朱子曰左传分谤事近世士大夫多是如此只要狥人情如荀林父邲之役先縠违命而济乃谓与其专罪六人同之是何等见识当时为林父者只合按兵不动召先縠而诛之】知难而冒进是弃晋师于谁责乎故后诛先縠不去其官此称败绩特以林父主之也【茅堂胡氏曰邲之战先縠赵旃实败晋师而独书林父者责元帅也武侯祁山之战违命于街亭者马谡也失于箕谷者邓芝也而武侯深自刻责以为咎皆在已此亦春秋一綂之义也任归于一者责有所归权分于下者众无适从吴楚既反汉用条侯以梁主之贵太后之尊交请救援条侯谨守便宜竟破七国唐六道重兵攻围淮蔡久而无功及裴度视师虽韩亦舆疾督战遂擒元济代宗以九节度之师围庆绪不立元帅一夕而溃其成败之绩岂不着明也哉张氏曰经以林父及之者言林父之为志乎此战也葢晋不能讨陈乱已失三纲军政之本乃欲恃力以争郑不知楚庄既讨陈乱则师出有名而所以施于郑者又进退得宜勇怯中节林父上不能辅君讨乱以行盟主之大义而此行本为救郑而郑已服楚先縠之徒恃强专制故林父虽知楚之不可敌而不能止诸帅之从楚师考公羊则知楚之所以胜考左氏则知晋之所以败此春秋所以不书救郑而特以林父主此战着其败师之罪也陈氏曰以大夫敌君于是始鞌之战不惟敌君且盟齐于师矣永嘉吕氏曰自楚执讨贼之权于是陈为楚有郑不堪楚之屡伐而受盟辰陵然曰与其来者可也则犹未纯乎从楚也故徼事于晋晋既不能有陈而仅争郑则邲之一战晋楚胜负之一决也自邲之败而楚伐宋横行于中国而莫制矣汪氏曰林父身为元帅始既不能禁副属之违令而专行终又不能躬帅士卒冒矢石而力战乃鼓于军中倡为弃甲曳兵之败败则丧师之罪不责林父诿于谁乎然楚君大夫与中国战皆贬书人故楚成于得臣于城濮囊瓦于柏举并书人惟此书晋荀林父帅师以敌楚子者尊中国而抑蛮荆故不以林父之有罪而贬之也之战贬楚子此不贬者楚成设诈禽宋公于乗车之防以伐其国又乗胜不悛而败宋于则与楚庄为中国之所不能为者异矣○刘氏曰子玉不见名氏林父见名氏公羊皆为不敌君可怪也哉庐陵李氏曰春秋中国与楚战不以胜败皆以中国为主徐邈曰内晋而外楚是也公羊以为荀林父称名氏先楚子者恶林父非也此因得臣书人而穿凿耳陈氏亦以为大夫敌君于是始葢主公羊説未可从也胡氏主乎是战之説亦是葢虽以中国为主然息争之道当责之中国也义皆可通要之此条楚书子则知其非贬矣林父不书救则知其有罪矣不贬者退师之情可恕有罪者败师之责难逃】
　　秋七月
　　附録【左传郑伯许男如楚○秋晋师归桓子请死晋侯欲许之士贞子谏曰不可濮城之役晋师三日谷文公犹有忧色左右曰有喜而忧如有忧而喜乎公曰得臣犹在忧未歇也困兽犹鬭况国相乎及楚杀子玉公喜而后可知也曰莫余毒也已是晋再克而楚再败也楚是以再世不竞今天或者大警晋也而又杀林父以重楚胜其无乃久不竞乎林父之事君也进思尽忠退思补过社稷之卫也若之何杀之夫其败也如日月之食焉何损于明晋侯使复其位】
　　冬十有二月戊寅楚子灭萧
　　【左传冬楚子伐萧宋华椒以蔡人救萧萧人囚熊相宜僚及公子丙王曰勿杀吾退萧人杀之王怒遂围萧萧溃申公巫臣曰师人多寒王巡三军拊而免之三军之士皆如抰纩遂傅于萧还无社与司马卯言号申叔展叔展曰有麦麴乎曰无有山麴穷乎曰无河鱼腹疾奈何曰目于眢井而拯之若为茅绖哭井则已明日萧溃申叔视其井则茅绖存焉号而出之杜氏曰萧宋附庸国】
　　假于讨贼而灭陈春秋以讨贼之义重也末减而书入恶其贰已而入郑春秋以退师之情恕也末减而书围与人为善之德宏矣至是肆其强暴灭无罪之国其志已盈虽欲赦之不得也故传称萧溃经以灭书断其罪也孟子曰以力假仁者伯伯必有大国楚庄葢以力假仁不能久假而遽归者也建万国亲诸侯者先王之政兴灭国继絶世者仲尼之法今乃灭人社稷而絶其祀亦不仁甚矣萧既灭亡必无赴者何以得书于鲁史楚庄县陈入郑大败晋师于邲莫与校者不知以礼制心至于骄溢克伐怨欲皆得行焉遂以灭萧告赴诸侯矜其威力以恐中国耳孟子定其功罪以五伯为三王之罪人春秋史外传心之要典推此类求之斯得矣【髙氏曰楚既得陈郑又败晋师遂深入中国凭陵诸夏灭人之国书以着其暴汪氏曰楚庄灭萧所以逼夫宋而胁中国诸侯之服已也】
　　晋人宋人卫人曹人同盟于清丘
　　【此大夫同盟之始左传晋原縠宋华椒衞孔达曹人同盟于清丘曰恤病讨贰于是卿不书不实其言也程子曰晋为楚败诸侯惧而同盟既而皆渝故书人以贬之杜氏曰清丘衞地】
　　书同盟志同欲也【杨士勋曰新城书同传云同外楚则清丘亦是外楚省文也】或以恶其反覆而书同盟非也春秋不贵盟誓自隐公始年书仪父盟蔑宋人盟宿已不实言矣奚待清丘然后恶反覆乎清丘载书恤病讨贰口血未干败其盟好所谓不待败而恶见者也又奚必人诸国之卿然后知反覆之可罪乎【杜氏曰宋代陈衞救之不讨贰也楚代宋晋不救不恤病也故大夫称人宋华椒承羣伪之言以误其国宋虽有守信之善而椒犹不免讥】楚既入陈围郑大败晋师伐萧灭之凭陵中国甚矣为诸侯计者宜信任仁贤脩明政事自强于为善则可以保其国耳曾不是图而刑牲歃血要质鬼神蕲【音祈】以御楚谋之不臧孰大于是故国卿贬而称人讥失职也【陈氏曰曷为贬称人犹曰人自为盟也人自为盟自鹿上以来未之有也于是再见其在见何中国久无伯也】原縠违命丧师乃晋国罪人而主兹盟约所信任者皆可知矣【家氏曰幽之同盟内外大小翕然来同齐霸之方盛也新城之同盟诸侯散者复合晋伯之渐衰也清丘之同盟异者众而同者鲜晋不复可言霸矣而春秋于四国之为此防犹以同盟书嘉其不以胜负为从违舍燎原强胜之楚从丧败方新之晋是故犹许之以同盟然视于幽之同则不可同日语矣汪氏曰新城之同晋以赵盾主盟清丘之同复以四国之大夫盟齐盟所以一天下之心而晋以大夫尸之又其甚而诸侯之大夫与焉伯业之不振宜矣庐陵李氏曰晋景公之同盟五清丘断道虫牢马陵于蒲○刘氏曰左氏云卿不书不实其言也夫春秋之世不实其言者众矣奚独此耶且华椒不宜被贬】
　　宋师伐陈卫人救陈
　　【左传宋为盟故伐陈衞人救之孔达曰先君有约言焉若大国讨我则死之】
　　陈有弑君之乱宋不能讨而楚能讨之虽曰县陈寻复封之其德于楚而不二未足责也宋人不能内自省德遽以大众伐之非义举矣卫人救陈背盟失信而以救书者见宋师非义陈未有罪而受兵为可恤也且谋国失图妄兴师旅无休息之期则乱益滋矣其以救书意在责宋也若卫叛盟则不待贬絶而恶自见矣【髙氏曰书衞救陈者所以罪宋也然衞方盟于清丘而反救陈救虽义事而有背盟之恶故称人汪氏曰清丘之载书恤病讨贰而宋之讨陈衞之救陈皆非春秋所与者不度徳不量力而启衅于强楚渝盟失信以从简书名虽是而实则非矣】
　　【乙定王十丒一年】十有三年【晋景四齐顷三衞穆四蔡文十六郑襄九曹文二十二陈成三桓四十一宋文十五秦桓九楚庄十八】
　　春齐师伐莒【公作伐卫】
　　【左传莒恃晋而不事齐故也临川吴氏曰齐以强陵弱而伐莒十一年之伐称齐人此称齐师者甚其动大众而伐小国也○汪氏曰公羊作伐衞证之经文前后皆无齐卫交怨之事而于莒则四年平之不肯而鲁伐之十一年齐又伐之则伐莒无疑矣】
　　夏楚子伐宋
　　【左传以其救萧也君子曰清丘之盟惟宋可以免焉】
　　楚人灭萧将以胁宋诸侯惧而同盟为宋人计者恤民固本轻徭薄赋使民效死亲其上则可以待敌矣计不出此而急于伐陈攻楚与国非策也故楚人有词于伐而得书爵【张氏曰天下无道小役大弱役强宋不知屈伸消长之道而欲以区区之力强中国由此致伐汪氏曰文定责宋特讥其启致兵之罪失保国之策非以楚之陵中国为无罪也葢不待贬絶而恶自见耳庐陵李氏曰楚有事于中国皆自郑及宋楚成之争伯败宋于楚穆之争伯弱宋于厥貉楚庄之兴挟郑人以侵宋卒之今年之伐明年之围又明年之平而南北之势成矣成十八年彭城之役楚又挟郑以图宋向非悼公之盛则于宋之盟不待襄公之末年而天下分伯矣】
　　秋螽
　　【杜氏曰为灾故书】
　　冬晋杀其大夫先縠
　　【左传秋赤狄伐晋及清先縠召之也冬晋人讨邲之败与清之师归罪于先縠而杀之尽灭其族君子曰恶之来也已则取之其先縠之谓乎】
　　先縠违命大败晋师元帅不能用已失刑矣今又重有罪焉晋人治其罪而戮之义也曷为称国以杀而不去其官夫兵者安危所系有国之大事也将非其人则败虽得其人使亲信间之则败以刚愎不仁者防焉而莫肯用命则败凡此三败君之过也河曲之战赵穿独出而臾骈之谋不用【事见左传文公十二年】济泾而次栾黡【于斩反】欲东而荀偃之令不行【事见左传襄公十四年】今林父初将中军乃以先縠佐之使敌国谋臣知其从政者新未能行令谁之过欤故称国以杀不去其官罪累上也【髙氏曰邲之役三帅皆欲还先縠固请战遂及于败至是以为讨然释赵旃魏锜不讨而独诛先縠为政不平杀者不受治矣又族灭之恶之甚也张氏曰越椒将攻王而楚庄尚思子文之治楚而复克黄之所先縠先轸之孙而灭其族葢晋之徳刑皆不足以敌楚矣】
　　附录【左传清丘之盟晋以衞之救陈也词焉使人弗去曰罪无所归将如而师孔达曰苟利社稷请以我説罪我之由我则为政而亢大国之讨将以谁任我则死之】
　　【丙定王十寅二年】十有四年【晋景五齐顷四衞穆五蔡文十七郑襄十曹文二十三卒陈成四桓四十二宋文十六秦桓十楚庄十九】
　　春卫杀其大夫孔达
　　【左传春孔达缢而死衞人以説于晋而免遂告于诸侯曰寡君有不令之臣达构我敝邑于大国既伏其罪矣敢告衞人以为成劳复室其子使复其位】
　　杀大夫而书名氏义不系于专杀也孔达弃信以危社稷卫人按其罪而诛之可也【茅堂胡氏曰孔达之死谋之不臧者也先君虽有约言若其有罪而大国见讨亦可践言不自省乎而况同盟口血未干即亢大国之讨以危其社稷乃以身死之求説于晋与自经于沟渎而莫之知者奚远哉是时陈贰于楚为孔达计者若顾约言告之以不当贰可也】何以称国而不去其官用人谋国干犯盟主至于见讨谁之过欤称国以杀不去其官罪累上也春秋端本清源故书法如此【苏氏曰孔达则有罪矣而衞人用其言以干盟主故称国以杀陈氏曰孔达自杀而称国以杀其君意也】
　　夏五月壬申曹伯寿卒
　　晋侯伐郑
　　【左传夏晋侯伐郑为邲故也告于诸侯搜焉而还中行桓子之谋也曰示之以整使谋而来郑人惧使子张代子良于楚郑伯如楚谋晋故也郑以子良为有礼故召之】
　　按左氏传为邲故也比事以观知其为报怨复讐之兵词无所贬者直书其事而义自见矣【张氏曰屈而知伸败而能改可以兴矣晋所以败由大义不明而争与国也今败未两嵗而复兴争郑之师故书晋侯以着其师之为报怨也髙氏曰晋救郑而败于邲郑遂即楚夫郑背盟即楚讨之正也然灵成以来文公之泽浸微干戈日寻积而至于蜀之盟而中国尽入楚矣岂特失郑而已乎】
　　秋九月楚子围宋
　　【左传楚子使申舟聘于齐曰无假道于宋亦使公子冯聘于晋不假道于郑申舟以孟诸之役恶宋曰郑昭宋聋晋使不害我则必死王曰杀汝我伐之见犀而行及宋宋人止之华元曰过我而不假道鄙我也鄙我亡也杀其使者必伐我伐我亦亡也亡一也乃杀之楚子闻之投袂而起屡及于窒皇劒及于寝门之外车及于蒲胥之市秋九月楚子围宋】
　　宋人要结盟誓欲以御楚已非持国之道轻举大众勦民妄动又非恤患之兵特书救陈以着其罪明见伐之由也国必自伐然后人伐之凡事其作始也简其将毕也必巨易于讼卦曰君子以作事谋始始而不谋必至于讼讼而不竟必至于师若宋是矣始谋不臧至于见伐见围几亡其国则自取之也春秋端本故责宋为深若蛮荆围中国则亦明矣【临川吴氏曰宋前以救萧而见伐今又以杀楚使而受围楚之荐食上国宋之挑衅强夷俱可罪也汪氏曰楚庄始而灭萧以逼宋继而伐宋以声其救萧之罪又遣使过宋不假道以激怒于宋而使杀之于是国君亲将环其国而攻之然则楚子之志在于陵暴中国以取威争伯其恶甚矣文定作传屡责宋而不责楚者楚人凭陵中夏之罪显而易见而宋有致兵之由其罪未着也故备论之庐陵李氏曰楚至是再围宋矣僖二十七年书楚人嫌词也此书楚子直词也】
　　葬曹文公
　　冬公孙归父防齐侯于谷
　　【左传冬公孙归父防齐侯于縠见宴桓子与之言鲁乐桓子告髙宣子曰子家其亡乎懐于鲁矣懐必贪贪必谋人谋人人亦谋已一国谋之何以不亡】
　　夫礼别嫌明微制治于未乱自天子出者也列国之君非王事而自相防聚是礼自诸侯出矣以国君而降班失列下与外臣防以外臣而抗尊出位上与诸侯防是礼自大夫出矣【王氏曰大夫防诸侯始于单伯防齐宋卫郑之君于鄄而后公孙敖防晋侯于戚至叔仲彭生防晋却缺于承筐则大夫自为防矣大夫盟诸侯始于柔防宋公陈侯蔡叔盟于折而后公孙敖防宋公陈侯郑伯晋士縠盟于垂陇至公子遂防晋赵盾盟于衡雍则大夫自相盟矣然庄僖以上大夫未专政也文宣以下大夫始专政矣】君若赘旒【何氏曰赘系属之辞旒旂旒以旂旒为喻者为下所执持】陪臣执命岂一朝一夕之故其所由来渐矣故易于坤之初六曰驯致其道至坚氷也易言其理春秋见诸行事若合符节可谓深切着明矣【张氏曰鲁素事齐而宣公之立公子遂主之故其父子常亲于齐而齐亦不复计等列之不班从而与之防也非礼甚矣王氏曰遂以不正而立宣公公以不正而任其子归父此年防齐侯明年防楚子见公与之深也诸侯失政自宣公始大夫专政自归父始庐陵李氏曰大夫防诸侯始于单伯防齐侯于鄄继见于公孙敖防晋侯于戚不知胡氏何以始发传于此岂非以非伯事而私相防乎】附録【左传孟献子言于公曰臣闻小国之免于大国也聘而献物于是有庭实旅百朝而献功于是乎容貌采章嘉淑而有加货谋其不免也诛而荐贿则无及也今楚在宋君其图之公説】
　　【丁定王十卯三年】十有五年【晋景六齐顷五衞穆六蔡文十八郑襄十一曹宣公庐元年陈成五桓四十三宋文十七秦桓十一楚庄二十】
　　春公孙归父防楚子于宋
　　楚子不假道于宋以启衅端而围之陵蔑诸夏甚矣【襄陵许氏曰楚围宋之威振及鲁矣】诸侯纵不能畏简书防同恶存先代之后严兵固圉以为声援犹之可也乃以周公之裔千乘之国谋其不免至于荐贿不亦鄙乎若此类圣人不徒笔之于经也比事以观则知当时天下盛衰之由春秋经世之畧矣【陈氏曰吾大夫始特防楚也朱子曰公孙归父防楚子于宋宋人及楚人平春秋责其叛中国而从夷狄尔罪其贰霸非是春秋岂率天下诸侯以从三王之罪人哉庐陵李氏曰归父防楚子于宋正与昭九年叔弓防楚子于陈书法事情皆同左氏胡氏传得之矣】
　　夏五月宋人及楚人平
　　【左传宋人使乐婴齐告急于晋晋侯欲救之伯宗曰不可古人有言曰虽鞭之长不及马腹天方受楚未可与争虽晋之强能违天乎谚曰髙下在心川泽纳污山薮藏疾瑾瑜匿瑕国君含垢天之道也君其待之使解杨如宋使无降楚曰晋师悉起将至矣郑人囚而献诸楚楚子厚赂之使反其言不许三而许之登诸楼车使呼宋人而告之遂致其君命楚子将杀之使与之言曰尔既许不谷而反之何故非我不信女则弃之速即尔刑对曰臣闻之君能制命为义臣能承命为信信载义而行之为利谋不失利以卫社稷民之主也义无二信信无二命君之赂臣不知命也受命以出有死无霣又可赂乎臣之许君以成命也死而成命臣之禄也寡君有信臣下臣获考死又何求楚子舍之以归夏五月楚师将去宋申犀稽首于王之马前曰毋畏知死而不敢废王命王弃言焉王不能答申叔时仆曰筑室反耕者宋必听命从之宋人惧使华元夜入楚师登子反之牀起之曰寡君使元以病告曰敝邑易子而食析骸以防虽然城下之盟有以国毙不能从也去我三十里唯命是听子反惧与之盟而告王退三十里宋及楚乎华元为质盟曰我无尔诈尔无我虞公羊传外平不书此何以书大其平乎已也何大乎其平乎已庄公围宋军有七日之粮尔尽此不胜将去而归尔于是使司马子反乗堙而闚宋城宋华元亦乗堙而出见之司马子反曰子之国何如华元曰惫矣曰何如曰易子而食之析骸而炊之司马子反曰嘻甚矣惫虽然吾闻之也围者柑马而秣之使肥者应客是何子之情也华元曰吾闻之君子见人之厄则矜之小人见人之厄则幸之吾见子之君子也是以告情于子也司马子反曰诺勉之矣吾军亦有七日之粮尔尽此不胜将去而归尔揖而去之反于庄王庄王曰何如司马子反曰惫矣曰何如曰易子而食之析骸而炊之庄王曰嘻甚矣惫虽然吾今取此然后而归尔司马子反曰不可臣已告之矣军有七日之粮尔庄王怒曰吾使子往视之子曷为告之司马子反曰以区区之宋犹有不欺人之臣可以楚而无乎是以告之也庄王曰诺舍而止虽然吾犹取此然后归尔司马子反曰然则君请处于此臣请归尔庄王曰子去我而归吾孰与处于此吾亦从子而归尔引师而去之故君子大其平乎已也此皆大夫也其称人何贬曷为贬平者在下也谷梁传平者成也善其量力而反义也人者众辞也平称众上下欲之也外平不道以吾人之存焉道之也】
　　此华元子反二国之卿其称人何贬也春秋贱欺诈恶侵伐二卿不爱其情释怨解纷使宋无亡国之忧楚无灭国之罪功亦大矣宜在所褒何以贬也善则称君过则归已则民作忠今二卿自以情实私相告语取必于上以成平国之功而其君不预知焉非人臣之义也【董子曰子反与华元平是内专政而外擅名也】世衰道微暴行交作君有听于臣父有听于子夫有听于妇而人道将灭亾矣仲尼所为惧春秋所以作也故平以解纷【啖氏曰和而不盟曰平】虽其所欲而平者在下则大伦紊矣圣人明其道不计其功故褒贬如此然则臣而有安国家利社稷者专之不可乎曰专之而可者谓境外也子反在君之侧无奏报之难几会之失奚急于平而专之若是哉或曰子反攘善则知其罪矣华元救国急难而纾其情实何尤焉夫宋先代之后武王所封以备三恪【汪氏曰本作愙敬之如賔客也】横见侵偪非有可灭之罪也若以大义责之曰子为上卿不能恤小助桀为虐陵我郊保围我城郭欲灭我社稷纵子得之何面目见天下之士乎使子反果忠楚庄果贤必为义动退师止众结盟而反矣何必轻见情实蹈不测之险乎后世羊陆效其所为交欢边境而议者以为非纯臣也知春秋之法矣【晋书羊祜与呉陆抗对境使命交通抗遗祜酒祜馈抗药时谓华元子反复见于今朱子曰羊陆相遗问只是敌国相倾之谋陈氏曰凡平不书必闗于天下之故也而后书有与楚平者矣文九年陈平不书宣十年郑平不书至宋始书之僖二十四年宋尝及楚平矣至庄王始书之必宋从楚必庄王得宋天下将有南北之势春秋特致意焉永嘉吕氏曰晋与楚争陈楚讨少西氏之乱而陈在楚宇下矣晋与楚争郑邲之战败而郑又在楚宇下矣宋伐陈而卫救之则衞又贰于楚归父防于宋而鲁又即于楚楚之围宋军罢食尽而将去矣宋人告急晋不能出师以援之宋及楚平岂得已哉书曰宋人及楚人平以见中国之无伯也以见荆楚之恣横也以见诸侯之有畏于楚而莫有能救之者也○刘氏曰公羊云大其平乎已也非也臣无专美古今之诏也子反何不退与其君谋而擅与宋平乎谷梁云平称众上下欲之也非也暨齐平何以不曰暨齐人平乎又云外平不书以吾人之存焉道之也非也宋幸得平以告诸侯故鲁史有其事尔庐陵李氏曰春秋书平五独此为外平此条之説陈氏为长宋楚称人疑谷梁为优胡氏专取公羊则以此平不过子反华元一言而觧宋楚实未尝有盟誓也恐当时未必能如此】
　　六月癸卯晋师灭赤狄潞氏以潞子婴儿归
　　【左传潞子婴儿之夫人晋景公之姊也酆舒为政而杀之又伤潞子之目晋侯欲伐之诸大夫皆曰不可酆舒有三隽才不如待后之人伯宗曰必伐之狄有五罪隽才虽多何补焉不祀一也耆酒二也弃仲章而夺黎氏地三也虐我伯姬四也伤其君目五也恃其隽才而不以茂徳滋益罪也后之人或者将敬奉徳义以事神人而申固其命若之何待之不讨有罪曰将待后后有辞而讨焉毋乃不可乎夫恃才与众亡之道也商纣由之故灭天反时为灾地反物为妖民反徳为乱乱则妖灾生故文反正为乏尽在狄矣晋侯従之六月癸夘晋荀林父败赤狄于曲梁辛亥灭潞鄷舒奔卫卫人归诸晋晋人杀之】
　　其称日谨之也上卿为主将略而称师者着其暴也【陈氏曰灭国之称日者谨之也灭国之大夫其称人者贬之也故荀林父之灭潞氏随防之灭甲氏春秋皆略而不书所以深着其强暴也】灭而举号及氏者减见灭之罪着灭者之甚不仁也潞婴儿不死社稷比于中国而书爵者免婴儿之责词也然则晋人之伐之者非耶徐夷并兴东郊不开伯禽征之【见书费誓】玁狁孔炽侵镐【合老反】及方宣王伐之【见诗小雅六月】楚人侵郑近在王畿齐侯攘之皆门庭之防不可縦而莫御者也虽御之亦不极其兵力殄灭之无遗育也今赤狄
　　未甞侵掠晋境非门庭之寇而恃强暴以
　　灭之其不仁甚矣春秋所以责晋而略狄也
　　又有异焉者夫伐国之要讨其罪人斯止
　　矣按左氏潞子夫人晋景公之姊也酆
　　舒为政而杀之又伤潞子之目则酆舒
　　者罪之在也为晋计者执酆舒轘【音患】诸市立黎侯安定潞子改纪其政而返则诸狄服疆域安矣今乃利狄之土灭潞氏以其君归何义乎春秋所以责晋而畧狄也【髙氏曰是时楚肆其彊围宋逾年晋不能救而反伐狄利其土地亦怠于忧中国矣汪氏曰灭晋景公防狄于攅而不讨函陈灭赤狄潞氏而不救宋汲汲于开疆而忘中国不可以言伯矣永嘉吕氏曰潞氏屡侵中国晋景灭之似也然楚之围宋歴三时而不觧晋不能兴兵往救而徒加兵于狄今年书晋师灭赤狄潞氏以潞子婴儿归明年书晋人灭赤狄甲氏及留吁观宋人之告急晋侯欲救之而伯宗方以纳污藏疾自诿及晋侯之欲伐狄诸大夫皆以为不可而伯宗乃曰后之人或者将敬奉徳义若之何待之呜呼是诚何心哉其为谋不过陵弱畏强尔不得志乎楚乃求得志于狄晋侯以是赏桓子又以是赏士伯又献狄俘于周君臣之问矜然徳色何暇谋及楚哉备书而义自见矣陈氏曰灭国以其君归皆称爵如楚人灭子奔黄楚人灭顿以顿子牂归楚人灭胡以胡子豹归苐言奔者不名之以归者名之○刘氏曰公羊云潞子之为善也躬足以亡尔非也四裔之君称子周礼也非为善而亡也葢迷于有爵尔】
　　秦人伐晋
　　【左传秋七月秦桓公伐晋次于辅氏壬午晋侯治兵于稷以略狄土立黎侯而还及雒魏颗败秦师于辅氏获杜回秦之力人也初魏武子有嬖妾无子武子疾命颗曰必嫁是疾病则曰必以为殉及卒颗嫁之曰疾病则乱吾从其治也及辅氏之役颗见老人结草以抗杜回杜回踬而颠故获之夜梦之曰余而所嫁妇人之父也尔用先人之治命余是以报庐陵李氏曰此条诸传皆无左氏发传于王札子杀召伯毛伯后疑此文本是此经之传故陈氏曰秦人秦伯桓公也则亦以为即七月之伐矣经传之文其月日先后者甚多不知杜氏何以不取髙氏曰自三年秦师伐晋晋不报秦今十四年矣此复来伐者乗晋兵略狄土而闚其虗也故贬而人之】王札子杀召伯毛伯
　　【左传王孙苏与召氏毛氏争政使王子捷杀召戴公及毛伯衞卒立召襄公羊传王札子者何长庶之号也縠梁传王札子者当上之辞也杀召伯毛伯不言其何也两下相杀也两下相杀不志乎春秋此其志何也矫王命也杀之非忿怒相杀也故曰以王命杀也以王命杀则何志焉为天下主者天也继天者君也君之所存者命也为人臣而侵其君之命而用之是不臣也爲人君而失其命是不君也君不君臣不臣此天下所以倾也】王臣有书字而言子者王季子是也有书子而系名者王子虎是也此称王札子者谷梁以为当上之词也【何氏曰天子之庶兄天子不言子弟故变文言王札书者恶天子不以礼尊之而任以权王氏曰变文先名若王猛然髙氏曰矫王命以杀大臣宜名之以着其罪然书札而不书王子则与内臣柔弱之类无异书王子札则与王子虎无异故变文以别之】其为当上之词者矫王命以杀之也为天下主者天也继天者君也君之所司者命也为人臣而侵其君之命则不臣为人君而假其臣以命则不君君不君臣不臣天下所以倾也邢侯专杀雍子于朝叔向以杀人不忌为贼请施邢侯君子以为义【事见左传昭公十四年】王札子之罪当服此刑而天王不能施之无政刑矣何以保其国而不替乎【或问王札子陆淳以为王子札茅堂胡氏曰读经当看大防有疑处且阙之圣人之意只是罪挟王命专杀耳蜀杜氏曰桓襄之前列国诸侯交相战伐列国不禀王命也至此而王臣有相杀者内之卿士不奉王命也襄陵许氏曰拓拔魏世髙欢覩张彛之变而生乱心梁武在位王侯专杀故法不施遂以乱亡无惑乎周之无以令天下也○赵氏曰公羊云王札子者长庶之号也此妄穿凿尔刘氏曰谷梁云不言其何也两下相杀也非也凡杀大夫称其者皆君也岂可云王札子杀其大夫召伯毛伯乎】
　　附録【左传晋侯赏桓子狄臣千室亦赏士伯以瓜衍之县曰吾获狄士子之功也微子吾丧伯氏矣羊舌职説是赏也曰周书所谓庸庸只只者谓此物也夫士伯庸中行伯君言之亦庸士伯此之谓明徳矣文王所以造周不是过也故诗曰陈锡哉周能施也率是道也其何不济○晋侯使赵同献狄俘于周不敬刘康公曰不及十年原叔必有大咎天夺之魄矣】
　　秋螽
　　人事感于此则物变应于彼宣公为国虚内以事外去实而务华烦于朝防聘问赂遗之末而不知务其本者也故戾气应之六年螽七年旱十年大水十有三年又螽十有五年复螽府库匮仓廪竭调度不给而言利尅民之事起矣【张氏曰自六年至今三遇螽灾而加之以水旱此宣公不修徳节用爱人之所感也】
　　仲孙蔑防齐髙固于无娄【公作牟娄】
　　【杜氏曰无娄邑王氏曰隐四年莒伐取牟娄即其地】
　　礼之始失也诸侯非王事而自相防也无以正之不自天子出矣然后诸侯与大夫防【详见文公元年防戚注】又无以正之然后大夫与大夫会【详见文公八年盟衡雍注】礼亦不自诸侯出矣田氏簒齐六卿分晋【史记齐世家康公十九年陈恒曽孙田和始为诸侯迁康公海濵晋世家静公二年魏武侯蔡哀侯赵敬侯灭晋而三分其地静公迁为家人】三家专鲁理固然也不能辨于早后虽欲正之其将能乎【髙氏曰齐侯在谷则公孙归父防之齐卿在无娄则仲孙蔑防之葢公主齐久矣幸晋楚之争而不我及也忽焉而平楚宋俾归父请于齐侯齐侯则疑我之从楚也蔑于是复防以修旧好焉庐陵李氏曰大夫防大夫始于叔彭生防晋郤缺于承筐而胡氏独发传于此条之下未详其説张氏亦曰大夫相防葢始于此岂非以二子非国事而私相防乎】
　　初税亩
　　【左传非礼也谷出不过借以丰财也公羊传初者何始也税亩者何履亩而税也初税亩何以书讥何讥尔讥始履亩而税也何讥乎始履亩而税古者什一而借古者曷为什一而借什一者天下之正中也多乎什一大桀小桀寡乎什一大貉小貉什一者天下之中正也什一行而颂声作矣谷梁传初者始也古者什一借而不税初税亩非正也古者三百步为里名曰井田井田者九百亩公田居一私田稼不善则非吏公田稼不善则非民初税亩者非公之去公田而履亩十取一也以公之与民为己悉矣古者公田为居井灶葱韮尽取焉】孟子曰耕者助而不税则天下之农皆悦而愿耕于其野矣书初税亩者讥宣公废助法而用税也【杜氏曰公田之法十取其一今又履其余亩复十收其一故哀公曰二吾犹不足遂以为常故曰初孙氏曰古者什一不税于民宣公奢泰国用不足又取私田以敛其一始什二而税也】殷制公田为助助者借也【朱子曰商人以六百三十亩之地画为九区区七十亩中为公田其外八家各授一区但借其力以耕公田而不复税其私田】周因其法为彻彻者通也【朱子曰周制一夫受田百亩而与同沟共井之人通力合作计亩均收大率民得其九公取其一故谓之彻鲁自宣公税亩又逐亩什取其一则为十而取二矣】其实皆什一也古者上下相亲上之于下则曰骏发尔私终三十里惟恐民食之不给也下之于上则曰雨我公田遂及我私惟恐公田之不善也故助法行而颂声作矣世衰道微上下交恶民惟私家之利而不竭力以奉公【刘向曰是时民患上力役懈于公田】上惟邦赋之入而不恻怛以利下水旱凶灾相继而起公田之入薄矣所以废助法而税亩乎初者志变法之始也【茅堂胡氏曰什一天下之中正不可寡亦不可多也今宣公擅变先王之仁政而灭其所以为中于其国与民者既借其力以耕公田又履民田而税其私亩书曰初税亩者志乱常之始自是而不复矣】其后作丘甲用田赋至于二犹不足则皆宣公啓之也故曰作法于凉其弊犹贪作法于贪弊将若何有国家者必欲克守成法而不变其必先务本乎【汪氏曰三代制田取民虽皆不过什一而其为法至周始详宻而周尽为人君者苟能谨守其中正之制则可以足国而裕民矣今宣公以簒得国既不能修徳以弭天灾而感水旱螽蝝之变又不能敛奢以节国用而贻饥馑空乏之忧于是一旦紊先王之制増税亩之法作法于贪其害有不可胜言矣易世而成公作丘甲而赋民之力有加于古迄春秋之终而哀公用田赋而民财民力殆无遗余皆肇于宣公之作俑也又使诸国效尤郑子产则作丘赋魏文侯则増租赋卒之暴秦开阡陌更赋税而先王之制穷今不复岂非宣公首祸以致然乎春秋书初者二初献六羽喜礼之复正也初税亩忧田制之变古也美恶不嫌同词○庐陵李氏曰赵子赋税例三此年税亩成元年作丘甲哀十二年用田赋也赵子改革例十初献六羽跻僖公初税亩作丘甲丘武宫作三军舍中军丘官从祀先公用田赋也凡变常之事皆书革而上者比于治革而下者比于乱察其所革而兴亡兆矣又曰税亩之説公谷何氏范氏胡氏皆以为仍是什而取一但废古之助法尔左氏传文亦无什取二之意惟杜氏以为既取其公田又税其私田十之一则为十而取二此説似太过徐邈注谷梁以为除去公田之外又税私田之什一杨士勋亦从之然于去公田之觧亦牵强而朱子集注亦曰鲁自宣公税亩又逐亩十取其一则为十而取二矣似亦从杜氏之説葢未详孰是但变法之初未必遽至倍取故当且从胡氏】
　　冬蝝生【蝝税全反】
　　【公羊传未有言蝝生者此其言蝝生何蝝生不书此何以书幸之也幸之者何犹曰受之云尔受之云尔者何上变古易常应是而有天灾其诸则官于此焉变矣谷梁传蝝非灾也其曰蝝非税亩之灾也】
　　始生曰蝝既大曰螽秋螽未息冬又生子灾重及民也而详志之如此者急民事谨天灾仁人之心王者之务也遇天灾而不惧忽民事而不修而又为繁政重赋以感之国之危无日矣【髙邮孙氏曰蝝者螽之子也春秋之秋夏时之夏春秋之冬夏时之秋也螽为灾于夏而蝝生于秋一嵗而再为灾故志也王氏曰蝝螽之子尔雅谓蝮□説者以为螽之有子不因化牡腹中陶冶而自生故蝝曰蝮蜪皆蝗类故春秋记为灾○赵氏曰左氏云幸其不为物害而书之按此类生讫便为灾如蚕食叶也为秋中之螽未息冬又生子重重为灾故书尔】
　　饥
　　【左传蝝生饥幸之也】
　　春秋饥岁多矣【汪氏曰据隐公再书螟桓公再大水又螽庄公三大水无麦苗大无麦禾僖公不雨螽大早文公三书歴三时不雨又螽成公大水哀公三书螽皆不书饥】书于经者三而宣公独有其二何也古者三年耕余一年之畜九年耕余三年之食虽有凶旱民无菜色是岁虽螽蝝而遽至于饥者宣公为国务华去实虚内事外烦于朝防聘问赂遗之末而不敦其本府库竭矣仓廪匮矣水旱螽蝝天降饥馑亦无以振业贫乏矣经所以独两书饥以示后世为国之不可不敦本也【张氏曰宣两书饥一在大水之后一在螽蝝之后甚言国无蓄积而民无以生也家氏曰蝝生自一时而言也饥自一嵗而言也庐陵李氏曰左氏公羊皆云幸之者以春秋幸天道之即应庶几宣公之能变乎谷梁説虽凿亦好】
　　【戊定王十辰四年】十有六年【晋景七齐顷六衞穆七蔡文十九郑襄十二曹宣二陈成六桓四十四宋文十八秦桓十二楚庄二十一】
　　春王正月晋人灭赤狄甲氏及留吁
　　【左传春晋士防帅师灭赤狄甲氏及留吁铎辰三月献狄俘晋侯请于王戊申以蔽冕命士防将中军且为大傅于是晋国之盗逃奔于秦羊舌职曰吾闻之禹称善人不善人远此之谓也夫诗曰战战兢兢如临深渊如履薄氷善人在上也善人在上则国无幸民谚曰民之多幸国之不幸也是无善人之谓也杜氏曰甲氏留吁赤狄之别种晋既灭潞氏今又尽其遗党】
　　按左氏董是役者士防也上将主兵其称人贬词也甲氏潞之遗种留吁其残邑也【髙氏曰书及者所以别其族】王者不勤兵于远畧不使其肆扰则止矣伯禽征徐夷东郊既开而止【书费誓序徐夷并兴东郊不开】宣王伐玁狁至于太原而止【诗六月薄伐玁狁至于太原注逐出之而已不穷追也】武侯征戎泸服其渠帅而止【三国志蜀诸葛亮传亮南征马谡曰若殄尽遗类非仁者之情也愿公服其心而已五月渡泸至南中斩雍闿闻孟获为夷汉所服募生致之既得七纵七禽获曰公天威也南人不复反矣遂平四郡】必欲尽殄灭之无遗种岂仁人之心王者之事乎士防所以贬而称人也【家氏曰晋灭潞氏则曰讨有罪也既灭之矣而复用师不已是必欲穷极其党类尽夷灭之而后已夫岂仁人之所忍为故书人以贬之楚人围宋坐视不救诿曰鞭长不及马腹又灭潞氏又灭甲氏留吁可已而不已志存乎逐利而不能赴人之急谓诸侯何张氏曰晋自不得志于楚而一意用武于狄兼并其地防书人深贬之也薛氏曰攅函之防未几而三灭狄大无信也】
　　夏成周宣榭火【榭公作谢火公谷作灾】
　　【左传人火之也凡火人火曰火天火曰灾公羊传成周者何东周也宣榭者何宣宫之榭也何言乎成周宣榭灾乐器藏焉尔成周宣榭灾何以书记灾也外灾不书此何以书新周也谷梁传周灾不志也其曰宣榭何也以乐器之所藏目之也】
　　成周天子之东都【杜氏曰成周洛阳何氏曰天下所名为东周名为成周者本成王所定名】宣榭宣王之庙也按吕大临考古图【大临蓝田人字与叔程门髙弟】有【皮变反】敦【音对】者称王格于宣榭呼内史策命是知宣榭者宣王之庙也【何氏曰周宣王之庙也至此不毁者有中兴之功】古者爵有德禄有功必于太庙示不敢专也榭者射堂之制其堂无室以便射事故凡无室者皆谓之榭【尔雅室有东西厢曰庙无东西厢有室曰寝无室曰榭谓屋歇前】宣王之庙谓之榭者其庙制如榭也宣榭火何以书以宗庙之重书之也【汪氏曰书外灾者五皆以国书葢灾及于宗庙朝市而非一处也独此书宣榭以天子宗庙之重纪之也以责王室不谨于火备虽人火焚之而不能救忽慢先祖之罪着矣】贵戚擅杀大臣而天子不讨王室不复能中兴矣人火之天所以见戒乎【汪氏曰董仲舒刘向谓王札子杀召伯毛伯天子不能诛天戒之○刘氏曰公羊云外灾不书何以书新周也非也谷梁云周灾不志亦非也宋灾犹志况周灾乎来告则书尔髙邮孙氏曰公谷皆云乐器之所藏榭藏乐器则何独名宣乎汪氏曰啖氏谓宣王庙当在王城然成周乃王城下都之总名分言之则涧水东瀍水西为王城都邑在焉瀍水东下都为成周商民居焉合言之则总曰成周故洛诰多士序言往营成周成周既成是也成谓原庙始于汉东周未应立宣王庙然诗称于周受命自召祖命书称王在新邑烝祭文王武王则洛邑成周镐京皆宗庙矣先王立庙葢有故也杜氏以为宣王讲武屋外传亦云榭不过讲军实窃疑宣王南征北伐讲武于此遂以为庙故其制如榭与宗庙不同张氏亦谓宣王复防诸侯于东都因存其庙古者祖有功故不毁是也二传谓乐器存焉非也周官守祧掌守先王先公之庙祧其遗衣服藏焉未闻藏乐也况榭既无室何以藏乐器乎李氏尧命曰庙不应有榭榭不应藏乐榭者讲武之所宣者其宣王之所为乎至是厯十二世王业日壊求其如宣之盛既不可得而见而王之迹又煨烬葢痛之也庐陵李氏曰楚语曰先王之为台榭也榭不过讲军实故知榭是讲武屋也杜氏之榭为讲武处而昧于宣字之义公谷之宣榭为宣王庙而不辨其为讲武之所若但以为宣王庙则何不在京师而在成周乎且又何以名之曰榭乎故此条张氏发明胡氏之説且兼用三传之所长为得之公谷又以为宣王中兴所作乐器藏于此因天灾之变见周之不复兴也未知何据恐传闻之谬公羊新周之説葢以为春秋主鲁故惟于周宋书灾为王者之后记灾也此其一家之义不可从】
　　秋郯伯姬来归
　　【左传出也】
　　按左氏郯伯姬来归出也【啖氏曰内女见出皆书来归大其事也髙氏曰不能事舅姑为夫所出见弃而归也】内女出书之策者男女居室人之大伦也婚姻之礼废则夫妇之道苦淫辟之罪多矣复相弃背丧其配耦氓之诗所以刺卫【朱子曰淫妇为人所弃而自叙其事以道其悔恨之意也】日以衰薄室家相弃中谷有蓷所以闵周【朱子曰凶年饥馑室家相弃妇人览物起兴而自述其悲叹之词也】易叙咸恒为下经首【程子曰夫妇人伦之始所以下经首咸继以恒男女交合而成夫妇故咸与恒皆二体合为夫妇之义】春秋内女出夫人归凡男女之际详书于策所以正人伦之本也其旨微矣【赵氏曰为妇而出着其非也吕氏曰妇人既嫁而出人道之大者故书之薛氏曰参讥之也家氏曰女生而愿为有家故嫁者谓之归人道之常也见出而曰来归着其变也临川吴氏曰常事不书故归郯不书汪氏曰春秋书郯伯姬叔姬来归所以讥父母之训育弗至致内女之妇徳有亏而亦书郯之君失齐家之道而弃其伉俪也然叔姬书卒书伯逆其丧归则叔姬之出必有不当絶者而郯伯姬不书卒不书丧归则出者与出之者其罪皆着矣】附録【左传为毛召之难故王室复乱王孙苏奔晋晋人复之○冬晋侯使士防平王室定王享之原襄公相礼殽烝武子私问其故王闻之召武子曰季氏而弗闻乎王享有体荐宴有折爼公当享卿当宴王室之礼也武子归而讲求典礼以修晋国之法】
　　冬大有年
　　【谷梁传五谷大熟为大有年】
　　程氏曰大有年记异也旱干水溢饥馑荐臻者灾也山崩地震彗孛飞流者异也景星甘露醴泉芝草百谷顺成者祥也大有年上瑞矣何以为记异乎凡灾异庆祥皆人为所感而天以其类应之者也人事顺于下则天气和于上宣公弑立逆理乱伦水旱螽蝝饥馑之变相继而作【汪氏曰七年大旱十年大水六年螽十三年又螽十五年螽又蝝生十年饥十五年大饥】史不絶书宜也独于是冬乃大有年所以为异乎【髙邮孙氏曰大者非常之辞有者不宜有也春秋书有年皆在桓宣之时圣人之意可知矣张氏曰宣公夺嫡而立王诛不加而天灾饥馑之祸屡降今年大有年亦所以记咎徴常多故曰记异也临川吴氏曰宣公在位十六年天灾荐臻今忽大有年所以为异也二百四十二年书有年者二岂得谓祥乎】夫有年大有年一耳古史书之则为祥仲尼笔之则为异此言外微旨非圣人莫能修之者也【汪氏曰桓公有年之后远狩守郎犯害民物宣公大有年之先履亩而税重困农民二公得国于不义又不能修徳以抚下残虐国本恬不为忧春秋之书有年既以纪天时之反常又以悯鲁国之民而幸其仅有年也不尔则人类灭矣】
　　【已定王十已五年】十有七年【晋景八齐顷七衞穆八蔡文二十卒郑襄十三曹宣三陈成七桓四十五宋文十九秦桓十三楚庄二十二】
　　春王正月庚子许男锡我卒
　　【昭公也在位三十年子甯嗣是为灵公】
　　丁未蔡侯申卒夏葬许昭公葬蔡文公
　　日卒书名赴而得礼记之详也葬而不月其畧在内宣公为国务华而无忠信诚慤之心计利而不知礼义邦交之实哀死送终独厚于齐而利害不切其身者皆阙如也大则薄其君亲【汪氏曰三年使微者防葬匡王】次则忽于盟主【汪氏曰九年晋成公卒不书葬】又其次若秦若卫若滕虽来告赴怠于礼而不防也【汪氏曰四年秦伯稻卒九年滕子卒衞侯郑卒皆不防葬】比事以观义自见矣【张氏曰春秋备书而宣公不谨于事上交邻之罪见矣】
　　六月癸卯日有食之
　　己未公防晋侯卫侯曹伯邾子同盟于断道
　　【左传春晋侯使郤克徴防于齐齐顷公帷妇人使观之郤子登妇人笑于房献子怒出而誓曰所不此报无能涉河献子先归使栾京庐待命于齐曰不得齐事无复命矣郤子至请伐齐晋侯弗许请以其私属又弗许齐侯使髙固宴弱蔡朝南郭偃防及敛盂髙固逃归夏防于断道讨贰也盟于卷楚辞齐人晋人执宴弱于野王执蔡朝于原执南郭偃于温苗贲皇使见宴桓子归言于晋侯曰夫晏子何罪昔者诸侯事吾先君皆如不逮举言羣臣不信诸侯皆有贰志齐君恐不得礼故不出而使四子来左右或沮之曰君不出必执吾使故髙子及敛盂而逃夫三子者曰若絶君好宁归死焉为是犯难而来吾若善逆彼以懐来者吾又执之以信齐沮吾不既过矣乎过而不改而又久之以成其悔何利之有焉使反者得辞而害来者以惧诸侯将焉用之晋人缓之逸谷梁传同者有同也同外楚也程子曰诸国同心欲伐齐故书同盟杜氏曰断道晋地】
　　书同盟者志同欲也大国率之小国畏威而从命非同欲也【汪氏曰如宋襄公盟于曹南】小国诉之大国勉强而应焉非同欲也【汪氏曰如莒人请盟于鲁公孙敖如莒涖盟】若断道之盟诸侯同心谋欲伐齐释其愤怒非有不得已而要之者也【汪氏曰鲁卫曹邾皆迫于齐故同有伐齐之心而晋又欲讨其贰防逢其适观明年晋衞伐齐又二年四国与齐战鞌则此盟为同谋伐齐可知矣鞌战邾人不与者国小不能以兵从也陈氏曰同盟至新城而再见断道之后不曰同盟者寡矣】或以为防同天子之事筑宫为坛设方明如方岳之盟故书同【刘氏曰同所以名盟焉耳非同时之谓也以周礼言之殷见曰同同者巡狩殷国也以仪礼言之则设方明王日月而命事者同盟也觐礼诸侯觐于天子为宫方三百步四门坛十有二寻深四尺加方明于其上方明者木也方四尺设六色六玉以方明者上下四方神明之象也防同而盟明神鉴之王巡狩至于方岳之下诸侯防之亦为此宫以见之】疑其説之误矣【汪氏曰襄十八年书同围齐未尝讲防礼岂亦行防同之礼传纪楚公子罢戎与郑人同盟于中分邾人郑人徐人防宋公同盟于虫初无五等诸侯亦岂能用防同之制哉庐陵李氏曰此盟诸传皆以为谋齐而谷梁独以为外楚葢拘于同尊同外之例恐非事实然此举出于宋及楚平之后而徴防于齐则初意为盟诚因惧楚但郤克既怒齐遂就起伐齐之谋耳谷説亦不为无据详见庄十六年又曰此盟独鲁衞曹者即谷梁所谓鲁行父晋郤克衞孙良夫曹公子首同日使齐皆见笑辱者也故鞌战亦具列四子然谷梁以四子聘齐在成元年故此不以为谋齐之盟恐谷梁得其事而失其时耳】
　　附録【左传秋八月晋师还○范武子将老召文子曰燮乎吾闻之喜怒以类者鲜易者实多诗曰君子如怒乱庶遄沮君子如祉乱庶遄已君子之喜怒以已乱也弗已者必益之郤子其或者欲已乱于齐乎不然余惧其益之也余将老使郤子逞其志庶有豸乎尔从三子唯敬乃请老郤献子为政】
　　秋公至自防
　　【汪氏曰宣公防盟两书至黒壤之防事齐而不事晋危晋之见讨而不得释也断道之盟背齐而与晋谋伐齐危齐人之见讨也宣自即位以来卑屈事齐惟恐获戾末年遽有伐之之意初乞师于楚寻复求助于晋齐近于鲁而远借援于大国以间朝夕之好岌岌乎其殆哉】
　　冬十有一月壬午公弟叔肹卒【肹讦乙反】
　　【左传公母弟也凡太子之母弟公在曰公子不在曰弟凡称弟皆母弟也谷梁传其曰公弟叔肹贤之也其贤之何也宣弑而非之也非之则胡为不去也曰兄弟也何去而之与之财则曰我足矣织屦而食终身不食宣公之食君子以是为通恩也以取贵乎春秋】
　　称弟得弟道也称字贤也【汪氏曰佞夫齐年郑语宋辰秦鍼陈光招衞黒背鱄称弟不称字许叔蔡叔蔡季纪季称字不称弟何氏曰宣公簒立叔肹不仕其朝不食其禄终身于贫贱故孔子曰笃信好学守死善道危邦不入乱邦不居天下有道则见无道则隐此之谓也礼盛徳之士不名】何贤乎叔肹宣弑而非之也非之则胡为不去也兄弟无絶道故虽非之而不去也与之财则曰我足矣终身不食宣公之禄君子以是为通恩也论情可以明亲亲言义可以厉不轨所以取贵乎春秋书曰公弟而称字以表之也【茅堂胡氏曰叔肹书弟明其得弟道比于衞鱄又足贵焉故特书字以褒之有偏爱之私情则称弟无亲亲之公义则称弟以先公之子而称公子史策常文】公子为正大夫而书卒贵也不为大夫而特书卒贤也【啖氏曰叔肹非卿卒而特书之嘉其行合于义曰公弟明其得弟道也谷梁于鱄言合于春秋此言取贵于春秋既合义又足贵也故书字以褒之孙氏曰不曰公子公孙以见叔肹无禄而卒也王氏曰叔肹之生不名于策书则非卿矣死不目为公子则未仕矣变文曰公弟令名与字卒之者知其贤而得书也】或以为叔肹宠弟在宣公有私亲之爱故生而赐氏俾世其卿与季友仲遂比则其説误矣诚使叔肹有宠生而赐氏则是贵戚用事之卿岂有不见于经者齐年郑语在外之见于经者季友仲遂在内之见于经者势必与闻政事执国命矣况宣公之时烦于聘问防朝之礼遂蔑季孙归父交于邻国众矣【汪氏曰遂三如齐蔑如京师防齐髙固行父再如齐归父亦再如齐一如晋伐邾取绎防齐伐莒防齐侯又防楚子】而独叔肹不与焉其非生而赐氏俾世其卿亦明矣【刘氏曰叔肹不仕宣公则非大夫非大夫而书于春秋以叔肹之义则固可以为大夫矣见公弟之重者所以非宣公之弑也举叔肹之字者知其人之贤也肹非贤则不得字字而不称弟则与季友仲遂乱故见其重而后贤之此春秋之举逸民也逸民十人不同操然而不降其志不辱其身身中清废中权叔肹兼之矣陈氏曰公弟者何见非大夫也非大夫而卒贤之也贤之所以恶宣公也凡先君之子称公有谓称弟是故宋弟辰兄弟也一篇之间讥称宋公之弟辰无讥则从其恒称为公子地陈公子招一人也讥称陈侯之弟招无讥则从其恒称为公子招故不弟称弟不友称弟传曰陈侯之弟招杀陈世子偃师罪在招也秦伯之弟鍼出奔晋罪秦伯也叔肹称弟恶宣公也汪氏曰成二年书公孙婴齐帅师自是终春秋之世世为大夫葢叔肹辞禄不受而宣公以母弟懿亲命其子为大夫也庐陵李氏曰三传母弟之説杜氏曰母弟之宠异于众弟葢世縁然之情以养母氏之志所以隆友于之恩然庶弟不得称公弟而母弟或称公子若嘉好之事则仍旧史之文唯相杀害然后据例以示义此论先儒多不取详见隐七年又曰兄弟先公之子当称公子诸侯之兄弟当称字其称弟称名若齐年郑语衞黒背陈招之类者罪其兄有宠爱之私亦罪其人之恃宠而当国也陈光秦鍼宋辰衞鱄佞夫之类罪其兄薄友爱之义亦罪其人之不能尽道以取祸也蔡季许叔纪季蔡叔鲁季子等称字者春秋之正例无贬词也无贬即贤之也其不称公子者不以贵戚累之其不称弟者不以私与薄累其兄也止系国者言与国一体也季子不可称国则以子系之美之也叔肹书字而书弟此春秋之变例称弟者明其得弟道称字者着其贤也惟其称字所以异于其余称弟者也陈氏説亦好但以公子地为无讥此语直碍又曰谷梁曰叔肹不去取贵于春秋鱄之去合乎春秋者杨士勋曰易称君子之道或出或处鱄以衞侯恶而难亲恐罪及已故弃之而去使君无杀臣之恶兄无害弟之愆故得合于春秋此叔肹以君有大逆不可受其禄者又是孔懐之亲不可奋飞使君臣之节两通兄弟之情俱畅故亦取贵于春秋叔肹书字鱄直称名者叔肹内可以明亲亲外足以厉不轨比鱄也贤乎远矣故贵之称字鱄虽合于春秋无大善可褒故直书名而已此説是也】
</div>
    <div class="pagination">
<a href="春秋大全_page30.html">上一页</a><span>...</span><a href="春秋大全_page26.html">26</a><a href="春秋大全_page27.html">27</a><a href="春秋大全_page28.html">28</a><a href="春秋大全_page29.html">29</a><a href="春秋大全_page30.html">30</a><span class="current-page">31</span><a href="春秋大全_page32.html">32</a><a href="春秋大全_page33.html">33</a><a href="春秋大全_page34.html">34</a><a href="春秋大全_page35.html">35</a><a href="春秋大全_page36.html">36</a><span>...</span><a href="春秋大全_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
