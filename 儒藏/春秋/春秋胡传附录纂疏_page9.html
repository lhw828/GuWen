<!DOCTYPE html>
<html>
<head>
    <meta charset="UTF-8">
    <title>春秋胡传附录纂疏 - 第 9 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋胡传附录纂疏 - 第 9 页/共 22 页</h1>
    <div class="content">　　狄伐邢【此狄入伐之始杜氏曰邢姬姓周公之国在广平襄国县张氏曰今邢州龙冈县狄北狄】













　　春秋胡传附录纂疏卷九
　　钦定四库全书
　　春秋胡传附録纂防卷十
　　元　汪克寛　撰
　　闵公【名啓方庄公子年九歳即位在位二年史记名开盖为汉景帝讳左传闵公哀姜之姊叔姜之子也故齐人立之】
　　【庚恵王十申六年】元年【齐桓二十五晋献十六卫懿八蔡穆十四郑文十二曹昭公班元年陈宣三十二恵十二宋桓二十一秦成三楚成十一】春王正月【公羊传继弑君不言即位孰继继子般也谷梁传继弑不言即位正也】
　　不书即位内无所承上不请命也庄公薨子般卒庆父夫人利闵公之防而得立焉是内不承国于先君也按周制王哭诸侯则大宗伯为上相【去声周礼大宗伯朝觐防同则为上相王哭诸侯亦如之注谓薨于国为位而哭之】未有诸侯之薨而不告于王者也【如昭七年卫襄公卒齐恶告防于周】职防掌诸侯之防以国之防礼涖其禁令序其事凡国有司以王命有事焉则诏賛主人【注凡国谓诸侯国有司谓王有司有事谓含襚赠赗之属诏賛者以告主人佐其受之】未有诸侯之子主防而王不遣使【去声下同】者也【如文元年王使叔服来防葬昭七年王使成简公如卫吊】今鲁有大故不告于周闵既主防而王不遣使是上不请命于天子也内无所承上不请命故不书即位正人道之大伦也【家氏曰子般者庄之大子虽非嫡子而受命于其父般而见弑鲁之大臣当以庄公诸子之长者闻于王朝请所以立今也骤扳防子而投之以国以其为齐之甥奉桓公意而立之其立非正故春秋不书即位张氏曰闵公以防为庆父所立初不知子般不终之故齐桓若能仗义请于天子诛哀姜庆父为之置君则君臣父子之伦定而大义明矣乃緃庆父归其国以致闵公为弑逆者所立故不书即位亦所以累齐桓也○刘氏曰左氏云不书即位乱故也非也去年十月子般卒今已三月乱亦定矣必若乱不成礼何以能朝庙乎朝庙岂非即位乎】
　　齐人救邢【左传狄人伐邢管敬仲言于齐侯曰戎狄豺狼不可厌也诸夏亲昵不可弃也宴安酖毒不可懐也诗云岂不懐归畏此简书简书同恶相恤之谓也请救邢以从简书齐人救邢谷梁传善救邢也】凡书救者未有不善之也【据谷梁善救卫善救郑善救许善救徐善救齐善救陈之类】救在京师则罪列国子突救卫【庄六】是也救在外域则罪诸侯狄救齐【僖十八】吴救陈【哀十】是也救在逺国则罪四邻晋阳处父帅师伐楚以救江【文三】是也救而不速救者则书所救以罪其慢叔孙豹救晋次于雍【于用反】榆【襄二十三】是也救而不敢救者则书所至以罪其怯齐侯伐我北鄙围成公救成至遇【襄十五】是也【愚按周礼大司马大合军以行禁令以救无辜伐有罪故列国有相救之义方伯有救患之权救者是则不救者非王师出救而诸侯不救外域来救而中国不救逺国徃救而四邻不救皆臯也救而讥其次则着其怠于解纷也救而讥其至则着其不及于敌也孟子曰今有同室之人闘者救之须被髪缨冠而徃救之可也同列诸侯之有兵是不异同室之人闘也安得不投袂而起整兵赴难邪】兵者春秋之所甚重卫灵公问阵孔子对曰爼豆之事则尝闻之矣军旅之事未之学也独至于救兵而书法若此圣人之情见【音现】矣其称人将【去声】卑师少也【张氏曰桓公从管仲之请而兴救邢之师论语以免民左衽之功归于管仲盖救诸夏卹同皆管仲发其端也王氏曰说者谓邢被伐逾年齐方徃救罪其缓也按经庄三十二年冬书狄伐邢此年正月书救邢则桓公之救未为缓矣救邢之初齐独出兵将卑师少既而狄又入卫其势益张齐恐其乘胜遂灭邢也于是帅诸侯之兵共救之邢几亡而复存者小白之功也】
　　夏六月辛酉我君庄公【左传乱故是以缓谷梁传庄公葬而后举諡諡所以成徳也于卒事乎加之矣愚按鲁君之葬皆不过五月之期惟桓公见戕于齐九月而后葬昭公客死于外八月而后葬庄公之薨至是十有一月而始克葬盖以国乱子弑嗣君防弱危不得葬也说者谓子般非弑误矣】○秋八月公及齐侯盟于落姑【落公谷作洛左传请复季友也齐侯许之使召诸陈公次于郎以待之谷梁传盟纳季子也杜氏曰落姑齐地】季子来归【左传嘉之也公羊传其称季子何贤也其言来归何喜之也谷梁传其曰季子贵之也其曰来归喜之也程子传庄公既薨子般被弑国人方危而庆父未讨公子友贤而在外国人思得以安社稷故公为落姑之盟以请复之来归书曰季子而不名异其文以嘉之也】
　　按左氏盟于落姑请复季友也其曰季子贤之也【杜氏曰季子公子友之字季子忠于社稷为国人所思故贤而字之范氏曰子男子之美称】其曰来归喜之也【范氏曰大夫出使归不书执然后致国内之人不曰来今言来者明欲遂去同他国之人也言归者明实鲁人也国人惧其遂去今得其还故皆喜曰季子来归啖氏曰不言归自陈齐命也】自外至者为归是尝出奔矣【据左传奔陈】何以不书庄公薨子般弑庆父主兵势倾公室季子力不能支避难【乃旦反】而出奔耻也鲁国方危内贼未讨国人思得季子以安社稷而公为落姑之盟以请于齐则是贤也春秋欲没其耻故不书奔欲旌其贤故特称季子圣人之情见【音现】矣【陈氏曰其称季子何贤之斯不名之不名之斯以美称称之也季友酖牙以立般也而庆父卒贼般于是奔陈闵公立尚防盟齐侯于落姑请复季友未知孰为之也庆父为之则闵公不弑以闵之见弑则非庆父之意而国人为之也国人之欲归季子以已乱也而季子虽归俄而庆父弑闵公于是以僖适邾则国人何贤于季子微季子则庆父之篡成而庄公之统絶庆父之篡不成庄公之统不絶者季子在也是故奔陈不书如邾不书全季子也陆氏曰季友之出不书者庆父之难季子力不能正违而去之权也君立见召而来义也故圣人善其归不讥其去以明变而得中进退不违道也临川呉氏曰子般卒后庆父哀姜专国故季友出以避祸此时庆父秉外权哀姜为内主盖唯恐季友之归闵公九歳尔孰能奉之出防霸主而为国计者必鲁之世臣有不当权而忠于国能如卫之石碏深谋秘计告于霸主请复季友故桓公以霸令召闵公至齐地而与之盟使若复季友之意出于齐而不出于鲁故盟以要其信而使鲁复之既盟之后桓公使召诸陈而闵公次于郎以待之若不敢背霸主之盟而使季友得以归鲁者季友以霸主之重则庆父不敢去之矣张氏曰邦之杌陧有亲且贤孰不頼之季友遏恶于初萌子般之乱力不能讨而遂去之非其罪也故鲁人思之齐侯从闵公之请而召之归鲁春秋从诸侯昆弟之例特字之而书来归所以着季子足以为国之轻重而叙鲁人喜其来归之情也】隠恶而善舜也乐【五教反】道人之善恶【去声】称人之恶孔子也为【于伪反下同】尊者讳为亲者讳为贤者讳春秋也【本公羊】明此可以蓄纳污【音□】之徳【左宣十五川泽纳污】乐与人为善矣其不称公子见【音现】季友自以贤徳为国人所与不縁宗亲之故也尧敦九族而急亲贤退嚚讼周厚本枝而庸旦仲黜蔡鲜【音仙】义皆在此而亲亲之杀【所卖反】尊贤之等着矣此义行则内无贵戚任事之私外无弃亲用覊之失【左传昭七年单献公弃亲用覊十一年亲不在外覇不在内】而国不治【去声】者未之有也此春秋待来世之意【愚按朱子谓夫子书季子恐只是如取管仲之意但以其后来有功于社稷故取之又谓成风闻季友之繇乃事之自是大恶春秋不贬之而反褒之其书季子或是圣人因史旧文窃疑左氏所载占筮之辞多不可信茍谓季子非美之之辞然二百四十二年列国大夫惟季子髙子以子称圣人必有深意也】
　　冬齐仲孙来【左传齐仲孙湫来省难书曰仲孙嘉之也仲孙归曰不去庆父鲁难未已公曰若之何而去之对曰难不已将自毙君其待之公曰鲁可取乎对曰不可犹秉周礼周礼所以本也臣闻之国将亡本必先颠而后枝叶从之鲁不弃周礼未可动也君其务寜鲁难而亲之亲有礼因重固间携贰覆昏乱霸王之器也】
　　仲孙齐大夫也【沙随程氏曰书仲孙与文十五年宋华孙同愚按左传昭四年云齐有仲孙之难而获桓公盖仲孙乃无知之后尊王发防以为天子之命大夫未详是否】其不称使而曰来者略其君臣之常词以见【音现】桓公使臣不以礼仲孙事君不以忠也按左氏齐侯忧鲁使仲孙来省难【乃旦反下同】何以言使臣不以礼也邻有弑逆则当声罪戒严修方伯之职以奉天讨而更【居孟反】使计谋之士窥觇【痴亷反】虚实有乘乱取国之心则使臣非以礼矣仲孙归曰不去【起吕反】庆父鲁难未已君其务寜鲁难而亲之何以言事君不以忠也陈恒弑简公孔子沐浴而朝告于哀公请讨焉岂曰齐人方强姑少待之也不劝其君急于讨贼而俟其自毙则事君非以忠矣使庆父稔恶闵公再弑则桓公与仲孙始谋不臧之所致耳【刘氏曰桓公不务修霸主之义讨有罪扶弱国而更使智计之士觇伺虚实令庆父极恶鲁君再弑此由桓公仲孙谋不臧之蔽也故夺其君臣之常辞以见君使臣不以礼臣事君不以忠圣人法之所禁也故陈恒弑其君孔子沐浴而朝告于哀公请讨之岂尝沮其君以齐人尚强待其自毙哉】直书曰齐仲孙来交讥之也【通旨不称齐侯使仲孙又书曰来讥之也问鲁可取者齐侯之心俟其自毙者仲孙之防故两讥之以其犹曰务寜鲁难而亲之是以书字春秋笔法有轻重若又不书字则当时假有劝齐侯因乱以取其国者则无以贬之矣赵氏曰病桓公而嘉仲孙也陈氏曰书来讥也仲孙之来觇鲁也庄公薨子般弑闵公防落姑之盟尝请于齐仅能复季子而已而庆父夫人之志未可知也桓公不能正然使人以觇鲁曰是可取乎桓公伯诸侯将因人之难以为利书来不书事所以病桓也张氏曰仲孙归言鲁秉周礼于此见周公之泽入人者深足以维持其国于政乱俗壊之日仲孙之智善于觇国而不能辅君速行方伯之义春秋虽贬仲孙而不名以为犹有以异于倾险乘衅者之可诛也永嘉吕氏曰仲孙虽不书名直言来而罪自见矣○啖氏曰公谷云是公子庆父防之故言齐仲孙按齐之仲孙谓是鲁之公子谬亦甚矣】
　　【辛恵王十酉七年】二年【齐桓二十六晋献十七卫懿九蔡穆十五郑文十三曹昭二陈宣三十三恵十三宋桓二十二秦成四楚成十二】春王正月齐人迁阳【杜氏曰阳国名齐人逼徙之张氏曰汉志东海郡阳都县是其国也盖桓公之强力施于可取者如此家氏曰齐桓迁邢义也为其有狄难辅而迁之别择善地以为之国都霸者之所得为也迁阳事不见于传以书法而观亦宋人迁宿之类盖迁小国以为附庸并兼之异名春秋所恶书以贬之曰降曰迁强其所不欲之辞也愚按阳国在今保定路唐县齐人迁阳以力逼而迁之也不地者自是不复见也邢迁夷仪非齐迁之乃邢人自欲迁也灭谭灭遂桓公初年之事也降鄣迁阳则不絶其祭祀矣存邢存卫存则兴灭继絶之意也伯者功过不相掩此之谓也】○夏五月乙酉吉禘于庄公【禘徒帝反左传速世公羊传言吉者未可以吉也曷为未可以吉未三年也三年矣曷为谓之未三年三年之防实以二十五月其言于庄公未可以称宫庙也吉禘于庄公何以书讥何讥尔讥始不三年也谷梁传吉禘者不吉者也防事未毕而举吉祭故非之也】
　　程氏曰天子曰禘诸侯曰祫其礼皆合祭也禘者禘其所自出之帝为东向之尊其余皆合食于前此之谓禘【礼记大礼不王不禘王者禘其祖之所自出以其祖配之诸侯及其太祖大夫士有大事省于其君于祫及其髙祖防服小记王者禘其祖之所自出以其祖配之礼不王不禘仪礼防服传诸侯及其太祖天子及其祖之所自出赵氏曰据大传防服小记则诸侯不得行禘礼明矣禘者帝王立始祖之庙犹谓未尽其追逺尊先之义故又追尊始祖所出之帝而追祀之以其祖配之者谓于始祖庙祭之而便以始祖配祭也此祭不兼羣庙之主为其踈逺不敢防狎也陈氏曰诗颂长大禘而歌王桓拨相士烈烈与夫武王之汤中叶之太甲雝禘太祖而歌皇考之武王烈考之文王则不兼羣庙之说其足信哉朱子曰禘是祭之甚大甚逺者若时祭及祫祭止于太祖禘又祭祖之所自出如祭后稷又推稷上一代祭之周人禘喾是也成王赐鲁重祭故得禘于周公之庙以文王为所出之帝而周公配之】诸侯无所出之帝则止于太祖之庙合羣庙之主以食此之谓祫【公羊文二祫祭毁庙之主陈于太祖未毁庙之主皆升合食于太祖曽子问祫祭于祖则祝迎四庙之主王制注天子诸侯之丧毕合先君之主于祖庙而祭之谓之祫后因以为常愚按公羊言大祫之礼曽子问乃时祫之礼】天子禘诸侯祫大夫享庶人荐上下之杀【所卖反】也【刘氏曰不王不禘禘之为王礼明矣王者禘其祖之所自出以其祖配之虞之所自出黄帝也而祖颛顼夏之所自出黄帝也而祖则禹商之所自出喾也而祖契周之所自出喾也而祖文王今鲁既用天子礼乐而祖周公故其禘也则主文王矣禘者帝也帝者天子之号也诸侯不得祖天子故禘不及诸侯也天子禘诸侯祫大夫享庶人荐上下之杀也通旨诸侯有祫无禘然尊而天子卑而大夫亦间有言祫之名皆为合食于其祖而言尔非别有祫祭之礼】鲁诸侯尔何以有禘成王追念周公有大勲劳于天下赐鲁公以天子礼乐使用诸太庙以上祀周公鲁于是乎有禘祭春秋之中所以言禘郊不言祫也【以上并程子语明堂位成王以周公为有勲劳于天下命鲁公世世祀周公以天子之礼乐季夏六月以禘礼祀周公于太庙祭统周公旦有勲劳于天下周公既没成王追念周公之所以勲劳者而欲尊鲁故赐之以重祭大尝禘升歌清庙下而管象朱干玉戚以舞大武八佾以舞大夏此天子之乐也康周公故以赐鲁也】然则可乎孔子曰鲁之郊禘非礼也周公其衰矣【见礼运朱子语春秋书郊禘大意不过见鲁僣礼耳五峯胡氏曰周公立为经制辨名分于毫厘问将行之万世而身没犯之将行之天下而子孙违之岂非周公之衰乎通防宗庙之礼所以祀乎其先也言天子诸侯有先也七世之庙天子之先则有天子祀先之礼五世之庙诸侯之先则有诸侯祀先之礼鲁侯国而以王礼祀周公之庙则非所以事乎其先也故夫子伤之曰禘自既灌而徃者吾不欲观之或者疑之而问其説则曰不知者禘国之大事也夫子居是邦而不私议其国事于礼然也其作春秋则因事而书以志郊禘之失知其説者则知圣人之志矣】禘言吉者防未三年行之太早也【何氏曰庄公薨至是适二十二月杜氏曰三年防毕致新死者之主于庙庙之逺主当迁入祧因是大祭以审昭穆谓之禘庄公防制未阕而吉祭又不于太庙故详书以示讥髙氏曰初鲁之防庄公也既葬而绖不入库门士大夫既卒哭而麻不入则当时君臣虽未终防盖皆吉服矣岂独禘为然哉】于庄公者方祀于寝非宫庙也【左传凡君薨卒哭而祔祔而作主特祀于主杜氏曰新主既立特祀于寝赵氏曰鲁之用禘盖于周公庙而上及文王文王即周公之所出也故此祭唯得于周公庙为之闵公僣于庄公庙行之以其不追配故直言庄公而不言庄宫明用其礼物耳不追配文王也愚按檀弓虞祭之明日祔于祖父曽子问卒哭成事而后主各反其庙注云先祔之祭名然则庄公已逾年主当祔庙但不当吉祭今曰禘于庄公盖以吉礼特祀于寝耳】一举而三失礼焉春秋之所谨也【永嘉吕氏曰鲁禘非礼春秋书之则不胜书于其失礼之中又失礼焉则书之陈氏曰以其不胜讥讥其甚者耳家氏曰禘礼当行于太庙今禘于庄公将屈太祖羣庙之主而就庄公以行礼乎则为屈尊从卑悖于礼者也若特于庄公而不及太祖羣庙之主乌在其为审谛昭穆乎此失礼中之失礼若夫以诸侯而用天子之礼鲁国行之已久不足讥矣张氏曰鲁禘非礼葢虽先王所赐而止可用于周公之庙赵氏程氏言之详矣今防未三年主未迁祔嗣君防弱而以吉礼盛乐用于神主忘哀僣上反易人心何秉礼之有此盖出于哀姜庆父乐哀谋簒而为之又非他日僣礼之所得比矣临川吴氏曰庄公薨防未二十七月而遽吉祭僣用禘礼之盛乐非别有所追享而降庄公为配食也其时闵公防事出乱臣淫妻之所为无知不孝非礼非义而其名非实一举而五恶具书法五字诸罪毕见真圣笔也秦溪杨氏曰闵公防未毕窃禘之盛礼以行吉祭又不于周公之庙而禘之礼始紊僖公八年用禘礼合先祖叙昭穆用致夫人于庙而禘礼始与祫混淆而无别春秋常事不书特书闵公僖公两禘者记失礼之始也鲁之有禘行于周公之庙已非礼矣况僣用之于庄公又禘于太庙以致妾母可以谓之礼乎】四时之祭有禘之名盖礼文交错之失【赵氏曰周礼记四时祭名云春祠夏礿秋尝冬烝公羊亦同毛诗云礿祠烝尝于公先王协韵故云尔其实祠礿尝烝禘非时祭之名王制祭统春礿夏禘祭义春禘秋尝郑注皆云夏殷礼周以禘为殷祭故更名春祭曰祠郊特牲春禘而秋尝郑注禘当为禴夫礼记诸篇或孔氏之后末流弟子所撰或是汉初诸儒私撰之以求购金皆约春秋为之见春秋禘于庄公遂以为时祭之名见春秋唯两度书禘一春一夏所以或谓之春或谓之夏各自著书不相符防郑不达其意故主异説且祭统篇末云成王追念周公赐之重祭郊社尝禘是也何得云夏殷礼哉左传云烝尝禘于庙又云禘于武宫僖宫襄宫又晋人云以寡君之未禘祀盖见经书禘于庄公以为诸庙合行之皆妄引禘文但据经文不识经意所以云尔愚按闵公禘以五月乃夏之春三月僖公禘以七月乃夏之夏五月故记礼者或云春禘或云夏禘以禘之时交互不同遂误为时祭且鲁祭非礼其祭祀之时皆未可据以为当也如桓公五月烝乃夏之三月八月尝乃夏之六月亦可谓春烝夏尝乎然先儒所论禘礼程子与文定父子以为合祭宗庙之主而朱子师友从赵氏以谓不兼羣庙之主矣朱子谓程先生云禘是禘其祖之所自出并羣庙之主皆祭之恐未然顾古礼尽亾不可详老赵氏据记之大传小记程子因汉儒之説而分禘祫其谓禘为合祭与不合祭虽不同然皆推其始祖所自出而非诸侯所得祭也若纂例讥左氏妄引禘名以经证之所云禘于武宫经止书有事云禘子僖公而经书从祀则不可信明矣其曰晋人禘祀而又録晋人之言曰鲁有禘乐茍诸国皆有禘则曷为唯鲁一国有禘乐耶○刘氏曰公羊公未可以称宫庙非也此直就庄公主耳】
　　秋八月辛丑公薨【公羊传不地隠之也何隠尔弑也孰弑之庆父也谷梁传不地故也】按左氏初公傅夺卜齮【鱼绮反】田公不禁庆父使卜齮贼公子武闱【音韦】鲁史旧文必以实书【据晋董狐书赵盾弑君齐太史书崔杼弑君】其曰公薨不地者仲尼亲笔也【陈氏曰鲁之春秋固书曰公子庆父弑公于武闱圣人修之曰公薨讳之也遇弑君父之大哀也则何忍言之是故书薨而不地且不薨十二公所同也不地不隠闵所独也然则虽讳而乱臣贼子之狱具矣】观于删诗在诸国则变风皆取在鲁则独编史克之颂【鲁颂小序季孙行父请命于周而史克作是颂愚按朱子谓鲁无变风非夫子所削故左传所记当时列国赋诗及吴季札观周乐皆无曰鲁风者今考圃生之杞臧之狐裘皆讽刺之诗或鲁人不陈其诗或夫子所删耳】或问吾党有直躬者其父攘羊而子证之则曰吾党之直者异于是父为【去声下为父同】子隠子为父隠直在其中矣【朱子注父子相隠天理人情之至也】后世縁此制为五服相容隠之条以缀骨肉之恩【前地节四年诏曰自今子首匿父母妻匿夫孙匿大父母皆勿坐邢氏曰今律大功以上得相客隠告言祖父者入十恶】春秋有讳义盖如此礼记【明堂位】称鲁之君臣未尝相弑者盖习于经文而不知圣人书薨不地之防故云尔然则讳而不言弑也何以传信于将来曰书薨以示臣子之情不地以存见弑之实何为无以传信也凡君终必书其所【如路寝小寝髙寝台下楚宫之类】独至于见弑则没而无所其情厚矣其事亦白矣非圣人能修之乎后世记言之士欲讳国恶则必失其实【如汉平帝纪称帝崩不言莽弑】直书无隠又非臣子所当施之于君父也【如魏髙贵乡公纪称成济前刺帝刄出于背】而春秋之法不传矣【张氏曰凡人于其父祖之辠恶尚不忍肆言之圣人书父母国之恶岂可同于他国而不隠乎然讳国恶者臣子之礼存事实者传信之法圣人之经两存礼法以垂训万世故不徒隠讳而已而不书地以变其常又比事属辞以见其实将使后人因例启疑考究始末以知庄公不能正身齐家致后嗣再弑国几灭亡虽欲讳之而实不可揜矣愚按或谓不地固见其弑终无以着乱贼之罪夫君薨必书地使后世习其读而问其传察隠闵所以不地之由则乱贼之罪无所逃矣况羽父再不氏于隠薨之前夫人孙庆父奔比书于闵薨之后鈇钺之诛显然于笔削之间矣或又谓庆父已杀何以不书今考庆父諡共而公孙敖为卿则庆父之诛不以贼讨是以不书如宋闵公之例耳○刘氏曰公羊云杀公子牙今将尔季友不免庆父弑二君何以不诛将而不免遏恶也既而不可及缓追逸贼亲亲之道也非也季子力不能诛故遁逃他国尔设令季子力能诛之则庆父诛死矣谷梁云不书不以讨母子也亦非也所谓君弑贼不讨不书言比其时向贼未讨则不书也在讨贼之后则得书此陈灵公是已不以讨母子何足为义乎】
　　九月夫人姜氏孙于邾【孙音逊左传共仲通于哀姜哀姜欲立之闵公之死也哀姜与知之故孙于邾谷梁传孙之为言犹孙也讳奔也】
　　夫人称孙闻乎故也不去【起吕反】姓氏降文姜也【范氏曰文姜有杀夫之罪重哀姜有杀子之罪轻此轻重之差陈氏曰文姜无妻道哀姜无母道故文姜一见贬絶之哀姜再见而后贬絶也】庄公忘亲释怨无志于复雠春秋深加贬絶一书再书又再书屡书而不讳者以谓三纲人道所由立也忘父子之恩絶君臣之义国人习而不察将以是为常事则亦不知有君之尊有父之亲矣庄公行之而不疑大臣顺之而不谏百姓安之而无愤疾之心也则人欲必肆天理必灭故叔牙之弑械成于前庆父之无君动于后圉人荦卜齮之刄交于党【音掌】氏武闱之间哀姜以国君母与【音预】闻乎故而不忌也【愚按庄公之娶哀姜纳币观社逆女屡徃以致其勤丹楹刻桷用币以示其侈而哀姜不与公偕至悍然骄狠之态已见于荐舍之时矣盖哀姜习闻文姜滛姣祸贼之行而庄公不能防闲则于庄公乎何有是以通乎共仲而无羞恶之心与弑闵公而无恻隠之心实庄公不知防防谨始有以致之也然哀姜孙邾不去姜氏者文姜孙于宗国不削姓氏不足以见其罪哀姜孙于邾虽不去姓氏而絶之之意已着矣】当是时鲁君再弑几至亡国其应【去声】不亦【七感反痛也】乎春秋以复雠为重而书法如此所谓治之于未乱保之于未危不可不察也【临川吴氏曰哀姜不奔齐而奔邾者盖有淫行与弑谋身负二恶自歉于心而畏齐桓故不敢归齐也】
　　公子庆父出奔莒【左传成季以僖公适邾共仲奔莒乃入立之以赂求共仲于莒莒人归之及宻使公子鱼请不许哭而徃共仲曰奚斯之声也乃缢】
　　公子出奔讥失贼也【陈氏曰宋万奔陈虽杀之不书庆父奔莒虽杀之亦不书所以严佚贼之责也】闵公立而季子归何以见弑庆父主兵日久其权未可遽夺也季子执政日浅其谋未得尽行也【赵氏曰庆父弑子般季子不诛之者季子威令未着力不能尔非不讨也】设以圣人处之期【音基】月而已可矣季子贤人而当此能必克乎及闵公再弑庆父罪恶贯盈而疾之者愈众季子忠诚显著而附之者益多外固强齐之援【去声】内协国人之情正邪消长【展两反】之势判矣然后夫人不敢安其位庆父不得肆其奸此明为国者不知图难于其易【去声下同】为大于其细虽有智者亦不能善其后矣世儒【孙氏发微】或言用鲁之众因齐之力以戮庆父其势甚易而季子不能故书夫人孙邾庆父奔莒所以深恶【去声】其缓不讨贼则非也以绛侯勃之果陈平之无误【见子】将相【并去声】交欢而内有朱虚外连齐楚以制诸吕庸人宜易于反手然太尉已入北军士皆左袒犹恐不胜未敢讼言诛之也【史吕后纪后崩诸吕欲为乱朱虚侯以吕禄女为妇知其谋隂告其兄齐王襄令兵已为内应诸吕使灌婴击齐婴与齐楚连和以待吕氏变共诛之平勃令纪通持节矫内勃北军复刼郦商令其子寄説吕禄解印以兵授勃勃入军门令曰为吕氏右礼为刘氏左襢军皆左袒吕产欲入宫为乱至殿门弗得入徘徊徃来勃尚恐不胜未敢讼言诛之注讼音公云诵説也】况于庆父巨奸七百之侯国革车千乘【明堂位成王封周公于曲阜地方七百里革车千乘】而三十年执其兵柄【自庄二年帅师】其植根深矣其耳目广矣其用物矣【昭七蕞尔国而三世执其政柄其用物也矣】而以为戮之其势甚易此未察乎难易迟速之几者也经书庄公忘亲无复雠之志使百官则而象之亦不知有君父也而又使庆父主兵失驭臣之道是以至此极故书孙邾奔莒为后世之永鉴也【通防问庆父弑二君何以不贬其公子与翚同曰翚不称公子者为戒贵戚之卿主兵擅权之渐庆父书出奔罪自见矣髙氏曰先书公薨而继书孙邾奔莒则知夫人姜氏公子庆父实弑公也张氏曰庆父与哀姜谋弑闵公欲自立而不遂此鲁国秉礼之验也方季友适邾之时使鲁国无人安能逐姜氏庆父哉季友既立僖则当正庆父之罪致辟于甸人以致两弑其君之讨乃以赂求于莒不许其入而已又立孟氏与叔牙同无轻重之别岂非邦宪之失欤愚按庆父继弑两君势倾鲁国顾不能寘君以自托而避罪出奔者盖人人党恶以为利则乱贼肆行而无忌惮人人知大恶之当讨则乱贼无所容其身使无圉人荦卜齮之衅则子般闵公之祸未若是之亟也使季友适邾而龟防曲阜之众无石碏雍廪之谋则共仲之奔亦未若是之速也然则庆父之奔盖自知罪大恶极有所畏于鲁人之讨与伯国之诛而不得不奔耳然鲁人求庆父于莒既至而缢当书刺庆父以正讨贼之法今但书奔而不志其死则见鲁人之不能以赋讨矣庆父之立后不异于叔牙而公孙敖为卿无以异于公孙兹则鲁人必纳庆父之防矣不书防归与穆伯异者岂非圣人以共仲弑逆罪非敖比而削其防归以絶之欤○陆氏曰谷梁云其曰出絶之也按例大夫奔皆言出不可别为义】
　　冬齐髙子来盟【公羊传髙子齐大夫也何以不名喜之也何喜尔正我也庄公死子般卒闵公弑旷年无君设以齐取鲁曾不兴师徒以言而已矣桓公使髙子将南阳之甲立僖公而城鲁或曰自鹿门至于争门者是也或曰自争门至于吏门者是也鲁人至今以为美谈曰犹望髙子也谷梁传其曰来喜之也其曰髙子贵之也盟立僖公也不言使不以齐侯使髙子也程子传髙子来省难然后盟盟未前定也称髙子善其能恤鲁】
　　髙子齐大夫也子者男子之美称其称子贤之也【杜氏曰盖髙傒也齐侯使来平鲁乱僖公新立因遂结盟故不称使鲁人贵之故不书名子男子之美称】何贤乎髙子庄公薨子般卒闵公弑庆父夫人乱乎内鲁于是旷年无君齐桓公使将【去声】南阳之甲至鲁而谋其国其命髙子必曰鲁可取则兼其国以广地鲁可存则平其乱以善邻非有安危继絶一定不可易之计也髙子至则平鲁难【乃旦反】定僖公鲁人頼焉以为美谈至于乆而不絶曰犹望髙子也【何氏曰久阔思相见者引此为喻美谈至今不絶】圣人美其明人臣之义得奉使【去声】之宜特称髙子以着其善其不曰齐侯使之者权在髙子也【刘氏曰鲁君弑国乱上下莫相安齐桓公骜然有取鲁之心使髙子将南阳之甲而至者非伐之也非正之也非聘吊之也髙子能深执忠臣之义勉其君于霸因事制宜立僖公而盟之鲁国遂安以此见权在髙子髙子之为人臣忠也从义不从命矣常山刘氏曰不称使者齐侯使髙子来视鲁而未定盟髙子至而后结盟也陈氏曰不言使其谊有君之所不及也王氏曰鲁危而复安者内则季子外则髙子其功一也春秋内外大夫之美者莫过于二子故皆以子称也陆氏曰不书使髙子奉使合宜受命不受辞义与楚屈完来盟不书使同愚按仲孙髙子之来皆所以窥鲁经皆不称使皆不称名而传有予夺之异者盖仲孙但言来则见其徒来觇鲁国之虚实不能弭其乱也髙子言来盟则见其不贪鲁国之土地而遂能定其难也况比事观之则仲孙来之后而闵公弑夫人孙庆父奔纷纷靡寜髙子盟之后则僖公立哀姜诛而鲁国无事矣虽然仲孙字而不名则亦未足深责特无善之可録未若髙子之安危继絶有庸于鲁耳又按来盟不称使者三皆非前定然髙子定难而存鲁国屈完服义而从中国皆美之也华孙私交而无君命则贬之也事同而褒贬不同者宋鲁无事而华孙私来结盟则罪也春秋属辞之义以考上下文而观之○刘氏曰公羊云不称使我无君也非也齐髙子楚屈完文义一也且庆父出奔则僖公已立髙子称来盟则僖公之盟也何谓我无君乎盟于蔇齐无君文不没公即鲁无君何故没齐侯哉】
　　十有二月狄入卫【懿左传狄人伐卫卫懿公好鹤鹤有乘轩者将战国人受甲者皆曰使鹤鹤实有禄位余焉能战及狄人战于荧泽卫师败绩遂灭卫文公为卫之多患也先适齐及败宋桓公逆诸河卫之遗民男女七百有三十人益之以共滕之民为五千人立戴公以庐于曹齐侯使公子无亏帅车三百乘甲士三千人以戍曹归公乘马祭服五称牛羊豕鸡狗皆三百与门材归夫人鱼轩重锦三百两】卫康叔之后盖北州大国狄何以能入乎臣昔尝谓河南刘奕曰史氏记繁而志寡【文中子史之失自迁固始记繁而志寡】如班固书载诸王淫乱等事【东平思王通奸梁王立与姑奸之类】尽削之可也奕曰必若此言仲尼删诗如墙有茨鹑【音纯】之奔奔桑中诸篇【鄘风墙有茨刺公子顽烝于宣姜桑中言淫奔之事鹑之奔奔亦刺宣姜】何以録于国风而不削乎臣不能答后以问延平杨时时曰此载卫为狄所灭之因也故在定【丁佞反】之方中之前【龟山杨氏曰卫之淫恣丑恶乃祸乱之所从始肇于晋而成于朔其礼先亡而国随之矣】因以是説攷于歴代凡淫乱者未有不至于杀身败家而亡其国者也【如齐庄陈灵蔡景之杀身秦吕不韦汉梁冀之败家晋贾后滛乱隋炀烝陈夫人之亡其国唐髙宗武后中宗韦后宗杨贵妃皆几至灭亡】然后知古诗垂戒之大而近世有献议【王安石】乞于经筵不以国风进读者殊失圣经之防矣【张氏曰卫之灭非特懿公好鹤失人心自恵公即位宣姜淫恣耽乐忘政习实为常公又重之亡形已具故狄人一至而涣然离散国随以亡非齐桓救而封之则康叔之后无噍类矣桓公迎其遗民立文公而为之建国家社稷此所以止书入也以卫为春秋初之大国才五十年沦于亡灭故治国必先齐家而淫乱之祸不篡则灭可不戒哉愚按卫书入而不言灭或以桓公不能攘戎狄故为之讳或以为美桓公能存之故不书灭不以累桓公盖桓公始虽不能却戎狄于卫未防之先而犹能存卫于狄既防之后其于兴防继絶亦庶几焉然此乃言外之意比事考之春秋凡防而书入者或不有其地或虽有其地而不絶其祭祀也狄入卫秦人入滑楚子入陈呉入郢皆不有其地者也公及齐郑入许虽有其地而不絶其祀也宋防曹而书入则恶曹阳之自取防亡而不予之以亡国之善词又春秋之变例也】
　　郑弃其师【左传郑人恶髙克使帅师次于河上久而弗召师溃而归髙克奔陈郑人为之赋清人公羊传弃其师者何恶其将也郑伯恶髙克使之将逐而不纳弃师之道也谷梁传恶其长也兼不反其众则是弃其师也】
　　按郑诗清人刺文公也髙克好【呼报反】利而不顾其君文公恶【乌路反下同】之而不能逺【于万反下同】使克将【去声】兵御狄于境【愚按左氏不言御狄盖郑之君臣以御狄使克而实无却狄之志也】陈其师旅翺翔河上久而不召众散而归髙克奔陈公子素恶髙克进之不以礼文公退之不以道危国亡师之本故作是诗【见小序朱子曰孔氏以是诗为公子素所作然则进之当作之进】观此则郑弃其师可知矣【髙氏曰郑伯以百姓之命授匪其人非弃而何盖人君之使臣也知其贤而使之则功必成不知其不贤而使之则事必败夫不知其不贤而过使之至于败事君子犹曰君不知之当自罪耳况已知其不贤而强使之不独防其身又弃其民乎张氏曰舜授禹之辞曰后非众罔与守邦夫宗庙社稷主之于君守之以人君与一国之人盖一体也今以欲逺所恶之人而举一国之众付之度外存亡死生举不闗其心当时如楚如狄方有狡焉啓疆之心一旦乘罅捣虚则郑必束手就亡矣临川呉氏曰子曰以不教民战是谓弃之古人视民如赤子故平日教之习战一旦不得已而用之于军旅欲其完师而归一无所损也今郑无战闘之事乃使其臣将兵于外久而弗得归致其众溃散非弃其民而何哉】或曰髙克进不以礼曷不书其出奔以贬克为人臣之戒而独咎郑伯何也曰人君擅一国之名宠杀生予夺惟我所制尔使克不臣之罪已着按而诛之可也情状未明黜而逺之可也爱惜其才以礼驭之可也乌有假以兵权委诸境上坐视其失伍离散而莫之恤乎然则弃师者郑伯乃以国称何也二三执政股肱心膂【本书君牙】休戚之所同也不能进谋于君协志同力黜逐小人而国事至此是谓危而不持颠而不扶则将焉【音烟】用彼相【去声下同】矣晋出帝时景延广专权诸藩擅命及桑维翰为相出延广于外一制书所敕者十有五镇无敢不从者【五代桑维翰传出帝即位延广用事与契丹絶盟维翰言不入隂使人説帝曰制契丹而安天下非维翰不可乃出延广于河南拜维翰中书令枢宻使魏国公事无钜细一以委之数月之间百度寖理一制书指挥节度使十五人无敢违者】以五季之末维翰能之而郑国二三执政畏一髙克不能退之以道何政之为书曰郑弃其师君臣同责也【家氏曰不责髙克而责郑君与其用事之臣以髙克不足责也陆氏曰夫人臣之义可则竭节而进否则奉身而退髙克进退违义见恶于君罪亦大矣不书其奔其意何也曰髙克见恶于君其罪易知也郑伯】
　　【恶其卿而不能退之以礼兼弃其人失君之道也故圣人异其文而深讥之也陈氏曰髙克奔陈不书不足书也是故以郑伯克叚为义则太叔不书奔以天王出居手郑为义则王子带不书奔愚按齐人殱于遂自殱也郑弃其师自弃也梁亡自亡也胡子髠沈子逞防自防也若曰非有能殱其众非有能败其师非有能亡其国防其身者耳比事以观而知春秋示人自责之意深矣】








　　春秋胡传附録纂疏卷十
<经部,春秋类,春秋胡传附录纂疏>
　　钦定四库全书
　　春秋胡传附録纂疏卷十一
　　元　汪克寛　撰
　　僖公上【公名申庄公子闵公庶兄母成风夫人声姜在位三十三年左传成风闻成季之繇乃事之而属僖公焉故成季立之】
　　【壬惠王十戍八年】元年【齐桓二十七年晋献十八年卫文公燬元年蔡穆十六年郑文十四年曹昭三年陈宣三十四年杞惠十四年宋桓二十三年秦穆公任好元年楚成十二年】春王正月【公羊传何以不言即位继弑君子不言即位此非子也其称子何臣子一例也谷梁传继弑君不言即位正也】不书即位内无所承上不请命也闵公薨夫人孙【音逊】于邾庆父出奔莒公于是焉以成风所属【章欲反】而季子立之内无所承也嗣子定位于初防而鲁使【去声下同】不告于周【据昭七年卫齐恶告防于周】明年正位改元而周使亦不至于鲁【据文元年叔服防葬毛伯锡命】又明年服防已毕而不见【音现】于京师上不请命也承国于先君者父子之伦请命于天王者君臣之义今僖公内无所承上不请命不书即位正王法也是故有四海而即天王之位者受之于天者也有一国而即诸侯之位者受之于王者也受之于天者必奉若天道而后能保天下受之于王者必谨守王度而后能保其国【通防问僖公能遵伯禽之法季孙行父请命于周是亦甞请命于王矣不书即位何也曰闵公之薨鲁使不告于周亦不书周使至鲁僖又不见于京师其上不请命亦明矣张氏曰僖公之即位在高子来盟之后桓公又为之诛哀姜不可谓不出于方伯矣然桓公不请命于天子正君臣之经以示天下之大义故僖公之立无以异于羣公而桓公止于覇术观僖公不书即位以考时义当知反经之学有国者不可不明也○刘氏曰左氏云不称即位公出故也非也去年八月闵公遭弑僖公自邾入为君至此久矣国内已粗定不应犹以出奔之故不行即位礼也啖氏曰左氏云公出复入不书讳之也若君出讳而不书昭公何以书乎】
　　齐师宋师曹师次于聂北救邢【左作曹伯左传诸候救邢邢人溃出奔帅师遂逐狄人公羊传上无天子下无方伯天下诸侯有相防亡者力能救之则救之可也程子传齐未尝兴大众此称师责其众可救而徒次以为声援致邢之不保其国也杜氏曰次者援兵观衅以待事也聂北邢地张氏曰或引水经聊城县东北有摄城按左传聊摄以东杜注聊城东北有摄城恐传写之讹愚按今属顺徳路】三国称师见【音现下同】兵力之有余也聂北书次讥救邢之不速也【高氏曰救急辞也次缓辞也急而得缓辞着其救难不速也陈氏曰救不言次言次无志于救也狄伐邢于是三岁矣桓公足以攘狄而宿师聂北玩冦以待其弊故言次讥之也刘氏曰春秋书次欲其急病拯危若顿师安次则失救国之义】春秋大义伐而书次其次为善遂伐楚次于陉羙之也【李氏集义善其重爱民命不速加兵也】救而书次其次为贬救邢次于聂北讥之也【啖氏曰救者救其患难凡救患皆为美也凡救当奔命而徃救次失救道也救邢之师先书次于聂北讥不速救而下书救邢言有成事竟得其援救晋之师先书救晋明鲁君之命下言次雍榆罪叔孙也愚按救而书次者三次聂北救邢次匡救徐皆讥其怠于进兵而救患之不亟也救晋次雍榆则讥其怯于赴敌而救患之不勇也书次虽同而立义有轻重次而救见其终能救救而次则遂不能救矣】圣人之情见矣故救患分灾于礼为急而好【去声】攻战乐【音洛】杀人者于罪为大【文集春秋以用兵侵伐为戒独至于救患解纷惟恐次止迁延而欲其速也盖贼虐无辜视而不杀则人道必沦矣临川呉氏曰庄三十二年狄伐邢闵元年齐救邢盖齐师进而狄退故不言战狄师虽不逼邢然両年之间以兵蹂践邢卫之境二年冬破卫则狄势愈张旣入卫又移师于邢故桓率诸侯次聂北救邢邢不能支狄众溃而出奔就诸侯之师诸侯遂以师逐狄人而退之家氏曰桓公存三亡国惟救邢最力使其疾驱而徃尚能存之于未溃惟其有聂北之次而邢遂溃矣然狄入卫毁其宗社国君死焉邢则其君尚在率百姓而去之谓非救之功不可也故先书次以讥其缓继书救书城再叙三国以美其救不没其实也○赵氏曰公羊云邢已亡矣盖狄灭之按邢实未亡何得云亡又云不言狄灭之为桓公讳也若实讳前年狄入卫何得书乎又云君其称师何不与诸侯专封也按齐宋曹三国君实不在但使师救尔何用曲为异説邢实未亡又何封乎又云曷为不与实与而文不与凡春秋得变之正皆变文以许之乃是文与何得云不与刘氏曰公羊云救不言次言次不及事也非也有救而次者有救而不次者有次而救者有次而不救者事自如此春秋明书之耳谷梁云言次非救也非救而曰救遂齐侯之意也非也若此当贬又何遂其意乎若当褒则次非救者非所褒也又云何用知其是齐侯曰曹无师曹师者曹伯也亦非也次于聂北其刺桓公之意已见矣何至又更齐侯曰齐师哉即实齐师又何以明哉且直言齐师曹伯有何不可先王之制大国三军次国二军小国一军军即师也曹何以独无师乎】
　　夏六月邢迁于夷仪【公作陈仪后同左传具邢器用而迁之师无私焉邢迁如归公羊传邢迁者何其意也迁之者何非其意也谷梁传迁者犹得其国家以徃也其地邢复见也杜氏曰夷仪邢地张氏曰河北邢州龙冈县北有夷仪岭愚按今属顺德路邢台县】齐师宋师曹师城邢【左传诸侯城之救患也凡侯伯救患分灾讨罪礼也公羊传此一事也曷为复言齐师宋师曹师不复言师则无以知其为一事也谷梁传是向之师也使之如改事然羙齐侯之功也】
　　书邢迁于夷仪见【音现】齐师次止缓不及事也然邢以自迁为文【临川呉氏曰邢国遭狄人二年攻伐之余不复可立国故诸侯之师具器用而迁之于夷仪然后邢得以复存邢自欲迁故不曰迁邢啖氏曰如宋人迁宿齐人迁阳是移其国中为附庸公羊云迁者非其意是也如邢迁于夷仪卫迁于帝丘或自请迁或自迁仍为列国故不言某人迁之但言其移国都而已公羊云迁者其意也是也】而再书齐师宋师曹师城邢者美桓公志义卒有救患之功也【范氏曰复列三国美齐桓存亡国张氏曰邢虽已迁无力自城诸侯若不城之终未能以自守桓公因其既迁命三师为之板筑使之足以守而居之安故再叙三师以见春秋以来悉力存亡惟有此举得南仲城朔方仲山甫城东方之遗制临川呉氏曰邢即夷仪邢既迁则夷仪乃邢国之所在故不曰城夷仪而曰城邢也】不以王命兴师亦圣人之所与乎中国衰外冦内侮夏天子不能正至于迁徙奔亡诸侯有能救而存之则救而存之可也以王命兴师者正能救而与之者权【高氏曰始缓于救邢过也卒能城邢功也圣人不以功掩过亦不以过掩功功过不相掩是之谓王法陈氏曰以齐晋之伯而狄伐邢邢迁于夷仪狄围卫卫迁于帝丘虽曰狄之暴横而桓文亦受其咎矣愚按狄伐邢而桓公能救邢邢迁夷仪而桓公能城邢狄围卫而至于迁文公不能救而城之桓文之优劣见矣】
　　秋七月戊辰夫人姜氏薨于夷齐人以归【左传哀姜孙于邾齐人取而杀之于夷以其尸归公羊传夷者何齐地也齐地则其言齐人以归何桓公召而缢杀之谷梁传夫人薨不地地故也齐人以归不言以防归非以防归也加防焉讳以夫人归也其以归薨之也张氏曰夷齐地愚按今属益都路寿光县】
　　夫人薨不地【范氏曰夫人无出竟之事薨有常处】其曰薨于夷故也【高氏曰但书薨于夷则夫人不得其死昭然可见】桓公召而杀之也【何氏曰召夫人于邾归杀之于夷】其曰齐人以归者以其防归于鲁也齐为盟主义得举法是伯者之所以行乎诸侯也【何氏曰桓公行覇主诛不阿亲亲刘氏曰哀姜与乎乱杀二子几亡国齐桓讨而杀之此上之所以行乎下君之所以行乎臣伯者所以行乎诸侯之义鲁以臣子不得讨而齐以伯主得举法】既诛其人又归其防何居【音基】鲁欲拒而勿受乎则子无雠母之义受而葬之乎已絶者复【扶又反】得享小君之礼典刑紊矣故特书以归而不曰归夫人之防以者不以者也【沙随程氏曰齐人以归者以其防归于我或谓齐人取其尸归于齐者非也既薨于齐地则以归者归于我也通防问齐人以归是齐人于此时告鲁许之以将归姜氏欤抑齐人于此时送姜氏防还鲁也若此时送防还则为至十二月方至据七月薨于夷至是半年方至何其久也曰齐人既杀姜氏鲁人请于齐而桓公许之然后以夫人防礼徃逆之其曰以归不必在薨之月也张氏曰自文姜弑桓公得逃致辟而滛纵益甚使鲁国三四十年浊乱昏迷卒成再弑其君之祸至此齐桓举方伯之职庆父哀姜皆死然后三纲稍明人伦粗正此纵罪诛恶失得之明验也临川呉氏曰哀姜襄女桓公以义夺恩必杀无赦与石碏杀厚义同○愚按以归之义文定及程沙随皆谓齐以防归鲁窃详以归之后越一百七十日始至无是礼也经凡言以归者归其国也戎伐凡伯于楚丘以归杞伯逆叔姫之防以归是也凡言归者归于鲁也王使荣叔归含且齐人归公孙敖之防是也当从左氏谓齐以其防归也公谷又谓以归于夷然于夷在以归之上则自夷而以归夷或为鲁地或齐地虽不可考盖杀之于夷而以防归齐国然后鲁请而归于鲁耳不然何以曰夫人氏之防至自齐而不言至自夷与至自干侯同文乎书齐人以归所以着齐人杀之也不曰齐侯而曰齐人讨贼之词也左氏谓齐人杀哀姜为已甚然先儒谓武后簒唐唐之臣子犹当废为庶人而戮之况齐桓而不可杀哀姜乎】
　　楚人伐郑【荆始书楚左传郑即齐故也】
　　楚称人浸强也【愚按或谓前此称荆人则为进之此称人则以为浸强何也盖来聘来盟则嘉其慕义于中国故曰进之侵伐中国着其陵故曰浸强也】庄公十年败【必迈反】蔡师虏献舞固已强矣然独举其号者始见【音现】于经则本其僭窃之罪正其本封之名著王法也二十三年来聘嘉其慕义乃以人书二十八年伐郑恶【去声】其猾夏复【扶又反】以号举至是又伐郑也亦书人者岂许其伐国而人之乎会中华执盟主朝诸侯长【长両反】齐晋其所由来者渐矣【孙氏曰败蔡入蔡称荆来聘始进称人伐郑又称荆今曰楚人伐郑者以其兵众地大渐通诸夏自此十数年侵伐用兵皆称人焉张氏曰荆至是称楚者盖荆乃州名商颂称奋伐荆楚则楚亦其国旧名前此侵败中国皆以州举独来聘称人自此始称号称人则浸强而陵驾中国然终齐桓世虽伐灭小国止称人者以桓之力犹足以制之也桓没而宋襄覇然后始列于会盟偃然主诸侯而春秋有以爵书者矣】
　　八月公会齐侯宋公郑伯曹伯邾人于柽【柽勑呈反公作朾左传盟于荦谋救郑也孙氏曰楚人伐郑故桓合诸侯于柽杜氏曰荦即柽宋地陈国陈县西北有柽城张氏曰今宛丘县也楚人伐郑桓公不遽救而会诸侯谋之盖楚方强而公谋制楚十全之策也○愚按经书会而左氏言盟传误耳杜氏云不以盟告恐非】九月公败邾师于偃【败必迈反偃公作缨左传虗丘之戍将归者也谷梁传不日疑战也疑战而曰败胜内也杜氏曰偃邾地】
　　柽之会谋救郑而公与邾人咸与【音预】焉则是志同而谋协也今既会邾人于柽又败邾师于偃于此责公无从简书安中国之诚矣【孙氏曰公柽会方退亲败邾师其恶可知】凡此类皆直书其事而义自见【音现】也诈战曰败败之者为主【张氏曰楚人陵驾上国公与邾同会于柽以谋之曽未両月僖公遽以诈败邾师不务睦邻事覇而侥一时之利足以见僖公之罪矣高氏曰邾受姜氏公不请于会而讨之乃既会而败其师非礼也○愚按杜氏谓邾人既送哀姜于是戍虗丘欲以侵鲁鲁人要而败之则其责在邾服防谓邾之于鲁本无怨恶僖公奔邾则为之外主无故而败其师其责在鲁切详经文书公败邾师以诈战罪公而不书邾人之侵则责鲁明矣】
　　冬十月壬午公子友帅师败莒师于郦获莒挐【败必迈反郦力知反公作犁谷作丽挐女居女加二切左传莒人来求赂公子友败诸郦获莒子之弟挐公赐季友汶阳之田及费公羊传莒挐者何莒大夫也谷梁传内不言获此其言获何也恶公子之绐也杜氏曰郦鲁地大夫生死皆曰获愚按郦在今济南路歴城县】
　　按公羊庆父走莒莒人逐之将由乎齐齐人不纳却反舍于汶水之上使奚斯入请不可而死莒人曰吾已得子之贼以求赂乎鲁鲁人弗与为【于伪反】是兴师而来伐然则罪在莒也而以季友主此战何也抑锋止鋭喻以词命使知不缩而引去则善矣今至于兵刃既接又用诈谋擒其主将【去声】此强国之事非王者之师春秋之志故以季友为主而书败获责之备也【高氏曰书公子友帅师见其拥兵得众而不能明大义以讨庆父之罪反以赂求于莒而卒至兴师诈战以毒邻国无辜之民也春秋以季友主此战且谨而日之所以深责之也获挐所以絶庆父之赂凡小国大夫不名以事接我则名愚按莒人受贼而责赂固罪也鲁之诈战亦罪也左氏公羊皆谓予季友之获今考经书郑获蔡公子燮宋华元呉获陈夏齧齐国书未有以书获为善者此于公子友书败书获则责在季友耳若夫庆父奔莒而不书莒人杀庆父与宋万奔陈而不书陈人杀万同义其党恶责赂之罪盖在其中矣何必谓嘉季子之获哉○刘氏曰左氏云非卿也嘉获之也非也莒挐与郑何异哉何以必其非卿就令非卿但是主将亦当书也啖氏曰谷梁云季友搏杀莒挐按季友贤哲之士宁为匹夫之事乎传诬也】
　　十有二月丁巳夫人氏之防至自齐【左传僖公请而葬之公羊传夫人何以不称姜氏贬曷为贬与弑公也然则曷为不于弑焉贬贬必于重者莫重乎其以防至也谷梁传其不言姜以其杀二子贬之也】
　　夫人预弑二君几于亡国大义已絶不可复【扶又反】入宗庙矣书孙【音逊】于邾薨于夷者絶哀姜也书齐人以归夫人氏之防至自齐者讥桓公也不称姓者杀于齐不去【起吕反】氏者受于鲁【王氏曰不称姓则许齐桓之能杀不去氏则罪僖公之受葬刘氏曰夫人何以不称姜氏贬曷为贬夫人与于乱桓公正其罪而讨之则安可复配宗庙哉然则曷为不于死焉贬夫人姜氏薨于夷齐人以归则上之行乎下也义公已矣故臣子可縁伯主之命以尊宗庙伯主亦可縁天子之法以絶鲁私请今齐以公义讨之而鲁以私意请之君子以为非义不可通乎春秋是以贬乎其以防至也高氏曰齐诛之是齐已絶之矣鲁请之是鲁不忍絶之也是以圣人因其防至特去姜以絶之于齐而存夫人氏以见鲁之不忍也然则哀姜之防不当归鲁将如之何曰即其死所而葬之可也孙氏曰闵二年孙邾不贬姜氏不以子讨母也此而贬者正王法也不去氏杀子之罪比文姜差轻何氏曰刑人于市与众弃之故必于臣子集迎之时贬之所以明诛得其罪因正王法所加臣子不得以夫人礼治其防也贬置氏者杀子差轻于杀夫张氏曰齐人杀哀姜以归其国僖公请而葬之春秋于其防至而贬不称姜以罪鲁僖之不知义也哀姜得罪于先君见诛于方伯而可以配祖庙秩烝尝乎○刘氏曰谷梁云不言姜为齐桓讳杀同姓也非也夫人挟小君之尊而弑二子鲁人终不敢讨也桓公为伯主疾祸乱之所生岂得顾同姓哉此非春秋所耻则非春秋所讳矣愚按文定谓书夫人防至以讥齐桓据刘氏责鲁僖之请姑両存之】
　　【癸惠王十亥九年】二年【齐桓二十八晋献十九卫文二蔡穆十七郑文十五曹昭四陈宣三十五惠十五宋桓二十四秦穆二楚成十四】春王正月城楚丘【左传诸侯城楚丘而封卫焉公羊传孰城城卫也曷为不言城卫灭也孰防之盖狄防之曷为不言狄防之为桓公讳也曷为为桓公讳上无天子下无方伯天下诸侯有相防亡者桓公不能救则桓公耻之也然则孰城之桓公城之曷为不言桓公城之不与诸侯专封也曷为不与实与而文不与文曷为不与诸侯之义不得专封诸侯之义不得专封则其曰实与之何上无天子下无方伯天下诸侯有相防亡者力能救之则救之可也谷梁传楚丘者何卫邑也其曰城何也封卫也则其不言城卫何也卫未迁也不与齐侯专封也其言城之者专辞也故非天子不得专封诸侯虽通其仁以义而不与也故曰仁不胜道杜氏曰楚丘卫邑张氏曰今开德府卫南县愚按今东昌路曹州楚丘县】
　　楚丘卫邑桓公帅诸侯城之而封卫也【齐语卫人庐于曹桓公城楚丘以封之朱子诗召伯营谢山甫城齐如春秋诸侯城楚丘之类】不书桓公不与诸侯専封也【不言桓公又不书诸侯者畧之使若鲁自城尔孙氏曰此会柽之诸侯城楚丘也不言诸侯贬也】木美桓公而夫子録之【诗木小序美齐桓公也卫国有狄之败出处于漕齐桓公救而封之卫人思之欲厚报之】意岂异乎不与专封正王法也木有取焉善卫人之情也【朱子语诗録木即春秋序绩之意亦以善卫人之情也岂以齐桓之事尽可法哉】曷为善之报者天下之利以德报德则民有所劝矣【见表记】城楚丘略而不书城邢词繁而不杀【所卖反下同】何也按周制凡封国大宗伯傧【周礼大宗伯王命诸侯则傧注王将出命假祖庙立依前南乡傧者进当命者延之命使登内史由王右以策命之降再拜稽首登受策以出】司几筵设黼扆【司儿筵凡封国命诸侯王位设黼依注依通作扆】内史作册命【内史凡命诸侯及孤卿大夫则册命之】是天子大权非诸侯所得擅而行之者也卫人渡河野处曹【诗作漕音曹】邑许穆夫人闵其亡而载驰赋文公徙居楚丘而后百姓悦则其国固尝亡灭而不存矣【诗定之方中小序卫为狄所灭东徙渡河野处漕邑齐桓公攘戎狄而封之文公徙居楚丘始建城市而营宫室百姓説之】城楚丘是擅天子之大权而封国也【愚按僖二十八年子玉告于晋请复卫侯而封曹宣十一年楚复封陈盖毁其宗庙失其爵位而复命为诸侯皆谓之封夫诸侯有国受之天子继世嗣位则承之先君非受之天子承之先君而覇者命之则为专封矣】邢迁于夷仪经以自迁为文则其迁出于己意【公羊迁者其意也】其国未尝灭也诸侯城邢是谓同恶相恤以从简书故词繁而不杀美救患也【永嘉吕氏曰狄之再伐邢也齐救之既迁也齐城之前有救患之师后无専封之失此春秋之所予也书狄入卫而不书救则前无救患之师矣书城楚丘而卫不言迁则后有専封之失矣此春秋之所夺也】桓公封卫而卫国忘亡【左传封卫于楚丘卫国志亡】其有功于中华甚大为利于卫人甚博宜有美词掦其事【谷梁不足乎掦】今乃微之若此者正其义不谋其利明其道不计其功略小惠存大节春秋之法也故曰五伯三王之罪人仲尼之徒无道桓文之事者【刘氏曰桓公之封卫德莫大焉虽卫人亦自以谓桓公之于我德莫大焉春秋书之曽无以异于常诸侯尔彼卫已灭矣无王命而擅封之是擅王命也擅王命诸侯之大罪也故以小惠评之则桓公为有德以大法论之则诸侯无専封孟子曰五伯三王之罪人此之谓也齐桓城楚丘盖城者非独鲁也而独书鲁者以彼之为未足以为功故反循吾之常义而称城焉耳晋文使诸侯朝王盖朝者亦非独鲁也而独书鲁者以彼之为未足以为功故反循吾之常道而称朝焉耳春秋贵义不贵惠贵正不贵功略小善而优大节以正待人而已矣张氏曰卫虽当封而周室尤不可以不尊故略齐桓之功而止书鲁人之徃城所以抑霸权而尊王室也高氏曰宋子鱼曰齐桓存三亡国义士犹或薄之斯可见当时已不与齐桓之封也茍桓公既逐狄人请命于天子而城之既城矣请命于天子而封之如是则天王命诸侯城楚丘以封卫而桓公之德在其中矣诗曰王命仲山甫城彼朔方又曰经营四方告成于王以此言之凡城必由天子之命及其成也又告于王可也岂得自専哉愚按卫之灭也春秋不书灭戴公庐于曹而不言迁桓公使公子无亏戍以甲士归其祭服乗马而不书救凡皆所以隠桓公之封卫盖其功不足以揜过是以略其事而微其功也夫城邢城皆以国书惟城縁陵不系国此不系卫则城縁陵之例也城邢序三国之师城序十一国之大夫城縁陵诸侯以凡举惟戍陈归粟于蔡不言诸侯此不言诸侯则戍陈归粟于蔡之例也然曰戍曰归粟虽若鲁事犹目陈蔡而楚丘之书法与鲁邑无异则深讳齐桓之专封而备责之也欤葵丘之命曰无有封而不告桓公不得逭其责矣○刘氏曰谷梁云国而曰城此邑也而曰城何也非也邑亦谓之城尔若不谓之城当谓之何哉】
　　夏五月辛巳葬我小君哀姜【公羊传哀姜者何庄公之夫人也高氏曰十有一月而葬外薨也防至五月而葬也通防书哀姜孙于邾薨于夷夫人氏之防至其诛絶之义明矣及其终书日葬书小君諡更无所贬者此亦春秋端本澄源治于未乱之意也文姜亦然始而不谨终欲正之可乎】○虞师晋师灭下阳【公谷作夏阳晋始见经左传晋荀息请以屈产之乘与垂棘之璧假道于虞以伐虢公曰是吾宝也对曰若得道于虞犹外府也乃使荀息假道于虞曰兾为不道入自颠軨伐鄍三门兾之既病则亦唯君故今虢为不道保于逆旅以侵敝邑之南鄙敢请假道以请罪于虢宫之竒谏不聼遂起师夏晋里克荀息帅师会虞师伐虢防下阳先书虞贿故也公羊传虞微国也曷为序乎大国之上使虞首恶也曷为使虞首恶虞受赂假防国者道以取亡焉糓梁传非国而曰防重夏阳也虞之先晋何也为主乎防夏阳也夏阳者虞虢之塞邑也防夏阳而虞虢举矣程子传虞假道而助晋伐虢虢之亡虞实致之故以虞为主下阳邑也虢之亡由此故即书防杜氏曰下阳虢邑河东大阳县张氏曰下阳与上阳对在今陜州平陆县上阳在陜县虢所都也虞周太王子仲雍所封都在平陆虢文王弟虢叔之后晋成王弟唐叔之后国都在今太原府愚按虞国在今河南府路陜州陜县晋始封在太原南有晋水亦曰晋阳今属太原路平晋县后徙都翼今平阳路绛州翼城县曲沃之晋后徙都绛曲沃在今平阳路绛州曲沃县绛即绛州城下阳属今河南府路陜州】按孟子晋人以垂棘之璧与屈【求勿居勿二反】产之乘【绳证反】假道于虞以伐虢宫之竒谏百里奚不谏然则晋人造意以虞首恶何也贪得重赂遂其强暴灭兄弟之国以及其身而亡其社稷所以为首乎【陆氏曰灭虢之事实晋为主以虞首恶其意何也晋侯贪而忘亲灭人之国其罪易知也虞君职为上公受人之赂遂其强以取灭亡其恶至矣故圣人以为首焉与齐国夏首围戚义同薛氏曰虞啓晋伐下阳非虞则晋不能伐虢灭虢则虞非虞之有也先虞于晋虞之罪也永嘉吕氏曰州吁告于宋而后伐郑序宋主兵晋请于虞而后伐虢序虞为首盖从州吁之请者宋也则伐郑之役宋实为之卫不能以自必也从晋人之请者虞也则伐虢之师虞实为之晋亦不能以自必也通防灭下阳者晋主谋也而以虞首恶何哉春秋诛恶皆罪其与之为恶者故以齐首石曼姑以宋首州吁以虞首晋以子家首子公先儒以灭汉者张禹非王氏亡唐者李勣非武后得春秋之意矣】春秋圣人律令也观此义可以见法矣唐高宗赐其臣长【上声】孙无忌金宝缯锦欲以立武昭仪虽无忌终不顺防君子犹讥其没于利而不反君赐也【通鉴永徽五年上欲立武昭仪为后恐大臣不从乃与昭仪幸长孙无忌第酣饮极欢拜无忌宠姬子三人为朝散大夫仍载金宝缯锦十车以赐上因讽无忌无忌对以他语明年召无忌等言立武后无忌以为不可范氏祖禹曰人臣欲以义正君而先没于利则不足为重矣茍能辞官反赐使知大臣之不可诱以利亦足以格其非心矣】矧受他人之赂遂其强暴者乎国而曰灭下阳邑尔其书灭何也下阳虞虢之塞邑【范氏曰其地险要故二国以为塞邑】犹秦有潼关【潼关乃黄河冲激华山之东両山夹立窄狭仅容单车一夫可守今属华州华隂县】蜀有劔岭【劔门天下壮壁立万仭穷地之险极路之峻一夫当关万夫莫捍今属劒州】皆国之门户也潼劒不守则秦蜀破下阳旣举而虞虢亡矣【赵氏曰夏阳虢邑也而云灭何也虢因以亡也言虢之灭由于虞于是书灭以恶虞也】春秋此义以天下为家以城郭沟池为固【见礼运】以山川丘陵为险设之以守国而待暴客者也【易坎彖传地险山川丘陵也王公设险以守其国大传重门击柝以待客盖取诸豫】其衰世之意邪【通防孔子曰大道之行也天下为公外户不闭大道既隠天下为家城池以为固易之兴也其于中古乎作易者其有忧患乎春秋兼盛衰之世而立法如书城中城之类见城守之不可全恃如书灭下阳之类又见其有险而不能自守也张氏曰晋武公以曲沃伯簒晋献公嗣立浸以兵吞噬近地之小国晋与虞虢为邻自庄公末因虢人侵晋而谋于士蒍以图虢今始与虞伐之盖先以重赂间虞虢之交使虞人不知其谋忘辅车相依之势反道晋以灭下阳下阳者控制虞虢之要地晋取下阳而二国举矣故春秋于此书灭以虞首兵如邾之道郑所以见虞之自取灭亡也高氏曰不曰虞人晋人而曰师者着其恃众以凌虐也取邑而言灭者下阳虢之所保下阳取而虢亡不待殒其社稷也圣人书郑伯入于栎而不书入郑书虞晋灭下阳而不书防虢观物有要矣○赵氏曰公羊云夏阳郭之邑曷为不繋之郭国之也曷为国之君存焉尔若在下阳受兵何得不见擒乎谷梁云虞无师其曰师何也以其先晋不可不言师也按经见云虞师何得谓无师乎】
　　秋九月齐侯宋公江人黄人盟于贯【公作贯泽公羊传江人黄人者何逺国之辞也逺国至矣则中国曷为独言齐宋至尔大国言齐宋逺国言江黄则以其余为莫敢不至也糓梁传贯之盟不期而至者江人黄人也江人黄人者逺国之辞也中国称齐宋逺国称江黄以为诸侯皆来至也杜氏曰贯宋地梁国防县西北有贯城江国在汝南安阳县黄国在弋阳县张氏曰江在今蔡州新息县之地黄嬴姓国在今光州定城县贯今兴仁府济隂县】
　　按左氏盟于贯服江黄也【杜氏曰江黄楚与国也始来服齐故为合诸侯】荆楚天下莫强焉江黄者其东方之与国也二国来定盟则楚人失其右臂矣乐毅破齐先结韩赵【史乐毅传燕王欲伐齐乐毅曰齐霸国之余业地大人众未易独攻之必欲伐之莫若约赵及楚魏于是约赵嚪秦连楚及魏诸侯皆许之乐毅为上将军并防赵楚韩魏燕之兵以伐齐破之】孔明伐魏申好【去声】江东虽武王牧野之师亦誓友邦逺及庸蜀彭濮八国之人【牧誓嗟我友邦冡君云云及庸蜀羌髳微卢彭濮人称尔戈比尔干予其誓】共为掎【居绮反】角之势也【左传襄十四晋人角之诸戎掎之注掎其足也】桓公此盟其服荆楚之虑周矣其所以尊王安夏一匡天下之义着矣盟虽春秋所恶【去恶】然诸侯皆在独言逺国者许是盟也【张氏曰齐桓谋楚先服此二国皆廹近楚之境者所以逺交而孤楚之势此桓公服楚之规模也唯宋与盟不烦诸侯也愚按贯凙阳谷之盟会公谷谓诸侯皆在而止言齐宋江黄以包之今考春秋会盟未有诸侯在会而经不书者盖中国诸侯之大者莫大乎齐宋齐则伯主而宋则上公也与国之逺者莫逺乎江黄皆荆楚之羽翼也齐宋会盟而江黄与焉则天下诸侯之无不从者可知矣二传盖推言其势之若是非诸侯之果皆与盟也读者当不以辞害意】
　　冬十月不雨【公羊传记异也谷梁传不雨者勤雨也范氏曰是欲得雨之心勤也明君之恤民杜氏曰一时不雨则书首月张氏曰书此以见鲁国上下皆以无雨为忧止书首时自酉至亥三月皆不雨也孙氏曰不雨一时即书者僖公忧民惧灾之甚也】○楚人侵郑【左传楚人伐郑闘章囚郑聃伯张氏曰盖自庄三十年楚頵已长杀子元用子文为令尹子文毁家以纾楚国之难兵势浸强故比年侵伐郑若非齐桓専以图楚为事必未能制之于召陵而执宋公盟诸侯之事不在僖十九年之后矣】
　　【甲惠王二子十年】三年【齐桓二十九晋献二十卫文三蔡穆十八郑文十六曹昭五陈宣三十六惠十六宋桓二十五秦穆三楚成十五】春王正月不雨夏四月不雨【公羊传记异也】糓梁子曰不雨者勤雨也每时而一书闵雨也闵雨者有志乎民者也【范氏曰闵忧也经一时辄言不雨忧民之至】历时而緫书【谓歴三时而后书或历四时而后书】不忧雨也不忧雨者无志乎民者也【无恤民志】按诗称僖公俭以足用寛以爱民务农重糓【见駉小序】则诚贤君也其有志乎民审矣故冬不雨而书春不雨而书夏不雨而书以着其勤也【张氏曰三时不雨则饥馑荐臻民命阽危此云汉之所以编于诗而去年及今年春夏之不雨书法异于文公以着其君忧民之忧也高氏曰不雨八越月而不书旱何也凡书旱者虽有时而雨犹以不足为旱也若直不雨则旱在其中矣连于首月书之见其为灾之乆而僖公以不雨为念也】文公以练祭则缓于作主【文二年僖公薨十有五月始作主】以宗庙则大【音泰】室屋坏【十三年正月不雨至秋七月世室屋不当坏而坏】以赋【施也诗赋政于外】政则四不视朔【十六年二月至五月四不视朔】以邦交则三不会盟【七年盟于扈公后会十五年盟扈十七年会扈公皆不与】其无志乎民亦审矣故自十有二月不雨至于秋七月而书【二年】自正月不雨至于秋七月而书【十年十三年】以着其慢也【愚按有志乎民者心在于民而忧民事也无志乎民者心不在于民而不忧民事也何休谓僖公饬过求己循省百官放佞臣郭都等理寃狱四百余人精诚感天不雩而得防雨其事虽不可考然以经意观子则僖公必能悔过修政以消天变矣故曰春秋传心之要典书法之不同君心之所由着也或谓春秋每年备四时僖公之经间无异事则离其首月而各书不雨文公之经自有异事故不复书首月不雨之文谷梁贤僖公而生此説今考僖公冬不雨之下书楚人侵郑夏不雨之下书徐人取舒非无异事也文公十三年春正月以首时书而亦不书春王正月不雨且圣人再书正月不以为烦何独于不雨则緫书之乎谷梁子之言必有所受矣】
　　徐人取舒【公羊传其言取之何易也通防取不言灭者取为附庸不絶其祀也杜氏曰舒国今庐江舒县愚按今庐州路舒城县高邮孙氏曰舒者附庸之国服属于楚徐人自楚取之使之属徐也取国不言灭舒之宗祀复存也襄陵许氏曰舒盖荆与国徐人取之盖倚齐鲁家氏曰鲁颂曰荆舒是惩舒与荆比而为中国患其来久矣徐人伐舒为中国挠楚也十五年楚伐徐齐桓率诸侯之师救之是以知徐盖受命于齐】六月雨【谷梁传雨云者喜雨也喜雨者有志乎民者也杜氏曰示旱不竟夏】
　　雨云者喜雨也【高氏曰建巳之月万物始盛待雨而大古者以是月雩而祈雨则六月之雨尤为可喜张氏曰得雨而喜见僖公乐民之乐异于文公所以此书而彼不书也】闵雨与民同其忧喜雨与民同其乐【音洛下同】此君国子民之道也观此义则知春秋有惧天灾恤民隠【杜氏曰隠约穷困】之意遇天灾而不惧视民隠而不恤自乐其乐而不与民同也国之亡无日矣【刘氏曰文公之书不雨自十二月至于秋七月其于民如此之慢也僖公之书不雨歴一时则书之其于民如此之闵也不独书六月雨而已又先书四月不雨所以见有志乎民汲汲之甚也有志乎民汲汲之甚未足为圣人之法也而春秋取之者凡南面而治天下国家者患不与民同忧苟不与民同忧则亦不与民同乐矣唯有道者不然己未尝有忧也民之所忧不可不忧己未尝有乐也民之所乐不可不乐若是者以百姓之心为心是故与民同忧王事之始也与民同乐王事之成也○陆氏曰公羊云止雨而不甚也按此释迂僻之甚】
　　秋齐侯宋公江人黄人会于阳谷【公羊传此大会也曷为末言尔谷梁传阳谷之会桓公委端搢笏而朝诸侯诸侯皆喻乎桓公之志杜氏曰阳谷齐地在东平东昌县北张氏曰隋置阳谷县愚按今属东平路】
　　按左氏谋伐楚也【二年楚侵郑故张氏曰去年盟以定其交今再会申伐楚之约也】或曰侵蔡次陉【音刑】之师诸侯皆在江黄独不与【音预】焉则安知其为谋伐楚乎曰兵有聚而为正亦有分而为竒【孙子兵以正合以竒胜】诸侯之师同次于陉所谓聚而为正也江人黄人各守其地所谓分而为竒也次陉大众厚集其阵声罪致讨以震中国之威江人黄人各守其境按兵不动以为八国之援【去声】此克敌制胜之谋也退于召【音邵】陵而盟礼定循海以归而涛涂执然后及江人黄人伐陈则知侵蔡次陉而二国不会自为犄【居绮反】角之势明矣此大会【齐语诸侯莫敢不来服而大朝诸侯于阳谷】而末言者【何氏曰末者浅也】善是谋也【家氏曰桓公之伐楚所谓虑胜而动好谋而成者也宋鲁郑卫同盟已久犹未敢声楚人之罪必江黄至而后定计出师去年盟江黄今年会江黄皆为伐楚计也诸侯之师当其前江黄之师拟其后楚将腹背受敌有不战战必胜矣故师次陉而楚遂服是以春秋于贯之盟阳谷之会而屡书之○愚按公羊云桓公曰无障谷无贮粟无易树子无以妾为妻窃疑此当在盟葵丘之下盖错简耳与孟子所载五命之词及谷梁明禁之目略同所谓障谷贮粟即孟子云曲防遏籴谷梁所言雍泉讫籴也】
　　冬公子友如齐涖盟【谷作公子季友涖公谷作莅后同左传齐侯为阳谷之会来寻盟公子友如齐涖盟公羊传莅盟者何徃盟乎彼也来盟者何盟于我也谷梁传莅者位也其不日前定也杜氏曰涖临也齐侯自阳谷遣人诣鲁来寻盟鲁使上卿诣齐受盟襄陵许氏曰公盖有故不会阳谷是以季友徃涖盟啖氏曰他国来鲁盟者曰来盟鲁徃他国盟者曰涖盟愚按既称涖盟则鲁君遣使出境之时已命之徃盟而非大夫之専盟矣经书涖盟者四惟季友之盟佐齐桓谋伐楚有辅伯之善穆伯如莒则小国请之而勉强以结盟初无恤小之诚叔孙昭子之盟齐叔还之盟郑则皆结好叛晋而为背伯之谋不足取矣谷梁以谓不言及者以国与之也不言其人亦以国与之也此当在来盟之下误重出耳】○楚人伐郑【左传郑伯欲成孔叔不可曰齐方勤我弃德不祥愚按楚师三至于郑连年侵伐齐桓不救而孔叔犹有勤我之言盖知于柽于贯阳谷之会皆为伐楚救郑之谋故也】
　　【乙惠王二丑十一年】四年【齐桓三十晋献二十一卫文四蔡穆十九郑文十七曹昭六陈宣三十七惠十七宋桓二十六秦穆四楚成十六】春王正月公会齐侯宋公陈侯卫侯郑伯许男曹伯侵蔡蔡溃遂伐楚次于陉【左传齐侯以诸侯之师侵蔡蔡溃遂伐楚楚子使与师言曰君处北海寡人处南海唯是风马牛不相及也不虞君之渉吾地也何故管仲对曰昔召康公命我先君太公曰五侯九伯女实征之以夹辅周室赐我先君履东至于海西至于河南至于穆陵北至于无棣尔贡包茅不入王祭不共无以缩酒寡人是徴昭王南征而不复寡人是问对曰贡之不入寡君之罪也敢不共给昭王之不复君其问诸水滨师进次于陉公羊传溃者何下叛上也谷梁传溃之为言上下不相得也侵浅事也侵蔡而蔡溃以桓公为知所侵也不土其地不分其民明正也遂继事也次止也杜氏曰民逃其上曰溃陉楚地颍川召陵县南有陉亭张氏曰今颍昌府郾城县愚按郾城县今属汴梁路许州】
　　潜师掠境曰侵侵蔡者竒也【家氏曰齐距楚数千里防履险阻久而后渉其境楚得以为备胜负未可知也故桓公先侵蔡道蔡以及楚楚欲聚而保险已无及矣欲出而求战知弗敌矣薛氏曰侵蔡以攻其扞蔽】声罪致讨曰伐伐楚者正也【史田单太史公曰兵以正合以竒胜善之者出竒无穷竒正还相生如环之无端孙子战势不过竒正竒正相生循环无穷如天地不竭】遂者继事之词【谷梁杜氏曰遂两事之词】而有専意【何氏曰遂専事之词】次止也楚贡包茅不入王祭不共无以缩酒桓公是徴【音烝杜氏曰包裹束也茅菁茅也束茅而灌之以酒为缩酒尚书包匦菁茅范氏曰菁茅香草所以缩酒楚之职贡括地志辰州卢溪县西南三百　十里有包茅山武阳记山际出包茅有刺而三脊通防桓公伐楚声大义以责之曰尔贡包茅不入王祭不共无以缩酒正也朱子曰桓公伐楚仗义执言不由诡道故夫子称正而不谲】而楚人服罪师则有名矣孟氏何以独言春秋无义战也【朱子曰诸侯有罪则天子讨而正之故春秋每书诸侯战伐之事必加讥贬以着其擅兴之罪无有以为合于义而许之者但就中彼善于此者则有之召陵之师之类是也】譬之杀人者或曰人可杀欤曰可孰可以杀之曰为士师则可以杀之矣国可伐欤曰可孰可以伐之曰为天吏则可以伐之矣楚虽暴横【去声】慿陵上国齐不请命擅合诸侯岂所谓为天吏以伐之乎春秋以义正名而乐【音洛】与人为善以义正名则君臣之分严矣书遂伐楚讥其专也乐与人为善茍志于善斯善之矣书次于陉楚屈完来盟于师盟于召陵序其绩也【杜氏曰楚强齐欲绥之以德故不速进而次陉何氏曰桓公不顿兵血刃以文德优柔服之故详録其次止善其重爱民命蜀杜氏曰楚之病中国久矣齐桓患其强暴是以会诸侯欲伐而攘之犹惧楚势之强思全必胜之功故先侵蔡以震其威而后伐楚是则齐桓用兵之心浅于蔡而深欲图楚也兵至蔡而溃桓公不土其地不分其民以此知桓公志于伐楚而不在于侵蔡也陈氏曰楚入春秋浸强矣而诸夏之交兵非以定簒弑则修怨而已问不及楚也桓公始有志于中外之分于是伐楚而以侵蔡召诸侯书曰遂伐楚言志不在蔡也伐而后次见桓公之不战而诎楚也桓合九国之众以讨楚兵莫盛于此楚虽强足以一战矣而临楚不战楚人为之诎使其大夫即盟于师桓公不但以力服人矣张氏曰蔡自献舞以来屈服于楚桓公欲讨楚而加兵于附楚之蔡先责其以文王之胄而甘心于僣窃之夷蔡众既溃则威震而兵强故可以遂伐楚也楚自桓二年蔡郑会邓已惧其为中国患又积五十年富强吞并之力今比年伐郑气陵中国所幸桓公举管仲以治民训兵至此方能率诸侯之师正其罪而讨之使其君臣震恐遣使如师可谓有功于中国矣然桓公本无汤武之学而管仲复未尝有闻于君臣之大义故揆之天吏讨罪之法则不奉天子之命未敢正其僣王之罪仅致屈完来盟然其与屈完观师恃力骄矜形于辞色遂来方城汉水之对屈完之归卒践此言时出干纪防伐黄故曾西鄙其功烈之卑书遂以讥其专书次以着其师有节制用能慑惧楚人免民左袵也临川呉氏曰孙子云百战百胜非用兵之善不战而屈人兵者善也齐以楚之猾夏而声罪致伐然楚众方强若不持重而轻进深入则胜负之数未可知也故次于陉以待其自来屈服所以为节制之师合于不战屈人兵之善也王氏曰晋文退三舍避楚亦桓公退次召陵之意使得臣服义则亦不战矣朱子语问桓公伐楚不责以僣王之罪盖桓公每事持重当时楚甚强大僣王已非一日若以此问之只宜楚即服罪不然齐岂遽保其必胜哉曰然愚按成三年诸侯伐郑次于伯牛襄十六年伐许次于函氏皆不书次其次不足善也惟襄元年晋悼遣韩厥伐郑而以诸侯之师次于鄫不欲悉师以攻郑近于齐桓次陉之意春秋伐而次者齐桓晋悼为庻防矣或谓桓伯之初不能救蔡蔡之从楚实不得已桓之伐楚不当先侵蔡今考侵蔡之后蔡终不与齐桓之会晋文仅能致蔡于践土于温翟泉而厥后专意事楚则桓之讨蔡岂曰过乎○刘氏曰公羊亡国曰溃邑曰叛非也溃者民溃叛者臣叛非繋国邑为别也又云其言次于陉何有俟也俟屈完也亦非也若实俟何为不言屈完如师啖氏曰初次之时安知屈完来乎家氏曰左传云蔡姬荡公于囿公怒归之未絶之也蔡人嫁之于是会诸侯侵蔡蔡溃遂伐楚然则齐桓之侵蔡为私怒而发殆不然也高氏曰齐桓欲攘荆楚经营十数年矣岂如左氏所载直为蔡姬举哉】
　　夏许男新臣卒【穆公也子业嗣是为僖公高氏曰新臣即许叔在位四十二年】
　　刘敞曰诸侯卒于外者在师则称师【防成十三年书曹伯庐卒于师襄十八年书曹伯负刍卒于师】在会则称会【防定四年书伯成卒于会】今许男一无称【平声】者此去师与会而复归其国之验也召陵地在颍川是以许男复焉古者国君即位而为椑【音辟棺衬尸者】岁一漆之【见檀弓】出疆必载椑【见曾子问】卒于师曰师卒于会曰会正也许男新臣卒非正也其为人君不知命者也不知命则必畏死畏死则必贪生贪生则必乱于礼矣而后有容身茍免之耻【燕昭】而后有滛祀非望之惑【秦始皇】此説是也【本刘氏意林】夫知生死之説通昼夜之道者亦岂有以异于人哉茍得正而毙焉【见檀弓】则无求矣【赵氏曰许国与楚近盖许男遇疾而归卒于国故不言卒于师张氏曰召陵地属颍川颍川今之颍昌府长社县去许宻迩故许男疾而归也愚按颍川即今许州许国故都属长社县○刘氏曰左氏云卒于师葬之以侯礼也非也若实卒于师经何以不记耶似当时臣子欲追美君父故引许方会诸侯而卒私以加等之礼葬之尔谷梁云死于师何为不地内桓师也亦非也当地不当地自有常义书卒于师不足贬桓公不书卒于师不足褒桓公也】
　　楚屈完来盟于师盟于召陵【屈居勿反完音桓召上照反左楚子使屈完如师师退次于召陵齐侯陈诸侯之师与屈完乘而观之齐侯曰岂不谷是为先君之好是继与不谷同好如何对曰君惠徼福于敝邑之社稷辱收寡君寡君之愿也齐侯曰以此众战谁能御之以此攻城何城不克对曰君若以徳绥诸侯谁敢不服君若以力楚国方城以为城汉水以为池虽众无所用之屈完及诸侯盟公羊传屈完楚大夫也其言盟于师盟于召陵何师在召陵也师在召陵则曷为再言盟喜服楚也何言乎喜服楚楚有王者则后服无王者则先叛桓公救中国而卒帖荆以此为王者之事也其言来何与桓为主也前此者有事矣后此者有事矣则曷为独于此言与桓公为主序绩也谷梁传楚无大夫其曰屈完何也以其来防桓成之为大夫也其不言使权在屈完也来者何内桓师也杜氏曰如师于陉之师召陵颍川县张氏曰在今郾城县愚按郾城县今属汴梁路许州】
　　楚大夫未有以名氏通者其曰屈完进之也【陆氏曰楚蛮夷之强国未尝与中国为会屈完佐楚子而能从善服义得为臣之道故圣人特书族以褒之】其不称使权在完也【范氏曰齐桓威陵江汉楚人大惧未能量敌遣屈完如师权事之宜以义却齐遂得与盟陆氏曰楚子意令其可盟则盟事在屈完】来盟于师嘉服义也【卢氏曰书来盟于师见桓公以正义伐楚楚来乞盟于师也高氏曰曰来盟者彼欲之也】盟于召陵序桓绩也【何氏曰序次也绩功也累次桓公之功德莫大于服楚明德及强夷最为盛】桓公帅八国之师侵蔡而蔡溃伐楚而楚人震恐兵力强矣责包茅之不贡则诺问昭王之不复则辞徼【古尧反】与同好【去声】则承以寡君之愿语【去声】其战胜攻克则对以用力之难然而桓公退师召陵以礼楚使【去声本杜氏注】卒与之盟而不遂也【刘氏曰桓公之威可谓盛矣责楚之包茅则诺问昭王之不复则辞然而不以己力之有余而加人故不多齐之有功而多楚之服罪不贵楚之能拒敌而贵齐之能不遂也】于此见齐师虽强桓公能以律用之而不暴楚人已服桓公能以礼下之而不骄庶防乎王者之事矣故春秋之盟于斯为盛而子称之曰齐桓之时緼【委粉反】而春秋美召陵是也【法言注緼乱也桓公会诸侯于陉楚遣屈完如师以观齐覩齐之盛因以求盟桓公退次召陵与之盟以礼楚故子云言齐桓之时下陵上替而春秋美召陵之会能服楚也蜀杜氏曰齐桓伐楚使管仲责之其言正而不谲是以未加兵而强楚自服故书曰楚屈完来盟于师明桓公兵不血刃而楚人聼命于师也桓公退舍而与之盟故言盟于召陵亦以见齐桓仗礼义而服楚也张氏曰来而不书楚者春秋待蛮荆谨严之法虽録屈完名氏以进之若书楚子使屈完则一同于中国君臣之辞矣故书楚屈完来盟以嘉其服义不书楚子使以严中外之分而伸齐桓方伯之体屈完既至而桓公退师以与盟以坚其求服之志于是见桓公之待楚进退有礼虽不足以尽王者之义而夫子所谓一匡天下民到于今受其赐实二百四十年甚盛之举也愚按盟于召陵与会于萧鱼书法不异皆一经特笔一以美齐桓之服楚一以羙晋悼之定郑虽不重言楚屈完之盟与郑伯之会而楚郑之服可见矣成二年齐侯使国佐如师襄三年陈侯使袁侨如会与屈完事相类然国佐不言来盟则齐人非服义也袁娄称及国佐盟而书日则非序绩也袁侨如会及袁侨盟虽若服义而来会胜于国佐之如师矣然书叔孙豹及诸侯之大夫及陈袁侨盟両书及词繁而不杀又详于国佐之盟者恶其以盟会之权授之大夫也盖桓公服楚以义而荆楚亦服桓公之义故春秋序绩晋却克等以力屈强齐齐因战败而强服非心服也故春秋书日书及以讥之晋悼鸡泽虽能仗义以安中国而陈袁侨之来诸侯既盟又使大夫与之盟以啓大夫执国权之端故春秋备书以贬之也○刘氏曰公羊云何以不言使尊屈完也曷为尊屈完以当桓公也按春秋之义大夫不得敌君今乃尊屈完使当桓公自相反也】
　　齐人执陈辕涛涂【辕公谷作袁左传陈辕涛涂谓郑申侯曰师出于陈郑之间国必甚病若出于东方观兵于东夷循海而归其可也申侯曰善涛涂以告齐侯许之申侯见曰师老矣若出于东方而遇敌惧不可用也若出于陈郑之间共其资粮屝屦其可也齐侯説与之虎牢执辕涛涂公羊传涛涂之罪何辟军之道也执者曷为或称侯或称人称侯而执者伯讨也称人而执者非伯讨也此执有罪何以不得为伯讨古者周公东征则西国怨西征则东国怨桓公假涂于陈而伐楚则陈人不欲其反由己者师不正故也不修其师而执涛涂古人之讨则不然也谷梁传齐人者齐侯也其人之何也于是哆然外齐侯也杜氏曰涛涂陈大夫孙氏曰桓公兴陈侯南服强楚归而反执陈辕涛涂其恶可知家氏曰齐桓执郑与其执也故继书逃来见春秋之罪执陈辕涛涂不与执也故继书伐陈侵陈见春秋之不与齐○啖氏曰公羊云涛涂説桓公令师滨海而归师防沛泽之中顾而执涛涂若然则是军自失路致防非涛涂之罪故左氏説是】秋及江人黄人伐陈【左传伐陈讨不忠也谷梁传不言其人及之者何内师也程子传齐命也临川呉氏曰时江黄之师在其国伐楚之役未尝劳之且以其国近于陈故令伐陈也必使鲁人及之者江黄逺国不可无鲁主兵也○愚按或谓书及者防上文齐人执辕涛涂之文乃齐及之非鲁及之也然求之一经书法他国再有事必书遂如遂灭偪阳遂灭頼之类此不言遂实鲁及之耳】八月公至自伐楚【谷梁传有二事偶则以后事致后事小则以先事致其以伐楚致大伐楚也范氏曰楚强莫能伐故以伐楚为大事何氏曰公出三时危公之久临川呉氏曰公与齐桓为他会皆不至此独至者重大其事且以师出三时久役之劳也啖氏曰或致前事或致后事盖夫子择其重者志之也愚按春秋书至大齐桓伐楚之功其犹召穆公平淮夷告成于王而诗人美之欤诸书至或以前事致者或以后事致者亦犹汤既胜夏遂伐三朡而序书者曰汤归自夏成王东伐淮夷遂践奄而序书者曰成王归自奄盖以灭夏灭奄其事重于伐三朡伐淮夷故耳○陆氏曰公羊云楚已服矣何以致伐楚叛盟也按楚虽已服何妨告庙云伐还岂可云公至自服楚乎刘氏曰诸致例有可通者有不可通者不足信也】○葬许穆公【穆公作缪】○冬十有二月公孙兹帅师会齐人宋人卫人郑人许人曹人侵陈【兹公作慈后同霸国大夫会诸大夫侵与国自此始左传叔孙戴伯帅师会诸侯之师侵陈陈成归辕涛涂杜氏曰兹叔牙子】
　　掦子法言或问为政有防曰思斁【音绎】昔在周公征于东方四国是王【诗豳风破斧篇王作皇】其思矣夫齐桓公欲径陈陈不果纳执辕涛涂其斁矣夫【见先知篇注言政善则人思慕之政恶则人厌苦之周公东征三年而归四国于是从王命故东山二章言其思也齐桓伐楚虽美而御师不整故不敢令径刘氏曰齐桓之不可为周公亦明矣然春秋以周公之义责焉者以其可以及可以责者责于桓公也】桓公识明而量浅管仲器不足而才有余【语子曰管仲之器小哉朱子曰管仲之德不胜其才】方楚人未帖【他恊反服也】而齐以为忧也致勤于郑振中夏之威会于阳谷惇逺国之信按兵于陉修文告之辞退舎召陵结会盟之礼何其念之深礼之谨也存此心以进善则桓有王德而管氏为王佐矣尧舜性之也汤武身之也五霸假之也久假而不归乌知其非有惜乎桓公假之不久而遽归也【南轩张氏曰五伯慕乎仁义之名有所为而为之故暂假而暂归桓公召陵之盟仗王室之事以责楚亦可谓义矣而执陈辕涛涂之举旋踵而起此皆归之遽者也使其假而能久久之而不归则必有非茍然者矣愚按朱子集注谓窃其名以终身而不自知其真有与此不同】楚方受盟志已骄溢陈大夫一谋不恊其身见执其国见伐见侵而怒犹未怠也桓德于是乎衰矣爱人不亲反其仁治人不治【去声】反其智礼人不答反其敬行有不得者皆反求诸已其身正而天下归之【见孟子】曽可厚以责人不自反乎原其失在于量浅而器不宏也魏武才得荆州而张松见忽【三国志刘焉曹操击刘表表卒子琮以荆州降刘璋以操得荆州遣别驾张松致敬于操松为人短小放荡时操已定荆州不存録松松怨之归劝璋絶操习凿齿曰齐桓一矜其功叛者九国曹操暂自骄伐天下三分皆勤之于数十年之内而弃之于俯仰之顷】唐庄宗自矜取汴而高氏不朝【五代史高季兴世家同光元年庄宗灭梁季兴入朝庄宗欲留之郭崇韬谏乃遣之季兴倍道而去谓将佐曰新朝百战方得河南乃对功臣举手云吾于十指上得天下矜伐如此其谁不解体何能久长吾无忧矣】成汤胜夏抚有万方乃曰兹朕未知获戾于上下栗栗危惧若将陨于深渊其尔万方有罪在予一人予一人有罪无以尔万方【见汤诰蔡氏曰责愈重则忧愈大圣人厚于责己而薄于责人是乃君道当然也】人之度量相越岂不逺哉春秋称人以执罪齐侯也【陈氏曰齐侯称人贬也东迁之后春秋之治在诸侯北杏之后春秋之治在盟主是故治在诸侯于中丘会称君伐宋称人于郎战称君盟恶曹称人治在盟主于陉伐称君执涛涂称人于温会称君执卫侯称人】称侵陈者深责之也【临川呉氏曰陈与六国同伐楚成齐桓帖荆之功一有辟军之罪既执其臣遄以三国伐之又动七国之兵临其国厚人之功而薄人之过者盖不如此书侵者以见其师之无名也】故孟子曰仲尼之徒无道桓文之事者管仲曽西之所不为也而子为【于伪反】我愿之乎【张氏曰桓公怒陈之深至于伐而又侵孟子谓成汤征伐至于归市者不止耕者不变若时雨降民大悦则桓公于此慙德多矣况大兵之后复以师出重困诸侯乎兵以愤兴则后有当讨者应之必怠人亦侮之故楚终不服郑伯逃盟以至灭而不能捄皆怒陈之过致之也故详书伐侵以着其罪苏氏曰伐陈侵陈皆讨涛涂之不忠也前曰伐当其罪也后曰侵已甚也沙随陈氏曰涛涂既执又再侵伐陈罪特暂谋之不善耳非有荆楚暴殄中国之罪也桓公责强夷甚畧罪弱国甚备非道也家氏曰夫子大齐桓之功而小管仲之器于伐楚之役见之盖规模宏大者忧乐吉防不足以动其方寸而识量浅狭者胜负得防足以移其常心斯王霸之所以辨而伊尹周公与管仲狐赵事业所以分也当桓公之始霸管仲佐之谦以处已和以遇物诸侯小国会不会朝不朝不深责也逺近咸服小大具孚遂率之以伐楚楚服其罪还自召陵君臣俱骄忧喜易位涛涂谋避军道以纾其国于齐未大有所损执其人命诸侯之师伐之以伐为未足又从而侵之楚无亡矢遗镞之费而陈反被侵陵之祸志得而骄猖狂妄行管仲曽不能谏则仲与桓俱堕骄盈之域由其器量浅狭如贫人之家一朝获千金而莫知所措故是行也责楚之无王而楚之无王自若欲服蔡而蔡卒不与于会本以救郑未防逃盟虽稍伸中国之威终不能大挫强楚之熖于是灭伐许使中国自救之不睱而桓之霸浸衰矣惜哉春秋于伐楚也爵以褒之于其伐陈侵陈也人以贬之其着义明矣高氏曰书公孙兹帅师则知诸国皆大夫帅师以会之矣诸国皆贬而人之则公孙兹与贬可知矣齐之首恶罪不胜诛也陈氏曰防侵未有书帅师者而公孙兹书帅师会救未有书帅师者而公孙敖书帅师公子牙谋弑子般公子庆父弑闵而兹与敖皆世为将是故谨志之曰公子友帅师败莒师于郦公孙兹帅师会侵陈公孙敖帅帅及诸侯之大夫救徐见三家之所从始也】
　　【丙惠王二寅十二年】五年【齐桓三十一晋献二十二卫文五蔡穆二十郑文十八曹昭七陈宣三十八惠十八宋桓二十七秦穆五楚成十七】春晋侯杀其世子申生【左传初晋献公烝于齐姜生大子申生又娶二女于戎大戎狐姬生重耳小戎子生夷吾晋伐骊戎骊戎男女以骊姬献公欲以骊姬为夫人卜之不吉筮之吉公曰从筮卜人曰筮短长不如从长且其繇曰专之渝攘公之羭一薰一莸十年尚犹有臭必不可弗聼立之生奚齐其娣生卓子骊姬嬖欲立其子公使大子居曲沃重耳居蒲夷吾居屈羣公子皆鄙惟二姬之子在绛将立奚齐既与中大夫成谋姬谓大子曰君梦齐姜必速祭之大子祭于曲沃归胙于公公田姬寘诸宫六日公至毒而献之公祭之地地坟与犬犬毙与小臣小臣亦毙姬泣曰贼由大子大子奔新城公杀其傅杜原欵或谓大子子辞君必辩焉太子曰君非姬氏居不安食不饱我辞姬必有罪君老矣吾又不乐曰子其行乎大子曰君实不察其罪被此名也以出人谁纳我缢于新城姬遂谮二公子曰皆知之重耳奔蒲夷吾奔屈谷梁目晋侯斥杀恶晋侯也】
　　公羊子曰杀世子母弟直称君者【何氏曰防郑杀其大夫申侯称国】甚之也【何氏曰甚恶杀亲亲也啖氏曰称晋侯言申生之无罪也陈氏曰太子缢于新城则其斥杀何春秋之法茍有谗而不见则其君之罪也是故申生以骊姬之谮自杀宋痤以伊戾之谮自杀直称君杀而已矣】申生进不能自明退不能违难【乃旦反】爱父以姑息而防之不义谗人得志防至亡国先儒以为大仁之贼也【陆氏曰申生进不能自明退不能违难有爱父之心而乃防之于不义使谗人得志国以大乱所谓小仁大仁之贼也○张子曰无所劳而待烹申生其恭也】而目晋侯斥杀专罪献公何也春秋端本清源之书也内宠并后嬖子配适【音嫡下同】乱之本也【左传闵二狐突谏曰云云家氏曰献公残忍不君溺于内嬖所与朝夕潜图宻虑不过为树建庶孽之计耳方东山臯落之伐岂无他人乃以命冢嗣狐突先友梁余子先丹木之徒固洞见公之肺肝而劝太子为避祸之谋不待归胙于君人皆知其不免矣】骊姬宠奚齐卓子嬖乱本成矣尸【主也】此者其谁乎是故目晋侯斥杀专罪献公使后世有欲紊妃妾之名乱适庶之位纵人欲灭天理以败其家国者知所戒焉【张氏曰献公嬖宠庻孽聼谗如流轻世适之重忽社稷之计申生既死而公卒之后奚齐亦被杀徒设此心両俱弃之致晋乱二十余年兵败国破所谓为人父而防首恶之名者此矣高氏曰诸侯世子皆誓于天子不可专杀也且父子人之大伦非他人所得间者今至于相杀则人伦废矣况世子至亲非其君自杀之则无敢杀者是故斥言晋侯所以深罪其聼谗而忍杀其子也观采苓之诗盖可见其好聼谗矣】以此防民犹有以尧母名门使奸臣逆探其意有危皇后太子之心以成巫蛊之祸者【前赵偼伃偼伃有宠元始三年生昭帝任身十四月乃生上曰昔尧十四月而生今钩弋亦然乃命其门曰尧母门戾太子卫后宠衰江充用事充与太子及卫后有隙会巫蛊事充因此为奸白言宫中有蛊气遂至太子宫掘得桐木人太子急白皇后武库兵斩充与丞相刘屈牦战败走皇后太子皆自杀司马公曰皇后太子皆无恙而命钩弋之门曰尧母非名也是以奸臣逆探上意知其竒爱少子欲以为嗣遂有危皇后太子之心卒成巫蛊之祸悲夫○愚按春秋书杀大夫四十七或称国或称人惟晋侯杀申生宋公杀痤天王杀佞夫郑伯克叚不称国不称人而直称君以为独其君之罪也僖十六年郑伯杀其世子华文十八年宋公杀其母弟须杀得其罪则不书】
　　伯姬来朝其子【公羊传与其子俱来朝也谷梁诸侯相见曰朝伯姬为志乎朝其子也伯姬为志乎朝其子则是伯失夫之道矣以待人父之道待人之子非正也故曰伯姬来朝其子参讥也范氏曰讥伯姬伯鲁侯也杜氏曰其子时年十歳左右薛氏曰无父归宁犹曰不可况非礼之朝乎张氏曰朝者人君相见于宗庙朝廷之上父在而使其子行之又使妇人参之皆失正也临川呉氏曰曹伯有疾遣其世子射姑代父朝鲁春秋讥之惠公疑亦有疾伯姬以其子为鲁之甥故挟之至鲁就令摄父行朝礼是年惠公卒成公嗣位盖伯姬豫欲托其子于鲁也杞伯失君道失夫道失父道伯姬失妻道失母道其子失子道而鲁僖受其朝皆非礼也家氏曰世子预会盟礼犹有杀况未为世子而用朝礼见之乎高氏曰先王之制诸侯未冠而即位谓之童子侯童子侯不朝盖不可以成人之礼按之也伯姬归方十三年有子必尚防穉如之何而胜朝乎高邮孙氏曰此言来朝其子三十一年来求妇皆非礼也若数者志而卒不志知其所为贬之也○陆氏曰公羊云其言来朝其子何内辞也按此文直书以示讥尔何有内辞乎】○夏公孙兹如牟【左传公孙兹如牟娶焉杜氏曰卿非君命不越境故奉君命聘于牟因自为逆而传实其事临川呉氏曰鲁于邻近大国未见使其臣以时徃聘牟小国也桓十五年尝朝于鲁自后并不再有邦交之礼今公孙兹乃徃聘于彼盖以私事行而有请于公托君命以徃故书以讥之愚按经书公如他国者朝也书大夫如他国者聘也故赵氏谓凡内朝聘称如以异外也戴伯因聘而娶不书逆者不予其因聘礼而行私事也季友私交则书其事公孙兹季孙行父公孙敖公孙婴齐叔孙婼因聘与盟而逆则不书皆所以谨私交也盖因公事而行私事则不书私事罪其不当托君命以遂其私无公事而专行私事则直书而贬自见矣】○公及齐侯宋公陈侯卫侯郑伯许男曹伯会王世子于首止【公谷作首戴后同左传防于首止会王大子郑谋宁周也公羊传曷为殊会王世子世子贵也世子犹世世子也谷梁传及以会尊之也何尊焉王世子云者唯王之贰也云可以重之存焉尊之也何重焉天子世子世天下也程子传世子王之贰不可与诸侯列世子出诸侯防之故其辞异杜氏曰首止卫地陈留襄邑东南有首乡张氏曰襄邑今属拱州非卫地愚按襄邑在今汴梁路睢州】
　　及以会尊之也【范氏曰言及诸侯然后会王世子不敢令世子与诸侯齐列杜氏曰世子不名而殊会尊之也王之世子尊与王同】以王世子而下会诸侯则陵【陵谓陵遟左传国不竞亦陵】以诸侯而上与王世子会则抗【抗敌也】春秋抑强臣扶弱主拨乱世反之正【本公羊】特书及以会者若曰王世子在是诸侯咸徃会焉示不可得而抗也【何氏曰储君副主当世父位不可以诸侯会之为文故殊别之使若诸侯为世子所会也啖氏曰齐不敢为会主故不云会齐侯】后世论其班位有次于三公宰臣之下亦有序乎其上者则将奚正【晋制皇太子在三恪下宋升太子在三恪之上齐梁陈因之隋制皇太子与会设坐于御东南西向唐制朝贺首皇太子次上公】自天王而言欲屈逺其子使次乎其下示谦德也自臣下而言欲尊敬王世子则序乎其上正分【扶问反下同】义也【何氏曰自王者言之以屈逺世子在三公下自诸侯言之世子尊于三公此礼之威仪各有所施】天尊地卑而其分定典叙礼秩而其义明使羣臣得伸其敬则贵有常尊【宣十二随武子曰云云】上下辨矣经书宰周公祗【音支】与王人同序于诸侯之上而不得与殊会同书此圣人尊君抑臣之防也而班位定矣【张氏曰初惠王娶陈妫为后生太子郑及叔带爱叔带欲立之齐桓公以其废长立防将啓乱阶遂率诸侯会王世子于首止示天下戴之以为天王之贰所以尊国本絶乱阶也陈氏曰王世子危不得立齐桓公率天下之诸侯而为会以定之礼之变者也殊会世子而不以世子夷于诸侯所以定世子也桓公可谓善处父子之间矣高氏曰天王以惠后故将废郑而立带齐侯以谓议之于朝觐贡之以谏词从则世子安不从则废之是从违未可知也莫若为会以尊世子使天下晓然皆知世子之为郑而共尊之则虽有惠后之爱天王不得行其私而世子终可不易矣此齐侯之志也愚按王世子天下之本也本危则王室乱王室乱则天下揺矣齐桓定王世子郑于首止而王室宁使惠王无易树子之过景王不能早正国本而王室乱使诸侯有戍周城成周之勤晋顷宁王室于已乱之后不若齐桓能弭难于未乱之先也或谓寰内诸侯非有天子之命不得出会诸侯今王世子不禀王命而出与诸侯会是世子外交霸国以胁制其君齐桓不请于王而率诸侯以会王世子是为世子私植党以拒父也是不然汉高欲易太子张良招四皓与游卒定惠帝程子予之以为得纳约自牖之义彼四皓非以高帝之命而至惠帝亦非有父命而招四人也朱子详载其事于纲目岂非法春秋许首止之盟而然欤盖襄王之为世子实惠王命之为世子也齐桓以诸侯会世子是会王之世子也彼惠王虽有立爱之意而未尝有命废襄王齐桓适事之权定天下之大本于危疑之际乃霸功之合于义者也朱子曰春秋书会王世子与齐桓公也岂不信哉故成十六年公会尹武公及诸侯伐郑十七年公会尹武公单襄公及诸侯伐郑襄三年公会单顷公及诸侯同盟于鸡泽春秋皆不以殊会书之独此殊会王世子盖以明至尊之储副非人臣之比也夫殊会之文或及以会或会以会或会以及或及以及义各不同公及诸侯会王世子于首止会呉于钟离于相于向皆众人会一人之辞然首止以卑会尊及而后会所以正君臣之分也会呉则以此会彼会而又会所以谨华夷之辨也文虽同而实则异也公及夫人防齐侯于阳谷以両人会一人而男女之别也公会晋侯及呉子于黄池以一人会両人而内外之别也文虽似而实不同也叔孙豹及诸侯之大夫及陈袁侨盟大夫自盟而书诸侯以统之以诸侯之失权于大夫故殊及以志其始也首止袁侨皆以明君臣之义而意不同于柤黄池皆以着内外之辨而事则异皆变例之变者也读者不可不深察焉】
　　秋八月诸侯盟于首止【公羊传诸侯何以不序一事而再见者前目而后凡也谷梁传无中事而复举诸侯何也尊王世子而不败与盟也尊则其不敢与盟何也盟者不相信也故谨信也不敢以所不信而加之尊者桓诸侯也不能朝天子是不臣也王世子子也块然受诸侯之尊已而立乎其位是不子也桓不臣王世子不子则其所善焉何也是则变之正也天子微诸侯不享觐桓控大国扶小国统诸侯不能以朝天子亦不敢致天王尊王世子于首戴乃所以尊天王之命也世子含王命会齐桓亦所以尊天王之命也世子受之可乎是亦变之正也天子微诸侯不享觐世子受诸侯之尊已而天王尊矣世子受之可也】无中事复【扶又反】举诸侯【据祝柯重丘间有异事则复举诸侯马陵柯陵于戏亳城北平丘无中事不举诸侯何氏曰省文从可知间无事不省诸侯时世子不与盟】会盟同地再言首止者书之重词之复其中必有大美恶焉首止之盟美之大者也【范氏曰齐桓尊崇王室绥合诸侯翼戴世子盟之美者莫盛于此刘氏曰首止葵丘会盟同地而再言之者孔子曰书之重辞之其中必有美者焉首止君君臣臣父父子子此大经大法也葵丘尽王者之禁皆有懿德美行超絶卓异非常之迹者也】王将以爱易世子桓公有忧之控大国扶小国会于首止以定其位【杜氏曰惠王以惠后故将废太子郑而立王子带故齐桓帅诸侯会王太子以定其位】太子践阼【新君即位由阼阶三揖而后升谓之践阼】是为襄王一举而父子君臣之道皆得焉【愚按太子郑乃惠王之长嫡桓公会首止以定其位所以明父子之伦不使王太子列于诸侯而殊会之所以明君臣之伦首止之盟重与诸侯要言共尊世子为天下之储君且不敢使王世子同盟又以申明父子君臣之道也】故夫子称之曰管仲相【去声】桓公一匡天下民到于今受其赐微管仲吾其被【皮寄反】髪左祍【而审反】矣人之所以爲人以有父子君臣之大伦也否则入于禽道矣故曰首止之盟美之大者也【张氏曰此盟盖会世子之礼已毕约诸侯以同戴世子殆亦束牲载书而不歃血欤方伯者察天下之势而正救于未乱者故桓公之谋宁周春秋之义举也不敢以约信加之尊者桓公此举其义既明其礼复正此所以为一正天下之功而再书首止以美之卢氏曰夏诸侯会王世子于首止秋诸侯盟于首止此春秋尊周之微意诸侯不敢盟世子故自盟也高氏曰会者辨上下之礼修和好之道而王世子与焉犹之可也盟者以不相信故也若王世子亦与焉则是以所不信者加之王世子与约束诸侯无异故齐侯不敢盟世子而与诸侯自盟诸侯自盟乃所以定世子也夫齐既不敢盟世子而以会世子为名可谓知尊王矣然齐侯之伯既致王世子而会之晋侯之伯遂致天王而朝焉孔子罪作俑者由致王世子遂至于致王则其弊不可胜诛矣陈氏曰会而后盟间有事书诸侯盟于某非间有事也亦书诸侯盟于某则有不盟者也此再书诸侯则王世子不与盟也桓有诸侯之事三于洮序王人于诸侯之上而同盟焉王人微者也虽同盟而无嫌于葵丘亦序周公于诸侯之上而不敢同盟焉天下之宰异于微者也盟于首止不但不同盟也而帅诸侯以殊会世子以世子之尊非特天子之宰比也桓公于是知节矣故会有周人盟无周人书会于某某日诸侯盟则齐侯之逊也会有周人盟有周人书会于某但曰某日盟则晋侯之抗也春秋是以予桓也愚按会盟同地而书辞重复者盟首止定王嗣葵丘明王禁平丘示威而晋伯衰于宋晋楚为成而中国失霸事异而文一施之所谓美恶不嫌同辞也】
　　郑伯逃归不盟【左传王使周公召郑伯曰吾抚女以从楚辅之以晋可以少安郑伯喜于王命而惧其不朝于齐也故逃归不盟孔叔止之曰国君不可以轻轻则失亲失亲患必至病而乞盟所防多矣君必悔之弗聼逃其师而归谷梁传以其去诸侯故逃之也】
　　事有恶者不与【音预下同】为幸其善者不与为贬平丘之盟恶也请鲁无勤是以为幸【平丘之盟上要天子之老则非尊王同惧荆蛮簒弑之君则非仗义甲车四千乘示威于诸侯则无忠信诚慤之意又信邾莒之诉而絶鲁使不与盟则不盟不足耻也】故直书曰公不与盟首止之盟善也犯众不盟是以为贬故特书曰郑伯逃归逃者匹夫之事【杜氏曰国君轻走羣臣不知其谋与匹夫逃窜无异谷梁逃义曰逃赵氏曰凡言逃皆谓义当留而窃去也】以诸侯之尊下行匹夫之事虽悔于终病而乞盟如所防【息浪反】何其书逃归不盟深贬之也或曰首止之会非王志也王恶【去声】齐侯定世子而使周公【杜氏曰宰孔也】召郑伯曰吾抚汝以从楚可以少安郑伯喜于王命而畏齐故逃归不盟然则何罪乎曰春秋道【音导】名分尊天王而以大义为主夫义者权名分【扶问反】之中而当【去声】其可之谓也诸侯会王世子虽衰世之事【苏氏曰诸侯不以王命而会世子世子不以王命而出会诸侯衰世之事也】而春秋与之者是变之中也郑伯虽承王命而制命非义【宣十五解杨曰君能制命为义家氏曰郑伯当陈义于王力言其不可必待既盟乃去然后于义为尽安有执王私命逃诸侯而遂去者乎】春秋逃之者亦变之中也天下之大伦有常有变舜之于父子【娶妻必告父母舜不告而娶者以父顽母嚚告则不得娶也】汤武之于君臣【臣不当伐君而桀纣暴虐天命已絶汤放桀武王伐纣顺乎天而应乎人也】周公之于兄弟【周公辅成王羣叔流言倡乱欲危王室周公诛管蔡为天下致讨不得私其兄弟也】皆处其变者也贤者守其常圣人尽其变会首止逃郑伯处父子君臣之变而不失其中也噫此春秋之所以为春秋而非圣人莫能修之者矣【张氏曰桓公之举天下之公义也惠王之命一人之私心也郑伯背公狥私违弃众善行同匹夫故书逃归以深罪之临川呉氏曰上书诸侯此言郑伯言七国诸侯之中独郑伯不欲与尊戴王世子之盟而逃归也高氏曰齐侯以楚数病郑之故遂率诸侯伐楚楚既服遂会王世子于首止明大义于天下此盛德之举也当是时诸侯未有从荆楚之心而惠王由嬖孽之私弃理义之正抚郑从楚惎间中国自是楚复与中国争衡夫齐之服楚所以营图之非一日矣才逾年而惠王已导郑伯以叛之故知中国不竞非独强楚与诸侯之罪王室实有以啓之也陈氏曰国君而曰逃贱之也何贱乎郑伯以其背夏盟也厥貉之会麋子逃归不书厉之役郑伯逃归不书盖逃楚也必若郑文公逃齐陈哀公逃晋而后书所以示夷夏之辩严矣愚按君之逃惟首止于鄬书郑伯陈侯逃归臣之逃断道溴梁之会高固高厚逃归皆不书而惟书郑逃来于此见齐桓晋悼之霸不可弃也闻之先师曰陈郑书逃书乞圣人之予齐晋也昭昭矣○刘氏曰公羊云其言逃归不盟何不可使盟也非也公羊嫌郑伯实逃归者当在盟首戴之前故云尔不知郑伯本自当盟及盟之日更自逃去但言逃归则嫌已盟而逃故出不盟者在盟前逃也】
　　楚人灭子奔黄【楚始灭中国左楚闘谷于莵灭子奔黄于是江黄道栢方睦于齐皆姻也子恃之而不事楚又不设备故亡谷梁国也其不日微国也杜氏曰国在弋阳县东南任公辅曰地谱光州光山县故国愚按光州今属汴梁路高氏曰齐侯自侵陈之后已起诸侯之叛心至是郑伯窃与楚通楚人遂灭以为冦中国之兆也张氏曰闘谷于莵楚之名大夫也辅楚頵以当齐桓虽外受盟于召陵而内怀负固之心至此窥见王懐爱叔带之意而不悦桓公此举遂因王间郑而师师灭子书奔不服于楚而逃去之不名以为尚可望以兴复故不絶也黄同壤而受子之奔楚之灭黄亦自此始桓公不能救以啓救郑围许之纷纷使桓公此时率诸侯以讨楚复岂不足以立中国之威而制楚之横与孙氏曰楚人灭恶桓不能救也十年狄灭温十二年楚人灭黄义同】○九月戊申朔曰有食之○冬晋人执虞公【左晋侯复假道于虞以伐虢宫之竒谏曰虢虞之表也虢亡虞必从之晋不可啓冦不可玩一之谓甚其可再乎谚所谓辅车相依唇亡齿寒者虞虢之谓也弗聴许晋使宫之竒以其族行曰虞不腊矣晋侯围上阳灭虢虢公丑奔京师师还馆于虞遂袭虞灭之执虞公及其大夫井伯以媵秦穆姬而修虞祀且归其职贡于王故书曰晋人执虞公罪虞且言易也公羊虞已灭矣其言执之何不与灭也曷为不与灭灭者亡国之善词也灭者上下之同力者也谷梁传执不言所于地緼于晋也其曰公何也犹曰其下执之之辞也其犹下执之之辞何也晋命行乎虞民矣虞虢之相救非相为赐也今日亡虢而明日亡虞矣程子传书执而不书灭自取也】
　　公羊子曰虞已灭矣其言执何不与灭也灭者亡国之善辞上下之同力也【何氏曰言灭者臣子与君戮力一心共死之辞也不但去灭复去以归言执者明虞公灭人以自亡当絶不得责不死位也】若夫虞公地之緼【纡粉反】于晋久矣【范氏曰时虞已包裹属于晋故虽在虞执而不书其处】晋命行乎虞民信矣【范氏曰虞服于晋故从晋命而执其君】其曰晋人执之者犹众执独夫耳【通防书晋人执虞公众词也虞公书爵而不名深着其罪所谓美恶不嫌同词】贵为天子富有四海而身为独夫商纣是也【泰誓抚我则后虐我则雠独夫受有亿兆夷人离心离德孟子残贼之人谓之一夫】贵为诸侯富有一国而身为独夫虞公是也其曰公者非存其爵犹下执之之词也【范氏曰臣民执其君故称公五等诸侯民皆称公春秋有州公郭公虞公凡三公非爵三人殊而一致三公舛而同归盖春秋所贱杜氏释例虞公贪贿自亡国非其国臣非其臣晋人执之若执一夫何氏曰称公者夺正爵刘氏曰虞公不名而曰公者其国已亡其地已夺是灭而不能死者也】不言以归验其为匹夫之实也【平庵项氏曰虞公之执前无所由后无所归如执匹夫然见虞之无国也】书灭下阳于始而记执虞公于后可以见弃义趋利黩货无厌【平声】之能亡国败家审矣【刘氏曰春秋记事原始见终不失其实故虞之灭自夏阳始夏阳灭则虞亡矣宫之竒舟之侨之徒皆知独其君不知故春秋因大见其衅于灭夏阳而深没其迹于执虞公使天下之为人君者从而省之可以戒矣张氏曰虞公贪璧马之近货忘家国之将絶而以国之所恃资敌故前书灭下阳而后书执虞公则虞公之自取亡灭与晋献无道絶灭虢叔虞仲之祀片言可见陈氏曰茍同力致灭自其君世子必详所以灭之之罪书曰楚子防诱蔡侯般杀之于申楚公子弃疾帅师围蔡楚师灭蔡执蔡世子有以归用之茍不同力执其君而国从之矣则不详所以灭之之罪书曰晋人执虞公以为晋人徒执其君焉耳而虞自亡也王氏笺义灭而称执者言虞当灭久矣今但执之而已灭虢不书者方罪虞以为世戒若书曰晋侯灭虢遂灭虞执虞公以归此实録耳非裁成义理之文也愚按春秋书灭国者三十一其致灭之因或叛彼即此或恃谋或侵地然未尝没于嗜好而弃其险要以与敌也故皆书灭国以着灭之者之罪惟虞虢之灭书法不同盖有深意下阳不当书灭而书灭虞当书灭而不书灭盖下阳者虞虢之捍蔽下阳既取则虞虢亡故书虞师同晋灭下阳者着虞之自灭也书执虞公而不言灭者以虞之灭不待此时也不言以虞公归则虞公特亡国之君耳或疑春秋不当没晋灭虞之罪夫圣笔之立文如化工之生物安可拘拘于常例哉如梁亡而不书秦灭胡髠沈逞国未灭而书灭皆变其常法也或曰虞公尝为天子之三公故称公执天子三公其罪重于灭国故不言灭虞特书晋执而贬人之未知是否○刘氏曰左氏云晋袭虞防之而修虞祀且归其职贡于王故书曰晋人执虞公非也虞晋同姓灭之大罪也虽其自欲文饰修祀归贡不足以掩其大恶春秋曷为聼之耶左氏怪其文理异常因雕琢迁就为此尔】
　　【丁惠王二卯十三年】六年【齐桓三十二晋献二十三卫文六蔡穆二十一郑文十九曹昭八陈宣三十九成公元年宋桓二十八秦穆六楚成十八】春王正月○夏公会齐侯宋公陈侯卫侯曹伯伐郑围新城【左传诸侯伐郑以其逃首止之盟故也围新宻谷梁传伐国不言围邑此其言围何也病郑也着郑伯之罪也范氏曰齐桓绥合诸侯翼戴世子而郑伯辟义逃归是以诸侯伐而围之罪着于上而讨显于下围伐之文虽同而善恶之义有殊也杜氏曰新城郑新宻今荥阳宻县愚按宻县属今汴梁路钧州】秋楚人围许诸侯遂救许【左传楚子围许以救郑诸侯救许乃还谷梁传善救许也杜氏曰皆伐郑之诸侯故不复更叙】冬公至自伐郑【谷梁传其不以救许致何也大伐郑也】
　　齐自召【音邵】陵之后兵服四裔威动诸夏今合六国之师围新造之邑宜若振槁然【荀子燕赵起而攻之若振槁然注若击枯叶之易也】围而不举有遗【去声】力者矣及楚人攻许即解新城之围移师救许是又得讨罪分灾救急之义也【左传僖元凡侯伯救患分灾讨罪礼也】故特书曰楚人围许诸侯遂救许凡书救者未有不善之也其曰遂救许善之尤者也【薛氏曰救许书遂者桓公急人之难不穷兵于郑也愚按书遂救者美其赴难之甚速若所谓被髪缨冠而徃救之者也书遂伐遂侵遂入遂防者讥其愤兵之无已而非有东征西怨之望也惟齐桓遂伐楚乃所以救郑而非他国遂伐之比尔】善之尤则何以致久也【此与致伐楚同孙氏曰出逾三时张氏曰楚人围许盖攻其所必救以解新宻之围释郑而救许所以抑暴而救患见桓公之急于义也家氏曰伐郑义也救许亦义也移伐郑之师而救许所谓权时之宜而合乎义者也愚按楚人围许以救郑经不书以救与阳处父伐楚救江异者不予楚人之救郑也圣人笔削当以属辞比事之法求之故上书郑伯逃归不盟则齐桓之伐郑书伐书围以见郑之不服罪而诸侯无讥焉下书诸侯救许则楚人之围许其罪不可揜矣齐桓围郑之新城所以讨其逃翼戴储君之盟也晋文之围许所以讨其不会践土河阳之朝也围非美事而桓文之围实为王室计也晋文遂围许与齐桓遂救许书法无异朱子谓春秋明王法而不废五伯之功岂谓是欤○刘氏曰公羊云邑不言围非也围之为义无择于国与邑也赵氏曰左氏云蔡穆侯将许僖公以见楚子于武城许男面缚衔璧云云按楚本围许以救郑诸侯救许郑围以解楚师亦退许有何惧乃随蔡侯为灭国之礼乎若尔许已从楚齐何故不伐许乎又云微子啓如是又何疑乎刘氏曰是后许男常与诸侯会知其初不降楚也】
　　【戊惠王二辰十四年】七年【齐桓三十三晋献二十四卫文七蔡穆二十二郑文二十曹昭九卒陈宣四十成二宋桓二十九秦穆七楚成十九】春齐人伐郑○夏小邾子来朝【公作小邾娄子后同杜氏曰郳黎来始得王命而来朝邾之别封故曰小邾何氏曰齐桓公请天子进之】○郑杀其大夫申侯【左传陈辕宣仲怨郑申侯之反已于召陵故劝之城其赐邑遂谮诸郑伯曰美城其赐邑将以叛也申侯由是得罪夏郑杀申侯以説于齐且用陈辕涛涂之谮也初申侯申出也有宠于楚文王文王将死与之璧使行曰唯我知女女专利而不厌予取予求不女疵瑕也后之人将求多于女女必不免我死女必速行无适小国将不女容焉既葬出奔郑又有宠于厉公子文闻其死也曰古人有言曰知臣莫若君弗可改也已公羊传称国以杀者君杀大夫之辞也谷梁传称国以杀大夫杀无罪也临川呉氏曰申侯郑大夫名也】
　　将【去声】卑师少称人【自齐师防谭以后非君将皆称人惟次聂北城邢伐厉称师】声罪致讨曰伐郑伯方背盟弃好南与楚合而未离也故桓公复【扶又反】治之【张氏曰郑未服故复伐齐力足以制之不烦诸侯也】孔叔言于其君请下齐以救国郑伯曰吾知其所由来矣姑少待我【左传】于是杀申侯以説【如字】于齐称国以杀者罪累【劣为反】上也【本谷梁僖十年范氏曰上下皆失故曰罪累上愚按累事相縁及也言责及其上也】不知自反内忌聼谗而擅杀其大夫信失刑矣【临川呉氏曰郑伯因惠王有抚女从楚之命而逃首止之盟齐兴问罪之师郑服逃盟之罪则齐师息矣今不自下齐而乃归罪于申侯盖信谗而颇于刑也故春秋不罪申侯而责郑伯杀大夫之罪】如申侯者其见杀何也专利而不厌【于盐反】则足以杀其身而已矣【刘氏曰春秋君臣皆讥以谓郑伯内忌而杀申侯申侯虽不当诛其贪侈争欲亦有以取之张氏曰载辕涛涂谮申侯之事盖不可信而言申侯自楚奔郑理或有之惟申侯不忘故国所以道郑伯背霸从楚以启伯主讨郑而致杀身之祸与】
</div>
    <div class="pagination">
<a href="春秋胡传附录纂疏_page8.html">上一页</a><span>...</span><a href="春秋胡传附录纂疏_page4.html">4</a><a href="春秋胡传附录纂疏_page5.html">5</a><a href="春秋胡传附录纂疏_page6.html">6</a><a href="春秋胡传附录纂疏_page7.html">7</a><a href="春秋胡传附录纂疏_page8.html">8</a><span class="current-page">9</span><a href="春秋胡传附录纂疏_page10.html">10</a><a href="春秋胡传附录纂疏_page11.html">11</a><a href="春秋胡传附录纂疏_page12.html">12</a><a href="春秋胡传附录纂疏_page13.html">13</a><a href="春秋胡传附录纂疏_page14.html">14</a><span>...</span><a href="春秋胡传附录纂疏_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
