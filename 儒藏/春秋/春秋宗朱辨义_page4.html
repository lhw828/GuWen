<!DOCTYPE html>
<html>
<head>
    <meta charset="UTF-8">
    <title>春秋宗朱辨义 - 第 4 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋宗朱辨义 - 第 4 页/共 38 页</h1>
    <div class="content">　　冬州公如曹
　　【纪侯去国本末分明州公如曹何以知其不复下书实来何以知实为州公之名夫子前不书实后不书州公但欲于称爵称名之间以寓襃贬反使后人疑于事迹岂作经信训世示后之意乎左氏以为淳于公又若实有攷证者然云度其国危遂不复又不载当时侵凌而驱迫之者为何国实来之为州公三皆同而州公之始末各不能详张氏攷昭元年云城淳于意其因州公不反国为杞所并夫杞在春秋时防弱不能自存而敢并淳于以动诸侯之兵哉若因其不反而后并之则前之致其国之危而不反者又弃而不取俾为杞有何也此等处皆难据以为论而三所云无害于义姑従之可也】
　　六年
　　春正月实来
　　夏四月公会纪侯于郕【郕公左作盛】
　　【纪不自强畏齐而谋于鲁鲁力不足以抗齐而存纪徒与之会而受其朝夫春秋小国之托大国以自存者多矣而纪托于簒弑之桓桓以簒弑之贼不可容于天地之间而强欲庇纪家氏以为义之不容己春秋无讥者非也】
　　秋八月壬午大阅
　　【盛暑大阅伊川以为妨民害人失政之甚者是已又以为不言公者惧郑畏齐为国讲武非公之私欲者不必然也桓与郑庄易田结好阅五六年未变于齐则新缔姻盟即郑忽以班后之故怒而愬齐齐亦未必见聴齐郑之师何名而起而顾汲汲讲武于盛暑之候哉葢桓欲庇纪则不得不反顔于新婚之齐欲背齐则不得不渝盟于易田之郑夫徳与力既不足以屈齐郑而存纪而徒简车徒习战阵以冀与齐郑侥幸一战之胜以为谋纪之策而谓非其私欲乎哉春秋于会纪于郕之下即书大阅固明以着公之阅武葢为纪也】
　　蔡人杀陈佗
　　【陈杀州吁非陈之意衞人之意也故以讨贼之义予衞人蔡杀佗非陈人之意也故不以讨贼之义予陈人蔡虽或杀之以私而佗实弑君之贼以私杀之而不害其为公故予以讨贼之义而使乱臣贼子知不容于天地之间也佗之为贼不可成之为君而又不得不系之于陈固知书佗非予陈人之不君之书陈佗非予陈人之能讨贼而实罪陈人之不能讨贼也】
　　九月丁夘子同生
　　【诸儒以为正嫡嗣而防僭乱也然文成皆嫡嗣而生不书子赤以嫡嗣见杀而生不书何耶谷梁曰疑故志之推谷梁之意以为文姜与齐侯乱事虽在后而桓有同非吾子之语必当时鲁人多有疑同为齐侯之子者夫子以为周公之祀岂至是而斩乎书子同生以破疑而决同为桓之子也公羊必非无因而撰同非吾子之説或桓无是言而齐鲁之人之齐鲁之人造此必文姜于子同生之前亦尝如齐而经不书非十八年如齐而齐侯始通也夫子葢为此惧故诗录展我甥兮春秋书子同生以正周公之世祀也虽然春秋之立义若此是反以滋后人之疑矣左氏曰以太子之礼举之接以太牢卜士负之士妻食之公与文姜宗妇命之疑有得于经意者周礼诸侯之世子誓于天子春秋之时虽无有请天子以世其国者而桓俨然举以太子之礼命名纪日登于国史僭亦甚矣桓之世天子连年来聘而不朝又不使大夫聘大受诸侯之朝而谷邓称名邾牟葛称人田祭违时变礼而又以太子之礼举其子葢皆无王之实迹也此春秋所以十四年不书王而叠书其僭乱之事以明着其罪欤】
　　冬纪侯来朝
　　【责纪侯者但当责其和辑人民效死以守虽至于亡不当朝簒弑之桓以求庇如责以上诉天子下赴贤侯则当时大国孰为贤侯而赴之天子防弱虽诉何济哉且此后亦出通婚王室之计而归女为后矣反触齐怒而速其亡非但无益而已也左氏以来朝为请王命以求成于齐公告不能者不然也纪之通婚王室必鲁为之谋故逆王后而祭公来齐因怒鲁之为纪谋而有郎之师也又诸儒欲实朝桓贬爵之説谓春秋悯纪而恕其罪使果恕纪朝桓之罪则两书会郕亦足以着畏齐求援之本末矣其两来朝可以不书而春秋两书来朝是既以着其附鲁之迹而亦明治其朝桓之罪义不系乎贬爵不贬爵也】
　　七年
　　春二月己亥焚咸丘
　　夏谷伯绥来朝邓侯吾离来朝
　　【朝簒弑之桓或贬爵或书名或书人诸儒以为各立义以示贬説近严正但疑于纪不贬爵滕终春秋之世称子则于诸儒之説有不可以通者公谷以为谷邓失国比于实来之书名然攷左氏逾此两年巴子聘邓邓犹能力抗楚师未失国也如遭国人之簒逐则当来奔不当来朝矣又如郳黎来朝庄公亦书名郳固附庸不若谷邓之为侯伯向使旧史原不书名夫子虽欲书名立义恐亦无凭而攷曲礼有云诸侯见天子曰臣某侯某是必谷邓以见天子之礼称名朝桓桓不辞而受其礼旧史书之夫子因而直书以交着其罪也】
　　八年
　　春正月己夘烝
　　【伊川以为冬烝非过书之以见五月又烝为非礼之甚然即不书正月烝専书五月之烝亦足以着夏烝之非礼何必志此以起彼乎夫四时之祭举于四仲周既建子首春则当于丑月举春祭于辰月举夏祭于未月举秋祭于戌月举冬祭是烝祭在十一月矣以夏时言之则十一月为季秋以季秋而举冬祭疑于时令不合即有改移亦当改于十二月葢十二月为周之季冬已为夏之孟冬故也文定据逸周书谓商周革命改正示不相沿至于敬授民时巡狩烝享犹用夏时汪氏引洛诰王在新邑烝祭嵗在十二月辨之以为周用亥月烝者亦自有据然观十四年八月书御廪灾乙亥尝则周本以周正之仲秋尝其烝祭必举于仲冬而为嵗之十一月也左氏昭元年曰十二月晋既烝赵孟适南阳会孟子余甲辰朔烝于温赵氏以十二月朔烝于家庙则晋之既烝云者当在十一月此亦其可证者也葢烝以献兽为义尝以荐新为义豳风一之日于貉二之日其同民间之狩猎也六月食郁及薁七月烹葵及菽民间之食新也若以夏正之仲冬烝仲秋尝则田狩之肉已充民庖蔬菓之熟者庶人食之久餍而人君始以享先祖是尝非荐新而荐先祖以民食之余矣何以为名为义乎礼至周而备祭之名祭之义皆因以定莫善于以周正之仲冬烝仲秋尝也先儒以四时之祭在孟月卜日不吉则于仲者是必夏礼之四祭在夏正之孟月以夏正之七月尝犹不失荐新之义耳此年之书烝终当以谷梁之説为是葢既逾年而又非时亦以讥其不及事之慢非以起五月复烝之渎也】
　　天王使家父来聘
　　【四年五年既连年来聘才逾三年又遣来聘之使何天王加礼列侯之勤耶列侯朝聘阙如而天王之礼有加不已即非施于簒弑之桓而亦不能无讥矣】
　　夏五月丁丑烝
　　【五月而烝是必以前年失冬烝既补烝于春祠之先因礼不备而又复烝于夏禴之时也非时而渎乱甚矣】
　　秋伐邾
　　【陈氏以为桓师非君将皆不言大夫固知此与及齐师战奚及宋衞伐郑大夫而不名不称帅师者以他公称大夫帅师皆有义而桓之世义不系乎名大夫也】
　　冬十月雨雪
　　祭公来遂逆王后于纪
　　【纪者鲁之婚姻也齐实逼之纪乃附鲁以求援纪之通婚王室必鲁为之谋故书祭公之来以着事由于鲁也详书逆王后纪季归者又以着纪通婚于王王亦不能庇纪也其后鲁不得已为黄之盟以平齐纪齐卒不肯释纪以聴鲁而尊王又王姬归齐之下即书迁纪三邑越二年而纪季归齐三年而纪侯去国数十年间纪侯之来朝会盟纪季之归齐纪侯之去国悉书者详纪之始末也纪姜之归京师王姬之归齐伯姬之卒塟悉书者见天子诸侯婚姻不足以相固而齐之强暴周鲁之懦弱也诸儒但于祭公之来纷纷议卿逆公监之礼専命遂事之罪犹未悉当日之情事也】
　　九年
　　春纪季姜归于京师
　　【文定以为逆称王后示天下之母仪也归称纪姜化天下以妇道也然则鲁逆称女何不示一国之母仪归称夫人何不化一国以妇道乎不可以通矣陈氏以为诸侯逆称女至称夫人尊夫人也天子逆称王后归称季姜尊王也其説似矣而未尽也葢如是云云者鲁史之体也使不书逆王后而书逆女则失尊王之体矣使不书纪季姜归于京师而书王后姜氏归于京师则又失记他国事之体矣至于鲁逆书女者未至不成为夫人至书夫人者或为夫人其义又别也高氏以为古者后夫人必娶嫡女今曰季姜则非嫡不可以母天下故春秋严其名亦是一义】
　　夏四月
　　秋七月
　　冬曺伯使其世子射姑来朝
　　【朝簒弑之桓曺伯之罪有甚于滕谷邓邾牟葛者六国弱小难以自存或不得已假世朝之礼以托大国曺在春秋之时诸侯会盟无不与者不烦附鲁以求列于诸侯也六国皆其君来曺伯有疾又何急于朝桓而使世子来哉汪氏以与降爵书名称人示贬之义不合谓朝桓皆贬而射姑不贬者葢世子不当摄君朝诸侯没其名则罪不着而従伊川别立义之説而不知世子摄朝当贬世子尤当贬曺伯使春秋以示贬为义准诸滕子之降爵则当书曺子使其世子射姑来朝准诸谷邓之书名则当书曺伯终生使其世子射姑来朝准诸邾牟葛之称人则当书曺人使其世子射姑来朝如是则既以示贬而使世子之罪世子不辞而摄之罪亦未尝不着何必别立义而使后人疑于其故哉又诸儒従同同之説春秋未尝有也葢诸儒强立为例至于义不可通则以为従同同使春秋有従同之义则滕子降爵而谷邓邾牟葛皆可従同矣或一书名而他皆可同或一称人而他皆可同矣何以一降爵一书名一称人罪之大小轻重如此其严谨而独于曺伯不一定其罪之何等而姑従同同哉观于此则知滕之降爵非以朝桓而降谷邓亦非以朝桓而名邾牟葛亦非以朝桓而人之矣】
　　十年
　　春王正月庚申曺伯终生卒
　　夏五月塟曺桓公
　　秋公防衞侯于桃丘弗遇
　　【鲁不得于齐故结衞为好会以计与齐为敌衞畏齐之强而不敢亲鲁故始约中变而失信于桃丘也鲁之不得于齐者为纪故也】
　　冬十有二月丙午齐侯衞侯郑伯来战于郎
　　【左氏以三国来战为郑人怒鲁请师于齐齐以衞师助之夫班次后郑者鲁以周制定之也郑即怒鲁不当若此其甚且郑怒小事耳齐鲁以昏相亲北戎之役鲁亦以师救齐顾不徳鲁之助已而曲聴郑言伐其昏姻以泄郑之小怒哉固知齐亦怒鲁也齐之怒鲁以鲁庇纪近又为纪谋昏于天王也夫伐国必有词郑以周班而后既不可以执言齐以纪侯之故亦不可以执言是以突师来战齐之怒甚于郑故齐为之主兵也其不书伐竟书来战者凡伐人国必受伐之国不服而后战此以着三国志主乎战虽修词以谢而亦必不释此以去也】
　　十有一年
　　春正月齐人衞人郑人盟于恶曺
　　【三国称人文定以为贬而人之然不贬于来战而贬于盟当不然矣但使来战称人盟举爵则似大夫帅师而诸侯盟故爵于来战人于盟恶曺然后知事虽逾年而实不过间一月战者三君盟者即三君则贬而人之之説未尝不是而不知春秋之义于来战举爵者实坐三君之罪至于盟恶曺则罪减于来战而従畧书人也又以此之畧而书人着前之详而举爵所以目三君而治其罪也赵氏曰一役而再见故畧而人之义亦未尽】
　　夏五月癸未郑伯寤生卒
　　秋七月塟郑庄公
　　【髙氏以为郑忽既立不待五月而塟其父是生乱阶夫忽之速塟其父或亦有不得已者也忽以世子为质于周突为公子于内势必植党圗簒及郑庄之卒而谋作乱事既不成惧而出奔其奔必于宋者葢宋冯居郑十年其于郑突必气味相合故于其来奔而执祭仲胁使立之也然则忽之速塟其父知有宋难而将有以备之耳夫身为世子将有郑国无策以靖突之乱而礼不备于丧死是亦不足以负荷先君之业矣】
　　九月宋人执郑祭仲
　　【宋冯以父命出居于郑宋殇恶之郑为之出死力以抗宋者十年殇见弑而冯得立皆郑之力也郑庄甫卒即执其臣以助庶夺嫡使郑乱者二十年溺雍氏之宠希一日之赂而反恩为仇非有人心者矣】
　　突归于郑
　　【突不称公子突原未称公子也如以削公子为贬则楚比归楚称公子顾为无贬耶其不系郑则与赤之不系曺诸儒以为皆以正其不当立之义者是也】
　　郑忽出奔衞
　　【先君既卒不当称世子据朝于天子称童子侯未逾年之君称子之义则忽以嫡子嗣位实未有罪何以槩无称也窃恐童子侯者亦朝于天子自抑损之词非常称也称子者如鲁新君未即位而卒为臣子之辞列于会盟而従诸侯末爵之辞皆非常称也文定以为出奔而名不能君也夫忽之于国内则突欲簒嫡外则宋欲乱郑内所恃者大臣而祭仲则胁于宋矣外所恃者邻国而齐鲁则与我有隙不可以告难矣忽固计无所出也向之不婚齐以托大国虽谓之能自强可也又尝救齐北戎之难而有功葢亦能军矣一旦外胁于大国内制于权臣不得已而出奔遂议其不能君过矣出奔而名者在丧未即位不可以称爵既不称爵而又不名则知奔者为郑之何人耶如以不称爵为讥其不能嗣先君然则突之奔而称爵为予其能嗣先君耶】
　　柔会宋公陈侯蔡叔盟于折
　　【鲁宋旧好自隠公以菅之师而絶宋絶而亲于齐郑至此以纪之故将为之出力以抗齐故又欲与宋陈蔡合未必为宋责郑赂为郑而求解于宋也或是既盟之后宋好通矣然后为平宋郑之举耳柔之以大夫盟诸侯蔡之以弟与盟皆直书以示义如以柔不氏为贬然则蔡叔之称字又为春秋贤之耶】
　　公防宋公于夫钟【钟公作童】
　　冬十有二月公防宋公于阚
　　【柔盟三国公则専会宋公结好于宋也于夫钟于阚一时两会可谓勤已】
　　十有二年
　　春正月
　　夏六月壬寅公会杞侯莒子盟于曲池【杞公谷作纪曲池公作欧蛇伊川以为盟莒以援纪难极是前之盟宋陈蔡后之盟宋燕皆为纪故也两盟宋者诸国之中惟宋为大可敌齐耳】
　　秋七月丁亥公防宋公燕人盟于谷丘
　　【左氏以为平宋郑若既盟矣则平两国之言已刑牲告神而定之矣何必又与宋屡会又速盟郑而连师伐宋哉吴氏以为合宋与燕别有他事非为郑赂者是已葢皆为纪也又致燕人者多为之党以恐齐而树其敌也】
　　八月壬辰陈侯跃卒
　　公防宋公于虚
　　冬十有一月公防宋公于
　　【谷丘之盟虽以他事合宋亦必有为郑致请之意故又两为会以求之而宋卒不従是以与郑为武父之盟也】
　　丙戌公会郑伯盟于武父
　　【郑为齐以苦纪鲁为纪以求合诸侯乗突新得国将以携齐郑之交故为之屡会宋公以求免郑赂所以示徳于郑也宋既不従而郑亦怒宋之深而谋合于鲁矣是以为武父之盟也鲁之盟郑者必为郑而圗宋故逾月而有宋之战也郑之盟鲁者必为鲁背齐以扶纪故逾年而有七国之战也】
　　丙戌衞侯晋卒
　　【盟不可以不日卒不可以不日各为一事不可并日而书故两书日葢得其日则不妨两书日不得其日则亦竟不书日可见以书日不书日为有义者未必然也】
　　十有二月及郑师伐宋丁未战于宋
　　【孙氏以为不言公讳之也夫以鲁桓之簒弑十八年间明文以着其罪者多矣何必为之讳伐宋哉高氏以内没公而称及郑不爵而称师为均其罪然内即目公郑伯即称爵如郎之战诸侯皆称爵又岂非均鲁郑之罪哉诸儒以战之日丁未距盟武父之日丙戌才二十二日必公及郑伯而没公称郑师也然称郑师必非郑伯鲁亦必非公诸侯盟而大夫帅师以伐以战亦事之常无足异者】
　　十有三年
　　春二月公会纪侯郑伯己巳及齐侯宋公衞侯燕人战齐师宋师衞师燕师败绩
　　【郑庄死心为齐以圗纪郑突反其所为而助鲁为纪以抗齐者非有扶小弱抑强大之公心也所以报鲁战宋之施也而忽又在衞故战胜之后又与鲁为曺之会又使其弟语来盟所以固鲁之交以与宋齐衞为敌也文定辨左氏宋责郑赂之非而以齐纪世仇谓齐人合三国以攻纪鲁郑援纪而与战其説甚合而责纪之义尤精】
　　三月塟衞宣公
　　夏大水
　　秋七月
　　冬十月
　　十有四年
　　春正月公会郑伯于曺
　　【会于曹疑曹伯亦与然观前后之文未尝一连曹师则恐曹或与会而不与谋也】
　　无氷
　　夏五
　　郑伯使其弟语来盟
　　【郑结鲁以敌诸侯既惧诸侯之莫敌又虞鲁之不相信而终恶也故会曺之后急于求盟不使大夫而使其弟者以最亲者来示已之诚意于鲁也又与齐侯宠爱弟年者不同文定概谓诸侯弟兄例以字通春秋书名以罪其宠爱之私者不尽然也持国书将君命来会鲁君以邀于神既以名通而有不列名于册者乎但春秋诸侯之背盟伤信多有以亲盟而变者况于弟耶况突不有其先君之适子而爱其弟耶盟亦未可恃也】
　　秋八月壬申御廪灾乙亥尝
　　【灾四日而尝是讥其用灾余以祭之不敬非讥尝之不时也诸儒兼讥不时者谓周之八月为夏之六月六月为季夏非尝祭之时然使周之尝祭本用夏之仲秋而当在十月则何为既遭廪灾而反先两月以尝耶尝祭物备丰于祠禴閟宫秋而载尝夏而福衡若当在十月则八月之时白牡骍刚方在戒有司省视畜养之时而顾仓猝用之耶王氏以为秋尝以成物而荐新为义夏之六月物未西成未可以尝诚如所言则六月禾稻未熟御廪本空虽灾不害何必书以示讥耶须知六月之时蔬菜初成而禾稻亦有最先熟者不谓不可以尝也】
　　冬十有二月丁巳齐侯禄父卒
　　宋人以齐人蔡人衞人陈人伐郑
　　【宋立突以簒忽突在国而宋合四国以伐郑怒突之合鲁以伐己也其后突失国入栎而复两合诸侯以伐郑惟恐忽终有郑不若突犹为我之所立也刘氏王氏以此为均五国之罪贬而人之然则十五年四国伐郑十六年五国伐郑皆举爵为贬其伐突而褒其伐忽耶又如齐僖甫卒丧未逾月与伐者必非齐防则其书齐人者齐大夫也何用知蔡衞陈非大夫而谓春秋人诸侯以示贬哉葢着其事而畧其人是君是大夫不必详也其书以者归罪于宋之主兵以着前之齐衞燕师虽均败绩于郑而三国不怨突怨突者独宋也亦以着后之两伐郑为鲁衞陈蔡之皆欲纳突而非特宋之欲纳突也与书以楚师伐齐同此书以罪宋彼书以罪鲁也】
　　十有五年
　　春二月天王使家父来求车
　　【天王下求于诸侯固为非义然亦可见王畿侵削国用不足而诸侯职贡之阙矣来求于鲁则其求于他国可知而春秋于隠书求赙于桓书求车于文书求金亦以着鲁之于王室既不供塟事而时献之礼并废也】
　　三月己未天王崩
　　夏四月己巳塟齐僖公
</div>
    <div class="pagination">
<a href="春秋宗朱辨义_page3.html">上一页</a><a href="春秋宗朱辨义.html">1</a><a href="春秋宗朱辨义_page2.html">2</a><a href="春秋宗朱辨义_page3.html">3</a><span class="current-page">4</span><a href="春秋宗朱辨义_page5.html">5</a><a href="春秋宗朱辨义_page6.html">6</a><a href="春秋宗朱辨义_page7.html">7</a><a href="春秋宗朱辨义_page8.html">8</a><a href="春秋宗朱辨义_page9.html">9</a><span>...</span><a href="春秋宗朱辨义_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
