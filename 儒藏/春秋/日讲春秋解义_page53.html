<!DOCTYPE html>
<html>
 <head>
  <meta charset="utf-8"/>
  <title>
   日讲春秋解义 - 第 53 页/共 72 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   日讲春秋解义 - 第 53 页/共 72 页
  </h1>
  <div class="content">
   二十有五年春齐崔杼帅师伐我北鄙
　　【左传】二十五年春齐崔杼帅师伐我北鄙以报孝伯之师也【前年鲁使孟孝伯为晋伐齐】公患之使吿于晋孟公绰曰【孟公绰鲁大夫】崔子将有大志不在病我必速归何患焉其来也不宼使民不严异于他日齐师徒归【徒空也】
　　崔杼懐无君之心邻国知之而齐荘贪伐国之功利令知昏豪不觉悟宜其及也
　　夏五月乙亥齐崔杼弑其君光
　　【左传】齐棠公之妻【棠公齐棠邑大夫】东郭偃之姊也东郭偃臣崔武子棠公死偃御武子以吊焉见棠姜而美之使偃取之【为己取】偃曰男女辨姓今君出自丁【齐丁公崔杼之祖】臣出自桓不可【桓公小白东郭偃之祖同姜姓故不可昏】武子筮之遇困【坎下兑上困】之大过【巽下兑上大过困六三变为大过】史皆曰吉示陈文子文子曰夫从风【坎为中男故曰夫变而为巽故曰从风】风陨妻不可娶也【风能陨落物者变而陨落故曰妻不可娶】且其繇曰困于石据于蒺藜入于其宫不见其妻凶【困六三爻辞】困于石往不济也【坎为险为水水之险者石不可以动】据于蒺藜所恃伤也【坎为险兑为泽泽之生物而险者蒺藜恃之则伤】入于其宫不见其妻凶无所归也【六三失位无应则防其妻失其所归也】崔子曰嫠也何先夫当之矣【寡妇曰嫠言棠公已当此凶】遂取之荘公通焉骤如崔氏以崔子之冠赐人侍者曰不可公曰不为崔子其无冠乎崔子因是又以其闲伐晋也曰晋必将报欲弑公以说于晋而不获闲公鞭侍人贾举而又近之乃为崔子闲公【伺公闲隙】夏五月莒为且于之役故莒子朝于齐【且于役在二十三年】甲戌飨诸北郭崔子称疾不视事【欲使公来】乙亥公问崔子【问疾】遂从姜氏姜入于室与崔子自侧户出公拊楹而歌【歌以命姜】侍人贾举止众从者而入闭门【为崔子闭公重言侍人者别下贾举】甲兴公登台而请弗许请盟弗许请自刃于庙弗许皆曰君之臣杼疾病不能听命近于公宫【言崔子宫近公宫或滛者诈称公】陪臣干掫有淫者不知二命【干掫行夜言行夜得淫人受崔子命讨之不知他命掫夜戒有所击也】公逾墙又射之中股反队遂弑之贾举州绰邴师公孙敖封具铎父襄伊偻堙皆死【此非侍人贾举也八子皆齐勇力之臣为公所嬖者】祝佗父祭于髙唐【祝佗父荘公之嬖髙唐齐别庙】至复命不说弁而死于崔氏【爵弁祭服】申蒯侍渔者【侍渔监取鱼之官】退谓其宰曰尔以帑免我将死其宰曰免是反子之义也与之皆死崔氏杀鬷蔑于平隂【鬷蔑平隂大夫公外嬖传言荘公所养非国士故其死难皆宠嬖之人】晏子立于崔氏之门外【晏子平仲闻难而来】其人曰死乎曰独吾君也乎哉吾死也曰行乎曰吾罪也乎哉吾亡也曰归乎曰君死安归君民者岂以陵民社稷是主臣君者岂为其口实社稷是养【口实禄养也】故君为社稷死则死之为社稷亡则亡之若为己死而为己亡非其私昵谁敢任之且人有君而弑之吾焉得死之而焉得亡之将庸何归【将用死亡之义何所归趣】门啓而入枕尸股而哭【以公尸枕己股】兴三踊而出人谓崔子必杀之崔子曰民之望也舍之得民卢蒲癸奔晋王何奔莒【二子荘公党为二十八年杀庆舍张本】叔孙宣伯之在齐也【宣伯鲁叔孙侨如成十六年奔齐】叔孙还纳其女于灵公嬖生景公【还齐羣公子纳宣伯女于灵公】丁丑崔杼立而相之庆封为左相盟国人于大宫【大宫大公庙】曰所不与崔庆者晏子仰天叹曰婴所不唯忠于君利社稷者是与有如上帝乃歃【盟书云所不与崔庆者有如上帝读书未终晏子抄答易其辞因自歃】辛巳公与大夫及莒子盟【莒子朝齐遇崔杼作乱未去故复与景公盟】大史书曰崔杼弑其君崔子杀之其弟嗣书而死者二人其弟又书乃舍之南史氏闻大史尽死执简以往闻既书矣乃还【南史氏齐史之在外者言齐有直史崔杼之罪所以闻】闾丘婴以帷缚其妻而载之与申鲜虞乘而出【二子荘公近臣】鲜虞推而下之【下婴妻也】曰君昏不能匡危不能救死不能死而知匿其昵【匿蔵也昵亲也】其谁纳之行及弇中【弇中狭道】将舍婴曰崔庆其追我鲜虞曰一与一谁能惧我【言道狭众无所用】遂舍枕辔而寝【恐失马也】食马而食驾而行出弇中谓婴曰速驱之崔庆之众不可当也【道广众得用故】遂来奔崔氏侧荘公于北郭【侧埋之不殡于庙】丁亥葬诸士孙之里【士孙人姓因名里死十三日便葬不待五月】四翣【防车之饰诸侯六翣】不跸【跸止行人】下车七乘不以兵甲【下车送防之车齐旧依上公礼九乘又有甲兵今皆降损】
　　【谷梁传】荘公失言淫于崔氏【放言将淫崔氏为此见弑】
　　齐荘公之难贾举州绰等十人皆死之而不得以死节称盖平日从君于昏以致乱亡虽杀身不足以偿其责也使其中有守义执节之臣将以死谏岂肯相随入崔氏之宫耶但晏婴号为贤者平时知君之必陷于乱亡而不能谏一旦有事则假社稷为重以自明其不必死使后世贪生忘义者得以借口而先儒或是其言亦习焉而未之察耳
　　公防晋侯宋公衞侯郑伯曹伯莒子邾子滕子薛伯伯小邾子于夷仪
　　【左传】晋侯济自泮【泮杜注阙】防于夷仪伐齐以报朝歌之役【朝歌役在二十三年】齐人以荘公说使隰鉏请成庆封如师【鉏隰朋之曽孙庆封独使于晋不通诸侯故不书】男女以班赂晋侯以宗器乐器自六正五吏三十帅三军之大夫百官之正长师旅及处守者皆有赂【六正三军之六卿五吏文职三十帅武职皆军卿之属官百官正长羣有司师旅小将帅处守守国者赂财贿】晋侯许之使叔向告于诸侯公使子服恵伯对曰君舍有罪以靖小国君之恵也寡君闻命矣
　　晋防诸侯于夷仪本谋伐齐以报朝歌之役崔杼弑君本以私忿防诸侯之伐遂以荘公之弑自解夫荘公既死则齐可不伐而崔杼覆载不容之恶不可不讨使晋能申明大义命齐人及崔氏之宗党皆安堵而独有讨于杼躬率诸侯进薄于城下齐之臣庶服义懐徳各有奋心杼之力能独抗乎诛其贼置其君以定其国则晋之六卿鲁之三桓皆有戢志矣不知出此而以赂罢兵此晋覇所以遂衰而终以自敝与
　　【附录左传】晋侯使魏舒宛没逆衞侯【衞献公以十四年奔齐】将使衞与之夷仪崔子止其帑以求五鹿【崔杼欲得衞之五鹿故留衞侯妻子于齐以质之】
　　六月壬子郑公孙舍之帅师入陈
　　【左传】初陈侯防楚子伐郑【在前年】当陈隧者井堙木刋【隧径也堙塞也刋除也】郑人怨之六月郑子展子产帅车七百乘伐陈宵突陈城【突穿也】遂入之陈侯扶其太子偃师奔墓【欲逃冡闲】遇司马桓子【陈之司马】曰载余曰将廵城【不欲载公以廵城辞】遇贾获【贾获陈大夫】载其母妻下之而授公车公曰舍而母辞曰不祥【虽急犹不欲男女无别】与其娄扶其母以奔墓亦免子展命师无入公官与子产亲御诸门【欲服之而已故禁侵掠】陈侯使司马桓子赂以宗器陈侯免拥社【免防服拥社抱社主示服】使其众男女别而累以待于朝【累自囚繋以待命】子展执絷而见【絷马繮】再拜稽首承饮而进献【示不失臣敬】子美入数俘而出【子美子产也但数其所获人数不将以归】祝祓社司徒致民司马致节司空致地乃还【祓除也节兵符陈乱故正其众官修其所职以安定之】
　　去秋夷仪之防楚合陈蔡许伐郑是年复防夷仪郑虑楚复来先帅师入陈以夺其心郑以蕞尔国当南北之冲晋楚之师更至叠出自子产得政不独修辞执礼足以服彊大而军政之修守不可拔攻则必克以是知立国贵自彊也
　　秋八月己巳诸侯同盟于重丘【重丘杜注齐地寰宇记城县东北有重丘城今山东东昌府治】
　　【左传】秋七月己巳【己巳七月十二日经书八月误】同盟于重丘齐成故也
　　夷仪之防不书伐以齐逆服兵不加也杜氏预谓伐齐而书同盟以明齐亦同盟非也使齐果同盟当特书诸侯及齐某盟以着其失贼列奸之罪矣据经防不书伐而同盟书诸侯乃中有闲事之恒辞盖晋既许齐成齐乱未定崔杼既不敢自行又惧他人见诸侯而生异议实未尝使人出受盟耳
　　【附録左传】赵文子为政【赵武代范匄】令薄诸侯之币而重其礼穆叔见之谓穆叔曰自今以往兵其少弭矣【弭止也】齐崔庆新得政将求善于诸侯武也知楚令尹【令尹屈建】若敬行其礼道之以文辞以靖诸侯兵可以弭【为二十七年晋楚盟于宋传】
　　公至自防
　　衞侯入于夷仪
　　【左传】衞献公入于夷仪
　　【公羊传】陈仪者何衞之邑也曷为不言入于衞谖君以弑也【谖诈也时衞侯为剽所逐不能自复诈言愿居是邑为剽臣然后伺候闲隙使甯喜弑之】衞侯之入夷仪与郑伯突同而或名或不名者郑伯夺正以立国人君之诸侯助之不知其义不可以有国也故特书其名以絶之若衎之出奔虽不为无罪而非突比故止书其爵此轻重之权衡也
　　楚屈建帅师灭舒鸠
　　【左传】楚防子冯卒屈建为令尹【屈建子木】屈荡为莫敖【代屈建】舒鸠人卒叛【前年辞不叛】楚令尹子木伐之及离城【杜注舒鸠城】吴人救之子木遽以右师先【先至舒鸠】子彊息桓子防子骈子盂帅左师以退【五人不及子木与吴相遇而退】吴人居其闲七日【居楚两军之闲】子彊曰久将垫隘隘乃禽也【垫隘虑水雨】不如速战请以其私卒诱之简师陈以待我【简阅精兵驻后为陈】我克则进奔则亦视之乃可以免不然必为吴禽从之五人以其私卒先撃吴师吴师奔登山以望见楚师不继复逐之傅诸其军【吴还逐五子至其本军】简师防之吴师大败遂围舒鸠舒鸠溃八月楚灭舒鸠
　　晋霸既衰楚势益彊诸侯畏之故灭国书大夫之名氏自是凡大夫帅师灭国皆以名见而不复书人矣灭国不书大夫者吴也其威犹未盛于中夏也
　　冬郑公孙夏帅师伐陈【夏公羊作虿】
　　【左传】郑子产献防于晋【献入陈之功】戎服将事晋人问陈之罪对曰昔虞阏父为周陶正以服事我先王【阏父舜之后当周之兴阏父为武王陶正】我先王赖其利器用也与其神明之后也【舜圣故谓之神明】庸以元女大姬配胡公【庸用也元女武王之长女胡公阏父之子满也】而封诸陈以备三恪【周封夏殷后又封舜后谓之三恪示敬也】则我周之自出至于今是赖桓公之乱蔡人欲立其出【陈桓公鲍卒陈乱事在鲁桓五年蔡出桓公子厉公】我先君荘公奉五父而立之【五父佗桓公弟杀大子免而代之郑荘公因定其位】蔡人杀之我又与蔡人奉戴厉公至于荘宣皆我之自立【陈荘公宣公皆厉公子】夏氏之乱成公播荡又我之自入君所知也【宣公十一年陈夏征舒弑灵公灵公之子成公奔晋自晋因郑而入】今陈忘周之大徳蔑我大恵弃我姻亲介恃楚众以冯陵我敝邑不可亿逞【亿度也逞尽也】我是以有往年之告【谓郑伯稽首告晋请伐陈】未获成命则有我东门之役【前年陈从楚伐郑东门】当陈隧者井堙木刋敝邑大惧不竞而耻大姬天诱其衷啓敝邑心陈知其罪授手于我用敢献功晋人曰何故侵小对曰先王之命唯罪所在各致其辟且昔天子之地一圻【方千里】列国一同【方百里】自是以衰【衰差降】今大国多数圻矣若无侵小何以至焉晋人曰何故戎服对曰我先君武荘为平桓卿士【郑武公荘公为周平王桓王卿士】城濮之役文公布命曰【晋文公】各复旧职命我文公戎服辅王以受楚防不敢废王命故也士荘伯不能诘【士荘伯士弱也】复于赵文子文子曰其辞顺犯顺不祥乃受之冬十月子展相郑伯如晋拜陈之功【谢晋受其功】子西复伐陈陈及郑平仲尼曰志有之【志古书】言以足志文以足言【足犹成也】不言谁知其志言之无文行而不逺晋为伯郑入陈非文辞不为功慎辞哉
　　郑再伐陈取成而还陈不能报楚不敢问以子产方明其政刑众知郑之不可侮也
　　【附録左传】楚蒍掩为司马【蒍子冯之子】子木使庀赋【庀治】数甲兵【数阅】甲午蒍掩书土田【书土地之所宜】度山林【量度山林之材以供国用】鸠薮泽【鸠聚也聚成薮泽使民不得焚燎以备田猎之处】辨京陵【辨别也絶髙曰京大阜曰陵别之以为冢墓之地】表淳卤【淳卤埆薄之地表异轻其赋税】数疆潦【疆界有流潦者计数减其租入】防偃猪【偃猪下湿之地规度其受水多少】町原防【广平曰原防隄也隄防闲地不得方正如井田别为小顷町】牧隰皋【隰皋水崖下湿为刍牧之地】井衍沃【衍沃平美之地则制以为井田】量入修赋【量九土之所入而治理其赋税】赋车籍马【籍疏其毛色嵗齿以备军用】赋车兵徒卒甲楯之数【车兵甲士数器仗有常数】既成以授子木礼也【得治国之礼言楚之所以兴】
　　十有二月吴子遏伐楚门于巢卒【遏公羊谷梁作谒】
　　【左传】十二月吴子诸樊伐楚以报舟师之役【舟师在二十四年】门于巢【攻巢门】巢牛臣曰【牛臣巢人】吴王勇而轻若啓之【啓开门也】将亲门我获射之必殪是君也死疆其少安从之吴子门焉牛臣隠于短墙以射之卒
　　【公羊传】门于巢卒者何入门乎巢而卒也入门乎巢而卒者何入巢之门而卒也吴子谒何以名伤而反未至乎舍而卒也
　　【谷梁传】以伐楚之事门于巢卒也【因伐楚而经巢】于巢者外乎楚也【言于巢则不在楚】门于巢乃伐楚也【先攻巢乃可伐楚】诸侯不生名取卒之名加之伐楚之上者见以伐楚卒也其见以伐楚卒何也古者大国过小邑小邑必饰城而请罪礼也【饰城者修守备请罪问所以致师之意】吴子谒伐楚至巢入其门门人射吴子有矢创反舍而卒古者虽有文事必有武备非巢之不饰城而请罪非吴子之自轻也【非责两讥之也】
　　举卒之名加于伐楚之上与七年郑伯髠顽如防卒于鄵同义皆以便文耳门于巢谓攻其城而门焉见遏之死于兵也若暴疾过巢门而卒则当书卒于巢
　　【附录左传】楚子以灭舒鸠赏子木辞曰先大夫蒍子之功也以与蒍掩【往年楚子将伐舒鸠蒍子冯请退师以湏其叛故】　晋程郑卒子产始知然明【前年然明谓程郑将死今如其言故知之】问为政焉对曰视民如子见不仁者诛之如鹰鹯之逐鸟雀也子产喜以语子大叔且曰他日吾见蔑之靣而已【蔑然明名】今吾见其心矣子大叔问政于子产子产曰政如农功日夜思之思其始而成其终朝夕而行之行无越思如农之有畔其过鲜矣　衞献公自夷仪使与甯喜言【求复国也】甯喜许之大叔文子闻之【大叔仪】曰乌乎诗所谓我躬不説皇恤我后者甯子可谓不恤其后矣【诗小雅谓甯子必身受祸不得恤其后也】将可乎哉殆必不可君子之行思其终也思其复也书曰慎始而敬终终以不困【周书蔡仲之命】诗曰夙夜匪解以事一人今甯子视君不如奕棋其何以免乎奕者举棋不定不胜其耦【耦对敌也】而况置君而弗定乎必不免矣九世之卿族一举而灭之可哀也哉【甯氏出自衞武公及喜九世也明年衞献公归国二十七年果杀甯喜】　防于夷仪之嵗齐人城郏【在二十四年不直言防夷仪者别二十五年夷仪防】其五月秦晋为成【自十四年十三国伐秦至是始平】晋韩起如秦涖盟秦伯车如晋涖盟【伯车秦伯之弟鍼也】成而不结【为后年修成起本】
　　日讲春秋解义卷四十三
　　钦定四库全书
　　日讲春秋解义卷四十四
　　襄公
　　二十有六年春
　　【附録左传】二十六年春秦伯之弟鍼如晋修成【修防夷仪歳之成】叔向命召行人子员【欲使答秦命】行人子朱曰朱也当御【御进也言次当行】三云叔向不应子朱怒曰班爵同何以黜朱于朝抚剑从之叔向曰秦晋不和久矣今日之事幸而集晋国赖之不集三军暴骨子员道二国之言无私子常易之奸以事君者吾所能御也拂衣从之人救之平公曰晋其庻乎吾臣之所争者大师旷曰公室惧卑臣不心竞而力争【谓二子不心竞为忠而抚剑拂衣】不务徳而争善【争谓所行为善】私欲已侈能无卑乎
　　王二月辛夘卫甯喜弑其君剽
　　【左传】卫献公使子鲜为复【使为己求反国】辞敬姒强命之【敬姒献公及子鲜之母】对曰君无信臣惧不免敬姒曰虽然以吾故
　　也许诺初献公使与甯喜言【言复国】甯喜曰必子鲜在不然必败【子鲜贤国人信之必欲使在其闲】故公使子鲜子鲜不获命于敬姒以公命与甯喜言曰苟反政由甯氏祭则寡人甯喜告蘧伯玉伯玉曰瑗不得闻君之出敢闻其入【十四年孙氏欲逐献公瑗走从近闗出】遂行从近闗出告右宰谷【卫大夫】右宰谷曰不可获罪于两君【前出献公今弑剽】天下谁畜之【畜犹容也】悼子曰吾受命于先人不可以贰【悼子甯喜受命在二十年】谷曰我请使焉而观之【观其可还与否】遂见公于夷仪反曰君淹恤在外十二年矣而无忧色亦无寛言犹夫人也若不已死无日矣悼子曰子鲜在右宰谷曰子鲜在何益多而能亡【言子鲜为义多不过亡出】于我何为悼子曰虽然弗可以已孙文子在戚孙嘉聘于齐孙襄居守【二子孙文子之子】二月庚寅甯喜右宰谷伐孙氏不克伯国伤【伯国孙襄父兄皆不在故乘弱攻之】甯子出舎于郊【欲奔】伯国死孙氏夜哭国人召甯子甯子复攻孙氏克之辛夘杀子叔及大子角【子叔卫侯剽言子叔剽无諡故】书曰甯喜弑其君剽言罪之在甯氏也
　　【谷梁传】此不正其日何也殖也立之喜也君之正也【父立以为君则子宜君之以明正也】
　　剽虽簒立然春秋之法其实簒也以簒书其实为君也以君书剽既簒立凡卫之臣子立于其朝者君臣之分已定有致难于剽者自宜以弑君书矣先儒多谓甯喜父子反覆于二君之闲故蔽其罪犹一曲之义也
　　卫孙林父入于戚以叛【书叛始此】
　　【左传】孙林父以戚如晋【以邑属晋】书曰入于戚以叛罪孙氏也臣之禄君实有之义则进否则奉身而退专禄以周旋戮也
　　宋鱼石入于彭城晋栾盈入于曲沃将为乱于国而抗其君不得以叛书叛者据邑而君不能讨也故书叛自林父始春秋之义常以上下比事而见其始也书卫侯衎出奔齐继书会于戚而林父在焉则知逐君者林父其终也书甯喜弑其君剽孙林父入于戚以叛继书衎归则知甯喜之弑由衎而林父为惧罪矣
　　甲午卫侯衎复归于卫
　　【左传】甲午卫侯入书曰复归国纳之也大夫逆于竟者执其手而与之言道逆者自车揖之逆于门者颔之而已【颔摇其头言衎骄心易生】公至使让大叔文子曰寡人淹恤在外二三子皆使寡人朝夕闻卫国之言吾子独不在寡人【在存问也公闻文子答甯喜之言故忿之】古人有言曰非所怨勿怨寡人怨矣对曰臣知罪矣臣不佞不能负羁絏以从扞牧圉臣之罪一也有出者有居者【出谓衎居谓剽也】臣不能贰通外内之言以事君臣之罪二也有二罪敢忘其死乃行从近闗出公使止之【传言卫侯不能安和大臣公羊传】此谖君以弑也其言复归何恶剽也曷为恶剽剽之立于是未有说也【剽以公孙簒立位非其次故未有说】然则曷为不言剽之立不言剽之立者以恶卫侯也【卫侯失众出奔故亦恶之】
　　【谷梁传】日归见知弑也【喜弑君衎归故録日以见其知情】
　　卫侯出奔齐及入于夷仪皆以爵称今既得国乃书其名何也使人之臣弑其君而求利焉其恶大矣故特书名以着其罪而又书复归以见国其所固有也
　　【附録左传】卫人侵戚东鄙【以林父叛故】孙氏愬于晋晋戌茅氏【茅氏杜注戚东鄙】殖绰伐茅氏杀晋戌三百人【殖绰齐人今来在卫】孙蒯追之弗敢击文子曰厉之不如【厉恶鬼以比殖绰】遂从卫师败之圉【圉杜注卫地今直开州东有圉城】雍鉏获殖绰【雍鉏孙氏臣】复愬于晋【为下晋讨卫张本】　郑伯赏入陈之功【入陈在前年】三月甲寅朔享子展赐之先路三命之服先八邑【以路及命服为邑先八邑三十二井】赐子产次路再命之服先六邑子产辞邑曰自上以下隆杀以两礼也臣之位在四【上卿子展次卿子西十一年良霄见经十九年乃立子产为卿故位在四】且子展之功也臣不敢及赏礼请辞邑公固予之乃受三邑【位次当受二邑以公固与之故受三邑】公孙挥曰子产其将知政矣让不失礼
　　夏晋侯使荀吴来聘
　　【左传】晋人为孙氏故召诸侯将以讨卫也夏中行穆子来聘【穆子荀吴】召公也【召公为澶渊防】
　　【附录左传】楚子秦人侵吴及雩娄【雩娄杜注属安丰郡今江南霍丘县西南有故城】闻吴有备而还遂侵郑五月至于城麇郑皇颉戌之【皇颉郑大夫守城麇之邑】出与楚师战败穿封戌囚皇颉公子围与之争之【公子围共王子灵王也】正于伯州犂伯州犂曰请问于囚乃立囚【立皇颉于庭而问之】伯州犂曰所争君子也其何不知【言王子围及穿封戌皆非细人易别识也】上其手曰夫子为王子围寡君之贵介弟也下其手曰此子为穿封戌方城外之县尹也谁获子【上下手以道囚意】囚曰颉遇王子弱焉【弱败也】戌怒抽戈逐王子围弗及楚人以皇颉归印堇父与皇颉戌城防【印堇父郑大夫】楚人囚之以献于秦郑人取货于印氏以请之子大叔为令正【主作辞令之正】以为请子产曰不获受楚之功而取货于郑不可谓国秦其不然【受楚献功大名也以货免之小利也故谓秦不尔】若曰拜君之勤郑国微君之恵楚师其犹在敝邑之城下其可【辞如此归功于秦则堇父可得】弗从遂行秦人不予更币从子产而后获之【称子产之善于辞】
　　公会晋人郑良霄宋人曹人于澶渊
　　【左传】六月公会晋赵武宋向戌郑良霄曹人于澶渊以讨卫疆戚田取卫西鄙懿氏六十以与孙氏【懿氏杜注戚城西北五十里有懿城今戚城在开州北】赵武不书尊公也向戌不书后也郑先宋不失所也【如期至】于是卫侯会之【晋将执之不得与会故不书】晋人执甯喜北宫遗使女齐以先归【讨其弑君伐孙氏也遗北宫适之子女齐司马侯归晋而后告诸侯故经书在秋】卫侯如晋晋人执而囚之于士弱氏【士弱晋主狱大夫】秋七月齐侯郑伯为卫侯故如晋晋侯兼享之晋侯赋嘉乐【嘉乐诗大雅取其嘉乐君子显显令徳宜民宜人受禄于天】国景子相齐侯【景子国弱】赋蓼萧【蓼萧诗小雅言大平泽及逺若露之在萧以喻晋君恩泽及诸侯】子展相郑伯赋缁衣【缁衣诗郑风取适子之馆兮还予授子之粲兮言不敢违逺于晋】叔向命晋侯拜二君曰寡君敢拜齐君之安我先君之宗祧也敢拜郑君之不贰也【蓼萧缁衣二诗所趣各不同故拜二君词异】国子使晏平仲私于叔向曰晋君宣其明徳于诸侯恤其患而补其阙正其违而治其烦所以为盟主也今为臣执君若之何叔向告赵文子文子以告晋侯晋侯言卫侯之罪使叔向告二君【言自以杀晋戍三百人为罪不以林父故】国子赋辔之柔矣【逸诗义取寛政以安诸侯若柔辔之御刚马】子展赋将仲子兮【将仲子诗郑风义取众言可畏卫侯虽别有罪而众人谓晋为臣执君】晋侯乃许归卫侯叔向曰郑七穆罕氏其后亡者也子展俭而壹【子展郑子罕之子郑穆公十一子子展子西子产伯有子大叔子石伯石为七穆子然二子孔已亡子羽不为卿故惟言七穆】澶渊卫地之近戚者晋党于孙氏讨卫而疆戚田因为此会此晋之所以失诸侯也夷仪之会以赂定乱贼此会复披卫地以奬叛臣盖晋之彊家皆有弱其君之心故与隣国之乱臣声势相倚平公暗弱听其倒行逆施而不察岂不悖乎晋宋称人会者非卿也凡此类宜以经为断而不可以传汨之疆戚田事本细微故诸国皆大夫而鲁君独亲之吴人所讥国君道长而大夫不出门盖谓此耳
　　秋宋公杀其世子痤【痤谷梁作座】
　　【左传】初宋芮司徒生女子【芮司徒宋大夫】赤而毛弃诸堤下共姬之妾取以入【共姬宋伯姬】名之曰弃长而美平公入夕【平公共姬子】共姬与之食公见弃也而视之尤【尤甚也】姬纳诸御嬖生佐【佐元公】恶而婉【貌恶而心顺】大子痤美而很【貌美而心很戾】合左师畏而恶之【合左师向戌】寺人恵墙伊戾为大子内师而无宠【恵墙氏伊戾名】秋楚客聘于晋过宋大子知之请野享之公使往伊戾请从之公曰夫不恶女乎【夫谓大子】对曰小人之事君子也恶之不敢逺好之不敢近敬以待命敢有贰心乎纵有共其外莫共其内臣请往也遣之至则欿用牲加书徴之【诈作盟处为大子反徴验】而骋告公曰大子将为乱既与楚客盟矣公曰为我子又何求对曰欲速公使视之则信有焉【有盟徴】问诸夫人与左师【夫人佐母弃也】则皆曰固闻之公囚大子大子曰唯佐也能免我【以其婉也】召而使请曰日中不来吾知死矣左师闻之聒而与之语【聒讙也欲使佐失期】过期乃缢而死佐为大子公徐闻其无罪也乃亨伊戾左师见夫人之歩马者【歩马习马】问之对曰君夫人氏也左师曰谁为君夫人余胡弗知圉人归以告夫人夫人使馈之锦与马先之以玉曰君之妾弃使某献左师改命曰君夫人而后再拜稽首受之【左师令使者改命也传言宋公闇左师防大子所以无罪而死】
　　申生之死晋献终不寤宋公既知伊戾之谗而烹之乃于芮弃之宠爱左师之委任终无改焉大学于修身齐家专以辟为戒职此故耳
　　晋人执卫甯喜
　　【公羊传】此执有罪何以不得为伯讨不以其罪执之也甯喜身负大恶晋若正其罪而执之归于京师则为霸讨当如厉公之执曹伯以爵称今以伐戚杀戌而执之以快林父之心悖矣殖与喜之恶一也殖以附晋免喜以背晋执林父与喜之恶一也林父以附晋获庇喜以背晋见执然则晋非执弑君之贼执不附已者耳故称人以着其罪焉
　　【附录左传】郑伯归自晋使子西如晋聘辞曰寡君来烦执事惧不免于戾使夏谢不敏【夏子西名】君子曰善事大国初楚伍参与蔡大师子朝友其子伍举与声子相
　　善也【声子子朝之子伍举子胥祖父椒举也】伍举娶于王子牟王子牟为申公而亡【获罪出奔】楚人曰伍举实送之伍举奔郑将遂奔晋声子将如晋遇之于郑郊班荆相与食而言复故【班布也布荆坐地共议归楚事】声子曰子行也吾必复子及宋向戌将平晋楚【平在明年】声子通使于晋还如楚令尹子木与之语问晋故焉且曰晋大夫与楚孰贤对曰晋卿不如楚其大夫则贤皆卿材也如梓皮革自楚往也虽楚有材晋实用之子木曰夫独无族姻乎对曰虽有而用楚材实多归生闻之【归生声子名】善为国者赏不僭而刑不滥赏僭则惧及滛人刑滥则惧及善人若不幸而过宁僭无滥与其失善宁其利滛无善人则国从之【从之亡也】诗曰人之云亡邦国殄瘁无善人之谓也【诗大雅殄尽也瘁病也】故夏书曰与其杀不辜宁失不经惧失善也【夏书大禹谟不经不用常法】商颂有之曰不僭不滥不敢怠皇命于下国封建厥福【诗商颂言殷汤赏不僭差刑不滥溢不敢怠解以自寛暇故能为下国所命为天子】此汤所以获天福也古之治民者劝赏而畏刑恤民不倦赏以春夏刑以秋冬【顺天时】是以将赏为之加膳加膳则饫赐【饫餍也酒食赐下无不餍足所谓加膳也】此以知其劝赏也将刑为之不举不举则彻乐此以知其畏刑也夙兴夜寐朝夕临政此以知其恤民也三者礼之大节也有礼无败今楚多滛刑其大夫逃死于四方而为之谋主以害楚国不可救疗所谓不能也【不能用其材】子仪之乱【在文十四年】析公奔晋晋人寘诸戎车之殿【殿后车】以为谋主绕角之役晋将遁矣析公曰楚师轻窕易震荡也若多鼓钧声以夜军之楚师必遁晋人从之楚师宵溃晋遂侵蔡袭沈获其君败申息之师于桑隧获申丽而还【成六年晋栾书救郑与楚师遇于绕角楚师还晋侵沈获沈子八年复侵楚败申息获申丽】郑于是不敢南面楚失华夏则析公之为也雍子之父兄谮雍子君与夫人不善是也【不是其曲直】雍子奔晋晋人与之鄐【鄐杜注晋邑】以为谋主彭城之役晋楚遇于靡角之谷【在成十八年】晋将遁矣雍子发命于军曰归老幼反孤疾二人役归一人简兵搜乘秣马蓐食师陈焚次【次舎也焚舎示必死】明日将战行归者而逸楚囚【欲使楚知之】楚师宵溃晋降彭城而归诸宋以鱼石归【在元年】楚失东夷子辛死之则雍子之为也【楚东小国及陈见楚不能救彭城皆叛五年楚人讨陈叛故杀令尹子辛】子反与子灵争夏姬【子灵巫臣】而雍害其事子灵奔晋晋人与之邢【邢杜注晋邑】以为谋主扞御北狄通吴于晋教吴叛楚教之乘车射御驱侵使其子狐庸为吴行人焉吴于是伐巢取驾克棘入州来【驾棘杜注皆楚邑谯国酂县东北有棘亭在今河南永城县南】楚罢于奔命至今为患则子灵之为也【事见成七年】若敖之乱伯贲之子贲皇奔晋晋人与之苖【若敖乱在宣四年苖杜注晋邑今河南济源县西有苖亭】以为谋主鄢陵之役【在成十六年】楚晨压晋军而陈晋将遁矣苖贲皇曰楚师之良在其中军王族而已若塞井夷灶成陈以当之栾范易行以诱之【栾书时将中军范燮佐之易行谓简易兵备令楚贪已不复頋二穆之兵】中行二郤必克二穆【郤锜时将上军中行偃佐之郤至佐新军令此三人分良以攻二穆之兵楚子重子辛皆出穆王故曰二穆】吾乃四萃于其王族必大败之【四萃四靣集攻之】晋人从之楚师大败王夷师熸【夷伤也熸火灭也军败之状】子反死之郑叛吴兴楚失诸侯则苖贲皇之为也子木曰是皆然矣声子曰今又有甚于此椒举娶于申公子牟子牟得戾而亡君大夫谓椒举女实遣之惧而奔郑引领南望曰庶几赦余亦弗图也今在晋矣晋人将与之县以比叔向彼若谋害楚国岂不为患子木惧言诸王益其禄爵而复之声子使椒鸣逆之【椒鸣伍举子】
　　八月壬午许男甯卒于楚
　　冬楚子蔡侯陈侯伐郑
　　【左传】许灵公如楚请伐郑【十六年晋伐许他国皆大夫独郑伯自行故许恚欲报之】曰师不兴孤不归矣八月卒于楚楚子曰不伐郑何以求诸侯冬十月楚子伐郑郑人将御之子产曰晋楚将平诸侯将和【和在明年】楚王是故昧于一来不如使逞而归乃易成也夫小人之性衅于勇啬于祸以足其性而求名焉者非国家之利也若何从之【衅动也啬贪也言郑之欲与楚战者皆衅勇贪名之人非能为国计虑久利不可从】子展说不御宼十二月乙酉入南里【南里杜注郑邑今河南新郑县南有地名南里】堕其城渉于乐氏【乐氏杜注津名在今河南新郑县境洧水济渡处】门于师之梁【郑城门】县门发获九人焉渉于汜而归【于汜城下渉汝水南归】而后葬许灵公【卒灵公之志而后葬之】
　　楚以许故偕蔡陈伐郑郑自萧鱼以来至此三被楚祸而犹未忍叛晋则悼公推诚之效也然十八年楚公子午不得志于郑二十四年诸侯救之此年诸侯不救郑亦不御使楚得逞盖是时晋平昏庸大夫专恣不在诸侯而南北分霸之势成矣
　　葬许灵公
　　【附録左传】卫人归卫姬于晋乃释卫侯【卫侯以女説晋而后得免】君子是以知平公之失政也　晋韩宣子聘于周王使请事【问何事来聘】对曰晋士起将归时事于宰旅无他事矣【起宣子名礼诸侯大夫入天子国称士时事四时贡职宰旅冢宰之下士言献贡赋于宰旅不敢斥尊】王闻之曰韩氏其昌阜于晋乎辞不失旧　齐人城郏之歳【在二十四年】其夏齐乌余以廪丘奔晋【乌余齐大夫麇丘杜注东郡廪丘县故城是在今山东范县东南】袭卫羊角取之【羊角杜注廪丘县所治羊角城是在今山东范县东南新安村】遂袭我髙鱼【髙鱼杜注髙鱼城在廪丘县东北今山东郓城县西髙鱼乡是其地】有大雨自其窦入【雨故水窦开】介于其库【入髙鱼库而介其甲】以登其城克而取之又取邑于宋于是范宣子卒【宣子范匄】诸侯弗能治也及赵文子为政乃卒治之文子言于晋侯曰晋为盟主诸侯或相侵也则讨而使归其地今乌余之邑皆讨类也【言于比类宜见讨】而贪之是无以为盟主也请归之公曰诺孰可使也对曰胥梁带能无用师【胥梁带晋大夫能无用师言有权谋】晋侯使往
　　二十有七年春
　　【附録左传】二十七年春胥梁带使诸丧邑者具车徒以受地必周【诸丧邑谓齐鲁宋也周密也必密来勿以受地为名】使乌余具车徒以受封【乌余以地来故诈许封之】乌余以其众出使诸侯伪效乌余之封者【效致也使齐鲁宋伪若致邑封乌余者】而遂执之尽获之皆取其邑而归诸侯诸侯是以睦于晋【传言赵文子贤故平公虽失政而诸侯犹睦】
　　齐侯使庆封来聘
　　【左传】齐庆封来聘其车美孟孙谓叔孙曰庆季之车【季庆封字】不亦美乎叔孙曰豹闻之服美不称必以恶终美车何为叔孙与庆封食不敬为赋相鼠亦不知也【相鼠诗鄘风曰相鼠有皮人而无仪人而无仪不死何为庆封不知此诗为己言其阍甚为明年庆封来奔传】齐鲁不交好者三十年于兹景公即位始修好于四邻而命庆封来聘亦贤于日寻侵伐者矣
　　夏叔孙豹防晋赵武楚屈建蔡公孙归生卫石恶陈孔奂郑良霄许人曹人于宋【奂公羊作瑗后同晋楚始同主盟】
　　【左传】宋向戌善于赵文子又善于令尹子木欲弭诸侯之兵以为名【欲获息民之名】如晋告赵孟赵孟谋于诸大夫韩宣子曰兵民之残也财用之蠧【蠧害物之虫】小国之大菑也将或弭之虽曰不可必将许之弗许楚将许之以召诸侯则我失为盟主矣晋人许之如楚楚亦许之如齐齐人难之陈文子曰晋楚许之我焉得己且人曰弭兵而我弗许则固携吾民矣将焉用之齐人许之告于秦秦亦许之皆告于小国为会于宋五月甲辰晋赵武至于宋丙午郑良霄至六月丁未朔宋人享赵文子叔向为介司马置折俎礼也【折俎体解节折升之于俎合卿享宴之礼故曰礼也周礼司马掌会同之事】仲尼使举是礼也以为多文辞【举谓记录之也宋向戌自美弭兵之意敬逆赵武赵武叔向因享宴之防展宾主之辞故仲尼以为多文辞】戊申叔孙豹齐庆封陈湏无卫石恶至【湏无陈文子】甲寅晋荀盈从赵武至【从后也后武遣盈如楚】丙辰邾悼公至【小国故君自来】壬戌楚公子黑肱先至成言于晋【时令尹子木止陈遣黑肱就晋大夫成盟载之言两相然可】丁夘宋向戌如陈从子木成言于楚戊辰滕成公至子木谓向戌请晋楚之从交相见也【使诸侯从晋楚者更相朝见】庚午向戌复于赵孟赵孟曰晋楚齐秦匹也晋之不能于齐犹楚之不能于秦也【不能服而使之】楚君若能使秦君辱于敝邑寡君敢不固请于齐壬申左师复言于子木子木使驲谒诸王王曰释齐秦他国请相见也【经所以不书齐秦】秋七月戊寅左师至【从陈还】是夜也赵孟及子晳盟以齐言【子晳公子黑肱素要齐其辞至盟时不得复讼争】庚辰子木至自陈陈孔奂蔡公孙归生至曹许之大夫皆至以藩为军【示不相忌】晋楚各处其偏【晋处北楚处南】伯夙谓赵孟曰【伯夙荀盈】楚氛甚恶惧难【氛气也言楚有袭晋之气】赵孟曰吾左还入于宋若我何【营在宋北东头为上故晋营在东有急可左回入宋东门】
　　晋楚争衡诸侯各有所属前此时叛而即楚者不过陈蔡郑许近楚之国耳今则南北分霸鲁宋卫曹皆以事晋者事楚往朝会伐而天下之大防尽溃矣自晋士縠盟垂陇以前虽霸国之大夫不以名见也继而内大夫与霸国之大夫离防以名见继而齐宋卫之大夫众会以名见继而郑大夫亦以名见至此而诸侯之大夫尽以名见其称人者独微国耳盖大夫益张礼乐征伐皆自之出而列国之大防尽溃矣此鲁侯降为家人六卿分晋之端兆也
　　卫杀其大夫甯喜
　　【左传】卫甯喜专公患之公孙免余请杀之【免余卫大夫】公曰微甯子不及此吾与之言矣【言政由甯氏】事未可知祗成恶名止也对曰臣杀之君勿与知乃与公孙无地公孙臣谋【二公孙卫大夫】使攻甯氏弗克皆死公曰臣也无罪父子死余矣【献公出时公孙臣之父为孙氏所杀】夏免余复攻甯氏杀甯喜及右宰谷尸诸朝【谷不书非卿也】石恶将会宋之盟受命而出衣其尸枕之股而哭之欲敛以亡惧不免且曰受命矣乃行【行防于宋为明年石恶奔传】
　　【谷梁传】称国以杀罪累上也甯喜弑君其以累上之辞言之何也尝为大夫与之渉公事矣【渉犹歴也】甯喜出君弑君而不以弑君之罪罪之者恶献公也
　　剽簒国者也国人可讨而甯喜尝事之以为君不得杀也故书弑以正其罪喜弑君者也凡人宜讨而卫献与之要言以速其弑与之共事而假手于他人以杀之则杀之不以其罪故称国以杀而不去其官
　　卫侯之弟鱄出奔晋【鱄谷梁作专】
　　【左传】子鲜曰逐我者出【谓孙林父】纳我者死【谓甯喜】赏罚无章何以沮劝君失其信而国无刑不亦难乎且鱄实使之【使甯喜纳君】遂出奔晋公使止之不可及河又使止之止使者而盟于河【誓不还】托于木门【木门杜注晋邑】不乡卫国而坐【怨之深也】木门大夫劝之仕不可曰仕而废其事罪也从之昭吾所以出也将谁愬乎【从之谓治其事也事治则明已出欲仕无所自愬】吾不可以立于人之朝矣终身不仕公丧之如税服终身【税即繐也丧服繐缞裳缕细而希非五服之常本无月数痛愍子鲜故特为此服此服无月数而献公寻薨故言终身】公与免余邑六十辞曰唯卿备百邑臣六十矣下有上禄乱也【此一乘之邑非四井之邑论语称千室又云十室明通称】臣弗敢闻且甯子唯多邑故死臣惧死之速及也公固与之受其半以为少师公使为卿辞曰大叔仪不贰能赞大事君其命之乃使文子为卿【文子大叔仪】
　　【公羊传】卫杀其大夫甯喜则卫侯之弟鱄曷为出奔晋为杀甯喜出奔也曷为为杀甯喜出奔卫甯殖与孙林父逐卫侯而立公孙剽甯殖病将死谓喜曰黜公者非吾意也孙氏为之我即死女能固纳公乎喜曰诺甯殖死喜立为大夫使人谓献公曰黜公者非甯氏也孙氏为之吾欲纳公何如献公曰子苟纳我吾请与子盟喜曰无所用盟请使公子鱄约之【喜素信鱄】献公谓公子鱄曰甯氏将纳我吾欲与之盟其言曰无所用盟请使公子鱄约之子固为我与之约矣公子鱄辞曰夫负羁絷执鈇锧从君东西南北则是臣仆庶孽之事也若夫约言为信则非臣仆庶孽之所敢与也献公怒曰黜我者非甯氏与孙氏凡在尔【欲以此语廹令必约之】公子鱄不得已而与之约己约归至杀甯喜公子鱄挈其妻子而去之将济于河挈其妻子而与之盟曰苟有履卫地食卫粟者昧雉彼视【昧割也时割雉以为盟曰负盟者视彼割雉】
　　【谷梁传】专喜之徒也专之为喜之徒何也已虽急纳其兄与人之臣谋弑其君是亦弑君者也专其曰弟何也专有是信者【言君本使专与喜为约许以赂】君赂不入乎喜而杀喜是君不直乎喜也故出奔晋织絇邯郸终身不言卫专之去合乎春秋【得见几之义】
　　卫侯食言使鱄引咎而自窜过固大矣而鱄亦不能无过盖始虽为兄求复与喜要言然宜思所以寘剽俾两得而无害至于政由甯氏祭则寡人则信不近义言之必不可复者也始谋不臧终虽隠身于异国亦差彊于食其言而不知自愧者耳先儒多以去贤鱄过矣
　　秋七月辛巳豹及诸侯之大夫盟于宋
　　【左传】辛巳将盟于宋西门之外楚人衷甲【甲在衣中欲因会击晋】伯州犂曰合诸侯之师以为不信无乃不可乎夫诸侯望信于楚是以来服若不信是弃其所以服诸侯也固请释甲子木曰晋楚无信久矣事利而已苟得志焉焉用有信大宰退【太宰伯州犂】告人曰令尹将死矣不及三年求逞志而弃信志将逞乎志以发言言以出信信以立志参以定之【志言信三者具而后身安存】信亡何以及三【为明年子木死起本】赵孟患楚衷甲以告叔向叔向曰何害也匹夫一为不信犹不可单毙其死【单尽也毙踣也】若合诸侯之卿以为不信必不捷矣食言者不病【不病者单毙于死】非子之患也夫以信召人而以僭济之必莫之与也安能害我且吾因宋以守病则夫能致死【为楚所病则欲入宋城夫谓宋也】与宋致死虽倍楚可也子何惧焉又不及是曰弭兵以召诸侯而称兵以害我吾庸多矣非所患也季武子使谓叔孙以公命曰视邾滕【两事晋楚则贡赋重故欲比小国武子恐叔孙不从其言故假公命以敦之】既而齐人请邾宋人请滕皆不与盟叔孙曰邾滕人之私也我列国也何故视之宋卫吾匹也乃盟故不书其族言违命也晋楚争先【争先歃血】晋人曰晋固为诸侯盟主未有先晋者也楚人曰子言晋楚匹也若晋常先是楚弱也且晋楚狎主诸侯之盟也久矣【狎更也】岂专在晋叔向谓赵孟曰诸侯归晋之徳只非归其尸盟也子务徳无争先且诸侯盟小国固必有尸盟者【小国主辨具】楚为晋细不亦可乎乃先楚人书先晋晋有信也【盖孔子追正之】壬午宋公兼享晋楚之大夫赵孟为客【客一坐所尊】子木与之言弗能对使叔向侍言焉子木亦不能对也乙酉宋公及诸侯之大夫盟于蒙门之外【前盟诸大夫不敢敌公礼也今宋公以近在其国故谦而重盟防门杜注宋城门】子木问于赵孟曰范武子之徳何如对曰夫子之家事治言于晋国无隠情其祝史陈信于鬼神无愧辞子木归以语王王曰尚矣哉能歆神人宜其光辅五君以为盟主也【五君谓文襄灵成景】子木又语王曰宜晋之伯也有叔向以佐其卿楚无以当之不可与争晋荀盈遂如楚涖盟【重结晋楚之好】　郑伯享赵孟于垂陇【自宋还过郑】子展伯有子西子产子大叔二子石从【二子石印段公孙段】赵孟曰七子从君以宠武也请皆赋以卒君贶武亦以观七子之志【诗以言志】子展赋草虫【草虫诗召南曰未见君子忧心忡忡亦既见止亦既觏止我心则降以赵孟为君子】赵孟曰善哉民之主也【在上不忘降故可以主民】抑武也不足以当之【辞君子】伯有赋鹑之贲贲【鹑之贲贲诗鄘风义取人之无良我以为兄我以为君也】赵孟曰牀笫之言不逾阈况在野乎非使人之所得闻也【笫箦也此诗刺滛乱故云牀笫之言】子西赋黍苖之四章【黍苖诗小雅四章曰肃肃谢功召伯营之列列征师召伯成之比赵孟于召伯】赵孟曰寡君在武何能焉【推善于其君】子产赋隰桑【隰桑诗小雅义取思见君子尽心以事之曰既见君子其乐如何】赵孟曰武请受其卒章【卒章曰心乎爱矣遐不谓矣中心藏之何日忘之赵孟欲子产之见规诲】子大叔赋野有蔓草【野有蔓草诗郑风取其邂逅相遇适我愿兮】赵孟曰吾子之恵也【大叔喜于相遇故赵武受其恵】印段赋蟋蟀【蟋蟀诗唐风曰无已大康职思其居好乐无荒良士瞿瞿言瞿瞿然頋礼义】赵孟曰善哉保家之主也吾有望矣【能戒惧不荒所以保家】公孙段赋桑扈【桑扈诗小雅义取君子有礼文故能受天之祜】赵孟曰匪交匪敖福将焉往【此桑扈诗卒章赵孟因以取意】若保是言也欲辞福禄得乎卒享文子告叔向曰伯有将为戮矣诗以言志志诬其上而公怨之以为宾荣【伯有称人之无良是诬其上也赵孟倡赋诗以自宠故曰为宾荣】其能久乎幸而后亡叔向曰然已侈所谓不及五稔者夫子之谓矣【为三十年郑杀良霄传】文子曰其余皆数世之主也子展其后亡者也在上不忘降【谓赋草虫曰我心则降】印氏其次也乐而不荒【谓赋蟋蟀曰好乐无荒】乐以安民不滛以使之后亡不亦可乎　宋左师请赏曰请免死之邑【欲宋君称功加厚赏故谦言免死之邑】公与之邑六十以示子罕子罕曰凡诸侯小国晋楚所以兵威之畏而后上下慈和慈和而后能安靖其国家以事大国所以存也无威则骄骄则乱生乱生必灭所以亡也天生五材【金木水火土也】民竝用之废一不可谁能去兵兵之设久矣所以威不轨而昭文徳也圣人以兴【谓汤武】乱人以废【谓桀纣】废兴存亡昏明之术皆兵之由也而子求去之不亦诬乎以诬道蔽诸侯罪莫大焉纵无大讨而又求赏无厌之甚也削而投之【削赏左师之书】左师辞邑向氏欲攻司城【司城子罕】左师曰我将亡夫子存我徳莫大焉又可攻乎君子曰彼己之子邦之司直【诗郑风司主也】乐喜之谓乎【乐喜子罕也善其不阿向戌】何以恤我我其收之【诗周颂恤忧也收取也】向戌之谓乎【善向戌能知其过】
　　【公羊传】曷为再言豹殆诸侯也【殆危也】曷为殆诸侯为卫石恶在是也曰恶人之徒在是矣
　　【谷梁传】湨梁之会诸侯在而不曰诸侯之大夫大夫不臣也晋赵武耻之豹云者恭也【不举姓氏】诸侯不在而曰诸侯之大夫大夫臣也其臣恭也晋赵武为之防也楚之争霸常始于宋而南北分霸卒成于宋自向戌为弭兵之説而赵武从之驱天下诸侯南乡而朝楚楚欲不违而晋势益大屈矣方是时晋楚皆倦于兵是以偶息数年之争而鲁师取郓晋师败狄至楚围簒立大合诸侯伐吴灭赖所谓弭兵者安在哉湨梁之盟不书诸侯之大夫以诸侯在会而大夫盟故不书诸侯以罪其臣此盟则诸侯不在故书诸侯之大夫以存其君义各有当也
　　【附录左传】齐崔杼生成及彊而寡【偏丧曰寡寡特也】娶东郭姜生明东郭姜以孤入曰棠无咎【无咎棠公子】与东郭偃相崔氏【偃姜之弟】崔成有疾而废之【有恶疾也】而立明成请老于崔【崔杜注济南东朝阳县西北有崔氏城在今山东章丘县西北】崔子许之偃与无咎弗予曰崔宗邑也必在宗主【宗邑宗庙所在宗主谓崔明】成与彊怒将杀之告庆封曰夫子之身【夫子谓崔杼】亦子所知也唯无咎与偃是从父兄莫得进矣大恐害夫子敢以告庆封曰子姑退吾圗之告卢蒲嫳【嫳庆封属大夫】卢蒲嫳曰彼君之雠也【君谓齐庄公】天或者将弃彼矣彼实家乱子何病焉崔之薄庆之厚也他日又告【成彊复告】庆封曰苟利夫子必去之难吾助女九月庚辰崔成崔彊杀东郭偃棠无咎于崔氏之朝崔子怒而出其众皆逃求人使驾不得使圉人驾寺人御而出【圉人飬马者寺人奄士】且曰崔氏有福止余犹可【恐灭家祸不止其身】遂见庆封庆封曰崔庆一也【言如一家】是何敢然请为子讨之使卢蒲嫳帅甲以攻崔氏崔氏堞其宫而守之【堞短垣使其众居短垣内以自守】弗克使国人助之遂灭崔氏杀成与彊而尽俘其家其妻缢【妻东郭姜】嫳复命于崔子且御而归之【嫳为崔子御】至则无归矣乃缢【终入于其宫不见其妻凶】崔明夜辟诸大墓【开先人之冢以藏之】辛巳崔明来奔庆封当国楚防罢如晋涖盟【罢令尹子荡报荀盈也】晋侯享之将出赋既醉【既醉诗大雅曰既醉以酒既饱以徳君子万年介尔景福以美晋侯比之太平君子也】叔向曰防氏之有后于楚国也宜哉承君命不忘敏子荡将知政矣敏以事君必能养民政其焉往　崔氏之乱【在二十五年】申鲜虞来奔【申鲜虞庄公之党】仆赁于野以丧庄公【为庄公服丧】冬楚人召之遂如楚为右尹【传言楚能用贤】
　　冬十有二月乙亥朔日有食之
　　【左传】十一月乙亥朔日有食之辰在申司歴过也再失闰矣【谓斗建指申周十一月今之九月当建戌而在申故知再失闰也文十一年三月甲子至今年七十一歳应有二十六闰今长歴推得二十四闰通计少再闰】
　　传曰辰在申再失闰矣若十有二月当为辰在亥则是三失闰非再失也杜氏预推歴与传合当以传为定
  </div>
  <div class="pagination">
   <a href="日讲春秋解义_page52.html">
    上一页
   </a>
   <span>
    ...
   </span>
   <a href="日讲春秋解义_page48.html">
    48
   </a>
   <a href="日讲春秋解义_page49.html">
    49
   </a>
   <a href="日讲春秋解义_page50.html">
    50
   </a>
   <a href="日讲春秋解义_page51.html">
    51
   </a>
   <a href="日讲春秋解义_page52.html">
    52
   </a>
   <span class="current-page">
    53
   </span>
   <a href="日讲春秋解义_page54.html">
    54
   </a>
   <a href="日讲春秋解义_page55.html">
    55
   </a>
   <a href="日讲春秋解义_page56.html">
    56
   </a>
   <a href="日讲春秋解义_page57.html">
    57
   </a>
   <a href="日讲春秋解义_page58.html">
    58
   </a>
   <span>
    ...
   </span>
   <a href="日讲春秋解义_page54.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
