<!DOCTYPE html>
<html>
<head>
    <meta charset="UTF-8">
    <title>春秋辩义 - 第 35 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋辩义 - 第 35 页/共 65 页</h1>
    <div class="content">　　髙氏曰自文公时邾鲁有隙宣公立而邾子首朝焉自是絶迹鲁庭者又十年故归父伐之
　　绎公作蘱今邹县北峄山下地
　　大水
　　季孙行父如齐
　　杜氏曰齐侯初即位
　　冬公孙归父如齐
　　左传伐邾故也
　　齐侯使国佐来聘
　　饥
　　楚子伐郑
　　左传晋士防救郑逐楚师于颍北诸侯之师戍郑不书晋终不竞于楚不足书也
　　左传郑子家卒郑人讨幽公之乱斵子家之棺而逐其族改幽公谥之曰灵
　　癸亥○定王九年
　　十有一年○晋景二齐顷公无野元年卫穆二蔡文十四郑襄七曹文二十陈成公午元年杞桓三十九宋文十三秦桓七楚庄十六
　　春王正月
　　夏楚子陈侯郑伯盟于辰陵
　　左传楚子伐郑及栎子良曰晋楚不务徳而兵争与其来者可也晋楚无信我焉得有信乃从楚夏盟于辰陵陈郑服也
　　胡氏曰鲁与齐方用兵伐莒晋与狄方防于櫕函而不谋少西氏之逆也而楚人能谋之夷狄之有君也赵子常曰新城之后晋楚交争陈郑晋加兵于陈者二于郑者四楚加兵于陈者二于郑者五陈侯郑伯既与楚子为辰陵之盟而陈侯即如晋郑亦徼事于晋故楚子入陈明年围郑春秋书之以见中国无伯之祸至于如此而陈郑之暂屈于楚非其心也陈氏乃谓序楚子于陈侯郑伯之上初与楚以伯也则反乎春秋之义矣
　　辰陵今陈州西华县古长平县
　　谷作夷陵
　　公孙归父防齐人伐莒
　　汪氏曰伐邾伐莒皆以归父将重兵而后此防齐侯防楚子皆归父特防国君以见宣公之徳仲遂而宠其子使专权于鲁也笙之逐得非肇端于此欤鲁以伐邾之故恐齐以为讨遂从之伐莒焉甚矣鲁之惧齐也
　　秋晋侯防狄于欑函
　　左传晋郤缺求成于众狄众狄疾赤狄之役遂服于晋是行也诸大夫欲召狄郤成子曰吾闻之非徳莫如勤非勤何以求人能勤有济其从之也
　　戎狄在春秋为患而狄尤甚齐桓伯业却戎有余而攘狄不足于狄仅能却之而已僖公三十三年为晋襄之元年仗文之威败狄于箕始一大创焉此后文公九年十年狄两侵齐三十年间狄固无大举动也至是众狄疾赤狄之役遂服于晋传载防于櫕函葢交白狄以制赤狄也故庄三十一年书齐侯来献戎防识却戎之功成也僖三十三年书晋人败狄于箕文公十一年书叔孙得臣败狄于咸识攘狄之功成也齐伯当世却戎而晋伯易世攘狄齐伯得献戎防而晋伯仅及狄防则盛衰难易之故可知矣
　　胡传楚庄意在灭陈虽复封之然乡取一人焉以归谓之夏州而又纳其乱臣是制人之上下使不得其君臣之道也晋人以币如郑问驷乞之立故子产对曰若寡君之二三臣而晋大夫専制其位是晋之县鄙也何国之为辞客币而报其使晋人舎之他国非所当与也而必欲纳其乱臣存亡兴灭其若是乎
　　冬十月楚人杀陈夏征舒丁亥楚子入陈
　　左传楚子谓陈人无动将讨于少西氏遂入陈杀陈夏徴舒轘诸栗门
　　熊过氏曰左氏传异经经先书杀后书入胡子曰与楚子之能讨贼故先之也谓春秋而果有是乎赵匡曰经文皆以先后次第而书凡称日以隔文者皆以明先后赵氏説是也当楚杀徴舒时实未尝入陈如蔡人杀陈佗蔡非入陈而后得佗也谓圣人许楚而先书杀乎且楚怵孔宁行父之诱县陈者其始谋姑假徴舒以为之辞也圣人何为遽以讨贼与之又何为特从末减乎称人者众辞杀不归其君以正典刑也胡子又曰不称取而书入虽与之可也夫入者未取也桓二年僖二十七年皆入杞不闻其能取也隠十一年鲁及齐侯郑伯入许郑既有许地矣徒以许叔居许东偏则不言取哀七年鲁伐邾以邾子益来矣徒以八年归邾子益则不言取此实入耳方入县陈而申叔时之諌入实未成乎取何谓不称取而与之乎
　　黄楚望曰公羊谷梁似此等处多云实与而文不与却全未得防葢此时本已县陈以申叔时之諌而止圣人许人迁善故没其县陈本意而止以入陈为文又本是先入陈而后杀征舒讨弑君贼今却先书杀夏征舒而后书入陈便是圣人先正其讨贼之义观圣人于此实有所激縁齐桓晋文俱有正天下扶持周室之功然皆包容弑君之贼置而不问所以养天下之乱是以于楚子入陈一事特显此义既已取其讨乱之功而后书楚子入陈纳公孙宁仪行父于陈者以见楚之用师不过讨贼纳此二卿以定陈乱而已便与寻常侵伐不同此皆圣人取人为善止遏乱畧之意所以为书法之妙也
　　陆氏曰使楚庄真有讨贼之心则辰陵之盟执征舒而诛之一匹夫之力奚待以重兵造其国都而后戮之乎繇其本无是心而假其事以为功故不足以进于此吕氏曰楚人杀征舒讨贼之辞且众同欲也故曰楚人入陈非众志也故曰楚子按楚庄本欲县陈固以申叔时之言而止然实以陈成公在晋恐晋率诸侯内其故君而陈人应之楚终不能有陈故不若以复封陈为名而非其本心也
　　邹肇敏曰冬十月楚人杀陈夏征舒丁亥楚子入陈此条经传互异胡氏遂以能讨贼与楚子然经明书丁亥入陈在杀夏征舒之下岂圣人与其能讨贼而故迁日以就之乎按诗云株林株野夫牧外谓之野野外谓之林国语曰民将筑台于夏氏然则夏氏之邑葢在国都外轘诸栗门非必国门也传先言入陈以株林亦陈境耳传所书入入其境经所书入入其都自当以经文为据楚望之説似乎与楚太过董仲舒氏曰楚庄杀陈夏征舒春秋贬其文不予専讨也灵王杀齐庆封而直称楚子何也曰庄王之行贤而征舒之罪重以贤君讨重罪其于人心善若不贬孰知其非正经春秋尝于其嫌得者见其不得也是故齐桓不予専地而封晋文不予致王而朝楚庄弗予専杀而讨此楚灵之所以称人而讨也
　　纳公孙宁仪行父于陈
　　胡传此二臣者从君于昏宣淫于朝诛杀諌臣使其君见弑葢致乱之臣也肆诸市朝与众同弃然后快于人心今乃诡辞奔楚托于讨贼复雠以自脱其罪而楚庄不能察其反覆又使陈人用之是犹人有饮毒而死者幸而复生又彊以毒饮之可乎故圣人外此二人于陈而特书曰纳纳者不受而强纳之者也为楚庄者宜柰何潴征舒之宫封泄冶之墓尸孔宁仪行父于朝谋于陈众定其君而去庶几乎
　　茅堂胡氏曰南唐李氏既臣于周以进退大臣之事请之而世宗无所可否以他国非所当与也
　　王樵氏曰夏征舒不胜忿耻以弑其君其贼易知也而孔宁仪行父之为贼难见也何则公告泄冶之故宁行父请杀之公弗禁遂杀之然则躬杀泄冶者二贼也征舒之耻发于似女亦似君之言然则激自廐之射者又二贼也平国既弑不他奔而奔楚葢志在以陈饵楚而杀征舒矣楚庄动于利而兴师非申叔时之言则陈遂县矣然则致胡公大姬几不祀也又二贼也使尽乎天讨则二贼之诛不当在征舒之后而反纳之楚庄之志可知矣
　　黄楚望曰纳公孙宁仪行父于陈圣人所重在存国唯不灭陈故二子得纳此是圣人忠厚爱人存亡继絶乐与人为善者若以为贬虽未必不通然却狭了圣经也葢楚伐陈本以讨征舒纳公孙宁仪行父为説今杀征舒而却县陈则二子无所归是楚食言矣唯不灭陈故二子得所归故详书之所以予楚赵子常曰左传载以诸侯讨而戮之孔氏曰经无诸侯而云以诸侯讨之时有楚之属国从行也十二年邲之战经不书唐而传云唐侯为左拒昭十七年长岸之战经不书随而传言使随人守舟明此时亦有诸侯但为楚私属不以告尔今按谓楚不告非人情也
　　左传厉之役郑伯逃归郑既受盟于辰陵又徼事于晋
　　甲子○定王十年
　　十有二年○晋景三齐顷二卫穆三蔡文十五郑襄八曹文二十一陈成二杞桓四十宋文十四秦桓八楚庄十七
　　春陈灵公
　　楚子围郑
　　左传春楚子围郑旬有七日郑人卜行成不吉卜临于大宫且巷出车吉国人大临守陴者皆哭楚子退师郑人修城进复围之三月克之入自皇门至于逵路郑伯肉袒牵羊以逆退三十里而许之平
　　郑与陈皆服楚盟于辰陵矣口血未干楚先叛盟入陈而欲县之若以为讨于少西氏然帅师入国不曰利之其谁信之陈郑一体也既已县陈郑安得不生贰心其徼事晋无怪也楚不自反而又肆其虐国人大临守陴者皆哭不太暴乎王樵氏曰灭不言入陈常县之矣而不书曰灭入不言围郑入自皇门至于逵路矣而但书曰围此圣人义存中国不使楚人尽其虐满其辞之微意也若曰与其能有讨于少西故末减其凭陵之罪而曰入曰围则大乖圣人之意矣在陈犹可郑则何辞
　　夏六月乙夘晋荀林父帅师及楚子战于邲晋师败绩左传晋师救郑荀林父将中军及河闻郑既及楚平桓子欲还随武子曰善彘子不可以中军佐济韩献子谓桓子曰彘子以偏师防子罪大矣不如进也师遂济楚子北师次于郔嬖人伍参欲战令尹孙叔敖勿欲次于管以待之郑皇戌请击楚师栾武子曰郑不可从赵括赵同曰必从彘子楚子又求成于晋晋人许之魏锜欲败晋师请致师请战而还赵旃求卿未得请挑战遂疾进师车驰卒奔及昏楚师军于邲晋之余师不能军
　　黄正宪氏曰按楚庄强暴蔑视中国入陈围郑莫敢谁何其威势猖獗十倍楚成矣且齐桓召陵之师尚约六国为援晋文城濮之战亦以三大国为助今景公初立伯业已衰眎文公时威力人心消索几尽乃欲林父以偏师当虎狼之楚乎借令诸将同心三军用命胜负之势犹未可知况林父节制不严计谋不一始惑于韩厥分恶専罪之言既壊于锜旃致师召盟之请故楚师一乗仓卒无措然则致此败者岂可专归咎于先縠哉自邲一败而楚灭萧围宋势益横行晋楚胜负之分从此决矣
　　季氏曰邲郑地在敖山之东衡雍之北大河之南今当为荥泽河阴界上地一统志以为在郑州东六里非也
　　秋七月
　　冬十有二月戊寅楚子灭萧
　　左传冬楚子伐萧宋华椒以蔡人救萧萧溃
　　萧者宋封萧叔大心之邑宋附庸也楚既得陈郑而遂灭萧所以威宋也楚有事中国尝自郑及宋宋不能自固轻事伐陈以报萧怨于是为明年之伐又明年之围又明年之平而南北之势成矣
　　晋人宋人卫人曹人同盟于清丘
　　左传晋原縠宋华椒卫孔达曹人同盟于清丘曰恤病讨贰于是卿不书不实其言也
　　楚服陈郑败晋师于邲灭萧以威宋其志不小于是为清丘之盟虽有惧难聫交之心而势实不竞谋之无成故称人以畧之左氏言卿不实其言不书特言一节耳
　　清丘卫地在濮阳县东南今开州西南有清丘县故城
　　此大夫同盟之始
　　宋师伐陈卫人救陈
　　左传宋为盟故伐陈卫人救之孔达曰先君有约言焉若大国讨我则死之
　　髙忠宪曰楚讨陈乱而定其国陈之即楚未足责也宋不知自反而伐之书卫人救陈意在责宋也卫之背盟义自着矣
　　姜廷善曰卫之此举恐以与宋同盟见讨于楚而聊出单师以图解塞观宋以师伐而卫以人救可见其实非欲与宋为敌也孔达自谓巧于谋国而卒罹身祸如此季彭山以调停之术不得不然恐非然则宋之伐陈固失防而卫之救陈亦未为防之得也书卫救以责其叛盟意卫亦不得而辞胡文定説是第以为恶则过矣
　　楚入陈围郑非得宋不已萧之灭已威宋矣宋不得不为争先处强之计伐陈亦欲威楚意非不是非其任耳
　　乙丑○定王十一年
　　十有三年○晋景四齐顷三卫穆四蔡文十六郑襄九曹文二十二陈成三杞桓四十一宋文十五秦桓九楚庄十八
　　春齐师伐莒
　　左传莒恃晋而不事齐故也
　　公作伐卫
　　夏楚子伐宋
　　左传以其救萧也君子曰清丘之盟惟宋可以免焉葢清丘之盟曰恤病讨贰宋伐陈卫救之不讨贰也楚伐宋晋不救不恤病也
　　陈郑宋皆在河南中国要枢也郑处其西宋处其东陈则介乎郑宋之间得郑则可以致西诸侯得宋则可以致东诸侯得陈则可以致郑宋陈郑既皆归楚若复得宋则河南之地尽为楚有自是可图天下楚岂能一日忘情于宋哉而去年宋又伐陈攻其与国则楚有辞于伐矣
　　秋螽
　　冬晋杀其大夫先縠
　　左传赤狄伐晋及清先縠召之也晋人讨邲之败与清之师归罪于先縠而杀之尽灭其族
　　邲之役当晋师至河时众皆欲返独先縠惧晋失伯奋欲济师虽或失于观衅亦以効武臣力士之忠耳况师据敖鄗地利己得若元帅审机应变诸将戮力同心岂遂无致胜之理即不然林父果知无及于郑焉用民则下令三军坚壁清野违命者无赦中军佐必不敢先济而胜败犹未分也乃惑于韩厥仓卒济河轻信锜旃酿成大败是林父者罪之魁而魏锜诸人皆不应末减者今独致罪先縠何以服其心乎夫越椒将杀楚子庄王尚思子文之治楚而复克黄之所晋乃不念先轸之旧勲而尽灭其族乎故称国以杀不去其大夫罪累上也赤狄伐晋及清经不载而传谓縠实召之此所谓欲加之罪者也縠召狄欲何为哉説者谓六卿争强互相仇灭葢近之矣
　　丙寅○定王十二年
　　十有四年○晋景五齐顷四卫穆五蔡文十七郑襄十曹文二十三卒陈成四杞桓四十二宋文十六秦桓十楚庄十九
　　春卫杀其大夫孔逹
　　左氏孔达缢而死卫人以悦于晋而免称国杀者君之意也卫人以悦于晋而告于诸侯自称君意国杀可也为卫君者别无同心御敌为国自彊之法而杀一无罪以祈免累上何也孔庄叔歴事两君不闻缺徳当成公出奔时请成不许至执达以説晋今晋来讨救陈又以罪自任其言曰苟利社稷请以我説是亦不避艰险卫之良大夫也然究其情事达亦不得无罪陈方摄楚必折而入楚楚得陈郑而又威宋中国之忧也宋人伐陈自关大计孔达以先君约言救之顾小信而失大义惜此一死矣
　　夏五月壬申曹伯夀卒
　　晋侯伐郑
　　左传为邲故也
　　赵子常曰晋君将常不书矣楚入陈得陈围郑得郑且将围宋也而晋师不出楚之得志于诸侯未有甚于此时也景公为邲故伐郑告于诸侯搜焉而还则其得书何中国不可以终无伯也景公有志文襄之业自伐齐而后一合诸侯伐郑四同盟皆其君亲之于是齐鲁从而郑服楚亦无能为是故晋侯伐郑始书之予之以复伯也
　　秋九月楚子围宋
　　左传楚子使申舟聘于齐曰无假道于宋亦使公子冯聘于晋不假道于郑申舟及宋宋人止之楚子闻之投袂而起
　　王樵氏曰是时楚已得陈郑许蔡非得宋不已故灭萧以偪之不假道以挑之歴三时而围不解卒得宋平而后已宋服则齐鲁可摇矣此楚图中国之序也郑在楚彀中未易旦夕争是时急莫先于救宋宋救防则郑亦可招矣而晋不知所先后劳师于郑而缓于救宋乃聼伯宗不及马腹之言而止不知宋既去则楚威震及齐鲁而南北之势成矣岂但失郑而已甚矣晋人之颠防也胡氏以端本为説专一责宋夫宋伐陈固有啓衅之道然清丘之盟晋宋卫曹咸在以同惧楚为志而相要以恤病讨贰其防未为不善但诸侯不同心而遂败此盟耳
　　曹文公
　　冬公孙归父防齐侯于谷
　　鲁西南与宋为界楚人围宋则鲁有剥牀以肤之虑矣是时行父当国欲使归父防楚谋其不免但鲁素服于齐恐未得楚庇先受齐患故预遗归父防齐侯于谷一以观齐图楚之志一以尽已事齐之礼季氏云将谋救宋岂其然乎
　　丁夘○定王十三年
　　十有五年○晋景六齐顷五卫穆六蔡文十八郑襄十一曹宣公庐元年陈成五杞桓四十三宋文十七秦桓十一楚庄二十
　　春公孙归父防楚子于宋
　　楚兵加宋鲁常迎而防之昔楚执宋公以伐宋献防威鲁而鲁惧先诸侯而趋之今楚子围宋威未至鲁而鲁震先宋之未平而求媚焉葢宋绌而及鲁也
　　夏五月宋人及楚人平
　　楚师宋城下宋举国以当楚楚亦君臣共之华元専战楚子督师故俱称人
　　熊过氏曰或问宋楚之平华元纾情子反不欺及平而盟胥戒虞诈揆之人理几于自反经乃称人将如胡子贬二卿否谷梁有言平成也善其量力而反义也人者众辞上下欲之也其称人何贬曷为贬平者在下葢自公羊发之赵匡申之胡氏循环斯防以明经义而今之言者无能改也夫弭兵之议宋楚之人谁不乐者华元子反倡予和女释然取平楚庄之强忍而屈义宋国不亡楚迷遂复虽曰圣人明微不计功利而民之受赐尝叹微管之仁苟能纾难足称仁术即兹而言可明宋楚之平春秋所予葢议于衰世以解倒悬义固宜然也顾其君不能早谋所以息民及其既成则不得不聼失君道矣戴溪赵鹏飞李亷之伦并号推隠不以为非公羊安见吾欲问之然天下自是分南北之势矣
　　袁仁氏曰传记宋华元楚子反自以情实私相告语取必于上以成平国之功其君不预知焉故不称卿而称人此説非也按楚筑室反耕者宋人惧使华元夜入楚师登子反之床而起之曰寡君使元以病告则华元之出承君命也非其君不与知也华元以情告曰敝邑易子而食析骸以防子反亦告曰吾军亦有七日之粮子反以告庄王庄王怒子反曰以区区之宋犹有不欺人之臣可以楚而无乎庄王曰诺舎而止亦非其君不与知也观楚子欲处而子反欲去则取必于上或有之谓其君不与知则过矣圣人不以信易食者宁使国人咸饿以死而卒不可懐诈以相与也春秋之世犹有华元子反王道之在人心葢未尽冺哉然则曷为人之其臣谋之而其君聴之独书其君则遗臣独书其臣则遗君故书曰宋人及楚人平主其臣而亦不遗君也曷不书宋及楚平而必曰人哉人者主华元子反也事起于华元子反而后其君从之故曰及
　　钟伯敬曰楚伐宋宋使华元夜入楚师登子反之牀曰敝邑易子而食析骸以防子反亦以楚之情告曰楚军亦有七日之粮尔两者不几于输国情乎然楚君臣实堕华元彀中华元告子反之言曰吾见子之君子也是以告情于子也子反归告楚庄王则曰以区区之宋犹有不欺人之臣可以楚而无乎子反心动于君子之名以聴华元庄王又心动于不欺人之名以聴子反名之于人如此故曰楚君臣皆堕华元彀中者宋以名制楚也越灭吴吴请成范蠡提桴鼓应之曰余虽然人靣哉余犹禽兽也顽钝如此安得以名制之
　　董仲舒氏曰夫目惊而体失其容心惊而事有所忘人之情也通于惊之情者取其一美不尽其失诗云采葑采菲无以下体此之谓也今子反徃视宋闻人相食大惊而哀之不意之至于此也是以心骇目动而违常礼
　　六月癸夘晋师灭赤狄潞氏以潞子婴儿归
　　灌甫曰春秋中狄为内患屡矣自晋鲁两败而狄稍衰狄衰而赤狄复兴三年侵齐四年又侵齐其势渐及列国故晋景灭潞氏再灭甲氏繇是诸侯终春秋之世无赤狄患者孰谓非晋力耶説者以灭字生义为贬晋过矣
　　春秋书灭赤狄以潞子婴儿归晋交白狄以制赤狄于是赤狄果孤遂有潞氏甲氏之灭此予晋攘狄之功也公羊传曰离于夷狄而未能合于中国晋师伐之中国不救狄人不有而董菑川因言潞子欲合中国之礼义离乎夷狄未合乎中国所以亡也又曰潞子之于诸侯无所能正春秋予之有义其身正也公羊之説必有所本顾于当日事势不知何如然观魏太武金章宗却蹈此近日顺义王后久为土司好饵中国物味抚赏中有糖纒蜜浸等菓亦异矣然待之乆失礼也
</div>
    <div class="pagination">
<a href="春秋辩义_page34.html">上一页</a><span>...</span><a href="春秋辩义_page30.html">30</a><a href="春秋辩义_page31.html">31</a><a href="春秋辩义_page32.html">32</a><a href="春秋辩义_page33.html">33</a><a href="春秋辩义_page34.html">34</a><span class="current-page">35</span><a href="春秋辩义_page36.html">36</a><a href="春秋辩义_page37.html">37</a><a href="春秋辩义_page38.html">38</a><a href="春秋辩义_page39.html">39</a><a href="春秋辩义_page40.html">40</a><span>...</span><a href="春秋辩义_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
