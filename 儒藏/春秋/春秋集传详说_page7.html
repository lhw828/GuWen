<!DOCTYPE html>
<html>
<head>
    <meta charset="UTF-8">
    <title>春秋集传详说 - 第 7 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋集传详说 - 第 7 页/共 34 页</h1>
    <div class="content">　　冬十有一月癸未齐无知弑其君诸儿
　　或曰诸侯以无道见弑春秋或称国以弑或称国人以弑言其有以自取也齐襄淫乱不道今而见弑亦天讨也春秋为之从州吁弑之例削无知族以正其弑君之罪何哉曰称国以弑称国人以弑彼弑君者无窃位之心也无知弑君自立为君君虽无道而无知志存乎簒罪在不赦若之何无讨故从州吁之例去其族而以贼讨之胡氏乃云无知不称公孙而以国氏罪僖公也僖公不以公孙之道待无知使之恃宠而当国以此召乱故罪僖公愚三复此説殆所未喻也使无知者当子少国危之际弑君簒国归罪于僖公犹可也今齐襄居位既乆威福自己无知者亦既废绌不用彼因齐襄荒淫不度乘间伺隙而杀之岂得复归罪于僖公乎春秋去逆人之族而曰贬在其先君以此为澄源端本恐持论太过而不能得圣人之意
　　九年春齐人杀无知
　　春秋初年三罪三讨卫人杀州吁也蔡人杀陈佗也齐人杀无知也皆名其为贼不以为君此出于春秋之特笔非因旧史而书也或曰齐之商人楚之防弑其君自立为君及其死也不从州吁无知之例何耶曰州吁无知之簒不为国人所君旋即大刑故书卫人杀州吁齐人杀无知善卫人齐人之能讨贼也乃若齐之商人楚之防旷嵗歴年然后假手他人以迄天讨既为臣民所君虽欲用州吁无知之例名之曰贼以匹夫讨有不可得也
　　公及齐大夫盟于蔇
　　齐襄之存也鲁庄幼弱不但无复讐之志而强弱之不敌犹有以借其事讐之口今襄也既迄天诛鲁有可乘之衅伸大义而伐之尚能馘讐人于既死而鲁庄屈国君之尊而及齐大夫盟将纳纠焉是不过为植党市恩之计于复讐乎何有书及齐大夫盟以国君而盟讐国之大夫贬之也
　　夏公伐齐纳子纠齐小白入于齐【公谷于下文皆有子字】
　　经书子纠凡再曰子云者当立而未成君之名耳杜注以子纠为兄小白为弟公羊曰其称子何贵也其贵柰何宜为君也谷梁曰齐人杀无知而逆公子纠于鲁公子小白不让先入又杀之故曰齐小白入于齐恶之也圣人之经以一字定予夺纠再书子着其于序为长此春秋予夺之所系也小白虽系之齐而不以子称者所以示别于子纠不称公子着其杀兄之罪也纠与白皆僖之子襄之弟也襄以淫乱得弑纵有嫡嗣于义当废黜而立贤立弟正也立弟而以长亦正也由鲁人纳之也缓而小白以内援自莒先入据有齐国【昭十三年传曰桓公有国髙以为内主故入之易】而出师以拒兄既败鲁兵遂推刄于同气此人伦之大变春秋书齐人取子纠杀之所以着桓公杀兄之罪论者以前史有齐桓杀弟之语遂谓纠为弟而桓之杀之为以兄杀弟愚以春秋再书子与公谷二传所载及史记世家而知纠于次当立纠兄也桓弟也桓公杀兄之罪与攘夷之功各不相掩圣人于春秋着其罪于论语録其功似不必以彼而废此以后世之事而言如唐太宗之为君自是旷代之英主其平定海内之功与杀兄之罪亦不相掩建成与太宗更相忌害为太宗所戕犹不免于清议之僇子纠既败不过为奔亡之公子桓公必取而杀之乃已其用心惨甚视郑庄克叚过之谓春秋无诛可乎○纳字之例有三有书伐而纳者此是也有书纳而不书伐者晋人纳防菑于邾不克纳是也有书帅师而纳者赵鞅纳蒯聩是也是皆以兵而纳纳之正否经之襃贬不系乎一纳字要当观其所以纳而后识书法之深防若执一纳字而定襃贬则拘矣入字亦然有以内援入者有以外援入者有当入而入者有不当入而入以簒而入者襃贬亦不专系于一入字许叔入于许入之善也小白之入阳生之入突之入入虽同而所以贬者则异观经之全文与上下文乃见以一入字而定襃贬亦拘矣【余义见下文齐人杀子纠】
　　秋七月丁酉齐襄公
　　八月庚申及齐师战于干时我师败绩
　　齐仇国可伐也以复仇而伐之鲁庄之所得为也今以纳纠而兴师意不在复仇也仇有衅而不讨乃为仇国纳公子焉纳公子岂无他国非鲁国所宜纳也此公自行不书公贬也此一説也公羊以为鲁人是行以纳纠为名而伸复仇之义公自行不言公复仇者在下也以臣下欲复仇而鲁庄无其志是故贬之公羊必有所本此又一説或曰春秋为鲁讳败干时之败独不讳何哉曰先儒以为及仇战而败虽败亦荣是故不讳愚谓列国相战争一胜一负亦事之常本非国恶何有于讳而况敌讐而败虽败无伤也春秋必不以败为讳三复经传是时鲁人不堪齐之侵暴盖有欲与之战者故自是而后长勺乘丘再战再胜愤悱之所成
　　九月齐人取子纠杀之
　　前书纳子纠纠所以称子明纠于序为长而当立也此书齐人取子纠而杀之明弟杀兄之为不义也此桓公杀之而书齐人杀子纠以路人絶之絶之于天伦所以大诛斥之也鲁不能纳纠又举以畀其不义之弟使受而甘心焉鲁亦有罪矣谷梁曰十室之邑可以逃难百室之邑可以隠死以千乘之鲁而不能存子纠以公为病矣得春秋之意○齐桓始年之三过杀子纠也灭谭遂也降鄣迁阳也春秋书法功罪各不相掩亦是责备贤者之意学者不必曲为囬护有害春秋垂世之公法
　　冬浚洙
　　齐讐国也浚洙所以备齐也春秋幸其能与讐为敌故于浚洙而书之以此为絶警之渐耳











　　春秋集传详説卷五
<经部,春秋类,春秋集传详说>
　　钦定四库全书
　　春秋集传详説卷六　　　宋　家铉翁　撰
　　庄公中【是嵗荘王十三年齐桓公二年】
　　十年春王正月公败齐师于长勺
　　此敌讐也讐伐我而败之我之所得为也左氏诈战之例本不可用而况以此施之敌讐之师乎胡氏曰齐师伐鲁经不书伐责鲁也诈战为败败之者为主故书鲁为主以责之愚谓胡氏以左氏记事之常辞而律春秋经世之大法非圣人意也齐于鲁为不共戴天之讐鲁荘孱不能报更为之纳亡公子焉此春秋所为甚闵欲其自强而不可得者也干时败归齐人得志取子纠而杀之鲁复不敢校而桓公挟其杀纠之余怒以兵加鲁鲁之师直桓之师曲春秋书法坦然易见也幸鲁有君子曰曹刿明义正色与之争于是有长勺之胜春秋幸鲁荘能与讐国为敌而又胜之书曰公败齐师于长勺喜之也胡氏乃律以诈战之例谓春秋有责于鲁吁曹刿陈义如此谓之诈可乎春秋书法如此谓之贬可乎明于复讐大义者而后可语之以此讐虽殒讐国无时而可忘也自是鲁及齐宋三战三胜春秋皆以直败书直败者仅能郤而去之耳必如传例是三战皆及其未陈无是理也盖大崩曰败绩小胜则书败某师
　　二月公侵宋三月宋人迁宿【迁国之始】
　　自荘公立宋鲁久息兵至是以争宿而有隙宿者介于宋鲁之间小国也宋欲属之鲁亦欲属之宋将迁宿以自近鲁出师与争春秋聨书之责宋也亦责鲁也怙强以迁人之国宋固有罪大讐未报而以末节细故与邻国构兵春秋所以为鲁责也迁国之例谷梁曰迁者犹未失其国家以往者也迁有三义有自迁者有为人所迁者有怙其强大而迁人之国以为彼附庸者宋人迁宿齐人迁阳怙强而迁之也春秋贬而人之有为外宼所廹而盟主为之迁之者邢卫之迁是也春秋予之又如蔡迁州来吴人迁之许迁叶楚人迁之则是王政不行天下无伯而不能抚之者也惟邢卫之迁在春秋二百年中迁之最善者后莫有继之者矣
　　夏六月齐师宋师次于郎公败宋师于乘丘
　　齐桓公既杀子纠再以师加鲁又挟宋而与之俱此桓公初年之过举春秋书齐师宋师次于郎见其兵势之盛止而未进者其谋叵可测耳鲁荘乃能自将以御之败宋而郤齐齐仇也宋仇之党也败仇人之党与杀仇亦等耳左氏不明春秋立义之所在每以直败为诈战鲁荘初年敌仇之兵四战三胜吾以为春秋幸其能如此无贬也齐之师曲又连宋与俱则贬也木讷乃云齐桓不忍闘其民全师而反圣人许之吁有是哉齐桓既得国败鲁兵杀子纠忿心未巳又为长勺之役至是又与宋俱出师侵鲁此岂不忍闘其民者乎霸者所为未能纯乎天理初年之齐桓与中年以后之齐桓有若两人当与而与当责而责圣人书法公如天地学春秋者不必为传例所惑【据檀弓上篇乘丘之战乃败而非胜此亦经之疑也姑存于此】
　　秋九月荆败蔡师于莘以蔡侯献舞归【义已见桓二年蔡郑防于邓】按杜氏注曰荆者楚之本号谷梁传曰荆者楚也何为谓之荆圣人立必后服天子弱必先叛故曰荆推其意若春秋之书荆书楚圣人显寓褒贬者然而公羊亦有渐进之说愚则谓杜氏之说是也葢荆者楚之本号宣王之诗曰蠢尔蛮荆大邦为讐鲁颂曰戎狄是膺荆舒是惩诗所谓荆即楚也当时固以荆而目之岂其初得封之本号欤及东迁以后兼并羣蛮斥地渐广有熊通者求进爵于周天子弗许遂僭号为王其革号为楚亦当在此时僖元年春秋既书楚人伐郑而颂犹以荆舒为言中国之人未尽知之耳公羊以为州不若国国不若氏氏不若人谓春秋以渐进之其不然欤如吴如越如戎如狄其号始终惟一不以革号为进退襃贬也春秋先书荆后书楚亦因鲁史之旧文纪其实耳若夫书荆而不及其爵不齿之以人则春秋所以外之也为其僭王而有凭陵中夏之心是故外之徐与吴越皆以是故摈于春秋非特一楚也刘原父曰吴太伯之后楚祝融之后徐伯益之后越大禹之后其上世皆有元徳显功通乎周室与中国冠带之君本无以异惟其僭王是以外之然犹不欲遂絶其类是以书号则列其本封辨爵则黜其僣窃推之可逺引之可来此圣人慎絶人也此论固美然既以其僭号而外之必其能削去僭号自同于齐晋之尊王夫然后可以引而进之且是时戎有姜姓之戎狄有姬姓之狄皆自以为先代之后不特吴楚越为然春秋虽欲进之彼安于故习有不得而渐进也不书战而书败乃所以略之也着不书获蔡侯而书以归者不与楚以擅执诸侯之
　　权也公羊之説固深有契于春秋之防矣若
　　死难而见执于强楚也此春秋辨内外之始故法度尤严其后楚患日深书法与此少异皆为中国忧非以进之也【义又见荘二十三年荆人来聘僖元年楚人伐郑】
　　冬十月齐师灭谭谭子奔莒
　　公羊曰灭者亡国之善辞上下之同力凡书灭罪在灭之者不在亡者此圣门遗训公羊子有所授矣此灭谭及十三年灭遂再书灭皆以着齐桓灭国之罪方是时桓之功烈未闻于天下而先以其私怒灭两国焉春秋乌得无贬木讷乃引仲虺之诰谓弱不自存则兼之乱不足治则取之有亡形则侮之有亡道则推而亡之以为成汤仗义以正天下所存者大所亡者轻齐桓之灭谭将以示威于楚圣人予其示威于楚是以书师吁有是哉行一不义杀一不辜而得天下汤武不为也仲虺以佑贤辅徳显忠遂良对兼弱攻昧取乱侮亡而言上文以言善善下文以言恶恶非乘其弱昧欺其乱亡而取之也而况齐桓以私怒灭谭灭谭不已又灭遂圣人特书以示贬木讷驾空立説谓其灭谭以威楚圣人予之非但不得春秋之意又加诬于成汤之行事以此释经实误后学愚不得不辨若夫谭子奔而不名犹存其爵正所以着齐桓灭国之罪为其灭无罪之国故不名云耳自是国灭而其君奔者不名楚灭狄灭温是也诛在灭者不在其君徐子章羽则以先服后奔之故名以贬之盖以国灭而奔者义不事讐志存兴复是以犹为春秋所予国灭而不能奔甘于事讐而不以为耻或为所执以归尤春秋之所贱恶者也以此示后世犹有国亡不能死甘于为愍懐为叔寳为皓为禅者吁可叹哉【鲁灭国义见隠二年灭夷狄义见宣十三年】
　　十有一年春王正月
　　夏五月戊寅公败宋师于鄑
　　左氏谓师未陈而薄之曰败某师大崩曰败绩诸説多本之愚谓鲁荘及齐宋三战三胜春秋皆书公败某师于某岂三战皆未陈而薄之也盖书败绩者大崩曰败绩是也书败某师于某者仅能郤敌自救而已必持此一例以律其余则窒碍而不可通矣鲁弱国也荘公孱君也积为齐人所欺有父之讐而不敢报今焉稍克自振春秋喜其能立是以书是役也宋以齐故再以师侵我鲁败宋犹败齐也故无贬
　　秋宋大水
　　外灾不书此所以书録鲁荘之能恤灾也鲁与宋比嵗交兵然犹不废吊恤之义春秋嘉之是以书
　　冬王姬归于齐【义已见元年冬】
　　此鲁庄受命于王再为齐人主姬之昏书法不与元年同者仇人已殄故也孙泰山曰羣公受命主王姬者多矣唯元年与此书者恶公忘父之仇再与齐接昏姻也孙公之论正矣然是时鲁荘且将请昏于齐惟恐其不能得则于奉命主昏复何所恤春秋详记而备书着鲁荘忘亲事仇之罪耳
　　十有二年春王三月纪叔姬归于酅
　　叔姬者伯姬之娣纪亡伯姬卒齐人之因是见叔姬者愚意其从纪侯大去其国至是纪侯死归于酅盖以纪之宗庙在焉故也杜氏以为自鲁归酅非也是时纪既亡矣而春秋犹书纪叔姬者録叔姬也録叔姬是以存纪于既亡之后叔姬妇节不与纪俱亡也公羊谓归于酅者归于其叔叔其可归乎盖纪之宗庙在焉义当归也夫死无子而终于父母家者非正也终于夫家正也纪侯虽死于他国亦当祔于酅庙从其祖此礼之变其亦甚可哀矣
　　夏四月
　　秋八月甲午宋万弑其君捷及其大夫仇牧
　　春秋书弑君而及其大夫者凡三人皆所以録死节也杜氏以名字为襃贬乃曰仇牧不能豫警而遇盗无善可襃是以书名大夫死君之难而曰无善可襃其误甚矣公羊子于仇牧而曰不畏强御有得于圣人襃録死节之意传注每因书名而求其所以书名之故曲为之説以贬之因书字而求其所以书字之故曲为之説以襃之其病甚大读春秋者不可不知也仇牧名也君前臣名礼之大节刘氏之义正矣或曰左传太宰督亦死于此难奚以不得书曰督者即前日弑殇公杀孔父之人身负弑君未讨之罪今复为盗所殒此乱臣迄天讨不可以死节言矣旧史固与仇牧同书圣人削之愚意修经之际一笔一削似此更多宋万南宫万也以讨故去其族【余义见桓二年宋督之弑】
　　冬十月宋万出奔陈
　　宋万鲁囚也佚获而归以一朝之忿弑其君更立君焉彼非当国大臣素执权持要之人而弑君立君国人靡然从之甚矣宋国之无政而闵公之不君也案左传萧叔大心及戴武宣之族举兵讨贼南宫万奔陈猛获奔卫宋人皆取以归正其典刑立公子御説为君其事与卫人杀州吁相类而春秋不书良有故也宋荘与华督内外合谋弑殇公而簒有其国周无王不能正其戮也今宋荘虽幸免而嗣子卒以弑死华督首恶乃为南宫万所杀此天讨之加于乱贼者也万虽有弑君之罪而所杀者乃殇之贼故春秋不与督以死节而万之讨亦并废不书示督与万俱有当讨之罪也贼讨不书宋不告鲁不防也
　　附见是嵗荘王崩僖王立王崩重事也鲁史废而不书春秋因之贬在王矣人君之身风化之所自出荘王尊为天子即位七年乃克亲不子不君无以逭名教之责春秋于其崩也削不书所以着其缓之罪而垂法于后世
　　十有三年春齐侯宋人陈人蔡人邾人防于北杏此齐桓创霸之始传曰防以平宋乱春秋与之齐侯书爵襃也诸侯书人着众望之所同属也或曰孟子谓仲尼之门无道桓文之事者而春秋于齐之始霸爵桓公而人诸侯谓圣门贱霸岂其然乎曰孟子谈王道于衰世故霸功在所不録春秋垂王法以示万世命徳讨罪赏善罚恶如元气之行乎四时洪纎髙下各遂其性而共由乎王道之中法即道也非王道之外复有王法也孟子谓圣人之门无道桓文之事者言圣人之门不学为此等事非尽废天下之功而弗録也而况霸者伯也古者分天下属之左右二伯八州侯牧咸听命焉周召分陜乃三代相承之制周衰二伯不建已乆方伯有能以尊王室正诸侯攘防乱为事者是所谓伯也王道盛明中国尊安固何事乎伯王纲陵夷诸侯恣擅犹幸天下之有伯故夫子平日议论间有取于齐桓为其能以尊王室正诸侯攘防乱为事也及脩春秋于北杏之防惟齐侯书爵诸侯在防者皆书人书爵贵之也书人示众望之所同属也自周室之东威令久废楚僭王而楚首叛犹曰蛮荆不足多责郑荘周之卿士侵犯王畿射王中肩郑又叛齐襄率宋鲁陈蔡败王人救卫之师而五国皆叛矣环视四方莫有能倡义尊王者桓僖之际周之不亡者几希幸而桓公出焉毅然以天下自任文武成康之业所以未坠于地桓之功居多春秋之爵之岂徒然哉胡氏乃谓桓非受命之伯诸侯自相推戴以为盟主是为无君故四国称人以诛始乱齐桓称爵其与之也又曰诛诸侯正也与桓公权也必若此是权与正判然为二也其首者见爵其从者有诛是春秋略其首而治其从必不然也而况齐自始封为方伯国桓公之兴始防始伐皆以王命行之王人董之谓非受命不可且自入春秋以来宋齐鲁卫郑之君今日而防明日而盟惟以党簒怙乱为事今齐桓之为此防曰以平宋乱南宫万猛获逃之未几旋伏厥辜皆霸讨之所及也自是数十年间簒弑之事顿息中国有所恃夷狄知所畏谓非桓公创霸之力不可故北杏之防春秋贵之无贬也因见陈止斋説有曰春秋始年诸侯犹知尊君亲上及齐霸而诸侯不知有王论固美矣矫枉过直非事之实聊述此以附于诸贤之后
　　附见春秋之所谓霸惟齐桓晋文而已左传言五霸或以为商周之五霸或以为齐桓晋文宋襄秦穆楚荘为五霸愚谓襄欲霸而未能穆霸于戎者不可与桓文同日而语楚荘僭王而猾夏奚霸之足言故自桓文之外春秋皆不与之以霸已于纲领及之兹举其略
　　夏六月齐人灭遂
　　左氏谓齐为北杏之防以平宋乱遂人不至齐灭而戍之防而不至者固为有罪罪未至于灭国也霸者假公义以济私欲灭谭矣又灭遂此不过为拓土开疆之计先王之有天下也以兴灭继絶为事而霸者灭国不忌是之谓无王灭谭贬矣灭遂又贬齐无所逃罪春秋于三年之间聨书二灭以着齐桓之罪功过不相掩也
　　秋七月
　　冬公防齐侯盟于柯
　　胡氏曰敌惠敌怨不在后嗣鲁于齐襄为仇今既易世可以平矣是以春秋皆爵之而无贬愚谓敌怨不在后嗣者谓疆小忿可以释怨于易世之后若不共戴天之仇怨无时而可释如公羊子所陈者春秋之义也鲁荘于齐襄之未死也不以为仇而莫之报春秋责之屡矣及齐襄既死因纳纠之怨与齐屡战败之于长勺又败宋却齐于乘丘圣人喜其能自强书以録之犹望其能伸复讐之义也盖鲁荘至是始壮而有知苟能因是二胜伸大义于讐人已死之后犹足有辞于千载曽未几日而为柯之盟矣圣人前日责之甚深望之甚切及是而无责始以防盟之常书之非与之也曰公曰齐讥公与齐始特为防盟也诸侯皆在而鲁预犹曰以从王事防盟之公也今齐鲁特为盟防自是遂解讐释怨请昏于齐朝夕奔走于讐国之庭而不以为媿盖自柯之盟始谓春秋无讥不可也春秋为鲁君频弑臣子不能讨贼而始为平王荘公不能复父讐而始故以齐襄之无道能复世讐则与之蔡昭之微弱能复父祖世讐摧强楚而入郢则大书以襃之夫岂为讐人之身已死而怨可释乎胡氏谓柯之盟春秋爵之无讥而以公羊子复讐之论为不然所关甚大不得不辨【公羊所载曹子手劒胁盟事皆传闻之诞辞非经意所系故略】
　　十有四年春齐人陈人曹人伐宋夏单伯防伐宋案左传宋人背北杏之防齐以诸侯伐宋请师于周王使单伯防之自东迁以来诸侯擅与兵相侵伐不复知有王室今齐桓用师于宋必待王人与俱彼非不足于力也以为征伐当自天子出必如是而后有以服天下之心霸政之所先也公谷诸儒因元年送王姬之误以单伯为鲁大夫失春秋书防伐之防矣鲁大夫出预防盟征伐不书字也此单伯乃畿内诸侯周之着姓即元年送王姬之人非鲁大夫也于霸政有关不得不辨或曰宋当伐乎曰自入春秋宋鲁卫郑皆有无王之心皆尝党簒贼而违王命计其罪类当讨也而宋为大国所当先治今奉王命而往虽未造其国都而彼已知惧余皆从风而靡矣曰北杏之防齐书爵此书人何哉曰此春秋责备贤者之道也前日北杏之防不请于王今宋人背北杏之防乃请于王而伐之故虽与其尊王而书人以少之惟其与之以霸是故责之也备自是齐书人而序之宋之下者再三皆贬也责备覇者之道也
　　秋七月荆入蔡【荆以号举初见十年秋九月】
　　鲁桓二年书蔡侯郑伯防于邓左传曰始惧楚也是时楚氛未张邓人三甥已有亡国之忧至荘十年败蔡于莘以献舞归及是入蔡又明年伐郑十年遂灭邓兵始于邓侵及于蔡遂伐郑而凭陵中国春秋书之着楚人强盛之渐是行也入蔡而不有其以齐桓创霸犹有所惮而不敢肆欤
　　冬单伯防齐侯宋公卫侯郑伯于鄄
　　书单伯防诸侯以王命而防诸侯也序齐侯于宋公之上以王命予齐以霸诸侯也霸与伯同侯为二伯序于公上其来旧矣齐之霸自此防始木讷谓单伯为鲁大夫四命之卿是以不名僻説也鲁大夫岂有书字而防诸侯者乎僖八年公防王人诸侯于洮九年公防宰周公诸侯于葵丘公在防也今此公不在防而王人出防诸侯岂得强指单伯为鲁大夫乎
　　十有五年春齐侯宋公陈侯卫侯郑伯防于鄄
　　冬甫防鄄春又防焉春秋书以讥之也桓之意若曰去年之防王人临之今日之防我尸其尊夫如是而后谓之霸抑亦卑矣吁桓公管仲而果知尊王胡不及兹始霸率诸侯朝王取周召分陜故事而一施置之是亦二伯而已矣不知出此而以尸防为尊其后晋文继之霸终于不朝而坐致天王于践土迹桓之所为也是防也左氏以为始霸非也十四年冬王人在防齐先宋始霸也
　　夏夫人姜氏如齐
　　姜氏即文姜也曩以如齐之故而遗祸于鲁国齐桓所当逺嫌弗即以示仪于诸侯乃犹听其来归置往愆而弗问妇人有宁亲之礼无宁兄弟之礼姜不足责而齐桓可责甚矣遂使文姜益无所忌十九年二十年比嵗如莒煽淫风于鲁国哀姜之遗患再世桓有责焉
　　秋宋人齐人邾人伐郳
　　前已序齐侯于宋公之上今以宋先齐贬也案传郳乃宋之附庸叛宋而宋讨之齐桓以始霸之威而为宋搂邾以伐郳将以结宋彼蕞尔小国摧败槁落尚何以自存乎序宋齐上不与之以霸讨也
　　郑人侵宋
　　冬十月
　　十有六年春王正月
　　夏宋人齐人卫人伐郑
　　或曰宋齐卫合而伐郑郑可伐乎曰可伐可伐则何以序齐于宋之下曰伐之不以其罪也郑昭以嫡子君国突与强臣合而簒之昭得返国突又与强邻合而挠之据栎之坚以号召凶党昭以弑死突之为也齐桓始霸谓当声突前罪请于王明正其戮宣示逺近足以大警羣听今为宋而伐郑非名也故贬之序于宋下不与之以霸讨也
　　秋荆伐郑【是嵗荆始伐郑】
　　郑荘之有国也四邻不敢防视楚朝夕睥睨莫如之何也荘死嗣子不克负荷奸臣执其国命出君立君系于掌握内乱仍作衰政毕露齐伐其北楚闯其南左抚右动几无宁嵗使荘公不以祭仲遗其子郑国之祸岂至是哉郑之衰乱奸臣孽子比而为之也
　　冬十有二月防齐侯宋公陈侯卫侯郑伯许男滑伯滕子同盟于幽【公羊有公防宇今从之】
　　盟非盛世之美事有能公天下而为之盟尚春秋之所与也自齐桓创霸一防王人再防诸侯皆防而不盟至是始为之盟小大毕至人心所趋顿异于前日盖信而后盟不苟盟也是以圣人特书同盟以奨之在易同人初九出门同人旡咎桓公其庶几乎前日之为盟者同宗之吝不足言也木讷援周礼众见曰同众同而盟于方岳之下是谓同盟虽证得同盟二字但王巡守之礼不可施于霸国幽之同盟乃春秋特笔创义不必援周礼为证然同盟有变例时之不同其义亦异此两幽之同盟襃其同也及晋霸既衰楚氛日炽当成灵景厉悼之际凡书同盟皆幸其犹能同乎中国非盟之盛者也又有天王崩不奔丧而为盟与王人下预于列国之盟及其他义不应盟而为盟者皆以同盟书则同盟之变例所以贬也学者随事而观可以得圣人之意是防也既襃其能同必不以公预为讳当从公羊作公防
　　邾子克卒
　　邾仪父以附庸之国而得列诸侯传者谓齐桓为之请于周而命之曲沃武公以支宗而簒有晋国王亦以是嵗命之为侯邾子见録于春秋而武公者名不登于简牍其旧史缺书乎抑圣人以其簒窃不道削之而不録之乎是时周虽浸衰而人心犹知戴上爵命必自天子出而后足以临制其臣民而僖惠不君乃以侯爵而加之簒贼先自壊其法纪而王室之号令庆赏愈不行于天下矣嗟夫仪父之命出于齐桓之请而当时莫有议其非者当也曲沃之命出于天王之自为而诸侯用是益解体逆也此霸权所以益张而王纲所以愈替有国有家者其可不以是为监乎
　　附见是嵗僖王崩崩皆不书于春秋论者类以为天子不告诸侯不防故不书是时礼教虽壊邻邦小国之丧鲁犹使大夫往防岂有于天王而慢若此乎盖周室东迁至于僖王愈不能君矣只以一事而言曲沃武公父子三世作逆弑君簒国有不可胜诛之罪而僖王乃于是嵗将终之时命之以一军为晋侯前史谓武公灭晋尽以其寳器献之僖王而得封王所为若此谓天下事至是必不可为殆不然也先正司马文正公着资治通鉴始于周威烈王三十三年命魏斯赵籍韩防为诸侯以为是时周虽微弱名分尚存今晋大夫暴蔑其君剖分晋国天子既不能讨又宠秩之使列于诸侯是区区之名分复不能守而并弃之先王之礼于斯尽矣司马公之论甚大其实壊法乱纪崇奨簒贼命之以为诸侯自僖王命曲沃始威烈王之命韩魏赵乃其末流之也周自僖王而后愈不能君职此之故旧史不书崩春秋因之良有以也或曰曲沃武公固簒国之君诗无衣何以犹有善辞圣人于唐风而取之于春秋而斥之诗春秋之去取其不同欤曰子善问无衣之诗盖刺武公而非美之也其言曰岂曰无衣七兮不如子之衣安且吉兮言其未受王命而先僭诸侯之车服乃未受封以前之刺诗也序者误以为美辞不可不辨也盖唐风十六篇前后多刺惟无衣序独以为美诗人用心正大岂有专刺失国之君独有取一簒贼乎诗序固不可废亦有元本无序后人以己意而强补足之要当辨也
　　十有七年春齐人执郑詹【是嵗惠王立】
　　公谷皆以郑詹为郑国之佞人必有所本左氏以郑不朝而执詹愚谓郑去年预于幽之盟曽几何时不应遽执其使盖郑国佞人为突所信任桓因其来而执之耳愚以春秋下文书逃来而知此执为春秋所与谷梁谓人者众辞以人执与之辞也但春秋凡执皆书人其执也有是与否不可槩以书人为辞要当随事而求书法之防
　　夏齐人殱于遂
　　遂者亡国之遗民也齐人戍之恃其强大以陵暴遗民遂之五族飨齐戍醉而殱之几尽谷梁曰无遂而言遂存遂也言遂犹有人也鲁荘以千乘之国甘于事讐而不耻遂之遗民鼓其余勇犹足以殄灭齐戍春秋特为之书义之也亦以为忘亲事讐者之媿
　　秋郑詹自齐逃来
　　前称人以执执之是否犹未见也继书郑詹逃来而后知执之为是为春秋所与也逃者有罪而逃刑之辞郑詹自齐逃鲁鲁輙受詹之逃而不以为非鲁亦有责焉耳齐人之执为是则鲁人之受为非鲁与齐虽为世讐而罪人逋逃非鲁之所当受霸国执之而列国逃之罪在列国无可疑矣何休以郑詹见用于鲁却恐未然鲁之用事者不闻有郑詹也
　　冬多麋
　　杜注多而害稼故书孙氏曰以有为灾而书者是也以多为灾而书者麋是也麋常有之物今以其多而害稼故书以记异耳
　　十有八年春王三月日有食之
　　谷梁曰不言日不言朔夜食也郑氏曰一日一夜合为一日今朔日日有亏伤之处未复故知以夜而食夜食则属前月之晦愚谓夜食云者必在丑寅之间故晨兴而犹可见则亦属朔日之朝谓之晦日其不可欤
　　夏公追戎于济西
　　左氏曰不言其来讳之也杜注戎来侵鲁鲁人不知去乃追之故讳不言其来此一説也公羊曰其言追何大其为中国追也谷梁曰于济西者大之也何大焉为公之追之也左氏主戎备无素而言公谷主公自追而言前此公盟戎防戎皆不为春秋所与今追戎以书法而言与公之能追公谷之説是也公若使大夫帅师以往则为具文逐贼不足言矣今公自将而追之至于济西书公追戎者嘉公之能自将而追戎也有国有家者以御侮为重事诸侯为天子守土疆躬擐甲胄跋履山川逾越险阻敌王忾以固吾圉此职分之所宜为也诸侯若诿之大夫大夫复诿之士卒则皆望风退郤而国非其国矣○追有二追之速虽不能与战春秋无讥此是也追之缓不能及春秋所讥僖二十六年公追齐师至于酅弗及弗及云者追之缓不能及也
　　秋有
</div>
    <div class="pagination">
<a href="春秋集传详说_page6.html">上一页</a><span>...</span><a href="春秋集传详说_page2.html">2</a><a href="春秋集传详说_page3.html">3</a><a href="春秋集传详说_page4.html">4</a><a href="春秋集传详说_page5.html">5</a><a href="春秋集传详说_page6.html">6</a><span class="current-page">7</span><a href="春秋集传详说_page8.html">8</a><a href="春秋集传详说_page9.html">9</a><a href="春秋集传详说_page10.html">10</a><a href="春秋集传详说_page11.html">11</a><a href="春秋集传详说_page12.html">12</a><span>...</span><a href="春秋集传详说_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
