<!DOCTYPE html>
<html>
 <head>
  <meta charset="utf-8"/>
  <title>
   春秋左传注疏 - 第 29 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋左传注疏 - 第 29 页/共 45 页
  </h1>
  <div class="content">
   秋七月辛卯齐侯环卒注世子光三与鲁同盟疏【正义曰环以成十年即位十五年国佐盟于戚十七年同盟于柯陵十八年崔杼于虚朾襄三年世子光于鸡泽五年世子光于戚九年世子光于戏十一年世子光于亳城北不数成公之世世子光犹四同盟言三者襄五年戚盟不书经故杜不数刘以为杜误非也】
　　晋士匄帅师侵齐至谷闻齐侯卒乃还注详録所至及还者善得礼
　　八月丙辰仲孙蔑卒注无
　　齐杀其大夫髙厚
　　郑杀其大夫公子嘉
　　冬葬齐灵公注无
　　城西郛注鲁西郭音义【郛芳夫反】
　　叔孙豹防晋士匄于柯注魏郡内黄县东北有柯城城武城注泰山南武城县
　　十九年春诸侯还自沂上盟于督曰大毋侵小注督即祝柯也音义【督丁毒反毋音无】执邾悼公以其伐我故注伐鲁在十七年遂次于泗上疆我田注正邾鲁之界也泗水名音义【疆居良反】取邾田自漷水归之于我注邾田在郭水北今更以漷为界故曰取邾田疏【正义曰邾在鲁南田在漷水北今更以漷水为界取邾漷北之田归于鲁也十六年命归侵田此年正邾鲁之界则此田旧是鲁界邾人取以为已有今日使之归鲁故曰取邾田也公羊曰其言自漷水何以漷为竟也何言乎以漷为竟漷移也其意言邾鲁以漷水为竟漷水移入邾界鲁随而有之贾服取以为说言刺晋偏而鲁贪案晋命归侵田此田邾先侵鲁追令反本何晋偏而鲁贪公羊之说不可通也】晋侯先归公享晋六卿于蒲圃注六卿过鲁音义【圃布古反过古禾反】赐之三命之服军尉司马司空舆尉候奄皆受一命之服注如鞌战还之赐唯无先辂音义【鞌音安】贿荀偃束锦加璧乘马先吴夀梦之鼎注荀偃中军元帅故特贿之五匹为束四马为乘夀梦吴子乘也献于鲁因以为名古之献物必有以先今以璧马为之先音义【贿呼罪反乘马绳证反注四马为乘同先吴悉荐反又如字梦莫公反帅所类反】疏【正义曰杂记云纳币一束束五两两五寻郑云纳币谓昏礼纳徴也十个为束贵成数两两者合其卷是谓五两八尺曰寻一两五寻则每卷二丈也合之则四十尺今谓之匹犹匹偶之云彼虽主说昏币但经所言束帛束锦者其束多少皆与彼同故云五匹为束也吴子乘以十二年卒乘献此于鲁鲁人因以其人名之谓之吴夀梦之今以此赂荀偃也古之献物必有以先之老子云虽有拱抱之璧以先驷马谓以璧为马先也僖三十三年郑商人髙以乘韦先牛十二犒师谓以韦为牛先也二十六年郑伯赐子展先路三命之服先八邑谓以车服为邑之先也皆以轻物先重物此锦璧可执马可牵行皆轻于故以璧马为之先以轻先重非以贱先贵价未必贵于璧马也】荀偃瘅疽生疡于头注瘅疽恶创音义【瘅丁但反徐音旦疽七徐反音羊创初良反】疏【正义曰说文云瘅劳病也疽痈也痈肿也疡头创也然则言荀偃病此疽肿肿溃遂生创于头杜云瘅疽恶创略言其病创耳】济河及着雍病目出大夫先归者皆反士匄请见弗内请后曰郑甥可注士匄中军佐故问后也郑甥荀吴其母郑女音义【着张虑反又直虑反雍于用反见贤遍反】二月甲寅卒而视不可含注目开口噤音义【视如字徐市至反下同含户暗反本亦作唅下同噤其防反】宣子盥而抚之曰事吴敢不如事主犹视注大夫称主音义【盥音管】栾懐子曰其为未卒事于齐故也乎注懐子栾盈音义【为于伪反下注为懐子同】乃复抚之曰主苛终所不嗣事于齐者有如河乃瞑受含注嗣续也音义【复扶又反亡丁反一音亡平反桓谭以为荀偃病而目出初死其目未合尸冷乃合非其有所知也因其异而记之耳】宣子出曰吾浅之为丈夫也注自恨以私待人○晋栾鲂帅师从衞孙文子伐齐注为懐子之言故也栾鲂栾氏族不书兵并林父不别告也经书夏从告音义【并如字又必政反】○季武子如晋拜师注谢讨齐晋侯享之范宣子为政注代荀偃将中军音义【将子匠反后放此】赋黍苗注黍苗诗小雅羙召伯劳来诸侯如隂雨之长黍苗也喻晋君忧劳鲁国犹召伯音义【召上照反下同劳力报反来力代反长丁丈反】季武子兴再拜稽首曰小国之仰大国也如百谷之仰膏雨焉若常膏之其天下辑睦岂唯敝邑赋六月注六月尹吉甫佐天子征伐之诗以晋侯比吉甫出征以匡王国音义【仰如字徐五亮反下同膏雨如字徐古报反常膏古报反又如字辑音集本又作集】季武子以所得于齐之兵作林钟而铭鲁功焉注林钟律名铸钟声应林钟因以为名音义【铸之树反应应对之应】疏【正义曰月令季夏律中林钟是林钟六月之律名也周语云景王将铸无射问律于泠州鸠对曰律所以立均出度也古之神瞽考中声而量之以制度律均钟百官轨仪贾逵云律谓六律六吕以均钟大小清浊也考成也成平也平中和之声度律吕之长短以立均钟以成和平之声而百官之道得象而仪之是言度律吕长短然后铸钟钟声应律遂以律名钟此钟声应林钟故以林钟为名】臧武仲谓季孙曰非礼也夫铭天子令徳注天子铭徳不铭功诸侯言时计功注举得时动有功则可铭也大夫称伐注铭其功伐之劳今称伐则下等也注从大夫故疏【正义曰诸侯之铭当言时计功鲁之伐齐也借人之力功非已有妨民农务不可谓时二者既无可称唯有从行征伐可得称伐劳耳伐虽可称若称伐则从大夫之例于三者为下等不足为功羙也】计功则借人也注借晋力也音义【借如字一音情亦反】言时则妨民多矣何以为铭且夫大伐小取其所得以作彝器注彝常也谓钟鼎为宗庙之常器音义【夫音扶彜以之反】铭其功烈以示子孙昭明徳而惩无礼也今将借人之力以救其死若之何铭之小国幸于大国注以胜大国为幸音义【惩直升反】而昭所获焉以怒之亡之道也注为城西郛武城○齐侯娶于鲁曰顔懿姬无子其侄鬷声姬生光以为大子注兄子曰侄顔鬷皆二姬母姓因以为号懿声皆諡音义【娶七住反侄直结反鬷子公反】诸子仲子戎子戎子嬖注诸子诸妾姓子者二子皆宋女音义【仲本亦作中音仲下皆放此嬖必计反】仲子生牙属诸戎子注属托之音义【属之蜀反注同】戎子请以为大子许之注齐侯许之仲子曰不可废常不祥注废立嫡之常音义【嫡本或作适丁歴反】间诸侯难注事难成也音义【间间厠之间】光之立也列于诸侯矣注列诸侯之防今无故而废之是専黜诸侯注谓光已有诸侯之尊而以难犯不祥也君必悔之公曰在我而已遂东大子光注废而徙之东鄙使髙厚傅牙以为大子夙沙衞为少傅齐侯疾崔杼微逆光疾病而立之光杀戎子尸诸朝非礼也注终言之音义【少诗照反下注公犹少同杼直吕反】疏【正义曰知终言之者以云尸诸朝非礼下始云五月齐灵公卒庄公即位若非即位之后岂得尸戎子于朝故终言之】妇人无刑注无黥刖之刑音义【黥其京反刖音月又五刮反】疏【正义曰妇人滛则闭之于宫犯死不得不杀而云妇人无刑知其于五刑之中无三等刑耳三等墨劓刖也三等之刑墨轻刖重故举其轻重而略其劓也周礼谓之墨尚书谓之黥点墨为一故依尚书言黥也服防云妇人从人者也故不为制刑及犯恶从男子之刑也若与男子俱受黥刖劓亦是妇人刑矣何独主男子而妇人从之也刘难服云犯滛则男子割势妇人闭宫岂得从男子乎】虽有刑不在朝市注谓犯死刑者犹不尸音义【蒲卜反】夏五月壬辰晦齐灵公卒注经书七月辛卯光定位而后赴庄公即位注大子光也执公子牙于句渎之邱以夙沙卫易已衞奔髙唐以叛注光谓衞教公易已髙唐在祝柯县西北音义【句古侯反渎音豆】○晋士匄侵齐及谷闻丧而还礼也注礼之常不必待君命疏【正义曰言礼也则兵不伐防必有常礼礼有此法故闻防即还公羊曰还者何善辞也何善尔大其不伐丧也此受命乎君而伐齐则何大乎其不伐丧大夫以君命出进退在大夫也何休云礼兵不从中御外临事制宜唯义所在故善之是与左氏同也谷梁曰还若事未毕之辞也不伐丧善之也善之则何为未毕也君不尸小事臣不専大名善则称君过则称已则民作让矣士匄外专君命故非之也然则为士匄者宜奈何宜墠帷而归命乎介其意言待命乃还故杜言不必待君命所以排谷梁也】○于四月丁未注于此年四月郑公孙虿卒赴于晋大夫范宣子言于晋侯以其善于伐秦也注十四年晋伐秦子蟜见诸侯师而劝之济泾六月晋侯请于王王追赐之大路使以行礼也注大路天子所赐车之总名以行葬礼言大夫有功则赐服路疏【正义曰二十四年穆叔如周王嘉其有礼赐之大路与此竝赐诸侯之卿其文皆云大路知大路天子所赐车之总名也周礼巾车王之五路有玉路金路象路革路木路又有服车五乘孤乘夏篆卿乘夏缦大夫乘墨车士乘栈车庻人乘役车又曰凡良车散车不在等者其用无常周礼有此文耳其封诸侯赐之以车则同姓以金路异姓以象路四卫以革路蕃国以木路其赐诸侯之卿则无文释例曰周官王之五路及卿大夫士服车各有名又有良车散车不在等者其用无常谓此上五路之良散当以出赐故言其用无常也通称玉路金路为大路及赐鲁穆叔郑子蟜当是革路若木路所以封四卫及蕃国之君也而亦曰大路者据受王之殊锡皆举其总名或云先或云次当各自以就数为差也杜言当是革路若木路者虽疑不敢质谓当是此二路也必疑然者以服车称车不称路王若赐之夏篆夏缦不应谓之为大路名之曰大路必在五路之中矣金路象路乃赐同姓异姓之国君不可以赐其臣而称列国之卿当小国之君固周制也位当小国之君则车亦可以同之故疑是革路若木路也革路木路路之卑者亦称大路者以受王殊赐皆举其总名也若受之于君或称先或称次杜云以就数为差者三命之卿就数三再命之卿就数二故郑赐子展先路三命之服子产次路再命之服是也若其不然王赐叔孙穆子其车若是夏篆夏缦即与常车无异何故生弗敢乘及死乃请以葬也乡饮酒礼者大夫之礼也工人卒歌主人献工大师则为之洗郑云大夫若君赐之乐谓之大师为之洗尊之也彼尊君赐乐谓工师为大师此尊王赐车谓王车为大路其意类于彼也何休膏肓以天子车称大路诸侯车称路车大夫称车今郑子蟜诸侯之大夫耳当与天子士同赐其车而名之曰大路非正也孔子曰唯器与名不可以假人名不正则言不顺于义左氏为短案周礼天子衮冕上公亦称衮冕天子析羽为旌诸侯及大夫亦称旌又天子乐官称大师乡饮酒礼君赐乐亦称大师此皆名同于上则卿大夫之路何独不可同之于天子大路之名乎何休之难非也】○秋八月齐崔杼杀髙厚于洒蓝而兼其室注洒蓝齐地音义【洒色买反徐所绮反蓝力甘反】书曰齐杀其大夫从君于昬也注解经不言崔杼杀而为国讨文○郑子孔之为政也专注专权国人患之乃讨西宫之难注十年尉止等作难西宫子孔知而不言音义【难乃旦反注及下同】与纯门之师注前年子孔召楚师至纯门子孔当罪以其甲及子革子良氏之甲守注以自守也音义【守手又反下守备同】甲辰子展子西率国人伐之杀子孔而分其室书曰郑杀其大夫専也注亦以国讨为文子然子孔宋子之子也注子然子革父士子孔圭妫之子也注宋子圭妫皆郑穆公妾士子孔子良父音义【妫居危反】圭妫之班亚宋子而相亲也注亚次也音义【亚于嫁反】士子孔亦相亲也僖之四年子然卒注郑僖四年鲁襄六年简之元年士子孔卒注鲁襄八年司徒孔实相子革子良之室注司徒孔与二父相亲故相助其子音义【相息亮反注同】三室如一注言同心故及于难注故二子并及难子革子良出奔楚子革为右尹注子革即郑丹郑人使子展当国子西聼政立子产为卿注简公犹幼故大夫当国○齐庆封围髙唐弗克注夙沙衞以叛故围之冬十一月齐侯围之见衞在城上号之乃下注衞下与齐侯语音义【号徐胡报反召也一音户刀反】问守备焉以无备告揖之乃登注齐侯以衞告诚揖而礼之欲生之也衞志于战死故不顺齐侯之揖而还登城疏【正义曰杜于此注皆用贾逵之说服防引彭仲博文齐欲诛卫呼而下与之言因可取之无为揖之复令登城仲博以为齐侯号衞衞慙而下云问守备焉问衞之守髙唐者衞无恩信故令守者以无备告齐侯善其言故揖之乃命士卒登城服防谓此説近之案之次第衞在城上号之乃下是衞下也问守备焉问衞也若其别问余人当云问其守者不得云问守备也若齐侯揖之而命士卒登城则士于此时已登矣何故下文方曰殖绰工偻防夜缒纳师也衞巳下城齐侯不即执取者或有所隔碍不得取之汉末曹操与马超对语徐晃与关羽对语皆雠敌交言而不能相取亦何怪古之人乎】闻师将傅食髙唐人殖绰工偻防夜缒纳师注因其防食二子齐大夫音义【傅音附食音嗣偻力侯反缒直伪反】疏【正义曰二子因其无备先住城上乃从城上县绳纳师】醢衞于军音义【醢音海】○城西郛惧齐也注前年与晋伐齐又铸其器为钟故惧○齐及晋平盟于大隧注大隧地阙音义【隧音遂】故穆叔防范宣子于柯注齐晋平鲁惧齐故为柯防以自固穆叔见叔向赋载驰之四章注四章曰控于大邦谁因谁极控引也取其欲引大国以自救助音义【控苦贡反】疏【注正义曰控于大邦乃是载驰五章而云四章者文十三年郑子家赋载驰之四章义取控于大邦意在五章而并赋四章彼注已云四章以下故于此略之诗注云极至也今衞侯欲求援引之力助于大国之诸侯亦谁因乎由谁至乎闵之故欲归问之】叔向曰肸敢不承命注叔向度齐未肯以盟服故许救鲁音义【度待洛反】穆叔曰齐犹未也不可以不惧乃城武城○衞石共子卒注石买音义【共音恭】悼子不哀注买之子石恶孔成子曰是谓蹷其本注蹷犹拔也音义【蹷求月反一音居月反又居衞反】疏【正义曰蹷者倒也树倒必拔根故云蹷犹拔也父是亲之极孝为徳之本于父尚犹不哀必是不能爱人也已不爱人人亦不爱已已人皆不爱必将丧家知其不能保有宗嗣也】必不有其宗注为二十八年石恶出奔
　　经二十年春王正月辛亥仲孙速防莒人盟于向注向莒邑音义【向舒亮反】
　　夏六月庚申公防晋侯齐侯宋公衞侯郑伯曹伯莒子邾子滕子薛伯伯小邾子盟于澶渊注澶渊在顿邱县南今名繁污此防地又近戚田音义【澶市然反污音纡近附近之近】秋公至自防注无
　　仲孙速帅师伐邾
　　蔡杀其大夫公子燮注庄公子音义【夑息协反】蔡公子履出奔楚注燮母弟也
　　陈侯之弟黄出奔楚注称弟明无罪也疏【正义曰言非其罪也则无罪之文明矣而云称弟明无罪者贾逵以为称名罪其偪杜以郑叚有罪去弟以罪叚今此存弟非是罪黄之文也言此以排贾氏也】
　　叔老如齐
　　冬十月丙辰朔日有食之注无
　　季孙宿如宋
　　二十年春及莒平孟庄子防莒人盟于向督扬之盟故也注莒数伐鲁前年诸侯盟督以和解之故二国自复共盟结其好音义【数所角反下同解古买反又户买反复扶又反下始复同好呼报反下皆同】○夏盟于澶渊齐成故也注齐与晋平疏【正义曰于经服异则称同盟此齐成而盟不言同者徃年齐与晋平盟于大隧是齐已服于晋矣非于此始服故不言同也晋以齐既平和而召诸侯以为此防解其为盟之意故云齐成也】○邾人骤至以诸侯之事弗能报也注骤数也谓十五年十七年伐鲁秋孟庄子伐邾以报之注既盟而又伐之非○蔡公子燮欲以蔡之晋注背楚音义【背音佩】蔡人杀之公子履其母弟也故出奔楚注与兄同谋故○陈庆虎庆寅畏公子黄之偪注二庆陈卿恐黄偪夺其政音义【偪彼力反】愬诸楚曰与蔡司马同谋注同欲之晋楚人以为讨注讨责陈公子黄出奔楚注奔楚自理初蔡文侯欲事晋曰先君与于践土之盟注先君文侯父庄侯甲午也践土盟在僖二十八年音义【与音预】晋不可弃且兄弟也畏楚不能行而卒注宣十七年文侯卒楚人使蔡无常注徴发无凖公子燮求从先君以利蔡不能而死书曰蔡杀其大夫公子燮言不与民同欲也注罪其违众陈侯之弟黄出奔楚言非其罪也注称弟罪陈侯及二庆疏【正义曰称弟者止为罪陈侯但陈侯之罪罪在信二庆故杜兼言二庆耳称弟不为罪二庆也释例曰兄而害弟者称弟以章兄罪弟又害兄则去弟以罪弟身推此以观其余秦伯之弟鍼陈侯之弟黄皆是兄害其弟者也秦伯有千乘之国而不能容其母弟曰罪秦伯也归罪秦伯则鍼罪轻也陈侯不能制御臣下使逐其弟曰言非其罪也非黄之罪则罪在侯示互举之文也】公子黄将出奔呼于国曰庆氏无道求専陈国蔑其君而去其亲五年不灭是无天也注为二十三年陈杀二庆音义【呼好故反去起吕反】○齐子初聘于齐礼也注齐鲁有怨朝聘礼絶今始复通故曰初继好息民故曰礼○冬季武子如宋报向戌之聘也注向戌聘在十五年褚师叚逆之以受享注叚共公子子石也逆以入国受享礼音义【褚张吕反叚徐徒乱反共音恭】赋常棣之七章以卒注武子赋也七章以卒尽八章取其妻子好合如鼔瑟琴宜尔室家乐尔妻帑言二国好合宜其室家相亲如兄弟音义【棣大计反乐音洛帑音奴】宋人重贿之归复命公享之赋鱼丽之卒章注鱼丽诗小雅卒章曰物其有矣维其时矣喻聘宋得其时音义【丽力驰反】疏【正义曰鱼丽诗小雅物其有矣者谓言鱼有鲿鲨鲂鲤并有防酒也维其时矣者注云太平而后微物众多取之有时用之有道则万物莫不多也】公赋南山有台注南山有台诗小雅取其乐只君子邦家之基邦家之光喻武子奉使能为国光辉音义【只之氏反本亦作防使所吏反】武子去所曰臣不堪也注去所辟席○衞甯恵子疾召悼子曰注悼子甯喜吾得罪于君悔而无及也名藏在诸侯之防曰孙林父甯殖出其君君入则掩之注掩恶名音义【策初革反出如字徐音黜】若能掩之则吾子也若不能犹有鬼神吾有馁而已不来食矣注馁饿也音义【馁奴罪反】悼子许诺恵子遂卒注为二十六年衞侯归
　　经二十有一年春王正月公如晋
　　邾庻其以漆闾邱来奔注二邑在髙平南平阳县东北有漆乡西北有显闾亭以邑出为叛适鲁而言来奔内外之辞音义【漆本或作漆徐音七闾力于反】疏【正义曰杜解地邑自为其例言在者指知其处言有者以示不审此言二邑在高平者知其在高平郡界耳又言有者竝不审其处也释例曰漆高平南平阳县东北有漆乡闾邱高平南平阳县西北有显闾亭是二邑知在髙平而不审其地故言有也诸侯之臣入其私邑而以之出奔者皆书为叛卫孙林父宋华亥宋公之弟辰赵鞅荀寅等皆书为叛叛者背其本国之大辞也此及莒牟夷邾黒肱亦以邑叛本国但叛来归鲁据其至鲁为文而言来奔内外之辞言俱是叛而辞异耳且谓庻其等为三叛人明其来是叛也】
　　夏公至自晋注无
　　秋晋栾盈出奔楚注盈不能防闲其母以取奔亡称名罪之疏【正义曰宣十年齐崔氏出奔衞书其族也又八年宋司城来奔举其官也又十四年宋子哀来奔称其字也皆为无罪不书其名则书名为罪之文据盈无大罪故辨之不能防闲其母以取奔亡称其名罪之也不能防闲其母诗序文也周礼虎贲氏舍则守王闲又校人谓马廐为闲则闲是栏防禁防之名也礼之防失若彼闲然论语云大徳不逾闲闲谓礼法言不能以礼法禁防母也】
　　九月庚戌朔日有食之注无
　　冬十月庚辰朔日有食之注无
　　曹伯来朝
　　公防晋侯齐侯宋公衞侯郑伯曹伯莒子邾子于商任注商任地阙音义【任音壬】
　　二十一年春公如晋拜师及取邾田也注谢十八年伐齐之师漷水之田○邾庻其以漆闾邱来奔注庻其邾大夫季武子以公姑姊妻之注计公年不得有未嫁姑姊葢寡者二人音义【公姑姊杜以公之姑及姊是二人也或曰列女称梁有节姑妹谓父之妹也此云姑姊是父之姊也一人耳以杜氏为误案成二年楚侵及阳桥孟孙徃赂以公衡为质杜云衡成公子也楚师及宋公衡逃归臧宣叔云衡父不忍数年之不宴以弃鲁国则公衡之年下计犹十七八成公是其父固当三十有余矣成二年至此三十八嵗姑又成公之姊则年近七十矣假令公衡非成公之子犹是成公之弟成九年伯姬归于宋伯者长称九年始嫁则为成公之妹成公不得有姊矣若成公别有庶长之姊以成公公衡之年推之亦不复堪嫁故知二人也唯公羊以成公即位年防据左氏成四年云公如晋晋侯见公不敬公归欲求成于楚得季文子谏而止此非年防也反覆推之杜氏不误妻之七计反下同】疏【正义曰杜以姑为父之女昆弟姊是已之女昆故计公之年以为寡者二人刘云案十二年云无女而有姊妹及姑姊妹则古人谓姑为姑姊妹也而知此姑姊是襄公父之姊止一人耳不得云寡者二人今知不然者以襄公成公之子成公即位二年已令太子公衡为质于楚及宋逃归则公衡年十五六矣成公即位之初巳三十有余计至于今七十许嵗其姊虽存年极老矣安可以妻庶其刘以为成公之姊而规杜氏非也】皆有赐于其从者于是鲁多盗季孙谓臧武仲曰子盍诘盗注诘治也音义【从才用反下同盍胡猎反下盍反同诘起吉反】疏【正义曰郑服防皆以盍为何不也】武仲曰不可诘也纥又不能季孙曰我有四封而诘其盗何故不可子为司宼将盗是务去若之何不能武仲曰子召外盗而大礼焉何以止吾盗注吾谓国中音义【去起吕反下皆同】子为正卿而来外盗使纥去之将何以能庻其窃邑于邾以来子以姬氏妻之而与之邑注使食漆闾邱其从者皆有赐焉若大盗礼焉以君之姑姊与其大邑其次皁牧舆马注给其贱役从皁至牧凡八等之人音义【皁在早反凡八等之人谓皁舆隷僚仆台圉牧也】疏【正义曰昭七年曰皁臣舆舆臣隶隶臣僚僚臣仆仆臣台马有圉牛有牧自皁至牧有八等也其次谓庻其从者鲁给之以八等之人】其小者衣裳劔带是赏盗也赏而去之其或难焉纥也闻之在上位者洒濯其心壹以待人轨度其信可明征也注徴验也音义【洒西礼反濯直角反度待洛反】疏【正义曰谓使其臣信有轨则法度可明以为徴验也刘云轨法也行依法度而言有信也】而后可以治人夫上之所为民之归也上所不为而民或为之是以加刑罚焉而莫敢不惩若上之所为而民亦为之乃其所也又可禁乎夏书曰念兹在兹注逸书也兹此也谓行此事当念使可施之于此音义【不惩直升反】释兹在兹注释除也谓欲有所治除于人亦当顾已得无亦有之名言兹在兹注名此事言此事亦皆当令可施于此音义【令力呈反】允出兹在兹注允信也信出于此则善亦在此惟帝念功注言帝念功则功成也将谓由巳壹也信由已壹而后功可念也注言非但意念而已当湏信已诚至疏【正义曰念兹在兹谓念此所行之事欲施于他得可施之在于此身然后行之释兹在兹释除也谓有所除治于此人之上亦当前在此身无有罪过然后除之名言兹在兹谓名此事言此事亦皆当令可施于此犹若名此除盗言此除盗已能除盗是除盗之事可施于此若已不能除盗遣人除盗是不可施于此也允出兹在兹允信也谓诚信之心出于此身则善亦诚在此身也信由已壹谓信实由已専壹然后善功可念此断章为义故与尚书本文稍殊也】庻其非卿也以地来虽贱必书重地也注重地故书其人其人书则恶名彰以惩不义疏【正义曰公羊谷梁皆以邾莒之徒小国不合有卿释例曰公侯伯子男及其卿大夫士命数周官具有等差当春秋时渐已变改是以仲尼邱明据时之宜仍其行事从而然之不复与周官同而先儒考合周官礼记各致异端今详推经国之大小皆据当时土地人民不复依爵故书秦楚之卿而略于滕薛也诸侯大夫之卿皆必有命固无所疑其总名亦曰大夫也故经卿大夫之文相渉晋杀三卿而经书大夫邢邱之防称大夫亦皆卿也蜀之盟齐国之大夫溴梁之盟小邾之大夫此不命一命之大夫故不书也命者谓其君正爵命之于朝其宫室车旗衣服礼仪各如其命数则皆以卿礼书之于经衞之于晋不得比次国则邾莒杞鄫之属固以微矣此等诸国当时附随大国不得列于防者甚众及其得列上不能自通于天子下无暇于备礼成制故与于防盟战伐甚多唯曹之公子首得见于经其余或命而礼仪不备或未加命数故皆不书之也邾畀我之等其奔亡亦多所书唯数人而已知其合制者少也又邾庶其等皆言非卿以地来虽贱必书纪裂繻来逆女曰卿为君逆知此等微国亦应有卿有卿则应书于经徒以卑陋制不合礼失礼之例杞降为夷华耦具官君子贵之至于此等卿而不备礼亦所以见其略贱也诸儒以为邾莒无命卿既自违刘贾又云春秋之序三命以上乃书于经颖氏以为再命称人曰叔孙昭子三命逾父兄昭公十年昭子始加三命而先此叔孙皆自见经知所书皆再命也是杜大明春秋书卿名氏之例以邾莒自当有卿若有再命则书名氏其不书于经皆为礼不备故庶其非卿谓非再命之卿也】○齐侯使庆佐为大夫注庆佐崔杼党复讨公子牙之党执公子买于句渎之邱公子鉏来奔叔孙还奔燕注三子齐公族言庄公斥逐亲戚以成崔庆之势终有弑杀之祸音义【复扶又反鉏仕居反还音旋杀之申志反又如字】○夏楚子庚卒楚子使防子冯为令尹访于申叔豫注叔豫叔时孙叔豫曰国多宠而主弱注弱政教微而贵臣强国不可为也遂以疾辞方暑阙地下氷而牀焉重茧衣裘鲜食而寝注茧緜衣音义【阙求月反茧古典反礼记云纩为茧衣裘于既反鲜息浅反少也下鲜过并注同】疏【正义曰玉藻曰纩为茧緼为袍郑云衣有着之异名也纩为今之新緜緼谓今纩及旧絮也然则茧是袍之别名谓新緜着袍故云緜衣也置氷牀下使有寒气其上加緜衣暑月多衣所以示疾】楚子使医视之复曰瘠则甚矣注瘠瘦也音义【瘠在亦反瘦所又反】而血气未动注言无疾乃使子南为令尹注子南公子追舒也为二十二年杀追舒○栾桓子娶于范宣子生懐子注桓子栾黡怀子盈也范鞅以其亡也怨栾氏注十四年栾黡彊逐范鞅使奔秦音义【彊其丈反】故与栾盈为公族大夫而不相能桓子卒栾祁与其老州賔通注栾祁桓子妻范宣子女盈之母范氏尧后祁姓音义【相能如字徐乃代反】几亡室矣注言乱甚音义【几其依反】懐子患之祁惧其讨也愬诸宣子曰盈将为乱以范氏为死桓主而専政矣注桓主栾黡疏【正义曰桓是黡之諡大夫称主诬栾盈言盈以范氏为死桓主道范氏之意以桓主已死其家丧弱故陵侮栾氏而専晋国之政矣】曰吾父逐鞅也不怒而以宠报之注谓宣子不为黡责怒鞅而反与鞅宠位音义【为于伪反下文吾为同】又与吾同官而専之注同为公族大夫而鞅専其权势吾父死而益富死吾父而専于国有死而巳吾蔑从之矣注言宣子専政盈欲以死作难音义【难乃旦反】其谋如是惧害于主吾不敢不言范鞅为之徴注证其有此懐子好施士多归之宣子畏其多士也信之懐子为下卿注下军佐音义【好呼报反施式防反】宣子使城着而遂逐之注着晋邑在外易逐音义【着直豫反又张虑反易以防反】栾盈出奔楚宣子杀箕遗黄渊嘉父司空靖邴豫董叔邴师申书羊舌虎叔罢注十子皆晋大夫栾盈之党也羊舌虎叔向弟音义【邴音丙罢彼皮反】疏【正义曰如此文则栾盈出奔之后宣子始杀十子也晋语云平公六年箕遗及黄渊嘉父作乱不克而死公乃问阳毕阳毕对曰抡逞志而亏君以乱国者之后而去之是遂威而逺权也栾氏之诬晋国久矣栾书实覆宗杀厉公以厚其家若灭栾氏则民威矣公许诺尽逐羣贼而使祈午及阳毕适曲沃逐栾盈如国语则先杀十子后逐栾盈与此异者贾逵云十子皆栾盈之党知范氏将害栾氏故先为之作难讨范氏不克而死然则栾盈城着十子在国谋杀宣子不克宣子先杀之乃使适着逐栾盈此先言栾盈后言其党耳非是栾盈既奔之后杀十子也此言城着而遂逐之则是就着逐栾盈国语言适曲沃逐栾盈者曲沃是栾氏之采邑葢就着逐其身适曲沃逐其家也】囚伯华叔向籍偃注籍偃上军司马人谓叔向曰子离于罪其为不知乎注讥其受囚而不能去音义【知音智下及注同】叔向曰与其死亡若何注言虽囚何若于死亡诗曰优哉游哉聊以卒嵗知也注诗小雅言君子优游于衰世所以辟害卒其夀是亦知也音义【诗小雅案今小雅无此全句唯采菽诗云优哉游哉亦是戾矣】疏【正义曰此小雅采菽之篇案彼诗云优哉游哉亦是戾矣与此不同者葢师读有异】乐王鲋见叔向曰吾为子请叔向弗应出不拜注乐王鲋晋大夫乐桓子音义【鲋音附应应对之应下注同一本作不应】其人皆咎叔向叔向曰必祁大夫注祁大夫祁奚也食邑于祁因以为氏祁县今属太原音义【咎其九反】室老闻之曰乐王鲋言于君无不行注其言皆得行求赦吾子吾子不许注谓不应出不拜祁大夫所不能也注不能动君而曰必由之何也叔向曰乐王鲋从君者也何能行祁大夫外举不弃雠内举不失亲其独遗我乎诗曰有觉徳行四国顺之注诗大雅言徳行直则天下顺之音义【行下孟反注同】夫子觉者也注觉较然正直音义【较音角】晋侯问叔向之罪于乐王鲋对曰不弃其亲其有焉注言叔向笃亲亲必与叔虎同谋于是祁奚老矣注老去公族大夫闻之乘驲而见宣子曰诗曰恵我无疆子孙保之注诗周颂也言文武有恵训之徳加于百姓故子孙保赖之音义【驲入实反也疆居良反下注同】书曰圣有謩勲明征定保注逸书謩谋也勲功也言圣哲有谋功者当明定安之音义【謩莫胡反勲如字书作训】疏【有觉至顺之正义曰此诗大雅抑之篇○恵我至保之正义曰此诗周颂烈文之篇注逸书至安之正义曰此引书曰夏书征之文也彼作圣有谟训此云恵训不倦勲本当作训但杜以作圣冇謩勲故顺文解之刘背文而规杜氏非也】夫谋而鲜过恵训不倦者叔向有焉注谋鲜过有謩勲也恵训不倦恵我无疆也社稷之固也犹将十世宥之以劝能者今壹不免其身注壹以弟故音义【宥音又】以弃社稷不亦惑乎鲧殛而禹兴注言不以父罪废其子音义【鲧古本反殛纪力反】疏【正义曰尚书称尧使鲧治水九载绩用不成乃求得舜而征用之歴试三年乃禅以位舜典羙舜之功象以典刑之下始云流共工于幽州放驩兠于崇山窜三苗于三危殛鲧于羽山四罪而天下咸服孔安国云作者叙典刑而连引四罪明皆征用所行于此总见之是言舜初被徴用先诛鲧而后举禹故言鲧殛而禹兴僖三十三年曰舜之罪也殛鲧其举也兴禹洪范云鲧则殛死禹乃嗣兴皆言诛鲧而举禹而郑注尚书以为禹治水既毕乃流四凶言其先举禹而后诛鲧既违经之文且复于理不当故王肃难云禹治水而后以鲧为无功而殛之是为用人子之功而流放其父则为禹之勤劳适使父殛舜失五典克从之义禹防三千莫大之罪进退无据迂亦甚哉】伊尹放太甲而相之卒无怨色注太甲汤孙也荒滛失度伊尹放之桐宫三年改悔而复之而无恨心言不以一怨妨大徳音义【大音泰相息亮反】疏【正义曰太甲汤孙世本记文也书序云太甲既立不明伊尹放诸桐宫三年复归于亳思庸伊尹作太甲三篇是太甲能自改悔伊尹复之之事也】管蔡为戮周公右王注言兄弟罪不相及音义【右王音又】若之何其以虎也弃社稷子为善谁敢不勉多杀何为宣子说与之乘以言诸公而免之注共载入见公音义【说音悦乘绳证反见公贤遍反下文始见并注同】不见叔向而归注言为国非私叔向也音义【为于伪反下不为已亦为子皆同】叔向亦不告免焉而朝注不告谢之明不为已初叔向之母妬叔虎之母羙而不使注不使见叔向父音义【妬丁故反】其子皆谏其母其母曰深山大泽实生龙蛇注言非常之地多生非常之物彼羙余惧其生龙蛇以祸女女敝族也注敝衰壊也龙蛇喻竒怪音义【女音汝下同】国多大宠注六卿専权不仁人间之不亦难乎余何爱焉使徃视寝生叔虎羙而有勇力栾懐子嬖之故羊舌氏之族及于难栾盈过于周周西鄙掠之注刼掠财物音义【间间侧之间于难乃旦反掠音亮】辞于行人注王行人也曰天子陪臣盈注诸侯之臣称于天子曰陪臣得罪于王之守臣注范宣子为王所命故曰守臣音义【守手又反注同】将逃罪罪重于郊甸注重得罪于郊甸谓为郊甸所侵掠也郭外曰郊郊外曰甸音义【罪重直用反注同甸徒练反】无所伏窜敢布其死注布陈也音义【窜七乱反】昔陪臣书能输力于王室王施恵焉注输力谓辅相晋国以翼戴天子音义【相息亮反】其子黡不能保任其父之劳大君若不弃书之力亡臣犹有所逃注大君谓天王音义【任音壬】疏【正义曰进言于王而称大君知大君谓天王也大君君之大者故以为天子易云大君有命亦谓天子也】若弃书之力而思黡之罪臣戮余也注罪戮之余将归死于尉氏注尉氏讨奸之官疏【正义曰归死尉氏犹言归死于司败明尉氏主刑人故为讨奸之官周礼司宼之属无尉氏之官盖周室既衰官名易改于时有此官耳其司败亦非周礼之官名也】不敢还矣敢布四体唯大君命焉注布四体言无所隐王曰尤而效之其又甚焉注尤晋逐盈而自掠之是效尤音义【效或作效户教反】使司徒禁掠栾氏者归所取焉使候出诸轘辕注送迎賔客之官也轘辕关在缑氏县东南音义【辕音袁】疏【正义曰周官司宼掌诘奸慝刑暴乱当使司宼而此云司徒者以司徒掌防万民之卒伍以起徒役以比追胥以此追宼盗是其所掌获得罪人乃使司宼刑之耳】○冬曹武公来朝始见也注即位三年始来见公○防于商任锢栾氏也注禁锢栾盈使诸侯不得受音义【锢音固】齐侯衞侯不敬叔向曰二君者必不免防朝礼之经也礼政之舆也注政湏礼而行政身之守也注政存则身安怠礼失政失政不立是以乱也注为二十五年齐弑光二十六年衞弑剽音义【弑申志反下同剽匹妙反】疏【正义曰经训常也法也防以训上下之则朝以正班爵之义是防朝为礼之常法也政恃礼而行犹人湏车以载礼是政之车舆也礼运云政者君之所以藏身也言政行于外身藏其中政是身之所守也怠慢于礼则政无车无车则政不行是失政也君既失政则身无所守失政则身不立是其所以乱也】○知起中行喜州绰邢蒯出奔齐注四子晋大夫音义【知音智行户郎反蒯苦怪反】疏【正义曰国语阳毕对公公许诺尽逐羣贼此谓也】皆栾氏之党也乐王鲋谓范宣子曰盍反州绰邢蒯勇士也宣子曰彼栾氏之勇也余何获焉注言不为已用王鲋曰子为彼栾氏乃亦子之勇也注言子待之如栾氏亦为子用也疏【正义曰子斥宣子也子能为彼栾氏待遇其人如栾氏彼荷子之恩乃亦为子之勇矣】○齐庄公朝指殖绰郭最曰是寡人之雄也州绰曰君以为雄谁敢不雄然臣不敏平隂之役先二子鸣注十八年晋伐齐及平隂州绰获殖绰郭最故自比于鸡鬬胜而先鸣音义【先二悉荐反】庄公为勇爵注设爵位以命勇士殖绰郭最欲与焉注自以为勇音义【欲与音预下同】州绰曰东闾之役臣左骖廹还于门中识其枚数注识门版数亦在十八年音义【枚本亦作版】疏【正义曰十八年云以枚数阖枚谓马檛以马枚数门扇之板彼时数得其数则二枚不同今人数物犹云一枚二枚也】其可以与于此乎公曰子为晋君也对曰臣为隶新注言但为仆隶尚新耳音义【子为于伪反】然二子者譬于禽兽臣食其肉而寝处其皮矣注言尝射得之音义【射食亦反】






　　春秋左传注疏卷三十四
　　春秋左氏传注疏卷三十四考证
　　公至自伐齐○【臣召南】按贾逵谓围齐而致伐以策伐勲也于义为得孔疏辨之未当鲁于是役倚晋成功至作林钟以铭勲其以伐告庙又何疑焉刘敞曰围而以伐致者以伐告也义甚明确
　　取邾田自漷水○苏辙曰成二年取汶阳田不言齐鲁地也今取田于邾故书曰取邾田自漷水言非鲁地也
　　传齐侯娶于鲁曰顔懿姬注颜鬷皆二姬母姓○【臣召南】按姬即姓颜鬷当是其氏族耳注谓皆二姬母姓不知何所本也又仲子戎子注云皆宋女按晋献公小戎子生夷吾则戎有姓子者不必宋女称子也
　　传晋侯请于王疏何休膏育以天子车称大路○监本讹作膏肓何休今改正
　　陈侯之弟黄出奔楚○陆淳曰称弟者罪其兄也非兄之罪则曰公子
　　传盟于澶渊齐成故也疏一叚○监本误在前文督之盟故也注下今改正
　　传名藏在诸侯之策○赵汸曰言出君之罪无国不记然南靣之君祸福自巳故鲁春秋但书君自出而臣之罪亦不可掩陈氏谓孔子笔削之非也
　　邾庻其以漆闾邱来奔○陆淳曰以地来奔即叛也又曰受叛臣非也故讳言叛以示讥也林尧叟曰于时公犹在晋季孙宿纳之也
　　传书曰圣有謩勲○【臣照】按古文尚书后出故杜皆注为逸书既谓为逸书则左氏传在其前不敢据后以改前杜氏之慎也但玩尚书文义作謩训为是
　　传得罪于王之守臣注范宣子为王所命故曰守臣○顾炎武日知録曰守臣谓晋侯玉藻言诸侯之于天子日某土之守臣某是也杜注非【臣召南】按杜所以言范宣子者以管仲语天子之二守国髙在明见于传文也宣子之祖士防王以黻冕命将中军义同国髙但顾炎武之说亦不可废
　　传将归死于尉氏注尉氏讨奸之官○【臣浩】按古以尉掌刑罚汉书地理志陈留郡尉氏注应劭曰古狱官曰尉氏亦其证也











　　春秋左氏传注疏卷三十四考证
&lt;经部,春秋类,春秋左传注疏&gt;
　　钦定四库全书
　　春秋左传注疏卷三十五【起襄公二十二年尽二十四年】
　　晋杜氏注　唐陆徳明音义　孔頴逹疏
　　经二十有二年春王正月公至自防注无传
　　夏四月
　　秋七月辛酉叔老卒注无传子叔齐子
　　冬公防晋侯齐侯宋公卫侯郑伯曹伯莒子邾子薛伯伯小邾子于沙随公至自会注无传
　　楚杀其大夫公子追舒注书名者宠近小人贪而多马为国所患音义【近附近之近】
　　传二十二年春臧武仲如晋注公频与晋侯外防念各将罢还鲁之守卿遣武仲为公谢不敏故不书音义【守手又反为公于僞反】疏【正义曰经书正月公至自防则武仲初发公仍未至言武仲如晋正为御叔傲使不论聘晋之意故杜原公之未归而遣使使又不书扵经知是鲁之守臣使适晋也二十六年郑伯朝晋而归使公孙夏谢不敏知此亦是为公谢不敏非公命故不书也服防云武仲非卿故不书前年传武仲为司宼后年出奔书扵经此年不得云非卿也】雨过御叔在其邑将饮酒注御叔鲁御邑大夫音义【过古禾反御叔鱼吕反又鱼据反】曰焉用圣人注武仲多知时人谓之圣音义【焉于防反知音智又如字】疏【正义曰周礼大司徒以乡三物教万民一曰六徳知仁圣义中和郑云圣通而先识也尚书洪范云睿作圣者通识之名时人见其多知故以圣人言之非为武仲实是大圣也尚书称惟狂克念作圣惟圣罔念作狂诗称人之齐圣皇父孔圣母氏圣善皆非大圣也】我将饮酒而已雨行何以圣为穆叔闻之曰不可使也而傲使人注言御叔不任使四方音义【傲五报反使所吏反注同任音壬】国之蠧也令倍其赋注古者家其国邑故以重赋为罚传言穆叔能用教音义【蠧丁故反】疏【正义曰周礼大司徒云凡建邦国诸公之地方五百里其食者半诸侯之地方四百里诸伯之地方三百里其食者三之一诸子之地方二百里诸男之地方百里其食四之一郑云其食者半三之一四之一者土均均邦国地贡轻重之防必足其国礼俗丧纪祭祀之用乃贡其余大国贡重正之也小国贡轻字之也此是诸侯之国贡王之差也司勲职云凡颁赏地三之一食郑云赏地之税三分计税王食其一二全入扵臣此采邑贡王之数也然则诸侯之臣受其采邑者亦当三分之一而归扵公故云古者家其国邑言以国邑为巳之家有贡于公者是减已而贡之故以重赋为罚言重倍其赋当以三分而二入公也】○夏晋人徴朝于郑注召郑使朝郑人使少正公孙侨对曰注少正郑卿官也公孙侨子产音义【少诗照反注及下少牢同侨其骄反】疏【正义曰十九年云立子产为卿知少正是郑之卿官名也春秋之时官名变改周礼无此名也】在晋先君悼公九年我寡君于是即位注鲁襄八年即位八月注即位年之八月而我先大夫子驷从寡君以朝于执事执事不礼于寡君注言朝执事谦不敢斥晋侯寡君惧因是行也我二年六月朝于楚注因朝晋不见礼生朝椘心晋是以有戏之役注在九年音义【戏许宜反】楚人犹竞而申礼于敝邑敝邑欲从执事而惧为大尤曰晋其谓我不共有礼是以不敢贰于楚我四年三月先大夫子蟜又从寡君以观衅于楚注实朝言观衅饰辞也言欲徃视楚知可去否音义【共音恭下共祀同衅许靳反】晋于是乎有萧鱼之役注在十一年谓我敝邑迩在晋国譬诸草木吾臭味也注晋郑同姓故而何敢差池注差池不齐一音义【差初宜反又初佳反一音七何反注同池徐夲作沱直知反一音徒何反注同】楚亦不竞寡君尽其土实注土地所有重之以宗器注宗庙礼乐之器钟磬之属音义【重直用反】以受齐盟注齐同也遂帅羣臣随于执事以会歳终注朝正疏【正义曰言以防岁终则歳事终以至正月朝正也朝正二十九年文也】贰于楚者子侯石盂归而讨之注石盂石音义【盂音于勑略反】溴梁之明年注溴梁在十六年子蟜老矣公孙夏从寡君以朝于君见于尝酎注酒之新熟重者为酎尝新饮酒为尝酎音义【夏戸雅反下同见贤遍反又如字酎直又反】疏【正义曰月令孟夏天子饮酎用礼乐郑云酎之言醇也谓重醸之酒也春酒至此始成与羣臣以礼乐饮之扵朝正尊卑也彼言饮酎当是夏祭之后此言尝酎谓见扵夏祭故云与执膰焉谓祭末受胙肉也】与执燔焉注助祭音义【与音预燔又作膰音烦祭肉也】间二年闻君将靖东夏注谓二十年澶渊盟音义【间间厠之间又如字】四月又朝以听事期注先澶渊二月徃朝以聼防期音义【先悉荐反】不朝之间无歳不聘无役不从以大国政令之无常国家罢病不虞荐至注荐仍也音义【罢音皮荐在荐反】无日不惕岂敢忘职注惕惧也音义【惕他歴反】大国若安定之其朝夕在庭何辱命焉注言自将徃不须来召音义【朝如字】若不恤其患而以为口实注口实但有其言而已疏【正义曰但有徴责之言实出扵口也服防云实谓谴譲也】其无乃不堪任命而翦爲仇雠注翦削也谓见剥削不堪命则成仇雠敝邑是惧其敢忘君命委诸执事执事实重图之注传言子产有辞所以免大国之讨○秋栾盈自楚适齐晏平仲言于齐侯曰商任之会受命于晋注受锢栾氏之命今纳栾氏将安用之小所以事大信也失信不立君其图之弗听退告陈文子曰君人执信臣人执共忠信笃敬上下同之天之道也君自弃也弗能久矣注为二十五年齐弑其君光传○九月郑公孙黒肱有疾归邑于公注黑肱子张音义【肱古反】召室老宗人立叚注叚子石黑肱子而使黜官薄祭注黜官无多受职祭以特羊殷以少牢注四时祀以一羊三年盛祭以羊豕殷盛也疏【正义曰少牢馈食礼者诸侯之大夫时祭之礼也是时祭用少牢今公孙黒肱使黜官薄祭故时祭用特羊殷祭乃少牢诸侯之大夫止用少牢而礼噐云君子大牢而祭谓之礼匹士大牢而祭谓之攘郑云君子谓大夫以上是大夫之祭有用大牢时也又杂记云上大夫之虞也少牢卒哭成事祔皆大牢据此二文大夫得用大牢者礼器之文据天子大夫故也杂记据丧祭进用一等士丧礼士遣奠用少牢是也大夫无禘祫而云殷三年祭者礼记言大夫有善扵君祫及五世是大夫有功或得禘祫也刘云礼噐云君子大牢而祭谓之礼匹士大牢而祭谓之攘郑云君子谓大夫以上是大夫祭有用大牢时也杂记云大夫之虞也皆少牢卒哭与祔皆大牢丧祭有大牢明吉祭亦有也此言特羊必是时祭殷以少牢明是三年一为大祭犹天子诸侯禘也礼大夫时祭少牢大祭大牢今黒肱全减之谦也】足以共祀尽归其余邑曰吾闻之生于乱世贵而能贫民无求焉可以后亡敬共事君与二三子生在敬戒不在富也己巳伯张卒君子曰善戒诗曰愼尔侯度用戒不虞郑子张其有焉注诗大雅侯维也义取慎法度戒未然音义【尽归津忍反凡此例可求故特音之】疏【正义曰诗大雅抑之篇侯维也言谨慎尔身唯在依法度用此以戒不忆度之事郑子张其有此诗之义焉言生在敬戒是慎法度也贵而能贫是戒不虞也】○冬会于沙随复锢栾氏也注晋知栾盈在齐故复锢也音义【复扶又反注同下复使下注复生不复行皆同】栾盈犹在齐晏子曰祸将作矣齐将伐晋不可以不惧注为明年齐伐晋传○楚观起有宠于令尹子南未益禄而有马数十乗注言子南偏宠观起令富音义【数所主反乗绳证反令力呈反】楚人患之王将讨焉子南之子弃疾为王御士注御王车者王毎见之必泣弃疾曰君三泣臣矣敢问谁之罪也王曰令尹之不能尔所知也国将讨焉尔其居乎注问能止事我否对曰父戮子居君焉用之命重刑臣亦不为注漏泄君命罪之重音义【焉于防反下焉入同泄息列反又以制反】王遂杀子南于朝轘观起于四竟注轘车裂以狥音义【轘音患竟音境下同】子南之臣谓弃疾请徙子尸于朝注欲犯命取殡音义【殡必刃反】曰君臣有礼唯二三子注不欲犯命移尸三日弃疾请尸王许之既葬其徒曰行乎注行去也曰吾与杀吾父行将焉入曰然则臣王乎曰弃父事雠吾弗忍也注于事是雠于实是君故虽谓雠而不敢报音义【与音预杀如字一音试】遂缢而死注讥康王与人子谋其父失君臣之义音义【缢一赐反】复使防子冯为令尹公子齮爲司马屈建爲莫敖注屈建子木也音义【齮五绮反屈居忽反】有宠于防子者八人皆无禄而多马他日朝与申叔豫言弗应而退从之入于人中注申叔辟防子不欲与语音义【应应对之应】又从之遂归退朝见之注防子就申叔家见之曰子三困我于朝吾惧不敢不见吾过子姑告我何疾我也对曰吾不免是惧何敢告子注言恐与子并罪故不敢与子语音义【不见贤遍反】曰何故对曰昔观起有宠于子南子南得罪观起车裂何故不惧自御而归不能当道注防子惶惧意不在御至谓八人者曰吾见申叔夫子所谓生死而肉骨也注已死复生白骨更肉知我者如夫子则可注夫子谓申叔也如夫子谓以义匡已不然请止注止不相知辞八人者而后王安之注辞遣之○十二月郑游昄将如晋注游昄公孙虿子音义【昄呼板反】未出竟遭逆妻者夺之以馆于邑注舍止其邑不复行丁巳其夫攻子明杀之以其妻行注十二月无丁巳丁巳十一月十四日也子展废良而立大叔注良游昄子大叔昄弟音义【大音泰】曰国卿君之贰也民之主也不可以苟请舎子明之类注子明有罪而良又不贤故音义【舍音舍】求亡妻者使复其所使游氏勿怨注郑国不讨专杀之人所以抑强扶弱临时之宜曰无昭恶也注交怨则父之不脩益明也疏【正义曰若游氏报杀此人则人知其父被杀其父所以见杀为夺人妻故也报杀则人知其父是父之行不修益明也】
　　经二十有三年春王二月癸酉朔日有食之注无传三月己巳伯匄卒注五同盟音义【匄占害反】疏【正义曰匄以七年即位九年盟于戏十一年于亳城北十六年于溴梁十九年于祝柯二十年于澶渊皆鲁俱在是五同盟】夏邾畀我来奔注无畀我是庶其之党同有窃邑叛君之罪来奔故书音义【畀必利反】疏【正义曰杜从贾説以为庻其之党同有窃邑叛君之罪刘规过云杜此注云庶其之党庶其奔鲁三年若是其党邾人即应讨之何因至今始奔庶其以邑奔鲁鲁人还以赐之畀我不得彼邑窃邑之状复何在焉释例又曰小国之卿或命而礼仪不备或未加命数故不书之邾畀我之等其奔亡亦多所书唯数人而巳知其合制者少也如彼所説又以畀我是卿何为両说自相矛楯乎以为释例是集解非今删定知不然者原杜之意以二十一年邾庶其窃邑来奔去此既近邾更无事今畀我来奔必是庶其之党同有窃邑叛君之罪春秋之例命卿有罪出奔皆书名畀我书名罪其与庶其同党非谓畀我非命卿与释例不违刘不晓杜防妄为规非也】
　　葬杞孝公注无
　　陈杀其大夫庆虎及庆寅注书名皆罪其专国叛君言及史异辞无义例疏【正义曰被杀书名是罪之文故以专国叛君为二庆罪状成十八年晋杀其大夫郤锜郤犫却至哀四年蔡杀其大夫公孙姓公孙霍皆不言及文九年晋杀其大夫士縠及箕郑父与此竝言及传无其説知是史异辞无义例也】
　　陈侯之弟黄自楚归于陈注诸侯纳之曰归黄至楚自理得直故为楚所纳
　　晋栾盈复入于晋注以恶入曰复入音义【复扶又反注同】入于曲沃注兵败奔曲沃据曲沃众还与君争非欲出附他国故不言叛音义【还户关反争争鬭之争】疏【正义曰案传栾盈潜帅曲沃之甲以入晋都及败又入于曲沃潜入之时晋人不觉及败后更入晋人以其状告故先书复入于晋后言入于曲沃谓其后入故云兵败奔曲沃也不言叛者叛谓以邑叛属他国栾盈既入曲沃据曲沃之众与君战争兵败而死终亦不附他国故不言叛也然则昭二十一年宋华亥入于宋南里以叛定十一年宋公之弟辰入于萧以叛十三年晋赵鞅入于晋阳以叛荀寅入于朝歌以叛皆非叛属他国而竝书叛者彼皆与国相距不胜而即出奔得归乃言复国皆有叛属他国之意故夲国皆以叛告此栾盈与君争胜不胜即死未有叛属他国之意故晋人不以叛告也】
　　秋齐侯伐衞遂伐晋注两事故言遂疏【正义曰遂者因上事生下事之辞是两事故曰遂僖二十八年晋侯侵曹晋侯伐衞亦是一举而为两事不言遂者于彼注云再举晋侯者曹衞两来告然则此言遂者齐人来告以齐告为文故乃言遂也】
　　八月叔孙豹帅师救晋次于雍榆注豹救晋待命于雍榆故书次雍榆晋地汲郡朝歌县东有雍城音义【雍于用反朝如字】
　　己卯仲孙速卒注孟庄子也
　　冬十月乙亥臧孙纥出奔邾注书名者阿顺季氏为之废长立少以取奔亡罪之音义【为于伪反长丁丈反少诗照反】疏【正义曰书名是罪之文案传纥为孟氏所譛其奔非纥之罪故杜以阿顺季氏废长立少为纥之罪状也】
　　晋人杀栾盈
　　齐侯袭莒注轻行掩其不备曰袭因伐晋还袭莒不言遂者间有事音义【轻遣政反】疏【正义曰庄二十九年例曰凡师有钟鼓曰伐无曰侵轻曰袭是轻者舍其辎重倍道轻行掩其不备曰袭言齐侯还自晋不入遂袭莒经不言遂者间有他事故也若然僖六年夏公防齐侯云云伐郑秋楚人围许诸侯遂救许二十八年公防晋侯云云于温天王狩于河阳云云诸侯遂围许彼亦间有他事而言遂者两事言遂取其省文彼二者公皆亲在事不待告故逺承上事縂言诸侯遂行此书齐事虽告称遂行袭莒亦不可书遂为间有数事与前文隔絶故也】
　　传二十三年春孝公卒晋悼夫人防之注悼夫人晋平公母孝公姊妹音义【防如字徐息浪反】平公不彻乐非礼也注彻去也音义【去起吕反】礼爲邻国阙注礼诸侯絶期故以邻国责之音义【为于僞反下注为召下而爲并同期居其反】疏【正义曰孝公晋平公之舅也尊同则相为不降平公扵礼为舅当服缌麻三月但缌服既轻其恩不过邻国故言礼为邻国阙也杜言诸侯絶期者据礼之正法言诸侯尊降其亲虽有夲服期者亦当为之阙故以邻国责之礼父在为母服期防絶旁期非母也】○陈侯如楚注朝也公子黄愬二庆于楚楚人召之注二庆虎及寅也二十年二庆谮黄黄奔楚自理今陈侯徃楚乃信黄为召二庆音义【愬息路反】使庆乐往杀之注庆乐二庆之族二庆畏诛故不敢自徃音义【使庆乐往絶句】庆氏以陈叛注因陈侯在楚而叛之不书叛不以告夏屈建从陈侯围陈陈人城注治城以距君屈建楚莫敖音义【从才用反又如字】板队而杀人役人相命各杀其长注庆氏忿其板队遂杀筑人故役人怒而作乱音义【队直类反注同长丁丈反】遂杀庆虎庆寅楚人纳公子黄君子谓庆氏不义不可肆也注肆放也故书曰惟命不于常注周书康诰言有义则存无义则亡疏【正义曰杜言庆氏以陈叛叛不书不以告则传载君子之言其意不为经也君子自论庆氏之罪所为不义不可放肆以为宜其诛灭故引尚书康诰言天命之不于常有义则存无义则亡庆氏族有二卿为不义之故而竝防亡故君子论其事伤之也服防以为传之此言为不书庆氏以陈叛为楚所围称国以杀不成恶人肆其志也服意见元年围宋彭城追书系宋不登叛人谓此亦宜然故为此觧然叛是大罪若书为叛其恶益明何当匿其罪名谓之不可肆也若庆氏不可放肆故不书其叛则林父华亥赵鞅荀寅之徒岂皆可使放肆而书其叛乎且传文不言书经之意知其不为经也故杜以为叛不告故不书耳】○晋将嫁女于吴齐侯使析归父媵之以藩载栾盈及其士注藩车之有障蔽者使若媵妾在其中音义【析星暦反媵以证反又绳证反藩方元反注同障之亮反又音章】疏【正义曰晋将嫁女为吴之夫人齐以女为媵使析归父送媵女于晋令与适俱行也礼媵同姓适异姓今晋嫁女扵同姓齐以异姓为媵者非礼也传不言非礼者但传夲主説栾盈不言事之可否】纳诸曲沃注栾盈邑也栾盈夜见胥午而告之注胥午守曲沃大夫对曰不可天之所废谁能兴之子必不免吾非爱死也知不集也注集成也音义【知音智又如字】盈曰虽然因子而死吾无悔矣我实不天子无咎焉注言我虽不为天所祐子无天咎故可因音义【咎其九反祐音又】许诺伏之而觞曲沃人注胥午匿盈而饮其众音义【觞式羊反匿女力反饮于鸩反】乐作午言曰今也得栾孺子何如注孺子栾盈对曰得主而爲之死犹不死也皆叹有泣者爵行又言皆曰得主何贰之有盈出徧拜之注谢众之思已四月栾盈帅曲沃之甲因魏献子以昼入绛注献子魏舒绛晋国都初栾盈佐魏庄子于下军注庄子魏绛献子之父献子私焉故因之注私相亲爱赵氏以原屏之难怨栾氏注成八年庄姬谮之栾却为徴音义【屏薄轻反难乃旦反】韩赵方睦注韩起让赵武故和睦中行氏以伐秦之役怨栾氏注十四年晋伐秦栾黡违荀偃命曰余马首欲东而固与范氏和亲注范宣子佐中行偃于中军知悼子少而听于中行氏注悼子知防之子荀盈也少年十七知氏中行氏同祖故相听从音义【知音智少诗照反注同】疏【正义曰十三年传云荀防卒十四年传言盈生六年而武子卒是其少也知悼子荀首之孙中行吴荀林父之曾孙首是林父之弟首为知氏林父为中行氏是同祖也悼子是荀吴二从叔父故相听从计悼子年十六不得为十七是故沈氏云后人传冩误刘氏以此而规杜氏非也】程郑嬖于公注郑亦荀氏宗音义【嬖必计反】疏【正义曰郑虽非卿亦是强族言嬖于公见其不助栾氏】唯魏氏及七舆大夫与之注七舆官名音义【舆音余】疏【正义曰僖十年传言七舆大夫杜云侯伯七命副车七乗谓副车毎车有一大夫主之则此七舆大夫杜亦为主副车之官也刘云若是主公车则当情亲于公不应曲附栾氏服防云下军舆帅七人谓服言是】乐王鲋侍坐于范宣子或告曰栾氏至矣宣子惧桓子曰奉君以走固宫必无害也注桓子乐王鲋音义【鲋音附坐如字一音十卧反走如字一音奏】且栾氏多怨子爲政栾氏自外子在位其利多矣旣有利权又执民柄注赏罚为民柄音义【柄彼命反】疏【正义曰栾氏多怨言易克既有为利之权又执民之八柄也注正义曰周礼太宰以八柄诏王驭羣臣一曰爵二曰禄三曰予四曰置五曰生六曰夺七曰废八曰诛此八者爵禄予置生是赏也夺废诛是罸也赏罚二事分为八名此时临与敌战惟赏罚而已故以赏罚言之郑云柄所秉执以起事者也然则柄以器物为喻若用斧之执其柄也】将何惧焉栾氏所得其唯魏氏乎而可强取也夫克乱在权子无懈矣公有姻防注夫人有杞防音义【强其丈反下注强取同懈徒卖反】疏【正义曰隐元年傅説葬之节云士逾月外姻至则姻是外亲之总名孝公卒夫人有兄弟之服是有防也传言公有姻防注言夫人有杞防者下文乐王鲋使宣子墨缞冒绖诈为夫人故也案经葬孝公之下始书栾盈复入于晋则栾盈之入在孝公葬后杜觧诸侯既葬除服而夫人犹有服者葬孝公书鲁史去之曰栾盈入晋当在葬孝公之前故夫人犹有服故得诈为之也】王鲋使宣子墨缞冒绖注晋自殽战还遂常墨缞音义【缞七雷反夲又作衰音同冐莫报反绖直结反冒绖以绖冐其首也一云缞冒绖三者皆墨之】疏【正义曰夫人为其兄弟当大功防服大功布衰裳牡麻绖冒绖者言以绖冒其首也乐王鲋使宣子诈为夫人孝服也】二妇人辇以如公注恐栾氏有内应距之故爲妇人服而入奉公以如固宫注固宫宫之有台观备守者音义【观古唤反守手又反】疏【正义曰晋语云范宣子以公入于襄公之宫盖襄公有别宫牢固故谓之固宫】范鞅逆魏舒注用王鲋计欲强取之则成列旣乗将逆栾氏矣趋进曰栾氏帅贼以入鞅之父与二三子在君所矣注二三子诸大夫音义【乗绳证反下骖乗超乗并注同】使鞅逆吾子鞅请骖乗持带注骖乗必持带备隋队音义【隋待果反队直类反】遂超乗注跳上献子车音义【跳他雕反上时掌反】右抚剑左援带注刼之音义【援音袁】命驱之出仆请注请所至鞅曰之公宣子逆诸阶注逆献子也执其手赂之以曲沃注恐不与已同心初斐豹也着于丹书注盖犯罪没为官奴以丹书其罪音义【斐音非一音芳匪反】疏【正义曰周礼司厉职云其奴男子入于罪女子入于舂槀郑云奴从坐而没入县官者男女同名杜用郑説以无正文故云盖以斐豹请焚丹书知以丹书其籍近世魏律縁坐配没为工乐杂戸者皆用赤纸为籍其卷以铅为轴此亦古人丹书之遗法】栾氏之力臣曰督戎国人惧之斐豹谓宣子曰苟焚丹书我杀督戎宣子喜曰而杀之所不请于君焚丹书者有如日注言不负要盟如日音义【督丁毒反】乃出豹而闭之注闭着门外音义【着陟畧反】督戎从之逾隐而待之注隐短墙也督戎逾入豹自后击而杀之范氏之徒在台后注公台之后栾氏乗公门注乗登也宣子谓鞅曰矢及君屋死之鞅用剑以帅卒注用短剑兵接敌欲致死音义【卒子忽反】栾氏退摄车从之注鞅摄宣子戎车遇栾乐注栾盈之族曰乐免之死将讼女于天注言虽死犹不舍女罪音义【女音汝注同】乐射之不中又注注注属矢于也音义【射食亦反中丁仲反注之住反注同属之玉反】则乗槐夲而覆注栾乐车防槐而覆音义【槐音懐覆芳服反注同防音歴】或以防钩之断肘而死栾鲂伤栾盈奔曲沃晋人围之注鲂栾氏族音义【断音短肘张九反】疏【正义曰服防云鲂盈之子俱无文也计栾盈宣子之外孙胥午谓为孺子未得有子已堪战十九年栾鲂已帅师伐齐必非栾盈子故杜以为栾氏族世族谱栾鲂为栾氏族以栾乐为杂人不知杜意何故也】○秋齐侯伐衞先驱谷荣御王孙挥召扬爲右注先驱前锋军音义【挥许韦反召上照反】申驱成秩御莒恒申鲜虞之傅挚爲右注申驱次前军傅挚申鲜虞之子音义【鲜音仙之傅挚音至夲或作申鲜虞之子傅挚】疏【正义曰俗夲多云申鲜虞之子今案注云傅挚申鲜虞之子若传先有子字无烦此注故今定夲皆无】曹开御戎晏父戎爲右注公御右也音义【晏父音甫】贰广上之登御邢公卢蒲癸爲右注贰广公副车音义【广古旷反注同邢音刑】啓牢成御襄罢师狼蘧疏爲右注左翼曰啓音义【牢鲁刀反一夲作罕成罢音皮徐音彼一音皮买反狼音郎蘧其居反】疏【正义曰在翼曰啓右翼曰胠贾逵以为此言或当有成文也且此传上下先驱申驱是前军也大殿是后军也明啓胠是在旁之军説文云胠掖下也胠是在旁明矣凡言左右以左为先知啓是左也名之曰啓或使之先行诗云以先啓行服防引司马法谋帅篇曰大前驱啓乗车大晨倅车属焉大晨大殿也音相似如服言古人有名军为啓者】胠商子车御侯朝桓跳为右注右翼曰胠音义【胠起居反徐又音胁或起业反朝如字一音直遥反跳徒雕反】大殿商子游御夏之御寇崔如为右注大殿后军音义【殿都练反注同夏戸雅反御鱼吕反】烛庸之越驷乗注四人共乗殿车也传具载此言庄公废旧臣任武力音义【驷乗绳证反】自衞将遂伐晋晏平仲曰君恃勇力以伐盟主若不济国之福也不德而有功忧必及君崔杼谏曰不可臣闻之小国间大国之败而毁焉必受其咎君其图之弗听陈文子见崔武子注文子陈完之孙须无武子崔杼也音义【间间厠之间又如字咎其九反】曰将如君何武子曰吾言于君君弗听也以为盟主而利其难羣臣若急君于何有注言有急不能顾君欲弑之以説晋音义【难乃旦反弑申志反下同説音悦一音如字】子姑止之文子退告其人曰崔子将死乎谓君甚而又过之注弑君之恶过于背盟主音义【背音佩】不得其死过君以义犹自抑也况以恶乎注自抑损齐侯遂伐晋取朝歌注朝歌今属汲郡为二队入孟门登大行注二队分兵为二部孟门晋隘道大行山在河内郡北音义【队徒对反徐徒猥反大音泰行徐户郎反一音如字隘于懈反】张武军于荧庭注张武军谓筑垒壁荧庭晋地音义【荧户扄反庭音廷夲亦作廷垒力轨反壁亦作辟音壁】疏【正义曰宣十二年传称楚既战胜潘党请筑武军昭十三年传子于帅陈蔡之师入楚陈蔡请为武军蔡公曰欲速且役病矣请藩而已乃藩为军以此知武军谓筑垒壁也张谓张设筑作之具服防云张设旗鼓也】戍郫邵注取晋邑而守之音义【郫婢支反】封少水注封晋尸扵少水以为京观音义【少诗照反地名下注孟氏之少立少同观宫唤反】以报平隂之役乃还注平隂役在十八年赵胜帅东阳之师以追之获晏注赵胜赵旃之子东阳晋之山东魏郡广平以北晏齐大夫音义【胜音升一音申证反力之反徐音来】疏【正义曰昭二十二年传曰荀吴略东阳遂袭鼓灭之鼓在钜鹿居山之东山东曰朝阳知东阳是寛大之语谓晋之山东故为魏郡广平以北二年齐晏弱城东阳以偪莱哀八年吴伐鲁克东阳而晋齐鲁皆有东阳名同而实异服防以东阳为鲁邑缪之甚矣东阳之师谓下文叔孙豹所帅者也】八月叔孙豹帅师救晋次于雍榆礼也注救盟主故曰礼疏【正义曰公羊传曰曷为先言救而后言次先通君命也僖元年齐师宋师曹师次于聂北救邢公羊传曰曷为先言次而后言救君也其意言君则进止自由故先次后救臣则先通君命故先救后次贾氏耶以为説谓此传云礼者言其先救后次为得礼也释例曰所记或次在事前次以成事也或次在事后事成而次也皆随事实无义例也叔孙豹次于雍榆传曰礼者善其宗助盟主非以次为礼也齐桓次于聂北救邢亦存邢具其噐用师人无私见善不在次也杜以此故言救盟主故曰礼所以明异旧説也】○季武子无适子公弥长而爱悼子欲立之注公弥公鉏悼子纥也音义【适丁歴反长丁丈反下皆同鉏仕居反纥恨发反】访于申丰曰弥与纥吾皆爱之欲择才焉而立之申丰趋退归尽室将行注申丰季氏属大夫他日又访焉对曰其然将具敝车而行注其然犹必尔音义【敝婢世反徐扶灭反】乃止注止不立纥访于臧纥臧纥曰饮我酒吾为子立之季氏饮大夫酒臧纥为客注为上賔音义【饮于鸩反下皆同吾为于伪反下注为定为公鉏同】旣献注已献酒臧孙命北面重席新樽絜之注酒樽旣新复絜澡之音义【重直恭反樽音尊夲亦作尊复扶又反下非复下文复战同澡音早】召悼子降逆之大夫皆起注臧孙下迎悼子及旅而召公鉏注献酬礼毕通行为旅疏【正义曰案郷饮酒礼主人席于阼阶上西面賔席扵堂戸西南面介席于西阶上东面众賔席于上賔之西南面初賔介及众賔至立扵门外东面主人出迎于门外西面主人延賔入及介众賔防立于西阶下主人揖賔升主人酌酒于阼阶上拜献賔賔西阶上拜受饮卒爵酌酒以酢主人主人阼阶上饮卒爵又酌酒先自饮以酬賔賔拜受酬酒奠于荐东賔降主人又酌酒于西阶上献介介于西阶上受爵饮卒爵酌以酢主人主人于西阶上受爵饮卒爵介降主人又酌酒扵西阶上献众賔众賔饮讫降引乐工人歌诗主人献乐工又饮笙人立于堂下主人献笙师讫主人及賔介众賔等皆升就席乃立相者为司正使弟子一人举觯于賔賔酬主人主人酬介介酬众賔是为旅也杜言献酬礼毕者谓献酬賔介及众賔礼毕也言通行为旅者谓一人举觯于賔旅众相酬通至于下案郷饮酒礼未旅以前賔介皆立此云大夫皆起则季氏饮大夫酒未必纯如郷饮酒礼则献酬事讫大夫皆坐然则旣献召悼子者谓献臧纥及大夫讫而召悼子至旅酬之时而召公鉏】使与之齿注使从庻子之礼列在悼子之下季孙失色注恐公鉏不从季氏以公鉏为马正注马正家司马愠而不出闵子马见之注闵子马闵马父音义【愠纡运反怨也怒也】曰子无然祸福无门唯人所召为人子者患不孝不患无所注所位处音义【处昌虑反】敬共父命何常之有注言废置在父无常位也若能孝敬富倍季氏可也注父宠之则可富奸回不轨祸倍下民可也注祸甚于贫贱疏【正义曰悼子旣为适子将承季氏之后故谓悼子为季氏下言为孟孙其意亦然富倍季氏言可过悼子也奸回不轨更获罪戾非徒贫贱而巳是为倍下民故杜云祸甚扵贫贱也】公鉏然之敬共朝夕恪居官次注次舍也音义【朝如字恪苦各反】季孙喜使饮已酒而以具徃尽舍旃注具燕飨之具音义【舍音舍】故公鉏氏富又出为公左宰注出季氏家臣仕于公孟孙恶臧孙注不相善音义【恶乌路反下之恶子之恶我君所恶皆同】季孙爱之注爱其成已志孟氏之御驺丰点好羯也注羯孟庄子之庻子孺子秩之弟孝伯也音义【驺侧留反点都簟反又之廉反好呼报反羯居竭反】曰从余言必为孟孙注为孟孙后疏【正义曰成十八年传曰程郑为乗马御六驺属焉使训羣驺知礼注云六驺六闲之驺则驺是掌马之官盖兼掌御事谓之御驺】再三云羯从之孟庄子疾丰点谓公鉏苟立羯请雠臧氏注使孟氏与公鉏共憎臧孙公鉏谓季孙曰孺子秩固其所也注固自当立若羯立则季氏信有力于臧氏矣注臧氏因季孙之欲而为定之犹为有力今若专立孟氏之少则季氏有力过扵臧氏疏【正义曰不应得而得之则彼荷其恩故功力多也】弗应己卯孟孙卒公鉏奉羯立于户侧注户侧防主音义【应应对之应】疏【正义曰防大记云大夫之防主人坐于东方此立于户侧则在室戸之东西靣立也礼记云坐此云立者以季孙来故立耳】季孙至入哭而出曰秩焉在公鉏曰羯在此矣季孙曰孺子长公鉏曰何长之有唯其才也注季孙废鉏立纥云欲择才故以此答之音义【焉在于防反】且夫子之命也注遂诬孟孙遂立羯秩奔邾臧孙入哭甚哀多涕出其御曰孟孙之恶子也而哀如是季孙若死其若之何臧孙曰季孙之爱我疾疢也注常志相顺从身之害音义【疢耻刃反】孟孙之恶我药石也注常志相为戾犹药石之疗疾疏【正义曰治病药分用石本草所云钟乳矾磁石之类多矣】美疢不如恶石夫石犹生我注愈已疾也疏【正义曰服防云夫谓孟孙也桓十三年夫固谓君夫岂不知服防云夫谓鬭伯比也二十六年夫不恶女乎服杜竝云夫谓夫子也其年又曰夫独无族姻乎杜云夫谓晋也三十一年传夫亦愈知治矣杜云夫谓尹何皆谓所斥前人为夫此言之类也】疢之美其毒滋多孟孙死吾亡无日矣孟氏闭门告于季孙曰臧氏将为乱不使我葬注欲为公鉏雠臧氏季孙不信臧孙闻之戒注戒为备也冬十月孟氏将辟借除于臧氏注辟穿藏也于臧氏借人除葬道音义【辟婢亦反徐甫亦反注同借徐音借又如字借亦借也藏才浪反】臧孙使正夫助之注正夫隧正音义【隧音遂下文之隧同】疏【正义曰七年称叔仲昭伯为隧正谓南遗请城费吾多与而役是役夫隧正所主知此正天是隧正也隧正当属司徒臧氏为司寇而借之于臧氏者盖当时臧氏兼主掌之】除于东门甲从已而视之注畏孟氏故从甲士视作者音义【从才用反注同一音如字】孟氏又告季孙季孙怒命攻臧氏注见其有甲故乙亥臧纥斩鹿门之关以出奔邾注鲁南城东门疏【正义曰盖旧名犹在相如此也且邾在鲁之东南奔邾出此门以为便】初臧宣叔娶于铸生贾及为而死注铸国济北蛇丘县所治音义【娶七徃反铸之树反蛇音移治直吏反】继室以其侄注女子谓兄弟之子为侄音义【侄大结反又丈一反】穆姜之姨子也注侄穆姜姨母之子与穆姜为姨昆弟疏【正义曰释亲云妻之姊妹同出为姨孙炎曰同出俱已嫁也然则据父言之谓之姨据子言之当谓之从母但子效父语亦呼为姨姨子昆弟即防服从母昆弟是也故曰姨昆弟】生纥长于公宫姜氏爱之故立之注立为宣叔嗣臧贾臧为出在铸注还舅氏也臧武仲自邾使告臧贾且致大蔡焉注大蔡大龟音义【大蔡名也一云龟出蔡地因以为名】疏【正义曰汉书食货志云元龟为蔡论语云臧文仲居蔡家语称漆雕平对孔子云臧氏有守龟其名曰蔡文仲三年而为一兆武仲三年而为二兆是大蔡为大蔡是龟之名耳郑云出蔡地因以名名焉非也】曰纥不佞失守宗祧注远祖庙为祧音义【祧他雕反】敢告不吊注不为天所吊恤纥之罪不及不祀注言应有后疏【正义曰礼天子封诸侯以国诸侯赐大夫以族天子不灭国诸侯不灭族有小罪则废其身择立次贤使绍其先祀论语云兴灭国继絶世谓此也必有大罪乃得灭之周礼大司马云外内乱鸟兽行则灭之是也武仲自言罪轻不及于不祀言其应有后也】子以大蔡纳请其可注请为先人立后音义【请为于僞反下为已请自为请为先人下文遂自为也皆同】贾曰是家之祸也非子之过也贾闻命矣再拜受龟使为以纳请注贾使为为已请遂自为也注为自为请臧孙如防注防臧孙邑使来告曰纥非能害也知不足也注言使甲从已但虑事浅耳音义【知音智】非敢私请注为其先人请也苟守先祀无废二动注二勲文仲宣叔疏【正义曰哀二十四年传曰晋侯将伐齐使来乞师曰昔臧文仲以楚师伐齐取谷臧宣叔以晋师伐齐取汶阳寡君欲徼福于周公愿乞灵于臧氏是二勲谓文仲宣叔也】敢不辟邑注据邑请后故孔子以为要君音义【要一遥反下同】乃立臧为臧纥致防而奔齐其人曰其盟我乎注谓陈其罪恶盟诸大夫以为戒臧孙曰无辞注废长立少季孙所忌故谓无辞以罪已将盟臧氏季孙召外史掌恶臣而问盟首焉注恶臣谓奔亡者盟首载书之章首疏【正义曰周礼外史掌书外令掌四方之志今季孙召外史盖鲁亦立此官也】对曰盟东门氏也曰毋或如东门遂不听公命杀适立庻注文公命立子恶公子遂杀之立宣公音义【毋音无听吐定反适丁歴反】盟叔孙氏也曰毋或如叔孙侨如欲废国常荡覆公室注谓谮公与季孟于晋音义【覆芳服反】季孙曰臧孙之罪皆不及此孟椒曰盍以其犯门斩关季孙用之乃盟臧氏曰无或如臧孙纥干国之纪犯门斩关注干亦犯也音义【盍户腊反】臧孙闻之曰国有人焉谁居其孟椒乎注孟椒孟献子之孙子服惠伯居犹与也音义【居音基与音余】○晋人克栾盈于曲沃尽杀栾氏之族党栾鲂出奔宋书曰晋人杀栾盈不言大夫言自外也注自外犯君而入非复晋大夫○齐侯还自晋不入注不入国遂袭莒门于且于注且于莒邑音义【于子余反】伤股而退注齐侯伤明日将复战期于寿舒注夀舒莒地杞殖华还载甲夜入且于之隧宿于莒郊注二子齐大夫且于隧狭路音义【殖市力反华胡化反还音旋狭户夹反】疏【正义曰既入而又得出宿知所入非城邑也故杜以为狭道檀弓説此事云齐庄公袭莒于夺梁死焉言于夺则当为地名郑引此传云隧夺声相近言其与此一事则此亦为地名若是地名不得云且于之隧即如记文盖当且于之旁别有夺地非此且于之隧也】明日先遇莒子于蒲侯氏注蒲侯氏近莒之邑音义【近附近之近】莒子重赂之使无死曰请有盟注欲以盟要二子无致死战华周对曰贪货弃命亦君所恶也注华周即华还昏而受命曰未中而弃之何以事君莒子亲鼓之从而伐之获梁注梁即杞殖莒人行成注胜大国益惧故行成齐侯归遇梁之妻于郊注梁战死妻行迎防使吊之辞曰殖之有罪何辱命焉注言若有罪不足吊若免于罪犹有先人之敝庐在下妾不得与郊吊注妇人无外事故下犹贱也音义【庐力居反与音预】疏【正义曰檀弓云哀公使人吊蒉尚遇诸道辟于路画宫而受吊焉曾子曰蒉尚不如梁之妻之知礼也郑云行吊礼于野非也然则男子亦不得受野吊而言妇人无外吊者檀弓云君遇柩扵路必使人吊之郑云君于民臣有父母之恩是男子从柩在野则得野受吊妇人无外事虽从柩亦不得野受吊耳若男子得受野吊而曾子非蒉尚者以蒉尚在朝显著故宜吊扵其家若君遇柩扵路使人吊之者谓庻人及防小之臣也檀弓因蒉尚而説此事云梁死其妻迎其柩扵路而哭之哀则杞梁之妻扵时从杞梁柩虽从柩而辞不受吊是由异扵男子故也服防以下从上读言敝庐在下礼记无下知下犹贱谦言贱妾也】齐侯吊诸其室注传善妇人有礼○齐侯将为臧纥田注与之田邑臧孙闻之见齐侯与之言伐晋注齐侯自道伐晋之功音义【臧孙闻之见贤遍反齐侯絶句一读以见字絶句齐侯向下读】对曰多则多矣抑君似防夫防昼伏夜动不穴于寝庙畏人故也疏【正义曰一觧防不敢穿寝庙墉以为穴者自畏人故也但寝则近人庙则幽静防不穿庙岂是畏人故知寝庙闲雅防不即以为穴必须穿壁始敢安处止为畏人故也计燕巢防穴自是其常假喻言之不可执此为难也】今君闻晋之乱而后作焉注作起兵也宁将事之非防何如乃弗与田注臧孙知齐侯将败不欲受其邑故以比防欲使怒而止仲尼曰知之难也有臧武仲之知注谓能辟齐过音义【知之音智】而不容于鲁国抑有由也作不顺而施不恕也夏书曰念兹在兹注逸书也念此事在此身言行事当常念如在已身也注【正义曰服防云不顺谓阿季氏废长立少也不恕谓恶孟氏立庻也然则作而不顺当如服言无恶孟氏之事故不取当谓知其不可而为之是不恕也】顺事恕施也
　　经二十有四年春叔孙豹如晋注贺克栾氏
　　仲孙羯帅师侵齐
　　夏楚子伐吴
　　秋七月甲子朔日有食之旣注无传疏【正义曰汉书律歴志载刘歆三统之术以为五月二十二分月之二十乃为一交以为交在望前朔则日食望则月食交在望后望则月食后月朔则日食交正在朔则日食既前后望不食交正在望则月食旣前后朔不食而二十一年九月十月频月日食此年七月八月日食凡交前十五度交后十五度竝是食竟去交逺则日食渐少去交近则日食渐多正当交则日食旣若前月在交初一度日食则至后月之朔日犹在交之末度未出食竟月行天既帀来及于日或可更食若前月日在交初二度以后则后月复食无疑今七月日食旣而八月又食于推歩之术必无此理盖古书磨灭致有错误刘云汉末以来八百余载考其注记莫不皆尔都无频月日食之事计天道转运古今一也后世旣无其事前世理亦当然而今有频食于术不符有交之所在日月必食日食在朔月食在望日月共尽一体日食少则月食多日食多则月食少日食尽则前后望月不食月食尽则前后朔日不食以其交道旣不复其相揜故也此与二十一年频月日食理必不然但其字则变古为篆改篆为书则缣以代简纸以代缣多歴世代年数遥远防乱或转写误失其夲真先儒因循莫能改易执文求义理必不通后之学者宜知此意也】
　　齐崔杼帅师伐莒
　　大水注无传
　　八月癸巳朔日有食之注无传
　　公会晋侯宋公衞侯郑伯曹伯莒子邾子滕子薛伯伯小邾子于夷仪
　　冬楚子蔡侯陈侯许男伐郑公至自防注无传
　　陈鍼宜咎出奔楚注陈鍼子八世孙庆氏之党书名恶之也音义【鍼其廉反咎其九反恶乌路反】疏【注陈鍼子八世孙正义曰世夲文也】
　　叔孙豹如京师
　　大饥注无传
　　传二十四年春穆叔如晋范宣子逆之问焉曰古人有言曰死而不朽何谓也穆叔未对宣子曰昔匄之祖自虞以上为陶唐氏注陶唐尧所治地太原晋阳县也终虞之世以为号故曰自虞以上音义【上时掌反注同治直吏反】疏【正义曰如杜此注陶唐共为一名即是晋阳县也释例云晋大卤大原大夏参虚晋阳六名大原晋阳县也唯载六名而言不及唐释例又别记小国所都唐大原晋阳县也亦云唐是晋阳而言不及陶则以陶与唐别不是共为一名也史记云帝尧为陶唐氏韦昭云陶唐皆国名犹汤称殷商也案经传契居商故汤以商为国号后盘庚迁殷故殷商防举歴检书未闻帝尧居陶而以陶冠唐盖地以二字为名所称或单或也张晏云尧为唐侯国于中山唐县然则唐是中山县名非晋阳也尧自唐侯而升为天子旣为天子乃治扵晋阳故杜于晋阳六名言不及唐记其诸国之都乃云唐是晋阳言尧为天子号曰陶唐其治在晋阳耳唐非晋阳县内之地名也舜受尧禅封尧子丹朱为王者之后犹称为唐其名不易终虞之世以陶唐为号故曰自虞以上也】在夏为御龙氏注谓刘累也事见昭二十九年音义【见贤遍反】疏【正义曰昭二十九年曰陶唐氏旣衰其后有刘累学扰龙于豢龙氏以事孔甲夏后嘉之赐氏曰御龙】在商为豕韦氏注豕韦国名东郡白马县东南有韦城疏【正义曰郑语云祝融之后八姓大彭豕韦为商伯矣又曰彭姓彭祖豕韦则商灭之矣贾逵云大彭豕韦为商伯其后世失道殷德复兴而灭之然则商之初豕韦国君为彭姓也其后乃以刘累之后代之亦不知殷之何王灭彭姓而封累后也昭二十九年传称夏王孔甲嘉刘累赐氏曰御龙以更豕韦之后则赐刘累身封豕韦而此云在商为豕韦氏者杜扵彼注云刘累代彭姓之豕韦累寻迁鲁县豕韦复国至商而灭累之后世复承其国为豕韦氏是杜觧刘累及其后世再封豕韦之事】在周为唐杜氏注唐杜二国名殷末豕韦国于唐周成王灭唐迁之于杜为杜伯杜伯之子隰叔奔晋四世及士防食邑于范氏杜今京兆杜县音义【隰徐入反复扶又反下同】疏【正义曰以国语杜伯文不连唐知唐杜二国名又以豕韦为一嫌唐杜亦一故辩之也昭元年称尧迁实沈于大夏唐人是因以服事夏商其季世曰唐叔虞及成王灭唐而封大叔是言周成王灭唐也周语曰周之衰也杜伯射宣王于镐是周有杜国故杜以为成王灭唐迁之于杜为杜伯也晋语訾袥对范宣子云昔隰叔子违周难奔于晋生子舆为司空世及武子佐文襄为卿以辅成景后之人可则是以受随范贾逵云宣王杀杜伯其子逃而奔晋子舆士蔿字武子士防也防士蔿之孙是隰叔四世及士防食邑于范为范氏也刘云案杜于昭元年注云唐人若刘累之等累迁鲁县此在大夏即如彼言则居唐之人非累之裔此注何云豕韦国于唐也又据何文知初封于唐后封于杜乎今知刘説非者彼注虽似有异其义与此不殊彼云唐人是因杜以唐人非一人之称故云刘累之等谓累之子孙故云之等也累迁鲁县云唐人是因因居大夏则累之子孙迁居大夏也杜知殷末封之于唐者以周武王灭唐故也知后封扵杜者以宣王时有杜伯故也是成王之时有唐无杜宣王之时有杜无唐故杜为此觧刘又规云唐非豕韦之杜亦未必是后安知灭唐迁于杜也贾逵注国语云武王封尧后为唐杜二国以为竝时为国非灭唐封杜刘以为唐非刘累之后又取贾逵注国语武王封尧后为唐杜二国以为二国竝封而规杜氏非也谓宣子歴言已之宗族扵上世有国有家未必继体相承于处秦为刘谓非丘明之笔豕韦唐杜不信元恺之言已之逺祖数自讥讦或闻此义必将见嗤但言于人惧误后学意之所见不敢有隐唯贤者裁之】晋主夏盟为范氏其是之谓乎注晋为诸夏盟主范氏复为之佐言巳世为兴家音义【夏户雅反注同】穆叔曰以豹所闻此之谓世禄非不朽也鲁有先大夫曰臧文仲旣没其言立注立谓不废絶音义【旣没其言立今俗夲皆作其言立于世检元熈以前本则无于世二字】其是之谓乎豹闻之大上有立德注黄帝尧舜音义【大音泰】其次有立功注禹稷其次有立言注史佚周任臧文仲音义【佚音逸任音壬】疏【正义曰大上其次以人之才知浅深为上次也大上谓人之最上者上圣之人也其次次圣者谓大贤之人也其次又次大贤者也立德谓创制垂法博施济众圣德立扵上代惠泽被扵无穷故服以伏羲神农杜以黄帝尧舜当之言如此之类乃是立德也礼运称禹汤文武成王周公后代人主之选计成王非圣但欲言周公不得不言成王耳禹汤文武周公与孔子皆可谓立德者也立功谓拯危除难功济扵时故服杜皆以禹稷当之言如此之类乃是立功也祭法云圣王之制祭祀也法施于民则祀之以死勤事则祀之以劳定国则祀之能御大菑则祀之能捍大患则祀之法施扵民乃谓上圣当是立德之人其余勤民定国御灾捍患皆是立功者也立言谓言得其要理足可记称史佚有言论语称周任有言及此臧文仲既没其言存立扵世皆其身旣没其言尚存故服杜皆以史佚周任臧文仲当之言如此之类乃是立言也老庄荀孟管晏扬墨孙吴之徒制作子书屈原宋玊贾逵扬雄马迁班固以后撰集史及制作文章使后世学习皆是立言者也此三者虽经世代常不朽腐故穆子歴言之】虽久不废此之谓不朽若夫保姓受氏以守宗祊注祊庙门音义【祊布彭反注同】疏【正义曰释宫云祊谓之门李廵曰祊故庙门名也孙炎曰诗云祝祭于祊谓庙门也】世不絶祀无国无之禄之大者不可谓不朽注善穆叔之知言○范宣子为政诸侯之币重郑人病之二月郑伯如晋子产寓书于子西以告宣子曰注寓寄也音义【寓音遇】子为晋国四邻诸侯不闻令德而闻重币侨也惑之侨闻君子长国家者非无贿之患而无令名之难夫诸侯之贿聚于公室则诸侯贰注贰离也音义【长丁丈反难如字又乃旦反贿呼罪反】若吾子赖之则晋国贰注赖恃用之诸侯贰则晋国壊晋国贰则子之家壊何没没也注没没沈灭之言音义【没如字一音妹沈溺也】将焉用贿夫令名德之舆也注德须令名以远闻音义【焉于防反闻音问又如字】德国家之基也有基无壊无亦是务乎有德则乐乐则能久诗云乐只君子邦家之基有令德也夫注诗小雅言君子乐美其道为邦家之基所以济令德音义【乐乐竝音洛夫音扶下也夫同】上帝临女无贰尔心有令名也夫注诗大雅言武王为天所临不敢懐贰心所以济令名音义【女音汝】疏【正义曰诗小雅南山有台之篇只美也言有乐美之德君子以有乐美之德故为邦家之基本也此诗所言言此君子有令德也夫又引诗大雅大明之篇诗人谓武王云上天之意临视汝武王矣言武王为天所临不敢懐贰扵女之心此诗所言言武王有令名也夫乐美君子者言君子有可乐可美之德也刘云诗人谓武王云上天之意临视女武王故在下臣民无懐贰于女之心也】恕思以明德则令名载而行之是以逺至迩安毋宁使人谓子子实生我注无宁宁也音义【毋音无】而谓子浚我以生乎注浚取也言取我财以自生音义【浚思俊反】疏【正义曰无寕寕也言人等作二事为不取人财宁使人谓子实能生飬我民也为多取人财使人言子不能自活而须我民财以生活乎此二者孰胜也】象有齿以焚其身贿也注焚毙也音义【焚扶云反服云焚读曰偾偾僵也毙婢世反】疏【正义曰焚是烧也象不烧死故训为毙服防云焚读曰偾偾僵也为生齿牙僵仆其身】宣子説乃轻币是行也郑伯朝晋为重币故且请伐陈也郑伯稽首宣子辞子西相曰以陈国之介恃大国而陵虐于敝邑注介因也大国楚也音义【説音悦为于伪反下注鲁为同相息亮反介音戒注及下同】寡君是以请罪焉注请得罪于陈也音义【是以请罪焉一本作是以请请罪焉请并七井反徐上请字音情】敢不稽首注为明年郑入陈○孟孝伯侵齐晋故也注前年齐伐晋鲁为晋报侵○夏楚子为舟师以伐吴注舟师水军不为军政注不设赏罚之差无功而还注为下吴召舒鸠起本○齐侯旣伐晋而惧将欲见楚子楚子使防启疆如齐聘且请期注请防期音义【疆其良反又居良反】齐社搜军实使客观之注祭社因阅数军器以示防启疆音义【搜所求反阅音悦数所主反】陈文子曰齐将有防吾闻之兵不戢必取其族注戢藏也族类也取其族还自害也音义【戢侧立反】○秋齐侯闻将有晋师注夷仪之师使陈无宇从防启疆如楚辞且乞师注辞有晋师未得相见崔杼帅师送之遂伐莒侵介根注介根莒邑今城阳黔陬县东北计基城是也齐旣与莒平因兵出侵之言无信也音义【黔其廉反又其令反如淳音耿弇反陬侧留反又子侯反韦昭音诹基本又作其音基又如字汉书作斤如淳斤音基】○会于夷仪将以伐齐水不克注晋合诸侯以报前年见伐○冬楚子伐郑以救齐门于东门次于棘泽注以齐无宇乞师故也诸侯还救郑注夷仪诸侯晋侯使张骼辅跞致楚师求御于郑注欲得郑人自御知其地利故也音义【骼庚百反一音古洛反跞力狄反徐音洛】郑人卜宛射犬吉注射犬郑公孙音义【宛于元反射食亦反徐神石反】子大叔戒之曰大国之人不可与也注言不可与等也欲使卑下之大叔游吉音义【大叔音泰下遐嫁反】对曰无有众寡其上一也注言在已上者有常分无大小国之异音义【分扶问反】疏【正义曰射犬之意言我与彼俱是大夫无有国土大小人民众寡之异其在我上彼此一也其意言我下郑卿亦下晋卿彼若是卿我当下之彼是大夫我不下之】大叔曰不然部娄无松栢注部娄小阜松柏大木喻小国异于大国音义【部蒲口反徐扶苟反娄本或作楼路口反徐力侯反阜扶又反】疏【正义曰释地云大陆曰阜大阜曰陵李廵曰大陆谓土地高大名曰阜阜最大为陵则阜地之高者是丘陵之类也部娄小阜相为然大山有松柏小阜无松柏小阜异于大山喻小国异于大国不得与大国之人等也服防云喻小国无贤材知勇之人不与大国等也】二子在幄坐射犬于外注二子张骼辅跞幄帐也音义【幄于角反】旣食而后食之使御广车而行注广车兵车音义【后食音嗣广古旷反注同】已皆乗乗车注乗车安车音义【下乗字绳证反注及下皆同】将及楚师而后从之乗皆踞转而鼓琴注转衣装音义【踞居虑反转张恋反注及下同一音张脔反装侧良反一本作囊】疏【正义曰踞谓坐其上也战车所有可坐其上明是衣囊耳当是盛衣甲之囊也下云取胄于櫜当必有小囊盛胄定本作衣装】近不告而驰之注射犬恨故近敌不告而驰皆取胄于櫜而胄入垒皆下搏人以投收禽挟囚注禽获也音义【胄直救反櫜古毛反垒力轨反搏音博徐甫各反挟音协】弗待而出注射犬又不待二子皆超乗抽弓而射旣免复踞转而鼓琴曰公孙同乗兄弟也注言同乗义如兄弟音义【复扶又反下复讨同】胡再不谋注谓不告而驰不待而出对曰曩者志入而已今则怯也皆笑曰公孙之亟也注亟急也言其性急不能受屈音义【曩奴党反向也怯去业反亟居力反注同】疏【正义曰曩犹向也向者志入前敌而驰驰入遇怯而出非是故不告也】○楚子自棘泽还使防啓疆帅师送陈无宇注言齐楚固相结也○吴人为楚舟师之役故注在此年夏音义【为于僞反下注同】召舒鸠人舒鸠人叛楚注舒鸠楚属国召欲与共伐楚楚子师于荒浦注荒浦舒鸠地音义【浦判五反】使沈尹寿与师祁犂让之注二子楚大夫音义【犂力兮反又利之反】舒鸠子敬逆二子而告无之且请受盟二子复命王欲伐之防子曰不可注令尹防子冯彼告不叛且请受盟而又伐之伐无罪也姑归息民以待其卒注卒终也卒而不贰吾又何求若犹叛我无辞有庸乃还注彼无辞我有功为明年楚灭舒鸠○陈人复讨庆氏之党鍼宜咎出奔楚注言宜咎所以称名○齐人城郏注郏王城也于是谷雒鬭毁王宫齐叛晋欲求媚于天子故为王城之音义【郏苦洽反】疏【正义曰称成王定鼎于郏鄏周公就而营之谓之洛邑亦名王城其地旧名为郏故以郏为城名周语云灵王二十二年谷洛鬬毁王宫计灵王以二年即位往年为二十二年往年毁壊其城故齐人今岁为王城之也】穆叔如周聘且贺城王嘉其有礼也赐之大路注大路天子所赐车之总名为昭四年叔孙所以赐路葬张本○晋侯嬖程郑使佐下军注代栾盈也郑行人公孙挥如晋聘注挥子羽也音义【挥许韦反】程郑问焉曰敢问降阶何由注问自降下之道音义【下遐嫁反又如字】疏【正义曰下注阶犹道也知问降阶者问自降下之道程郑既得为卿以卿是髙位欲降意下人故问自降下之道】子羽不能对归以语然明注然明鬷蔑音义【语鱼据反鬷子公反】然明曰是将死矣不然将亡贵而知惧惧而思降乃得其阶注阶犹道也下人而已又何问焉注言易知音义【下户嫁反易以豉反】且夫旣登而求降阶者知人也不在程郑其有亡衅乎不然其有惑疾将死而忧也注言郑本小人为明年程郑卒张本音义【夫音扶知音智衅许觐反】疏【正义曰程郑忽问降阶然明议其将死故云此程郑身有罪祸惧奔亡之衅而輙问降阶也若不然则有迷惑之疾将死而忧乎何休难此云善言者君子所尚有小人道之輙为死徴是善言不可出口此未得传之意也然明者郑之知人知程郑以佞媚嬖幸得升卿位非有谦退止足之心今忽问降阶是改其常度以其改常知其将死故疑其知将有亡衅惑疾而忧故能出此语耳善言非其常所以知其死非谓口出善言即当死也赵文子贤人也将死其语偷程郑小人也将死其言善俱是失常无所怪惑也】
  </div>
  <div class="pagination">
   <a href="春秋左传注疏_page28.html">
    上一页
   </a>
   <span>
    ...
   </span>
   <a href="春秋左传注疏_page24.html">
    24
   </a>
   <a href="春秋左传注疏_page25.html">
    25
   </a>
   <a href="春秋左传注疏_page26.html">
    26
   </a>
   <a href="春秋左传注疏_page27.html">
    27
   </a>
   <a href="春秋左传注疏_page28.html">
    28
   </a>
   <span class="current-page">
    29
   </span>
   <a href="春秋左传注疏_page30.html">
    30
   </a>
   <a href="春秋左传注疏_page31.html">
    31
   </a>
   <a href="春秋左传注疏_page32.html">
    32
   </a>
   <a href="春秋左传注疏_page33.html">
    33
   </a>
   <a href="春秋左传注疏_page34.html">
    34
   </a>
   <span>
    ...
   </span>
   <a href="春秋左传注疏_page30.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
