<!DOCTYPE html>
<html>
<head>
    <meta charset="UTF-8">
    <title>钦定春秋传说汇纂 - 第 54 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定春秋传说汇纂 - 第 54 页/共 87 页</h1>
    <div class="content">　　左传【春呉伐郯郯成】
　　集说【孙氏复曰呉本子爵始见于经曰呉者恶其僭号也　许氏翰曰呉自夀梦得申公巫臣而为楚患伐郯之役兵连上国于是始见于春秋志入州来着十五国之所以防钟离也　项氏安世曰楚初主盟于蜀而呉已伐郯入州来异时入郢之祸已兆于此矣　赵氏鹏飞曰楚始通诸侯称荆呉始通诸侯遂称呉皆其自称也太伯避位奔荆蛮自称勾呉后世因而不改故亦曰呉其后书呉子说者以为圣人降而书子非也胡传援国语呉本伯爵此则国语之失彼徒见呉伯之后因以为伯爵耳秦本伯爵亦自称伯圣人不贬也何独于呉贬之　家氏翁曰呉太伯之后以号举为其踵楚僣王号也呉与楚敌已久今始书志其为患也郯国虽小尚有典刑昭十七年郯子来朝圣人访之以官名书呉伐郯贵郯贱呉也　李氏防曰呉自太伯奔呉五世至周章而武王克殷因封之呉又十四世至夀梦而始大僭称王此即夀梦之二年也盖成公二年楚申公巫臣奔晋求通呉以罢楚于是呉兵始及上国矣此为书呉之始终春秋书伐郯伐陈入州来入郢灭州来灭巢灭徐战长岸鸡父皆书国虽防钟离防善道防柤防向防鄫防槖皋亦书国惟襄五年于戚始书呉人襄十二年始书呉子卒二十九年始书呉子札聘至柏举书子已同于列国至黄池书子则主诸侯之辞矣后七世而亡于越】
　　附录左传【郑子良相成公以如晋见且拜师】
　　夏五月曹伯来朝
　　左传【夏曹宣公来朝】
　　集说【赵氏鹏飞曰曹之于诸侯未为小国特势不足尔论其名上与卫郑同列而无愧较其实则下与邾莒未有以大相过也如征役则上同于卫郑而朝觐则下比于邾莒呜呼曹伯盖亦难矣三年鞌之战曹固与齐无憾也徒受晋鲁之役而有公子首之行伐郑救郑无敢不从此其名与郑衞同也而其实势不支故郑衞未尝朝鲁而曹屡朝之此其实与邾莒比也　汪氏克寛曰盖成公嗣位而始来朝也】
　　不郊犹三望
　　集説【杜氏预曰书不郊间有事三望非礼　范氏甯曰郊者用牲今言免牲则不郊显矣若言免牛亦不郊而经复书不郊盖为三望起尔　高氏闶曰三望因郊而设不郊则望祭之礼不偹矣正祭已废而举其从祀此僖公之举也祭从先祖盖有惑焉汪氏克寛曰经书犹三望者三僖三十一年书免牲而繋以犹三望不言不郊者免牲则知不复郊矣宣三年牛死乃不郊而繋以犹三望不言免牲者牛死无牲可免故必言不郊此年既书免牛又书不郊因间有呉曹二事不可但言犹三望故以不郊起之也案僖公三十一年犹三望胡传本公羊以三望为泰山河海谓河海不在其封鲁不当祀今又引朱长文之说以为天子有四望泰山鲁所当祭三望僭天子礼则是泰山之外犹有三望也与前说不合故删胡】
　　秋楚公子婴齐帅师伐郑公防晋侯齐侯宋公衞侯曹伯莒子邾子杞伯救郑八月戊辰同盟于马陵【马陵杜注卫地阳平元城县东南有地名马陵隋开皇六年析元城县地置马陵县大业初省今直大名府治东南十五里有马陵城】
　　左传【秋楚子重伐郑师于汜诸侯救郑郑共仲侯羽军楚师囚郧公钟仪献诸晋八月同盟于马陵寻虫牢之盟且莒服故也晋人以钟仪归囚诸军府】
　　胡传【楚人军旅数起频年伐郑以其背已而从诸夏也与荘之欲讨徴舒而入陈亦异矣书大夫之名氏书帅师书伐而无贬辞者所谓不待贬絶而罪自见者也晋合八国之君亲徃救郑故特书以羙之言救则楚罪益明矣前此晋遣上将诸国不与焉此则其君自行而防合诸国则楚人暴横凭陵诸夏之势益张亦可见矣故盟于马陵而书同盟者同病楚也】
　　集说【杜氏预曰莒本属齐齐服故莒从之　程子曰诸侯同心病楚　王氏葆曰齐桓之救徐先盟于牡丘所以盟者为救徐设也晋景之救郑后盟于马陵非特为救郑也有宋莒在焉宋以五年辞防鲁卫受晋命侵之莒自晋文之卒至是始与盟约故知其因马陵之防以固结之耳　高氏闶曰去冬栾书救郑而楚师还未得志于郑故复伐之　赵氏鹏飞曰楚师两伐郑以郑之叛已也郑岂楚之与哉邻于楚境楚一得之遂为固有郑受晋盟则兵屡扼之前日伐郑晋以一大夫帅师救之今之伐郑以九国之君援之其所以为郑援者日加则知楚日炽也审矣家氏翁曰晋前此救郑皆以大夫帅偏师至是合九国之师自将以行春秋爵诸侯而书救郑襃之也　李氏防曰晋景公之编书同盟者五惟此盟无讥焉则以二救之善也栾武子之徳在民其此也夫若非此二举则盟蜀之后晋之伯业丧矣惜乎虫牢不能谨于义于蒲不能谨于信是以马陵虽善而竟不能复文襄之业也然彼善于此君子犹取之　汪氏克寛曰谷梁于新城断道鸡泽平丘皆曰同外楚疏谓传省文举上下以包其余则知晋伯同盟大抵皆同外楚也】
　　公至自防
　　集说【髙氏闶曰诸侯防而楚师退故不以救郑至】
　　呉入州来【州来杜注楚邑淮南下蔡县是也哀二年蔡昭侯自新蔡迁于州来谓之下蔡汉置下蔡县今夀州北三十里有蔡国城】
　　左传【楚围宋之役师还子重请取于申吕以为赏田王许之申公巫臣曰不可此申吕所以邑也是以为赋以御北方若取之是无申吕也晋郑必至于汉王乃止子重是以怨巫臣子反欲取夏姬巫臣止之遂取以行子反亦怨之及共王即位子重子反杀巫臣之族子阎子荡及清尹弗忌及襄老之子黒要而分其室子重取子阎之室使沈尹与王子罢分子荡之室子反取黒要与清尹之室巫臣自晋遗二子书曰尔以谗慝贪惏事君而多杀不辜余必使尔罢于奔命以死巫臣请使于呉晋侯许之呉子寿梦说之乃通呉于晋以两之一卒适呉舍偏两之一焉与其射御教呉乗车敎之战陈敎之叛楚寘其子狐庸焉使为行人于呉呉始伐楚伐巢伐徐子重奔命马陵之防呉入州来子重自郑奔命子重子反于是乎一嵗七奔命蛮夷属于楚者呉尽取之是以始大通呉于上国】
　　集说【孙氏复曰呉乗楚伐郑故入州来州来微国刘氏敞曰左氏以谓州来楚邑非也州来小国世服于楚未尝特与诸侯盟防谓州来真楚邑则背于经矣　王氏葆曰州来楚与国也　高氏闶曰呉楚争彊始见于此州来属楚呉以兵入之着楚虽恃彊而呉敢与之敌也　陈氏傅良曰吴楚交兵不书至是始书之始大通呉于上国晋人为之也盟于蒲景公将始防呉呉不至于钟离而后至盟于鸡泽悼公又逆呉子呉不至于戚而后至呉不敢自列于诸夏而晋求之急将以罢楚也楚罢晋亦不复伯矣入州来不可不录其始也　李氏防曰至昭十三年呉灭州来　严氏启隆曰州来迤北则鲁迤南而西则楚呉得州来可以窥楚楚控州来可以御呉故州来呉楚之扼吭也】
　　冬大雩
　　集说【刘氏敞曰谷梁曰冬无为雩也非也周之十月今之八月若久不雨可得不雩乎又例谓得雨曰雩若此年雩不得雨书旱必矣且将书旱可得不雩哉】
　　衞孙林父出奔晋
　　左传【衞定公恶孙林父冬孙林父出奔晋衞侯如晋晋反戚焉】
　　集说【杜氏预曰林父孙良夫之子戚孙氏世所食邑林父出奔之后戚随属晋　杜氏谔曰春秋中年诸侯之大夫外交彊国以伉其君衞之孙氏鲁之季氏其尤也林父自结于晋之权臣为衞国患防四十年晋党叛臣为之羽翼衞献鲁昭所以失国晋实为之也　髙氏闶曰卫定公恶孙林父故逐之林父亡七年而恃晋反衞复専衞政又十九年遂逐其君卒以邑叛则定公可谓知所恶矣　赵氏鹏飞曰孙氏専衞自良夫始良夫见经六専盟者二専兵者四防盟征伐既一出其手世及其子安得不横哉林父良夫之子也定公不忍其横不能无憾于心然未加谴而林父奔晋诉于大国而内抗其君其罪可胜诛乎晋不能治反戚于衞奨其臣以逆其君十四年卒自晋入衞晋反之也其后寖滛其恶至襄二十六年入于戚以叛圣人始终着之首书其奔终书其叛林父之罪无所逃矣然卫不能制而容之晋不能治而逸之均罪也衞之弱且制于晋有所不敌而晋佑叛臣以乱人国其诛可不重乎此春秋之法盖専责晋也　家氏翁曰林父结晋之权臣久矣至是奔晋挟盟主以抗其上未防返国值衞衎不能君称兵犯上逐其君立所善之公子卒入戚以叛为衞患者防四十年晋实为之也】
　　【戊简王寅三年】八年【晋景十七年齐顷十六年卫定六年蔡景九年郑成二年曹宣十二年陈成十六年杞桓五十四年宋共六年秦桓二十二年楚共八年呉夀梦三年】
　　春晋侯使韩穿来言汶阳之田归之于齐
　　左传【八年春晋侯使韩穿来言汶阳之田归之于齐季文子饯之私焉曰大国制义以为盟主是以诸侯懐徳畏讨无有贰心谓汶阳之田敝邑之旧也而用师于齐使归诸敝邑今有二命曰归诸齐信以行义义以成命小国所望而懐也信不可知义无所立四方诸侯其谁不解体诗曰女也不爽士贰其行士也罔极二三其徳七年之中一与一夺二三孰甚焉士之二三犹丧妃耦而况霸主霸主将徳是以而二三之其何以长有诸侯乎诗曰犹之未逺是用大简行父惧晋之不逺犹而失诸侯也是以敢私言之】公羊【来言者何胁我使我归之也曷为使我归之鞌之战齐师大败齐侯归吊死视疾七年不饮酒不食肉晋侯闻之曰嘻奈何使人之君七年不饮酒不食肉请皆反其所取侵地】
　　胡传【汶阳之田本鲁田也鲁人恃大国之威以兵力胁齐得其故地而不正疆理于天王则取之不以其道也郤克战胜令于齐曰反鲁衞之侵地齐既从之今复有命俾归诸齐则归之不以其道也而齐人贪得晋有二命穿也列卿无所谏止皆罪也来言者缓辞也归之于者易辞也为国以礼者无惮于彊而鲁侯微弱遂以归齐而不能保罪亦见矣】
　　集说【杜氏预曰齐服事晋故晋来语鲁使还二年所取田　陆氏淳曰赵氏云谷梁子曰天子在上诸侯不得以地相与己之地犹不可况命人乎此言讥晋令鲁与齐地也　孙氏复曰汶阳之田齐所侵鲁地也故二年用师于齐取之晋侯使韩穿来言归之于齐非正也鲁之土地天子所封非晋侯所得制也晋侯使归之于齐是鲁国之命制在晋也故曰晋侯使韩穿来言汶阳之田归之于齐以恶之　刘氏敞曰鞌之战齐师大败齐侯朝晋而事之晋侯说使鲁衞皆反其侵地古者诸侯不専土归汶阳之田于齐非礼也又曰公羊云内辞也非也此直书其事耳亦何内辞哉又曰谷梁云不使尽我也亦非也直书以刺晋耳不使尽我了无所用也　高氏闶曰鲁国之分地晋不当为齐请于鲁齐不当求之于晋韩穿为晋卿不当为齐言于鲁鲁不当以晋令遂以与齐又曰归之于者彊归之辞盖以明晋之失言也夫汶阳鲁田自齐归鲁曰归可也自鲁归齐安得谓之归张氏洽曰前此取济西田及汶阳田出于晋命矣不曰使来言后此晋使司马侯命归杞田又为杞取成矣亦不曰使来言盖取所当得反所当归皆义也制命以义伯主之常事也诸侯所以宗晋以为盟主亦曰以义制其予夺而已今汶阳之归徇私而匪公比彊而陵弱易已成之制命而自乱之故书来言以着其不得为制命书归之于以着其不当予而晋与鲁之罪咸见矣　赵氏鹏飞曰前日以为可取则如今日勿归今日以为宜归则如前日勿取以为可取而复归之以为宜归而故取之二者均罪也前日取田于齐齐失之也晋实无所失今日以田与齐齐得之也晋实何所得失之非己之损得之非己之益宜晋人于取予甚轻且易也特假是田市功于鲁市恩于齐矣初为鞌之战鲁实倾国以从而我无以利之则若劳人而无报故取汶阳田以报功于鲁焉既败齐师顷公屈己以事晋晋自文公之后齐盖以东夏彊侯未尝屈于晋也战鞌一败锐锋顿挫虫牢之盟救郑之役执兵歃血惟晋是从晋得齐之服为荣大矣故常以取其田为负也鲁人得田晋实无补而负齐为多鲁人失田晋实无伤而于齐为惠故宁使鲁失田而晋无负于齐此所以有韩穿之来也　汪氏克寛曰曰来言则见晋命之缓盖自知其言之不顺而未能必鲁之从否也曰归之于则见取鲁田之易晋卿之一言重于三军而不敢固拒也晋韩宣子有环其一在郑商请于子产子产弗与宣子买诸贾人而请之又弗与曰大国之人而令于小国皆获其求将何以给之今季文子知晋人予夺之非义而不能不以汶阳之田归齐也制命非正而惟命是聼讵不为晋之县鄙乎夫商人一环而子产不从于彊令况先君所受于王之分地乎季文子为鲁之贤大夫而有愧于子产多矣是时栾武子范文子知武子中行献子皆名卿也不能引其君以当道而出令之不信发命之不衷徒知虫牢马陵之盟齐既从晋俾鲁归田所以坚齐也曽不思失信于鲁是失信于诸侯一齐聼命而四方解体悔而寻盟恶足以要人心之彊同乎春秋书战于鞌取汶阳田韩穿来言汶阳之田归之于齐伤晋伯之益偷也】
　　晋栾书帅师侵蔡
　　左传【晋栾书侵蔡遂侵楚获申骊楚师之还也晋侵沈获沈子揖初从知范韩也君子曰从善如流宜哉诗曰恺悌君子遐不作人求善也夫作人斯有功绩矣是行也郑伯将防晋师门于许东门大获焉】集说【许氏翰曰侵蔡报伐郑也大国争衡而小国受败春秋矜焉　高氏闶曰晋得齐之后冀尽得诸侯也蔡则畏楚终不与晋自翟泉以来不与盟防者四十有八年文十五年郤缺入蔡至是栾书复加兵然非执辞讨罪之举故书侵　赵氏鹏飞曰蔡廹于楚自翟泉与盟之后未尝从诸侯防盟文十年比楚人为厥貉之次十五年晋郤缺伐之卒不能反也今栾书以师侵之虽未遂得蔡然亦可谓不畏楚矣故圣人亦书所以振霸主之威欤　家氏翁曰蔡近楚服楚之日多从晋之日少晋未能制楚侵小国以为功春秋不与也】
　　公孙婴齐如莒
　　左传【声伯如莒逆也】
　　集说【杜氏预曰因聘而逆　高氏闶曰因马陵之盟始复与莒通　呉氏澂曰大夫托聘之名而自逆妇者多矣非礼也　汪氏克寛曰行父如陈公孙兹如牟婴齐如莒皆因遣聘而请昏纳妇春秋止书曰如不与其托于公以遂其私也】
　　宋公使华元来聘
　　左传【宋华元来聘聘共姬也】
　　集说【高氏闶曰凡诸侯相聘必有事焉非专行聘礼也华元之来盖图婚尔】
　　夏宋公使公孙寿来纳币
　　左传【夏宋公孙夀来纳币礼也】
　　公羊【纳币不书此何以书录伯姬也】
　　集说【何氏休曰据纪履緰来逆女不书纳币伯姬守节逮火而死贤故详录其礼所以殊于众女杜氏预曰昏聘不使卿今华元将命故特书之宋公无主昏者自命之故称使也　孔氏颖逹曰宋公使华元来聘聘不应使卿故但言聘共姬也使公孙夀来纳币纳币应使卿故明言得礼也　杨氏士勋曰纳币不书其经之所书者三庄公以非礼书一也公子遂以丧录二也此为贤伯姬三也　刘氏敞曰或谓纳币不当使公孙凡诸侯之大夫孰非公孙者昏礼称父兄师友父兄犹称之而况公孙乎　孙氏觉曰纳币礼之小者无事则不书宋公纳币特书之所以起伯姬之贤也妇人不与外事其行事不闻见于人惟偹书之可以见其贤尔伯姬傅母不至不下堂卒以火死当春秋滛奔之世而伯姬火死春秋贤之故着其始终以见意焉纳币致女三国来媵卒葬无遗焉圣人乐人之善如何也诸家之说公羊最为得之　汪氏克寛曰九年季文子致女复命穆姜再拜则知伯姬乃宣公女穆姜之所出而成公之妹也十四年成公始娶于齐使成公有女可妻宋公宋公亦未应娶庶女为夫人也】
　　【案史例有详略古史虽不可见班马以后皆以人之贤否繁杀其辞伯姬有贤行旧史特详录之故圣人亦因而不革也书纳币书来媵书归宋书致女辞繁而不杀皆缘末录本之意公羊以为录伯姬者得之矣胡以使卿纳币为越礼者非也左氏以为礼杜氏预亦以为应使卿其必有所据矣荘公如齐纳币谷梁以为大夫之事盖讥荘之不当亲行岂必以卿为不可使乎况列国执政之卿亦未尝不以大夫称也故主公羊而删胡】
　　晋杀其大夫赵同赵括
　　左传【晋赵庄姬为赵婴之亡故谮之于晋侯曰原屏将为乱栾郤为徴六月晋讨赵同赵括武从姬氏畜于公宫以其田与祁奚韩厥言于晋侯曰成季之勲宣孟之忠而无后为善者其惧矣三代之令王皆数百年保天之禄夫岂无辟王赖前哲以免也周书曰不敢侮鳏寡所以明徳也乃立武而反其田焉】胡传【案左氏赵庄姬为赵婴之亡谮于晋侯曰原屏将为乱栾郤为征晋讨赵同赵括以其田与祁奚韩厥言于君曰成季之勲宣孟之忠而无后为善者惧矣乃立武而反其田然则同括无罪为庄姬所谮而栾郤害之也故称国以杀而不去其官以见晋之失政刑矣】
　　集说【孔氏颖逹曰史记赵世家云赵朔娶晋成公姊为夫人案赵衰适妻是文公之女若朔妻成公之姊则亦文公之女父之从母不可以为妻且文公之卒距此四十六年庄姬此时尚少不得为成公姊也贾服先儒皆以为成公之女故杜从之史记又称有屠岸贾者有宠于灵公此时为司宼追论赵盾弑君之事诛赵氏杀赵朔赵同赵括而灭其族案二年传栾书将下军则于时朔已死矣同括为庄姬所谮此年见杀赵朔不得与同括俱死也于时晋君明诸臣彊无容有屠岸贾辄厠其间得如此专恣又说云公孙杵臼取他儿代武死程婴匿武于山中居十五年因晋侯有疾韩厥乃请立武为赵氏后与左传背违马迁妄说不可从也　蘓氏辙曰赵婴通于赵庄姬赵同赵括放之于齐庄姬谮之同括将为乱晋侯杀之称国以杀杀无罪也　汪氏克寛曰或谓晋景因荘姬之谮追论赵盾弑君之罪而杀同括观郑人斲归生之棺而灭其族则其事容或有之然史记称屠岸贾诛赵氏杀赵朔赵同赵括赵婴皆灭其族而春秋止书杀同括不书杀朔及婴则不惟与传抵牾亦且与经相戾盖不足信也　卓氏尔康曰赵同赵括好勇而轻邲之役与栾书之救郑二人皆不度其可而锐于战非栾书有主则晋又败矣赵婴滛乱罪所当讨不请于君而擅放之专而无上恶得无罪然晋侯聼姬氏之谮一朝而尸二大夫以赵衰之勲不复念而夺其田禄则失政刑矣故称国以杀之】
　　秋七月天子使召伯来赐公命【赐公谷作锡锡命止此】
　　左传【秋召桓公来赐公命】
　　公羊【其称天子何元年春王正月正也其余皆通矣】
　　胡传【诸侯嗣立而入见则有赐己修聘礼而来朝则有赐能敌王所忾而献功则有赐成公即位服丧已毕而不入见既更五服一朝之嵗矣而不如京师又未尝敌王所忾而有功也何为来赐命乎召伯者县内诸侯为王卿士者也来赐公命罪邦君之不王讥天子之僭赏也临诸侯曰天王君天下曰天子盖一人之通称】
　　集说【杜氏预曰天子天王王者之通称　孔氏颖达曰天子之见经者三十有二称天王者二十五称王者六称天子者一即此事是也三称并行传无异说故知天子天王王者之通称也其不同者史异辞耳　孙氏复曰成虽即位八年非有勤王之绩天子使召伯来赐公命滥赏也　刘氏敞曰谷梁曰天子何也见一称也言欲见天子与天王各为一称不亦浅乎　胡氏宁曰先王之时诸侯嗣子誓于天子然后为世子三年丧毕以士服入朝于王王乃锡命使为诸侯也春秋时为子多不受命于父为臣皆不请命于王而王使来锡命此何礼也　沈氏棐曰成公未尝朝觐于天子又无功徳之可襃而王遣使就国锡之命是长其骄傲之心也春秋书王臣来求止于文公书来聘止于宣公书命止于成公盖文宣以后周益微弱而礼文不足以结诸侯爵命不足以宠诸侯也　李氏廉曰此条公谷赵氏皆作锡惟左氏作赐胡氏虽作赐而义亦与锡同左氏虽作赐而义亦与文元年毛伯锡命同　汪氏克寛曰三年则谅闇已终今即位八年是丧毕而又过六年一朝之期也又曰天子作民父母以为天下王故周公称成王曰告嗣天子王矣以王与天子兼言之初非以天子为卑而王为尊也说者以天子为贬辞春秋于天子之事可贬者非一何独于赐成公命而贬之乎今考宰孔赐齐侯胙富辛请城成周皆称天子而荅者亦云觐礼篇则以王与天子更互言之则杜氏之说不谬矣春秋三书锡命独此年左氏经作赐命盖锡赐皆上予下之名义无以异故韵书赐字或作锡或谓锡之爵命世世相袭则谓之锡服过其爵有加而赐则谓之赐今考内史过赐晋惠公命则始即位而赐之者也召伯廖赐齐桓公命则有功而赐之者也刘定公赐齐灵公命则以私恩而赐之者也王命尹氏等策命晋文公赐之大辂戎辂则朝王献俘而赐之者也事虽不同而皆言赐也诗称王锡申伯则始封而锡之也王锡韩侯则嗣位来见而锡之也王命召虎用锡尔祉圭瓒秬鬯则有功而锡之也事各异而亦皆言锡也由是知赐锡义同不必穿凿立说抑或左氏字误耳】
　　【案天王天子乃王者之通称赐与锡皆上予下之辞也或者谓以字义言则天王尊而天子亲也以恩数加之曰赐以分义临之曰锡始锡于桓公则去天称王严其义与分也继锡于文公则称天王犹严其分也终赐于成公则称天子以为义与分俱微矣在上之恩数加焉尔亦是一说】
　　附录左传【晋侯使申公巫臣如呉假道于莒与渠丘公立于池上曰城已恶莒子曰辟陋在夷其孰以我为虞对曰夫狡焉思启封疆以利社稷者何国蔑有唯然故多大国矣唯或思或纵也勇夫重闭况国乎】
　　冬十月癸卯杞叔姬卒
　　左传【冬杞叔姬卒来归自杞故书】
　　集说【陆氏淳曰凡内女为诸侯夫人则书卒以公为之服也嫁为诸侯夫人而不书卒时鲁君非其兄弟及兄弟之子也诸侯无大功以下之服故杞叔姬虽出犹书者为丧归杞故也　汪氏克寛曰或谓为杞所出不当系之杞鲁人未许其絶故不以吾女卒之非也苟不书杞则同于未嫁之女矣不卒可也书卒而不系杞不可也】
　　晋侯使士燮来聘叔孙侨如防晋士燮齐人邾人伐郯左传【晋士燮来聘言伐郯也以其事吴故公赂之请缓师文子不可曰君命无贰失信不立礼无加货事无二成君后诸侯是寡君不得事君也燮将复之季孙惧使宣伯帅师防伐郯】
　　胡传【呉初伐郯既不能救及其既成岂获已也而又率诸国伐之何义乎前书来聘下书防伐晋侯之为盟主可见矣鲁既知其不可从大国之令而不敢违其不能立亦可知矣】
　　集说【高氏闶曰内讨如杀赵同赵括外讨如伐郯则何以为政于天下哉　家氏翁曰不能治楚而徒欲服郑不能制吴而反欲责郯晋之君臣无能甚矣先书吴伐郯此书四国防伐郯不能救之又伐之着晋之罪所以贬也　汪氏克寛曰季孙谓侯国不能相愍恤蔼然仁人之心然不能辅君为善逼于彊令而从之以困小弱亦何取焉】
　　衞人来媵
　　左【衞人来媵共姬礼也凡诸侯嫁女同姓媵之异姓则否】
　　公羊【媵不书此何以书录伯姬也】
　　谷梁【媵浅事也不志此其志何也以伯姬之不得其所故尽其事也】
　　胡【媵者何诸侯有三归嫡夫人行则侄娣从二国来媵亦以侄娣从凡一娶九女所以广继嗣三国来媵非礼也夫以礼制欲则治以欲败礼则乱而诸侯一娶十有二女则是以欲败礼矣备书三国以明逾制为后戒也】
　　集说【何氏休曰伯姬以贤闻诸侯诸侯争欲媵之故善而详录之　孙氏复曰媵伯姬也媵书者古诸侯嫁女二国媵之二国礼也三国非礼也此年衞人来媵九年晋人来媵十年齐人来媵是也唯王后三国媵　刘氏敞曰媵者何诸侯嫁女于诸侯以侄娣从二国徃媵之亦以侄娣从诸侯必三归媵不书此何以书讥何讥尔三国来媵非礼也交讥之又曰衞人来媵左氏曰凡诸侯嫁女同姓媵之异姓则否非也诸侯三归归各一族自同姓耳若嬴曹嬀弋之君嫁女者必同姓媵之则诸侯之媵或不能备矣天子之妃百二十又可一姓乎　程子曰媵小事不书伯姬之嫁诸侯皆来媵之故书以见其一女子之贤尚闻于诸侯况君子乎　胡氏宁曰左传诸侯嫁女同姓媵之异姓则否啖子非之云直讥三国来媵非礼岂为异姓乎盖诸侯一娶九女而三国来媵则是十二女也媵同时故经备书之以着其失礼不为异姓与同姓　家氏翁曰自入春秋内女适他国者有矣诸国之来媵者皆不书至是伯姬将归于宋衞人晋人齐人皆来媵盖伯姬有贤行诸国慕之虽齐晋之大忘其势而乐以其女为媵圣人备书抑亦讥其过制也】
　　【案诸侯嫁女左氏谓异姓不媵刘氏敞以为诸侯三归归各一族二说不同姑并存之以俟考】
　　【巳简王卯四年】九年【晋景十八年齐顷十七年衞定七年蔡景十年郑成三年曹宣十三年陈成十七年杞桓五十五年宋共七年秦桓二十三年楚共九年吴夀梦四年】
　　春王正月杞伯来逆叔姬之丧以归
　　左传【九年春杞桓公来逆叔姬之丧请之也杞叔姬卒为杞故也逆叔姬为我也】
　　公羊【杞伯曷为来逆叔姬之丧以归内辞也胁而归之也】
　　谷梁【夫无逆出妻之丧而为之也】
　　胡传【凡笔于经者皆经邦大训也杞叔姬一女子尔而四书于策何也有男女然后有夫妇有夫妇然后有父子故春秋愼男女之配重大昏之礼以是为人伦之本也事有大于此者乎男而贤也得淑女以为配则自家刑国可以移风俗女而贤也得君子以为归则承宗庙奉祭祀能化天下以妇道岂曰小补之哉夷攷杞叔姬之行虽贤不若宋共姬亦不至如鄫季姬之越礼也杞伯初来朝鲁然后出之卒而复逆其丧以归者岂非叔姬本不应出故鲁人得以义责之使复归葬乎鲁在春秋时内女之归不得其所者有矣圣人详录其始卒欲为后鉴使得有终而无弊也其经世之虑逺矣】
　　集说【陆氏淳曰啖氏云出妇未反而逆其丧非礼也女嫁未三月而死犹归葬于女氏之党今叔姬生未反于杞死而反葬故曰非礼也　赵氏鹏飞曰杞伯以叔姬为贤初则不当出以叔姬为不贤则卒不当以归初以为罪而出之终以为恩而逆之既曰有罪则不宜加恩既加恩则不可谓之罪二者必居其一矣观杞伯初絶之不敢直归之鲁先朝鲁而后归之则惧鲁可知及卒于鲁杞伯复来逆之皆畏鲁也　家氏翁曰夫妇大伦有过而出不获已也而礼有无子而出礼之疑也檀弓有孔氏不丧出母又疑也观春秋书叔姬之事见圣人厚伦之意自始归至卒以及逆丧皆系之杞春秋与其能归而为之书也未闻既出而遂絶既絶而不可复也彼谓子思不丧出母齐东传闻之说不得不辨　呉氏澂曰胡氏言姬本不应出故鲁得以义责之其说盖是　汪氏克寛曰宋襄公母出归于衞襄公即位其母思之义不可徃赋河广之诗而圣人取之则出妻固与庙絶不可复反是以啖氏谓出妇未反而逆其丧非礼也然春秋书叔姬卒与杞伯逆丧以归悉无贬辞则知叔姬盖无悖徳反义之行故杞桓公犹逆其丧夫在而逆丧归葬自应祔庙与宋襄母不同矣又曰内女出而来归者三郯伯姬齐子叔姬皆不书卒案左氏谓鲁请于杞公羊谓杞为鲁胁二说似异而实相同也叔姬之出或非其罪故鲁以逆丧为请杞人恐得罪于鲁虽非所愿亦屈意而从之则以为胁而归之也亦宜】
　　公防晋侯齐侯宋公卫侯郑伯曹伯莒子杞伯同盟于蒲
　　左传【为归汶阳之田故诸侯贰于晋晋人惧防于蒲以寻马陵之盟季文子谓范文子曰徳则不竸寻盟何为范文子曰勤以抚之寛以待之坚彊以御之明神以要之柔服而伐贰徳之次也是行也将始防呉呉人不至】
　　胡传【案左氏为归汶阳之田故诸侯贰于晋晋人惧防于蒲以寻马陵之盟夫盟非固结之本也衞献公言于甯喜求复国喜曰必子鲜在不然必败小邾射以句绎来奔曰使季路要我吾无盟夫信在言前者不言而自喻诚在令外者不令而自行晋初下令于齐反鲁衞之侵地而齐不敢违者以其顺也齐既从之鲁君亲徃拜其赐矣复有二命俾归诸齐一与一夺信不可知无惑乎诸侯之解体也晋人不知反求诸己惇信明义以补前行之愆而又欲刑牲歃血要质鬼神以御之是从事于末而不知本矣特书同盟以罪晋也】
　　集说【程子曰诸侯患楚之彊同盟以相保郑既盟复叛深罪其反覆　高氏闶曰晋不足以宗诸侯既为此盟而诸侯皆贰于是郑叛不服莒溃莫救故书同盟以着其恶　张氏洽曰晋因诸侯之贰不自反其失信反汶阳之非而复防诸侯同盟以威制约束之然自此郑鲁俱有叛晋之心执郑盟鲁纷纷甚矣治人不治反其智同盟岂所以一诸侯哉　赵氏鹏飞曰伯者之求诸侯假义而已不能久假而遽归之宜诸侯之贰也晋夺鲁田以归齐鲁何望于晋哉故晋虽恶宋而鲁宋共为婚姻宋公使来纳币而衞遂来媵鲁宋衞合为一家晋于是惧而为蒲之盟收诸侯之离心也蒲之盟才返而晋人亦来媵非惧三国合好以叛晋其肯然欤夫诸侯同盟必有其故虫牢之盟以得郑也马陵之盟疑诸侯贰于楚也蒲之盟惧三国结婚以叛晋也　李氏廉曰此盟如胡氏之意则恶其反覆而书同者也自虫牢马陵于蒲三盟列国之势稍振然虫牢郑服而不能明于尊王之义已不足以驾楚马陵两救虽足以协列国之心而伐郯之举不足以令诸侯汶阳之归不足以固诸侯于是郑鲁皆有叛意矣执郑伐郑止公盟公纷纷如是卒至防琐泽而与楚成防钟离而借呉援晋伯不足言矣　汪氏克寛曰程子以是盟患楚之彊同盟以相保则是同惧楚也盖晋人惧诸侯之贰者惧其贰于楚耳然鲁既失信于夺汶阳已则无信而要人以信虑人之异而彊其同安能保之不异哉于蒲与平丘皆同病楚皆晋人惧诸侯之贰而同盟春秋皆书同忧其反覆而不能终同也】
　　公至自防
　　二月伯姬归于宋
　　集说【范氏甯曰逆者非卿故不书　家氏翁曰自始至成礼七见经贵之也】
　　附录左传【楚人以重赂求郑郑伯防楚公子成于邓】
　　夏季孙行父如宋致女
　　左传【夏季文子如宋致女复命公享之赋韩奕之五章穆姜出于房再拜曰大夫勤辱不忘先君以及嗣君施及未亡人先君犹有望也敢拜大夫之重勤又赋绿衣之卒章而入】
　　公羊【未有言致女者此其言致女何录伯姬也】
　　集说【杜氏预曰女嫁三月又使大夫随加聘问谓之致女所以致成妇礼笃昏姻之好　孔氏頴逹曰桓二年冬齐侯使其弟年来聘曰齐仲年来聘致夫人也仲年行父俱是致女而彼言聘者在鲁而出则曰致女在他国而来则但言聘外内之异文也陆氏淳曰谷梁曰既嫁于夫讥以我尽之也赵子曰女嫁后遣使徃致之亲好之意何讥之有　刘氏敞曰致女者何妇人既嫁三月而见于庙称妇致之者成之也又曰谷梁曰不正故不与内称也说者云内称谓称使案内大夫受命而出无称使者假令与内称则曰公使季孙行父如宋致女乎　程子曰女既嫁父母使人安之谓之致女古者三月而庙见始成妇也伯姬贤鲁国重之故使卿致也　家氏翁曰齐仲年之来言致夫人他国以聘书鲁则言致女宋始以命卿将事故亦以命卿致女胡氏谓使卿非礼愚观书法似无讥】
　　晋人来媵
　　左传【晋人来媵礼也】
　　公羊【媵不书此何以书录伯姬也】
　　谷梁【媵浅事也不志此其志何也以伯姬之不得其所故尽其事也】
　　胡传【致女者何女既嫁三月而庙见则成妇矣而后父母使人安之故谓之致也伯姬贤行着于家故致女使卿特厚其嫁遣之礼贤名闻于逺故诸国争媵信其无妒忌之行程氏以为一女子之贤尚闻于诸侯况君子哉或曰鲁女虽贤岂能闻于逺乎曰古者庶女与非敌者则求为媵固为之择贤小君则诸侯之贤女自当闻矣】
　　秋七月丙子齐侯无野卒
　　集说【杜氏预曰丙子六月一日书七月从赴】
　　晋人执郑伯晋栾书帅师伐郑
　　左传【秋郑伯如晋晋人讨其贰于楚也执诸铜鞮栾书伐郑郑人使伯蠲行成晋人杀之非礼也兵交使在其间可也楚子重侵陈以救郑】
　　胡传【称人而执者既不以王命又不归诸京师则非伯讨也杀伯蠲不书者既执其君矣则行人爲轻亦不足纪也】
　　集说【刘氏敞曰称人以执者非伯讨也此其爲非伯讨奈何楚人以赂求郑郑伯防于楚晋人怒及郑伯之朝也执之而伐其国郑人改立君以拒晋然后归郑伯郑之乱晋爲之也又曰谷梁曰不言战以郑伯也非也春秋伐而不战多矣岂伐则必战乎又曰爲亲者讳疾亦非也执其君以伐其国无道甚矣方事贬之何故讳乎　许氏翰曰向使晋能制楚使之不能危郑讨郑可也今楚溃莒入郓晋不能救而禁郑之贰于楚郑独能无惩于肉袒牵羊之祸乎故晋景之执郑伯有愧于汉武之遣楼兰也　高氏闶曰郑伯虽与楚防旋卽悔过而躬朝于晋是己知前日之失而自服其罪矣晋人当舍其前失而待之以礼可也乃因其来朝而执之岂有以礼来朝而反防执辱者哉又况郑使伯蠲行成而杀之耶春秋所以深罪晋而人之也又曰自文宣以来晋楚争盟而伐郑郑从楚则晋师至从晋则楚师至然而自邲之战郑之从楚者十年其后晋侯伐郑更虫牢马陵之防然后郑伯受盟及蒲之防所以寻前日之盟也而晋人乃执辱郑伯又使栾书伐之明年又使卫侵郑又防诸侯伐郑方是时楚适备呉未暇争郑故郑之在晋者亦五年及楚一求成于郑而郑伯甘心于楚者盖追怒晋之不德弗恤小国之难而轻辱其君故与楚伐许侵宋同挠列国凡二十年间诸侯之师侵伐盟防曾无虚岁諰諰然常以失郑爲忧是祸也实晋有以啓之盖以不信蒲之盟故尔　家氏翁曰据传郑伯如晋是未告絶于晋也执其君伐其国晋政舛矣书人书执书伐诛晋也　汪氏克寛曰晋不能招防以礼怀远以德怒郑之贰于楚拘其君伐其国戮其行成之使暴矣然春秋书栾书帅师书伐不加贬辞楚人侵陈以救郑则削而不录者存晋而抑楚也　王氏樵曰称人以执与执其君而伐其国皆直书而义自见矣杀伯蠲不书旣执其君举重也楚侵陈以救郑不书不与其救也】
　　附录左传【晋侯观于军府见钟仪问之曰南冠而絷者谁也有司对曰郑人所献楚囚也使税之召而吊之再拜稽首问其族对曰泠人也公曰能乐乎对曰先父之职官也敢有二事使与之琴操南音公曰君王何如对曰非小人之所得知也固问之对曰其爲太子也师保奉之以朝于婴齐而夕于侧也不知其他公语范文子文子曰楚囚君子也言称先职不背本也乐操土风不忘旧也称太子抑无私也名其二卿尊君也不背本仁也不忘旧信也无私忠也尊君敏也仁以接事信以守之忠以成之敏以行之事虽大必济君盍归之使合晋楚之成公从之重爲之礼使归求成】
　　冬十有一月葬齐顷公
　　楚公子婴齐帅师伐莒庚申莒溃楚人入郓
　　左传【冬十一月楚子重自陈伐莒围渠丘渠丘城恶众溃奔莒戊申楚入渠丘莒人囚楚公子平楚人曰勿杀吾归而俘莒人杀之楚师围莒莒城亦恶庚申莒溃楚遂入郓莒无备故也君子曰恃陋而不备罪之大者也备豫不虞善之大者也莒恃其陋而不修城郭浃辰之间而楚克其三都无备也夫诗曰虽有丝麻无弃菅蒯虽有姬姜无弃蕉萃凡百君子莫不代匮言备之不可以已也】
　　【渠丘杜注邑名汉北海安丘县孟康曰古渠丘也晋地道记曰安丘有渠丘亭今属山东青州府】
　　胡传【孟子曰凿斯池也筑斯城也与民守之效死而民不去是则可爲也夫凿池筑城者爲国之备所谓事也效死而民不去爲国之本所谓政也莒恃其陋不修城郭浃辰之间楚克其三都信无备矣然兵至而民逃其上不能使民效死而不去则昧于爲国之本也虽隆莒之城何益乎】
　　集说【刘氏敞曰谷梁曰大夫溃莒而之楚非也经但云莒溃不云之楚谷梁安所受此语乎且溃者非大夫所爲何故专以大夫解之乎此似不晓溃之说凡溃者取其如水之决尔　程氏迥曰此婴齐也向也于防蜀称婴齐于盟称人今也于伐莒称婴齐于入郓称人一人之身俄而进退焉春秋于楚无所不尽其辞也是以于柏举战称人奔称囊瓦　家氏翁曰楚之伐莒以救郑也莒同盟马陵及蒲晋坐视其危亡而莫之恤春秋所恶也郑防楚则执其君以伐之莒敝于兵则置不问盟主之道固如是乎】
</div>
    <div class="pagination">
<a href="钦定春秋传说汇纂_page53.html">上一页</a><span>...</span><a href="钦定春秋传说汇纂_page49.html">49</a><a href="钦定春秋传说汇纂_page50.html">50</a><a href="钦定春秋传说汇纂_page51.html">51</a><a href="钦定春秋传说汇纂_page52.html">52</a><a href="钦定春秋传说汇纂_page53.html">53</a><span class="current-page">54</span><a href="钦定春秋传说汇纂_page55.html">55</a><a href="钦定春秋传说汇纂_page56.html">56</a><a href="钦定春秋传说汇纂_page57.html">57</a><a href="钦定春秋传说汇纂_page58.html">58</a><a href="钦定春秋传说汇纂_page59.html">59</a><span>...</span><a href="钦定春秋传说汇纂_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
