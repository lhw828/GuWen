<!DOCTYPE html>
<html>
<head>
    <meta charset="UTF-8">
    <title>春秋左传正义 - 第 125 页/共 226 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传正义 - 第 125 页/共 226 页</h1>
    <div class="content">
  

卷三十五 襄二十二年，尽二十四年 

　卷三十五 襄二十二年，尽二十四年 
　　【经】二十有二年，春，王正月，公至自会。（无传。） 
　　夏，四月。秋，七月，辛酉，叔老卒。无传。子叔齐子。 
　　冬，公会晋侯、齐侯、宋公、卫侯、郑伯、曹伯、莒子、邾子、薛伯、杞伯、小邾子于沙随。公至自会。无传。 
　　楚杀其大夫公子追舒。书名者，宠近小人，贪而多马，为国所患。
　　○近，附近之近。 
　　【传】二十二年，春，臧武仲如晋，（公频与晋侯外会，今各将罢还，鲁之守卿遣武仲为公谢不敏，故不书。
　　○守，手又反。为公，于伪反。） 
　　[疏]注“公频”至“不书”。
　　○正义曰：经书“正月，公至自会。”则武仲初发，公仍未至。传言“武仲如晋”，正为御叔傲使不论聘晋之意。故杜原公之未归而遣使，使又不书於经，知是鲁之守臣使適晋也。二十六年，郑伯朝晋而归，使公孙夏谢不敏。知此亦是为公谢不敏，非公命，故不书也。服虔云：“武仲非卿，故不书。”前年传武仲为司寇，后年出奔，书於经。此年不得云非卿也。
　　雨，过御叔。御叔在其邑，将饮酒，御叔，鲁御邑大夫。
　　○过，古禾反。御叔，鱼吕反，又鱼据反。曰：“焉用圣人？武仲多知，时人谓之圣。
　　○焉，於虔反。知音智，又如字。 
　　[疏]注“武仲”至“之圣”。
　　○正义曰：《周礼 大司徒》：“以乡三物教万民，一曰六德：知、仁、圣、义、忠、和。”郑玄云：“圣通而先识也。”《尚书 洪范》云“睿作圣”，是圣者通识之名，时人见其多知，故以圣人言之，非为武仲实是大圣也。《尚书》称“惟狂克念作圣，惟圣罔念作狂”。《诗》称“人之齐圣”、“皇父孔圣”、“母氏圣善”，皆非大圣也。
　　我将饮酒，而已雨行，何以圣为？”穆叔闻之，曰：“不可使也，而傲使人，言御叔不任使四方。
　　○傲，三报反。使人，所吏反，注同。任音壬。国之蠹也。”令倍其赋。古者家有国邑，故以重赋为罚。传言穆叔能用教。
　　○蠹，丁故反。 
　　[疏]注“古者”至“用教”。
　　○正义曰：《周礼 大司徒》云：“凡建邦国，诸公之地，方五百里，其食者半。诸侯之地，方四百里；诸伯之地，方三百里，其食者三之一。诸子之地，方二百里；诸男之地，方百里，其食四之一。”郑玄云：“其食者半、三之一、四之一者，土均均邦国地贡轻重之等，必足其国礼俗丧纪祭祀之用，乃贡其馀。大国贡重，正之也，小国贡轻，字之也。”此是诸侯之国贡王之差也。《司勋职》云：“凡颁赏地，三之一食。”郑玄云：“赏地之税，三分计税，王食其一，二全入於臣。”此采邑贡王之数也。然则诸侯之臣，受其采邑者，亦当三分之一而归於公。故云“古者家其国邑”，言以国邑为己之家，有贡於公者，是减巳而贡之，故以“重赋为罚”，言重倍其赋，当以三分而二入公也。
　　夏，晋人徵朝于郑。召郑使朝。郑人使少正公孙侨对，少正，郑卿官也。公孙侨，子产。
　　○少，诗照反，注及下少年同。侨，其骄反。 
　　[疏]注“少正郑卿官也”。
　　○正义曰：十九年传云“立子产为卿”，知少正是郑之卿官名也。春秋之时官名变改，《周礼》无此名也。
　　曰：“在晋先君悼公九年，我寡君於是即位。鲁襄八年。即位八月即位年之八月而我先大夫子驷从寡君以朝于执事。执事不礼於寡君。言朝执事，谦不敢斥晋侯。寡君惧，因是行也。我二年六月朝于楚，因朝晋不见礼，生朝楚心。晋是以有戏之役。在九年。
　　○戏，许宜反。楚人犹竞，而申礼於敝邑敝邑。欲从执事，而惧为大尤，曰，‘晋其谓我不共有礼’，是以不敢携贰於楚。我四年三月，先大夫子蟜又从寡君以观衅於楚，实朝，言观衅，饰辞也。言欲往视楚，知可去否。
　　○共音恭。下共祀同。衅，许勤反。晋於是乎有萧鱼之役。在十一年。谓我敝邑，迩在晋国，譬诸草木，吾臭味也，晋、郑同姓故。而何敢差池？差池，不齐一。
　　○差，初宜反，又初佳反，一音七河反，注同。池，徐本作沱，直知反，一音徒何反，注同。楚亦不竞，寡君尽其土实，土地所有。重之以宗器，宗庙礼乐之器，锺磬之属。
　　○重，直用反。以受齐盟。齐，同也。遂帅群臣随于执事，以会岁终。朝正。 
　　[疏]注“朝正”。
　　○正义曰：言“以会岁终”，则岁事终以至正月朝正也。“朝正”，二十九年传文也。
　　贰於楚者，子侯、石盂，归而讨之。石盂，石。
　　○盂音于。，敕略反。溴梁之明年，溴梁在十六年。子蟜老矣，公孙夏从寡君以朝于君，见於尝酎，酒之新熟，重者为酎。尝新饮酒为尝酎。
　　○夏，户雅反，下同。见，贤遍反，又如字。酎，直又反。 
　　[疏]注“酒之”至“尝酎”。
　　○正义曰：《月令》“孟夏，天子饮酎，用礼乐”。郑玄云：“酎之言醇也，谓重酿之酒也。春酒至此始成，与群臣以礼乐饮之於朝，正尊卑也。”彼言“饮酎”，当是夏祭之后。此言“尝酎”，谓见於夏祭，故云“与执膰焉”，谓祭末受胙肉也。
　　与执燔焉。助祭。
　　○与音预。燔，又作膰，音烦，祭肉也。间二年，闻君将靖东夏，谓二十年澶渊盟。
　　○间，间厕之间，又如字。四月，又朝以听事期。先澶渊二月往朝，以听会期。
　　○先，悉荐反。不朝之间，无岁不聘，无役不从。以大国政令之无常，国家罢病，不虞荐至，荐，仍也。
　　○罢音皮。荐，在荐反。无日不惕，岂敢忘职？惕，惧也。
　　○惕，他历反。大国若安定之，其朝夕在庭，何辱命焉？言自将往，不须来召。
　　○朝如字。若不恤其患，而以为口实，口实，但有其言而已。 
　　[疏]注“口实”至“而巳”。
　　○正义曰：但有徵责之言实出於口也。服虔云：实谓谴让也。
　　其无乃不堪任命，而翦为仇雠，剪，削也。谓见剥削不堪命，则成仇雠。敝邑是惧，其敢忘君命？委诸执事，执事实重图之！”传言子产有辞，所以免大国之讨。 
　　秋，栾盈自楚適齐。晏平仲言於齐侯曰：“商任之会，受命於晋。受锢栾氏之命。今纳栾氏，将安用之？小所以事大，信也。失信，不立。君其图之！”弗听。退告陈文子曰：“君人执信，臣人执共，忠、信、笃、敬，上下同之，天之道也。君自弃也，弗能久矣。”为二十五年齐弑其君光传。九月，郑公孙黑肱有疾，归邑于公。黑肱，子张。肱，古宏反。召室老、宗人立段，段，子石，黑肱子。而使黜官、薄祭，黜官，无多受职。祭以特羊，殷以少牢，四时祀，以一羊。三年盛祭，以羊豕。殷，盛也。 
　　[疏]注“四时”至“盛也”。
　　○正义曰：少牢馈食礼者，诸侯之大夫时祭之礼也。是时祭用少牢，今公孙黑肱使黜官薄祭，故时祭用特羊，殷祭乃少牢。诸侯之大夫止用少牢。而《礼器》云：“君子大牢而祭，谓之礼。匹士大牢而祭，谓之攘。”郑玄云：“君子谓大夫以上。”是大夫之祭有用大牢时也。又《杂记》云：“上大夫之虞也少牢，卒哭成事，祔，皆大牢。”据此二文，大夫得用大牢者，《礼器》之文，据天子大夫故也。《杂记》据丧祭故进用等。《士丧礼》士遣奠用少牢是也。大夫无禘祫，而而云殷三年祭者，《礼记》言大夫有善於君，祫及五世。是大夫有功或得禘祫也。刘炫云：“《礼器》云：‘君子大牢而祭谓之礼，匹士大牢而祭谓之攘。’郑玄云：‘君子谓大夫以上。’是大夫祭有用大牢时也。《杂记》云：‘大夫之虞也皆少牢，卒哭与祔皆大牢。’丧祭有大牢，明吉祭亦有也。此言特羊，必是时祭，殷以少牢，明是三年一为大祭，犹天子诸侯禘也。礼，大夫时祭少牢，大祭大牢，今黑肱全减之盛也。”
　　足以共祀，尽归其馀邑。曰：“吾闻之，生於乱世，贵而能贫，民无求焉，可以后亡。敬共事君，与二三子。生在敬戒，不在富也。”已巳，伯张卒。君子曰：“善戒！《诗》曰：‘慎尔侯度，用戒不虞。’郑子张其有焉。”《诗 大雅》。侯，维也。义取慎法度，戒未然。
　　○尽归，津忍反，凡此例可求，故特音之。 
　　[疏]“诗曰”至“有焉”。
　　○正义曰：《诗 大雅 抑》之篇。侯，维也。言谨慎尔身，唯在依法度，用此以戒不亿度之事。郑子张其有此诗之义焉。言生在敬戒，是慎法度也。贵而能贫，是戒不虞也。
　　冬，会于沙随，复锢栾氏也。晋知栾盈在齐，故复锢也。
　　○复，扶又反，注同。下复使、下注复生、不复行皆同。栾盈犹在齐，晏子曰：“祸将作矣！齐将伐晋，不可以不惧。”为明年齐伐晋传。 
　　楚观起有宠於令尹子南，未益禄而有马数十乘。言子南偏宠观起，令富。
　　○数，所主反。乘，绳证反。令，力呈反。楚人患之，王将讨焉。子南之子弃疾为王御士，御王车者。王每见之，必泣。弃疾曰：“君三泣臣矣，敢问谁之罪也。”王曰：“令尹之不能，尔所知也。国将讨焉。尔其居乎？”问能止事我否？对曰：“父戮子居，君焉用之？泄命重刑，臣亦不为。”漏泄君命，罪之重。
　　○焉，於虔反，下焉入同。泄，息列反，又以制反。王遂杀子南於朝，轘观起於四竟。轘，车裂以徇。
　　○轘音患。竟音境，下同。子南之臣谓弃疾：“请徙子尸於朝。”欲犯命取殡。
　　○殡，必刃反。曰：“君臣有礼，唯二三子。”不欲犯命移尸。三日，弃疾请尸，王许之。既葬，其徒曰：“行乎？”行，去也。曰：“吾与杀吾父，行将焉入？”曰：“然则臣王乎？”曰：“弃父事雠，吾弗忍也！於事是雠，於实是君，故虽谓雠，而不敢报。
　　○与音预。杀如字，一音试。遂缢而死。传讥康王与人子谋其父，失君臣之义。
　　○缢，一赐反。复使薳子冯为令尹，公子齮为司马，屈建为莫敖。屈建，子木也。
　　○齮，五绮反。屈，居忽反。有宠於薳子者八人，皆无禄而多马。他日朝，与申叔豫言，弗应而退。从之，入於人中。申叔辟薳子，不欲与语。
　　○应，应对之应。又从之，遂归。退朝，见之，薳子就申叔家见之。曰：“子三困我於朝，吾惧，不敢不见。吾过，子姑告我，何疾我也？”对曰：“吾不免是惧，何敢告子？”言恐与子并罪，故不敢与子语。
　　○不见，贤遍反。曰：“何故？”对曰：“昔观起有宠於子南，子南得罪，观起车裂，何故不惧？”自御而归，不能当道。薳子惶惧，意不在御。至，谓八人者曰：“吾见申叔，夫子，所谓生死而肉骨也。已死复生，白骨更肉。知我者，如夫子则可。夫子，谓申叔也。如夫子，谓以义匡已。不然，请止。”止，不相知。辞八人者，而后王安之。辞，遣之。 
　　十二月，郑游贩将归晋，游贩，公孙虿子。
　　○贩，普板反。未出竟，遭逆妻者，夺之以馆于邑。舍止其邑，不复行。丁巳，其夫攻子明，杀之，以其妻行。十二月无丁已。丁巳，十一月十四日也。子展废良而立大叔，良，游眅子。大叔，眅弟。
　　○太音泰。曰：“国卿，君之贰也，民之主也，不可以苟。请舍子明之类。”子明有罪，而良又不贤故。
　　○舍音舍。求亡妻者，使复其所。使游氏勿怨，郑国不讨专杀之人，所以抑强扶弱，临时之宜。曰：“无昭恶也。”交怨，则父之不脩益明也。 
　　[疏]注“交怨”至“明也”。
　　○正义曰：若游氏报杀此人，则人知其父被杀。其父所以见杀，为夺人妻故也。报杀则人知其父，是父之行不脩益明也。
　　【经】二十有三年，春，王二月，癸酉，朔，日有食之。（无传。） 
　　三月，已巳，杞伯匄卒。五同盟。
　　○匄，古害反。 
　　[疏]注“五同盟”。
　　○正义曰：匄以十年即位，九年盟于戏，十一年于亳城北，十六年于溴梁，十九年于祝柯，二十年于澶渊，皆鲁杞俱在，是五同盟。
　　夏，邾畀我来奔。无传。畀我是庶其之党，同有窃邑叛君之罪。来奔，故书。
　　○畀，必利反。 
　　[疏]注“畀我”至“故书”。
　　○正义曰：杜从贾说，以为庶其之党，同有窃邑叛君之罪。刘炫《规过》云：“杜此注云‘庶其之党’，庶其奔鲁三年，若是其党，邾人即应讨之，何因至今始奔？庶其以邑奔鲁，鲁人还以赐之，畀我不得彼邑，窃邑之状复何在焉？《释例》又曰：‘小国之卿，或命而礼仪不备，或未加命数，故不书之。邾畀我之等，其奔亡亦多，所书唯数人而已，知其合制者少也。’如彼所说，又以畀我是卿，何为两说自相矛楯乎？”炫以为《释例》是，《集解》非。今删定知不然者，原杜之意，以二十一年邾庶其窃邑来奔，去此既近，邾更无事，今畀我来奔，必是庶其之党，同有窃邑叛君之罪。《春秋》之例，命卿有罪，出奔皆书名。畀我书名，罪其与庶其同党，非谓畀我非命卿，与《释例》不违。刘不晓杜旨，妄为规过，非也。
　　葬杞孝公。无传。 
　　陈杀其大夫庆虎及庆寅。书名，皆罪其专国叛君。言及，使异辞，无义例。 
　　[疏]注“书名”至“义例”。
　　○正义曰：被杀书名，是罪之文，故以专国叛君为二庆罪状。成十七年晋杀其大夫卻锜、郤犨、郤至，哀四年蔡杀其大夫公孙姓、公孙霍，皆不言“及”。文九年晋杀其大夫士縠及箕郑父，与此并言“及”。传无其说，知是史异辞，无义例也。
　　陈侯之弟黄自楚归于陈。诸侯纳之曰归。黄至楚自理得直，欲为楚所纳。 
　　晋栾盈复入于晋，以恶入曰复入。
　　○复，扶又反，注同。入于曲沃。兵败奔曲沃。据曲沃众，还与君争，非欲出附他国，故不言叛。
　　○还，户关反。争，争斗之争。 
　　[疏]注“兵败”至“言叛”。
　　○正义曰：案传栾盈潜入曲沃，之甲以入晋都，及败，又入于曲沃。潜入之时，晋人不觉，及败后更入。晋人以其状告，故先书“复入于晋”，后言“入于曲沃”，谓其败而后入，故云“兵败奔曲沃”也。不言叛者，叛谓以邑叛属他国。栾盈既入曲沃，据曲沃之众与君战争，兵败而死，终亦不附他国，故不言叛也。然则昭二十一年，宋华亥入于宋南里以叛；定十一年，宋公之弟辰入于萧以叛；十三年，晋赵鞅入于晋阳以叛，荀寅入于朝歌以叛，皆非叛属他国。而并书“叛”者，彼皆与国相距不胜而即出奔，得归乃言复国，皆有叛属他国之意，故本国皆以叛告。此栾盈与君争胜，不胜即死，未有叛属他国之意，故晋人不以叛告也。
　　秋，齐侯伐卫，遂伐晋。两事，故言遂。 
　　[疏]注“两事故言遂”。
　　○正义曰：遂者，因上事上下事之辞。是两事，故曰“遂”。僖二十八年，晋侯侵曹，晋侯伐卫，亦是一举而为两事，不言遂者，於彼注云“再举晋侯者，曹、卫两来告”。然则此言“遂”者，齐人来告，以齐告为文，故乃言“遂”也。
　　八月，叔孙豹帅师救晋，次于雍榆。豹救晋，待命于雍榆，故书次。雍榆，晋地。汲郡朝歌县东有雍城。
　　○雍，於用反。朝如字。 
</div>
    <div class="pagination">
<a href="春秋左传正义_page124.html">上一页</a><span>...</span><a href="春秋左传正义_page120.html">120</a><a href="春秋左传正义_page121.html">121</a><a href="春秋左传正义_page122.html">122</a><a href="春秋左传正义_page123.html">123</a><a href="春秋左传正义_page124.html">124</a><span class="current-page">125</span><a href="春秋左传正义_page126.html">126</a><a href="春秋左传正义_page127.html">127</a><a href="春秋左传正义_page128.html">128</a><a href="春秋左传正义_page129.html">129</a><a href="春秋左传正义_page130.html">130</a><span>...</span><a href="春秋左传正义_page126.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
