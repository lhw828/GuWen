<!DOCTYPE html>
<html>
<head>
    <meta charset="UTF-8">
    <title>读春秋编 - 第 5 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读春秋编 - 第 5 页/共 17 页</h1>
    <div class="content">　　僖公【名申庄公庶子闵公兄母成风諡法小心畏忌曰僖】
　　元年【壬戌】春王正月【僖公内不承国于先君上不请命于天王不书即位正王法也　公羊传继弑君子不言即位此非子也其称子何臣子一例也注礼诸侯臣诸父兄弟以臣之继君犹子之继父也其服皆斩衰敌传称臣子一例】
　　齐师宋师曹师次于聂北救郉【狄伐郉齐桓率诸侯之师以救之次于聂北者杜氏谓按兵观衅以待事也盖齐桓惧狄而持重视其便利不遽决于一战春秋书次讥其缓也礼救患当急齐与诸国俱称师必兵力之众可救而不速进故郉溃出奔师然经书次不书缓以其终有救郉之功也聂北杜氏注邢地】
　　夏六月郉迁于夷仪【公羊作陈仪　夷仪杜氏注郉地舆地广记河北郉州龙冈县北有夷仪岭　左氏传诸侯救郉郉人溃出奔师师遂逐狄人具郉器用而迁之师无私焉闵二年传郉迁如归见齐侯委任得人用兵齐整书郉迁谓其意欲迁而迁以定之也与逼迁而强取者不同】
　　齐师宋师曹师城郉【郉畏狄而自迁于夷仪齐与诸侯城之救灾患也所以美齐桓之功也虽不以王命兴师是时中国衰防灭亡相继天子不能正诸侯能救而存之则圣人亦兴之也故胡氏曰以王命兴师者正能救而兴之者权】
　　秋七月戊辰夫人姜氏薨于夷齐人以归【左氏传闵二年哀姜孙于邾齐人取而杀之于夷以其尸归僖公请而葬之夫人在内薨有常处故止书薨在外则书地不言齐人杀讳之也哀姜滛乱而杀二君齐为鲁讨其辠而以丧归盖自文姜弑夫逃辟而啓之也齐桓仗义而伯故哀姜庆父皆不能免使后之奸恶有所畏而不敢为也】
　　楚人伐郑【左氏传楚人伐郑郑即齐故也　荆始以州举今改号曰楚经书楚书人以其自此浸强矣然犹君臣同辞终齐桓之世而不得与中国之防盟者齐桓能制其强也至僖十七年齐桓没而宋襄覇楚始列于防盟不特书人乃以爵书亦由渐而至也】
　　八月公防齐侯宋公郑伯曹伯邾人于柽【柽音赪杜氏注宋地陈国陈县西北有柽域今宛丘县也　左氏传盟于荦音洛谋救郑也荦即柽也地有二名此衣裳之会第六九合第四会也是时楚伐郑其势方强齐会诸侯合谋救之慎重而不轻举也】
　　九月公败邾师于偃【杜氏注偃邾地　八月公方与邾防于柽甫一月乃诈败邾师左氏以虚丘之戍将归者也盖邾人送哀姜还齐齐杀之公求诸齐齐送姜氏之丧邾惧乃归公要而败之不言邾侵我伐我又不言战而遽书败邾师以诈败之幸胜也故书以讥之鲁僖恃齐之亲亦不畏齐之伯政遂败与防之邾齐不之罪者以公亲至柽邾以人防也僖之意莫非哀姜孙于彼故迁怒以败其师然则邾何罪耶】冬十月壬午公子友帅师败莒师于郦获莒挐【女居反郦音梨鲁地　莒人来求归庆父之赂而不与乃以兵至季友以偏师败之获莒侯之弟挐胡氏曰不能喻以辞命使知不直以抑止之又用诈谋擒其主将故以友为主而书败获责之备也】
　　十有二月丁巳夫人氏之丧至自齐【齐为覇主以哀姜与弑二君正其辠杀之于夷义已絶而死不以正不可复入宗庙矣僖公请而葬之告庙而书至非义也死书姜氏丧至则去姜姓以恶之也而仍氏者不同乎文姜也文姜弑夫虽臣子得絶之矣哀姜杀子终不可以子故雠母唯覇主得行焉】
　　二年【癸亥】春王正月城楚丘【楚丘衞邑卫为狄所灭野处漕邑齐桓率诸侯城其邑俾之立国徳莫大焉木之诗美之夫子盖尝録之矣然春秋书城楚丘齐与诸侯略而不言若鲁自城其邑又不言为卫何邪诸儒谓诸侯不得专封春秋不与之故不书吕氏曰非也专封者以此地封此人也诸侯有相灭亾其时天子不能令方伯不能救力能救而复之可也以是为专封是嫂溺援之以手而以为罪也陆氏谓鲁城之非正也曷为无讥焉曰王政不行列国相残齐桓为覇主存亾继絶鲁从其令亦所以自安也故通其变以示不失正也不书齐命为桓讳也不系于卫示无所讥也若言城卫楚丘则彼我俱非也】
　　夏五月辛巳葬我小君哀姜【僖公请之故纯用小君礼而书葬也哀姜庄公之夫人哀姜夫人之諡諡所以旌徳夫人之所为如此而不得其死诚可哀也已】
　　虞师晋师灭下阳【晋欲伐虢以屈产之乘垂棘之璧假道于虞虞公许之宫之竒谏不聼虞贪寳而忘唇亡齿寒之势乃起师为之向导故书虞师为戎首在晋师之上下阳虢邑也非国而曰灭重下阳也盖下阳虞虢之塞邑其地险要失下阳则虞虢亡矣故书灭而其后不书灭虢　晋与虞虢同姓之邻国晋大而虞虢小晋图虢恐虞虢之相救故以货啗虞而间其交虞不悟虢亡则虞亦亾因贪赂而迷焉春秋书之所以示虞之自取灭亡着晋献凌小国灭同姓之罪也】
　　秋九月齐侯宋公江人黄人盟于贯【公羊作贯泽江国在汝南安阳县今蔡州新息县之地黄嬴姓国在汝南弋阳县今光州定城县也贯宋地今兴仁府济隂县有贯城　左氏传盟于贯服江黄也　此衣裳之会第七九合第五防也江黄楚与国始来服齐但约宋与盟不烦诸侯也齐桓欲服楚先服此二国以孤楚之势以渐而致楚之来其虑事也逺矣此其所以成霸功也】
　　冬十月不雨【谷梁传不雨者勤雨也言不雨是欲得雨之心勤也明君之恤民】
　　楚人侵郑【左氏传楚伐郑鬭章囚郑伯　楚自元年称人不狄之比之小国也】
　　三年【甲子】春王正月不雨夏四月不雨【谷梁传不雨者勤雨也一时言不雨者闵雨也经一时辄言不雨忧民之至闵忧也闵雨者有志乎民者也　去冬及今年春夏之不雨阳亢也圣笔屡书之着其君忧民之忧也若夫文公厯三时不雨而并书之故自十有二月不雨至于秋七月而书自正月不雨至于秋七月而书见其不以民为忧而弃民事所以着其慢也】
　　徐人取舒【杜氏注徐国在下邳僮县东南舒国今庐江舒城县　舒附庸之国服属于楚徐人取之盖隂附齐而为齐取也不然宁不畏楚之强况徐与舒相去甚逺非封境相接而欲广其土地越竟而取其国必有所恃而有所为也书取而不书灭不絶其祀也】
　　六月雨【谷梁传雨云者喜雨也喜雨有志乎民者也不雨而屡书见忧民之忧喜雨而特书见乐民之乐故惧灾恤民之意春秋书之以示训也】
　　秋齐侯宋公江人黄人会于阳谷【阳谷齐地今东平府须昌县北　此衣裳之会第八九合第六会也　江黄去年来盟今嵗再会定伐楚之约也及四年齐会诸侯侵蔡伐楚而江黄不从行但守其境不动何耶此盖齐桓令其自为犄角之势以制胜克敌此桓之善为谋也】
　　冬公子友如齐涖盟【左氏传齐侯为阳谷之会来寻盟杜氏曰公时不会阳谷故齐侯自阳谷遣人诣鲁求寻盟鲁使上卿诣齐受盟涖临也就盟于齐临涖之耳犹荘以涖之之涖也】
　　楚人伐郑【左氏传楚人伐郑郑伯欲成孔叔不可曰齐方勤我勤恤郑难弃德不祥　齐之恤郑至矣郑以囚伯之故欲从楚郑臣懐之谏以不可防德楚至此凡五侵伐郑矣是以齐侯明年大举以伐之】四年【乙丑】春王正月公会齐侯宋公陈侯卫侯郑伯许男曹伯侵蔡蔡溃遂伐楚次于陉【蔡自北杏一会明年为楚入是时楚方强故齐桓养其威力不肯轻出师以救之自是之后蔡党于楚今齐会八国之师先事侵蔡蔡溃先披楚之党也潜师掠境曰侵用奇兵也声罪致讨曰伐用正兵也遂以诸侯溃蔡之师伐楚威震而兵强楚于是大惧何敢婴其锋乎齐与诸侯之师乃次于陉陉楚地次止也止而不速进也恐速进则多伤士卒盖欲临之以威绥之以德楚子使屈完如师来求盟因而许之虽有诸侯而不用盖霸者之师求以服人而已桓之此举不战而服楚是可纪其功也所惜者齐桓与管仲不知请命于天子擅合诸侯规模狭隘非天吏讨辠之法也圣笔书遂者讥其专也书次于陉者着其师有节制能慑楚以定中国也】
　　夏许男新臣卒【传言卒于师陆淳以为非盖召陵地属颍川颍川今之顺昌府长社县去许密迩故许男疾而归也故经不书卒于师而但书卒也】
　　楚屈完来盟于师盟于召陵【屈完楚大夫之名氏通之者嘉其服义而进之也来而不书使不与其同于盟防以严中外之分而重方伯之体屈完旣至而桓公退师以礼楚与盟而不遂也于此见齐师虽强桓公能以律用之而不暴楚人已服桓公能以礼下之而不骄虽不足以尽王者之事夫子所谓一匡天下民到于今受赐实二百四十年甚盛之举不得不序其绩也】
　　齐人执陈袁涛涂【袁左氏作辕今从公谷　袁涛涂陈大夫也齐帅诸侯自陈而南至楚其还师也陈恐齐亦由此道复有供给之费故令袁涛涂说桓公濵海而东服东夷且归桓公于是还师濵海而东大防于沛泽之中顾而执涛涂齐侯以涛涂误军故执之胡氏曰陈大夫一谋不协其身见执其国见伐见侵桓公失在于量浅而器不宏也春秋称人以执罪齐侯也】
　　秋及江人黄人伐陈【程子曰齐命也谷梁传不言其人及之何内师也鲁之师也　左氏传伐陈讨不忠也　涛涂之事左氏与公羊传不同如左氏则齐师仍由陈还但怒涛涂之言防误军事耳若果由陈郑而归则何必鲁及江黄伐陈又再勤七国之师乎以此考之则公羊大防沛泽之说可信不然何齐桓怒陈之甚旣伐而又侵之也】
　　八月公至自伐楚【师出三时之久故必告而书至也】
　　葬许穆公
　　冬十有二月公孙兹帅师会齐人宋人卫人郑人许人曹人侵陈【公孙兹叔牙子叔孙戴伯也　左氏传叔孙戴伯帅师防诸侯之师侵陈陈成归辕涛涂春秋书侵陈极贬之也齐桓服楚受盟而志顿骄陈袁涛涂误军非惟辠其臣伐其君而又会七国侵之待】
　　【其服而后已】
　　五年【丙寅】春晋侯杀其世子申生【谷梁传目晋侯斥杀恶晋侯也公羊传杀世子母弟直称君者甚之也初晋献公以世子申生为冢嗣后嬖骊姬姬欲立其子奚齐谮申生申生不辨被防自缢陆淳曰申生有爱父之心而防父于不义使谗人得志国以大乱谚所谓小仁大仁之贼也春秋罪献公正其本也献公宠骊姬嬖庶孽迷于欲而忘反蔽防贼而不知轻世适之重以自祸其家国中生死未防而公卒奚齐卓子亦被杀晋乱二十余年董子所谓为人父而蒙首恶之名者圣笔专罪晋侯以为有国者之鉴也】杞伯姬来朝其子【伯姬来宁成风也其子十歳随母以来朝公也杞伯在其子防而令行朝礼失正也春秋书以参讥之也】
　　夏公孙兹如牟【左氏传公孙兹如牟娶焉兹叔牙子】
　　公及齐侯宋公陈侯卫侯郑伯许男曹伯会王世子于首止【首止公谷作首戴杜氏注陈留襄邑有首乡防邑今属拱州　此衣裳之会第九九合第七防也王世子恵王之太子郑也恵后死继后生叔带欲立之齐桓以王废长立防溺爱不可以谏遂率诸侯防王世子于首止示天下戴之以为天王之贰所以尊国本絶乱阶也于是世子之位定而周以宁故春秋善之是时王室衰防诸侯不贡觐齐桓率诸侯以尊世子是即尊天子也天子闻之宁不乐诸侯之推戴其子而不易其位君臣父子之道得矣故汉之四皓从太子而恵帝之位定周之诸侯会世子而防王之位定皆纳约自牖之义窃疑子房用齐桓之遗意也　春秋书及以会若王子在是诸侯咸往防焉特殊其会所以尊君而抑臣也】秋八月诸侯盟于首止【公羊传诸侯何以不序一事而再见者前目而后凡也谷梁传无中事而复举诸侯何也尊王世子而不敢与盟也尊则其不敢与盟何也盟者不相信也故谨信也不敢以所不信而加之尊者桓诸侯也不能朝天子是不臣也王世子子也块然受诸侯之尊已而立乎其位是不子也桓不臣王世子不子则其所善焉何也是则变之正也虽非礼之正而合当时之冝天子防诸侯不享觐桓控大国扶小国统诸侯不能以朝天子亦不敢致天王尊王世子于首戴乃所以尊天王之命也世子含王命会齐桓亦所以尊天王之命也世子受之可乎是亦变之正也天子防诸侯不享觐世子受诸侯之尊已而天王尊矣世子受之可也　此盟盖会世子之礼已毕约诸侯以同戴世子谓自今盟后不可违盟而反助恵王废世子也世子天下之本本一揺则乱谋于未乱所以宁周此春秋之义举也】
　　郑伯逃归不盟【恵后欲易世子恵王徇其意故闻齐桓此举反不以为恱　左氏传王使周公宰孔也召郑伯曰吾抚汝以从楚辅之以晋可以少安王恨齐桓定大子位故召郑伯使叛齐也晋楚不服于齐故以镇安郑郑伯喜于王命而惧其不朝于齐也故逃归不盟孔叔止之曰国君不可以轻轻则失亲失亲患必至病而乞盟所丧多矣君必悔之弗聴迅其师而归　传例曰逃义曰逃逃者匹夫之事郑伯内牵私命外欲与楚故不盟而逃春秋书之极致其贬桓公不师诸侯以讨郑则天下无心于尊周则不知所惩矣】楚人灭子奔黄【杜氏注国在弋阳轪县东南地谱光州光山县　左氏传楚鬬谷于菟灭奔黄于是江黄道栢方睦于齐皆姻也子恃之不事楚又不设备故亡泰山孙氏曰此言楚人灭者恶齐桓之不能救也故子不名十年狄灭温十二年楚人灭黄同此　黄同壤黄受子之奔故十二年楚灭黄原于齐桓不能救遂启其围许郑之纷纷有慿陵诸夏之意春秋书灭辠桓也】九月戊申朔日有食之
　　冬晋人执虞公【左氏传晋侯复假道于虞以伐虢宫之竒諌曰虢虞之表也虢亡虞必从之晋不可啓宼不可翫一之谓甚其可再乎谚所谓辅车相依唇亡齿寒其虞虢之谓也弗聼许晋使八月晋侯围上阳灭虢虢公丑奔京师师还馆子虞遂袭虞灭之执虞公　二年书虞师晋师灭下阳五年书晋人执虞公虞方为晋伐虢甫三年而晋灭虢虞亦灭不言晋之灭虞见虞之自取也此可为嗜目前之利而忘后患者之鉴然晋之用心亦险矣春秋书人以执恶晋侯也】
　　六年【丁夘】春王正月
　　夏公会齐侯宋公陈侯卫侯曹伯伐郑围新城【杜氏注新城郑新密荥阳密县今属郑州　左氏传诸侯伐郑以其逃首止之盟故也围新宻郑所以不时城也　实新密而经言新城者郑以非时兴土功齐桓声其罪以告诸侯以诸侯之力围郑新邑久而不举盖欲待其自服也郑不即服故书伐又书围着郑伯之罪也】
　　秋楚人围许诸侯遂救许【楚围许盖攻其所必救以解郑围楚之计欲恩郑以来之也齐移诸侯之师以救许所以抑暴而救患不得不堕楚之计中然齐卒下讨楚之围许亦畏其强而不轻举也春秋书遂善之也】
　　公至自伐郑【不言救许大伐郑也师出逾三时之久故致也】
　　七年【戊辰】春齐人伐郑【郑伯南与楚合故齐复伐之力自足以制郑故不会诸侯称人将卑师少也】
　　夏小邾子来朝【小邾子附庸国即郳犂来也庄公五年尝来朝后从齐桓尊周室王命以为小邾子】
　　郑杀其大夫申侯【案左传郑以陈袁涛涂之谮内恶申侯故托以申侯自楚奔郑故不忘楚尝误郑背齐从楚于是杀之以说齐将以求寗母之盟春秋书国以杀贬其擅杀之罪然申侯专利而不厌尝城其赐邑甚美是皆有以致之也】
　　秋七月公会齐侯宋公陈世子款郑世子华盟于寗母【杜氏注髙平方音房与音预县有泥母亭音与寗同管仲言于齐侯以徳与礼怀诸侯令诸侯各受方所贡天子之物郑伯使世子聼命于会言于齐侯欲去泄氏孔氏子人氏三族乃事齐为内臣齐侯辞焉盖郑伯犹未诚服先使世子来以尝之也至明年洮之会郑欲与而不得始乞盟焉　此衣裳之会第十九合第八防也】曹伯班卒【班公羊作般】
　　公子友如齐【杜氏注罢盟而聘谢不敏也】
　　冬葬曹昭公
　　八年【己巳】春王正月公会王人齐侯宋公卫侯许男曹伯陈世子款盟于洮郑伯乞盟【杜氏注洮曹地　此兵车之会第一王人下士微者也序乎诸侯之上尊王命也案左氏传七年闰月恵王崩防王恶大叔带之难惧不立不发丧告难于齐八年盟于洮谋王室也防王定位而后发丧王人会洮还而后王位定乞者卑逊自屈之辞也郑伯始逃盟而今求盟惟恐齐之不与盟故特书曰乞鄙之也】
　　夏狄伐晋【左氏传晋里克败狄于采桑前年事也平阳北屈县有采桑津八年夏狄伐晋报采桑之役也　狄浸强伐郉灭卫旣已得志今又伐晋其后灭温侵卫齐桓为盟主何置之度外令其肆行无所忌惮也】
　　秋七月禘于大庙用致夫人【禘王者之大祭非鲁之所得用于大庙大庙周公庙也谷梁传范氏注刘向曰夫人成风也致之于庙立以为夫人谷梁传用者不冝用也致者不冝致也言夫人必以氏姓言夫人而不以氏姓非夫人也立妾之辞也夫人者正嫡之称谓非崇妾之嘉号以妾体君则上无别欲尊其母实卑其父故曰赤正也孙氏曰嫁非庙见不得与祭僖公欲尊其母因秋禘用夫人之礼致于大庙使之与祭也妾母称夫人僭之大者故不言风氏以贬之】
　　冬十有二月丁未天王崩【恵王也　左氏传王人来告丧难故也是以缓杜氏曰实以前年闰月崩以今年十二月丁未告师氏曰不书葬鲁不会葬故也】
　　九年【庚午】春王三月丁丑宋公御说卒【左氏传春宋桓公卒】
　　夏公会宰周公齐侯宋【襄】子卫【文】侯郑【文】伯许【僖】男曹【共】伯于葵丘【宰宰周公名孔王之三公周采地天子三公不字宋子襄公也在丧称子葵丘宋地陈留外黄县今开封雍丘县　此衣裳之会第十一九合第九会也　左氏传会于葵丘寻盟且修好礼也王使宰孔赐齐侯胙故葵丘之会为甚盛】
　　秋七月乙酉伯姬卒【内女也公羊传未适人何以卒许嫁矣妇人许嫁字而笄之死则以成人之丧治之不以殇礼降也】
　　九月戊辰诸侯盟于葵丘【陆氏防旨曰盟称诸侯前目后凡之义且明周公之不与盟礼也天子无疑诸侯之理孟子曰五霸桓公为盛葵丘之会诸侯束牲载书而不防血初命曰诛不孝无易树子无以妾为妻再命曰尊贤育才以彰有德三命曰敬老慈幼无忘賔旅四命曰士无世官官事无摄取士必得无专杀大夫五命曰无曲防无遏籴无有封而不告曰凡我同盟之人旣盟之后言归于好　言齐桓以正率人壹明天子之禁诸侯咸谕乎桓之志春秋所未有故再书葵丘以美之】
　　甲戌晋侯佹诸卒【晋献公也　甲戌左氏作甲子佹公谷作诡】
　　冬晋里克杀其君之子奚齐【不书被弑是国人皆不欲立而里克杀之也克固不能无罪以经之书法视之不可以弑君之罪加之也故谷梁氏曰其君之子云者国人不子也国人不子何也不正其杀世子申生而立之也窃详圣人之防旨正所以明献公之罪而为后世为人君者之鉴也】十年【辛未】春王正月公如齐【公始朝齐也】
　　狄灭温温子奔卫【杜氏注狄盖中国之狄温子周司寇蘓公之后国于温故曰温子　左氏传狄灭温苏子无信也苏子叛王即狄又不能狄狄伐之王不救故灭苏子奔卫　温畿内诸侯狄得而灭之方伯不能救是纵狄肆行于中夏矣温子出奔不名与谭同】
　　晋里克弑其君卓及其大夫荀息【卓公羊作卓子　里克初告世子申生曰子惧不孝无惧弗得立可谓正论及骊姬将弑世子难里克谋于优施饮里克酒为乌鸟集枯之歌以感动里克克聼其谋欲中立以自免称疾不朝骊姬遂得成其夺嫡之计及献公卒克杀奚齐又杀卓子其志欲纳重耳纳重耳此固克之有识以重耳之冝为君也然当申生未死之前不能守正以谏乃苟容以自图及庶孽旣立克又不以先君之遗帝而遽杀之春秋正名书弑克不得辞矣故为人臣不知春秋之义必防于簒弑之罪也荀息傅二庶子虽云从昬然能不失信于先君故春秋重其死节而不失其官此可见圣人与夺轻重之权衡矣】
　　夏齐侯许男伐北戎【北戎杜氏注山戎也　左传隠九年北戎侵郑桓六年北戎伐齐庄三十年齐人伐山戎北戎屡肆侵暴固当伐然方今狄楚恣横伐国灭国相继齐桓为盟主置而不图乃逺伐北戎何耶昔伐戎称人今乃称爵】
　　晋杀其大夫里克【左传齐隰朋帅师会秦师纳恵公夏周公忌父王子党会齐隰朋帅师立晋侯晋侯杀里克以说自解说不簒将杀里克使谓之曰防子则不及此虽然子弑二君与一大夫为子君者不亦难乎对曰不有废也君何以兴欲加之罪其无辞乎臣闻命矣伏劒而死　里克杀奚齐弑卓子与一大夫荀息春秋不以讨贼之辞杀之又称国以杀谓君不以罪杀之罪累上也其事与专杀大夫同盖克之所为弑志在立重耳也夷吾立惧其杀二君也又将及我遂杀之春秋以其杀之不以罪称国而不去其官书之所以罪恵公也克固不能无罪使其心非公而行簒逆则杀之也春秋不若是书也当如卫人杀州吁齐人杀无知之类称人以杀之谓一国之人为可杀去族以杀之矣】
　　秋七月　冬大雨雪【雨于付反公羊传作雨雹】
　　十有一年【壬申】春晋杀其大夫防郑父【左氏传防郑之如秦也言于秦伯曰吕甥郤称兾芮实为不从若重问以召之臣出晋君君纳重耳蔑不济矣冬秦伯使泠至报问且召三子郤芮曰币重而言甘诱我也遂杀防郑祁举及七舆大夫谷梁传称国以杀罪累上也苏氏曰防郑里克之党也恵公旣杀里克防郑言于秦伯曰请出晋君而纳重耳郑则有罪矣然郑之谋由杀里克致之也故称国以杀言君亦过也】
　　夏公及夫人姜氏会齐侯于阳谷【阳谷齐地公会齐侯而以夫人与于其间非礼也书之所以参讥之也夫人声姜也】
　　秋八月大雩【礼龙见而雩常祀不书书者以旱也谷梁传得雨曰雩不得雨曰旱】
　　冬楚人伐黄【齐桓伯业初盛江人黄人尝慕义而来僖二年与盟于贯三年会阳谷及齐伐楚则为犄角之势又从齐伐陈所恃齐大国十年盟好之久今一旦黄为楚伐被兵城守三时齐桓坐视而不救见桓之伯业自此衰矣】
　　十有二年【癸酉】春王三月庚午日有食之
　　夏楚人灭黄【谷梁传贯之盟管仲曰江黄逺齐而近楚楚为利之国也若伐而不能救则无以宗诸侯矣桓公不聴遂与之盟管仲死楚伐江灭黄桓公不能救故君子闵之胡氏曰国灭死于其位得正而毙于礼为合书灭者见楚人之强罪诸夏之弱责方伯连率之不修其职使小国贤君困于强暴不得其所公羊子所谓亡国之善词上下之同力者也】
　　秋七月　冬十有二月陈侯杵臼卒
　　十有三年【甲戌】春狄侵卫
　　夏四月葬陈宣公
　　公会齐侯宋公陈侯卫侯郑伯许男曹伯于咸【杜氏注咸卫地东郡濮阳县东南有咸城　此兵车第二会也　左氏传淮夷病杞故且谋王室也秋为戎难故诸侯戍周齐仲孙湫致之十一年传杨拒泉臯伊雒之戎同伐京师王子带召之也十二年传王以戎难故计王子带王子带奔齐】
　　秋九月大雩
　　冬公子友如齐【凡三见三年涖盟】
　　十有四年【乙亥】春诸侯城縁陵【縁陵杞邑　左氏传诸侯城縁陵而迁杞焉避淮夷迁之都于緑陵公羊传曷为不言桓公城之不与诸侯专封也胡氏曰齐桓城三国而书词不同城楚丘则没诸侯而不书城縁陵则书诸侯而不序城郉则再序三国之师何也郉以自迁为文故再列三师而城郉者美其得救患分灾之义无封国之嫌也淮夷病杞诸侯会于咸城縁陵而迁杞焉其事专矣故前目后凡直书诸侯而不序也卫为狄灭东徙渡河野处漕邑桓公城楚丘而不书诸侯正王法也】
　　夏六月季姬及鄫子遇于防使鄫子来朝【杜氏注鄫国今琅邪鄫县鄫似绫切　季姬鲁女也书字未适人也若子叔姬是也已嫁必系国明有所从如纪伯姬是也此上未见书季姬归于鄫而今遽书季姬及鄫子遇于防季姬鄫子曾不待父母之命媒妁之言隂为期防一旦遇于防此即野有蔓草邂逅相遇之意旣已遇矣季姬遂使鄫子来朝使来请已为妻也朝不言使言使非正也以病鄫子也此意出于季姬故书及书使以着其恶书遇以明鄫子从季姬期而来非素不知也或以僖公钟爱其女使自择配故得与鄫子遇于防而使之来请也其失礼甚矣非所以谨男女之别也书之所以辠鲁僖欤】秋八月辛夘沙鹿崩【杜氏注沙鹿晋地山名平阳元城县有沙鹿土谷梁传林属于山为鹿沙山名何氏注鹿山足也　左氏传沙鹿崩晋卜偃曰期年将有大咎防亡国公羊传沙鹿河上之邑其言崩袭邑也注袭者嘿陷入地中言崩者以在河上也河岸有髙下如山有地矣故得言崩防陵许氏曰恒星不见星陨如雨齐桓之祥也沙鹿崩晋文之祥也齐桓将兴而天文堕晋文欲作而地理决王道之革也】狄侵郑【狄自入卫伐郉灭温至是侵郑肆行而无忌惮莫有攘之者书此所以志桓之志衰矣】冬蔡侯卒　【是年晋饶乞籴于秦】
　　十有五年【丙子】春王正月公如齐【十年尝朝齐矣至是五年再相朝礼也】楚人伐徐【楚在江南都郢发兵伐徐徐在山东相去甚逺又近齐略不畏惮方伯之援师深入徐境其强暴可知矣必窥见桓之怠逆料齐之救必不速故敢尔】
　　三月公会齐侯宋公陈侯卫侯郑伯许男曹伯盟于牡丘遂次于匡公孙敖帅师及诸侯之大夫救徐【牡丘齐地与匡近杜氏注匡卫地在陈留长垣县西南公孙敖庆父之子　左氏传盟于牡丘寻葵丘之盟且救徐也孟穆伯帅师及诸侯之师救徐诸侯次于匡以待之　此兵车第三会也言次者讥诸侯之缓又不自徃遣大夫行故卒不解也书此以见桓之德衰而志怠也　是年齐管仲隰朋皆卒】
　　夏五月日有食之【不书朔与日官失之也】
　　秋七月齐师曹师伐厉【左氏传伐厉以救徐也杜氏注厉楚与国义阳随县北有厉乡】八月螽【公羊作】
　　九月公至自防【齐桓会诸侯鲁未尝书至惟此书至暴师过三时之久危之也】
　　季姬归于鄫【前年夏季姬及鄫子遇于防而今方归于鄫子以见淫奔而后成礼直书之而鄫子季姬之罪自见而鲁僖之愧亦不可掩也】
　　己卯晦震夷伯之庙【左氏传震夷伯之庙罪之也于是展氏有隠慝焉夷伯鲁大夫也夷諡伯字展氏之祖父大夫旣卒书字震者雷电击之程氏遗书曰大抵春秋所书皆天人响应有致之之道如石陨于宋而言陨石如夷伯之庙震而言震夷伯之庙此天应之也但人以浅狭之见以为无应其实皆应之然汉儒推灾异皆牵合不足信儒者见此因尽废之】
　　冬宋人伐曹【荘十四年北杏之会齐会陈曹伐宋今宋伐曹左氏谓修旧怨也后宋与曹旣已屡盟今宋无故而忽伐曹宋可罪也所以人之】
　　楚人败徐于娄林【娄林杜氏注下邳僮县东南有娄亭今泗州临淮县　救徐之师皆诸侯之大夫不用其情伐厉欲攻其所必救以解徐难俱无所济楚深入吾境以诸侯之师救徐而楚反败之何示弱也书之所以媿齐也】
　　十有一月壬戌晋侯及秦伯战于韩获晋侯【九年秦齐防师纳晋侯晋侯许赂中大夫旣而皆背之赂秦伯河外列城五旣而不与晋饥秦输之粟秦饥晋闭之籴故秦伯伐晋经不书伐专罪晋侯之背施幸灾贪爱怒邻而恕秦伯也秦直故勇晋曲故老晋侯师败身执而大辱国也君获不言师败绩君重于师也秦舍晋君于外已而归诸晋故不言以归也】
　　十有六年【丁丑】春王正月戊申朔陨石于宋五是月六鹢退飞过宋都【左氏传陨石于宋五陨星也六鹢退飞过宋都风也程子曰陨石于宋自空凝结而陨六鹢退飞倒逆飞也必有气驱之也　书是月者陨石之月所以别非戊申之日尔鹢飞无常不可定以日故言是月宋人以为灾告于诸侯故鲁史书之圣人因灾异以明天人感应之理而着之于经为后世戒星阳之象见于上而动忽陨而为石石隂之类坠于下而静是阳化为隂动极而静精气返为顽矿其齐桓伯业衰微将终之兆也独见于宋者齐桓终而宋始伯也然宋无其徳故天见灾异之象于其地以警悟之也而宋不知警鹢水鸟遇风退飞欲进反退倒逆而飞其宋防欲伯反为楚辱之兆也明年齐桓卒而宋伯至五年有孟之执六年宋为楚所败不数月被创而卒亦如五石六鹢之数天之示人显矣】
　　三月壬申公子季友卒【友名也季字也大夫卒称名今书字盖僖公以公子友援立之功生而赐氏俾世其卿非礼也初曰季子来归季氏自此兴矣今曰季友卒季氏自此盛矣季氏盛而鲁衰矣书以讥之者豫为之戒也】
　　夏四月丙申鄫季姬卒【春秋内女适诸侯者书卒】
　　秋七月甲子公孙兹卒【兹叔牙子也】
　　冬十有二月公会齐侯宋公陈侯卫侯郑伯许男邢侯曹伯于淮【左氏传谋鄫且东略也鄫为淮夷所病故淮杜氏注临淮郡左右临淮郡今泗州　城鄫役人病有夜登丘而呼曰齐有乱不果城而还此兵车第四会也】
　　十有七年【戊寅】春齐人徐人伐英氏【左氏传以报娄林之役也英楚与国齐为徐兴师不伐楚而伐英畏强凌弱也其伯业之衰乎】
　　夏灭项　秋夫人姜氏会齐侯于卞【杜氏注项国汝隂项县卞鲁国卞县今袭庆府泗水县　左氏传师灭项杜氏曰师鲁师公在会别遣师灭项经不言师讳之　淮之会公有诸侯之事未归而取项齐人以为讨而止公内讳执皆言止秋声姜以公故会齐侯于卞声姜僖公夫人齐女以夫人而会齐侯虽曰齐之女非正也齐侯会之亦不可公又不当使之往参讥之齐以鲁擅灭项而止僖公不冝逺会妇人于鲁地此管仲旣亡桓公志荒之政也】
　　九月公至自会【杜氏曰公旣见执于齐犹以会至者讳之】
　　冬十有二月乙亥齐侯小白卒【左氏传齐侯之夫人三王姬徐嬴蔡姬皆无子齐侯内嬖如夫人者六人长卫姬生武孟公子无亏少卫姬生惠公元郑姬生孝公昭葛嬴生昭公潘密姬生懿公商人宋华子生公子雍公与管仲属孝公于宋襄公以为太子雍巫有宠公许之立武孟管仲卒五公子皆求立冬十月乙亥齐桓公卒易牙入与寺人貂因内宠以杀羣吏而立公子无亏孝公奔宋十二月乙亥赴辛巳殡六十七日乃殡东莱吕氏曰桓公虽能用管仲攘夷狄霸诸侯有一匡天下之功然仲本无正心诚意格君之学徒急于一时之功利卒致五子之乱其所以有始无终者家法不正也管仲且有三归之失岂能正其君哉】
　　十有八年【己卯】春王正月宋公曹伯卫人邾人伐齐【左氏传宋防公以诸侯伐齐欲纳孝公三月齐人杀无亏以说宋案左传齐侯尝与管仲以公子昭即孝公托孤于宋公则是生前已定昭为世子矣桓公因嬖寺貂易牙以树祸本卫姬谋立其子无亏结二嬖及桓卒遂至羣公子争立齐乱初桓公与管仲岂不欲豫立长子无亏意必庸谬故思其次以公子昭托之于宋宋受其托后公子昭奔宋故宋合诸侯兵伐齐以纳昭齐方立无亏三月齐人杀之见无亏不能君也宋公受齐之托立昭不以其私故谷梁谓非伐丧也】
　　夏师救齐【鲁诚欲恤邻曷不谕齐以定孝公又从而以师是助作乱之羣子抗宋也经不书公救齐而但曰师救齐下又书狄救齐所以愧鲁之所为与狄等也言救非所救也】
　　五月戊寅宋师及齐师战于甗齐师败绩【甗齐地　左氏传齐人将立孝公不胜四公子之徒遂与宋人战无亏已死故曰四公子夏五月宋败齐师于甗立孝公而还】狄救齐【狄何以利动来救齐者安知非四公子之徒徃求之也春秋据其实事书之也】
　　秋八月丁亥葬齐桓公【桓公卒五公子争立以故宫中空莫敢棺公尸在牀上六十七日尸虫出于户十二月乙亥无亏立乃棺赴辛巳夜敛九月而乱故八月无丁亥日误】
　　冬郉人狄人伐卫【郉昔为狄所伐迁夷仪而几亡赖齐桓救而城之以复其国今何忘怨会狄同伐卫故春秋亦书人以贱之也狄称人何亦以累渐而至于彊尔与楚称人同郉则贱焉狄则人之进之也郉亦何知不过齐桓尝有城郉之恩欲报之故与狄同伐卫所以救齐也郉小国不知所以自守而擅兴兵以伐人之国故终为卫所灭尔】
　　十有九年【庚辰】春王三月宋人执滕子婴齐【滕介宋齐之间自与幽之会已三十七年矣中间衣裳兵车之会未尝一至宋防继起又不能事大国其见执冝矣春秋书名所以罪之也宋非有徳义服人肆已之强一会而虐二君非伯讨也执虽以罪不归于京师恶其专也故春秋书人以贬之】
　　夏六月宋公【公羊作人】曹人邾人盟于曹南【此宋襄盟之始也二国不亲至使其大夫来曹犹不服盟不国地而于曹之南所以及秋而见围宋襄始盟而曹已异趣无以服人心矣】鄫子防盟于邾【鄫子不及曹南之盟诸侯旣罢而会之于邾故书曰会盟于邾】
</div>
    <div class="pagination">
<a href="读春秋编_page4.html">上一页</a><a href="读春秋编.html">1</a><a href="读春秋编_page2.html">2</a><a href="读春秋编_page3.html">3</a><a href="读春秋编_page4.html">4</a><span class="current-page">5</span><a href="读春秋编_page6.html">6</a><a href="读春秋编_page7.html">7</a><a href="读春秋编_page8.html">8</a><a href="读春秋编_page9.html">9</a><a href="读春秋编_page10.html">10</a><span>...</span><a href="读春秋编_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
