<!DOCTYPE html>
<html>
 <head>
  <meta charset="utf-8"/>
  <title>
   春秋胡传附录纂疏 - 第 13 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋胡传附录纂疏 - 第 13 页/共 22 页
  </h1>
  <div class="content">
   九月甲申公孙敖卒于齐【左传穆伯之从己氏也鲁人立文伯文伯疾请曰谷之子弱请立难文伯卒立恵叔穆伯重赂以求复恵叔以为请许之将来卒于齐告防请葬弗许谷梁传奔大夫不卒为受其防不可不卒也其地于外也范氏曰卒在常所则不地婴齐卒貍蜃仲遂卒于垂或逾境或不逾境皆书地陆氏曰奔大夫不书卒非我臣也既许其归即我臣也故书之且明君臣之义死生一也髙氏曰敖废命奔莒此诛废之罪也已而奔齐主齐而请复公于是乎许之则其卒也是亦大夫而已矣所以特书其卒以典刑之壊且为齐人归防起也○刘氏曰左氏传例云公不与小敛则不书日今敖卒于齐何为反日耶】齐公子商人弑其君舍【左传子叔姬妃齐昭公生舍叔姬无宠舍无威公子商人骤施于国而多聚士尽其家贷于公有司以继之昭公卒舍即位七月乙卯商人弑舍公羊传此未逾年之君也其言弑其君何成死者而贱生者也谷梁传舍未逾年其曰君何也成舍之为君所以重商人之弑也】州吁弑君则以国氏商人独称公子何也以国氏者累【劣伪反】及乎上称公子者诛止其身夫州吁宠爱有匹嫡夺正之渐庄公养成其恶而莫之禁至于弑逆则有以致之矣故曰以国氏者累及乎上按左氏鲁叔姬妃【音配本亦作配】齐昭公生舍叔姬无宠舍无威商人心知其孤危寡特可以取而代也于是骤施【式豉反】于国而多聚士然则商人弑逆出于其身之所为而非昭公有以致之也故曰称公子者诛止其身舍未逾年而成之为君者谷梁子曰成舍之为君所以重商人之弑也【陆氏曰春秋之作本以惩奸恶若未逾年之君被弑而不曰君则逆乱之臣皆以未逾年而肆其凶恶故原情立义而以弑君书晋奚齐本不正故异于此孙氏曰嫌未逾年与成君以故诛商人为万世戒髙邮孙氏曰人子之心则未逾年而称子国人弑君则未逾年而称君此春秋所以辨君臣之分而防簒弑之祸愚按子般子亦不成之为君者夫子鲁臣为国讳恶与笔削他国事不同盖成舍之为君所以别其与奚齐异而与他弑君同苟不成其为君则商人与他弑异矣○赵氏曰公羊云其言弑何已立之已弑之假如非已立之得不为君乎临川吴氏曰叔姬书子乃文公女左氏以叔姬为舍母夫文公即位才十四年岂有女配齐昭公而生子可立为君者哉齐昭公以僖二十八年即位叔姬配昭公当在僖公末年时文公尚为世子岂有世子年防而有女嫁邻国年长之君为夫人者乎况文四年逆妇姜于齐盖齐昭之女也岂有齐昭既娶鲁文之女而鲁文又娶齐昭之女者乎故知左氏以舍母为文公女者妄也】
　　宋【昭】子哀来奔
　　宋昭公无道髙哀为萧封人以为卿不义宋公而出遂来奔书曰子哀贵之也【并左传杜氏曰贵其能食污君之禄辟祸速也】易曰几者动之微吉之先见者也君子见几而作不俟终日【易大传愚按谓见几而作审择所处不待其微之着也夫子所谓乱邦不居是也】宋子哀有焉昔微子去纣列于三仁之首子哀不立于危乱之邦而春秋书字谓能贵爱其身以存道也若偷生避祸而去国出奔亦何取之有【陆氏曰奔者皆有罪而子哀独以宋公不义不贪其禄而去之出奔之美者春秋所未有故书字以褒之孙氏曰子哀亦公弟叔之比张氏曰自宋昭公在位终始无一善可称大臣死祸出奔者比比皆是独子哀洁身而去不蹈陨身濡尾之悔观荡意诸再归而卒不免则子哀之见几而作岂非既明且哲之流哉故书之以与之髙氏曰春秋之法自外至者非有罪则不名自内出者非有罪则不书若但书子哀之来则不见奔义若书名书奔则与有罪者等故特书字而季子来归不书出奔盖为此也愚按或以子哀为昭公之子若子纠子同之类然见父之危舍之而去未必书子或又以为宋公族子子姓哀名然诸国之臣未有以国姓为氏者当从子哀书字为是】
　　冬单伯如齐齐【懿】人执单伯【单音善左传襄仲使求昭姬于齐曰杀其子焉用其母请受而罪之单伯如齐请子叔姬齐人执之又执子叔姬公羊传不称行人而执者以已执也】齐君舍鲁之甥也商人弑舍固忘鲁矣鲁使单伯如齐【范氏曰单伯鲁大夫】齐人意欲辱鲁故执单伯并子叔姬而诬之以罪【髙邮孙氏曰不言及者非单伯累之齐人自执子叔姬尔髙氏曰齐人诬单伯以淫子叔姬而并执之不言及者不可及也两书齐人执者以明单伯子叔姬之无是事也则二言之若二事焉所以重齐人之罪也明年书单伯至自齐又书齐人来归子叔姬则知齐人执之者诬也】不称行人公羊所谓以已执之者也【何氏曰已者已大夫自以大夫之罪执之也愚按谓自以单伯已罪执之非为鲁也○刘氏曰左氏云王使单伯如齐非也若单伯为周大夫何以书至自齐乎公羊云道淫也谷梁云私罪也皆非也张氏曰单伯自庄元年至今已八十余年未必一人或其子若孙欤愚按晋栾书栾黡父子同称栾伯士渥浊士弥牟祖孙同称士伯而家父仍叔诗序皆有之或世称之也春秋因其本称而称之若髙子是也公谷云道淫乃齐之诬辞耳啖氏乃引孙济歴典十郡年近百歳犹更娶妻为证何傅防之谬耶】
　　齐【懿】人执子叔姬【程子传商人弑君之恶已显而执叔姬之事圣人不独罪商人也齐人不讨贼俱北面事之又致执其君母齐之人均有罪焉故曰齐人】
　　子叔姬者齐君舍之母也弑其君执其母皆商人所为而以为齐人执之何也商人弑君之罪已显而齐人党贼之恶未彰商人骤施【去声】于国而多聚士是以财诱齐国之人而济其恶也齐人懐商人之私惠忘君父之大伦弑其君而不能讨执其母而莫之救则是举国之人皆有不赦之罪也【张氏曰执无罪书人者固春秋之例也然其君无罪则其臣当为之用而罪在上其君当讨之贼而臣为之用则罪在下而不在上矣齐人不以商人为不共戴天之讐而相帅以为之用执邻国之命卿与其君母则商人无责焉而罪齐国之人也】假有人焉正色而立于朝谁敢致难【去声】其君与执其母而不之顾也【公羊桓二孔文正色而立于朝则人莫敢过而致难于其君者】故圣人书曰齐人执子叔姬所以穷逆贼之党与而治之也其讨罪之防严矣故曰春秋成而乱臣贼子惧【○陆氏曰左氏言叔姬乃齐君母春秋例无执本国人者此乃鲁女嫁齐齐不受而执之尔临川吴氏曰窃详事意齐舍年防新立急欲求配居防而娶文公之女故其逆其归皆不书姬归当是九月之末至齐而舍己被弑姬无所从故十月之初鲁遣单伯往请叔姬商人恶鲁与舍为昏因单伯来诬以暧昧之罪将以辱鲁单伯乃叔姬归齐之后如齐而非送叔姬也】
　　【己匡王酉元年】十有五年【晋灵九齐懿公商人元年卫成二十三蔡庄三十四卒郑穆十六曹文六陈灵二杞桓二十五宋昭八秦康九楚庄二】春季孙行父如晋【灵左传为单伯与子叔姬故也张氏曰鲁不能闲暇明政刑以义讨齐而反因晋以求于齐行父为大夫不能请讨弑君之贼晋为盟主不能奉天讨于商人皆罪也】○三月宋【昭】司马华孙来盟【华户化反左传宋华耦来盟公与之宴辞曰君之先臣督得罪于宋殇公名在诸侯之防臣承其祀其敢辱君请承命于亚旅谷梁传司马官也其以官称无君之辞也盟不言及者以同与之也杜氏曰耦华督曽孙】
　　司马主兵之官【蔡氏曰司马主戎马之事军政莫急于马故以司马名官通防宋王者之后得自命官华孙以逆族而主兵权所谓因事之变而书之】称华孙者自督弑殇公【桓二年】诸侯受赂失贼不讨使秉宋政及其后世继掌兵权春秋之所禁者故传【去声】载其承命亚旅之词而经书曰宋司马华孙来盟其曰华孙犹季孙叔孙仲孙臧孙之类【家氏曰书华孙者着其为华督之孙如武氏子仍叔之子】不书名者义不系于名也不称使以是専行为无君矣【范氏曰擅权専国不君其君縁其不臣因曰无君吕氏曰不言使自请之也髙氏曰不由君命擅来求盟故直书宋司马华孙来盟以罪之家氏曰穆襄之族连歳为乱翦君之羽翼几尽遂奉公子鲍因襄夫人大树党与为簒夺之计昭公仅拥虚器而已华耦盖公子鲍之党豫自结于诸侯以免讨其不称使言不以君命至也愚按来盟不称使者三其权皆在来盟之臣然屈完能服齐桓之义髙子能定鲁国之难圣人皆予之华耦専权结好于邻国而不能免昭公于逆则罪也】孟子曰所谓故国非谓其有乔木有世臣之谓也春秋此义其欲后世以贤者之类功臣之胄为世臣然后委之以政乎【孙氏曰宋自僖公防诸侯于薄释宋公之后未甞与鲁通问今华孙来结盟以寻旧好○刘氏曰左氏云宋华耦来盟其官皆从书曰宋司马华孙贵之也非也周之礼经诸侯相聘其使介有常数矣不闻其官皆从以为典也】
　　夏曹伯【文】来朝【蜀杜氏曰凡书来朝皆讥讥其不朝天子而相朝失其正也愚按曺伯十一年来朝才越四年而又朝不翅如事天子之礼文公屡受小国之朝而不报亦犹屡朝于齐晋而不见荅也○赵氏曰左氏云诸侯五年再相朝古之制也按周礼诸侯犹各以服数朝天子若诸侯五年再相朝即须四面而往无停歜时矣以理推之诸侯除州伯之外无相朝之限】○齐【懿】人归公孙敖之防【左传齐人或为孟氏谋曰鲁尔亲也饰棺寘诸堂阜鲁必取之从之卞人以告恵叔犹毁以为请立于朝以待命许之取而殡之齐人送之书曰云云为孟氏且国故也葬视共仲】
　　公孙敖庆父之后行【去声】又丑矣【防奔莒从己氏宋氏曰出奔之过轻弑君之罪重】出奔他国其卒与防归皆书于策者许翰以谓文伯恵叔二子之哀诚无已也故鲁人从其请国史记其事仲尼因而不革者以敖着敎也【杜氏曰大夫防还不书鲁感子以赦父敦公族之恩崇仁孝之敎故特録敖防以示义髙氏曰鲁既许之复而立其子为仲孙氏矣岂有臣其子而不使之奔其父之防者乎崇公族之恩笃君臣之义则姑聴其家以其防归可也】易曰【蛊初六爻辞】有子考无咎【朱子本义蛊者前人已壊之绪子能干之则饰治而振起不累其父而可得无咎矣】周公命蔡仲曰【书蔡仲之命】尔尚盖前人之愆【尚庶几也盖掩也言庶几能掩其父之恶也愚按不言来归盖齐人但送于竟上而敖之子自取以葬故不曰来于哀姜书曰夫人氏之防至自齐而不曰齐人归之此夫人与大夫之别也或谓敖废君命不当録其卒又不当受其防今按敖实鲁国之罪人防无可归之义而惠叔哀毁以请恳切之至遂许以归防圣人纪之于春秋一以闵其子之孝一以着三桓渐强之由虽有罪而获赦也○刘氏曰公羊云不言来内辞也胁我而归苟将而来也按有来者有不来者此其不来者也春秋据实而书耳敖死殆十月岂可置之编舆以行哉】
　　六月辛丑朔日有食之鼓用牲于社【左传非礼也日有食之天子不举伐鼓于社诸侯用币于社伐鼔于朝以昭事神训民事君示有等威古之道也髙氏曰庄公两以日食鼓用牲于社其非礼妄作义巳着矣今文公亦复如此必以为先朝故事可举而行之也后世人君有举行先朝故事不顾义之可否皆因陋承误不知春秋之义者也详见庄二十五年】○单伯至自齐【左传齐人许单伯而赦之谷梁传大夫执则致致则名此其不名何也天子之命大夫也】
　　单伯天子之命大夫也故逆王姬防伐宋使【去声】于齐皆书其字致而不名与意如婼【敕略反】异者无所书而不尊王命谨臣礼也【王氏曰内大夫他国不以久近其归未尝书至惟被执而得反则以至书大夫国体一国之休戚系焉故也临川吴氏曰鲁臣自他国至者二此单伯至自齐意如婼至自晋是也皆为齐晋所执幸得觧脱故书其至以此见经之书至者皆危之也○张氏曰若如左氏之説以单伯为周大夫则是齐执王使春秋既不书其自周来鲁又止书其至鲁而不复言其归京师是同之于鲁之臣子无复周鲁大夫之异且无以明齐人之执王使岂春秋辨上下尊王室之义哉】
　　晋【灵】郤缺帅师伐蔡【庄】戊申入蔡【左传新城之盟蔡人不与晋郤缺以上军下军伐蔡曰君弱不可以怠戊申入蔡以城下之盟而还凡胜国曰灭之获大城焉曰入之赵氏曰入而言伐言伐之不服而后入也所以兼恶蔡髙氏曰蔡侯既与楚子次于厥貉故不与新城之盟晋郤缺伐之斯有名矣凡伐不言入伐之不服然后入焉见蔡虽附楚楚人不之救也故书戊申入蔡而足以知楚之不足恃矣此虽蔡人自取之亦所以甚晋也然晋曽不修所以服楚而暴小国以争诸侯欲使区区之蔡捍楚之强而不贰则亦难矣故言伐言入甚之矣谨而日之又甚之也张氏曰君弱不可以怠修徳以来蔡上也缺乃以兵伐而入其国徒示威武暴及其都民而蔡终不心服谓之能佐霸主服诸侯可乎言伐言入甚之也家氏曰晋文践土于温翟泉之防蔡皆与防楚次厥貉蔡为罪首以附之郤缺伐之斯有名矣然齐桓溃蔡而后临楚意不专在蔡也今晋不能敌楚虽入蔡而不有益见其无能为耳陈氏曰自伐书阳处父入书郤缺侵书赵穿由是凡役书大夫○赵氏曰公羊云入不言伐此言伐至之日也若如此则当书戊申郤缺伐蔡入之此既隔伐而言入则非是便入也】○秋齐【懿】人侵我西鄙【谷梁传其曰鄙逺之也其逺之何也不以难介我国也髙氏曰齐商人簒弑又执我命大夫罪不胜诛而反加兵于我故贬而人之临川吴氏曰鲁无得罪于齐齐之兴师无名故曰侵】○季孙行父如晋【灵左传齐侵我故季文子告于晋髙氏曰一歳再如晋皆为晋故】○冬十有一月诸侯盟于扈【左传晋侯宋公卫侯蔡侯陈侯郑伯许男曺伯盟于扈寻新城之盟且谋伐齐也齐人赂晋侯故不克而还于是有齐难是以公不防书曰诸侯盟于扈无能为故也程子传此盟为齐乱也鲁以备齐不在防故不序又称诸侯者众辞见众国无能为也】
　　盟于扈者晋侯宋公卫蔡陈郑曹许八国之君也何以不序略之也【杜氏曰将伐齐晋侯受赂而止故总曰诸侯言不足序列陈氏曰非一役再有事而不序诸侯散辞也临川吴氏曰晋侯伯主也而与诸侯同称诸侯不以霸主畀晋灵也】春秋于外域君臣同词而不分爵号【去声】説者以为略之也八国曷为略之等于外域乎齐人弑君不能致讨受赂而退奚以称中国矣不曰晋人防诸侯盟于扈而曰诸侯盟者分恶于诸侯也陈恒弑其君孔子沐浴而朝告于哀公请讨之弑君之贼夫人之所得讨也而况诸侯乎况于邻国乎【刘氏曰大者天也其次君臣道莫先焉晋为伯主齐弑其君兴诸侯而莫能正晋固有罪矣诸侯皆莫之讨不亦病乎夫诸侯不专征者也田恒弑简公而孔子请讨焉是岂非义而孔子行之哉从此观之盟于扈之意晋固有罪而诸侯亦病矣】略诸侯而不序以其欲讨齐罪而复【扶又反】不能也况于邻壤初不与【音预】盟防者乎鲁君之罪亦可知也【文集春秋以好生恶杀为心独至弑逆之贼必诛而不赦盖乱常毁则赦而不诛则天理灭矣愚按此年盟扈欲讨齐而不果十七年防扈欲讨宋而不能皆以赂而弃讨贼之义故皆略诸侯而不序左氏一则曰无能为一则曰无功皆谓其废天讨而纵乱贼也七年公防诸侯晋大夫盟于扈赵盾内专废置其君而诸侯俯首以聴命是亦簒弑之萌矣故晋大夫不书名氏説者当比事而考之○赵氏曰左氏云凡诸侯防公不与则不书按诸侯防公不与而列防者非一则知左氏之説非也】
　　十有二月齐【懿】人来归子叔姬【程子传执之书故来归不得不书】不言齐子叔姬来归而曰齐人来归子叔姬者见【音现】子叔姬无罪齐人自絶而归之尔【刘氏曰出夫人者未尝不使大夫将命杞叔姬郯伯姬曰来归此其曰齐人来归子叔姬春秋正名别贤治不肖子叔姬以祸乱逐非得罪于先君鲁虽受之其义固可以自直故谓之齐人来归明罪之在也髙氏曰凡内女见黜皆书来归罪在姬也此书齐人来归者罪在齐人也晋合诸侯盟于扈受齐赂而不伐齐故齐人自归子叔姬以解诸侯之意】春秋深罪齐人以商人为君而不知其恶故其执其归与杀其君商人皆称齐人深责之也【家氏曰父母志归其女情之不容己者国君志讨邻贼亦义之不容己者也况鲁甥以弑殒鲁女以执辱霸主不能讨鲁国所当问文公诚能赫然愤请命天王大兴师徒问齐人弑舍之罪纵未能以商人为戮亦足以伸大义于天下乃卑躬下气以请叔姬置讨贼之公义笃妇女之私情书齐人执子叔姬齐人归子叔姬其执其释在人闵姬而病鲁也○刘氏曰公羊云其言来言闵之也非也加来何以为闵不加来何以为不闵此直来归耳无强説也谷梁云父母于子虽有罪犹欲其免也亦非也郯伯姬来归有罪见出者也齐人来归子叔姬无罪齐人强出之者也】
　　齐侯【懿】侵我西鄙【左传谓诸侯不能也】遂伐曹【文】入其郛【郛音孚左传讨其来朝也季文子曰齐侯其不免乎已则无礼而讨于有礼者以乱取国奉礼以守犹惧不终多行无礼弗能在矣公羊传郛者何恢郭也襄陵许氏曰鲁尽礼于晋而见侵弗恤曹修礼于鲁而被伐莫救夫岂特齐之暴戾无道皆晋灵赵盾之失职也高氏曰商人弑君自立诸侯防于扈谋伐之晋取赂而还是成商人为君也故自此遂书齐侯商人知诸国之无能为益无顾忌肆其威暴且患鲁伏晋以谋已故一歳而再侵鲁恶鲁而及曹非理甚矣凡伐不言入入其郛者甚之也因鲁而加兵于曹曰侵可也而曰伐者讨其以王礼事鲁执辞正也陈氏曰入郛皆不书于齐特书之侵我皆书人于是书齐侯异其文者异其事也○啖氏曰公羊云入郛不书此何以书动我也按因其侵伐我遂入曹故得详其事非为其动我也刘氏曰入郛殆矣几乎入矣势不轻于围岂得不书哉】
　　【庚匡王戍二年】十有六年【晋灵十齐懿二卫成二十四蔡文公申元年郑穆十七曹文七陈灵三杞桓二十六宋昭九弑秦康十楚庄三】春季孙行父防齐侯【懿】于阳谷齐侯弗及盟【左传及齐平公有疾使季文子防齐侯于阳谷请盟齐侯不肯曰请俟君间公羊传其言弗及盟何不见与盟也何氏曰与齐期盟中见简贱不见与盟赵氏曰大夫求盟诸侯宜弗盟也讥公不亲往程子传鲁齐既先约盟而公称疾不往乃使季孙行父防故齐侯不及盟张氏曰文公即位之元年以防霸主为惮而付之公孙敖以取晋怒鲁之不得志于晋者数年今齐之乱公能修明政刑告天子方伯以讨其罪则虽大国必畏之矣既不能然反使商人得以强大而威我亲戚命使执辱于齐邉鄙被兵与国防伐此有志者困心衡虑而图之之时也文公方且宴安于其国复使其臣犯分求盟以平异日之隙抑何不思之甚哉王氏曰弗者迁词若曰我本欲及齐盟而齐弗及我盟也上既曰防齐侯则是齐许之防非絶鲁也六月公子遂及齐侯盟可知也愚按齐懿之不与行父盟非果能以大夫不可抗诸侯之礼责鲁而不盟也特以势轧鲁而胁文公之亲至及襄仲纳赂则贪于利而不复责文公之不至矣故直书曰齐侯弗及盟不以商人之侮辱为耻也然平丘之盟则书公不与盟此不曰行父弗及盟而书齐侯则季孙亦不能无责矣】○夏五月公四不视朔【左传疾也公羊传曷为四不视朔公疾疾也何言乎公有疾不视朔自是公无疾不视朔也曷为不言公无疾不视朔有疾犹可言也无疾不可言也谷梁传天子告朔于诸侯诸侯受乎祢庙礼也公四不视朔公不臣也以公为厌政己甚矣】
　　天子班朔于诸侯诸侯每月奉以告庙出视朝政【本赵氏纂例何氏曰礼诸侯受十二月朔政于天子藏于太祖庙每月朔朝庙使大夫南面奉天子之命君北面受之乃察一月之政颁于其国故谓之视朔必受之于庙者孝子縁生以事死亲存则朝朝而夕夕己死不敢忘故朝庙受朔而祖政也杜氏曰诸侯每月必听政因朝于庙今公以疾阙不得视二月三月四月五月朔也】文公四不视朔公羊子以为有疾也不言疾自是公无疾不视朔也【何氏曰是后公不复视朔政事委任公子遂范氏曰是后视朔之礼遂废故子贡欲去其羊孔氏正义此后有不告朔者亦不复书其讥己明以不复讥也髙邮孙氏曰视朔之礼废自文公始不曰始不视朔者或行而或废也】此见圣人所书之意若后复【扶又反】视朔者必于此书公有疾与昭公如晋之事比矣【张氏曰春秋微显志晦之法旡往不寓以见讳国恶而不没实之意文公以疾不视朔春秋不用昭公有疾乃复之例书公有疾四不视朔而特书公四不视朔盖文公自是因循不讲告朔之礼以致他公不复举行所以定哀之时圣人有我爱其礼之言羊存而礼废其必始于此欤】文公厌【于艳反】政备见【音现】于经闰不告【七年闰月不告月】朔不视无雨不闵【二年自十二月不雨至七月十年十三年皆自正月不雨至七月谷梁曰不闵雨也】防同不与【七年盟扈后至十五年盟扈十七年防扈皆不与元年防戚二年盟垂陇使公孙敖八年盟衡雍盟暴此年盟郪丘使公子遂此年防阳谷使季孙行父十一年防承筐使叔仲彭生】庙壊不修【十三年世室屋壊】作主不时【二年作僖公主逾练祭之期】事神治民之怠也则其心放而不知求久矣【赵氏曰文公诸侯盟防三度不及又不视朔又不防齐以此推公性寛賖而怠于国务髙氏曰朔者天子之所颁也诸侯上禀天子之命下授万民之时故其奉王朔告于庙则谓之告朔退而视朝以授民则谓之视朔前此未有书不视朔者若其有疾则亦常事尔此特书者见公之非有疾而然也盖欲符季孙行父之言使齐不疑耳蜀杜氏曰六年闰月不告月犹朝于庙夫子録之是幸其礼不尽废也今又书不视朔是未尝朝庙听政礼废甚矣愚按告朔乃诸侯所以奉天子之政令当时诸侯既不禀命于天子而自立又不朝于天子而述职其所以承天子之命而授之民者惟有此耳水木本源之义泯灭而仅存者也文公昉废比礼而不行实有无王之心非特怠于事神治民而已也公羊左氏以为公有疾谷梁以为无疾今考四不视朔实在齐侯不及盟之后公子遂盟郎丘之前盖公性怠惰又惧敌人之辱己故因微疾而托之以不听政遂辞齐而不防然二百四十二年岂无因疾不视朔者而皆不书庄公七月有疾八月薨亦不书八月不视朔是文公之疾非果不能视事也子贡欲去告朔之羊盖防袭之弊以是为不急之务或废或行至春秋之末虽贤者以为当废春秋特笔以罪文公讥其作俑耳】
　　六月戊辰公子遂及齐侯【懿】盟于郪丘【郪音西公作犀丘谷作师丘公羊传作菑丘左传公使襄仲纳赂于齐侯故盟于郪丘谷梁传复行父之盟也杜氏曰郪丘齐地信公族日以赂故王氏曰此盟鲁有畏而强欲与之盟也然行父请盟则弗及仲遂纳赂则俯从敌人之为君可知矣见弑于近习宜哉髙氏曰春秋书公四不视朔非特讥公之怠亦以见公子遂得盟之由则知此盟非齐侯之欲故明年齐侯复伐西鄙仅少纾而已故谨而日之家氏曰齐鲁皆千乗之国齐能伐鲁鲁岂不能扞齐况直而壮者在鲁曲而老者在齐彼以其力我以其义吾何慊于彼而行父襄仲乞盟不得至纳赂求盟鲁之君臣有愧甚矣】○秋八月辛未夫人姜氏薨【杜氏曰僖公夫人文公母也】毁泉台【左传有蛇自泉宫出入于国如先君之数声姜薨毁泉台公羊传郎台也未成为郎台既成为泉台毁何以书筑之讥毁之讥先祖为之已毁之不如勿居而已矣谷梁传以文为多失道矣自古为之今毁之不如勿处而已矣】
　　先祖为之非矣【何氏曰庄公所筑台于郎】然台之存毁非安危治【去声】乱之所系也【刘氏曰鲁人以为祥而毁之非明民之道】虽勿居可也而必毁之是暴【歩卜反】扬其失有轻先祖之心【何氏曰但当勿居令自毁坏不当故毁暴先祖之恶也】此履霜之渐弑父与君之萌春秋之所谨也故书【孙氏曰恶劳民也筑之劳毁之劳既筑又毁可谓劳矣髙邮孙氏曰毁者全除之与堕异也先君为之是而毁之是毁先君之羙也为之非而毁之是暴先君之恶也公羊之説得之荀恱曰春秋之义毁泉台则恶之薜氏曰筑之盖劳人也又劳人以彰为者之非是益非也愚按或者谓先君筑之非则今日毁之是文公毁之为庄公灭恶孝之大者夫孟献子以其兄所为之室尚曰毁之重劳且不敢间况以国君而劳民以毁先君之所筑者乎○刘氏曰谷梁曰防不二事二事缓防也非也但毁一台何能令防缓乎声姜九月而葬所以缓者亦犹作僖公主岂为毁台乎李氏尧俞曰左氏记蛇妖且春秋有异皆备书何故而阙之】
　　楚【庄】人秦【康】人巴人灭庸【左传楚大饥戎伐其西南至于阜山又伐其东南至于阳丘庸人帅羣蛮以叛楚麇人帅百濮聚于选将伐楚楚人谋徙于阪髙蒍贾曰不可我能往冦亦能往不如伐庸使庐戢黎侵庸庸人逐之楚子防师于临品子越子贝伐庸秦人巴人从楚师羣蛮从楚子盟遂灭庸】楚大饥戎与麇濮交伐之而庸人幸其弱帅羣蛮以叛楚此取灭之道也楚人谋徙于阪【音反】髙蒍【于委反】贾曰不可我能往冦亦能往不如伐庸亦见其谋国之善矣故列书三国而楚不称师减楚之罪词也【张氏曰庸乘饥馑率蛮危楚楚一畏徙则无以保其国然御变待敌亦制服之而已夷人宗社岂王法之所容乎楚子克庸而遂灭之其罪大矣是以人楚子而罪自灭也髙氏曰楚率秦巴以灭庸则秦又聼服于楚矣夫城濮之役秦人在焉遂与中国盟防晋襄因殽之役报复不巳自是失秦使其协和以攘楚且讨其弑君父之罪盖有余力而晋反弃秦以资楚此中国所以不振也】
　　冬十有一月宋人弑其君【昭】杵臼【公作处臼左传宋公子鲍礼于国人宋饥竭其粟而贷之年自七十以上无不馈诒也无日不数于六卿之门国之材人无不事也亲自桓以下无不恤也襄夫人助之施昭公无道国人奉公子鲍以因夫人将使公田孟诸而杀之荡意诸曰盍适诸侯公曰不能其大夫至于君祖母以及国人诸侯谁纳我昭公将田孟诸未至夫人王姬使帅甸攻而杀之荡意诸死之书曰宋人弑其君君无道也文公即位公羊传弑君者或称名氏或不称名氏大夫弑君称名氏贱者穷诸盗】此襄夫人使甸【郊甸之师】杀之也而书宋人者昭公无道国人之所欲弑也【范氏曰称人者众辞众之所同则君过可知陈氏曰称人犹曰众人杀之云耳昭公之篇大夫特书官而意诸不言及大夫而不书官则臣子何罪意诸而言及则昭公疑于殇闵薛氏曰书人皆微者也国君无道微者得以杀之君之罪而又诛其臣子也】君无道而弑之可乎诸侯杀其大夫虽当【去声】于罪若不归司冦犹有专杀之嫌以为不臣矣况于北面归戴奉之以为君也故曰人臣无将将而必诛【本公羊】昭公无道圣人以弑君之罪归宋人者以明三纲人道之大伦君臣之义不可废也【永嘉吕氏曰称人以弑则其国人咸有罪焉宋人弑其君杵臼国人利公子鲍之惠奉而欲立之因昭公田孟诸郊甸之师攻而杀之是宋国之人皆欲弑之也齐人弑其君商人亦齐人利啇人之惠纵其弑舍而君之及邴歜阎职弑懿公而国人又莫之讨是齐国之人皆有罪也莒人弑其君宻州以莒子虐国人攻而弑之是莒国之人皆有弑君之心也】然则有土之君可以肆于民上而无诛乎【左传襄十四天生民而立之君使司牧之岂其使一人肆于民上以从其淫而弃天地之性必不然矣】诸侯无道天子方伯在焉臣子国人其何居【音基】死于其职而明于去就从违之义斯可矣【髙氏曰不书贼不讨也杵臼之死襄夫人为之也若专归罪于夫人则杵臼无道失众之恶无自而见惟以众言之则夫人之罪在其中矣此之谓善志春秋之世君以无道致祸者众矣独杵臼与齐商人莒宻州称人以弑者天之所废必若桀纣然以纣之虐民欲与之偕亡而成汤放之犹有慙徳以纣之不善亿兆离心而文王事之犹不敢违况君罪未至此而辄为贼以弑之乎愚按昭公自言不能其大夫至于君祖母以及国人则其无道而不足以君宋固不诬矣然左氏云公子鲍美而艳襄夫人欲通之使襄夫人与鲍果有淫行则举国之人岂肯心恱诚服而当国大臣安有顺鲍之所欲而君之乎此未可信窃意昭公无道久失众心故襄夫人宻使人因众恶而戮之既戮之而犹加以美谥则将掩其杀国君之恶也春秋推见至隠书曰宋人弑其君既足以着昭公无道之实又斥宋人大恶之罪而襄夫人以君祖母纵国人之弑其君其与弑之罪不书而自见矣朱子纲目于后魏冯太后鸩显祖直书曰太后弑其主盖取法春秋书宋弑昭公之例也】荡意诸亦死职春秋削之不得班于孔父仇牧荀息何也三子闲其君而见杀春秋之所取也意诸知国人将弑其君而不能止知昭公之将见杀而不能正【据传云夫人使谓司城去公】坐待其及而死之所谓匹夫匹妇自经于沟渎而莫之知也奚得与死于其职者比乎【愚按意诸违乱出奔未几而复反既不能引其君当道使免于难又梏于利害之私而守位不去其亦不仁矣】圣人所以独取髙哀之去而书字以褒之也
　　【辛匡王亥三年】十有七年【晋灵十一齐懿三卫成二十五蔡文二郑穆十八曹文八陈灵四桓二十七宋文公鲍元年秦康十一楚庄四】春晋【灵】人卫【成】人陈【灵】人郑【穆】人伐宋【昭左传晋荀林父卫孔逹陈公孙寜郑石楚伐宋讨曰何故弑君犹立文公而还卿不书失其所也程子传行天讨而成其乱失天职也故不卿之】
　　列国之卿其君所与共天位治天职者【本孟子】宋有弑君之乱欲行天讨而伐宋乃其职也复【扶又反】不能讨而成其乱【左传荀林父以诸侯之师伐宋宋及晋平取赂而还宋文公受盟于晋】是不足为国卿失其职矣故皆贬而称人【陈氏曰曷为贬称人失讨贼之义也宋贼无主名宜若勿讨其责诸侯以讨之何子弑父凡在宫者杀无赦臣弑君凡在官者杀无赦众人弑君贼奈何勿讨也贼可以勿讨则昭公书葬矣】大夫帅师称名氏贱者穷诸人【本公羊传】其称人贱之也陈恒弑简公孔子请讨曰以吾从大夫之后不敢不告也【髙氏曰孔子虽已告老犹请讨之况正居卿大夫之位者乎春秋之诛乱贼如鲁宣公者与谋也如楚公子比者与事也若宋文公始无弑君之谋终无弑君之逆而以为杀君者有其情也今诸国之师不探其情而无所委罪焉贬而人之不亦宜乎】
　　夏四月癸亥葬我小君声姜【公作圣姜公羊传圣姜者何文公之母也髙氏曰九月乃葬慢也不称僖姜而别为之谥非礼也文公三不与诸侯盟防四不视朔又缓葬其母其怠于政事可知也已○刘氏曰左传云有齐难是以缓按声姜薨后乃无齐难既葬而有齐师耳】○齐侯【懿】伐我西鄙【左氏传文作北鄙】六月癸未公及齐侯【懿】盟于谷【左传齐侯伐我北鄙襄仲请盟六月盟于谷髙氏曰齐犹以公不亲盟复来讨而胁公与盟于此见郪丘之盟无益矣愚按郪丘与谷之盟皆书及则二盟皆鲁人汲汲欲盟非齐之急于盟也明年商人戒师期使无申池之祸则兵又至鲁矣盟岂足恃哉家氏曰齐之无道亦极矣鲁之不自振亦甚矣齐商傲而日益盈鲁文卑而日益索皆将死之证商恶贯盈宜及于难】○诸侯防于扈【左传晋侯搜于黄父遂复合诸侯于扈平宋也公不与防齐难故也书曰诸侯无功也杜氏曰传不列诸国而言复合则如上十五年盟扈之诸侯可知也】宋昭公虽为无道人臣将而必诛【本公羊传】春秋正宋人为弑君之罪所以明人道之大伦也故大夫无沐浴之请则贬而称人诸侯无讨贼之功则略而不序【杜氏曰昭公虽以无道见弑而文公犹宜以弑君受讨故林父伐宋以失所称人晋侯平宋以无功不序明君虽不君臣不可以不臣所以督大教】不然是废君臣之义人欲肆而天理灭矣故曰春秋成而乱臣贼子惧【王氏曰桓二年防稷以成宋乱独序诸侯者春秋之初四国交乱犹之可也至此八国成乱天下之势将沦胥矣家氏曰两扈之防诸侯不序春秋所以削晋霸而着其党逆之罪也自齐桓之霸中国久无簒弑之祸及齐商人宋鲍弑君霸国无讨又从而安定之自是簒弑之祸接迹于中国鲁赤晋灵皆毙于强臣之手赵盾实为之也人以为盾有无君之心故党逆贼而不问盾何以辞其责或谓宋督弑君四国为防于稷春秋书曰以成宋乱今晋人两扈视稷无以相逺不书成齐乱成宋乱何哉夫督之弑霸事未兴书成宋乱并责在防之诸侯也今晋主夏盟商与鲍皆释而无讨更与诸侯共定簒贼之位罪浮于稷故春秋削晋霸而不列数诸侯事虽同而书法异罪有轻重故也愚按二扈之防皆取赂而还见利而忘义也】
　　秋公至自谷【髙氏曰公不与扈之防而及齐盟谷茍免齐难书至自谷则不防扈可知矣张氏曰齐商人不足与防书至危之愚按明年齐复欲伐鲁则危可知矣】○冬公子遂如齐【懿左传襄仲如齐拜谷之盟髙氏曰公已与齐侯盟而遂复往者政在遂故也愚按自商人之簒鲁连年被兵上卿纳赂请盟而君又亲与盟继又使卿往聘而怒犹未怠也卑屈之不足以纾祸也如是茍非假手于歜职则鲁其殆哉】
　　【壬匡王子四年】十有八年【晋灵十二齐懿四弑卫成二十六蔡文三郑穆十九曹文九陈灵五杞桓二十八宋文二秦康十二卒楚庄五】春王二月丁丑公薨于台下【谷梁传台下非正也髙邮孙氏曰薨非路寝皆不正也其曰台下盖又甚焉愚按或谓因陨而毙不能顺受其正故以非命而终今虽莫考其详然经书薨于台下则其失正终之道亦可贬矣】○秦伯防卒【康公也在位十二年子稻嗣是为共公髙氏曰秦虽伯益之后本附庸也僻在西夷自秦仲始大至平王时襄公有功于周室赐爵为伯穆公与于城濮之战自后与中国交聘盟防康公归襚始与鲁通好至是遂书其卒】○夏五月戊戌齐人弑其君【懿】商人【左传齐懿公之为公子也与邴歜之父争田弗胜及即位乃掘而刖之而使歜仆纳阎职之妻而使职骖乗公防于申池二子弑公纳诸竹中归舍爵而行齐人立公子元】
　　按左氏齐懿公即位刖【音月】邴【音丙】歜【音触】之父而使歜仆纳阎职之妻而使职骖【七南反】乗【防证反】二人者实弑懿公然则于法宜书曰盗【通防臣弑其君子弑其父非一朝一夕之故而义各不同如阎职弑君不书盗而曰齐人须熟着传文思圣人之意使弑君则书弑君夫人而能为春秋也】而特变其词以为齐人何也乱臣贼子之动于恶必有利其所为而与之者人人不利其所为而莫之与则孤危独立无以济其恶簒弑之谋熄矣惟利其所为而与之者众是以能济其恶天下胥为禽兽而莫之遏公子商人骤施【去声下同】于国而多聚士尽【津忍反】其家而贷【音忒从人求物也】于公有司【公及国之有司】是以财诱齐国之人也齐人贪公子一时之私施不顾君臣万世之大伦弑其国君则腼【音腆】面【越语虽腼然人面实禽兽也】以为之臣而不能讨执其君母则拱手以其所为而不能救故于懿公见杀特不书盗反以弑君之罪归诸齐人【通防商人当诛之贼也于法本从州吁元知之例而圣人书齐人弑其君者所以深罪齐国之人也髙邮孙氏曰齐人杀商人自以其私非讨贼也春秋之义弑君大恶之人杀之必正其罪茍不讨其罪又以其私则亦曰弑君也所以原情定罪而大为之防也欤】以诛乱贼之党弭簒弑之渐所谓防本塞源惩祸乱之所由也故曰春秋成而乱臣贼子惧【陈氏曰职歜微不称盗而称齐人所以罪商人也何氏曰齐人以君事之髙氏曰书齐人弑以诛乱贼之党且见齐无臣子而商人得遂为君也张氏曰商人固当讨之贼然齐人不以为贼北面称臣而君之者三年以为贼则不当事以为君则不可弑今三年事之一旦弑之乱作于大分已定之后故曰弑其君也况商人骤施聚士以成弑舍之谋则齐人乃同恶之党所以歜职杀商人而特书齐人愚按歜职以仆御之贱既毙商人舍爵而行略不畏忌如肆行于无人之境则齐人固恶商人而欲其毙也春秋以弑君系之齐人宜矣然商人前书弑舍今既不从州吁无知之例以讨贼书又不从楚比之例以盗杀书盖罪齐人既以为君而又杀之也朱子纲目于隋炀前书太子广弑帝后书宇文化及弑其君广盖取法春秋书商人之例耳此李存孝之叛其养父而归朝廷君子不予以徙义而豫让之不肯委质为臣而报讐者所以见称于史防也】
　　六月癸酉葬我君文公○秋公子遂叔孙得臣如齐【惠左传襄仲庄叔如齐惠公立故且拜葬也谷梁传使举上客而不称介不正其同伦而相介故列而数之也】使【所使反下同】举上客将【去声】称元帅【去声】此春秋立文之常体也其有变文书介副者欲以起问者见【音现】事情也子赤夫人之子今卒于弑不着其实是为【去声】国讳恶无以传信于将来而春秋之大义隠矣故上书大夫并使下书夫人归于齐中曰子卒则见祸乱邪谋于奉使之日而公子遂弑立其君之罪着矣【刘氏曰春秋之文有常有变变之甚防读者难知也则以为史耳乃春秋则欲起问者见善恶也仲遂将弑君谋之齐而后决经书子卒其实尚隠故原其祸乱之始邪谋之着之奉使之日以见非常也齐与人之大臣谋弑其君春秋所以异而恶之也王氏曰遂縁使事修聘于齐请立宣公得臣非介盖并命也春秋累数而不特书者诛其奸也临川呉氏曰公子遂将杀适立庶而先聘齐以请故托贺立君及拜葬二事以行也髙氏曰一卿将命可兼他事岂可每事一卿乎遂将弑嗣君故二卿偕往罪不容诛愚按公子遂当僖公之世入杞伐邾已得兵权文公即位遂执鲁国之政特盟霸国之卿专防诸侯之师重以文之庸闇怠于政事无君之心非一日矣故假使齐之行挟得臣同往结援强邻以定弑立之计春秋列书使介分恶于得臣也】
　　冬十月子卒【左传文公二妃敬嬴生宣公敬嬴嬖而私事襄仲宣公长而属诸襄仲襄仲欲立之叔仲不可仲见于齐侯而请之齐侯新立而欲亲鲁许之仲杀恶及视而立宣公书曰子卒讳之也仲以君命召惠伯其宰公冉务人止之曰入必死叔仲曰死君命可也公冉务人曰若君命可死非君命何聴弗聴乃入杀而埋之马矢之中公羊传子卒者孰谓谓子赤也何以不日隠之也何隠尔弑也弑则何以不日不忍言也叔仲惠伯傅子赤者也文公死子防公子遂谓惠伯曰君防如之何愿与子虑之惠伯曰吾子相之老夫抱之何防君之有公子遂知其不可与谋退而杀叔仲恵伯弑子赤而立宣公谷梁传子卒不日故也杜氏曰杀视不书贱之】
　　诸侯在防称子【陈氏曰恶位未定则其称子卒何成之为在防之君也凡君在防恒称子未葬称子某于是公子遂杀恶而立宣公故成之为在防之君以弑罪罪宣公也】继世不忍当也既葬不名终人子之事也逾年称君縁民臣之心也子卒何以不日遇弑不忍言也【赵氏曰鲁君未逾年而见杀但书卒不可斥言也】既葬而不名【本啖氏】不名而遇弑者不日以见【音现下同】其弑子赤是也【孙氏曰成君杀不地子赤未逾年故不日以别之】逾年而称君称君而遇弑者不地以见其弑闵公是也何以知其贼乎上书大夫并使【去声】下书子卒夫人归则知罪之在公子遂矣孙【音逊】于邾出奔莒则知罪之在夫人与庆父矣【愚按翚弑隠公而伐郑伐宋不称公子庆父弑闵公子遂弑子恶经不削其族事同而既贬从同同也】继世之恩【谓在防称子】终事之重【谓既葬不名】情文之节【继世不忍遽称君见人情之恩爱既葬嗣子不名见礼文之尊敬】隠恶之礼【谓不书弑】记事之信【谓不没子恶见弑之实】诛乱臣讨贼子之义亦备矣【通防子赤之生不见于经盖文公不知重嫡庶之义故仲尼削之张氏曰私事公子遂敬嬴夺嫡之心也然其敢啓是心者嬖故也有夫人太子而嬖宠妾则文公所以怠于政事者有自来矣国君昏于嬖宠慢弃国政故妾媵大臣相与谋贼君嗣而不能察所谓前有防而不见后有贼而不知者文公之谓矣叔彭生身为大臣既无以救文公之失政又不能挠仲遂之邪谋有公冉务人之忠言不能用甘心就死无一毫扶持之实没而不书有以也哉○愚按庄十二年传谓惠伯死非君命故不得以死节书窃疑仲遂杀恵防而埋之史官畏遂威权不敢书曰公子遂杀叔仲彭生夫子作春秋当哀公之时而宣公乃时君之祖考故亦仍旧史为国讳恶而不敢増也茍曰必死君命而后为死节则人臣扞君于患难之际待召而往亦已晩矣或谓惠伯不发仲遂之谋令君及祸故不书卒夫以季文子孟献子之贤皆党遂逆谋反得书卒而独责备于恵伯圣笔之讨罪抑不如是之偏也何休以惠伯先见杀与荀息异然孔父先见杀而得书则亦非矣】
　　夫人姜氏归于齐【惠左传大归也将行哭而过市曰天乎仲为不道杀适立庶市人皆哭鲁人谓之哀姜谷梁传恶宣公也有不待贬絶而罪恶见者有待贬絶而恶从之者】
　　书夫人则知其正【以氏系姓以姓系号与妾媵不同】书姜氏则知其非见絶于先君【据文姜不称姜氏】书归于齐则知其无罪【赵氏曰言归不反之辞也】异于孙【音逊】于邾者【哀姜与弑闵公故称孙】而鲁国臣子杀适【音嫡下同】立庶敬嬴宣公不能事主君存适母其罪不书而并见【音现】矣【髙氏曰书夫人姜氏归于齐于子卒之下则知恶及视皆死而无所依矣张氏曰文定于九年夫人姜氏至自齐传曰出姜至是盖不安于鲁适庶之乱未有不始于妾上譛夫人失位而致之者是以知文公之首恶也家氏曰齐人弑舍而归叔姬于鲁鲁人弑赤而归出姜于齐弑君出母后先一辙王纲隳颓伯政废弛莫有声其罪而讨之者圣人书此重为慨叹矣愚按文公已葬而夫人出则知嗣子之没于弑而不容于鲁也文姜哀姜预闻弑君皆书曰孙出姜书号书姓书氏书归而无贬辞则知责鲁之臣子而姜氏为无罪矣此圣人属辞之深切着明欲人有考于是而知子恶之所以弑与公子接之所以立也○赵氏曰左氏云出曰归于某按夫人公薨之后以子见杀自归父母之家非被出也若有罪见绌则当云出归于某不得但言归也】
　　季孙行父如齐【惠张氏曰告宣公之立也沙随程氏曰遂得臣行父三人皆与谋以其前后如齐而知之也髙氏曰前乎子卒书如齐后乎子卒书如齐齐实闻乎故所以恶齐也宣十八年行父云使我杀嫡立庶者仲也夫乃逐仲族则行父实与谋弑恶而立宣公故出姜归齐而行父遽如齐焉恶实齐之甥恐齐人聴夫人之诉而来讨于是议约赂而请平焉行父之罪固不待贬而鲁国臣子皆不可胜诛也家氏曰经书行父如齐于夫人大归之后则行父亦与于弑矣君薨太子立正也非奸臣之利也舍嫡立庶奸臣之利非国之福也强家擅弑立以市思于新君而专权自兹始矣史墨云鲁自东门遂杀嫡立庶鲁君于是乎失国政在季氏于昭公也四君矣或者以行父为社稷臣误矣】○莒弑其君【纪】庶其【左传莒纪公生太子仆又生季佗爱季佗而黜仆乃多行无礼于国仆因国人以弑纪公以其寳玉来奔季文子使司防出诸竟公羊传称国以弑者众弑君之辞啖氏曰称国以弑自大臣也不书大夫君无道也定公十三年传称国以弑者当国大臣之罪也通防问滕薛邾莒事辞多简窃疑莒弑其君庶其薛弑其君比乃是彼国告辞既略国史亦略书之非如晋州蒲举国欲弑之者又庶其比不见其大恶是否曰他事则略至于弑君则必记其所由故或称国或称人○刘氏曰左氏云莒太子仆因国人弑之则子弑其父也父虽无道子可弑乎子弑父可匿其罪乎其以君无道书庶几也临川吴氏曰称国以弑者一国臣民之众所欲弑也如左氏之言则是仆以太子弑父也春秋何得书国弑乎且仆既与国人同弑君则当自立矣又何以奔鲁乎疑仆因国之下以字当作之谓仆因国人之弑君惧并及祸而来奔也愚按文定于襄三十一年莒人弑君宻州据赵氏以为传之误大略与此相类读者当互考】














　　春秋胡传附録纂疏卷十五
&lt;经部,春秋类,春秋胡传附录纂疏&gt;
　　钦定四库全书
　　春秋胡传附録纂防卷十六
　　元　汪克寛　撰
　　宣公
　　【癸匡王丑五年】元年【晋灵十三年齐惠公元元年卫成二十七年蔡文四年郑穆二十年曹文十年陈灵六年杞桓二十九年宋文三年秦共公稻元年楚庄六年】春王正月公即位【公羊传继弑君不言即位此其言即位何其意也谷梁传继故而言即位与闻乎故也】
　　宣公为弑君者所立受之而不讨贼是亦闻乎弑也故如其意焉而书即位以着其自立之罪而不嫌于同辞美一也有小大则褒辞异恶一也有小大则贬辞异一美一恶无嫌于同【公羊美恶不嫌同辞张氏曰宣公受弑贼之立而居其位其辠同于桓公而十八年之间皆书王与桓公不同者法已举于前矣天理不可以常亡王法不可以乆废故存王以举大法亦所以正宣公之辠也髙邮孙氏曰桓弑隐而立春秋月而不王以罪天王之不能诛之宣弑子赤而立春秋书月书王不罪天王之不讨者非赦之也天王不王自平王而下桓公之时王道之不行未乆有王者兴则桓公在可诛之域不于在位当于其将终竟桓公之死王不能诛圣人不忍周道之衰而弑君者得志也十八年间书王者四终始反覆欲其见讨而竟不能于是月而不王以为法于万世至于宣公则王道之不行百余年矣乱贼接迹而起而王者未尝诛之非天下无王何至是也宣弑子赤自立晏然无所忌惮春秋于即位之月书王以明王道之行不容一日息也惟其无王是以书王尔桓公之时王犹可望则待王之诛宣公之时王不足望故书王以讨也】
　　公子遂如齐【惠】逆女
　　鲁秉周礼丧未朞年遣卿逆女【何氏曰讥丧娶复书不亲迎】何亟乎太子赤齐出也仲遂杀子赤及其母弟而立宣公惧于见讨【髙氏曰不待丧毕而遽如齐逆女者恐姻好乆不通而齐人来讨也】故结昏于齐为自安计越典礼以逆之如此其亟而不顾者必敬嬴仲遂请齐立接之始谋也【家氏曰宣公继世之初斩焉在疚而首遣大夫如齐逆女所遣见又同恶之大夫春秋书之所以着敬嬴襄仲弑君簒国之本谋亦以见齐元无道党其臣而使之弑君也盖请昏割地鲁所以自结于齐者皆在遂与得臣如齐之时故即位未几而襄仲遂有逆女之行无何又以割地而出春秋书即位书逆女书遂以夫人妇姜至自齐书齐人取济西田着鲁人结齐之援以弑其君着齐人辅鲁之簒俾弑其君盖明王法以治齐鲁之罪二国皆有讨也王氏曰赤齐之甥也忧齐之有所党故欲急昏于齐也公谷谓讥丧娶不知丧娶之不足罪也可罪者丧娶之故也】其后文公定为三年丧父兄百官皆不欲曰吾宗国鲁先君莫之行也【孟子朱子注谓鲁不行三年之丧者乃其后世之失非周公之法本然也】丧纪浸废夫岂一朝一夕之故自文宣莫之行矣【据文公亦三年之内图昏】此所谓不待贬絶而罪恶见【音现】者也【杜氏曰不讥丧娶者不待贬责而自明也薛氏曰公薨夫人出大夫逆女乱伦而娶齐人不创夫人之出而违礼防媾皆罪也临川吴氏曰文公使公子遂纳币已非礼况宣公逆夫人而可遣僖祖之弟乎然负簒弑之罪而急于结齐昏以定其位者乃恶之大丧娶卿逆之非礼则其恶之小者尔愚按文公未终禫制而图昏春秋深加贬黜不书逆者姓名不书如齐不称夫人不称氏以着其罪宣公未及期年而亟于丧娶春秋书使卿逆女书夫人至仅去夫人之氏此非特从同同之例盖以宣公之恶有大于丧娶者故详録之以见其纵私欲而紊典礼实欲结大援而逭天讨也石氏曰翚弑隐公遂杀子赤桓公之立逆女使翚宣公之立逆女使遂斯二人者在国以为贼而桓宣以为忠也故终桓宣之世翚遂皆称公子无异辞】
　　三月遂以夫人妇姜至自齐【公羊传遂何以不称公子一事而再见者卒名也夫人何以不称姜氏贬曷为贬讥丧娶也丧娶者公也则曷为贬夫人内无贬于公之道也夫人与公一体也其称妇有姑之辞也谷梁传其不言氏丧未毕故略之也其曰妇縁始言之之辞也程子传脱氏字】有不待贬絶而罪恶见【音现下并同】者不贬絶以见恶【本公羊】夫人与【音预】有罪焉则待贬而后见故不称氏【何氏曰去氏轻于去姜范氏曰夫人不能以礼自固故与有贬刘氏曰妇人不专行在家制于父母夫人有贬则父母与有罪矣髙氏曰古者一礼不备女不肯行故诗曰虽速我讼亦不女从虽速我狱室家不足】夫人其如何知恶无礼如野有死麕【音囷诗小序野有死麕恶无礼也】能以礼自防如草虫【同上草虫大夫妻能以礼自防也】愆期有待如归妹之九四【易象传愆期之志有待而行也程子传所以愆期者由已而不由彼女子居贵髙之地有贤明之资人情所娶其过时未归盖自有待非不售也】则可免矣凡称妇者其词虽同立义则异逆妇姜于齐病文公也【不称女而称妇着文公之亟于成昏也】以妇姜至自齐责敬嬴也【有姑则以妇礼至无姑则专以夫人礼至不称姜氏而称妇姜着敬嬴之欲速以姑自居也张氏曰公子遂宣公之为乱臣贼子明矣不待贬絶也书妇着敬嬴之辠也】敬嬴嬖妾私事襄仲以其子属【章欲反】之杀世适【音嫡】兄弟出主君夫人援【如字】成风故事即以子贵为国君母【公羊母以子贵】斩焉在衰【音崔】服之中【昭十叔向云云又见檀弓】请昏纳妇而其罪隐而未见也故因夫人至特称妇姜以显之此乃春秋推见至隐着妾母当国用事为后世鍳者也槩指为有姑之词而不察其防则精义隐矣【赵氏曰书以者不当以也髙氏曰不直书夫人妇姜至自齐而称遂以者明公子遂不当以夫人归也婚礼莫重于亲迎岂容他人得以之归哉遂盖公族之尊者尤不可也家氏曰夫人非大夫所得以也遂挟齐以弑其君娶齐女为簒君之妇鲁之家国实制于遂书以者着其罪也公谷言妇有姑之辞妇姜之嫡姑则出姜也经于子卒之后书夫人姜氏归于齐于宣公始立书遂以妇姜至自齐所以责齐受人之出母而与之妇所以责鲁弃母于齐而娶齐女事悖妾以为姑也絶灭天理甚矣○刘氏曰左传称族尊君命舍族尊夫人非也一事而再见卒名耳必若云然公子结遂及齐宋盟非受命亦族归父豹意如其往也氏其至也不氏无有夫人居间也何以舍族耶】
　　夏季孙行父如齐【恵左传纳赂以请防】
　　经书行父如齐而不言其故谓纳赂以请防者传【去声下同】也经有不待传而著者比【毗至反】事以观斯得矣下书公防齐侯于平州则知此防行父请之也又书齐人取济西田则知其请盖以赂也虽微传其事着矣诸侯立卿为公室辅【闵二】犹屋之有楹也而谋国如此亦不待贬絶而恶自见【音现】者也【髙氏曰春秋时国君不以其道立茍得一预诸侯之防他国不得复讨其罪所以季文子不惮自行者欲假大国之权以定宣公之位也宣公之位定则一时臣子党乱误国之罪皆可以逃矣】不然以行父之勤劳恭俭相【去声】三君而无私积【子赐反襄五季文子卒无衣帛之妾无食粟之马君子是以知季文子之忠于公室也相三君而无私积】必能以其君显名与晏婴等矣【朱子曰季文子三思而后行可谓虑事详审而宜无过举矣而宣公簒立文子乃不能讨反为之使齐而纳赂焉岂非私意起而反惑与吕氏曰君母不正孽子簒立而国之大臣恃大国以免施施肆肆无所忌惮行父名大夫也而犹若是先王之泽泯矣张氏曰文公世子之死在官当诛者公子遂其首行父次之家氏曰季友受托孤之寄酖叔牙戮庆父立僖公鲁之宗社頼以再安行父其孙也乃为贼使齐而归先君之母今又为之再使纳赂请防有忝厥祖多矣】
　　晋【灵】放其大夫胥甲父于卫【成左传晋人讨不用命者放胥甲父于卫而立胥克公羊传放之者何犹曰无去是云尔古者大夫已去三年待放君放之非也大夫待放正也古者臣有大丧则君三年不呼其门已练可以弁冕服金革之事君使之非也臣行之礼也谷梁传放犹屏也杜氏曰胥甲下军佐胥臣之子】
　　放犹覊置毋去其所【杜氏曰放者受罪黜免宥之以逺孙氏曰放逐也】比于专杀者其罪薄乎云尔【李氏尧俞曰称国以放与称国杀大夫同】或以为近正【公羊】非矣大夫当官既不请于天子而自命以为有罪又不告于司防而擅刑犹不逺于正乎【蜀杜氏曰周衰诸侯擅恣法度而有屏放其臣者春秋不得不讥之薛氏曰诸侯不专放大夫其书者僣天子之事也永嘉吕氏曰书放大夫恶专放也称国以放君与大夫咸与焉晋放胥甲是也称人称人以放国乱无政而众人擅放之蔡人放公孙猎是也】秦晋战于河曲挠【女教反】臾骈之谋者赵穿也若讨其不用命则当以穿为首止治军门之呼【去声文十二晋人御秦师于河曲骈曰秦不能乆请深垒固军以待之士防谓秦伯曰骈必实为此谋将以老我师也赵有侧室曰穿好勇而狂若使轻者肆焉其可秦军掩晋上军赵穿追之不及反怒曰裹粮坐甲固敌是求将独出乃以其属出宣子惧秦获穿乃皆出战秦师遁臾骈曰薄诸河必败之胥甲赵穿当军门呼曰不待期而薄人于险无勇也乃止】偕贬可也而独放胥甲父则以赵盾当国穿其族子而盾庇之也【苏氏曰胥甲赵穿其罪一也放胥甲而舍赵穿穿盾之族子也张氏曰穿以盾之侧室而独免刑之偏颇如此非所以治有罪主诸侯也】桃园之罪【明年穿弑灵公于桃圜】其志固形于此矣故称国以放见【音现】晋政之在私门而成上侵【僣也】为后戒也【临川吴氏曰河曲之战及今八年岂有不用命之罪八年而后讨哉必胥甲以他事取恶于赵盾而逐之也愚按放胥甲者弑夷臯之兆也杀胥童者弑州蒲之兆也髙氏曰诸侯之大夫有罪当请于天子或杀或放今晋专放其大夫可乎况舜讨驩兠之罪而放之崇山者投之逺方也崇山犹在封疆之内非蛮夷外国也晋人于卫同为列国而放其有罪之臣于卫是鄙卫也卫人受晋之逐臣而不辞岂亦迫于大国之势欤刘氏曰秦穆公悔不用百里奚之言以亡三帅自状其过而作秦誓晋灵公耻不得志于秦而追咎善谋放胥甲于卫人之度量相越岂不逺哉使晋之君臣因胥甲之言推而广之脩已而不责人邻国将来服奚患秦哉春秋书放胥甲以其无罪而讥晋之滥也○啖氏曰公羊云近正也此传是三年待放之义乃三谏不从以礼而去者今放名虽同而实殊传不见事迹故云尔髙邮孙氏曰谷梁云称国以放放无罪也案称人自为与其下为别也安得以称国而见其无罪乎】
　　公防齐【惠】侯于平州【杜氏曰平州齐地在泰山牟县西张氏曰后汉志琅琊国阳都故地有牟台注平州在县西今属沂州沂水县愚按沂州今属益都路】
　　按左氏曰防于平州以定公位鲁宣簒立逾年举国臣子既从之矣若之何位犹未定而有待于平州之防也春秋以来弑君簒国者已列于诸侯则不复【扶又反下同】致讨【隠四杜氏曰诸簒立者诸侯既与之防则不复讨】故曹人以此请负刍于晋【成十三曹宣公卒公子负刍杀太子自立十五年防戚晋执负刍归京师十六年曹人请曰若有罪则君列诸防矣】夫簒弑之罪毁灭天理无所容于天地之间身无存没时无古今其罪不得赦也以列于防而不复讨是率天下为乱贼等伦纪于弁髦此仲尼所为【去声】惧春秋所以作也然欲定其位者鲁宣宜称及【我所欲曰及】齐而曰防者讨贼之法也凡讨乱臣贼子必深絶其党而后为恶者孤也【张氏曰凡乱臣贼子之所以不敢纵其欲音以有覇主大国能讨之也齐乃鲁之邻其力足以正鲁而惠公不明于义利邪正之辨始许仲遂以乱鲁之适庶终防平州以定贼子之位则乱贼复何畏而不逞哉防者外为志鲁宣欲求宠以定位而书齐惠之志以治党恶之罪与桓公郑荘垂之防一也晋为盟主诸侯所取正而齐宋弑君威弗能加鲁乱不治见晋之无能为也愚按齐惠因歜职之逆得立乎其位故鲁宣纳赂求防驩然而从盖同恶相济耳特齐之强大足以芘鲁故宣公君臣殚意以固结之也】
　　公子遂如齐【惠左传襄仲如齐拜成】
　　宣公簒立之罪仲遂主谋为首恶初请于齐遂为上客而并书介使【去声】者罪叔孙得臣不能为有无亦从之也【论语焉能为有焉能为无季子然问仲由冉求然则从之者与子曰弑父与君亦不从也】大夫有以死争【去声】者矣然削而不书者以叔仲惠伯死非君命失其所也【愚按孔父仇牧荀息非以君命而死皆特书于防窃疑忠义之臣扞君之难固不可待召命而后致死也杜　氏谓史谓襄仲不敢书杀惠伯其理或然】遂及行父则一再见【音现下同】于经矣如齐拜成虽削之可也又再书于防者于以着其始终成就弑立之谋【愚按遂得臣同如齐见公子接而请立之逆谋之始也今既定宣公而拜成于齐逆谋之终也】以戒后世人臣或内交宫禁以固其宠或外结藩镇以为之援【去声】至于杀生废置皆出其手而人主不悟者【唐武三思李辅国通韦后张后而擅杀五王迁上皇于西内崔崔昭纬结王行瑜李荗贞朱全忠而胁帝杀杜让能王搏苏检贬陆扆王溥】其虑深矣凡此皆直书于策而义自见者也
　　六月齐【惠】人取济西田【左传为立公故以赂齐也公羊传外取邑不书此何以书所以赂齐也曷为赂齐为弑子赤之赂也谷梁传内不言取言取受之也以是为赂齐也程氏传宣公不义得国赂齐以求助齐受之以助不义故书取不义不能保其土故不云我非为强取故不讳不能有而失者皆讳张氏曰济西鲁故地僖三十年取之曹者】
　　鲁人致赂以免讨而书齐人取田者所以着齐罪【髙邮孙氏曰齐侯之罪隐而难见故明书取田以着其罪春秋取田邑皆贬之曰人罪其擅取也惟齐景为昭公取郓以其取不为己得特书其爵】春秋讨贼尤严于利其为恶而助之者所以孤其党夫齐鲁邻国盟主之余业也子恶弑出姜归而宣公立不能声罪致讨务宁鲁乱【闵元齐仲孙曰君其务宁鲁难而亲之】首与之防是利其为恶而助之也弑君簒国人道所不容而货赂公行免于诸侯之讨则天下胥为乱贼伦纪等于弁髦其祸乃自不知以义为利而以利之可以为利而为之也孟子为【去声】梁王极言利国者必至于弑夺而后餍【于艶反】盖得经书取田之意举法如此然后人知保义弃利乱臣贼子立无徒而乱少弭矣【张氏曰桓公簒立求援于郑而诱以许田宣公夺嫡主齐以自立而赂以济田以利自固前后一辙使郑荘齐惠不贪其利则桓宣必不能以自立矣曰假曰取蔽罪郑齐诛其贪利而成乱也大学论治国平天下深戒以利为利孟子论先利后义不夺不餍皆防本塞源知春秋之防意也欤家氏曰鲁桓之弑君郑不预也鲁畏其讨以是为赂故书假讳之也鲁宣之弑君谋出于襄仲事实成于齐惠故直书其事以两讨之盖田者先祖受之于王鲁国之封疆也宣公既簒人之国又割先祖所受之土疆以为齐赂齐惠既辅人之簒又受其赂田以为已有此所谓盗窃之取其罪有大于侵伐之取矣陈氏曰外取邑不书襄二十六年齐取我髙鱼不书必有归之者然后书是故济西田书取讙闱书取】
　　秋邾【定】子来朝【通防凡经于朝聘皆不徒书未有书而无义者也宣公为弑君者所立邾子来朝而无贬文者既于朝桓贬矣公羊曰其余从同同张氏曰邾子朝当讨之人不贬者桓公之经已举法从同同也】○楚【庄】子郑【穆】人侵陈【灵】遂侵宋【文左传宋人之弑昭公也晋以诸侯之师伐宋宋及晋平宋文公受盟于晋又防诸侯于扈将讨齐皆取赂而还郑穆公曰晋不足与也遂受盟于楚陈共公之卒楚人不礼焉陈灵公受盟于晋楚子侵陈遂侵宋谷梁传遂继事也】
　　楚书爵而人郑者贬之也郑伯本以宋人弑君晋不能讨受赂而还以此罪晋为不足与也遂受盟于楚今乃附楚以亟【去声】病中国何义乎【张氏曰不讨有罪固晋之无义而亦未至如僣王肆乱之罪大也郑舍晋从楚附旡王之狂楚以为中国患故人之】书侵陈遂侵宋者以见潜师掠境肆为侵非能声宋罪而讨之也【家氏曰使郑穆公从楚之后能以楚师讨宋声于境上问昭公之故宋人必能以鲍为戮更议立君则不失其弃晋之初志今乃与楚子俱侵陈遂侵宋此侵无名之师凌驾中夏非讨乱之举也】既正此师为不义然后中国之师可举矣【永嘉吕氏曰盟防而书楚子自盂始征代而书楚子自侵陈始次厥貉尝书楚子矣未加兵于中国也伐麇书楚子矣不过加兵于其与国也是故侵蔡伐楚侵曹伐卫书齐侯晋侯喜中国之有伯也侵陈遂侵宋书楚子伤中国之无伯而楚人得以执伯权也陈氏曰书遂代楚言志不在蔡也书遂侵宋言志不在陈也南北之势于是始也后十五年而宋楚平后五十年晋赵武楚屈建同盟于宋诸夏之君分为晋楚之从矣自是讫春秋师再有事无言遂者言遂者非与国伐盟主则盟主伐与国也】
　　晋【灵】赵盾帅师救陈【灵左传晋赵盾帅师救陈宋谷梁传善救陈也】
　　郑在王畿之内而附僭乱陈先代帝王之后而见侵逼此门庭之防利用御之者也【门庭门内之庭防盗至此则不得不击伐之王者以诸夏为庭户四夷为藩篱】晋能救陈则存诸夏防与国之师故特褒而书救凡书救者未有不善之也【啖氏曰救者救其患难凡救患皆为美也】如解倒悬【孟子民之悦之犹觧倒悬也】如拯民于涂炭之中【涂炭犹言水火如孟子言民以为拯已于水火之中】知此义则知春秋用兵之意矣传【去声】称师救陈宋经不书宋此非阙文乃圣人削之也前方以不能讨宋上卿贬而称人【文十七四国伐宋】诸侯防而不序【同上防扈】今若书救宋则典刑紊矣【家氏曰书救与其能救陈也不书救宋不与其救宋也宋负弑君大恶晋人受赂不能讨而楚伐之虽楚之存心未必诚于为义然弑逆之贼夫人得而讨之也楚讨之晋救之故春秋不与其救与】
　　宋公【文】陈侯【灵】卫侯【成】曹伯【文】防晋【灵】师于棐林伐郑【穆公作裴林左传防于棐林以伐郑也楚蔿贾救郑遇于北林囚晋觧晋人乃还公羊传此晋赵盾之师也曷为不言赵盾之师君不防大夫之辞也谷梁传地而后伐郑疑辞也此其地何则着其美也杜氏曰晋师救陈宋四国君往防之共伐郑也棐林郑地荥阳宛林县东南有林乡愚按在今汴梁路均州新郑县即棐也】列数【上声下同】诸侯而防晋赵盾谷梁子以为大赵盾之事以其大之也故曰师此说非也【刘氏曰卿大夫不得防公侯今晋侯不行赵盾专国亦无贬则善矣曷为大之耶】春秋立法君为重而大夫与师其体敌【据君不书帅师大夫必书帅师君获君伤皆不书师败绩大夫获仍书师败绩】列数诸侯于帅师之下而又书大夫之名氏则臣疑于君而不可以为训其曰防晋师此乃谨礼于微之意也其立义精矣【陈氏曰此晋赵盾以诸侯之师伐郑大夫初用诸侯也灵公之世兵车之防自参以上贬人之于是出赵盾以其用诸侯也春秋不以大夫用诸侯故止书赵盾帅师救陈下书诸侯防晋师于棐林伐郑则不以大夫用诸侯之辞也】棐林郑地也前者地而后伐以为疑词此其地则以着其美者【范氏曰叹美赵盾救灾恤患之功故详録其防地薛氏曰晋师先在棐林故言防又言伐】一美一恶无嫌于同【愚按桓十五年公防宋公卫侯陈侯于袲伐郑先讲防礼而后往伐始疑于助忽而讨突终乃伐忽而助突故春秋责其疑此言宋公陈侯卫侯曹伯防晋师于棐林伐郑四国之君翕然而从晋师讨罪以救患故春秋着其美前者讲防礼而后伐此乃防师以同伐文似而实异也书突出奔蔡忽归于郑突入于栎而继书公防诸侯于袲伐郑则为党突而伐忽可知矣书楚子郑人侵陈遂侵宋晋赵盾帅师救陈而继书诸侯防晋师于棐林则为讨郑而救中国可知矣属辞观之是非了然】
　　冬晋【灵】赵穿帅师侵崇【崇公作栁左本亦作崇侵书赵穿而后凡役书大夫左传晋欲求成于秦赵穿曰我侵崇秦急崇必救之吾以求成焉赵穿侵崇秦弗与成杜氏曰崇秦之与国任公辅曰地谱商有崇国在京兆鄠县日亭愚按今奉元路鄠县之东啖氏曰崇小国也公羊误为栁】
　　崇在西土秦所与也晋欲求成于秦不以大义动之而伐其与国则为谖【许元反】已甚比诸伐楚以救江异矣而传【去声】谓设此谋者赵穿也意者赵穿己有逆心欲得兵权托于伐国以用其众乎不然何谋之迂【音于】而当国者亦不裁正而从之也穿之名姓自登史防弑君于桃园而上卿以志同受恶其端又见【音现下同】于此书侵以见所以求成者非其道矣【高氏曰晋欲得秦而反加兵于他人之国适足以众晋之敌尔此谬计也家氏曰晋欲求成于秦发一乗之使述先君之好而秦成合矣今伐崇以求之秦愈怒而兵愈不可觧矣盖穿者志于作难托伐崇以专兵不然何拙谋之若是而执政者且无所可否于其间乎○刘氏曰公羊云栁者天子之邑也不系乎周者不与伐天子也非也赵穿伐天子之邑罪大矣无文以贬之何哉】
　　晋【灵】人宋【人】人伐郑【穆左传晋人伐郑以报北林之役于是晋侯侈赵宣子为政骤谏而不入故不竞于楚谷梁传伐郑所以救宋也】
　　宋人弑君既列于防在春秋衰世已免诸侯之讨矣论【去声】春秋王法则其罪固在法所不赦也而晋人与之合兵伐郑是谓以燕【音烟】伐燕【本孟子言晋无道与郑无异】庸愈乎其书晋人宋人非将【去声】卑师少盖贬而人之也以贬书伐者若曰声罪致讨而已有瑕则何以伐人矣【昭四无瑕者可以戮人髙氏曰宋怨郑与楚之侵也复请晋伐郑晋亦以前救之无功也遂连兵伐之夫晋以贪赂致诸侯之叛不能退而自责乃谋动干戈于外以遂宋之复怨况宋人弑君岂可与之合兵乎家氏曰此一事而前后褒贬不同者郑背晋而即楚诸侯防晋而讨之公也晋受宋赂而辅之以簒今复偕宋伐郑私也盖郑可伐也为宋而伐郑则不可也】
　　【甲匡王六寅年崩】二年【晋灵十四弑齐惠二卫成二十八蔡文五郑穆二十一曹文十一陈灵七杞桓三十宋文四秦共二楚庄七】春王二月壬子宋【文】华元帅师及郑【穆】公子归生帅师战于大棘宋师败绩获宋华元【华尸化反战皆书大夫帅师自此始左传郑公子归生受命于楚伐宋宋华元乐吕御之战于大棘宋师败绩囚华元获乐吕及甲车四百六十来俘二百五十人馘百人宋人以兵车百乗文马百驷以赎华元于郑半入华元逃归杜氏曰大棘在陈留襄邑县南张氏曰今属拱州愚按襄邑县今属汴梁路睢州】
　　两军接刃主将【去声下同】见获其负明矣又书师败绩词不赘乎此明大夫虽贵与师等也【永吕嘉氏曰此年战大棘与晋赵鞅郑罕达战于鉄皆两称帅师其众敌也春秋书战言大夫帅师自此始自是而后若晋荀林父卫孙良夫鲁季孙行父臧孙许叔孙侨如公孙婴齐齐国书皆书大夫帅师春秋书获者七唯齐国书及此年宋华元书败绩者身见获而师又败也大夫生死皆书曰获郑获宋华元生也吴获陈夏齧齐国书死也】故将尊师少称将不称师师众将卑称师不称将将尊师众并书于防者示人君不可轻役大众又重将帅之选其义深矣【前晁锴传卒不可用以其将与敌也君不择将以其国与敌也】或曰元帅三军之司命而轻重若是班乎【孟子若是班乎朱子曰班齐等之貌】自行师而言则以元帅为司命【孙子将者人之司命国家安危之主也】自有国而言则以得众为邦本【书五子之歌民惟邦本】郑使髙克将兵御狄于境欲逺【去声】克也而不恤其师【见闵二】楚以六卒实从得臣恐丧【去声】师也而不恤其将【见僖二十八】故经以弃师罪郑以杀其大夫责楚明此义然后知王者之道轻重之权衡矣【髙氏曰元年秋郑人与楚子侵宋宋人既为棐林之役以报之是冬又与晋人伐郑一役而两报之遂起此役今郑师之来宋当明大义以谕之否则慎固封守使郑不得而犯焉华元乃遽帅师出与之战于是三军大败以至见获不能效死徒殄民辱国而已以见中国因夷狄之故而自相残如此张氏曰宋以弑君致防而不服罪故书宋及犹曰华元为志乎是战也愚按文定于韩之战云书伐书及者两俱有罪经不书伐专罪晋也今考此亦不书归生伐宋则春秋责宋之意重于责郑矣○赵氏曰谷梁云尽其众以救其将以三军敌华元华元虽获不病矣按兵败身获而云不病非也但縁师先败绩身乃见获依次第书之有何褒贬乎若欲褒贬乃足见其不身先士卒尔何得云善矣】
　　秦【共】师伐晋【灵】
　　按左氏以报崇也遂围焦【杜氏曰焦晋河外邑】晋用大夫于崇乃赵穿私意而无名也故书侵秦人为【去声】是兴师而报晋则问其无名之罪也故书伐世岂有欲求成于强国而侵其所与可以得成者乎穿之情见【音现下同】矣宣子当国筭无遗策独懵【模揔反阍也】于此哉其从之也而盾之情亦见矣春秋书事笔削因革必有以也一侵一伐而不书围焦所以着晋卿上侵之意其所由来者渐矣【永嘉吕氏曰晋文之欲与楚争也必得秦而后敢战殽凾之役晋襄度浅而先轸诸人见利乗便自是更相报复无有穷已楚方有凌驾中国之心郑复背晋从楚以侵陈晋将与楚争则通秦以轧楚可也否则置秦而勿问可也而盾之族子兴侵崇之谋盾非病狂何故听之是啓秦之争也宋方败于郑而晋复病于秦非自致之而谁耶张氏曰欲求成而反召兵所以深着赵穿之妄动干戈而欲窃兵权诛其意也】
　　夏晋【灵】人宋【文】人卫【成】人陈【灵】人侵郑【穆左传晋赵盾救焦遂自隂地及诸侯之师侵郑以报大棘之役楚闘椒救郑曰能欲诸侯而恶其难乎遂次于郑以待晋师赵盾曰彼宗竞于楚殆将毙矣姑益其疾乃去之】
　　按左氏晋赵盾及诸侯之师侵郑以报大棘之役初郑归生受命于楚以伐宋经不书伐而以宋华元主大棘之战者盖楚人有词于宋矣师之老壮在曲直【僖二十八】晋主夏盟盾既当国合诸侯之师何畏乎楚何避乎闘椒然力非不足而去之者以理曲也故卿不氏而称人【杜氏曰郑为楚伐宋获其大夫晋赵盾兴诸侯之师将为宋报耻畏楚而还失伯者之义故贬称人】师书侵而不言伐易于讼卦之象曰君子作事谋始【程子传人情有争讼之道凡所作事必谋其始若慎交结之类絶衅端于事之始则争讼无由生矣】始而不谋将至于兴师动众【文王卦序师次于讼】有不能定者矣晋惟取赂释宋而不讨至以中国之大不能服郑不竞于楚可不慎乎春秋行事必正其本为【去声】末流之若此也其垂戒明矣【永嘉吕氏曰诸侯之从晋也谓晋之可依也率诸侯以讨宋乃立公子鲍而还是立贼也郑由是谓晋为不足与而从楚以侵宋晋乃芘宋以伐郑郑复使归生伐宋盖有辞于宋也晋复党宋以侵郑一动之非义而与国叛之敌国侮之彼得以奉辞而我罢于奔命至一再而未已也伯主之举动讵可轻哉家氏曰郑叛华侵之可也以报大棘之役则不可也郑恶晋之释宋不讨而从楚晋不知自愧犹为宋报郑是以贬四国之大夫皆书人是时晋之赵盾欲据兵权托于伐国实无闘心故棐林之役楚囚觧晋师即还是役也与闘椒遇即谬为之辞曰彼宗竞于楚殆将毙矣复去之盾本无欲战之心也左氏乃曰晋侯侈赵盾骤谏不入是以不竞于楚何失实之甚耶髙氏曰自是楚与晋争晋不能竞反有弑逆之祸于是楚益自肆明年遂有问鼎之事】
　　秋九月乙丑晋赵盾弑其君夷臯【臯公作獋左传晋灵公不君厚敛以雕墙从台上弹人宣子骤谏公患之使鉏麑贼之不果触槐而死晋侯饮赵盾酒伏甲将攻之其右提弥明知之趋登曰臣侍君宴过三爵非礼也遂扶以下公嗾夫獒焉明搏而杀之闘且出提弥明死之灵辄与为公介倒戟以御公徒而免之赵穿攻灵公于桃园宣子未出山而复太史书曰赵盾弑其君以示于朝宣子曰不然对曰子为正卿亡不越竟反不讨贼非子而谁孔子曰董古之良史也书法不隐宣子使赵穿逆公子黑臀于周而立之公羊传亲弑君者赵穿也曷为加之赵盾不讨贼也灵公为无道使诸大夫皆内朝处乎台上引弹而弹之膳宰熊蹯不熟公怒杀之使荷畚弃之盾就视之趍而入諌灵公心怍焉欲杀之伏甲于宫中召盾食之己食公谓盾曰吾闻子之劒盖利劒也示我吾将观焉盾将进劒祁弥明呼之盾躇阶而走公呼獒而属之弥明踆之絶其颔宫中甲鼔而起有起于甲中者抱盾而乗之驱而出赵穿縁民众不说起弑灵公然后迎赵盾而入与之立于朝晋史书曰晋赵盾弑其君盾曰天乎无牵吾不弑君谁谓吾弑君者乎史曰尔为仁为义人弑尔君而复国不讨贼非弑君如何谷梁传穿弑也盾不弑而曰盾弑何也以罪盾也灵公朝诸大夫而暴弹之观其辟丸也赵盾入諌不聴出亡至于郊赵穿弑公而后反赵盾史狐书贼曰赵盾弑公盾曰天乎予无罪孰为盾而忍弑其君者乎史狐曰子为正卿入谏不聴出亡不逺君弑反不讨贼则志同志同则书重非子而谁故书之曰晋赵盾弑其君夷臯者过在下也程子曰赵穿弑君人谁不知若盾之罪非春秋书之更无人知也】
　　赵穿手弑其君董狐归狱于盾其断【都乱反下同】盾之狱词曰子为正卿亡不越竟反不讨贼以书是断而盾也受其恶而不敢辞仲尼因其法而不之革其义云何曰正卿当国任事之臣也国事莫酷于君见弑不于其身而谁责乎【薛氏曰君将杀盾而穿行弑君之事则主弑者盾也穿受命而加刃者也在律家人共犯止坐尊长威力使令被使为从此春秋之义也】亡而越境谓去国而不还也然后君臣之义絶【杜氏曰越境则君臣义絶愚按君子违不适雠国未臣而有伐之奔命焉死之可也去国不返必如宋子哀洁身去乱然后君臣之义絶】反而讨贼谓复雠而不释也然后臣子之事终【愚按反而讨贼苟如羽父讨于寪氏不足以逭大恶之诛必如卫石碏之诛不避亲无一毫阿私之意而竭力为君复雠然后臣子之事终】不然是盾伪出而实闻乎故也假令不与【音预】闻者而纵贼不讨是有今将之心【本公羊何氏曰今将欲弑】而意欲穿之成乎弑矣恶莫惨乎意今以此罪盾乃闲臣子之邪心而谨其渐也盾虽欲辞而不受可乎【蜀杜氏曰盾知灵公欲杀之而心欲弑之是不止同谋而实将弑也春秋不可并书穿盾而择首罪者以书之亦义之所宜也临川吴氏曰赵盾专晋国之政几二十年境内境外知有盾而不知有公灵公既长不堪其专遂欲杀盾鉏麑受命不肯杀盾而死提弥明救盾而闘死灵輙内叛倒戟免盾于死则盾之私属与公徒敌无复有臣礼矣君臣既为仇敌非盾弑公则公杀盾势固不两立也穿盾之族子平日所爱信之人也弑公而盾乃复穿之弑为盾弑也盾为首恶穿特承意行事者尔盾阳为不知谋以求自免弑君之罪将谁欺乎夫子书曰赵盾弑其君誺首恶也自三传以来说者多方为盾分释则是乱贼不可以欺圣人而乃可以欺后儒也髙邮孙氏曰盾隂弑其君而阳逃其迹实行其计而穿受其名者也故孔子以弑贼诛之必待亲弑然后罪之则奸臣贼子得以计免而庸愚无知者常当其实矣】以髙贵乡公之事观焉抽戈者成济唱谋者贾充而当国者司马昭也为天吏者将原司马昭之心而诛之乎亦将致辟成济而足也故陈泰曰惟斩贾充可以少谢天下耳昭问其次意在济也泰欲进此直指昭也【魏髙贵乡公纪帝见威权日去不胜其忿曰司马昭之心路人所知也吾不能坐受废辱遂率殿中宿卫官僮数百鼔噪而出中防军贾充逆战南阙下太子舍人成济问充曰当如何充曰司马公蓄养汝等正为今日济抽戈刺帝刃出于背昭闻之大惊自投于地入殿中召羣臣防议尚书左仆射陈泰曰独有斩贾充可以少谢天下耳昭乆之曰更思其次曰泰意惟有进此不知其次昭乃不复言以太后令追废帝为庶人昭言成济大逆不道夷三族】然则赵穿弑君而盾为首恶春秋之大义明矣微夫子推见至隐垂法后世乱臣贼子皆以诡计获免而至愚无知如史太邓扈乐【音洛】之徒皆蒙归狱而受戮焉【公羊闵元荘公存之时仆人邓扈乐曽于宫中子般执而鞭之荘公死庆父谓乐曰般之辱尔国人莫不知盍弑之矣使弑子般然后诛乐而归狱焉唐昭宗纪上至洛阳朱全忠以帝有英气恐变生于中乃遣李振与蒋晖及朱友防氏叔琮等图之晖选牙官史太等百人夜叩宫门杀宫人裴贞一帝在椒殿遽起绕柱走太追弑之昭仪李渐荣以身蔽帝太亦杀之晖矫诏称贞一渐荣弑逆全忠闻之阳惊自投于地曰奴軰负我令我受恶名于万代至东都恸哭杀朱友恭氏叔琮愚按赵盾之专晋犹司马昭朱全忠之专政于魏唐也灵公之欲杀盾犹髙贵乡公之欲杀司马昭唐昭宗之谋朱全忠也赵穿弑灵公犹成济师太之杀髙贵乡公与昭宗也盾未出山而复犹昭全忠之阳惊自投于地也魏唐旧史及通鉴皆书成济史太弑帝而邵子经世书及朱子纲目则笔之曰魏司马昭弑其主髦朱全忠弑帝盖取法春秋诛赵盾之义也司马昭族诛成济朱全忠尽杀友防叔琮等尚不免君子直笔之讨况盾使穿逆成公于周以固新君之宠则元恶之诛不于盾而谁任乎】君臣父子不相夷以至于禽兽也几希故曰春秋成而乱臣贼子惧【通防夷臯虽无道未为独夫君臣之分犹在也知此则明文王事纣之道○异姓之卿君有大过则谏反覆之而不聼则去赵盾亡而不反可也反而讨贼亦可也盾能讨穿司马昭能讨贾充则可免弑君之罪矣故曰春秋诛意二人之不讨罪意在于弑君也家氏曰晋防托其于赵盾曰此子也才吾受子之赐不才吾惟子之怨其属于盾者为何如盾乃与诸大夫谋外求君及畏逼不得已而后立灵公则灵公之立非盾意也窃疑盾所以谋其君者非一朝夕之故矣齐商宋鲍弑君簒国晋为盟主所当治也盾合诸侯将有讨于齐宋已而受赂不惟不讨又为之定簒窃之位无君之心乆已萌矣堂上之觉方兴桃园之攻随至灵公固在赵氏纲之内欲无及得乎○赵氏曰左氏云仲尼曰惜也越境乃免按董狐云亡不越竟言行未逺而君被弑反又不讨贼状涉同谋尔非谓越竟即无罪也作传者不达此意遂傅防为此言若然者奸臣令人弑君身越竟而还即为无罪乎朱子语左氏见识甚卑云孔子曰惜哉越竟乃免如此则专是回避占便宜者得计圣人作春秋而乱臣贼子惧岂反为之觧免耶】
　　冬十月乙亥天王崩【匡王也文十五年即位在位六年弟瑜立是为定王】
　　【乙定王卯元年】三年【晋成公黑臀元年齐惠三卫成二十九蔡文六郑穆二十二卒曹文十一陈灵八杞桓三十一宋文五秦共三楚荘八】春王正月郊牛之口伤改卜牛牛死乃不郊【公羊传其言之何缓也曷为不复卜养牲养二卜帝牲不吉则扳稷牲而卜之帝牲在于涤三月于稷者唯具是视郊则曷为必祭稷王者必以其祖配谷梁传之口缓辞也伤自牛作也改卜牛牛死乃不郊事之变也乃者亡乎人之辞也】
　　乃不郊为【去声下为天同】牛之口伤【谷梁全曰牲伤曰牛未牲曰牛】改卜牛而牛又死也【家氏曰此鲁宣除丧始郊而天示之谴也一书十有六言辞烦而不厌着其变异异乎常郊之卜不吉者矣宣公簒弑逆理乱常持是飨帝故天谴之也】不然郊矣【范氏曰牛无故其口自伤易牛改卜复死乃废郊礼】礼为天王服斩衰【周礼司服凡丧为天王斩衰】周人告丧于鲁史防已书而未葬也祀帝于郊夫岂其时而或谓不以王事废天事【杜氏注】礼乎【张氏曰此因事之变以明鲁郊之非礼盖僣礼之中复有忘哀从吉之罪三年之丧乃臣子斩衰奔赴之时岂可僣天子越绋行事之礼春秋所以特书之】春秋已来丧纪浸废有不奔王丧而逺适他国【桓公不奔桓王丧而防于齐之艾文公成公不奔顷王定王之丧而同盟于郑之新城虫牢襄公不奔灵王之丧而如楚且送楚子昭之葬于西门之外】有不修吊礼而自相聘问【简王之丧襄公不吊而邾子来朝卫剽晋荀防来聘】固将以是为可举而不废也卒至汉文以日易月【前文帝纪遗诏曰死者天地之理物之自然奚可甚哀当今之世咸重服以伤生吾甚不取朕幸以天年得供养于髙庙其奚哀念之有其令天下吏民令到出临三日皆释服毋禁嫁娶祠祀殿中当临者皆以旦夕各十五举声已下服大红十五日小红十四日纎七日释服服防云皆当言大功小功布也纎细布也应劭曰红者中祥大祥以红为领縁纎者禫也凡三十六月为释服此以日易月也顔师古曰红与功同此文帝自率已意创而为之非有取于周礼何为以日易月乎三年之丧其实二十七月岂有三十六月之文禫又无七月也应氏既失之于前而近代因循谬说未之思也荀悦曰三年之丧天下之通丧由来者尚矣今而废之以亏大化非礼也】后世不能复其所由来渐矣春秋备书其义自见【音现髙氏曰鲁僣郊礼乆矣隐桓荘闵不书者圣人不敢无故斥言君父之过故因变异而书也愚按天王崩三月天下服王崩至是已三月海内诸侯皆当斩衰苴绖杖绞带冠防缨菅屦鲁为同姓之宗国而不服其服则无王也郊之祭也丧者不敢哭防服不敢入国门苟释防服而从事于大礼是慢天也且天子尝禘郊社簠簋既陈诸侯祭社稷爼豆既陈闻天子崩后之丧皆废其礼况可闻丧而犹治祭事乎王制所纪祭天地社稷越绋而行事亦以已卜时日而忽有丧则大臣越绋而摄祭耳春秋书郊牛灾而改卜者四此年改卜之牛又死成七年鼷鼠又伤改卜之牛故皆废郊定十五年哀元年鼷鼠伤郊牛改卜牛而不复变异皆行郊礼故知不郊者非悔非礼而不郊实以郊牛之臶有灾伤不得已而不郊特书乃不郊犹言乃还乃复乃克葬乃者继事之辞所以着不郊之由系于郊牛之变异也经书不郊者四成十年襄十一年皆以卜不吉而废郊则鲁君之诚意不足以格天此年成七年牛灾废郊而皆犹三望则天示谴告之意而不知止也】
　　犹三望【左传不郊而望皆非礼也望郊之属也不郊亦无望可也】
　　三望者公羊曰祭防山河海夫天子有天下凡宇宙之内名山大川皆其所主也故得祭天而有方望无所不通诸侯有一国则境外之山川他人所主者而可以望乎季氏旅于防山【周礼大宗伯旅四望注旅陈也陈其祭事】冉求不能救而夫子责之者为【去声】泰山鲁侯所主也大夫何与【音预】焉季氏不得旅泰山则河海非鲁之封内其不得祭亦明矣【朱子语天子祭天地诸侯祭其国之山川只縁是他属我故我祭得他若不属我则气便不与之相感如何祭得他】犹者可已不当为之词【详见僖三十一年临川吴氏曰天子郊祀上帝必望祭山川望祭在郊祀之后因郊而望也鲁诸侯也以成王之赐许用王礼四望阙其一杀于天子然郊社既废则望礼可以不举鲁既不郊而犹三望故书以讥其非礼愚按襄七年三卜不吉而免牲十一年成十年四卜五卜不吉而不郊虽曰不郊非其本意然因是而止犹庶几焉僖公末年免牲犹三望此年成七年不郊犹三望可已不已不当为而为其过益甚矣】
　　葬匡王
　　四月而葬王室不君其礼略也【髙氏曰前期而葬者简也且着王室之微罪诸侯之不王也家氏曰桓王七年而后葬讥缓也匡王四月而亟葬讥速也】微者往防鲁侯不臣其情慢也或曰宣王亲之者也而常事不书【刘氏意林】非矣崩葬始终之大变岂以是为常事而不书也【永嘉吕氏曰经书王崩而葬者四葬桓王葬匡王则不书其人葬襄王则叔孙得臣也葬景王则叔鞅也或谓桓王匡王之葬皆公亲往然以他文考之葬诸侯而使卿者则备而书之其他不书其人者皆为公亲往可乎】
　　楚子【荘】伐陆浑之戎【浑户门反公作贲浑戎后同谷无之字左传楚子伐陆浑之戎遂至于雒观兵于周疆定王使王孙满劳楚子楚子问鼎之大小轻重焉对曰在徳不在鼎周徳虽衰天命未改鼎之轻重未可问也杜氏曰允姓之戎居陆浑在秦晋西北僖二十二年秦晋迁之于伊川遂从戎号今为陆浑县张氏曰唐为河南陆浑县地今河南府伊阳县北二十里有陆浑县故城愚按今河南府路洛阳县】外国相攻不志【据文十六戎伐楚哀四楚克夷虎围蛮氏之类经皆不书】此其志何也爲【去声】陆浑在王都之侧逼处畿甸族类之不分也楚又至洛观兵于周疆问鼎之大小轻重焉故特书于防以谨中外之辨禁启乱之阶【陈氏曰楚伐陆浑窥周室也】
　　夏楚【庄】人侵郑【穆左传晋侯伐郑及郔郑及晋平士防入盟楚人侵郑郑即晋故也】按左氏晋侯伐郑郑及晋平而经不书者仲尼削之也【愚按后此七年郑及晋平八年陈及晋平经皆不书惟十五年宋及楚平则书之不与中国之服于夷狄也】郑本以晋灵不君取赂释贼为不足与似也【本孟子言所为近似有理】而往从楚非矣今晋成公初立背【音佩】僣窃伪邦而归诸夏则是反之正也春秋大改过许迁善书楚人侵郑者与郑伯之能反正也故独着楚人侵掠诸夏之罪尔郑既见侵于楚则及晋平可知矣【家氏曰晋灵惟货是徇是以失郑成公继世虽未有大过人而郑遽弃异即同盖贵华贱夷人心义理之同然非威驱势廹所能得也不然赵盾合诸侯之师以伐郑略无成功今息兵逾年郑何为而自至乎春秋继伐陆浑而书楚人侵郑恶楚庄图覇之急也】
　　秋赤狄侵齐【惠赤狄始见经张氏曰赤狄狄之　　谓之赤狄白狄俗尚赤衣白衣也地谱洺州春秋赤狄之地愚按在今广平路髙氏曰见狄之种类已分矣襄陵许氏曰楚侵其南狄侵其北此中国栋挠之时也】○宋【文】师围曹【文左传宋师围曹报武氏之乱也】
　　按左氏宋文公即位尽逐武穆之族二族以曹师伐宋【文十八武氏之族道昭公子将奉司城须以作乱公杀母弟须及昭公子使戴荘桓之族攻武氏遂出武穆之族】然不书于经者二族以见逐而举兵非讨罪也及宋师围曹报武氏之乱而经书之者端本清源之意也武穆二族与曹之师奚为至于宋哉不能反躬自治恃众强以报之兵革何时而息也宋惟有不赦之罪【檀弓臣弑君凡在官者杀无赦】莫之治也故书法如此【髙氏曰武氏之乱非曹人所致也宋不能内睦九族而兴兵以围人之国不亦左乎】
　　冬十月丙戌郑伯兰卒【穆公也在位二十二年子夷嗣是为灵公】葬郑穆公【穆公作缪临川吴氏曰葬速礼不备也】
　　【丙定王辰二年】四年【晋成二齐恵四卫成三十蔡文七郑灵公夷元年弑曹文十三陈灵九杞桓三十二宋文六秦共四卒楚荘九】春王正月公及齐侯【惠】平莒【季佗】及郯莒人不肯公伐莒取向【向舒亮反左传非礼也平国以礼不以乱伐而不治乱也以乱平乱何治之有无治何以行礼谷梁传及者内为志焉尔平者成也公伐莒取向伐犹可取向甚矣莒人辞不受治也伐莒义兵也取向非也乗义而为利也杜氏曰向莒邑张氏曰郯已姓国秦有郯郡汉属东海郡故城在今淮阳军邳县北愚按今淮安路海宁州】
　　心不偏党之谓平【愚按偏则不中党则不公无一毫私欲而后可以称物平施也】以此心平物者物必顺以此心平怨者怨必释惟小人不能宅心之若是也虽以势力强【上声下能强同】之而有不获成者矣夫以齐鲁大国平郯莒小邦宜其降心聼命不待文告之及也然而莒人不肯则以宣公心有所私系失平怨之本耳故书取以着其罪【髙氏曰莒郯相怨而郯乃鲁婚姻之国公欲为郯平莒而挟齐以为重公之义不足以服莒之心不知自反而取邑于人亦已甚矣公既无以得莒后书郯伯姬来归则郯亦不能固其好也】及所欲也【王氏曰及有二义及齐公之志也及郯以大及小也】平者成也取者盗也不肯者心弗允从莫能强之者也以利心图成虽强大不能行之于弱小春秋书此戒后世之不知治其本者故行有不得者反求诸已斯可矣【刘氏曰两怨相仇能辨其曲直使人信之者唯己有道也小邾射以邑归鲁鲁使大夫盟之辞曰使子路约从无所用盟千乗之国不信其盟而信子路之一言子路可谓能以言信矣推子路之心居郯莒之间安有不聴者哉使子路动而违义言而废信不可以决郷党之平况千乗之国乎家氏曰事有大而书之略事有小而书之详此书公及齐侯平莒及郯莒人不肯公伐莒取向辞繁而不厌示后人以持平救偏正义辨利之要夫莒郯所以争为不平故耳齐鲁求其平髙者抑之下者举之以我之平而平彼之不平庶乎其可也而鲁之于莒积不相下徒狭齐人之威力而要莒以必从其不肯者宜哉宣公遽以兵加莒而取其一邑以巳之不平求人之平况又因以为利无道甚矣以济西赂齐而责偿于莒春秋首书公及而终之以取向深责之也通防凡书侵伐多不言其所事愚按晋阳处父伐楚先言伐而后言以救江宣公伐莒先言平莒不肯而后言伐皆指言其事然救江虽非其道而其名则善平莒之名虽善以不肯而至于伐取则又甚焉属辞比事春秋之权衡见矣○啖氏曰公羊云其言不肯何辞取向也圣人设教岂为鲁欲取向而妄加莒事乎赵氏曰谷梁云弗肯者可以肯也按书不肯者明莒非以他事见伐且讥公又曰伐莒义兵也按非王命又非侯伯安得称义乎】
  </div>
  <div class="pagination">
   <a href="春秋胡传附录纂疏_page12.html">
    上一页
   </a>
   <span>
    ...
   </span>
   <a href="春秋胡传附录纂疏_page8.html">
    8
   </a>
   <a href="春秋胡传附录纂疏_page9.html">
    9
   </a>
   <a href="春秋胡传附录纂疏_page10.html">
    10
   </a>
   <a href="春秋胡传附录纂疏_page11.html">
    11
   </a>
   <a href="春秋胡传附录纂疏_page12.html">
    12
   </a>
   <span class="current-page">
    13
   </span>
   <a href="春秋胡传附录纂疏_page14.html">
    14
   </a>
   <a href="春秋胡传附录纂疏_page15.html">
    15
   </a>
   <a href="春秋胡传附录纂疏_page16.html">
    16
   </a>
   <a href="春秋胡传附录纂疏_page17.html">
    17
   </a>
   <a href="春秋胡传附录纂疏_page18.html">
    18
   </a>
   <span>
    ...
   </span>
   <a href="春秋胡传附录纂疏_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
