<!DOCTYPE html>
<html>
<head>
    <meta charset="UTF-8">
    <title>春秋左传正义 - 第 175 页/共 226 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传正义 - 第 175 页/共 226 页</h1>
    <div class="content">　　我皆有礼，夫犹鄙我。鄙，贱也。
　　○夫音扶。国而无礼，何以求荣？孔张失位，吾子之耻也。”子产怒曰：“发命之不衷，衷，当也。
　　○衷，丁仲反，又音忠。当，丁浪反，或如字。出令之不信，刑之颇类，缘事类以成偏颇。
　　○颇，普多反。类，如字，一音力对反，徐又力猥反。 
　　[疏]注“缘事”至“偏颇”。
　　○正义曰：事有相类，真伪难明。缘此事类，以致偏颇，虽非故心，亦为罪也。服虔读类为颣，解云：“颇，偏也。类，不平也。”
　　狱之放纷，放，纵也。纷，乱也。
　　○纷音芳云反。纵音予用反。会朝之不敬，谓国无礼敬之心。 
　　[疏]“会朝之不敬”。
　　○正义曰：此孔张失位，则是於朝不敬，而子产不以为耻者，此谓出外会朝大国，非谓在本国，故注云“谓无礼敬大国之心”。
　　使命之不听，下不从上命。 
　　[疏]“使命之不听”。
　　○正义曰：谓若伯有，使子晳如楚，不肯行，是也。
　　取陵於大国，罢民而无功，罪及而弗知，侨之耻也。孔张，君之昆孙，子孔之后也，昆，兄也。子孔，郑襄公兄，孔张之祖父。
　　○罢音皮。执政之嗣也。子孔尝执郑国之政。 
　　[疏]注“子孔尝执郑国之政”。正义曰：襄十年“盗杀郑公子騑、公子发、公孙辄”，传曰：子孔当国至十九年，郑杀子孔。
　　为嗣大夫，承命以使，周於诸侯，国人所尊，诸侯所知。立於朝而祀於家，卿得自立庙於家。
　　○使音所吏反，下以使同。 
　　[疏]注“卿得自立庙於家”。
　　○正义曰：士以上皆得立庙。则孔张虽是大夫，亦得立庙。而云卿得立庙者，以子孔是卿，故以卿言之。服虔云：“祀其所自出之君於家，以为大祖。”案《礼记 郊特牲》曰：“诸侯不敢祖天子，大夫不敢祖诸侯。而公庙之设於私家，非礼也。”安得祀所出之君为大祖乎？
　　有禄於国，受禄邑。有赋於军，军出，卿赋百乘。
　　○乘，绳证反。丧祭有职，有所主。受脤归脤，受脤，谓君祭，以肉赐大夫。归脤，谓大夫祭，归肉於公。皆社之戎祭也。
　　○脤，巿轸反。 
　　[疏]注“受脤”至“祭也”。
　　○正义曰：《周礼 掌蜃》云：“祭祀共蜃器之蜃”，郑玄云：蜃，大蛤，“饰祭器之属也”，“蜃之器以蜃饰，因名焉”。郑众云：“蜃可以白器，令色白。”是蜃为器名。祭肉盛之脤器，以献遗人，因名祭肉为脤；孔张是大夫也，而云“受脤归脤”，故知受脤为君祭，以肉赐大夫。归脤谓大夫祭，以肉归於公也。故《周礼 祭仆》：“凡祭祀致福者，展而受之。”是在下之祭，有“归脤”之义。又传有“成子受脤于社”，前代诸儒皆以脤为祭社之肉，故云皆社之戎祭也。刘炫故违传证，以破先儒，以为脤亦祭庙之肉，以规杜氏，文无所出，其义非也。然大夫不得私自出军，自祭私社，而得归脤於公者，谓大夫奉君命以戎事摄祭於社，故社直言祭，归肉於公，亦不谓家祭也。
　　其祭在庙，已有著位，在位数世，世守其业，而忘其所，侨焉得耻之？其祭在庙，谓助君祭。
　　○数，色主反。焉，於虔反，下焉用同。 
　　[疏]注“其祭”至“君祭”。
　　○正义曰：谓郑伯其祭在先君之庙，孔张有助祭著位在庙中，以有事为业，言其所掌有常也。服虔以为其祭在庙，谓孔张先祖配庙食。案《周礼 司勋》云：“凡有功者，铭书於王之大常，祭於大烝，司勋诏之。”则配庙食者，皆是有功之臣子。孔作乱而死，公孙泄因妖鬼而立，不得有配食在庙。
　　辟邪之人，而皆及执政，是先王无刑罚也。言为过谬者，自应用刑罚。
　　○辟，匹亦反。邪，似嗟反。子宁以他规我。”规，正也。宣子有环，其一在郑商。玉环，同工共朴，自共为双。
　　○朴，普角反。 
　　[疏]注“玉环”至“为双”。
　　○正义曰：下云“韩子奉命以使而求玉焉”，知环是玉环也。《释器》云：“肉倍好谓之瑗，肉好若一谓之环。”李巡云：好，孔也。肉倍好，边肉大，其孔小也。好倍肉，其孔大，边肉小也。肉好若一，其孔及边肉大小適等曰环。是环亦璧之类也。言其一在郑商，则其一在韩子。知其同工共朴，相与为双，故韩子欲得而双之。
　　宣子谒诸郑伯，谒，请也。子产弗与，曰：“非官府之守器也，寡君不知。”子大叔、子羽谓子产曰：“韩子亦无几求，言所求少。
　　○守，手又反。几，居岂反。晋国亦未可以贰，晋国、韩子不可偷也。偷，薄也。
　　○偷，他侯反。若属有谗人交斗其间，鬼神而助之，以兴其凶怒，悔之何及？吾子何爱於一环，其以取憎於大国也，盍求而与之？”子产曰：“吾非偷晋而有二心，将终事之，是以弗与，忠信故也。侨闻君子非无贿之难，立而无令名之患。侨闻为国，非不能事大字小之难，无礼以定其位之患。夫大国之人，令於小国，而皆获其求，将何以给之？一共一否，为罪滋大。滋，益也。
　　○属音烛。盍，户腊反。难，乃旦反，下同，又如字。共音恭，下而共无艺同。 
　　[疏]“侨闻”至“之患”。
　　○正义曰：侨闻君子非无贿之难，家贫无贿不为难，立於职位而无善名，是为身之大患。言韩子当患无令名，不宜患家无贿也。侨闻为国家者，非不能事大字小之难。事大国，爱小国，不为难也。无礼以定其位，是国之大患。言郑当患位不定，不宜患事晋之难也。下句自“大国之人”至“则失位矣”，此覆“无礼定位”也。自“若韩子”至“独非罪乎”，此覆“无令名”也。此辞一为韩子，一为郑国，故再言侨闻。服虔断“字小之难”以下为义，解云：“字，养也，言事大国易，养小国难。”然则郑人岂忧养小国乎？尚未能离经辨句，复何须注述大典？且字为爱，不为养也。
　　大国之求，无礼以斥之，何餍之有？吾且为鄙邑，则失位矣。不复成国。
　　○餍，於盐反。复，扶又反，下不敢复并注同。 
　　[疏]“吾且”至“位矣”。
　　○正义曰：若晋之大夫，求无不得，则郑国乃为晋之边鄙之邑，不复成国，谓失国君之位矣。
　　若韩子奉命以使，而求玉焉，贪淫甚矣，独非罪乎？出一玉以起二罪，吾又失位，韩子成贪，将焉用之？且吾以玉贾罪，不亦锐乎？”锐，细小也。
　　○贾音古，下无强贾同。锐，悦岁反。 
　　[疏]“出一玉以起二罪”。
　　○正义曰：一共一否，为郑国之罪也。贪淫，为韩子之罪也。
　　○注“锐细小”。
　　○正义曰：锐是锋芒，不得为折。
　　韩子买诸贾人，既成贾矣，商人曰：“必告君大夫。”韩子请诸子产曰：“日起请夫环，执政弗义，弗敢复也。复重求也。
　　○成贾音嫁，本或作价。请夫音扶。重，直用反。今买诸商人，商人曰，必以闻，敢以为请。”子产对曰：“昔我先君桓公，与商人皆出自周。郑本在周畿内，桓公东迁并与商人俱。 
　　[疏]“买诸”至“商人”。
　　○正义曰：贾人即商人也。行曰商，坐曰贾，对文虽别，散则不殊，故商贾并言之。
　　○注“郑本”至“人俱”。
　　○正义曰：《世本》云：“郑桓公封棫林”，即汉之京兆郑县是也，本在周之西都畿内也。《郑语》称史伯为桓公谋，使桓公寄帑与贿於虢、郐之国，桓公从之，其子武公遂灭虢、郐而国之。当桓公东迁帑贿之时，并与商人俱来也。
　　庸次比耦，庸，用也。用次更相从耦耕。
　　○比，毗志反。更音庚。以艾杀此地，斩之蓬蒿藜藋，而共处之。世有盟誓，以相信也，曰：‘尔无我叛，我无强贾，无强巿其物。
　　○艾，鱼废反。蓬，蒲东反。蒿，呼高反。藜，力兮反。藋，徒吊反。强，其丈反，下强夺同；又其良反，注放此。毋或匄夺。尔有利巿宝贿，我勿与知。’恃此质誓，故能相保，以至于今。今吾子以好来辱，而谓敝邑强夺商人，是教敝邑背盟誓也，毋乃不可乎！吾子得玉而失诸侯，必不为也。若大国令，而共无艺，艺，法也。
　　○毋音无，下同。匄，古害反，又姑未反，乞也。贿，呼罪反，或作货。与音预。好，呼报反，下及注并同。背音佩。 
　　[疏]“毋或匄夺”。
　　○正义曰：六年传称楚公子弃疾之过郑也，“不强匄”，则匄是乞也。乞则可也，唯不得强耳。此言“毋或匄夺”，亦谓不得强匄乞夺取也。乞之与乞一字也，取则入声，与则去声也。此匄亦有取与，此传言匄，谓取也；诏书称租调匄民，谓与民。
　　○“强夺商人”。
　　○正义曰：上云“买诸贾人”，则是和买。而子产谓之强夺者，韩子以威逼之，其贾必贱，故商人欲得告君。大夫子产知其非和买，故云然也。
　　郑，鄙邑也，亦弗为也。不欲为鄙邑之事。侨若献玉，不知所成，敢私布之。”布，陈也。韩子辞玉，曰：“起不敏，敢求玉以徼二罪，敢辞之。”传言子产知礼，宣子能改过。
　　○徼，古尧反。 
　　[疏]“徼二罪”。
　　○正义曰：谓晋失诸侯，郑为边邑。
　　夏，四月，郑六卿饯宣子於郊。饯，送行饮酒。
　　○饯，贱浅反，《字林》子扇反。 
　　[疏]注“饯送行饮酒”。
　　○正义曰：《诗》云：“饮饯于祢”，《毛传》云：“祖而舍軷，饮酒於其侧曰饯。”
　　宣子曰：“二三君子请皆赋，起亦以知郑志。”诗言志也。 
　　子齹赋《野有蔓草》。子齹，子皮之子婴齐也。《野有蔓草》，《诗 郑风》。取其“邂逅相遇，適我愿兮”。齹，才何反，《字林》才可反，又士知反。《说文》作<佐齿}，云齿差跌也，在河、千多二反。蔓音万。邂，户卖反。逅，户豆反。 
　　[疏]“野有蔓草”。
　　○正义曰：《野有蔓草》，“思遇时也。君之泽不下流，民穷於兵革，男女失时，思不期而会焉。”其《诗》云：“野有蔓草，零露漙兮，有美一人，清扬婉兮。邂逅相遇，適我愿兮。”注云：“青扬，眉目之间婉然美好。邂逅，不期而会，適其时愿。”
　　宣子曰：“孺子善哉，吾有望矣。”君子相愿，己所望也。
　　○孺，如住反。子产赋郑之《羔裘》。言郑，别於唐《羔裘》也。取其“彼己之子，舍命不渝”，“邦之彦兮”，以美韩子。
　　○别，彼列反。己音记。舍音赦，又音舍。渝，羊朱反。 
　　[疏]注“言郑”至“韩子”。
　　○正义曰：《羔裘》，“刺朝也，言古之君子以风其朝焉”。《释训》云：“之子者，是子也。”斤韩子也。郑玄云：已，语辞也。舍犹处也。渝，变也。处命不变，谓守死善道，见危授命之类也。《释训》云：“美士为彦。”言一邦之美士，以美韩子也。
　　宣子曰：“起不堪也。”不堪国之司直。子大叔赋《褰裳》。《褰裳》诗曰：“子惠思我，褰裳涉溱。子不我思，岂无他人。”言宣子思己，将有《褰裳》之志；如不我思，亦岂无他人。
　　○褰，起虔反。溱，侧巾反。 
　　[疏]“褰裳”至“他人”。
　　○正义曰：《褰裳》，“思见正也。狂童恣行，国人思大国之正己也。”其《诗》云：“子惠思我，褰裳涉溱。”注云：“子者，斥大国之正卿。子若爱而思我，我国有突篡国之事而可征而正之，我则揭衣涉溱水，往告难也。”又云：“子不思我，岂无他人。”注云：“言他人者，先乡齐、晋、宋、卫，后之荆楚。”
　　宣子曰：“起在此，敢勤子至於他人乎？”言已今崇好在此，不复令子適他人。
　　○复，扶又反。令，力呈反，下同。子大叔拜。谢宣子之有郑。宣子曰：“善哉，子之言是。是，《褰裳》。 
　　[疏]注“是褰裳”。
　　○正义曰：是犹此也。子之言此《褰裳》之诗也，不有是告他人之事，其能终相善乎？
　　不有是事，其能终乎？”韩起不欲令郑求他人。子大叔拜以答之，所以晋、郑终善。子游赋《风雨》，子游，驷带之子驷偃也。《风雨》诗取其“既见君子，云胡不夷”。 
　　[疏]“风雨”。
　　○正义曰：《风雨》，“思君子也。乱世则思君子，不改其度焉。”其《诗》云：“风雨凄凄，鸡鸣喈喈。”注云：“风且雨，凄凄然，鸡犹守时而鸣，喈喈然。”“喻君子虽居乱世，不变改其节度”。又云：“既见君子，云胡不夷。”注云：“胡，何也。夷，说也。思而见之，云何而心不说。”
　　子旗赋《有女同车》，子旗，公孙段之子丰施也。《有女同车》，取其“洵美且都”，爱乐宣子之志。
　　○乐音洛，又五孝反。 
　　[疏]注“询美且都”。
　　○正义曰：询，信也。都，闲也。言信美好且闲习於威仪，是爱乐宣子之志。
　　子柳赋《萚兮》。子柳，印段之子印癸也。《萚兮》诗取其“倡予和女”，言宣子倡，己将和从之。
　　○萚，他洛反。印，一刃反。倡，昌亮反，本或作唱，同。和，户卧反，下注同。女音汝。 
　　[疏]“萚兮”。
　　○正义曰：《萚兮》，“刺忽也，君弱臣强，不倡而和也”。其《诗》云：“萚兮萚兮，风其吹女。”注云：“萚，槁也。”槁谓木叶也。木叶槁，待风乃落”。“喻君有政教，臣乃行之。言此者，刺今不然”。又云：“叔兮伯兮，倡予和女。”注云：“叔伯，言群臣长幼也。”“群臣无其君而行，自以强弱相服。女倡矣，我则将和之。言此者，刺其自专也。”
</div>
    <div class="pagination">
<a href="春秋左传正义_page174.html">上一页</a><span>...</span><a href="春秋左传正义_page170.html">170</a><a href="春秋左传正义_page171.html">171</a><a href="春秋左传正义_page172.html">172</a><a href="春秋左传正义_page173.html">173</a><a href="春秋左传正义_page174.html">174</a><span class="current-page">175</span><a href="春秋左传正义_page176.html">176</a><a href="春秋左传正义_page177.html">177</a><a href="春秋左传正义_page178.html">178</a><a href="春秋左传正义_page179.html">179</a><a href="春秋左传正义_page180.html">180</a><span>...</span><a href="春秋左传正义_page176.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
