<!DOCTYPE html>
<html>
<head>
    <meta charset="UTF-8">
    <title>春秋左传正义 - 第 181 页/共 226 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传正义 - 第 181 页/共 226 页</h1>
    <div class="content">　　○知音智，注及下知也同。一音如字。逮音代，一音大计反。我能死，尔能报。闻免父之命，不可以莫之奔也；亲戚为戮，不可以莫之报也。奔死免父，孝也；度功而行，仁也；仁者贵成功。
　　○度，待洛反。择任而往，知也；员任报雠。
　　○任音壬，注同。知死不辟，勇也。尚为勇。父不可弃，俱去为弃父。名不可废，俱死为废名。尔其勉之！相从为愈。”愈，差也。
　　○差，初卖反。 
　　[疏]“尔其”至“为愈”。
　　○正义曰：勉谓努力“尔其勉之”，今勉力报雠，比於相从俱死为愈也。病差谓之愈。言其胜共死也。服虔云：“相从愈於共死”，则服意相从，使员从其言也。语法，两人交互乃得称相，独使员从己，语不得为相从也。
　　伍尚归。奢闻员不来，曰：“楚君、大夫其旰食乎！”将有吴忧，不得早食。
　　○旰，古旦反。楚人皆杀之。员如吴，言伐楚之利於州于。州于，吴子僚。
　　○僚，力彫反。公子光曰：“是宗为戮，而欲反其雠，不可从也。”光，吴公子阖庐也。反，复也。员曰：“彼将有他志，光欲弑僚，不利员用事，故破其议，而员亦知之。余姑为之求士，而鄙以待之。”计未得用，故进勇士以求入於光，退居边鄙。
　　○姑为，于伪反。乃见鱄设诸焉，鱄诸，勇士。
　　○见，贤遍反。鱄音专。 
　　[疏]“乃见鱄设诸焉”。
　　○正义曰：见，谓为之绍介，使之见光。下文齐豹见宗鲁於公孟亦然。犹《论语》云“门人见之”也。
　　而耕於鄙。为二十七年吴弑僚传。
　　○弑，申志反。 
　　宋元公无信多私，而恶华、向。华定、华亥与向宁谋曰：“亡愈於死，先诸？”恐元公杀已，欲先作乱。
　　○恶，音恶路反。华亥伪有疾，以诱群公子。公子问之，则执之。夏六月丙申，杀父子寅、公子御戎、公子朱、公子固、公孙援、公孙丁，拘向胜、向行於其廪。八子皆公党。
　　○御，鱼吕反，又如字。援，于养反。拘，九于反。廪，力甚反。公如华氏请焉，弗许，遂劫之。劫公。 
　　[疏]“公如华氏请焉”。
　　○正义曰：公未知诸人已死，故犹往请之。
　　癸卯，取大子栾与母弟辰、公子地以为质。栾，景公也。辰及地皆元公弟。
　　○栾，力官反。质，音致，下同。辰及地皆元公弟。案公子辰是景公之母弟，地是辰兄，皆当为元公之子。今注皆作“元公弟”，误耳。 
　　[疏]注“栾景”至“公弟”。
　　○正义曰：定十年经书“宋公之弟辰”，当景公之世，辰及弟不得为元公弟也。《世族谱》：“辰、地皆云元公子。”此诸本皆云“元公弟”。当时转写误耳。
　　公亦取开亥之子无慼、向宁之子罗、华定之子启，与华氏盟，以为质。为此冬华、向出奔传。
　　○慼，干历反。 
　　卫公孟絷狎齐豹，公孟，灵公兄也。齐豹，齐恶之子，为卫司寇。狎，轻也。
　　○狎，户甲反。夺之司寇与鄄。鄄，豹邑。
　　○鄄音绢。有役则反之，无则取之。絷足不良，故有役则以官邑还豹使行。公孟恶北宫喜、褚师圃，欲去之。喜，贞子。
　　○恶，乌路反，褚，中吕反。圃，布五反。去，起吕反。公子朝通于襄夫人宣姜，宣姜，灵公嫡母。
　　○朝，如字。嫡，丁历反；本又作適。惧，而欲以作乱。故齐豹、北宫喜、褚师圃、公子朝作乱。初齐豹见宗鲁於公孟，荐，达也。
　　○见，贤遍反。为骖乘焉。为公孟骖乘。
　　○骖，七南反。乘，绳证反，注及下骖乘与乘一、乘驷、乘就、公乘皆同。将作乱，而谓之曰：“公孟之不善，子所知也，勿与乘，吾将杀之。”对曰：“吾由子事公孟，子假吾名焉，故不吾远也。言子借我以善名，故公孟亲近我。
　　○与音预，又如字。远，于迈反。借，子夜反。近，附近之近。虽其不善，吾亦知之；抑以利故，不能去，是吾过也。今闻难而逃，是僣子也。使子言不信也。
　　○难，乃旦反。僣，子念反。子行事乎，吾将死之，以周事子；周犹终竟也。 
　　[疏]注“周犹终竟也”。正义曰：杜意终不泄子言，是终事子，即谓杀公孟之言。
　　而归死於公孟，其可也。”丙辰，卫侯在平寿。平寿，卫下邑。公孟有事於盖获之门外，有事，祭也。盖获，卫郭门。齐子氏帷於门外，而伏甲焉。齐豹之家。使祝鼃寘戈於车薪以当门，要其前也。
　　○鼃，乌娲反。寘，之豉反。要，一遥反。使一乘从公孟以出；亦如前车寘戈於薪，寻其后。
　　○从，如字，又才用反。使华齐御公孟，宗鲁骖乘。及闳中，闳，曲门中。
　　○华，户化反，下同。闳音宏。 
　　[疏]“使华齐御公孟”。
　　○正义曰：诸本皆“华”上有“使”字，计华齐是公孟之臣，自为公孟之御，非齐氏所当使，必不得有使字。学者以上文有“使祝鼃”，“使一乘”，下有“使华寅乘贰车”，使华寅执盖，以此妄加“使”字。今定本有“使”，非也。
　　齐氏用戈击公孟，宗鲁以背蔽之，断肱，以中公孟之肩。皆杀之。公闻乱，乘，驱自阅门入。庆比御公，公南楚骖乘。使华寅乘贰车。公副车。
　　○断，丁管反。肱，古弘反。中，丁仲反，下中南楚同。乘驱，如字，又绳证反。阅音悦。比如字，又毗志反。 
　　[疏]“乘驱自阅门”。
　　○正义曰：乘驱者，乘车而疾驱也。阅门者，卫城门，盖偏侧之门，其路远齐氏。
　　及公宫，鸿众２魋驷乘于公。鸿众２复就公乘，一车四人。
　　○众２音留。魋，徒回反。复，扶又反。公载宝以出。褚师子申遇公于马路之衢，遂从。从公出。
　　○衢，其俱反。从，才用反，注及下注同。过齐氏，使华寅肉袒，执盖以当其阙，肉袒，示不敢与齐氏争。执盖，蔽公而去。阙，空也。以盖当侍从空阙之处。
　　○袒，徒旱反。争，争斗之争。处，昌虑反。齐氏射公，中南楚之背，公遂出。寅闭郭门，不欲令追者出。
　　○射，食亦反。令，力呈反。逾而从公。逾郭出。
　　○从，才用反，又如字，下从公同。公如死鸟。死鸟，卫地。析朱鉏宵从窦出，徒行从公。朱鉏，成子黑背孙。
　　○析，星历反。鉏，仕居反。窦音豆。齐侯使公孙青聘于卫。青，顷公之孙。
　　○顷音倾。既出，闻卫乱，使请所聘。公曰：“犹在竟内，则卫君也。”乃将事焉，将事，行聘事。
　　○竟音境。遂从诸死鸟。请将事。辞曰：“亡人不佞，失守社稷，越在草莽，吾子无所辱君命。”宾曰：“寡君命下臣於朝曰：‘阿下执事。’阿，比也。命已使比卫臣下。
　　○莽，莫荡反。臣不敢贰。”贰，违命也。主人曰：“君若惠顾先君之好，昭临敝邑，镇抚其社稷，则有宗祧在。”言受聘当在宗庙也。
　　○好，呼报反。祧，他彫反。乃止。止，不行聘事。卫侯固请见之。欲以青相见。不获命，以其良马见，以为相见之礼。
　　○马见，贤遍反，下注容礼见同。为未致使故也。未致使，故不敢以客礼见。
　　○为，于伪反。使，所吏反，注同。 
　　[疏]注“未致”至“礼见”。
　　○正义曰：客礼见者，若已致君命，则享有庭实，复有私觌私面之礼。今为未致使，故但以良马见也。
　　卫侯以为乘马。喜其敬己，故贵其物。
　　○乘，绳证反，又如字。宾将掫，掫，行夜。
　　○掫，侧九反，又祖侯反。行，下孟反。 
　　[疏]注“掫，行夜”。
　　○正义曰：下云“终夕与於燎”。故知掫是行夜也。《说文》云：“掫，夜戒有所击也。从手取声”。
　　主人辞曰：“亡人之忧，不可以及吾子；草莽之中，不足以辱从者。敢辞。”宾曰：“寡君之下臣，君之牧圉也。若不获扞外役，是不有寡君也。有，相亲有。
　　○从，才用反。圉，鱼吕反。扞，户旦反。臣惧不免於戾，请以除死。”亲执铎，终夕与於燎。设火燎以备守。
　　○铎，待洛反。与音预，下不与闻谋、与於青之赏同。燎，九召反。又力吊反。一本作终夕与於燎。齐氏之宰渠子召北宫子。北宫喜也。北宫氏之宰不与闻谋，杀渠子，遂伐齐氏，灭之。丁巳晦，公入，与北宫喜盟于彭水之上。喜本与齐氏同谋，故公先与喜盟。 
　　[疏]“丁巳晦”。
　　○正义曰：丙辰丁巳乃是频日，其事既多，不应二日之中并为此事。今杜不云日误者，以误在可知，故杜不言。且宣二年“壬申，朝于武官”。注云：“壬申，十月五日。既有日而无月，冬又在壬申下，明传文无较例。”又注哀十二年传云：“此事，经在‘十二月螽’上，今倒在下，更具列其月以为别者，丘明本不以为义例，故不皆齐同。”如杜此言，或传因简牍之辞，不复具显其日月。刘炫以为日误而规杜氏，非也。
　　秋七月戊午朔，遂盟国人。八月辛亥，公子朝、褚师圃、子玉霄、子高鲂出奔晋。皆齐氏党。闰月戊辰，杀宣姜。与公子朝通谋故。卫侯赐北宫喜谥曰贞子，灭齐氏故。 
　　[疏]“贞子”。
　　○正义曰：谥法“外内用情曰贞”。
　　赐析朱鉏谥曰成子，霄从公故。而以齐氏之墓予之。皆未死而赐谥及墓田，传终而言之。卫侯告宁于齐，且言子石。子石，公孙青，言其有礼。 
　　[疏]注“子石公孙青”。
　　○正义曰：案《世本》，倾公生子夏胜，胜生子石青是也。
　　齐侯将饮酒，徧赐大夫曰：“二三子之教也。”喜青敬卫侯。
　　○徧音遍。苑何忌辞，曰：“与於青之赏，必及于其罚。何忌，齐大夫。言青若有罪，亦当并受其罚。
　　○苑，於元反。在《康诰》曰，父子兄弟，罪不相及，《尚书 康诰》。 
　　[疏]“在康”至“相及”。
　　○正义曰：此非《康诰》之全文，引其意而言之。其本文云：“子弗祗服厥父事，大伤厥考心。于父不能字厥子，乃疾厥子。于弟弗念天显，乃弗克恭厥兄；兄亦不念鞠子哀，大不友于弟。惟吊兹，不于我政人得罪。”孔安国云：“至此不孝不慈弗友不恭，不於我执政之人得罪乎！道教不至所致。”又曰：“文王作罚，刑兹无赦。”言刑此不孝不慈之人无赦也。刑不慈者，不可刑其父又刑其子；刑不孝者，不可刑其子又刑其父。是为父子兄弟，罪不相及。
　　况在群臣？臣敢贪君赐以干先王？”言受赐，则犯《康诰》之义。琴张闻宗鲁死，琴张，孔子弟子，字子开，名牢。
　　○牢，力刀反。 
　　[疏]注“琴张”至“名牢”。
　　○正义曰：《家语》云“孔子弟子琴张与宗鲁友”。《七十子篇》云，“琴牢卫人，字子开，一字张”，则以字配姓为琴张，即牢曰子云是也。贾逵、郑众皆以为子张即颛孙师。服虔云：案《七十子传》云，子张少孔子四十馀岁，孔子是时四十一，未有子张。郑、贾之说，不知所出。
　　将往吊之。仲尼曰：“齐豹之盗，而孟絷之贼，女何吊焉？言齐豹所以为盗，孟絷所以见贼，皆由宗鲁。
　　○女音汝。君子不食奸，如公孟不善而受其禄，是食奸也。不受乱，许豹行事，是受乱也不为利疚於回，疚，病；回，邪也。以利故不能去，是病身於邪。
　　○为，于伪反。疚，居又反。邪似嗟反，下同。不以回待人，知难不告，是以邪待人。
　　○难，乃旦反，下同。不盖不义，以周事豹，是盖不义。不犯非礼。”以二心事絷，是非礼。 
　　宋华、向之乱，公子城、平公子。公孙忌、乐舍、舍，乐喜孙。司马彊、向宜、向郑、宜、郑皆向戌子。楚建、楚平王之亡大子。郳甲小邾穆公子。
　　○郳，五兮反。出奔郑。八子，宋大夫。皆公党，辟难出。其徒与华氏战于鬼阎，八子之徒众也。颍川长平县西北有阎亭。
　　○阎，似廉反，又似冉反。败子城。子城適晋。子城为华氏所败，别走至晋。为明年子城以晋师至起本。 
　　[疏]“子城適晋”。
　　○正义曰：上云八子奔郑。而此又云適晋者，子城本意与七子同心奔郑，故上云奔郑。及其败后，遂率意適晋以请师。
　　华亥与其妻，必盥而食所质公子者，而后食。公与夫人每日必適华氏，食公子而后归。华亥患之，欲归公子。向宁曰：“唯不信，故质其子。若又归之，死无日矣。”公请於华费遂，将攻华氏。费遂，大司马，华氏族。
　　○盥，古缓反。而食音嗣，下食公子同。质音致，下同。费，扶味反。对曰：“臣不敢爱死，无乃求去忧而滋长乎！恐杀大子，忧益长。
　　○去，起吕反。长，丁丈反，注及下同。臣是以惧，敢不听命？”公曰：“子死亡有命，余不忍其訽。”訽，耻也。
　　○訽，许候反，本或作诟，同。 
　　[疏]“子死”至“其訽”。
</div>
    <div class="pagination">
<a href="春秋左传正义_page180.html">上一页</a><span>...</span><a href="春秋左传正义_page176.html">176</a><a href="春秋左传正义_page177.html">177</a><a href="春秋左传正义_page178.html">178</a><a href="春秋左传正义_page179.html">179</a><a href="春秋左传正义_page180.html">180</a><span class="current-page">181</span><a href="春秋左传正义_page182.html">182</a><a href="春秋左传正义_page183.html">183</a><a href="春秋左传正义_page184.html">184</a><a href="春秋左传正义_page185.html">185</a><a href="春秋左传正义_page186.html">186</a><span>...</span><a href="春秋左传正义_page182.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
