<!DOCTYPE html>
<html>
<head>
    <meta charset="UTF-8">
    <title>崔氏春秋经解 - 第 28 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>崔氏春秋经解 - 第 28 页/共 28 页</h1>
    <div class="content">　　反之曰复【原注复归复入】
　　强入曰纳凡言纳者不受而强致之谓遂纳曰纳某于某不遂纳曰伐某纳某不纳曰弗克纳纳而得国者名未得乎国不名其得国而不名者不着乎史也纳而不言纳者不与其纳也凡兴师以送之曰纳非专则言自某入自某归【原注莒去疾羣公子召之陈公子黄楚屈建从陈侯围陈皆不书】苟言故则不言所自【原注赤归于曺上言戎侵晋栾盈复入于晋下言齐侯遂伐晋】
　　潜去曰逃于彼曰逃归于我曰逃来
　　掠地曰侵潜师入境曰侵外为志曰防某侵某先防而后侵曰防于某侵某外侵内曰侵我某鄙
　　杀人曰伐声罪致讨曰伐内为志曰及某伐某外为志曰防某伐某先防而后伐曰防于某伐某诸侯先伐而我往曰防某伐某外伐内曰伐我某鄙伐而言次者未伐也于师亦曰伐于人亦曰伐一人而言伐者见杀其徒也曰某人从王伐某者不以王首伐也
　　破国曰入造其国都曰入内为志曰及某入某伐而后入曰伐某入某俘邑亦曰入其言我入者别外入也亡国曰灭毁其宗庙社稷曰灭防而后灭曰防于某灭某国灭其君奔者不名国灭以其君归者名夷狄灭而以归者亦名国灭而奔其名者罪也邑不言灭邑而言灭者重之也君战而亡曰灭【原注吴败顿胡沈蔡陈许之师于鸡父胡子髠沈子逞灭】重辞也
　　掩夺曰取悉虏而俘之曰取有曰取凡言取者得非其有之称直取曰某取某师于某伐而后取曰某师伐某取之伐国而后取邑曰伐某取某败师而后取邑曰败某师取某田曰取某田不伐而取者易取也侵国不言取邑曰某人取某杀之病内也凡取者不义之辞也宻取曰袭
　　战擒曰获书战书败书获败而后获也不败而获失民也不战而获罗得之也
　　外杀大夫曰杀称国以杀杀有罪也称人以杀杀无罪也杀今君之子曰杀公子某君杀世子曰某君杀其世子某大夫曰某杀某世子某凡杀世子母弟者目君也天王杀大夫不志其下相杀曰某杀某讨贼曰某人杀某外讨贼曰某人杀某国某不与讨贼曰某国某杀某治其罪而后杀之曰某执某杀之不得其人曰盗杀某凡杀大夫不名者众也不称大夫者絶也称官以杀者专也火甚曰灾不言及者同时而灾也言及者先后之辞也不甚曰火
　　陨而有见于下曰雨
　　尽而有继为既【原注日有食之旣】

　　后序
　　或问曰春秋以日月为例信乎何其扰扰纷乱而不可合也应之曰子考之春秋而疑之耶抑将用传者之説而后疑之也苟用传者之説是宜扰扰纷乱而不可合矣左氏不着日月之例独于公子益师卒则着之曰公不与小敛故不书日彼盖不知经于他事皆以日月为例惟于崩薨卒葬与诸侯之弑者则不着例焉盖以为人之善恶必见于其行事则亦无事于死而后为之褒贬也彼弑君父天下之大恶矣于春秋之文无所贬以为其恶不贬而自见又奚区区以日月例为哉故自天子崩公薨大夫卒内夫人内女卒中国夷狄之弑君与凡书葬者必从而日焉其尊卑外内轻重大小一皆同之凡以见其不为例焉尔若夫赴告之不备史氏之阙遗然后吾从而阙之不嫌也由是言之左氏考圣人之例亦太疎畧矣彼二传知日月之例然亦不知崩葬卒薨与弑君之无例也则又强为之説是以其辞至于乖乱而不可信矣或者又曰然则春秋于他事阙日月者少而于卒葬之事阙日月者独多何耶应之曰凡卒葬之事见于经者几且三百最多而繁也且又一国之事其来赴之辞一有不备则日月之失史氏遂不可得而书矣若夫其他会盟战败入灭之类见于经者大抵不过数十而又非一国之事其来赴者诸国所与有事焉者皆至焉然后可参证而得日月之详也且尝谓春秋独于此不以日月为例者岂以其多阙而后不可为例乎以事言之则如此以理考之又如彼二者其将有得于圣人之意也且夫史氏之记事有常体矣其书必曰某时某月某日某事矣其失日月者则阙之亦必曰是阙日月者也惟圣人修经然后立例焉盖曰天下有内外国家有大小位有尊卑事有轻重不可得而齐也是故详中夏而畧夷狄详大国而畧小国详内而畧外详君而畧臣详所重而畧所轻此春秋之意而日月之例所从生也着日以为详着时以为畧又有详畧之中则着月焉此其常也其有当畧而详与当详而畧者圣人岂徒为是之纷纷哉盖有寓于其间而后云尔也故有当日而不日者如公败齐师于长勺公败宋师于乘丘禘于太庙用致夫人公子憖出奔齐公及邾仪父盟于蔑公及齐大夫盟于蔇之类是也有不当日而日者如衞侯衎复归于衞衞侯出奔齐呉入郢公子遂及齐侯盟于郪丘仲孙速会莒人盟于向宋衞陈郑灾取郜取防之类是也有当月而不月者如臧孙许及晋侯盟于赤棘仲孙何忌及邾子盟于拔【按原本作句绎误盖句绎之盟不但书月且加日也今改正】许凡三迁楚人灭江楚人灭黄呉灭巢灭项公如齐纳币观社逆女公如晋至河乃复之类是也又有不当月而月者如宋人执滕子婴齐宋司马华孙来盟郕伯来奔宋人及楚人平城楚丘取鄫取郓之类是也至于事有同日而后事属先事则于先事加日焉如甲午宋灾宋伯姬卒之类是也又有两事皆当日先事故不日则后事亦不复日如夫人姜氏孙于邾公子庆父出奔莒之类是也其事有同月先事不当月而后事当月则于先事月之如王二月莒人伐杞取牟娄戊申衞州吁弑其君完秋九月楚子围宋葬曹文公之类是也又有两事先事当月固自书月后事故不月虽继月不嫌也如自正月不雨至于秋七月及苏子盟于女栗正月诸侯盟于祝柯公至自伐齐之类是也又如两事先事故不月后事虽当月亦不复月不嫌也如春公至自齐祭叔来聘秋公子结媵陈人之妇于鄄遂及齐侯宋公盟夫人姜氏如莒之类是也其有事实异日而嫌于同日则各着日以别之如壬午公子遂会晋赵盾盟于衡雍乙酉公子遂会雒戎盟于暴癸酉大雨震电庚寅大雨雪之类是也有事实同日而嫌于异日则先着日以见之如甲寅齐人伐衞衞人及齐人战庚申莒溃楚人入郓之类是也有事不当日以书晦朔则不得不日如己卯晦震夷伯之庙戊申朔陨石于宋五之类是也有一事而再见者其于日月先畧而后详如冬公如晋十二月己丑公及晋侯盟冬会诸侯伐郑十二月己亥同盟于戏之类是也有以后事之例证先事者如夏四月甲寅臧孙许卒继之以公如晋则疑于公如例月者也然于下书秋公至自晋则知公如晋是不月者矣有以先事之例证后事者如夏五月甲午遂灭偪阳继之以公至自会则疑于公至例月者也然先书春公会晋侯宋公衞侯曹伯莒子邾子滕子薛伯杞伯小邾子齐世子光会呉于柤则知公至是不月者矣考日月之例至于此见圣人之用心其谨且严而可畏也彼曰无例云者是未尝深考乎春秋之例者也使其深考乎春秋之例则亦不遽云尔矣虽然春秋之阙日月者固有之如桓之四年七年无秋冬定十四年无冬桓十四年书夏五而阙其月庄二十二年书夏五月而阙其事僖二十八年书壬申而不系之月桓十七年书五月而不系之夏昭十年书十二月而不系之冬郭公仲孙忌与凡日食而不系朔与日者皆阙也彼传者又以为从史之阙文则近于无功故不得不为异説以附之使圣人之防汨乱而不可考者诸儒好异之罪也嗟夫不信史之阙文以求圣人之意是犹航断堑之水而欲至于海亦不可得矣盍亦避碍而通诸理乎左氏之畧也公羊谷梁之凿也持是三者以考春秋适足以多惑而已矣故余撮其大槩而论之附于卷末使学者得从事焉










</div>
    <div class="pagination">
<a href="崔氏春秋经解_page27.html">上一页</a><span>...</span><a href="崔氏春秋经解_page23.html">23</a><a href="崔氏春秋经解_page24.html">24</a><a href="崔氏春秋经解_page25.html">25</a><a href="崔氏春秋经解_page26.html">26</a><a href="崔氏春秋经解_page27.html">27</a><span class="current-page">28</span>
    </div>
    <div class="pagination"><a href="index.html">返回目录</a></div>
</body>
</html>
