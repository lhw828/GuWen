<!DOCTYPE html>
<html>
<head>
    <meta charset="UTF-8">
    <title>春秋左传注疏 - 第 18 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传注疏 - 第 18 页/共 45 页</h1>
    <div class="content">　　邾子蘧蒢卒注未同盟而赴以名音义【蘧其居反蒢丈居反】疏【正义曰蘧蒢邾子琐之子也荘二十九年即位僖元年与鲁盟于荦而云未同盟盖据文公为言故云未同盟刘以荦盟规之非也】
　　自正月不雨至于秋七月注无传义与二年同
　　大室屋壊注大庙之室音义【大音泰注及传同】疏【正义曰传称书不共则于此室当共知大庙之室也明堂位曰祀周公于大庙此周公之庙壊也不直言大庙壊而云大室屋壊者大庙之制其檐四阿而下室当其中又拔出为重屋明堂位云大庙天子眀堂复庙重檐天子之庙餙郑云复庙重屋也是天子之庙上为重屋此是大庙当中之室其上之屋壊非大庙全壊也公羊作世室传曰世室者何鲁公之庙也周公称大庙鲁公称世室羣公称宫此鲁公之庙也曷为谓之世室犹世世不毁也左传不辨此是何公之庙而经谓之大室言此室是室之最大者故知是周公之庙非鲁公也明堂位曰鲁公之庙文世室也武公之庙武世室也不毁则称世室世室非一君庙名若是伯禽之庙则宜举其号諡案左传经为大室不作世室故左氏先师贾服等皆以为庙之室也壊必更作书其壊而不书作者随即修之故不书也定二年五月雉门及两观灾十月新作雉门及两观启塞从时讥其缓作故别书之耳】
　　冬公如晋卫侯会公于沓注沓地阙音义【沓徒荅反】
　　狄侵卫注无传
　　十有二月已丑公及晋侯盟注十二月无己丑己丑十一月十一日
　　公还自晋郑伯会公于棐注棐郑地音义【棐芳味反又非尾反】传十三年春晋侯使詹嘉处瑕以守桃林之塞注詹嘉晋大夫赐其瑕邑令帅众守桃林以备秦桃林在农华隂县东潼闗音义【詹章亷反塞悉代反令力呈反华户化反潼音童】疏【正义曰桃林之塞在南河之南逺处晋之南竟从秦适周乃由此路使詹嘉守此塞者以秦与东方诸侯逺结恩好及西乞聘鲁亦应更交余国虑其要结外援东西图已故使守此阨塞欲断其来往也】晋人患秦之用士会也夏六卿相见于诸浮注诸浮晋地蔬【正义曰六卿在朝旦夕聚集而特云相见于诸浮者将欲宻谋虑其漏泄故出就外野屏人私议诸浮当是城外之近地耳】赵宣子曰随会在秦贾季在狄难日至矣若之何注六年贾季奔狄音义【难乃旦反日人实反】中行桓子曰请复贾季注中行桓子荀林父也僖二十八年始将中行故以为氏音义【行司郎反注同将子匠反】能外事且由旧勲注有狐偃之旧疏【正义曰贾季是狐突之孙狐偃之子夲是狄人能知外竟之事谓知狄之情得豫为之备】却成子曰贾季乱且罪大注杀阳处父故不如随会能贱而有耻柔而不犯注不可犯以不义疏【正义曰服防云谓能处贱且又知耻言不可汚辱】其知足使也且无罪乃使魏夀余伪以魏叛者以诱士会执其帑于晋使夜逸注魏夀余毕万之后帑寿余子音义【知音智帑音奴】疏【正义曰闵元年晋侯赐毕万魏魏犨者万之孙为魏之世适夀余为魏邑之主当是犨之近亲故云毕万之后】请自归于秦秦伯许之注许受其邑履士会之足于朝注蹑士会足欲使行音义【蹑女渉反】秦伯师于河西注将取魏魏人在东注今河北县于秦为在河之东夀余曰请东人之能与夫二三有司言者吾与之先注欲与晋人在秦者共先告喻魏有司音义【夫音扶】疏【正义曰请旧是东方之人并有才能堪与彼魏邑二三有司説归秦之言者吾与先行】使士会士会辞曰晋人虎狼也若背其言臣死妻子为戮无益于君不可悔也注辞行示已无去心音义【背音佩下同】疏【正义曰言身狥死于晋妻为戮于秦必无益于君不可改悔】秦伯曰若背其言所不归尔帑者有如河注言必归其妻子眀白如河乃行绕朝赠之以策注策马檛临别授之马檛竝示已所策以展情绕朝秦大夫音义【朝如字又张遥反策夲又作荚初革反檛张反马杖也王邹华反字林作云棰也竹反】疏【正义曰服防云绕朝以策书赠士会杜不然者夀余请讫士会即行不暇书策为辞且事既宻不宜以简赠人传称以书相与皆云与书此独不宜云赠之以策知是马檛檛杖也】曰子无谓秦无人吾谋适不用也注示已觉其情既济魏人噪而还注喜得士会音义【噪素报反还音旋】秦人归其帑其处者为刘氏注士会尧后刘累之裔别族复累之姓音义【累劣被反】疏【正义曰伍员属其子于齐使为王孙氏者知已将死豫令改族其传有为而发之士防之帑在秦不显于防之身复无所辟传説处秦为刘氏未知何意言此讨寻上下其文不类深疑此句或非夲防盖以为汉室初兴捐弃古学左氏不显于世先儒无以自申刘氏从秦徙魏其源夲出刘累挿注此辞将以媚于世明帝时贾逵上疏云五经皆无证图谶明刘氏为尧后者而左氏独有明文窃谓前世借此以求道通故后引之以为证耳注正义曰昭二十九年传称陶唐氏既衰其后曰刘累能饮食龙夏王孔甲赐氏曰御龙襄二十四年传范宣子云匄之祖自虞以上为陶唐氏在夏为御龙氏在商为豖韦氏在周为唐杜氏晋主夏盟为范氏晋语云昔隰叔子违周难于晋生子舆为司空世及武子佐文襄辅成景是以受随范贾逵云隰叔杜伯之子周宣王杀杜伯其子逃奔晋子舆士蒍也武子蒍之孙即士防也又士夲士蒍生士伯缺缺生士防防生士燮防是蒍之孙是为尧后也防子在秦不被赐族故自复累之姓为刘氏秦灭魏刘氏徙大梁汉髙祖之祖为丰公又徙沛故髙祖为沛人】○邾文公卜迁于绎注绎邾邑鲁国邹县北有绎山音义【绎音亦邹侧留反】疏【正义曰邾都夲在邹县邹县北有绎山徙都于彼山旁山旁当有旧邑故曰绎邾邑也邾既迁都于此竟内别有绎邑宣十年公孙归父帅师代邾取绎取彼之别邑不取邾之国都也但邾是小国彼绎邑亦取绎山为名应近邾之都耳】史曰利于民而不利于君邾子曰苟利于民孤之利也天生民而树之君以利之也民既利矣孤必与焉左右曰命可长也君何弗为邾子曰命在养民死之短长时也民苟利矣迁也吉莫如之注左右以一人之命为言文公以百姓之命为主一人之命各有短长不可如何百姓之命乃传世无穷故徙之音义【与音预传直専反】疏【正义曰史明卜筮知国迁君必死不知君命自当卒也左右之意谓不迁命可长左右劝君弗迁以一人之命为言也文公之意人君之命在于养民迁则民利志在必迁以百姓之命为主也一人之命各有短长长短先定不迁亦死是不可如何百姓之命利在水土迁就善居则民安乐乃传世无穷也晋迁新田十世之利卫迁帝丘卜曰三百年是传世也】遂迁于绎五月邾文公卒君子曰知命疏【正义曰俗人见其早卒谓由迁而死死之短长有时不迁至期亦卒传言君子曰知命所以证俗人之惑邾文公以荘二十九年即位至今五十一年享国乆矣命非短折也】○秋七月大室之屋壊书不共也注简慢宗庙使至倾頽故书以见臣子不共音义【頽大囬反见贤遍反】疏【正义曰释例曰大室之屋国之所尊朽而不缮乆旱遇雨乃遂倾頽不共之甚故特书之】○冬公如晋朝且寻盟卫侯会公于沓请平于晋公还郑伯会公于棐亦请平于晋公皆成之注郑卫贰于楚畏晋故因公请平郑伯与公宴于棐子家赋鸿鴈注子家郑大夫公子归生也鸿鴈诗小雅义取侯伯哀恤鳏寡有征行之劳言郑国寡弱欲使鲁侯还晋恤之音义【鳏古顽反】疏【正义曰鸿鴈美宣王劳来诸侯之诗也首章云之子于征劬劳于野爰及矜人哀此鳏寡之子侯伯卿士也存省诸侯劬劳外野爰曰也矜怜也王命之曰当及此可怜之人谓贫穷者又当哀此鳏夫寡妇当收敛之使有依附子家言郑寡弱欲使鲁侯逺行还晋存恤之也】季文子曰寡君未免于此注言亦同有微弱之忧文子赋四月注四月诗小雅义取行役逾时思归祭祀不欲为还晋音义【为于伪反下皆同】疏【正义曰四月大夫行役之怨诗也首章云四月维夏六月徂暑先祖匪人胡宁忍予大夫言已四月初夏而行至六月徂暑矣寒暑易节尚不得归我之先祖匪人乎王者何当施恩于我不使得祭祀也文子言已思归祭祀不欲更复还晋】子家赋载驰之四章注载驰诗鄘风四章以下义取小国有急欲引大国以救助音义【鄘音容】疏【正义曰载驰许穆夫人闻卫之灭思归唁兄之诗也其四章曰陟彼阿丘言采其蝱女子善懐亦各有行许人尤之众稺且狂其五章曰我行其野芃芃其麦控于大邦谁因谁极大夫君子无我有尤百尔所思不如我所之此义取小国有急控告大国文在五章而传言四章故云四章以下言其并赋五章】文子赋采薇之四章注采薇诗小雅取其岂敢定居一月三防许为郑还不敢安居音义【三息暂反又如字防在接反】疏【正义曰防胜也三者为侵也伐也战也】郑伯拜注谢公为行公荅拜
　　经十有四年春王正月公至自晋注无传告于庙邾人伐我南鄙叔彭生帅师伐邾
　　夏五月乙亥齐侯潘卒注七年盟于扈乙亥四月二十九日书五月从赴音义【潘叛干反】疏【正义曰齐世家孝公卒弟潘杀孝公子而立是为昭公昭公则以僖二十八年即位其年盟于践土据文公言之唯同扈之盟耳杜以长歴校之知乙亥是四月二十九日书五月从赴者盖赴以五月到惟言卒日不言其月即书其所至之月】
　　六月公会宋公陈侯卫侯郑伯许男曹伯晋赵盾癸酉同盟于新城注新城宋地在梁国谷熟县西
　　秋七月有星孛入于北斗注孛彗也既见而移入北斗非常所有故书之音义【孛防佩徐无愦反嵇康音勃海字彗嵇似嵗反一音虽遂反见贤遍反】疏【正义曰公羊传曰孛者何彗星也其言入于北斗何北斗有中也何以书记异也谷梁传曰孛之为言犹茀也其曰入北斗斗有环域也释天云彗星为欃枪郭璞曰妖星也亦谓之孛言其形孛孛似扫彗也经言入于北斗则从他处而入是既见而移入北斗也彗星长有尾入于北斗杓中妖星非常所有故书】公至自会注无传
　　晋人纳防葘于邾弗克纳注邾有成君晋赵盾不度于义而大兴诸侯之师渉邾之竟见辞而退虽有服义之善所兴者广所害者众故贬称人音义【葘侧其反度待各反竟音境】疏【正义曰防葘不言邾者下有于邾之文荘公伐齐纳子纠不言齐者上有伐齐之文与此同也僖二十五年楚人围陈纳顿子于顿昭十二年齐高偃纳北燕伯于阳彼旧是国君故称其国哀二年晋赵鞅纳卫世子蒯聩于戚世子之尊以名体国上下又无卫文故亦称国与此异也齐小白齐阳生许叔蔡季之属经无纳文又复得国与此不同也刘曰已去邾国又非邾君故不称邾防葘也得国为君皆举国言之齐小白入于齐是也】
　　九月甲申公孙敖卒于齐注既许复之故从大夫例书卒疏【正义曰传称请葬不许明年传云葬视共仲则是不得从大夫礼葬而得从大夫例书卒者卒葬异礼事不相连隐公书薨不书葬不成丧不以君礼成其葬也不以君礼犹得书公薨敖虽不以卿礼葬既许其复得从例书卒】
　　齐公子商人弑其君舍注舍未逾年而称君者先君既葬舍已即位弑君例在宣四年疏【正义曰公羊之例既葬称子逾年称公左氏则不然僖九年九月晋侯诡诸卒冬晋里克杀其君之子奚齐传曰书曰杀其君之子未葬也荀息立公子卓以葬十一月里克杀公子卓于朝经书里克弑其君卓是未葬称子既葬称君不待逾年始称君也此称弑其君舍舍已成君故云未逾年而称君者先君既葬舍已即位也传云五月昭公卒舍即位后七月为商人所弑经传无葬昭公之文又齐侯以五月而卒传称七月弑舍时未合葬知已葬者正以舍已称君决知既葬春秋之世多不如礼葬之早晚时有迟速虽复违礼而葬后君葬讫即成君非计礼之葬日始成君也宣十年夏四月齐侯元卒六月葬齐惠公冬齐侯使国佐来聘是葬讫成君之文也杜以成君在于既葬不以逾年为限此言未逾年者意在排旧説也】
　　宋子哀来奔注大夫奔例书名氏贵之故书字疏【正义曰崔杼无罪书崔氏出奔此贵子哀书其字云于例字贵于名故仪父女叔之徒皆书其字则书字是贵之常例也崔氏传曰且告以族故因称氏唯以不名为义】
　　冬单伯如齐注单伯周卿士为鲁如齐故书音义【单音善为于伪反】
　　齐人执单伯注诸侯无执王使之义故不依行人例音义【使所吏反】疏【正义曰诸侯执诸侯之大夫无罪则称行人以见无罪之义王者之使不问有罪无罪诸侯皆不得执之执之则为不臣以诸侯无执王使之义故单伯不依行人例言单伯身虽无罪不依使例故不称行人也诸侯不得执王使而诸侯之史得贬王使者史之所书周公定法已君有过犹尚书之王使有愆亦得贬也】
　　齐人执子叔姬注叔姬鲁女齐侯舍之母不称夫人自鲁録之父母辞疏【正义曰传称子叔姬妃齐昭公知舍之母也不称夫人自鲁録之父母辞亦不知是何公之女鲁是其父母家不言文公是其父称子叔姬者服云子杀身执闵之故言子为在室辞十二年子叔姬卒已被杞絶是竝在室也】
　　传十四年春顷王崩周公阅与王孙苏争政故不赴凡崩薨不赴则不书祸福不告亦不书注奔亡祸也归复福也音义【顷音倾阅音悦】疏【正义曰因崩薨而言祸福则祸亦崩薨之类福是反祸者也福莫大于享国有家祸莫甚于亡家丧国祸亦崩薨之类相次之物且奔亡归复其事多矣虽有出入之例未见不告之义此传于崩薨之末言之故知奔亡是祸归复是福也】惩不敬也注欲使怠慢者戒音义【惩直升反】○邾文公之卒也注在前年公使吊焉不敬邾人来讨伐我南鄙故恵伯伐邾○子叔姬妃齐昭公生舍叔姬无宠舍无威公子商人骤施于国注骤数也商人桓公子音义【妃音配夲亦作配骤仕救反施式跂反数音朔】而多聚士尽其家贷于公有司以继之注家财尽从公及国之有司富者贷音义【尽车忍反贷音待又音忒注同】夏五月昭公卒舍即位○邾文公元妃齐姜生定公二妃晋姬生防葘文公卒邾人立定公防葘奔晋○六月同盟于新城从于楚者服注从楚者陈郑宋且谋邾也注谋纳防葘○秋七月乙卯夜齐商人弑舍而让元注元商人兄齐恵公也书九月从告七月无乙卯日误音义【弑音试夲又作杀】元曰尔求之久矣我能事尔尔不可使多蓄憾注不为君则恨多音义【蓄勑六反夲又作畜憾夲又作感户暗反恨也】将免我乎尔为之注言将复杀我音义【复扶又反】疏【正义曰言尔已杀君矣我若为君尔将肯放免我乎言将复杀我刘云尔将免我为君之事乎】○有星孛入于北斗周内史叔服曰不出七年宋齐晋之君皆将死乱注后三年宋弑昭公五年齐弑懿公七年晋弑灵公史服但言事徴而不论其占固非末学所得详言音义【弑音试下同】疏【正义曰昭十七年传申须云彗所以除旧布新也天事恒象又二十六年传晏子曰天之有彗也以除秽也宋齐晋三国之君竝为无道皆有秽徳今彗出而彼死是除秽之事但未测何以知此三君当之史服但言事徴不言其占非末学所得详言故言其验而不推其义】○晋赵盾以诸侯之师八百乘纳防葘于邾注八百乘六万人言力有余音义【乘绳证反注同】邾人辞曰齐出貜且长注貜且定公音义【貜俱反徐居碧反且子余反长丁丈反下注同】宣子曰辞顺而弗从不祥乃还注立适以长故曰辞顺音义【适丁歴反】○周公将与王孙苏讼于晋王叛王孙苏注王匡王叛不与而使尹氏与启讼周公于晋注讼理之尹氏周卿士启周大夫音义【乃甘反】赵宣子平王室而复之注使复和亲○楚荘王立注穆王子也子孔潘崇将袭羣舒使公子燮与子仪守而伐舒蓼注即羣舒音义【燮昔恊反守手又反蓼音了】二子作乱城郢而使贼杀子孔不克而还八月二子以楚子出将如商密注国语曰楚荘王防弱子仪为师王子燮为傅疏【正义曰按楚语蔡声子云楚荘王方弱申公子仪父为师王子燮为傅使潘崇子孔帅师以伐舒燮及仪父施二帅而分其室师还至则以王如庐庐戢黎杀二子而复王】庐戢黎及叔麇诱之遂杀鬭克及公子燮注庐今襄阳中庐县戢黎庐大夫叔麇其佐鬭克子仪也音义【庐力于反又音卢注同戢侧立反麇九伦反】初鬭克囚于秦注在僖二十五年秦有殽之败注在僖三十三年而使归求成成而不得志注无赏报也公子燮求令尹而不得故二子作乱注传言楚荘幼弱国内乱所以不能与晋竞○穆伯之从已氏也注在八年音义【已音纪又音祀】鲁人立文伯注穆伯之子谷也穆伯生二子于莒而求复文伯以为请襄仲使无朝听命复而不出注不得使与听政事终寝于家故出入不书音义【为请如字又于伪反下以为请同十五年亦放此与音预】二年而尽室以复适莒文伯疾而请曰谷之子弱注子孟献子年尚少音义【尽津忍反复扶又反少诗照反】请立难也注难谷弟音义【难乃多反又如字】许之文伯卒立恵叔穆伯请重赂以求复恵叔以为请许之将来九月卒于齐告丧请葬不许注请以卿礼葬○宋高哀为萧封人以为卿注萧宋附庸仕附庸还升为卿疏【正义曰萧夲宋邑荘十二年宋万弑闵公萧叔大心者宋萧邑之大夫也平宋乱立桓公宋人赏其劳以萧邑封叔为附庸荘二十三年萧叔朝公是为附庸故称朝附属宋国故云宋附庸也宣十二年楚子灭萧此时萧国仍在髙哀仕于萧国遂被防擢升为宋卿】不义宋公而出遂来奔注出而待放从放所来故曰遂书曰宋子哀来奔贵之也注贵其不食汚君之禄辟祸速也音义【汚污辱之也】○齐人定懿公使来告难故书以九月注齐人不服故三月而后定书以九月明经日月皆从赴音义【难乃旦反】疏【正义曰商人实以七月弑舍取其位而齐人未服三月而后定定讫始来告不告舍死之月唯言商人弑舍鲁史以其九月来告即书之于九月如此传文告以九月即书九月明经之日月皆从赴而书非褒贬详畧也杜言此者排先儒言日月有褒贬之义】齐公子元不顺懿公之为政也终不曰公曰夫已氏注犹言某甲音义【夫音扶已音纪】疏【正义曰心恶其政不以为公凡与人言欲称君者终不谓之为公曰夫已斥懿公之名也刘云甲已俱是名故云犹言某甲】○襄仲使告于王请以王宠求昭姬于齐注昭姬子叔姬曰杀其子焉用母请受而罪之音义【焉于防反】冬单伯如齐请子叔姬齐人执之注恨鲁恃王势以求女故又执子叔姬注欲以耻辱鲁
　　经十有五年春季孙行父如晋
　　三月宋司马华孙来盟注华孙奉使邻国能临事制宜至鲁而后定盟故不称使其官皆从故称司马音义【华户化反使所吏反从才用反】疏【正义曰成三年晋侯使荀庚来聘卫侯使孙良夫来聘丙午及荀庚盟丁未及孙良夫盟彼先以君命行聘礼既而别与之盟故书聘又书盟此虽使来聘鲁不令结盟故书盟未称使也僖四年楚屈完来盟于师即其比也诸侯之卿例书名氏以华耦能率其属官备礼尽仪故贵其人书其官也八年宋人杀其大夫司马宋司城来奔唯言其官不言氏族此既书司马复曰华孙者刘云或以为华耦贵之既深故特书族案传华耦鲁人以为敏则君子不许是鲁贵之不深盖史有文质故辞有详畧】
　　夏曹伯来朝
　　齐人归公孙敖之丧注大夫丧还不书善鲁感子以赦父敦公族之恩崇仁孝之教故特録敖丧归以示义疏【正义曰桓十八年公之丧至自齐僖元年夫人氏之丧至自齐二注皆云告于庙也是公与夫人薨于外竟皆启庙告至例书于策宣八年仲遂卒于垂成十七年公孙婴齐卒于貍脤皆不书丧至是大夫丧还例不书此独书齐人归公孙敖之丧者释例曰公孙敖纵情弃命既已絶位非大夫也而备书于经者恵叔毁请于朝感子以赦父敦公族之恩崇仁孝之教故曰为孟氏且国故是也不言来者鲁人取之齐人送之非有専使特来故不言来哀八年齐人归讙及阐注云不言来命归之无指使此亦彼之类也】
　　六月辛丑朔日有食之皷用牲于社注传例曰非礼也单伯至自齐
　　晋郤缺帅师伐蔡戊申入蔡注传例曰获大城曰入齐人侵我西鄙
　　季孙行父如晋
　　冬十有一月诸侯盟于扈注将伐齐晋侯受赂而止故摠曰诸侯言不足序列
　　十有二月齐人来归子叔姬注齐人以王故来送子叔姬故与直出者异文疏【正义曰传例出曰来归是直出之文也齐人以王之故来送叔姬故与直出异文也使者卑微不可言齐侯使人故云齐人来归九年秦人来归僖公成风之禭定十年齐人来归郓讙隂之田成九年晋人来媵之类皆是来者微贱不得称君命故举国称人】
　　齐侯侵我西鄙遂伐曹入其郛注郛郭也音义【郛音孚】传十五年春季文子如晋为单伯与子叔姬故也注因晋请齐音义【为于伪反下为孟及下注为恵叔皆同】○三月宋华耦来盟其官皆从之书曰宋司马华孙贵之也注古之盟防必备威仪崇贽币賔主以成礼为敬故传曰卿行旅从春秋时率多不能备仪华孙能率其属以从古典所以敬事而自重使重而事敬则鲁尊而礼笃故贵而不名音义【皆从才用反注旅从同又音如字贽音至率所类反又音律使所吏反】疏【正义曰杜检传文诸言书曰者皆是仲尼新意此云其官皆从即云书曰司马贵之明是贵其官从故书其官也聘礼之文有上介众介至所聘之国誓于其竟则史读书司马执策贾人拭玉有司展币其从羣官多矣诗緜蛮之篇言大臣出行微臣随从传称卿行旅从昭六年楚公子弃疾聘晋至于郑竟而誓知其从人多矣盟防礼重于聘知古人盟防必备威仪崇贽币賔之与主以成礼为敬故传云其官皆从贵之也春秋之时率多不能备威仪故传毎言一介行李是也华孙今独能率其官属以从古典所以敬其君事而自镇重也使人既重而承事恭敬则鲁被尊而賔礼笃也奉使邻国能尊主厚礼是可贵之事故仲尼贵而不名至宴无故扬其先祖之罪为已谦辞是不敏之极鲁人以为敏明君子所不与言仲尼贵其官从君子嗤其失辞有善有恶传两举之也释例曰古之盟防必备礼仪示等威明贵贱各以成礼为节节制兼备则名位不愆华孙居扰攘之世而能率由古典所以敬事而自重使重而事敬则鲁尊而礼笃故贵之也至于宴防追称先人之罪为已谦辞谦以失辞故传云鲁人以为敏明君子所不与也是故善恶两举之事也襄五年传曰楚杀其大夫公子壬夫贪也君子谓楚共王于是不刑言贪也罪壬夫不刑责共王亦是两举之文其事类于此也服防云华耦为卿侈而不度以君命修好结盟举其官属从之空官废职鲁人不知其非反尊贵之其意以为贵之者鲁人贵之非君子贵之案经仪父与鲁结好子哀不义宋公司城效节来奔单伯自齐致命传皆言书曰贵之实善而贵之也此亦云书曰司马华孙贵之何故恶而贵之也刘又难云此为不知其非仪父岂亦鲁不知其非而贵之乎孔子修春秋裁其得失定其褒贬善恶彰于其篇臧否示于来世若鲁人所善亦善之所恶亦恶之已无心于抑扬遂逐鲁人之善恶笔削之劳何所施用约之以理岂其然哉其官皆从谓共聘之官无阙当有留治政者岂举朝尽行而责其空官也若以官从即责空官聘礼官属不少岂周公妄制礼乎】公与之宴辞曰君之先臣督得罪于宋殇公名在诸侯之策臣承其祀其敢辱君注耦华督曾孙也督弑殇公在桓二年耦自以罪人子孙故不敢屈辱鲁公对共宴防请承命于亚旅注亚旅上大夫也音义【亚于嫁反】疏【正义曰尚书牧誓武王呼羣官而誓曰司徒司马司空亚旅孔安国云亚次也旅众也众大夫其位次卿成二年传鲁赐晋三帅三命之服侯正亚旅受一命之服皆卿后即次亚旅知是上大夫也华孙不敢当君请受上大夫之宴】鲁人以为敏注无故扬其先祖之罪是不敏鲁人以为敏明君子所不与也疏【正义曰鲁人鲁钝之人】○夏曹伯来朝礼也诸侯五年再相朝以修王命古之制也注十一年曹伯来朝虽至此乃来亦五年传为冬齐侯伐曹张夲疏【正义曰周礼大行人云凡诸侯之邦交嵗相问也殷相聘也世相朝也郑云父死子立曰世凡诸侯相朝皆小国朝于大国或敌国相为賔或彼君新立此往朝焉或此君新即位自徃朝彼皆是世相朝也襄元年邾子来朝传曰凡诸侯即位小国朝之是此新立而彼朝之也文九年曹伯防卒十一年曹伯来朝传曰即位而来见也是彼新立而朝此也则知春秋之时犹有世相朝法与周礼合也周礼诸侯邦交唯有此法无五年再朝之制此云古之制也必是古有此法但礼文残缺未知古是何时郑云古者据今而述前代之言夏殷之时天子盖六年一巡狩诸侯间而朝天子其不朝者朝罢朝五年再相朝者似如此然则古者据今时而道前世自不必皆道前代传称古者越国而谋非谓前代之人有此谋也古人有言非谓前代之人有此言也诗云我思古人非思夏殷之人也此云古者亦非必夏殷郑言夏殷礼非也僖十五年公如齐杜云诸侯五年再相朝礼也引此证彼则是当时正法非谓前代礼也或人见僖公朝齐杜引此为证遂言五年再相朝是时覇主之法然则鲁非覇主曹伯何以朝之曹岂推鲁为覇主而屈已以朝之也且云古之制也即是古之圣王制为此法天子不衰诸侯无覇明徳天子岂虑世衰覇主威权不行而为之制此法敺诸侯以朝之此不达理之言耳然则诸侯之邦交者将以协近邻结恩好安社稷息民人土宇相望竟界连接一世一朝疎濶太甚其于闲暇之年必有相朝之法周礼言世相朝者以其一旧一新彼此未狎于此之际必湏徃朝举其礼之大者不言唯有此事五年再相朝正是周礼之制周礼文不具耳文襄之覇其务不烦诸侯以五年再朝往来大数更制三年一聘五年一朝所以説诸侯也五年一朝者亦谓朝大国耳且彼因説吊葬非独覇主之丧明使诸侯相共行此礼也覇主遭时制宜非能创制改物诸侯或从时令或率旧章此在文防之后仍守旧制故五年再相朝也传言古之制以文襄已改故也昭十二年嵗聘间朝是周之诸侯朝天子之法故释例引之云明王之制嵗聘以志业以觧朝聘之数尚书周官六年五服一朝孔传云一朝防京师是再朝而防周之正礼也若然大行人云侯服一嵗一见甸服二嵗一见男服三嵗一见采服四嵗一见卫服五嵗一见要服六嵗一见拘于服数朝者大行人所云谓贡物而见或君自至或遣臣来除此贡物之外别有朝防之礼沈氏以为诸侯五年再相朝及昭十三年皆为朝牧伯之法以间朝以讲礼与再朝而防是三嵗之朝与六年之朝大率言之是五年之内再相朝也但鲁非曹之伯国而沈云朝牧伯之礼又昭十三年朝盟主之法亦无明证沈氏之言未可从也】○齐人或为孟氏谋注孟氏公孙敖家庆父为长庶故或称孟氏疏【正义曰公孙敖庆父之子杜以庆父与荘公异母庶长称孟虽强同于适自称为仲以其实是长庶故时人或称孟氏一】曰鲁尔亲也饰棺寘诸堂阜注堂阜齐鲁竟上地饰棺不殡示无所归音义【寘之防反竟音境殡必刃反】疏【正义曰丧大记云饰棺君龙帷黼荒火三列黻三列素锦褚加帷荒纁纽六大夫画帷画荒火三列黻三列素锦褚纁纽二纽二郑云饰棺者以华道路及圹中不欲使众恶其亲也荒防也在旁曰帷在上曰荒皆所以衣柳也士布帷布荒君大夫加文章焉黼荒缘邉为黼文画荒绿邉为云气火黻为列于其中耳褚以衬覆棺又加帷荒于其上纽所以连结帷荒者也礼之饰棺惟有此耳齐人教之饰棺盖依此大夫之制而为之饰置诸堂阜故为不殡示无所归冀鲁人哀之也沈氏云饰棺即杂记云诸侯死于道其輤有裧缁布裳帷素锦以为屋而行大夫死于道以布为輤而行义或当然】鲁必取之从之卞人以告注卞人鲁卞邑大夫音义【卞皮彦反】疏【正义曰治邑大夫例呼为人孔子父为鄹邑大夫谓之鄹人知此卞人是卞邑大夫其邑近堂阜故见之而告鲁君】惠叔犹毁以为请注敖卒则恵叔请之至今期年而犹未已毁过丧礼音义【期居其反】疏【正义曰敖卒已向周年犹尚毁以为请知敖卒即请至今未已也传言有毁是不复应毁故知毁过丧礼也刘云敖去年九月卒至今年夏据月未匝不得称期年今知非者杜以传云恵叔犹毁据日月之乆欲盛言其逺故云期年但首尾二年亦得为期年之义刘以未周十二月而规杜氏非也】立于朝以待命许之取而殡之注殡于孟氏之寝终叔服之言齐人送之书曰齐人归公孙敖之丧为孟氏且国故也注为恵叔毁请且国之公族故听其归殡而书之音义【为于伪反】葬视共仲注制如庆父皆以罪降音义【共音恭】声已不视帷堂而哭注声已恵叔母怨敖从莒女故帷堂音义【已音纪】疏【正义曰檀弓云尸未设饰故惟堂小敛而彻帷至大敛之节又帷堂以至于殡恒帷堂杂记云朝夕哭则不帷今声已恨穆伯故朝夕哭仍帷堂檀弓又云帷殡非古自敬姜之哭穆伯始也与此相类也敬姜者穆伯妻又伯歜之母也穆伯季悼子之子公甫靖与敖非一人】襄仲欲勿哭注怨敖取其妻恵伯曰丧亲之终也注惠伯叔彭生虽不能始善终可也史佚有言曰兄弟致美注各尽其美义乃继音义【佚音逸】救乏贺善吊灾祭敬丧哀情虽不同毋絶其爱亲之道也子无失道何怨于人襄仲説帅兄弟以哭之他年其二子来注敖在莒所生音义【毋音无説音悦】疏【正义曰祭敬者谓助祭于兄弟之家尽其敬也丧哀者谓兄弟死丧之事竭其哀也情虽不同谓内相怨恨情虽不能和同当无絶其爱是相亲之道也】孟献子爱之闻于国注献子谷之子仲孙蔑音义【闻音问或如字下同蔑亡结反】或譛之曰将杀子献子以告季文子二子曰夫子以爱我闻我以将杀子闻不亦逺于礼乎逺礼不如死一人门于句鼆一人门于戾丘皆死注句鼆戾丘鲁邑有冦攻门二子御之而死音义【逺于万反下同句七侯反鼆又作黾莫幸反戾力计反】疏【正义曰句鼆戾丘有冦攻门不书者服防云鲁国中小冦非异国侵伐故不书也】○六月辛丑朔日有食之鼓用牲于社非礼也注得常鼓之月而于社用牲为非礼疏【正义曰此与荘二十五年经文正同彼传云非常此传云非礼者彼失常鼓之月言鼓之为非常此得常鼓之月而用牲为非礼彼云六月实是七月传因日月之变以起时歴之误故释例曰文十五年与荘二十五年经文皆同而更复发传曰非礼者明前传欲以审正阳之月后传发例欲以明诸侯之礼而用牲为非礼也此乃圣贤之微防而先儒所未喻也是解二传不同之意】日有食之天子不举注去盛馔音义【去起吕反馔仕眷反】疏【正义曰周礼膳夫掌王之食饮膳羞以养王及后世子王日一举鼎十有二物皆有爼天地有灾则不举郑云杀牲盛馔曰举今云天子不举是去盛馔贬膳食也】伐鼓于社注责羣隂伐犹击也疏【正义曰郊特牲云社祭土而主隂气也君南乡于北墉下荅隂之义也论语云鸣鼓而攻之伐鼓者是攻责之事故云责羣隂也日食者隂侵阳故责隂以救日孔安国尚书传云凡日食天子伐鼓于社责上公然则社以上公配食天子伐鼓责羣隂亦以责上公也诸侯用币于社请上公亦以请羣隂也互相备也】诸侯用币于社注社尊于诸侯故请救而不敢责之疏【正义曰昭二十九年传曰封为上公祀为贵神社稷五祀是尊是奉是社为上公之神尊于诸侯礼用币者皆是告请神明之事以社尊故用币请救而不敢攻责也隂侵阳而请隂者请止而勿侵阳也】伐鼓于朝注退自责以昭事神训民事君注天子不举诸侯用币所以事神尊卑异制所以训民疏【正义曰天子不举自贬食耳而以为事神者畏敬神明乃自贬损彻膳不举亦是事神之义故通以不举为事神也】示有等威古之道也注等威威仪之等差音义【差初佳反又初宜反】○齐人许单伯请而赦之使来致命注以单伯执节不移且畏晋故许之书曰单伯至自齐贵之也注单伯为鲁拘执既免而不废礼终来致命故贵而告庙音义【为于伪反下似为同拘音俱】○新城之盟注在前年蔡人不与注不防盟音义【与音预下同】晋却缺以上军下军伐蔡注兼帅二军曰君弱不可以怠注怠解也音义【解佳卖反】戊申入蔡以城下之盟而还凡胜国曰灭之注胜国絶其社稷有其土地音义【还音旋】获大城焉曰入之注得大都而不有疏【正义曰此传已发凡例襄十三年复发传云用大师曰灭弗地曰入再发例者兵之所加不可细举故举旧策之典以例而言用大师起大众重力以陷敌因而有之故曰胜国通以灭为文也以成师重力虽获大城得而弗有故直以出入为辞曰入之而已城不包地国不通邑灭邑必主大师是故再发例也】○秋齐人侵我西鄙故季文子告于晋○冬十一月晋侯宋公卫侯蔡侯郑伯许男曹伯盟于扈寻新城之盟且谋伐齐也注齐执王使且数伐鲁音义【使所吏反下王使同数音朔】齐人赂晋侯故不克而还于是有齐难是以公不防注明今不序诸侯不以公不防故音义【难乃旦反下注同】书曰诸侯盟于扈无能为故也注恶受其赂不能讨齐音义【恶乌路反】凡诸侯防公不与不书讳君恶也注谓国无难不防议事故为恶不书谓不国别序诸侯与而不书后也注谓后期也今贬诸侯以为公讳故传发例以明之音义【为于伪反】疏【正义曰七年公防诸侯晋大夫盟于扈传曰公后至故不书所防因发例云凡诸侯不书所防后也后至不书其国辟不敏也彼乃议事而君后期讳君之恶故摠称诸侯此亦摠称诸侯不防非公之罪而经文相似传辩诸嫌故更复发例而以善形恶凡诸侯为议事聚防而公不与则不歴书诸国讳君恶也若公实预防而亦不书诸国为公后期也即七年扈之盟是也今与此防受赂舍罪致使鲁有齐患公虽不与非公之罪经与后期文同似为公讳故传发例以明之此防公虽不与非公恶也】○齐人来归子叔姬王故也注单伯虽见执能守节不移终达王命使叔姬得归○齐侯侵我西鄙谓诸侯不能也注不能讨已遂伐曹入其郛讨其来朝也注此年夏朝季文子曰齐侯其不免乎已则无礼注执王使而伐无罪音义【已音纪使所吏反】而讨于有礼者曰女何故行礼礼以顺天天之道也已则反天而又以讨人难以免矣诗曰胡不相畏不畏于天注诗小雅音义【女音汝相息亮反又如字】疏【正义曰言曰者原齐侯之意而为之辞也责曹曰女何故行礼谓责于朝鲁也天道以卑承尊人道以小事大礼者自卑而尊人朝者谦顺以行礼行礼以顺天是天之道也○此诗小雅雨无正之篇胡何也诗人责朝廷之臣女羣臣上下何以不相畏乎女上下不相畏乃是不畏于天也】君子之不虐防贱畏于天也在周颂曰畏天之威于时保之注诗周颂言畏天威于是保福禄不畏于天将何能保以乱取国奉礼以守犹惧不终多行无礼弗能在矣注为十八年齐弑商人传音义【守手又反】










　　春秋左传注疏卷十九
　　春秋左氏传注疏卷十九考证
　　叔仲彭生防晋却缺于承筐音义叔又作州○【臣浩】按叔又作州四字疑衍
　　叔孙得臣败狄于咸注咸鲁地○【臣召南】按杜显言鲁地以异于僖十三年齐桓防诸侯之咸也
　　传潘崇复伐麇至于锡宂○【臣召南】按地理志汉中郡锡县注应邵曰音阳师古曰即春秋所谓锡宂
　　传齐襄公之二年注鲁桓之十六年○【臣召南】按史记鲁世家曰齐恵公二年鄋瞒伐齐齐王子城父获其弟荣如埋其首于北门裴骃集解曰按年表齐惠公二年鲁宣公之二年也史记于此事全用左传首尾而以为恵公二年事则异矣
　　季孙行父帅师城诸及郓注郓莒鲁所争者○【臣召南】按鲁地名郓者有二此年季孙所城东郓也与莒分界今沂水县北之城是成四年城郓以备晋及昭公所居此西郓也今郓城县东有故城
　　传且请絶叔姬注未归而卒○归监夲讹作笄今改正传羣舒叛楚○【臣浩】按鲁颂曰荆舒是惩传于此言叛楚则知从前结连比附之日乆矣
　　传秦伯使西乞术来聘○【臣召南】按刘敞曰内大夫未赐族者犹不氏安知此术非未赐族者乎按西乞术于战殽时已氏西乞则杜注所云术不称氏史略文未可驳也
　　传寡君敢辞玉○赵汸补注曰聘义以圭璋聘重礼也已聘而还圭璋此轻财而重礼之义也然则礼终必还玉非不欲与秦为好也传録賔主辞令以见秦人之进于礼下云国无陋矣是也杜説非
　　又疏其意欲致与主国且受之而防仲辞之者为不欲与秦为好因谦退辞还也○监夲讹作且主之且襄仲辞之者为不欲与秦为好国谦退礼终还讹谬不可断句今订正
　　传其处者为刘氏○【臣召南】按孔氏疑此文为汉儒所加不易之论也
　　邾人伐我南鄙叔彭生帅师伐邾○【臣浩】按叔彭生即十一年防却缺于承筐之叔仲彭生也陆氏谓仲衍字观此经殆信
　　传宋华耦来盟其官皆从之书曰宋司马华孙贵之也○叶梦得曰诸侯相聘使介有常不闻其官皆从也以此为贵岂春秋之意哉赵汸补注曰华孙公子鲍之党来盟盖结鲁以辅簒不称使不名者非时君所使无所受命从史文也书官者夫子特笔使与八年之书官者相首尾以异其事左氏于笔削之防无传惟谷梁传曰以其官称无君之辞也惜为其学者不能发明
　　传诸侯五年再相朝以修王命古之制也○刘敞曰尚书周官六年五服一朝不得于诸侯亦五年一朝也大行人职曰凡诸侯邦交嵗相问殷相聘世相朝此为得中赵汸补注曰曹伯以文十一年来朝至十五年再来偶合五年之数传遂以为古制由不见周礼耳













　　春秋左氏传注疏卷十九考证
<经部,春秋类,春秋左传注疏>
　　钦定四库全书
　　春秋左传注疏卷二十【起文公十六年尽十八年】
　　晋杜氏注　唐陆德明音义　孔頴达疏
　　经十有六年春季孙行父会齐侯于阳谷齐侯弗及盟注及与也
　　夏五月公四不视朔注诸侯每月必告朔听政因朝于庙今公以疾阙不得视二月三月四月五月朔也春秋十二公以疾不视朔非一也义无所取故特举此以表行事因明公之实有疾非诈齐疏【正义曰天子颁朔于诸侯诸侯受而藏之于祖庙每月之朔以特羊告庙受而施行之遂听冶此月之政谓之视朔因以其日又以朝享之礼祭皇考以下谓之朝庙此年公疾自二月至于五月已经四月不得视朔故书公四不视朔传称正月及齐平公有疾使季文子防齐侯则正月公初疾不得视二月朔至五月而四故知不得视二月三月四月五月朔也春秋十二公二百四十二年计有三千余月公以疾不视朔当非一也余皆不书而此独书者公身有疾不得视朔国事不废义无所取因此齐侯疑公故特举此以表行事余皆从可知也释例曰鲁之羣公以疾不视朔多矣因有事而见一此犹释不朝正之义是其事也又于时齐侯不信公实有疾书此者且明公实有疾非诈齐也史之所书当书其始不于二月书之而以五月书者二月公始有疾未知来月瘳否不得豫书其数王六月公瘳乃积前数之阙故以五月书四也昭二十三年公如晋至河有疾乃复彼书有疾此不言有疾者在道而还容有他故昭十二年十三年公如晋至河乃复皆为晋人辞公而还非为疾也故须书有疾以辩之公不视朔惟有疾耳无所分辩故不书疾也告朔谓告于祖庙视朔谓听治月政视朔由公疾而废其告朔或有司告之不必废也论语云子贡欲去告朔之饩羊必是废其礼而羊在盖从是以后更有不告朔者故欲去其羊耳六年闰月不告月书经以讥之在后若不告朔不复书之者盖以闰月不告其讥已明故于后不复讥之闵二年吉禘于庄公已讥其速文二年大事于大庙不复讥之当亦如彼之类不重讥也】
　　六月戊辰公子遂及齐侯盟于郪丘注信公疾且以赂故郪丘齐地音义【郪音西又七西反】
　　秋八月辛未夫人姜氏薨注僖公夫人文公母也毁泉台注泉台台名毁壊之也音义【壊音怪】
　　楚人秦人巴人灭庸音义【巴必麻反】
　　冬十有一月宋人弑其君杵臼注称君君无道也例在宣四年音义【杵昌吕反臼强栁反】
　　传十六年春王正月及齐平注齐前年再伐鲁鲁为受弱故平音义【为于伪反】公有疾使季文子会齐侯于阳谷请盟齐侯不肯曰请俟君间注间疾瘳音义【间如字瘳勅周反差也】○夏五月公四不视朔疾也公使襄仲纳赂于齐侯故盟于郪丘○有蛇自泉宫出入于国如先君之数注伯禽至僖公十七君音义【伯禽至僖公十七君史记鲁世家鲁公伯禽子考公酋弟焬公熙子幽公宰弟魏公防子厉公擢弟献公具子眞公濞弟武公敖子懿公戏弟孝公称子惠公弗皇子隠公息姑弟桓公允子庄公同子闵公开兄僖公申十七也魏公世本作徽公眞公一作愼公】疏【正义曰鲁世家鲁公伯禽子考公酋弟焬公熙子幽公宰弟魏公防子厉公擢弟献公具子真公濞弟武公敖子懿公戏弟孝公称子惠公弗皇子隠公息姑弟桓公允子庄公同子闵公开兄僖公申周公不之鲁从鲁公数之为十七君也】秋八月辛未声姜薨毁泉台注鲁公以为蛇妖所出而声姜薨故坏之音义【坏音怪】疏【正义曰蛇自宫出而毁其台则台在宫内人见从宫而出毁台幷毁其宫也注正义曰人见蛇出而姜薨以为台是妖之穴仍谓此处有妖更将为害毁之所以絶其源安民意也故释例曰众蛇自泉台出如先君之数入于国声姜之薨适与妖防而国以为灾遂毁泉台书毁而不变文以示义曰君人之心一国之俗须此为安故不讥也以不变文知不讥也不书蛇入国者鸜鹆非鲁国之有故书其所无蛇是鲁地所有姜薨不由此蛇凡物不为灾则不书也】○楚大饥戎伐其西南至于阜山师于大林又伐其东南至于阳丘以侵訾枝注戎山夷也大林阳丘訾枝皆楚邑音义【饥音饥一音机訾子斯反】疏【正义曰四夷之名随方定称则曰东夷西戎南蛮北狄其当处立名则各从方号故北戎病燕齐侯伐山戎北方得有戎故楚西亦有戎戎是山间之民夷为四方总号故云戎山夷也】庸人帅羣蛮以叛楚注庸今上庸县属楚之小国麇人率百濮聚于选将伐楚注选楚地百濮夷也音义【麇九伦反濮音卜选息兖反又息恋反】疏【正义曰将欲伐楚聚于此地故知是楚地也牧誓武王伐纣有庸濮从之孔安国云庸濮在江汉之南是濮为西南夷也释例曰建宁郡南有濮夷濮夷无君长总统各以邑落自聚故称百濮也下云各走其邑是无君长统之】于是申息之北门不启注备中国疏【正义曰申息北接中国有防比从北来故二邑北门不敢开也】楚人谋徙于阪髙注楚险地音义【阪音反一音扶板反】蒍贾曰不可我能往防亦能往不如伐庸夫麇兴百濮谓我饥不能师故伐我也若我出师必惧而归百濮离居将各走其邑谁暇谋人乃出师旬有五日百濮乃罢注濮夷无屯聚见难则散归音义【蒍于委反屯徒门反聚才住反又如字难乃旦反又如字】自庐以往振廪同食注往往伐庸也振发也廪仓也同食上下无异馔也音义【庐力于反又音卢廪力甚反】次于句澨注楚西界地音义【句古侯反澨市世反】使庐戢棃侵庸注戢棃庐大夫及庸方城注方城庸地上庸县东有方城亭庸人逐之囚子窻注窻戢棃官属音义【窻初江反】三宿而逸曰庸师众羣蛮聚焉不如复大师注还复句澨师且起王卒合而后进师叔曰不可注师叔楚大夫潘尫也音义【卒子忽反尫乌黄反】姑又与之遇以骄之彼骄我怒而后可克先君蚡冒所以服陉隰也注蚡冒楚武王父陉隰地名音义【可克或作可击蚡扶粉反冒莫报反史记楚世家云蚡冒卒弟熊达杀蚡冒子而代立是为楚武王与杜异陉音刑隰音习】疏【正义曰刘云按楚世家蚡冒卒弟熊达杀蚡冒子而代立是为楚武王则蚡冒是兄不得为父今知不然者以世家之文多有纰缪与经传异者非是一条杜氏非不见其文但见而不用耳刘以世家而规杜非也言服陉隰则陉隰本是他国蚡冐始服之也释例陉隰与僖四年次于陉为一地頴川召陵县南有陉亭楚自武王始居江汉之间则蚡冒之时未至中土不应已能越申息服颍川之邑疑非也】又与之遇七遇皆北注军走曰北音义【北如字一音佩】唯裨鯈鱼人实逐之注裨鯈鱼庸三邑鱼鱼复县今巴东永安县轻楚故但使三邑人逐之音义【裨婢支反鯈直留反】庸人曰楚不足与战矣遂不设备楚子乗驿会师于临品注驿传车也临品地名音义【驿人实反传丁恋反】疏【正义曰释言云驿传也舍人曰驿尊者之传也郭璞曰传车驿马之名也】分为二队注队部也两道攻之音义【队徒对反注同】子越自石溪子贝自仞以伐庸注子越鬭椒也石溪仞入庸道音义【溪苦兮反本又作谿贝浦盖反今俗本多作员音云仭人愼反】秦人巴人从楚师羣蛮从楚子盟注蛮见楚强故遂灭庸注传言楚有谋臣所以兴○宋公子鲍礼于国人注鲍昭公庶弟文公也音义【鲍歩卯反】宋饥竭其粟而贷之年自七十以上无不馈诒也时加羞珍异注羞进也音义【上时掌反馈其媿反诒以支反又以志反遗也】无日不数于六卿之门注数不疏音义【数音朔注冋】国之材人无不事也注有贤材者亲自桓以下无不恤也注桓鲍之曾祖疏【正义曰礼于国人总言接待之也竭其粟而贷与国之饥民也礼与人物曰馈诒遗也馈诒皆是与人物之名也民年七十以上无有不馈遗以饮食也珍异谓非常美食羞进也时加进珍异者谓四时初出珍异之物也无有一日不数数于六卿之门言参请不絶也国之贤材之人无不事公子皆事之也其族亲自桓公以下子孙无不恤公子皆赈恤之也】公子鲍美而艳襄夫人欲通之注鲍适祖母音义【艳以验反适丁歴反】而不可注以礼防闲夫人助之施昭公无道国人奉公子鲍以因夫人于是华元为右师注华元督曾孙代公子成音义【施式防反】疏【正义曰世本云华督生世子家家生华孙御事事生华元右师是也】公孙友为左师华耦为司马注代公子卬鳞鱹为司徒荡意诸为司城公子朝为司防注代华御事音义【鱹古乱反朝如字】初司城荡卒公孙寿辞司城注寿荡之子请使意诸为之注意诸寿之子既而告人曰君无道吾官近惧及焉注祸及己弃官则族无所庇子身之贰也姑纾死焉注姑且也纾缓也音义【庇必利反又悲位反纾音舒】虽亡子犹不亡族注已在故也既夫人将使公田孟诸而杀之公知之尽以宝行荡意诸曰盍适诸侯公曰不能其大夫至于君祖母以及国人注君祖母诸侯祖母之称谓襄夫人音义【盍户腊反称尺证反】疏【正义曰襄十六年传蒯瞆告周云蒯瞆得罪于君父君母谓母为君母则祖母为君祖母矣故云君祖母者诸侯祖母之称也昭公成公之子襄公之孙故襄夫人是其祖母也】诸侯谁纳我且既为人君而又为人臣不如死尽以其宝赐左右以使行注行去也夫人使谓司城去公对曰臣之而逃其难若后君何注言无以事后君音义【难乃旦反】○冬十一月甲寅宋昭公将田孟诸未至夫人王姬使帅甸攻而杀之注襄夫人周襄王妹故称王姬帅甸郊甸之帅音义【甸徒遍反】疏【正义曰周礼载师云以宅田士田贾田任近郊之地以官田牛田赏田牧田任逺郊之地以公邑之田任甸地以家邑之田任稍地以小都之田任县地以大都之田任疆地凡任地近郊十一逺郊二十而三甸稍县都皆无过十二彼从国都而出计逺近节级而别为之名郑元引司马法王国百里为郊二百里为州甸三百里为野稍四百里为县五百里为都诸侯之与天子竟虽不同亦当近国为郊郊外为甸天子之甸为公邑之田则诸侯之甸亦公邑也帅甸者甸地之帅当是公邑之大夫也独言帅甸无以相明故举类言之云郊甸之帅其实正是甸地之帅非郊地之帅也】荡意诸死之注不书不告书曰宋人弑其君杵臼君无道也注始例发于臣之罪今称国人故重明君罪音义【重直用反】疏【正义曰宣四年传例曰凡弑君称君君无道也称臣臣之罪也彼是弑君大例经下注云例在宣四年指彼例也彼虽在此之后乃是例之初始故谓彼为始例彼因归生弑君而发传例是始例发于臣之罪也此称宋人弑其君文异于彼故重明君罪谓与彼例为重也释例曰郑灵宋昭文异而例同重发以同之】文公即位使母弟须为司城注代意诸华耦卒而使荡虺为司马注虺意诸之弟音义【虺况鬼反】
　　经十有七年春晋人衞人陈人郑人伐宋注自闵僖以下终于春秋陈侯常在衞侯上今大夫会在衞下传不言陈公孙宁后至则宁位非上卿故也疏【正义曰释例班序谱自隠至庄十四年四十三岁衞与陈凡四会衞在陈上庄十五年尽僖十七年三十五岁凡八会陈在衞上庄十六年幽盟之下注云齐桓始霸楚亦始彊陈侯介于二大国之间而为三恪之客故齐桓因而进之遂班在衞上终于春秋但齐桓升陈于衞上乃在庄之中年不得以庄为始故云自闵僖以下终于春秋陈侯常在衞上也今此大夫会伐宋贬之称人而陈在衞下襄二十六年澶渊之会传称宋向戍后至退在郑良霄之下此传其歴序大夫之名不言公孙宁以后至被退成三年传曰次国之上卿当大国之中中当其下下当其上大夫彼言大夫位有尊卑次序以之升降则公孙宁位非上卿故降在衞下也检春秋上下亦有后至无传而杜云后至者则秦小子憖是也案彼则公孙宁未必非后至但杜通两解故云非上卿耳】
　　夏四月癸亥葬我小君声姜
　　齐侯伐我西鄙注西当为北盖经误音义【西当为北出注】疏【正义曰经言西鄙传言北鄙服防以为再来伐鲁西鄙书北鄙不书讳仍见伐按经十五年秋齐人侵我西鄙冬齐侯侵我西鄙僖二十六年春齐人侵我西鄙夏齐人伐我北鄙皆仍见侵伐书而不讳此何独讳而不书凡言讳者讳国恶也齐侯无道而伐我我非有恶而可讳何以讳其仍伐故知正是一事经文误耳知非传误者鲁求与平即盟于谷谷是济北谷城县也谷在鲁北知北鄙是也】六月癸未公及齐侯盟于谷
　　诸侯会于扈注昭公虽以无道见弑而文公犹宜以弑君受讨故林父伐宋以失所称人晋侯平宋以无功不序明君虽不君臣不可不臣所以督大教音义【弑本或作杀音试下同】疏【正义曰弑君称君君之罪者欲以惩创人君使为鉴戒不书弑者之名以见君亦合死其君虽则合死要非臣所得弑故文公宜以弑君受讨林父称人诸侯不序责死者罪弑者所以督大教大敎谓尊君卑臣之教也】
　　秋公至自谷注无传
　　冬公子遂如齐
　　传十七年春晋荀林父衞孔达陈公孙宁郑石楚伐宋讨曰何故弑君犹立文公而还卿不书失其所也注卿不书谓称人○夏四月癸亥葬声姜有齐难是以缓注过五月之例音义【难乃旦反下及注皆同】○齐侯伐我北鄙襄仲请盟六月盟于谷注晋不能救鲁故请服○晋侯搜于黄父注一名黑壤晋地音义【父音甫壤如丈反】遂复合诸侯于扈平宋也注传不列诸国而言复合则如上十五年会扈之诸侯可知也音义【复扶又反注同】公不与会齐难故也书曰诸侯无功也注刺欲平宋而复不能音义【与音预】于是晋侯不见郑伯以为贰于楚也郑子家使执讯而与之书以告赵宣子注执讯通讯问之官为书与宣子音义【讯音信】疏【正义曰使执讯使之行适晋也与之书与此执讯书令持以告宣子】曰寡君即位三年注鲁文二年召蔡侯而与之事君九月蔡侯入于敝邑以行注行朝晋也敝邑以侯宣多之难寡君是以不得与蔡侯偕注宣多既立穆公恃宠专权音义【偕音皆】十一月克减侯宣多而随蔡侯以朝于执事注减损也难未尽而行言汲汲于朝晋音义【汲音急】十二年六月归生佐寡君之嫡夷注归生子家名夷大子名音义【嫡丁歴反】以请陈侯于楚而朝诸君注请陈于楚与俱朝晋十四年七月寡君又朝以蒇陈事注蒇勑也勑成前好音义【蒇勑展反勑也前好呼报反一本作事】疏【正义曰蒇之为勑无正训也先儒相传为然贾服皆云蒇勑也】十五年五月陈侯自敝邑往朝于君往年正月烛之武往朝夷也注将夷往晋朝八月寡君又往朝以陈蔡之密迩于楚而不敢贰焉则敝邑之故也注密迩比近也音义【比毗志反】虽敝邑之事君何以不免注免免罪也在位之中一朝于襄注襄公音义【朝直遥反】而再见于君注君灵公也音义【见贤遍反】疏【正义曰郑穆公以僖三十三年即位晋襄公以文公六年卒一朝于襄三年十一月也再见于君十四年七月往年八月也或者十四年七月寡君又朝勑成陈事再见于君谓往年正月烛之武往朝夷八月寡君又朝是也】夷与孤之二三臣相及于绛注孤之二三臣谓烛之武归生自谓也绛晋国都疏【正义曰礼诸侯与臣民言自谓寡人小国之君自称曰孤臣与他国之人言称已君为寡君此归生对晋称已君当云寡君之二三臣昭十九年子产对晋人云寡君之二三臣札瘥天昏是其事也此言孤者盖郑伯身自对晋或自称孤归生因即以孤言其君也】虽我小国则蔑以过之矣今大国曰尔未逞吾志敝邑有亡无以加焉古人有言曰畏首畏尾身其余几注言首尾有畏则身中不畏者少音义【几居岂反】又曰鹿死不择音注音所茠荫之处古字声同皆相假借音义【茠虚求反荫于鸩反】疏【正义曰释言云庇茠荫也舍人曰庇蔽也茠依止也郭璞曰今俗呼树荫为茠杜意言本当作荫古字声同皆相假借故传作音言鹿死不择庇荫之处喻已不择所从之国欲复楚也服防云鹿得美草呦呦相呼至于困廹将死不暇复择善音急之至也刘从服説以为音声谓不择音声而出之难杜今知不然者以传云铤而走险急何能择言走险论其依止之处以其怖急得险则停不能选择寛静茠荫之所传文所论止言其出处所在不论音声好恶故杜不依服义刘以为音声而规杜非也】小国之事大国也德则其人也注以德加已则以人道相事不德则其鹿也铤而走险急何能择注铤疾走貌言急则欲荫芘于楚如鹿赴险音义【铤他顷反芘必利反又悲位反本或作茠】疏【正义曰铤文连走故为疾走貌】命之罔极亦知亡矣注言晋命无极将悉敝赋以待于鯈唯执事命之注鯈晋郑之竟言欲以兵距晋音义【鯈直留反竟音境】文公二年六月壬申朝于齐注郑文二年六月壬申鲁庄二十三年六月二十四日四年二月壬戍为齐侵蔡注鲁庄二十五年二月无壬戌壬戌三月二十日音义【为于伪反】亦获成于楚注郑与楚成居大国之间而从于强令岂其罪也注令号令也大国若不图无所逃命晋巩朔行成于郑赵穿公壻池为质焉注赵穿卿也公壻池晋侯女壻音义【巩九勇反质音致下同】○秋周甘歜败戎于邥垂乗其饮酒也注歜周大夫邥垂周地河南新城县北有垂亭为成元年晋侯平戎于王张本音义【歜昌欲反邥于审反】○冬十月郑大子夷石楚为质于晋注夷灵公也石楚郑大夫○襄仲如齐拜谷之盟复曰臣闻齐人将食鲁之麦以臣观之将不能齐君之语偷臧文仲有言曰民主偷必死注偷犹苟且音义【偷他侯反】
　　经十有八年春王二月丁丑公薨于台下
　　秦伯防卒注无传未同盟而赴以名音义【防于耕反】
　　夏五月戊戍齐人弑其君商人注不称盗罪商人疏【正义曰弑君称臣臣之罪贱臣弑君则称盗哀四年盗杀蔡侯申是也盗字当臣名之处以贱不得书名变文谓之盗耳此弑商人者邴歜阎职亦应书盗不称盗弑者罪商人今从弑君称君之例也】
　　六月癸酉我君文公
　　秋公子遂叔孙得臣如齐注书二卿以两事行非相为介音义【介音界】疏【正义曰卿为卿介则书使不书介僖二十六年公子遂臧孙辰如楚乞师书遂不书辰是其正也襄十四年季孙宿叔老竝书之者晋人敬之自尔以后晋人轻鲁币而益敬其使故特两书之于法不应书也此传称惠公立故且拜是以两事行非相为介故竝书之耳定六年季孙斯仲孙何忌如晋传称桓子献郑俘孟孙报夫人之币亦以两事行故竝书之但彼非是同时受命经应各自为文但以晋人轻之故不各自别书与此意少异也】
　　冬十月子卒注先君既不称君者鲁人讳弑以未成君书之子在丧之称音义【弑申志反木又作杀之称尺证反】疏【正义曰齐公子商人弑其君舍以先君既故称君也此亦先君既不称君者鲁人讳弑成君以未成君书之也子者前在丧之称也若言犹在丧而自卒然讳之也释例曰公子恶鲁之正适嗣位免丧则鲁君也襄仲遂倚齐而弑之国以为讳故不称君若言君之子也】
　　夫人姜氏归于齐
　　季孙行父如齐注无传
　　莒弑其君庶其注称君君无道也疏【正义曰楚世子商臣弑君言世子此传称太子仆因国人以弑纪公不称世子而称臣者以见君无道传言多行无礼于国是其无道之状十六年宋人弑其君杵臼称国又称人此直云莒弑其君庶其不称人者释例曰刘贾许頴以为君恶及国朝则称国以弑君恶及国人则称人以弑按传郑灵宋昭经文异而例同故重发以同之子弑其父又嫌异于他臣亦重明其不异既不碎辩国之与人而传云莒纪公多行无礼于国太子仆因国人以弑之经但称国不称人知国之与人虽言别而事同也】
　　传十八年春齐侯戒师期注将以伐鲁而有疾医曰不及秋将死公闻之卜曰尚无及期注尚庶几也欲令先师期死音义【令力呈反先悉荐反下同】惠伯令龟注以卜事告龟疏【正义曰周礼大卜大祭祀则眡髙命龟郑云命龟告龟以所卜之事士丧礼卜命龟云哀子某来日某卜其父某甫考降无有近悔如此之类是令龟之辞也令者告令使知其意与命同也】卜楚丘占之曰齐侯不及期非疾也君亦不闻注言君先齐侯终令龟有咎注言令龟者亦有凶咎见于卜兆为惠伯死张本音义【见贤遍反】二月丁丑公薨○齐懿公之为公子也与邴歜之父争田弗胜及即位乃掘而则之注断其尸足音义【邴音丙又彼病反歜昌欲反掘其勿反又其月反刖音月又五刮反断丁管反】而使歜仆注仆御也纳阎职之妻而使职骖乗注骖乗陪乗音义【骖七南反乗绳证反注同】夏五月公游于申池注齐南城西门名申门齐城无池唯此门左右有池疑此则是二人浴于池歜以扑抶职注扑棰也抶击也欲以相感激音义【扑普卜反字宜从手作木邉非也抶勅乙反棰市橤反又之橤反激古歴反】职怒歜曰人夺女妻而不怒一抶女庸何伤职曰与刖其父而弗能病者何如注言不以父刖为病恨音义【女音汝】乃谋弑懿公纳诸竹中归舍爵而行注饮酒讫乃去言齐人恶懿公二人无所畏音义【舍音赦置也恶乌路反】齐人立公子元注桓公子惠公○六月文公○秋襄仲庄叔如齐惠公立故且拜也注襄仲贺惠公立庄叔谢齐来会○文公二妃敬嬴生宣公敬嬴嬖而私事襄仲宣公长而属诸襄仲襄仲欲立之叔仲不可注叔仲惠伯音义【嬴音盈嬖必计反长丁丈反属音烛】仲见于齐侯而请之齐侯新立而欲亲鲁许之音义【见贤遍反】疏【正义曰恶是齐甥齐侯许废恶者恶以世适嗣立不受齐恩宣以非分得国荷恩必厚齐侯新立欲亲鲁为援故许之】○冬十月仲杀恶及视而立宣公注恶大子视其母弟杀视不书贱之书曰子卒讳之也仲以君命召惠伯注诈以子恶命疏【正义曰传因杀恶之下即云而立宣公其实宣公之立当在惠伯死后恶虽已死未告外人故诈以子恶之命召惠伯使入公冉务人疑其宫内有变谓非子恶之命故入必死云耳亦未是审知恶已罪也】其宰公冉务人止之曰入必死叔仲曰死君命可也公冉务人曰若君命可死非君命何听弗听乃入杀而埋之马矢之中注惠伯死不书者史畏襄仲不敢书杀惠伯音义【听吐定反】公冉务人奉其帑以奔蔡既而复叔仲氏注不絶其后○夫人姜氏归于齐大归也注恶视之母出姜也嫌与有罪出者异故复发传音义【复扶又反】将行哭而过市曰天乎仲为不道杀适立庶市人皆哭鲁人谓之哀姜注所谓出姜不允于鲁音义【过古禾反又古卧反适丁歴反】○莒纪公生大子仆又生季佗爱季佗而黜仆且多行无礼于国注纪号也莒夷无諡故有别号音义【佗徒何反】仆因国人以弑纪公以其宝玉来奔纳诸宣公公命与之邑曰今日必授季文子使司宼出诸竟曰今日必达注未见公而文子出之故来不书音义【竟音境】公问其故季文子使大史克对曰先大夫臧文仲教行父事君之礼行父奉以周旋弗敢失队曰见有礼于其君者事之如孝子之养父母也见无礼于其君者诛之如鹰鹯之逐鸟雀也音义【大史音泰队直类反养余亮反鹰于陵反鹯之然反说文止仙反字林已仙反】疏【正义曰释鸟云鹰来鸠郭璞曰来当为爽字之误耳左传作爽鸠是也又云晨风鹯舍人曰晨风名鹯鹯鸷鸟名郭璞曰鹞属也】先君周公制周礼曰则以观德注则法也合法则为吉德德以处事注处犹制也事以度功注度量也音义【度待洛反注及下同】功以食民注食养也音义【食音嗣注同】作誓命曰毁则为贼注誓要信也毁则坏法也音义【坏音怪】掩贼为藏注掩匿也音义【匿女乙反】窃贿为盗注贿财也盗器为奸注器国用也主藏之名注以掩贼为名赖奸之用注用奸器也为大凶德有常无赦注刑有常在九刑不忘注誓命以下皆九刑之书九刑之书今亡疏【正义曰言制周礼曰作誓命曰谓制礼之时有此语为此誓耳此非周礼之文亦无誓命之书在后作九刑者记其誓命之言着于九刑之书耳德者得也自得于心心之所得有恶有善欲知善恶以法观之合法则为吉德不合法则为凶德故曰则以观德也既有善德乃能制断事宜故曰徳以处事也既为其事务求成功度量功勲必功成乃善故曰事以度功也民不自治立君牧养作事成功所以养食下民故曰功以食民也其意言在上位者必有法则乃为养民之主将言莒仆无可法则故言此以张本也又作要信誓命以戒后人曰有人毁法则者是为贼言其贼败法也掩匿贼人是为藏言其藏罪人也窃人财贿谓之为盗盗人器用谓之为奸主为藏匿罪人之名恃赖奸人所盗之用为极大之凶德有常刑无赦其事在九刑之书不遗忘也以宣公容纳莒仆为主藏受其宝玉为赖奸故举此以极谏也注正义曰昭六年传曰夏有乱政而作禹刑商有乱政而作汤刑周有乱政而作九刑三辟之兴皆叔世也叔世谓衰世世衰民慢作严刑以督之称其创制圣王以为所作之法夏作禹刑商作汤刑则周作九刑作周公之刑也此云周公作誓命其事在九刑知自誓命以下皆九刑之书所载也谓之九刑必其诸法有九而九刑之书今亡不知九者何谓服防云正刑一议刑八即引小司宼八议议亲故贤能功贵勤宾之辟此八议者载于司宼之章周公已制之矣后世更作何所复加但所议八等之人就其所犯正刑议其可赦以否八者所议其刑一也安得谓之八刑杜知其不可故不解之】行父还观莒仆莫可则也注还犹周旋音义【还音旋】孝敬忠信为吉德盗贼藏奸为凶德夫莒仆则其孝敬则弑君父矣则其忠信则窃宝玉矣其人则盗贼也其器则奸兆也注兆域也保而利之则主藏也以训则昬民无则焉不度于善注度居也而皆在于凶德是以去之昔髙阳氏有才子八人注髙阳帝颛顼之号八人其苖裔音义【去起莒反颛音专顼许玉反裔以制反】疏【正义曰先儒旧说及谯周古史考皆以颛顼帝喾为帝之身号髙阳髙辛皆国氏土地之号髙阳次少昊髙辛次髙阳尧承髙辛之后孔子之录尚书自尧为始史籍之说皇帝其言不经大戴礼五帝德司马迁五帝纪皆言颛顼帝喾代别一人春秋纬命歴序颛顼传九世帝喾传八世典籍散亡无以取信要二帝子孙至舜时始用必非帝之亲子其八人者不能知其出生本系枝派逺近故畧言其苖裔耳】苍舒隤敳祷戭大临尨降庭坚仲容叔达注此即垂益禹臯陶之伦庭坚即臯陶字音义【隤徒回反敳五才反一音五回反韦昭音瑰捣直由反韦昭音桃戴以善反汉书作戭韦昭以震反尨莫江反降下江反陶音遥】疏【正义曰司马迁采帝系世本以为史记其夏本纪称禹是颛顼之后秦本纪称臯陶是颛顼之后伯益则臯陶之子垂之所出史无其文旧说相传亦出颛顼故云此即垂益禹臯陶之伦也服防云八人禹垂之属也六年传臧文仲闻六与蓼灭云臯陶庭坚不祀忽诸知庭坚臯陶为一人其余则不知谁为禹谁为益故云之伦之属不敢斥言也班固汉书有古今人表铨量古人为九等之次虽知禹益必在八恺稷契必在八元不能识知其人不得自相分配故八元八恺与臯陶禹稷竝不出其名亦为不知故也郑注论语云臯陶为士师号曰庭坚杜云庭坚臯陶字者古人名之与字难得审知言字者明其是一人也】齐圣广渊明允笃诚天下之民谓之八恺注齐中也渊深也允信也笃厚也恺和也音义【恺开在反】疏【正义曰此并序八人总言其德或原其心或据其行一字为一事其义亦更相通齐者中也率心由道举措皆中也圣者通也博达众务庶事尽通也广者寛也器字宏大度量寛也渊者深也知能周备思虑深远也明者达也晓解事务照见幽防也允者信也终始不愆言行相副也笃者厚也志性良谨交游欵密也诚者实也秉心纯直布行贞实也以其德行如是天下之民为其美目谓之八恺恺和也言其和于物也孟子曰栁下惠圣之和者也注正义曰齐中释言文允信笃厚释诂文恺训为乐乐亦和也深水谓之渊故渊为深也】髙辛氏有才子八人注髙辛帝喾之号八人亦其苖裔音义【喾苦毒反】伯奋仲堪叔献季仲伯虎仲熊叔豹季貍注此即稷契朱虎熊罴之伦音义【奋甫问反熊音雄貍力之反契息列反依字当作偰古文作卨熊彼皮反】疏【正义曰契后为殷稷后为周史记殷周皆为帝喾之后也此言伯虎仲熊尚书有朱虎熊罴二者其字相类知此即稷契朱虎熊罴之伦也尚书更有夔龙之徒亦应有在元恺之内者但更无明证名字又殊不知与谁为可故不复言之史记稷契皆为帝喾之子而上句注云其苖裔者史记尧亦帝喾之子则稷契尧之亲弟以尧之圣有大德之弟乆而不知舜始举用以情而测理必不然且云世济其美其间必应累世不容髙辛之下即至其身马迁传闻于人未必尽得其实世族谱取史记之说又从而讥之云按鲧则舜之五世从祖父也而及舜共为尧臣尧则舜之三从高祖而妻其女此史记之疑者然则以其不可悉信故言苖裔以该之】忠肃共懿宣慈惠和天下之民谓之八元注肃敬也懿美也宣徧也元善也音义【徧音遍】疏【正义曰此亦总言其德于义亦得相通忠者与人无隠尽心奉上也肃者敬也应机敏逹临事恪勤也共者治身克谨当官理治也懿者美也保已精粹立行纯厚也宣者徧也应受多方知思周徧也慈者爱出于心恩被于物也惠者性多哀务好拯穷匮也和者体度寛简物无乖争也以其德行如是天下之民为其美目谓之八元元善也言其善于事也论语曰善人为邦百年亦可以胜残去杀矣注正义曰肃敬释训文懿美释诂文宣徧释言文易文言曰元者善之长也】此十六族也世济其美不陨其名注济成也陨队也音义【陨于敏反队直类反】疏【正义曰此十六人耳而谓之族者以其各有亲属故称族也世济其美后世承前世之美不陨其名不队前世之美名言其世有贤人积善而至其身也刘云各有大功皆赐氏族故称族】以至于尧尧不能举舜臣尧举八恺使主后土注后土地官禹作司空平水土即主地之官疏【正义曰后训君也天称皇天故地称后土舜典云伯禹作司空吕刑云禹平水土则禹是土地之官故云主后土也】以揆百事莫不时序地平天成注揆度也成亦平也音义【揆葵癸反】疏【正义曰用禹为主后土之官令以揆度百事百事无不揆度于是皆有次序得地平其化天成其施言有成功也注正义曰揆度释言文度百事者令之豫自筹度为之数量法制事成则平其可否使之总众务也地平天成大禹谟之文孔安国云水土治曰平五行叙曰成释诂云成平也是成亦为平其义一也】举八元使布五教于四方注契作司徒五教在寛故知契在八元之中音义【契斯列反】疏【正义曰舜典云帝曰契百姓不亲五品不逊汝作司徒敬敷五教在寛尚书契敷五教此云举八元使布五教以此故知契在八元中也然则尚书禹作司空此云举八恺使主后土以此亦知禹在八恺中也但不知八恺之中何者是禹八元之中何者是契矣主后土布五教是事之大者故举以为言非是各令八人共主一事故主土唯禹主教唯契余当别有所主或助而为之尚书称益佐禹治水是其助之事也】父义母慈兄友弟共子孝内平外成注内诸夏外夷狄音义【夏戸雅反】疏【正义曰一家之内父母兄弟子尊卑有五品父不义母不慈兄不友弟不共子不孝是五品不逊顺也故使契为司徒布五教于四方敎父以义教母以慈教兄以友教弟以共教子以孝是之谓五教此五教可常行又谓之五典也诸夏夷狄皆从其教是为内平外成所云五典克从即此内平外成之谓也】昔帝鸿氏有不才子注帝鸿黄帝掩义隐贼好行凶德丑类恶物顽嚚不友是与比周注丑亦恶也比近也周密也音义【好呼报反嚚鱼巾反心不则德义之经为顽口不道忠信之言为嚚比毗志反】疏【正义曰丑亦恶也物亦类也指谓恶人等辈重复而言之耳比是相近也周是亲密也唯是亲爱之义非为善恶之名论语云君子周而不比小人比而不周以君子小人相对故郑云忠信为周阿党为比观文为说也】天下之民谓之浑敦注谓驩兠浑敦不开通之貌音义【浑户本反敦徒本反驩呼端反兠都侯反】疏【正义曰掩盖义事而不行隐蔽其外而阴为贼害也其有凶丑之类秽恶之物心顽而不则德义之经口嚚而不道忠信之言如此恶人不可与之亲友者此不才子于是与之相附近相亲密言恶人所爱爱同已者也以其为恶如是故天下之民为之恶目谓之浑敦浑敦不开通之貌言其无所知也服防用山海经以为驩兠人靣马喙浑敦亦为兽名注正义曰此传所言説虞书之事彼云四罪为共工驩兠三苖鲧也此传四凶乃谓之浑敦穷竒梼杌饕餮检其事以识其人尧典帝言共工之行云靖言庸违传说穷竒之恶云靖谮庸回二文正同知穷竒是共工也尧典帝求贤人驩兠举共工应帝是与共工相比传说浑敦之恶云丑类恶物是与比周知浑敦是驩兠也尧典帝言鲧行云咈哉方命圯族传说梼杌之罪云告顽舍嚚傲狠明德即是咈戻圯族之状且鲧是颛顼之后知梼杌是鲧也尚书无三苖罪状既甄去三凶自然饕餮是三苖矣先儒尽然盖无异说皆以行状验而知之也庄子称南方之神其名为鯈北方之神其名为忽中央之神其名为混沌混沌无七窍儵忽为凿之一日为一窍七日而混沌死混沌与浑敦字之异耳庄子虽则寓言要以无窍为混沌是浑敦为不开通之貌此四凶者浑敦梼杌以状貌为之名穷竒饕餮以义理为之名古人之意自异耳服防案神异经云梼杌状似虎毫长二尺人靣虎足猪牙尾长丈八尺能鬬不退饕餮兽名身如牛人靣目在腋下食人】少皥氏有不才子注少皥金天氏之号次黄帝音义【少诗照反注同皥胡老反】疏【正义曰金天国号少皥身号谯周云金天氏能脩大皥之法故曰少皥也其次黄帝则昭十七年传有其事】毁信废忠崇饰恶言靖谮庸回服谗搜慝以诬盛德注崇聚也靖安也庸用也回邪也服行也搜隐也慝恶也盛德贤人也音义【搜所留反慝他得反邪似嗟反】疏【正义曰毁信者谓信不足行毁坏之也废忠者谓忠为无益废弃之也以恶言为善尊崇脩饰之安于谗谮信用回邪常行谗疾阴隐为恶以诬罔盛德之贤人也天下之民谓之穷竒言其行穷困所好竒异也注正义曰释诂云崇充也舍人曰威大充盛大亦集聚之义故崇为聚也庸用靖安回邪慝恶常训也服从是奉行之义也搜索隐伏是搜得为隐也服防亦以搜为隐隐慝谓阴隐为恶也成德谓成就之德故为贤人也定本成德为盛德】天下之民谓之穷竒注谓共工其行穷其好竒音义【竒其宜反共音恭行下孟反好呼报反】疏【正义曰孔安国云共工官称也其人为此官故尚书举其官也行恶终必穷故云其行穷也好恶言好谗慝是所好竒异于人也】颛顼有不才子不可教训不知话言注话善也音义【话户快反】告之则顽注德义不入心舍之则嚚注不道忠信音义【舍音赦】傲狠明德以乱天常天下之民谓之祷杌注谓鲧梼杌顽凶无俦匹之貌音义【傲五报反狠戸垦反梼徒刀反杌五忽反鲧古本反】此三族也世济其凶增其恶名以至于尧尧不能去注方以宣公比尧行父比舜故言尧亦不能去须贤臣而除之音义【去起吕反注及下皆同】疏【正义曰宣公不能去莒仆而行父能去之恐宣公以不去之为耻行父以去之为専史克方以宣公比尧行父比舜故言尧朝有四凶尧亦不能去须贤臣而除之所以雪宣公不去之耻解行父専擅之失也然则圣主莫过于尧任贤王政所急大圣之朝不才总萃虽曰帝其难之且复何其甚也此四凶之人才实中品虽行有不善未有大恶故能仕于圣世致位大官自非圣舜登庸大禹致力则滔天之害未或可平以舜禹之成功见此徒之多罪勲业既谢愆衅自生为圣所诛其咎益大且虞史欲盛章舜德归罪恶于前人史克以宣公比尧同四凶于莒仆此等竝非下愚未有大恶其为不善唯帝所知尚书将言求舜以见帝之知人此传安慰宣公故言尧不能去辞各有为情颇增甚学者当以意达文不可即以为实】缙云氏有不才子注缙云黄帝时官名疏【正义曰昭十七年传称黄帝以云名官故知缙云黄帝时官名字书缙赤绘也服防云夏官为缙云氏】贪于饮食冒于货贿侵欲崇侈不可盈厌聚敛积实不知纪极不分孤寡不恤穷匮注冒亦贪也盈满也实财也音义【厌于艳反匮其媿反】疏【正义曰郑注周礼云金玉曰货布帛而贿】天下之民以比三凶注非帝王子孙故别以比三凶谓之饕餮注贪财为饕贪食为餮音义【饕他刀反餮他结反】疏【正义曰此无正文光儒贾服等相传为然】舜臣尧注为尧臣疏【正义曰昭七年传称王臣公公臣大夫谓王以公为臣公以大夫为臣皆是上臣下也而此云舜臣尧谓为臣以事尧乃是下臣上也文同义异意足相顾故辩之云为尧臣】賔于四门注辟四门达四聪以賔礼众贤音义【辟婢亦反聪本亦作窻七工反】疏【正义曰賔于四门是礼贤之事而舜典下文云辟四门明四目达四聪言开辟四方之门未开者广视听于四方使天下无壅塟亦是賔礼众贤之事意同于上故引以解之】流四凶族注案四凶罪状而流放之浑敦穷竒梼杌饕餮投诸四裔以御螭魅注投弃也裔远也放之四远使当螭魅之灾螭魅山林异气所生为人害者音义【御鱼吕反螭勅知反山神兽形魅亡备反説文作鬽云老精物也鬽或从未】疏【正义曰投者掷去故为叶也舜典云流共工于幽州放驩兠于崇山窜三苖于三危殛鲧于羽山四罪而天下咸服孔安国云幽州北裔崇山南裔三危西裔羽山东裔在海中是放之四方之远处螭魅若欲害人则使此四者当彼螭魅之灾令代善人受害也宣三年传王孙满説九鼎云铸鼎象物百物而为之备民入川泽山林不逢不若螭魅罔两莫能逢之知螭魅是山林异气所生为人害者也】是以尧崩而天下如一同心戴舜以为天子以其举十六相去四凶也故虞书数舜之功曰愼徽五典五典克从无违教也注徽美也典常也此八元之功音义【戴多代反相息亮反下注同去起吕反数色主反徽许归反】曰纳于百揆百揆时序无废事也注此八恺之功曰賔于四门四门穆穆无凶人也注流四凶疏【正义曰此虞书舜典之篇也三事六句舜典本文其云无违教也无废事也无凶人也是史克解虞书之意也每引一事以一句解之故每事言曰】舜有大功二十而为天子注举十六相去四凶也今行父虽未获一吉人去一凶矣于舜之功二十之一也庶几免于戾乎注史克激称以辨宣公之惑释行父之志故其言美恶有过辞盖事宜也音义【激吉歴反】疏【正义曰宣公贪宝玉而受莒仆为惑已大行父违君命而逐出之其专已甚故史克激扬而言舜之事尧以辨宣公之惑以解行父之志方欲盛谈善恶说事必当增甚故其言美恶有太过之辞言美则大美言恶则大恶禹则鲧之子也説禹则云世济其美言鲧则云世济其凶明其余亦有大过非其实也盖事势宜然耳何休以为孔子云荡荡乎尧之为君唯天为大唯尧则之今如左氏尧在位数十年乆抑元恺而不能举养育凶人以为民害而不能去则孔子称尧虚言也桀纣为恶一世则诛四凶歴数十嵗而无诛放易云积不善之家必有余殃虚言也左氏为短但尧之为君能举十六相去四凶四凶之人未必世济其恶但史克欲明行父之志欲辨宣公之惑故美恶过辞具于此注何休之难不足疑也】○宋武氏之族道昭公子将奉司城须以作乱注文公弑昭公故武族欲因其子以作乱司城须文公弟音义【宋武氏之族本或作武穆之族者后人取下文妄加也道音导】十二月宋公杀母弟须及昭公子使戴庄桓之族攻武氏于司马子伯之馆注戴族华乐也庄族公孙师也桓族向鱼鳞荡也司马子伯华耦也音义【向舒亮反】遂出武穆之族注穆族党于武氏故使公孙师为司城注公孙师庄公之孙公子朝卒使乐吕为司宼以靖国人注乐吕戴公之曾孙为宣三年宋师围曹传疏【正义曰世本云戴公生乐甫术术生硕甫泽泽生夷父须须生大司宼吕今云曾孙误也】




</div>
    <div class="pagination">
<a href="春秋左传注疏_page17.html">上一页</a><span>...</span><a href="春秋左传注疏_page13.html">13</a><a href="春秋左传注疏_page14.html">14</a><a href="春秋左传注疏_page15.html">15</a><a href="春秋左传注疏_page16.html">16</a><a href="春秋左传注疏_page17.html">17</a><span class="current-page">18</span><a href="春秋左传注疏_page19.html">19</a><a href="春秋左传注疏_page20.html">20</a><a href="春秋左传注疏_page21.html">21</a><a href="春秋左传注疏_page22.html">22</a><a href="春秋左传注疏_page23.html">23</a><span>...</span><a href="春秋左传注疏_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
