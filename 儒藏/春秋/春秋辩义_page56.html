<!DOCTYPE html>
<html>
<head>
    <meta charset="UTF-8">
    <title>春秋辩义 - 第 56 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋辩义 - 第 56 页/共 65 页</h1>
    <div class="content">　　冬十有二月呉灭徐徐子章禹奔楚
　　左传呉子使徐人执掩余使钟吾人执烛庸二公子奔楚楚子大封而定其徙将以害呉也呉子怒冬十二月呉子执钟吾子遂伐徐防山以水之灭徐徐子遂奔楚沈尹戌救徐弗及遂城夷使徐子处之左传呉子问于伍员曰伐楚何如对曰楚执政众而乖莫适任患若为三师以肄焉一师至彼必皆出彼出则归彼归则出楚必道敝亟肄以罢之多方以误之既罢而后以三军继之必大克之阖庐从之楚于是乎始病
　　黄正宪氏曰按徐在江淮间实为勾呉通中国适荆楚之路四年楚防恐呉争伯因执徐子以断其道则徐久服于楚而呉深憾之矣今楚势既衰呉欲伐楚故先灭徐徐子惧死逃命奔楚左氏乃云章羽断髪携夫人以逆呉则既降矣何必奔哉其书名先儒以为不死社稷非也窃谓国君死社稷与奔降者皆当书名使后世知其贤不肖以为劝戒若谓死社稷不名则反没其令闻而万世之下焉知死节者之为谁哉
　　徐子名著其国絶也谭温不名国小畧之或史失之
　　禹公谷作羽
　　庚寅○敬王九年
　　三十有一年○晋定公午元年齐景三十七卫灵二十四蔡昭八郑献三曹声四陈惠十九杞悼七宋景六秦哀二十六楚昭五呉阖庐四
　　春王正月公在干侯
　　季孙意如防晋荀跞于适歴
　　左传晋侯将以师纳公范献子曰若召季孙而不来则信不臣矣然后伐之若何晋人召季孙献子使私焉曰子必来我受其无咎
　　陈氏传曰季氏出其君而纳邾快又纳黒肱卒大夫防晋宋滕薛晏然如二君矣是故文公在晋公孙敖防于垂陇襄公在晋季孙宿防于邢丘皆伯令也昭公在干侯季孙意如防晋荀跞于适歴则非诸侯之事矣以晋之释君而助臣也晋士鞅防诸侯之大夫于扈将以纳公取货于季孙而遂不果荀跞复为此防昭公所以死于外也襄昭之际大夫无君之祸晋人为之也公防晋侯于夷仪卫侯入于夷仪卫甯喜弑其君剽公如晋次于干侯公在干侯季孙意如防晋荀跞于适歴公薨于干侯属辞比事而晋人之罪着矣
　　夏四月丁巳薛伯谷卒
　　晋侯使荀跞唁公于干侯
　　左传夏四月季孙从知伯如干侯子家子曰君与之归一惭之不忍而终身惭乎公曰诺众曰在一言矣君必逐之荀跞以晋侯之命唁公且曰寡君使跞以君命讨于意如不敢逃死君其入也曰君惠顾先君之好施及亡人将使归粪除宗祧以事君则不能见夫人已所能见夫人者有如河荀跞掩耳而走曰寡君其罪之恐敢与知鲁国之难臣请复于寡君退而谓季孙君怒未怠子姑归祭子家子曰君以一乗入于鲁师季孙必与君归公欲从之众从者脇公不得归
　　秋薛献公
　　左传呉人侵楚伐夷侵潜六楚沈尹戌帅师救潜呉师还呉师围楚救及豫章呉师还始用子胥之谋也
　　冬黒肱以滥来奔
　　黒肱不书国阙文或曰讳屡受邾叛邑也
　　熊过氏曰此与邾庶其以漆闾丘来奔同不书邾阙文也公谷传皆云邾黒肱知黒肱邾臣也故啖赵纂例从左氏所引经文曰邾黒肱矣意如当国为逋逃主故快肱以类至而肱又以滥至二凿生异论公羊以为通滥于天下以贤叔术也滥何足通而叔术何足贤欤地固有通于天下者沙鹿崩梁山崩是也滥今滕县东南古东海昌虑县地何系于天下而黒肱书名何足知其贤耶而谷梁曰不言邾黒肱别乎邾不言滥地非天子所封也且别封而不受王命者在春秋固有之郳邾之别封也萧叔宋之别封也郳黎及萧皆以地书而黒肱安得不书地今假黒肱实别封不受王命然地固王土春秋反正诸侯安得専封不还系之邾者且既为别封则固已有国世有挈国而奔者哉此皆不近人情矣阙文之云学者无疑焉尔
　　滥在今滕县东南
　　十有二月辛亥朔日有食之
　　辛邜○敬王十年
　　三十有二年○晋定二齐景三十八卫灵二十五蔡昭九郑献四曹声五陈惠二十杞悼八宋景七秦哀二十七楚昭六呉阖庐五
　　春王正月公在干侯
　　取阚
　　取者非以兵力得邑鲁以阚与而公取之也向也季子每嵗贾马具从者之衣屦而归之于干侯自公执卖归马者乃不归马又荀跞防后意如无君之势益彊矣于是共具尽絶而故归是邑免公之饥饿也春秋不言归言取不得已之辞尔季氏自是放其君矣阚实鲁先公之墓在焉意如以阚归公假居桐之义耳乃公羊传以为邾娄之邑则又何据焉
　　阚鲁地今东平州古须昌地
　　夏呉伐越
　　秋七月
　　冬仲孙何忌防晋韩不信齐髙张宋仲几卫世叔申郑国参曹人莒人薛人杞人小邾人城成周
　　左传冬十一月晋魏舒韩不信如京师合诸侯之大夫于狄泉寻盟且令城成周
　　赵子常曰此京师也其曰城成周何以地举也凡王者所都皆曰京师周自东迁定都王城久矣于是王室乱天王复辟入于成周遂命诸侯城焉故以地举而不言京师是役也晋魏舒韩不信合诸侯之大夫寻盟于狄泉则盟何以不书魏舒何以不序大夫自为盟也魏舒南面韩不信専执于京师宋仲几不受功齐髙张后大夫自为盟而无王如此此狄泉之盟所以不书也其城成周也魏舒属役于韩简子既削狄泉之盟则魏舒固宜不序矣谷梁曰天子之在者惟祭与号故诸侯之大夫相帅以城之此变之正也髙忠宪曰敬王既入成周即于此定都不复返王城以刘单羣族在焉远恶党也成周既城后遂谓之京师诸侯不勤王事久矣今犹能从王命以安王室衰世善事也
　　周至于此播迁甚矣曰王城曰成周不可言京师也不忍言京师也非以地举而不言京师也
　　十有二月己未公薨于干侯
　　郝仲舆曰意如之逐昭公狡矣始而公伐之也阳为不敌请盟请亡以缓公而待两家之援公既出矣请改事君稽首叔孙伪求复公公之奔齐晋也则赂齐晋公之在外也则车马遗于外齿及君则忧恤之言不絶于口君之左右衣屦不絶于餽是以内有逐君之实而外连强大结欢羣小昭公昏庸不断忠言不入卒至大行而不返也悲夫

　　昭公列国本末
　　昭公九年周甘人与晋阎嘉争阎田晋梁丙张趯率隂戎伐颍詹桓伯辞于晋反颍俘十二年甘刘相杀十七年晋荀呉灭陆浑之戎周大获十八年毛得杀毛伯过而伐之二十二年王子朝有宠于景王王与賔孟谋欲立之王崩刘单攻杀賔起于是子朝作乱刘子奔单子亡刘子乃以王猛居于皇己入王城晋籍谈荀跞帅九州之师纳焉冬十月王子猛卒谥曰悼王二十三年敬王立晋人围郊伐子朝也王使告间晋师还王又避居狄泉而尹氏立子朝于王城天子蒙尘齐鲁大国俱不动宋郑亦罔闻晋师不力至明年二月乃使士景伯涖问周故辞王子朝不纳其使懵矣于是二十五年有黄父之防谋王室也鲁使叔诣徃齐竟不与明年王入成周而尹氏召毛以子朝奔楚晋顷公卒定公立三十二年合诸侯之大夫于狄泉以城成周
　　昭公庸主不足有为元年季氏为政伐莒取郓疆郓田取鄫受莒牟夷三邑皆私家所自利也楚将为讨晋几止公不之顾矣五年舎中军四分公室民全不属公而公室益卑连年君臣如晋如楚者各三十年季氏又伐莒取郠十二年公如晋晋人辞公至河乃复岂莒人之愬耶谷梁以季孙不使遂于晋也季氏叛君陪臣自叛季氏南蒯将去季孙而立公子憖不克公子憖奔齐南蒯以费叛十三年叔弓围费晋以邾莒之诉平丘之防辞公不盟已执意如执叔孙舎公为如晋不见公之不能为有无也二十五年公若郈昭伯臧昭伯大夫谋去季氏公伐之季孙登台而请亡不听叔孙氏司马鬷戾陷西北隅以入孟氏杀郈昭伯伐公徒子家子曰诸臣伪刼君者而负罪以出君止意如之事君也不敢不改公不听遂逊于齐自是入齐次阳州而不容入晋次干侯而不可晋士鞅取货于季孙齐景公防听于梁据而士鞅尤为逆首二十六年齐防于鄟陵谋纳公二十七年晋防于扈谋纳公然不过借此以为取货计耳宋元公不顾私亲卫灵欲质公子为纳公计甚力曹邾滕小国之大夫亦踊跃聴命其如奸党何哉至三十一年季孙意如荀跞复有适歴之防而平子恶逆益炽矣当晋使荀跞唁公于干侯也子家子曰君以一乗入于鲁师季孙必与君归此善画也公欲从之而从者脇公不得归悲夫
　　三年齐令晏子请继室于晋与叔向各叹其国之为季世也二子皆贤者作相知语故如此鲁自襄公时齐鲁相侵盟好中絶至是齐欲亲鲁七年与鲁平叔孙舎如齐涖盟九年仲孙貜如齐十年陈鲍栾髙四族相争晏平仲端委立于虎门之外四族召之无所徃栾施来奔先是三年燕伯奔齐十二年纳于阳葢十年而其君始复国景公庸才无志僻处海国躭乐牛山十三年晋人将寻盟齐人不可晋使告刘献公齐人乃惧而与平丘之盟则其无心大业可知矣景公女于呉申之防楚执徐子通呉之道断矣故十六年齐侯有伐徐之役王室乱呉人强鸡父之师黄父之防齐皆弗闻至鲁昭公阳州之次而景公之恶益彰齐与鲁比隣甥舅之国也听梁丘据之言坐视不救昭公适齐之日夫子亦适齐君臣父子之对所以黙提景公者至矣而景公昏懦庸恶取郓盟鄟不吞不吐夫子以夷齐相较死无得称説者徒谓其以崔杼弑兄簒立兄弟天伦相比量耳不知忍心昭公助虐季氏夫子所心恨者在此故作此语以补春秋之所不及昭公五如晋而不得入三如齐而不见恤卒死干侯景公安得辞其罪哉
　　晋于元年为虢防以寻宋盟仍长楚人使得气去败狄太卤而攘狄之功成春秋谨书之楚灵王即位申为楚专防诸侯之始伐呉灭赖陈招杀世子偃师八年灭陈蔡侯般弑其父十一年诱杀于申于是十一年有厥憖之防谋救蔡也以晋之强宋盟故在乃不自奋而使狐父请蔡于楚不亦恧乎竟弗许而灭其国用其太子何赖于有伯哉楚不肯但已有志于呉十二年之伐徐以威呉也楚灵被弑气焰稍息而晋于十三年有平丘之防孙明复曰自宋之防大夫専盟防者十年申之防楚子専盟防者又十年十三年昭公乗楚灵弑逆之祸与刘子合诸侯同盟而叔向诸臣徳卑材下卒于无成齐敢拒令郑敢争承卫病刍荛之扰而羊鲋黩货鲁因蛮夷之诉而意如被执坐视诸侯之去而不之顾自是讫召陵诸侯复不出者二十四年而为鄟陵之盟参盟复作晋不复主盟矣十六年晋昭公卒顷公立子朝之难天子蒙尘晋为方伯不奔问官守而仅遣大夫鲁昭公逊于外晋不哀同姓伸大义乃听荀跞之説俄延不救至于客死二十五年防于黄父曰谋王室二十七年谋于扈曰谋纳公勤王讨罪之义固如是乎葢是时为晋顷定之交魏献子实为政焉三十年顷公卒定公初立合诸侯之大夫于狄泉寻盟且令城成周初政差可观六年大子佐为寺人柳所谮其法一如世子痤遂逐华合比天道亦好还哉十年宋公成卒平公即位平公无信多私而恶华向于是二十年有华向之乱华向诱杀公子寅等遂刼公取太子栾母弟辰公子地以为质公亦取华向之子为质华向出奔陈公复听华多僚之谮谋逐华防其父司马华费遂反与公谋逐华防以平之张匄不胜其怒杀多僚刼司马以召亡人二十一年华向自陈入于宋南里以叛十月华登以呉师救华氏齐师晋师败华氏而二十二年华亥向寕华定出奔楚罪人终弗得也鲁昭为季氏所逐宋元公与季平子懿亲大义不顾如晋求纳公卒于曲棘贤矣哉
　　元年虢之防寻宋盟也楚仍长晋已而楚麋卒四年灵王防于申楚専防诸侯矣已伐呉灭赖执徐子矣又五六年两伐呉矣执杀庆封以讨逋恶颇为快之独陈杀偃师者招也为招卸罪杀公子过并杀孔奂因而灭陈何也十一年诱杀蔡侯般十二年伐徐十三年灵王缢于干豀弃疾为王陈蔡复国十三年呉灭州来十七年楚人与呉有长岸之战费无极为太子建少师而无宠思所以倾之为之聘秦女而美劝王自取之又劝城城父以寘太子二十年乃谮太子与伍奢将以方城之外叛奔太子而杀伍奢伍尚又取货于蔡东国而出朱二十三年呉伐州来败于鸡父太子建之母在郧呉人取之而归谗贼在内强敌在外国势以衰于是二十三年楚囊瓦为令尹城郢沈尹戌曰子常必亡郢苟不能卫城无益也明年楚子为舟师以畧呉疆呉遂灭巢沈尹戌曰亡郢之始于此在矣二十六年楚平王卒竟立昭王呉子因楚丧围潜楚令尹子常等帅师救之遇呉王僚弑乃还费无极又谮郤宛杀之沈尹戌曰无极楚之谗人也去朝呉出蔡侯朱丧太子建杀连尹奢屏王之耳目使不聪明不然平王之温惠恭俭有过成荘无不及焉所以不获诸侯迩无极也今又杀三不辜而子常乃杀费无极三十年呉灭徐三十二年呉伐越
　　或谓蔡在春秋中国势单弱剪焉无以自通于夏盟然宋虢二防以来蔡为楚从公孙归生攘臂于列国大夫之上而陈郑莫之敢抗则蔡非不能争雄于诸国也灵公负簒弑之恶惧中国之讨事楚最谨昭四年申之防书曰楚子蔡侯伐呉灭赖又书曰楚子蔡侯五年伐呉又书曰楚子蔡侯蔡楚之相得未有若灵公之甚也至十一年而楚子诱杀灵公于申矣以为未快也又刑其士七十人复未足也而用隐太子于冈山灭蔡以封弃疾蔡之蒙祸亦未有若灵公之极也晋昭公大合八国于厥憖将以救蔡不能振旅反使狐父请蔡于楚卑哉十一年楚子使弃疾为蔡公楚灵虐羣族怨观从以蔡旧臣设谋令公子比及弃疾入楚灵王缢弃疾复杀子干自立为平王十三年蔡庐乃得与陈呉归国楚灵之弑蔡实啓之观从亦竒士哉二十年蔡平公卒费无极取货于东国而欲立之恐以围蔡蔡侯朱奔楚不知所终二十三年蔡侯东国亦卒于楚是为悼公二十四年蔡昭公立
　　郑简公二十五年而入昭公之元年先是郑为游楚乱故元年六月郑伯及其大夫盟于公孙叚氏公孙黒强与于盟使太史书曰七子子产勿讨三年因黒伤疾乃数其罪遂缢三年郑伯如楚子产乃具田备王以田江南之梦明年春许男如楚遂止郑伯复田江南与楚有申之防十二年郑简公卒郑即楚久矣晋悼之兴以国反正子产相之遂得兵息国安蔚为春秋之贤诸侯定公立十年子产卒二十八年定公卒子产为政如作丘赋铸刑书立公孙泄此其大者而平丘争承登陴置对韩起求环弗与禳火弗聴不一而足俱见于传惟三年经书杀大夫公孙黒一事耳自襄公二十五年子产伐陈之后至定公六年郑国无事者几五十年非子产之善于治国不能也乃知春秋所书皆非有故苟可但已者春秋不书矣
　　郑有简公贤君子皮子产相继为政国家无事宜也乃卫自鲁襄公二十六年复国后直至鲁定公七年几五十年卫国亦无结怨兴兵之事春秋经中止于昭二十年书盗杀卫絷一事耳乃考献公卒后昭公八年即为灵公元年在位四十五年哀公二年方卒则卫家治日于灵公之身甚长也灵公无道而専听诸臣为政夫子所称叔圉三人各治其事亿寕上下应对诸侯鲜有违忒主昏于上时清于下用人之功曷可少哉又考左传卫盗条下载卫侯闻齐豹之乱载宝以出亡于死鸟齐侯使公孙青来聘文与辞俱可观予甚疑之齐豹之乱未必及公即及公何至越在草莽且公子朝襄夫人宣姜名谥又与前同此段事恐简策有杂
　　元年于虢之防莒人以季武子取郓诉之楚欲执叔孙不果莒展舆立而夺羣公子秩公子召去疾于齐是为着丘公展舆出奔呉莒鲁争郓为日已久于是叔弓疆郓田因莒乱也莒着丘公立而不抚鄫九月取鄫亦因莒乱也五年莒牟夷以牟娄及防兹三邑来奔莒人来讨叔弓败莒师于蚡泉十年季孙帅师伐莒取郠十四年着丘公卒郊公不戚国人欲立着丘公之弟庚舆郊公善意恢蒲余侯善庚舆于是蒲余侯杀意恢而郊公奔齐逆庚舆于齐二十二年齐北郭启伐莒苑羊牧之曰不如下之大国不可怒也弗聴败齐师于夀余齐侯伐莒莒子行成莒于是大恶其君二十三年莒子庚舆来奔齐人纳郊公
　　邾子于襄公二十八年来朝故元年邾悼公卒始防其十一年与鲁有祲祥之盟十八年邾人入鄅鄅夫人宋向戌之女明年宋公伐邾二十六年邾快来奔三十一年黒肱以滥来奔三十三年邾人城翼还自离姑鲁武城人取邾师晋人来讨执鲁行人叔孙舎鲁葢受邾人之辱升陉之胄狐骀之髽以至今日受晋国之讨拘我使人宜鲁之必亡邾而后已也
　　八年陈哀公元妃郑姬生悼太子偃师二妃生公子留下妃生公子胜二妃嬖留有宠属诸司徒招与公子过哀公有废疾三月二公子杀悼太子偃师而立公子留四月哀公缢行人干徴师赴于楚楚执而杀之公子留出奔郑公子招归罪于公子过而杀之十月楚师灭陈使穿封戌为陈公放公子招于越又杀陈奂以委罪失刑甚矣九年鲁叔弓防楚子于陈夏四月书陈灾二十年宋华向出奔陈二十二年宋华向自陈入于宋南里以叛二十三年呉败顿胡沈蔡陈许之师于鸡父获陈夏齧
　　三年叔弓如滕滕成公
　　三年北燕伯欵出奔齐六年齐侯伐北燕十二年齐髙偃帅师纳北燕伯于阳
　　四年楚人执徐子遂灭赖十二年楚子伐徐十六年齐侯伐徐三十年呉灭徐徐子章羽奔楚
　　十二年晋伐鲜虞十五年晋荀呉帅师伐鲜虞
　　二十年曹公孙防自鄸出奔宋
　　十七年邾子来朝小邾子来朝十八年邾人袭鄅十九年宋公伐邾
　　十三年呉灭州来
　　九年许迁于夷十八年许迁于白羽十九年许世子弑其君
　　二十四年呉灭巢
　　元年晋荀呉帅师败狄于大卤十六年楚子诱戎蛮子杀之
　　三十一年薛伯谷卒
　　三十二年呉伐越
　　元年三月取郓叔弓帅师疆郓田
　　五年九月取鄫






　　春秋辩义卷二十五
<经部,春秋类,春秋辩义>
　　钦定四库全书
　　春秋辩义卷二十六　　　明　卓尔康　撰
　　定公一
　　壬辰○敬王十一年
　　元年○晋定三齐景三十九衞灵二十六蔡昭十郑献五曹隐公通元年陈惠二十一杞悼九宋景八秦哀二十八楚昭七吴阖庐六
　　春王三月
　　汪氏曰秦以前皆逾年即位汉惠已后即位于先君即世之年然犹逾年改元自汉帝禅即位改元于昭烈崩之次月厥后皆一年二君而两建元矣然朱子纲目必大书先君之年分注嗣君之改元以为君臣父子之教所闗甚大皆取法于春秋逾年改元之意此年虽定公未即位而追书元年春者以昭公已薨则是年实嗣君之年不可不书元年春亦犹晋建武元年愍帝既废元帝始于三月即晋王位而纲目追书建武元年春正月也
　　唐陈氏曰春秋诸公即位之嵗有书即位者有不书即位者然皆备五始以谨其始唯定公即位苐书元年春王而不书正月
　　孔氏曰凡新君初立必于嵗首元日朝正于庙因即改元正位国史因书于策其或国有事故不得行即位之礼国史亦书元年春王正月见此月公应即位而有故不得隐庄闵僖四公元年无事而空书春王正月其义也此年不书正月者公即位在六月故也传称昭公防及壊隤公子宋先入则正月定公犹从防在干侯不是即位缺礼故不须书正月也
　　晋人执宋仲几于京师
　　公羊传几之罪何不蓑城也其言于京师何伯讨也伯讨则其称人何贬曷为贬不与大夫専执也曷为不与实与而文不与文曷为不与大夫之义不得専执也
　　周衰诸侯不享觐天子之在者唯号与祭此时而城成周诸侯之大夫勤王事矣而仲几不受功晋人执之犹以王事讨有罪亦变之正也
　　王樵氏曰其归诸王吏与自治皆不可知但既执于京师则不可复云归之京师以大义而论则以王事执有罪与他之擅命者不同矣春秋不应舎仲几而専苛议晋人也然则称人葢全之也称君则不在防称臣则嫌与大夫之専执也
　　灌甫曰公谷欲发定无正之义乃分春王二字为一节晋人执宋仲几为一节后儒宗之致使经义反晦况定公即位于六月戊辰此时位尚未定春秋岂豫责其罪耶葢是年正月无事三月适有晋人执宋仲几之事故书之其义责晋非责鲁二节合看自明也啖氏曰前年冬十月城成周左氏云会于狄泉此年正月又言合诸侯之大夫于狄泉按此説重也一用夏正一用周正以此误也
　　大夫専执于是始
　　夏六月癸亥公之防至自干侯戊辰公即位
　　谷梁传殡然后即位也定无正见无以正也逾年不言即位是有故公也言即位是无故公也即位授受之道也先君无正终则后君无正始也戊辰公即位谨之也定之即位不可不察也公即位何以日也戊辰之日然后即位也癸亥公之防至自干侯何为戊辰之日然后即位也正君乎国然后即位也沈子曰正棺乎两楹之间然后即位也内之大事日即位君之大事也其不日何也以年决者不以日决也此则其日何也着之也何着焉逾年即位厉也于厉之中又有义焉未殡则虽有天子之命犹不敢况临诸臣乎周人有防鲁人有防周人吊鲁人不吊周人曰固吾臣也使人可也鲁人曰吾君也亲之者也使大夫则不可也故周人吊鲁人不吊吊犹不敢况未殡而临诸臣乎
　　黄正宪氏曰按王氏经世谓定公受位于贼曾不念先君之有适在至比于桓宣非也公衍公为不惟意如之所忌嫉而昭公之出奔客死皆起于谋伐季氏二子实不能无罪焉借令宋孙位于适则意如固必不相容即国人之心亦有难使帖服者簒弑之事势所必至与其冒万世大逆之罪孰若顺一时之人情以安国祚乎故定公虽不无欲贵之心揆之理势亦合如此
　　秋七月癸巳葬我君昭公
　　左传秋七月葬昭公于墓道南孔子之为司寇沟而合诸墓
　　九月大雩
　　谷梁传雩月雩之正也秋大雩非正也冬大雩非正也秋大雩雩之为非正何也毛泽未尽人力未竭未可以雩也雩月雩之正也月之为雩之正何也其时穷人力尽然后雩雩之正也
　　郝仲舆曰旱也九月夏正之七月百谷方宝若之何不雩谷梁之説谬也
　　立炀宫
　　左传昭公出季平子祷于炀公九月立炀宫公羊传非礼也
　　万孝恭氏曰炀公伯禽之子考公之弟也鲁以弟继兄葢始乎此定公乃昭公之弟季孙舎昭公之嫡嗣而立定公恐人议已于是立炀宫其意若曰鲁一生一及乃国之故非吾私意也
　　冬十月陨霜杀菽
　　癸巳○敬王十二年
　　二年○晋定四齐景四十衞灵二十七蔡昭十一郑献六曹隠二陈惠二十二杞悼十宋景九秦哀二十九楚昭八吴阖庐七
　　春王正月
</div>
    <div class="pagination">
<a href="春秋辩义_page55.html">上一页</a><span>...</span><a href="春秋辩义_page51.html">51</a><a href="春秋辩义_page52.html">52</a><a href="春秋辩义_page53.html">53</a><a href="春秋辩义_page54.html">54</a><a href="春秋辩义_page55.html">55</a><span class="current-page">56</span><a href="春秋辩义_page57.html">57</a><a href="春秋辩义_page58.html">58</a><a href="春秋辩义_page59.html">59</a><a href="春秋辩义_page60.html">60</a><a href="春秋辩义_page61.html">61</a><span>...</span><a href="春秋辩义_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
