<!DOCTYPE html>
<html>
<head>
    <meta charset="UTF-8">
    <title>春秋权衡 - 第 3 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋权衡 - 第 3 页/共 12 页</h1>
    <div class="content">　　盟于践土左氏曰王子虎盟诸侯于王庭今按经无王子虎如左氏之说则为天子已在是也诸侯应先朝后盟今按盟讫公乃朝于王所用此推之必知盟时王未来也若盟时王已来者诸侯岂得先盟后朝哉其所言作王宫及王子虎要言之事皆虚也
　　卫侯郑自楚复归于卫左氏曰晋人复卫侯然则于例为诸侯纳之也当曰归不当曰复归书复归是卫人复之非晋人也杜氏以谓晋人感叔武之贤故复卫侯卫侯之复由于叔武故以国逆为文然则蔡季自陈归于蔡由蔡人召之传有明文何故不曰入而从诸侯纳之之例书归也晋人感叔武之贤而复衞侯有以异于陈人顺蔡人之召而纳季乎书蔡季则遗其本意书衞侯则探其本情又未必与传合也传无晋人感叔武之语杜氏何由知之乎然则传与注皆谬乱不足以觧经元咺出奔晋左氏曰叔武闻君至喜捉髪走出前驱射而杀之公知其无罪也枕之股而哭之歂犬走出公使杀之元咺出奔晋非也如传此言杀叔武者卫侯为不知情又以为叔武报杀其雠又亲枕之股而哭之兄弟之恩笃矣元咺何縁奔晋愬其杀弟乎假令咺欲诬其君至其讼也咺当不胜卫侯何故反不胜乎假令咺为人矫虔强辩足以饰非晋人岂不知其尝为叔武杀歂犬乎用此推之卫侯眞杀叔武者也故元咺往愬于晋矣故卫使与之讼而不胜矣不然则咺无义以愬其君就令愬之必无说以胜其君不亦显然乎
　　天王狩于河阳左氏曰晋侯召王且使王狩仲尼曰以臣召君不可以训故书曰天王狩于河阳吾谓左氏迷惑此说心未能了何者本但晋侯召王自嫌不顺故使王狩以匿其罪耳狩不当书今故书者所以起狩为晋侯召也其义已足而左氏既云晋侯使王狩矣又云仲尼为其不可以训故书狩即实使王狩非仲尼故书也即实仲尼书之非使王狩也其言首尾相反由迷惑故也又曰言非其地且明徳也亦非也晋文召王意在尊周其礼虽悖其情甚顺仲尼原心定罪故寛其法耳亦何徳之明然则左氏固暗于王道而非仲尼之徒者邪吾闻仲尼之徒乃耻言五伯
　　元咺复归于卫杜云从国逆例者明卫侯无道于民国人与元咺非也假令国人与元咺实非国逆从诸侯纳之例自足何强变易彼此哉且左氏本设此纳入例者非为襃贬也乃以存事实也今更事实横就襃贬谁能知之哉
　　二十九年春介葛卢来按隐元年传改葬惠公卫侯来防葬不见公故不书然则葛卢来亦不见公何以反书邪杜云虽不见公国賔礼之故书也然则当隐元年卫侯来防葬都不賔礼之邪所谓賔礼之者即传所云馈之刍米者也方卫侯之会葬也鲁之臣子曽不谁何聼其所为乎如是何谓会葬矣吾以此推之隐元年之说妄也非实事也
　　防王人晋人宋人齐人陈人蔡人秦人盟于翟泉左氏曰公防王子虎卿不书罪之也非也若公不应会王大夫为之讳者没公可矣乃贬王大夫使从人称何哉且是会也必王子虎受王命而盟矣是则非鲁侯所能制鲁侯能身从之方存乎见襃又曷为讳贬
　　三十年卫杀其大夫元咺及公子瑕左氏云元咺立公子瑕然则瑕已为君当与卫剽同不当冠公子而名之也即以谓国人不与诸侯不助者当与陈佗同不当仍冠公子也瑕冠公子此其不君明矣假令元咺实立瑕者犹当书云卫杀其公子瑕及其大夫元咺元咺以瑕为君瑕以元咺为臣正其君臣则非罪恶明矣无为先咺以及瑕也卫剽称侯陈佗不氏皆出左氏义何忽至此而迷乱其说哉
　　卫侯郑归于卫杜氏云鲁为之请故从诸侯纳之例今按传文鲁但能请免卫侯于狱而周歂冶厪逆卫侯归耳遂从诸侯纳例与传不合传又与其例不合要之左氏归入之例盖不可通其幸而合则说曰例如此其有不合则说曰从其例假令本书卫侯郑入于卫吾知杜氏必曰周冶纳之故书入矣苟以是推之则何不可通哉卫侯衎复归于卫事又与此相类彼言复归此独言归了不可知也
　　公子遂如京师遂如晋杜氏云公既命襄仲聘周又令自周聘晋非也凡言遂者皆大夫生事专命耳非素受命者也即以遂为受命之辞者公子结亦为受命行非权事也一以为权一以为非权何哉
　　三十一年取济西田左氏曰使臧文仲往非也若实臧文仲往不应不书注谓文仲但请田非聘飨会同故不书亦非也告籴乞师吊葬致女皆书不独彼四事书请田非常自应书又叔孙豹鄫世子巫如晋亦书即请田之比也礼曰卿非君命不越境越境则书之何限请田独不书哉明此请田者即去年公子遂非臧文仲也遂既聘周闻晋人颁诸侯之田因便冝聘晋以故得济西田也鲁人憎遂而好臧文仲推遂之美附着臧氏左丘明承虚记之尔不然经无縁不言臧孙辰如晋也又曰分曹地自洮以南东傅于济若然当谓之取曹田自济水不得云取济西田而已
　　四卜郊不从乃免牲左氏曰非礼也礼不卜常祀而卜其牲日按如此说是也所谓不从者即谓日不吉耳不吉则不敢郊故免牲也又曰牛卜日曰牲牲成而卜郊上怠慢也非也系者即牲牲之名乆矣岂必卜日哉且鲁人亦必不先卜牲日而后卜郊卜郊者卜其日吉否也非卜其郊可否也左氏疑鲁之卜卜郊可否也是以误之尔
　　三十三年晋人及姜戎败秦师于殽杜云晋讳背丧用兵以微者告非也若乱常废礼而讳可以免则春秋襃贬安所施哉又曰晋人角之诸戎犄之不同陈故言及亦非也戎子驹支虽为此语正以捕鹿为譬耳非必异地而战也且凡战者岂尝同陈乎成十六年战于鄢传曰郑阵而不整是异也然而经书楚子郑伯不加及以絶也
　　晋人败狄于箕左氏曰晋侯败狄于箕又曰先轸入狄师死焉然则败狄者晋侯先轸也其曰人何邪杜氏曰郤缺称人者未为卿杜之此言据传有郤缺获白狄子耳按经不言白狄又不言获狄子也传既与经违注又与传违经但云狄传云白狄经但云败传云获其君传谓襄公先轸亲之注乃引郤缺而已皆二三不可晓者也
　　传曰葬僖公缓作主非礼也杜氏读缓字以上为一句作字下为一句非也僖公以十二月薨以明年四月葬凡五月也不得云缓杜氏本欲迁僖公之薨在十一月僖公之薨在十一月则除丧在文二年十一月因以文纳币为十二月文纳币为十二月则与传合矣而不顾理乖也传云葬僖公缓作主者缓以下乃当为一句言葬僖公而作主缓即文二年经书作僖公主是也今欲属缓于葬僖公以明僖公为十一月薨独不顾作主非礼也之语无所系是传讥葬缓又讥不当作主乎茍欲遂已之说党其所附不求于道眞可怪也哉














　　春秋权衡卷四
<经部,春秋类,春秋权衡>
　　钦定四库全书
　　春秋权衡卷五　　　　　宋　刘敞　撰
　　文公
　　元年公即位杜氏曰先君未而公即位不可旷年无君然则称公者固以年为限不以为限审矣何独至于他国则云以葬为限乎
　　天王使毛伯来锡公命杜氏云诸侯即位天子赐以命圭合瑞为信然则杜氏为礼然也非也诸侯丧毕以士服见于王王乃于庙命之古者五十而命至周防毕则命矣防未毕而命非礼也
　　晋侯伐卫按传实伐衞者先且居也卫人伐晋按传实伐晋者孔达也杜氏曰先且居而称晋侯者从告辞也孔达而称卫人贬之也安知卫人非当时之告乎一则云告一则云贬茍便其说而已何经之有
　　公孙敖如齐左氏曰始聘焉礼也杜云眀诸侯谅闇则国事皆用吉礼皆非也左氏见时诸侯废防而聘故推以为礼杜氏见左氏有得礼之言遂推以为当防而吉皆反经越礼不可以敎后世者也此又眀丘眀不闻道于仲尼矣仲尼不云乎三年之丧自天子达
　　传曰晋师获卫孙昭子卫人使告于陈陈共公曰更伐之我辞之卫孔达帅师伐晋君子以为古古者越国而谋非也古者虽越国而谋所谋者必义事也今陈与衞何谋哉谋畔命侵小者也谋畔命侵小是非古矣何以谓之古
　　二年及晋处父盟杜云处父不能匡君以礼而亲与公盟故贬其族非也既没公如晋又没公于盟讳义备矣复去处父氏反不眀岂其然乎
　　晋人宋人陈人郑人伐秦左氏曰卿不书为穆公故尊秦也非也于经何以知其非微者称人乎
　　公子遂如齐纳币左氏曰礼也则是以丧娶为礼不亦悖乎杜预迁僖公薨月以就传说然文公此年大事于太庙则已自除丧矣彼尚能逆祀何故不能于此娶乎眀此传误无为归过于经而疑之也
　　四年逆妇姜于齐左氏曰卿不行非礼也非也假令卿行独可谓之礼乎
　　五年王使荣叔归含且赗王使召伯来会左氏曰礼也非也庶子为君为其母无服不敢贰尊者也妾母称夫人王不能正而又使公卿会之何礼之有
　　六年晋杀其大夫阳处父左氏曰侵官也按左氏此事始未罪处父独有称赵宣子为能耳改搜易将凡出晋侯何以谓处父侵官邪人君任贤不称必将致败茍食禄者举当諌君况处父晋国太傅邪事有不便言之【阙】矣以此为侵官是敎大臣拱黙也左氏又曰阳子成季之属也故党于赵氏此欲致其法必以侵官涂汚处父耳凡言党者谓其隂私比周不以正举者也若举不失人亦何谓党乎如处父之举赵盾赵盾卒为良大夫其退贾季贾季卒为乱而奔皆可谓当矣非故有所厚薄也春秋岂忽于此贬之邪如使大臣见贤而举谓之侵官见贤而不举乃其职矣不亦谬乎
　　七年公伐邾取须句左氏曰寘文公子焉非也僖公取须句反其君义事也经不襃今文公取须句以封叛臣恶事也经不贬不唯不襃贬而己又略无所见岂春秋之实邪
　　晋人及秦人战于令狐杜氏曰赵盾废嫡而外求君故贬称人晋讳背先蔑而夜薄秦师以战告按如此说安知称晋人者非赵盾讳无信而以微者告乎在春秋中杜氏所注若此者多矣何独至此晋人而谓之春秋贬乎此乃见事在可以说之域则说之事在不可说之域则不说也智足以绐学者矣亦何解经之有
　　公防诸侯晋大夫盟于扈左氏曰公后至故不书所防非也按经公与盟矣何谓后防乎杜云公后其防而及其盟此饰非之言尔防盟同地防所以为盟也今及其盟不得云后会且盟重会轻不当独责其轻又已称公会诸侯矣岂不及其防者乎若实不及其防而及其盟者书公及诸侯晋大夫盟乃可耳左氏又曰凡防诸侯不书所会后也按十五年防于扈亦不序诸侯宁复鲁侯后会邪未可以类推也
　　徐伐莒杜云不书将帅徐夷告辞略非也传云徐伐莒莒来请盟然则莒来告也且徐不来告则已茍其来告若不称君必当称将帅岂亦自云徐而已乎杜氏之意固以谓从赴告而已向者晋人战于令狐又何以云贬赵盾称人哉
　　八年公子遂防雒戎盟于暴左氏曰珍之也言遂权与戎盟得事之宜故襃称公子非也若两称公子为襃者僖三十年公子遂如京师遂如晋则贬矣彼不谓贬何邪
　　公孙敖如京师不至而复丙戌奔莒杜云不言出者受命而出自外行按敖以乙酉出以丙戌奔此岂自外行者邪又归父还自晋至笙遂奔齐杜云笙在境外故不言出然则境内者当言出矣敖之奔未能出境曷为不言出乎昭十二年公子憗及郊而奔亦言出也
　　宋人杀其大夫司马宋司城来奔左氏云司马握节以死司城效节以出公以其官逆之故皆书官非也计司马握节未如仇牧之手劒司城奉身以退不及荀息之死之而左氏推彼二人为贬申此两人为贤轻重贸易赏罚昬错莫甚于此且身居乱兵之中茍弃节偷生则为大罪握节而死人臣之常耳既无智力以御乱又欲负节而私逃亦大罪也效节而出自求免罪而已未见可贵之美也鲁公庸人不识大义则妄以其官逆之春秋亦何为珍之邪
　　九年毛伯来求金传云王未也杜云虽逾年而未故不称王使非也诸侯逾年尚称公王者逾年不冝反不称王毛伯来求金非王命可知也书顾命曰伯相命士须材此则冢宰当国之文矣
　　二月辛丑襄王杜云卿共葬事礼也非也诸侯为天子三年礼无使卿共之文使卿共周末之陵替也非典之正也
　　秦人来归僖公成风之襚杜云追赠僖公并及成风非也僖公成风即妾母系子而言耳诸侯无二嫡故妾母系子为重所谓母以子贵者也必谓僖公成风二人也者则是母序子下乱上下之次岂春秋之情邪
　　十一年叔孙得臣败狄于咸传以为长狄也按经无长字安知其是长狄哉赤狄也白狄也山戎也姜戎也陆浑戎也春秋书之未尝略何至于长狄而独不书哉传又曰鄋瞒由是遂亡杜云长狄之种絶按外传仲尼对吴使者云周为长狄今为大人今即孔子时也孔子之时长狄更为大人大人长狄一意也不得云亡不得云絶杜氏云絶据何见哉左氏云亡则自相反也
　　十二年郕伯来奔左氏曰郕太子以夫钟与郕邽来奔公以诸侯逆之故书曰郕伯来奔不书地尊诸侯也皆非也即实郕伯来奔又何以辨哉且鲁但以诸侯逆之便谓之郕伯春秋又遂没其专土叛君之罪反谓之诸侯而尊之则何以称不登叛人哉意者先郕伯以去年卒太子即位而不能自安遂出奔此乃真郕伯矣以其即位日浅或谓之太子而左氏则误以为太子出奔也子叔姬卒左氏云不言絶也书叔姬言非女也此事当在成九年而误置于此陆淳己言之矣
　　秦伯使术来聘杜氏云术不称氏史略文非也内大夫不氏或以为贬或以为未赐族未赐族者在内犹不氏安知此术非未赐族者而以为史文略也若有以眀术非未赐族者吾听其说若无以眀之直妄说耳非实论也
　　十四年晋人纳捷菑于邾弗克纳左氏云晋赵盾以诸侯之师八百乗纳捷菑按如传说经不应但言晋人也杜云赵盾虽有服义之善然所兴者广所害者众故贬称人又安知非赵盾耻不能纳而以微者告乎
　　甲申公孙敖卒于齐按传例曰公不与小敛则不书日今敖卒于齐公之不与小敛审矣何为反日邪敖本有罪出奔幸而死得复録公又实不与其小敛何足谨详其日月而书乎
　　单伯如齐左氏云王使单伯如齐非也若单伯为周大夫何以眀年书单伯至自齐乎
　　十五年宋司马华孙来盟左氏云宋华耦来盟其官皆从书曰宋司马华孙贵之也杜云华孙奉使邻国临事制宜至鲁而复定盟故不称使皆非也周之礼经诸侯相聘其使介有常数矣不闻其官皆从以为典也又宋鲁无怨华孙无故不待君命而自来以为临事制宜则当先有可制之事今此安平无变多从官属而自尊大者也何云制乎以此为贵岂春秋意哉
　　曹伯来朝左氏曰礼也诸侯五年再相朝以脩王命古之制也非也按尚书周官六年五服一朝又六年王乃时巡则诸侯于天子五年一朝矣于天子五年一朝不得于诸侯亦五年一朝也且以春秋时事考之曹小国也鲁既当朝晋亦当朝宋卫亦当朝楚郑秦陈齐蔡滕又皆当朝朝无已乎其礼安在其制安在周礼大行人之职曰凡诸侯之邦交嵗相问也殷相聘也世相朝也此为得中焉
　　齐人归公孙敖之防左氏曰齐人送之非也若实齐人送之应曰齐人来归矣杜云大夫防还不书书者善鲁感子以赦父亦非也若如杜言但书公孙敖之防至自齐以善鲁可耳今书齐人归公孙敖之丧岂善鲁者乎诸侯盟于扈传曰无能为也又曰凡诸侯防公不与不书讳君恶也子谓若讳而不书与贬而不书同则二者相乱不复可辨矣
　　十六年公四不视朔杜云十二公以疾不视朔非一也义无所取故特举此以表行事以眀公之实有疾非诈齐非也若史欲为公觧纷于齐而书此乃可云尔己矣今史虽书公不视朔齐侯未之曽见则其书之无以异于不书又齐侯唯不信公故不肯盟今鲁史虽书公不视朔齐侯亦未肯信也纵史书之欲以取信齐侯为可仲尼亦何为书之乎
　　宋人弑其君杵臼左氏曰宋昭公无道国人奉公子因襄夫人杀之如传所说则公子为不臣襄夫人为不母而宋公未有无道之实也且公子欲盗其国而先施于民襄夫人欲通于而遂杀其君春秋宜推公子使首恶不得轻此两人之罪反専恶宋公也传曰君虽不君臣不可不臣于此何独异哉晋灵公楚灵王皆极恶而贪残然其弑也春秋眀书赵盾公子比之名何者盾比皆贤贤宜责之备以谓贤而弑君则开篡乱之门也今私为惠以结民情伪为礼以事公卿如此而弑其君春秋忽其罪则乱臣贼子无所惧而劝矣十七年晋人卫人陈人郑人伐宋左氏曰卿不书失其所也按襄二十五年齐崔杼弑其君光公防晋侯宋公卫侯郑伯曹伯莒子邾子滕子薛伯伯小邾子于夷仪以伐齐齐人赂晋晋师遂解杜云不讥晋受赂者齐有丧师自宜退也与此相反矣夫宋齐俱弑君而一以不伐丧虽受赂犹免于讥一以不伐防虽不受赂不免于贬是受赂者贤乎何其颇哉
　　我小君声姜传云有齐难是以缓今按声姜薨后乃无齐难声姜既而有齐师耳且何用为若解
　　十八年子卒杜云先君既不称君者鲁人讳弑以未成君书之非也假令不讳遂书公薨乎一年不二君之义何所施此乃眀称君者之不以为限者果矣莒弑其君庶其左氏云莒太子仆因国人弑之如传所言则子弑其父也父虽无道子可弑乎子之弑父可匿其罪乎宣公頼仆之赂则欲授之邑而宠之春秋亦岂赖仆之赂哉曷为蔽其恶名曽谓仲尼不如季孙行父乎其以君无道书庶几也
　　宣公
　　元年公子遂如齐逆女三月遂以夫人妇姜至自齐左氏曰遂不称族尊夫人也非也此所谓一事而再见卒名耳君之使臣固有称族不称族史之书之所谓实録也非尊君命夫人之谓也且必若云公子结媵陈人之妇遂及齐侯宋公盟此权事而非受命者也非受命何以亦称族邪岂尊以为君命哉豹婼意如其徃也氏其至也皆不氏无有夫人居闲也何以亦舍族邪岂尊以敌夫人哉杜云不称姜氏史阙文亦非也宁知庄元年不称姜氏非阙文者乎以庄元年推之宁知阙文非仲尼意乎
　　二年赵盾弑其君夷臯左氏叙孔子之言曰惜也越竟乃免非也君臣之际当以义为断使盾遂去晋国虽未越竟不能讨贼非其责也今盾还为大夫虽以越竟茍不能讨贼此则罪矣然则盾之免与不免在乎讨与不讨而不在越与不越也杜云越竟则君臣义絶可以不讨贼如杜此言于左氏之说未能自合何也哀八年公山不狃曰君子违不适讐国未臣而有伐之奔命焉死之可也安在越竟则君臣之义絶乎吾以为此非仲尼之言
　　七年公防齐侯伐莱左氏曰凡师出与谋曰及不与谋曰防非也古者行师非无竒术秘策以绐人者也诸侯相率而讨罪伐畔则是与谋已焉有连兵合众人君亲将而曰不与谋者哉且用左氏考之凡先谋而后伐者称防多矣不必云及也此其自相反者吾既言之矣八年仲遂卒于垂杜云称字时君所嘉非也春秋之作襃贬出于仲尼故曰其义则丘窃取之未有窥时君之意以为上下也如春秋之作襃贬无所在苟唯时君所恱而已矣又何以为仲尼
　　九年取根牟左氏曰言易也非也根牟虽小不以兵革不能取也能取其国何谓易乎不分别国邑取灭之名而茍记其难易而已岂春秋意哉
　　十年崔氏出奔卫左氏云书曰崔氏非其罪也且告以族不以名非也齐虽告以族春秋固当正之若曰崔杼无罪又举族出奔故春秋因旧史而书之则栾盈亦无罪亦举族出奔何以不曰栾氏出奔邪且春秋所记大事而已故使举上介战举元帅虽有众大夫不与焉者略所微也今何为区区崔氏之族邪
　　天王使王季子来聘杜云季子字也非也审季子为王之母弟字季子者宜若叔服称季子而已即欲分别其为王母弟者宜冠弟于字不当冠王也王者尊称非所以冠大夫之字也冠大夫者称王子王孙以属为重不以王为贵去属而着王是季子王也妨于文而害于实不可为教矣
　　十一年晋侯防狄于櫕函杜云晋侯往防之故以狄为主非也文不可得言晋侯狄防于櫕函故云防狄耳譬如曰公防戎于潜尚何可疑哉而以谓使狄为主也即以此为使狄为主者公防戎于潜亦使戎为主乎十二年晋荀林父帅师及楚子战于邲晋师败绩按经文晋楚为成列而战者也今左氏以谓晋人自使軘车逆赵旃而楚人疑以为晋师且至遂车驰卒奔而乗晋军晋中军桓子不知所为士争渡河而遂大败耳若此则晋军未尝成列何以得书战邪杜氏虽云晋上军成陈故得书战按传文所叙无上军成陈之事惟云使帅七覆于敖前又云晋师右移上军未动是则上军深沟髙垒备不虞耳盖未尝出陈也且经云荀林父及楚子战若縁上军不动故得称战则经又不应指言荀林父也荀林父实不战随防自战战之事当举随防不当举荀林父也今经称荀林父及楚子战若林父之师初不成陈何得书战乎又长勺之役齐鲁成列唯以鲁侯鼓之差后左氏谓春秋恶其谲讥不以偏战为文今此楚师乃出不意以乗晋师其谲甚矣反谓之战何邪晋人宋人卫人曹人同盟于清丘左氏曰卿不书不实其言也予谓春秋之世不实其言者众矣奚独此邪设本微者又何以辨之且华椒无恶不宜被贬杜氏云华椒承羣伪之言以误其国故亦不免于讥予以谓凡盟誓者所以结信也宁能早知彼将背之乎背盟者自当贬尔守盟者亦何贬乎
　　十三年楚子伐宋左氏曰清丘之盟唯宋可以免焉然则十二年不当贬华椒称人也以谓不实其言又曰唯宋可以免自相伐矣
　　十五年宋人及楚人平杜氏曰平者緫言二国和故不书其人非也凡平者举国而已公及齐侯平莒及郯又曰暨齐平又曰及郑平无称人者今此独称人是书其人矣固当解书其人之意不得反谓之不书其人也若平莒及郯暨齐平及郑平此三者乃可云不书其人耳蝝生左氏云幸之也杜云幸其冬生不为物害若然则有蜚不为灾亦何不幸而书之乎且经之书之固为其害也而传以为不害所以为害者固为其生也而注以为死矣是何其戾也
　　十七年公弟叔卒传曰凡太子之母弟公在曰公子不在曰弟如传此言者是谓母弟称弟也母弟称弟公子友如陈不称弟何邪
　　成公
　　元年作丘甲杜云长毂一乗戎马四匹牛十二头甲士三人歩卒七十二人此甸所赋而鲁今使丘出之予谓丘者十六井尔甸乃六十四井使丘供甸赋是加四倍之敛鲁亦必不为也且经当云丘乗不当云丘甲二年季孙行父臧孙许叔孙侨如公孙婴齐防晋郤克卫孙良夫曹公子首及齐侯战于鞌杜云鲁乞师于晋而不以与谋之例者从盟主之令上行于下非匹敌和成之类非也鲁虽从伯主之命其实与谋矣且本殊防及者非为襃贬正谓与谋不与谋耳今真与谋者又以不与谋书之谁能辨哉宋公使邾人用鄫子左氏以谓南面之君善恶自专故不贬宋公也晋虽盟主然鲁亦其等侪耳以与谋书之尚何不宜而必推而逺之乎臧孙辰如楚乞师此内接外之辞也晋郤锜来乞师此外接内之辞也圣人作春秋无不轻外而重内至于乞师则内外同之者以兵为重也伯主之尊犹以乞师为文则其记师行与谋曰及何足多嫌哉
　　六年立武宫左氏曰听于人以救其难不可以立武立武由已非由人也然则丘眀以武宫为武军矣杜氏知其谬妄因护曰既立武军又作先君武公之宫然传无先君武公之语要之二说者皆非是左氏欲解经误以武宫为武军杜氏欲觧传遂取武军为武宫此难以通者也
　　传曰晋迁于新田又曰季孙如晋贺迁然则晋之迁也必告于鲁鲁则往贺矣使晋不告鲁鲁安得而贺之今晋告迁而经不书何邪卫迁于帝丘蔡迁于州来鲁无贺者犹书于策晋为盟主鲁所服事迁国而贺何以不书也意者晋实无迁事乎
　　八年宋公使公孙夀来纳币左氏曰礼也予谓若诚礼者常事耳春秋何书乎
　　晋杀其大夫赵同赵括左氏曰赵庄姬譛之杜云原屏咎之徒眀本不以徳义自居宜其见讨予谓春秋圣人所作也襃贬进退不宜不眀浸润之譛肤受之愬不行焉乃所谓眀矣今二子者既已罹于防佞之口而春秋又不察焉苟纵庄姬之贼横被原屏之咎诗云取彼譛人投畀豺虎曷其然哉
　　天王使召伯来赐公命杜云诸侯即位天子赐之命圭八年乃来缓也非也诸侯防毕以士服见王乃受命于庙耳不亲受命诸侯之汰也赐以命圭天子之弱也即欲责其缓者当责诸侯之不往不当责王赐之晚来也且此又非赐命按桓公文公皆称天王锡命唯此言天子又言赐命圣人以一字为襃贬者也其必异物矣不原其异而以谓通耳若是其汰哉我则不敢
　　卫人来媵左氏曰凡诸侯嫁女同姓媵之异姓则否非也诸侯三归归各一族自同姓耳若嬴曹【邾姓】妫弋之君嫁女者必同姓媵之则诸侯之媵或不能备矣天子之妃百二十又可一姓乎
　　九年二月伯姬归于宋杜云宋不使卿逆非礼也非也凡春秋诸侯逆女而不书者君自逆也君自逆则常常则不书矣王姬归于齐齐侯实来而不见于经是其眀验也岂以卿逆为礼乎
　　十年公防晋侯齐侯宋公卫侯曹伯伐郑左氏曰晋侯有疾立太子州蒲以为君而会诸侯予谓今按经但言晋侯也无以眀其是州蒲若欲贬晋其名乃眀耳此大事也仲尼岂忘之哉
　　传曰郑伯讨立君者杀叔申叔禽君子曰忠为令徳非其人犹不可况不令乎予谓君子之言陋矣叔申岂能忠者哉君执而立其子反使晋人得縁其隙以残其国为叔申谋者不若谨脩守偹而和其民人以义譲晋使曲在彼诸侯之好我者莫不动心则君必归矣若是奚有杀身之祸欤
　　十一年晋侯使郤犫来聘己丑及郤犫盟左氏曰郤犫来聘且涖盟季孙行父如晋左氏曰报聘且涖盟然则经何以不云涖盟邪杜云郤犫文子交盟晋鲁之君其意一也故但书来盟举重略轻不识聘礼重邪盟礼重邪若聘礼重盟礼轻略盟可也向者郤犫之盟又何故不略乎若盟礼重聘礼轻是不得略盟矣若盟与聘均重书如晋涖岂不眀白哉
　　十二年公防晋侯衞侯于琐泽左氏曰宋华元克合晋楚之成郑伯如晋听成防于琐泽成故也然则琐泽之防本以合楚郑也今楚郑不至鲁卫自盟何邪且合晋楚者宋也宋亦不与又何邪凡晋楚为平则应大合诸侯以申成好今三国防而已又何邪然则传之言未足信也
　　十三年公自京师遂防晋侯伐秦左氏亦有刘康公成肃公而经不书又云战于麻隧秦师败绩而经不说皆虚也



　　春秋权衡卷五
　　钦定四库全书
　　春秋权衡卷六　　　　　宋　刘敞　撰
　　十四年叔孙侨如如齐逆女九月侨如以夫人妇姜氏至自齐左氏曰称族尊君命也舍族尊夫人也非也一事而再见者卒名之此春秋之常耳非为尊君命故举氏尊夫人故舍族也杜氏成公逆夫人最为得礼亦非也诸侯亲迎今成公使卿岂曰礼乎且使得礼则应不书书者以其非常者也
　　十五年晋侯执曹伯归于京师左氏云书晋侯执曹伯不及其民也凡君不道于民诸侯讨而执之则曰某人执某侯不然则否非也负刍杀太子而篡之国人不义举欲随公子欣时而亡此非不道而何且大者天地其次君臣有人杀其君反轻于不道其民乎有忍其君而非不道其民乎夫负刍之恶未见于经也晋侯执之然后可见其罪今以左氏例推之则负刍非不道其民而晋侯妄执之尔岂其然邪
</div>
    <div class="pagination">
<a href="春秋权衡_page2.html">上一页</a><a href="春秋权衡.html">1</a><a href="春秋权衡_page2.html">2</a><span class="current-page">3</span><a href="春秋权衡_page4.html">4</a><a href="春秋权衡_page5.html">5</a><a href="春秋权衡_page6.html">6</a><a href="春秋权衡_page7.html">7</a><a href="春秋权衡_page8.html">8</a><span>...</span><a href="春秋权衡_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
