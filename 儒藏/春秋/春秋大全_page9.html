<!DOCTYPE html>
<html>
 <head>
  <meta charset="utf-8"/>
  <title>
   春秋大全 - 第 9 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋大全 - 第 9 页/共 57 页
  </h1>
  <div class="content">
   门观灾而新作则书御廪粢盛【音成】之所藏【杜氏曰御廪公所亲耕以奉粢盛之仓临川吴氏曰君之在车与御者最相亲近故君所亲近之人谓之御御史御妻之类是也君所亲用之物亦谓之御后世所谓御食御书御药之类及此御廪是也御廪者以贮人君躬耕籍田之米专供宗庙之粢盛而不敢他用者髙氏曰御廪灾此将不得奉其宗庙之祥也君躬耕夫人献种稑以供粢盛而灾焉咎在君夫人矣宗庙鬼神之怒兆见于此】其新必矣何以不书营宫室以宗庙为先【礼记君子将营宫室宗庙为先廐库为次居室为后】重本也御廪灾而新则不书常事也【汪氏曰据世室新宫亳社皆不书新作】以为常事而不书垂教之意深矣知其説者然后知有国之急务为政之先后虽勤于工筑而民不怨劳【汪氏曰如文王以民力筑灵台而民欢乐之之类】与妄兴土木困民力以自奉者异矣【汪氏曰妄兴土木如秦皇汉武之类今按宫庙志灾者六御廪西宫新宫亳社讥不能戒谨而致灾也雉门两观桓宫僖宫讥其非礼而宜灾也】
　　乙亥尝
　　【左传书不害也公羊传常事不书此何以书讥何讥尔讥尝也曰犹尝乎御廪灾不如勿尝而已矣谷梁传御廪之灾不志此其志何也以为唯未易灾之余而尝可也志不敬也天子亲耕以共粢盛王后亲蚕以共祭服国非无良农工女也以为人之所尽事其祖祢不若以已所自亲者也何用见其未易灾之余而尝也曰甸粟而内之三宫三宫米而藏之御廪夫尝必有兼甸之事焉壬申御廪灾乙亥尝以为未易灾之余而尝也】尝祭时事之常则何以书志不时与不敬也春秋纪事用周月而以八月尝则不时也【杜氏曰先其时亦过也】御廪灾于壬申而尝以乙亥是不改卜而供未易灾之余则不敬也【范氏曰用火灾之余以祭宗庙乃不敬之大者也】礼以时为大施于事则不时礼以敬为本发于心则不敬故书【孙氏曰尝秋祭也周八月夏六月也不时而尝与以灾之余而尝不恭甚矣张氏曰有御廪灾之变以先格王正厥事之诚心必遇灾而惧未可遽有事于祖考况周之八月未当时祭何为汲汲以四日之间遽举尝祭乎特书以责其苟简蔑裂奉宗庙之不诚且不敬也王氏曰秋尝以物成而荐新为义夏之六月物未西成未可尝也周官时享前期十日帅执事而卜日誓戒今壬申乙亥相距四日不卜不戒非独不警天变而亵慢其祖亦甚矣圣人明书二日岂无意乎○赵氏曰谷梁云御廪之灾不志按此乃大故何得不志左氏曰书不害也按八月尝非时也又以灾之余而祭讥不敬也非为不害而书公羊曰不如勿尝而已按有灾当警惧修饬而改卜何得便阙先君之祀乎又曰祭綂云成王追念周公赐之重祭郊社禘尝是也按郊禘天子之礼社与尝诸侯所自有撰礼者见春秋书尝社以为郊禘同遂妄言耳又曰王制云礿则不禘禘则不尝尝则不烝烝则不礿此为见春秋经前后祭祀唯有烝尝禘三种所以云尔汪氏曰郊禘诸侯之所不当祭故孔子云鲁之郊禘非礼也尝社诸侯之常祭故春秋一书尝已以灾余之米供粢盛四书社皆以日食大水鼓用牲之非礼而志之不书祭社以为常事也汉儒因中庸以郊社禘尝并言又见春秋书郊社禘尝故傅防以为皆僭礼然春秋书烝书尝岂以尝独为重祭而烝非重祭乎尝而谓之大春秋何以不书大乎赵氏辨之当矣】
　　冬十有二月丁已齐侯禄父卒
　　宋人以齐人蔡人衞人陈人伐郑【公蔡人在衞人下】
　　【左传宋人以诸侯伐郑报宋之战也焚渠门入及大逵伐东郊取牛首以太宫之椽归为卢门之椽公羊传以者何行其意也谷梁传以者不以者也民者君之本也使人以其死非正也】
　　师而曰以者能左右之以行已意也【杜氏曰谓进退在已何氏曰以已从人曰行言四国行宋意也四国本不起兵当分别之故加以也茅堂胡氏曰齐桓晋文战胜天下威服诸侯固能左右诸国之师非以弱假强故不言以】宋怨郑突之背已故以四国伐郑鲁怨齐人侵已故以楚师伐齐【事见僖公二十六年】蔡怨囊瓦之拘已故以吴子伐楚【事见定公四年】蔡弱于吴鲁弱于楚宋与蔡衞陈敌而弱于齐【赵氏曰凡不用我师而用彼师曰以言用齐蔡等国兵而不自交锋也永嘉吕氏曰以者非其本意而为人所以之称四国本无意于伐郑而宋以之也楚本无意于伐齐而鲁以之也吴子本无意于战楚而战楚者蔡侯以之也春秋书擅征伐皆恶之而况以人之兵伐人之国哉】乃用其师以行已意故特书曰以列国之兵有制皆綂乎天子而敢私用之与私为之用以伐人国大乱之道也【薛氏曰四国不守王法而甘为宋用其罪同也】故谷梁子曰以者不以者也【范氏曰本非所得制今得以之也陈氏曰伐未有言以者其言以何用诸侯之师于是始也东迁之后诸侯虽防伐非一国之志也则防者序爵而已矣虽主兵也而小国序大国之上亦非一国之志也以一国而用诸侯之师于是始上无天子下无方伯有以一国而用诸侯之师此伯之所由兴也伯者之令行于天下自是无书以者矣书以者必中国乞外兵者也张氏曰郑突頼宋之力得入簒国归而背其赂宋人因此与为仇雠鲁桓平之宋人不从郑遂与鲁伐宋为丁未之战宋以突入用其宠而背之且至见伐积其愤怒乞师于齐蔡陈衞葢师虽四国之赋而左右死生惟宋人之为听比于平日诸侯各帅其师以伐人者不同故书以夫宋不反其党庶孽徇货赂之失而擅用列国之兵以泄其私忿四国轻以兵假人而使之逞志其罪皆不可胜诛也刘氏曰书宋人以齐人则足以知宋人者宋公也书晋人及姜戎则足以知晋人者晋侯也宋公残人之国而毁其宗庙晋侯背父之殡而覆人之师其罪一也王氏曰宋公以私忿而用四国之兵四国合党而惟宋公之用诸侯之兵听命于一个昉于此故五国之君皆贬人之王氏笺义曰入人之国毁人之祖庙不道之甚故皆恶而贬之入而书伐郑亦有罪致其伐耳永嘉吕氏曰齐方有丧而防伐恶之甚者矣汪氏曰或谓言以者用彼师伐战而已不交锋葢泥于左传纪柏举事皆吴楚自战故云尔葢蔡师微弱故不详录也夫苟不自交锋则非能左右之之谓矣况传称宋以太宫椽归为卢门之椽经书鲁取谷则非不交锋之騐也○庐陵李氏曰兵事书以例三谷梁于此年及公以楚师下皆曰以者不以者也而注者又引雍氏曰兵者不祥之器不得已而用之安有驱民死地以共假借之役乎此説是矣独于蔡侯之以吴子则曰以蔡侯之以之举其贵者则又变不以之例葢其所以以者虽同而事则异观此伐郑皆书人取谷特书至则贬之无疑而蔡侯以吴特进而书爵则无讥矣此春秋所以不可一概论也赵氏以为宋但用齐蔡等兵而不自交锋厯引左氏柏举之战吴楚自战而蔡不交锋以证之亦有理陈氏之説于世变亦有情要之诸传説皆通可参用】
　　【甲桓王二十申三年崩】十有五年【齐襄公诸儿元年晋缗八衞惠三蔡桓十八郑厉四曹庄五陈庄三杞靖七宋庄十三秦武公元年楚武四十四】
　　春二月天王使家父来求车
　　【左传非礼也诸侯不贡车服天子不私求财公羊传何以书讥何讥尔王者无求求车非礼也谷梁传古者诸侯时献于天子以其国之所有故有辞让而无徴求求车非礼也求金甚矣】
　　遣使需索之谓求王畿千里租税所入足以充费不至于有求四方诸侯各有职贡不至于来求【何氏曰王者畿内千里租税足以共费四方各以其职来贡足以尊荣当以至亷无为率先天下不当求求则诸侯贪大夫鄙士庶盗窃】以丧事而求货财已为不可况车服乎经于求赙求车求金皆书曰求垂后戒也【汪氏曰赙因丧事而求且诸侯所当归也车则非诸侯之所当归矣然犹服御之物也金则直为贪利尔世愈降而失愈甚顷王之周又非桓王之周矣】夫上有好【去声】者下必有甚焉者矣王者有求下观而化诸侯必将有求以利其国大夫必将有求以利其家士庶人必将有求以利其身皇皇焉唯恐不足未至于簒弑夺攘则不厌矣古之君人者必昭俭徳以临照百官尊卑登降各有度数示等威明贵贱民志既定之后皆安其分而无求兵刑寝矣及侈心一动莫为防制必至于亢不衷官失徳亷耻道丧宠赂日章沦于危亡而后止也观春秋所书则见王室衰乱之由而知兴衰拨乱之説矣【张氏曰古者诸侯有功则车服以庸葢王之五路自同姓以下其用之皆有等差非诸侯所得而私为况可以天子之尊而下求于列国乎天子畿内租税所入足以待诸侯诸侯九贡亦无有以车供王室之用者上越礼以求之下违法以供之则示贪风于天下开贿道于邦国其失自上非小故也故特书示讥家父为大夫而无所正救奉使侯国自取辱命之罪见矣临川吴氏曰车重器也天子可以之锡下诸侯不可以之贡上也使当贡之物诸侯不贡而天子乏用犹不当遣使以私求况诸侯不当贡之物而可求乎哉家氏曰求之为言者下之人有求于上也各足者求之有余者也上之于下不以求言也今以万乗之尊而徴需猥及于不禀命之诸侯始之求赙犹曰诸侯不赙天子求之以愧之也继而求车继而求金非所当求而求见成周号令不行于当时而孙辞以有求非特责王深责诸侯之无王也髙氏曰桓无王岂独桓受其贬天王之恶亦大矣弑逆不诛又数聘之又命大夫有求不王甚矣】
　　三月乙未天王崩
　　【赵氏曰此后庄王僖王不书崩见王室不告鲁之不赴着诸侯之不臣也】
　　夏四月己已葬齐僖公
　　【王氏曰桓负大恶王非唯不讨而八年之间三遣使来聘恩礼厚矣今王崩来赴鲁无奔丧防葬之事齐僖之存干戈嵗寻卒则防葬如礼比事以观不贬而恶自见】
　　五月郑伯突出奔蔡
　　【左传祭仲专郑伯患之使其壻雍纠杀之将享诸郊雍姬知之谓其母曰父与夫孰亲其母曰人尽夫也父一而已胡可比也遂告祭仲曰雍氏舍其室而将享子于郊吾惑之以告祭仲杀雍纠尸诸周氏之汪公载以出曰谋及妇人宜其死也夏厉公出奔蔡公羊传突何以名夺正也谷梁传讥夺正也程子曰避祭仲而出非国人出之也】
　　按左氏祭仲专郑伯患之使其壻雍纠杀之雍姬知之以告仲仲杀雍纠公出奔蔡是祭仲逐之也没而不书其义何也陆淳曰逐君之臣其罪易知也君而见逐其恶甚矣圣人之教在乎端本清源故凡诸侯之奔皆不书所逐之臣而以自奔为名所以警乎人君其説是也【杜氏曰诸侯奔亡皆迫逐而苟免非自出也经以自奔为文责其不能自固或曰臣出其君而其罪不彰无乃掩奸乎啖氏曰出君之罪史氏知之也春秋举王纲正君则而治道兴矣陈氏曰春秋之法苟其道足以失国虽有权臣亦以自致之文书之是故郑祭仲杀雍纠而突出衞孙林父杀子蟜子伯子皮而衎出燕大夫杀外嬖而欵出书奔而已矣】夫君实有国而出于臣乃其自取焉耳本正而天下之事理矣【张氏曰圣人之大宝曰位葢天子至尊而诸侯次之圣贤贵于得位以其足以恢斯道润泽斯民是以谓之宝其次中才之主苟能制节谨度用贤爱民自足以守其社稷何至位南面之尊秉一国之权而为臣民之所逐哉故凡为国君而失位出奔皆以自出书之所以罪其自失也书爵不名者罪轻恶浅其位为未絶突以庶孽夺嫡初与权臣比而簒位又与其亲戚谋杀之为反覆盗贼之计以自取亡书名絶之也髙氏曰前年蔡从宋伐郑突曷为奔蔡曰宋人以蔡伐郑而蔡听命焉蔡之于突实无憾○汪氏曰春秋书君出奔者十有二郑突衞朔燕欵蔡朱莒庚舆邾益皆书名啖氏所谓君奔例书名言其失地非复诸侯也郑忽曹羁莒展舆不称爵者忽羁未成君展舆虽逾年而以弑立不可称爵也衞郑不名则以叔武摄而位未絶也衞衎位已絶而不名者着衎之立以正非突朔之比而剽之簒实逆非如忽黔牟可以两君言之也郕侏儒不名小国纪录间畧耳】
　　郑世子忽复归于郑
　　【左传六月乙亥昭公入公羊传其称世子何复正也曷为或言归或言复归复归者出恶归无恶复入者出无恶入有恶入者出入恶归者出入无恶谷梁传反正也程子曰称世子本当立者不能保其位故不爵郑人谓之狡童又曰狂童恣行其不肖可知】
　　忽尝嗣位君其国归而独称世子【杜氏曰忽尝居君位故今还以复其位之例为文称世子者父卒而不能自君郑人亦不君之刘氏曰忽之出无郑者也而又不得称子则忽之可以君国者无几矣春秋别嫌疑明是非以谓忽虽不能君国尝为君之世子矣世子者必命于天子者也若偏庶因乱得逐而夺之则天下之奸臣纵矣故正其名予之继世深恶乱臣贼子之意也薛氏曰突书郑伯已成君也忽书世子明突之不当得立也项氏曰突虽不正而国人君之忽虽正嫡而国人不以为君也陈氏曰称世子以正忽之反正以反突之不正】则亡其君位明矣其称复归者谓既絶而复归也【陆氏曰复归之正者莫过于郑忽髙氏曰不曰复归则无以知其尝有国复归者又异于常之归复入者又难于常之入也】然诸侯失国出奔归而称复则可【汪氏曰复者还反其旧之谓国本其所有不幸失国而去今得复其国而归也故郑忽曹襄衞郑衞衎皆称复归衞郑之再归与曹负刍之归不称复者衞郑戕本枝而不悛负刍簒冡嫡而幸免其复皆非义也】大夫失位出奔归而称复则不可古者诸侯世国大夫不世官【刘氏曰复归有君臣之异以其世也故可言复可言复而不言复者夺其国之意也以其不世也故不可言复不可言复而言复者效其窃取位之意也】或曰复厌词也【张氏曰忽自十一年五月庄公卒而立至九月奔卫五月于外乃得复归不从衞侯朔衎之例称爵乃称世子者忽之所以得归者以其尝为世子也所以不称郑伯者以其不能君也汪氏曰前先书突归而继书忽奔者以忽之出由突之入也此先书突奔而继书忽归者明忽之归由突之出也忽与突之强弱见矣突之归不系国而忽称世子嫡庶之名分辨矣庐陵李氏曰忽自此年归至十七年见弑并不书郑伯者此忽终不能君之騐也又曰诸侯失国复归者四郑忽衞侯郑曹伯襄衞侯衎也大夫失位称复归者卫元咺也○刘氏曰公羊谓复归者出恶归无恶知忽之奔葢有不得已亦何恶乎又曰归者出入无恶突之簒国何故出入无恶乎】
　　许叔入于许
　　【谷梁传许叔许之贵者也莫宜乎许叔其曰入何也其归之道非所以归也】
　　许大【音泰】岳之裔【杜氏曰太岳神农之后尧四岳也】先王建国迫于齐郑不得奉其社稷【汪氏曰隐十一年鲁及齐郑入许许庄公奔衞郑悉有许之土地而使许庄公之弟许叔居许东偏以奉其祭祀是年郑乱许叔度郑之力不能与己争故自入其国而君之也】未闻可灭之罪也则当伸大义以直词上告诸天王下赴诸方伯求复其国粪除宗庙【汪氏曰粪扫也亦作折聘礼既折以俟】孰能与之争今乃因乱窃入则非复国之义故书入于许【范氏曰许国之贵莫过许叔叔之宜立又无与二而进无王命退非父授故不书归】入云者难词也【刘氏曰称入何难也何难焉郑乱而后入也陆氏曰本无位则称入陈氏曰许叔称字以是为宜入也是故未有书字者虽公子也弗谓公子则其曰许叔所以别有罪也髙氏曰叔无罪书名则入簒者无辨家氏曰许叔之入入之善者也衞朔之入郑突之入入之恶者也庐陵李氏曰诸侯入国例七许叔宜入国而不得其道故书字书入齐小白阳生莒去疾可以有国而无君父之命故虽以国氏不书公子而书入郑突衞朔乱伦失政已失国而又复春秋以其逆也故书爵书名书入独衞献入夷仪春秋俟其改过也故书爵书入而不名胡氏于许叔小白去疾皆曰难词则阳生衞献亦可入此例于衞朔曰逆词则郑突亦可入此例公羊注以为许叔本小国春秋前失爵在字例入者出入皆恶明当诛是葢不知入许之本末而妄为此説也左氏归入例亦多不合此条谷梁得之张氏曰诸侯进以正乃可以正邦国因乱窃入己之不正无以正乎人故书入以见义有所不受也】
　　公防齐侯于艾【艾公作鄗谷作蒿】
　　【左传谋定许也张氏曰入许之役郑庄以壤地相接欲兼并之故纠合齐鲁之力而同伐既入之后齐鲁让而不受乃与郑人今郑不能有齐鲁又为之谋以定许叔之位此许之所以复存也髙氏曰鲁尝为齐絶襄新立复通好自是与文姜为鸟兽之行而彭生之祸兆于此矣故以齐侯为主庐陵李氏曰许之失国本郑庄欲灭而并之故纠合齐鲁以为入许之役然又以三国共利难于独专灭国之罪齐鲁既逊而不受则郑不得不假许叔奉祀以倡存许之説其实许地已入于郑矣今许叔乗郑乱以入而齐鲁防艾以定之葢郑庄方强则二国挟郑以为利郑庄既卒则二国定许以为名防艾之谋岂非自解其入许之非己意乎然春秋于入许书及则已推见至隐虽今日之得不足掩其前日之失矣】
　　邾人牟人葛人来朝
　　【公羊传皆何以称人并外之也杜氏曰牟国在泰山牟县葛国在梁国宁陵县东北】
　　公羊曰皆何以称人并外之也【何氏曰桓行恶而三人俱朝事之三人为众众足责故并外之孙氏曰皆微国之君贱其相与朝弑逆之人贬之也朱子曰朝非微者之礼】其外之何天王崩不奔丧而相率朝弑君之贼也【董子曰为天王崩而相朝故贬刘氏曰滕薛之旅见也与邾牟葛为异滕薛之贬轻而邾牟葛之贬重何也天王崩鲁与三国未尝奔问吊赠修臣子之职而方沛然以朝礼自处其义上僭是所以责之重也陈氏曰朝未有书人者旅见非邦交之旧自参以上甚矣凡朝不胜讥莫甚于自参以上故贬人之张氏曰朝桓多矣春秋独于滕贬子谷邓名之邾牟葛人之葢滕子先诸国而朝谷邓自远而至邾牟葛以诸侯之贵旅见于恶人之朝以事天子之礼事乱臣贼子故特贬三者以示法其余从同同蜀杜氏曰圣人不与诸侯之朝桓独来则损其爵二国则贬而名三国则人而贱之葢三国班见所以人之也杜元凯以为附庸世子安有三国同时遣世子耶刘氏曰世子不当称君朝凡书世子朝皆贬之也不应没其名】
　　秋九月郑伯突入于栎
　　【左传郑伯因栎人杀檀伯而遂居栎公羊传栎者何郑之邑曷为不言入于郑末言尔曷为末言尔祭仲亡矣然则曷为不言忽之出奔言忽为君之微也祭仲存则存矣祭仲亡则亡矣程子曰突非正也忽既恣行故国人君之诸侯助之书爵所以戒居正者已不能保则人取之矣书入以见义不容也杜氏曰栎郑别都在河南阳翟县】
　　经于厉公复国削而不书独书入于栎何也【髙氏曰前曰归恃宋与仲今曰入宋怒而仲不纳亦见其义不容也】夫制邑之死虢君共城之叛大叔皆庄公所亲戒也今又城栎而寘子元焉使昭公不立何谋国之误也衞有蒲戚而出献公【杜氏曰蒲甯殖邑戚孙林父邑事见左传襄公十四年】楚有陈蔡不羮【音郎】而叛弃疾末大必折有国之害也【事见左传昭公十一年】故夫子行乎季孙曰古者家不藏甲邑无百雉之城遂堕三都以张公室于厉公复国削而不书者若曰既入于栎则其国已复矣【薛氏曰栎者郑之大都也入于栎言将逼郑也郑忽反矣突因栎以有郑忽浸微而不见矣春秋因忽浸微而不见以着大都之害闵忽之无臣子而不足以有立也张氏曰书栎所以见大都耦国既入于栎则郑国之命已制于突与入其国都无以异特书入于栎而畧其入国者所以谨乱之所由生也按传十七年高渠弥弑昭公立子亹十八年齐人杀亹祭仲逆郑子于陈而立之庄十四年傅瑕杀郑子及其二子而纳厉公春秋止书郑伯突入于栎而忽亹仪之事皆不书者以见忽亹仪之为君末矣而不足纪也庐陵李氏曰春秋谨强都之害书突入栎而不书其入郑书晋防下阳而不书其灭虢责郑之失虎牢与鲁之堕郈费皆此意也】于以明居重驭轻强榦弱枝以身使臂之义为天下与来世之鉴也为国者可不谨于礼乎春秋此义皆小康之事衰世之意也【木讷赵氏曰诸侯再入不至于国惟郑突入栎卫侯入夷仪而已郑突名而衞衎不名衎书复归于衞而突不书归于郑此正与不正之辨也衞衎之出国固其国也林父逐之而立剽不正也突之出位固非其位乃簒也突入栎将迫兄而出之谋再簒也衎自夷仪入春秋书之以明衎之当有卫也突入郑不书明突不当有郑也家氏曰郑有君而突自外窃入亦书郑伯此因旧史之已书而存之以示戒鲁桓与突同恶相济出师辅簒至于再三故鲁史崇突而卑忽以郑伯书春秋因之以示戒程子所谓以戒居正之不能保也】
　　冬十有一月公防宋公衞侯陈侯于袲伐郑【宋公上公有齐侯袲昌氏反公作侈】
　　【左传防于袲谋伐郑将纳厉公也弗克而还谷梁传地而后伐疑辞也非其疑也杜氏曰袲宋地】左氏曰将纳厉公也弗克而还【永嘉吕氏曰或疑宋既责赂于突而伐郑不当又纳突遂谓伐突救忽然鲁桓方与突伐宋亦不当防宋伐突忽奔于衞而袲之防则衞与焉突奔蔡而曹之防蔡与焉谓卫不应伐忽以纳突则蔡亦不应伐突以救忽春秋诸侯之离合不常可胜辨哉但据经伐郑二字则突在栎忽在郑为伐忽明矣】谷梁曰地而后伐疑辞非其疑也昭公与突之是非邪正亦明矣【薛氏曰春秋乱世以不正讨正以不义伐义者众故非所当纳者夺之名所以别白黒】然昭公虽正其才不足以君一国之人复归于郑日以微弱厉公虽簒其智足以结四邻之援既入于栎日以强盛诸侯不顾是非而计其强弱始疑于辅正而终变而与邪谷梁所谓非其疑者非其疑于为义而果于为不义相与连兵动众纳簒国之公子也【张氏曰鲁桓宋庄衞朔皆以不正得国其为突谋乃水流湿火就燥独陈侯疑之尔然寡不胜众所以疑而遂合也王氏曰突之未出也宋欲有所责故尝伐之突而既出也宋惧无所得故求纳之始宋不和而公以郑伐宋及突已奔而公与宋伐郑向者相戾之深今也相用之固岂无自而然哉葢以正继正礼之常诸侯无所求以乱易乱国之衅诸侯有所责故利其乱幸其为贪其贿党其邪自突入栎公与宋公三防诸侯而再伐郑无他贿故也】故详书其防地而后言伐以讥之也【杜氏曰先行防礼而后伐王氏曰四国防于宋之袲则宋主兵矣宋庄与突始恩中雠今又主兵纳之是得为以常德立武者乎陈氏曰防伐防盟防救防侵皆前定之辞也未前定则书防于某而后伐防于某而后盟防于某而后救防于某而后侵若棐林重丘牡丘召陵是也前定同欲也未前定继事也汪氏曰此于袲伐郑谷梁以为非其疑棐林伐郑谷梁以为着其美葢于袲所以纳以孽夺正之人而棐林所以讨从楚侵宋之罪故不同尔此书公防三国之君修防礼于袲然后伐郑见其先疑而后决也宣元年书四国之君防晋师于棐林伐郑见诸侯皆从晋师以讨有罪也文相似而实不同也召陵侵楚虽非疑辞然传称刘文公合诸侯于召陵谋伐楚则是不协而谋之矣经书防于召陵侵楚讥之也若夫襄五年防城棣救陈不书防十八年防鲁济同伐齐不书防二十五年防夷仪伐齐不书伐齐葢救陈为齐美其有恤患讨罪之实故皆不书防夷仪受赂而纵大恶是以不书伐也○庐陵李氏曰谷梁地而后侵伐例三此年于袲伐郑及宣元年棐林伐郑定四年召陵侵楚是也棐林传曰地而后伐郑疑词也此其地何则着其美也葢以为欲美赵盾之功故详録其防地召陵传曰志疑也疏曰一防之中十九国众力之强足以服楚不敢深入浅侵郊境则责诸侯之移居然可晓观此説则是三役者其疑同而得失异矣陈氏张氏亦善发明谷梁者独公羊以为善録义兵观下文书至以贬公则恐不如左氏之得事情也】
　　【乙庄王酉元年】十有六年【齐襄二晋缗九衞惠四蔡桓十九郑厉五昭公忽元年曹庄六陈庄四靖八宋庄十四秦武二楚武四十五】
　　春正月公防宋公蔡侯衞侯于曹
　　【左传谋伐郑也孙氏曰未能纳突故复防张氏曰于此又邀蔡党益张矣】
　　夏四月公防宋公衞侯陈侯蔡侯伐郑
　　【程子曰突善结诸侯故皆为之致力屡伐郑也】
　　春正月防于曹蔡先于衞夏四月伐郑衞先于蔡王制诸侯之爵次其后先固有序矣【礼记王制王者之制禄爵公侯伯子男凡五等】在周官大司马设仪辨位以等邦国【周礼注等犹等差也辨别也别尊卑之位位大宗伯以九仪之命正邦国之位】犹天建地设不可乱也及春秋时礼制既亡伯者以意之向背为升降诸国以势之强弱相上下【茅堂胡氏曰诸侯朝防序列以爵之尊卑则名正以国之大小则实乱】蔡尝先衞今序陈下者先儒以为后至也以至之先后易其序是以利率人而不要诸礼也岂所以定民志乎后世有以醲赏诱人之趋事赴功【汪氏曰如商鞅立三丈之木于国都南门募民能徙置北门者与五十金之类】以重罚沮人之奉公守正【注氏曰如赵髙指鹿献二世曰马也二世笑曰丞相误耶问左右或黙或言髙隂中诸言鹿者以法之类】意亦如此夫乱之所由生也则仪位以为阶春秋防微杜渐尤严于名分考其所书意自见矣【家氏曰自去冬迄今夏三书防宋再书伐郑不间以他事诛宋鲁之辅簒而干正也○髙氏曰春与曹谋而曹人不从今又与陈同伐葢突善结诸侯故也宋初伐突期于服突而已不期忽之归也突奔而忽归则不利于宋故宋又连年伐忽而纳突郑之乱宋实为之故以宋首恶也张氏曰自郑突入国之后即比鲁而仇宋及其出奔乃能使鲁与宋自冬及夏悉力伐郑所谓善结也衞朔与母构兄奸恶之雄因同恶之合陵蔡而居其上王政不行霸者未作小人恃强众陵寡弱如此及桓公之兴而后少抑焉汪氏曰蔡衞皆姬姓侯爵而或先或后者率以私意为进退也故此年防曹先衞伐郑先蔡而盟践土防宋防召陵侵楚蔡又先衞防虢衞又先蔡纷更不一故防鄄盟幽侵蔡防首止围新城防咸盟牡丘防淮盟新城防棐林盟蜀襄五年防戚防鄬则陈先于衞从王伐郑宋以四国伐郑防于袲此年伐郑防宋防虢防召陵则衞先于陈此年伐郑伐衞纳朔次郎防北杏盟齐防孟围宋盟翟泉防虢则以陈先蔡从王伐郑宋以四国伐郑防温襄二十四年伐郑防宋防申再伐吴防召陵败鸡父则又以蔡先陈是皆先后之无常无非霸者以意之向背为升降也又其甚者许以男而先曹伯淮之防则又先邢侯莒邾以子而先薛伯伯矣齐桓以侯而先宋公则曰主盟也晋霸而后防盟亦以侯而先宋公则亦曰主盟也然自晋伯之后齐亦以侯而先宋公矣齐世子光盟鸡泽至防相皆序小邾子之下世子未誓以皮帛继子男似也然伐郑戌虎牢之役则序滕子薛伯伯之上亳城北萧鱼之役则序莒邾之上夫以世子誓于天子而摄其君则下其君之礼一等亦宜序薛伯伯之下况齐光未誓于天子乎据传于戍虎牢之役谓齐太子光先至于师故长于滕亳北之役谓齐太子光宋向戌先至于郑门于东门则亦以至之先后易其序耳嗟夫春秋之时王政不纲典礼废坏诸侯放恣惟力是视不复以爵之贵贱讨崇卑而专以国之强弱相上下矣是故隐公之时滕薛朝鲁而争长此犹皆侯爵也桓公之时鲁以周班后郑而郑有郎之战则已不计爵次矣驯致春秋季世宋虢之防楚以蛮夷而争晋先揷春秋之终吴且争长于黄池而主防矣虽然春秋于诸侯爵次之紊乱从主防者之所为而不革者所以彰其失也宋虢先晋黄池以两伯言之所以抑其强也宋虢黄池待贬絶以见罪恶其余从主防者之所为不贬絶以见罪恶】
　　秋七月公至自伐郑
　　【此致伐之始左传以饮至之礼也谷梁传桓无防其致何也危之也程子曰不惟告庙又以见勤劳于郑突也】伐郑则致罪之也曷为罪之以纳突也诸侯失国诸侯纳之正也伐郑以纳突非正也故书至以罪桓之上无王法恣为不义而莫之禁也【范氏曰桓公再助簒伐正危殆之甚喜得全归故志之髙邮孙氏曰重其两伐正而纳簒故危之也临川吴氏曰公至常事书者皆讥也家氏曰自去年十一月防伐师未及息今年正月又防四月又伐厯三时之久乃归暴师一年为是逆礼悖常之事桓之恶亦稔矣】
　　冬城向
　　【左传书时也啖氏曰下有十一月则此乃十月也纵是周月亦今之九月农功未毕不可兴役汪氏曰凡书城未有系月者葢城筑之事非可月成也然周之十月十一月皆农收之时葢戒事于冬而以春正月毕功则无妨农之病矣】
　　十有一月衞侯朔出奔齐
　　【左传初衞宣公烝于夷姜生急子属诸右公子为之娶于齐而美公取之生寿及朔属寿于左公子夷姜缢宣姜与公子朔搆急子公使诸齐使盗待诸莘将杀之寿子告之使行不可曰弃父之命恶用子矣有无父之国则可也及行饮以酒寿子载其旌以先盗杀之急子至曰我之求也此何罪请杀我乎又杀之二公子故怨恵公十一月左公子泄右公子职立公子黔牟惠公奔齐公羊传衞侯朔何以名絶曷为絶之得罪于天子也其得罪于天子奈何见使守衞朔而不能使衞小众越在岱隂齐属负兹舍不即罪尔谷梁传朔之名恶也天子召而不往也陈氏曰衞人立黔牟而后奔则其但书奔何以为自失国也春秋之法苟其道足以失国虽有簒公子亦以自致之文书之也故蔡人立东国而朱出郕人立君而侏儒出皆书奔而已矣张氏曰朔立已五年二公子逐之必因其陵蔑天子周室欲讨而后得以行其志所以庄六年王人子突救衞公羊之説必有所传矣汪氏曰公谷皆云衞朔获罪于天子今考左传衞朔之复入放黔牟于周则黔牟之立天子与有力焉不然二公子怨朔奚待五年而逐之哉庐陵李氏曰朔得罪天子之説公谷皆以为天子召而不往详公羊之意谓使守衞国之宗庙告朔而天子召之发小众不能使行朔走在岱隂齐地托疾而止不就罪也汉礼诸侯有疾自称负兹舍止也张氏发明之是矣但公羊文意迂晦不明有类传闻之词未审然否】
　　【丙庄王戌二年】十有七年【齐襄三晋缗十衞惠五黔牟元年蔡桓二十卒郑厉六昭二曹庄七陈庄五靖九宋庄十五秦武三楚武四十六】
　　春正月丙辰公防齐侯纪侯盟于黄
　　【左传平齐纪且谋衞故也杜氏曰黄齐地张氏曰公十三年防纪败齐以益其怨今乃盟之岂足以释憾又欲纳朔一动而二失也汪氏曰黄纪地后属齐汪氏曰纪鲁之姻国而衞朔在齐故齐欲纳朔而鲁欲平纪也然三年之后齐遽迁纪三邑六年之后鲁卒防齐纳朔则非纪之削弱盟不足恃而齐鲁之强弱亦具见矣】二月丙午公防邾仪父盟于趡【防公谷作反趡翠轨反】
　　【左传寻蔑之盟也杜氏曰趡鲁地临川吴氏曰隐元年及邾盟蔑七年而隐公渝盟伐邾桓公八年又伐邾鲁邾不通好十有余年至桓十五年邾同牟葛朝鲁既朝之后二国欲寻蔑盟而平其再伐之怨故邾来鲁地受盟而公与之盟也髙氏曰趡我地彼来而我及之也与蔑之盟同邾来为此盟岂非诸侯有谋邾者欲求鲁之援耶汪氏曰下书伐邾则趡盟不待贬而恶自见矣隐桓皆盟邾而背盟皆以宋故以国君之重而其心无所适主尚足贵乎】
　　夏五月丙午及齐师战于奚【公缺夏字奚谷作即】
　　【齐鲁交兵之始左传疆事也于是齐人侵鲁疆疆吏来告公曰疆埸之事慎守其一而备其不虞姑尽所备焉事至而战又何谒焉谷梁传内讳败举其可道者也不言其人以吾败也不言及之者为内讳也杜氏曰奚鲁地临川吴氏曰此齐师来侵鲁境而鲁与之战也盟黄未几而齐来侵境平纪之信岂可恃乎王氏笺义曰不言及者主名疆吏得公命与战微者故不书髙氏曰不书败葢鲁败也汪氏曰或谓此公战讳不言公窃考明年公防齐侯于泺则齐鲁之怨未深其非公与战明矣故知战奚乃内之微者而战宋战干时战升陉则公及而讳之也亦犹盟宿乃内之微者而盟幽盟齐盟翟泉盟处父则讳公也笔削之指当连上下文并前后事迹观之执一例则拘矣庐陵李氏曰及战例三此年奚庄九年干时僖二十二年升陉是也干时升陉讳公此战谷梁亦以为讳公左氏以为公不亲临胡氏无传未知孰是】
　　六月丁丑蔡侯封人卒
　　【左传蔡桓侯卒】
　　秋八月蔡季自陈归于蔡
　　【左传蔡人召蔡季于陈秋蔡季自陈归于蔡蔡人嘉之也谷梁传蔡季蔡之贵者也自陈陈有奉焉尔】季字也【啖氏曰蔡侯之弟归而合义故字之汪氏曰诸侯之兄弟例称字蔡叔许叔蔡季纪季是也许叔惧于郑纪季迫于齐故以难而书入此则蔡人召之顺且易故曰归然皆无罪是以称字蔡叔以国君之弟出防盟无讥贬故亦称字衞叔武则以摄君故不称字而曰卫子】归顺词【髙邮孙氏曰是可归而归也则归者善也】蔡季之去以道而去者也其归以礼而归者也公子不去国季何以去权也既归何以不有国献舞立矣【何氏曰蔡侯封人无子季次当立封人欲立献舞而疾季季辟之陈封人卒反归奔丧无怨心故贤而字之】若季者刘敞所谓智足以与权而不乱力足以得国而不居远而不携迩而不迫者也是以见贵于春秋【刘氏曰蔡季之去其国与秦伯之弟鍼无异鍼以富惧诛季以贤见疑俱不得安其身而季为显矣永嘉吕氏曰突归于郑则名之赤归于曹则名之以其争国也蔡季归于蔡则不名以其非争国也言其终不为君也张氏曰返国于危疑之际考之书法惟蔡季为善以其洁身而去一无争心念念宗国闻召即归能远祸于未然不悻悻以为高其去就合宜故春秋贵之家氏曰蔡季之归与闵元年季子来归义同皆字而书归褒也献武失国之君蔡季让国之贤春秋于二人之贤否具见书法而説左氏者乃谓季献武为一人愚窃惑焉庐陵李氏曰春秋兄弟之归者惟蔡季与季子或称字或称子美之也非若陈黄楚比之书名者比矣书大夫之字某而归者七季之自陈非若元咺孙林父公孟彄之假力于晋齐者比矣又曰兄弟之取贵于春秋者惟许叔之复蔡季之归纪季之去叔肹之不仕与夫季子之来归而已皆书字以贵之衞鱄虽合于春秋而不得同于书字之例者主于书弟以罪衞侯而鱄亦无可美也】
　　癸已葬蔡桓侯
　　啖助曰蔡桓何以称侯葢蔡季之贤知请諡也【周礼职丧掌诸侯之来凡其丧祭诏其号注号谓諡啖氏曰五等诸侯本国臣子皆称之曰公葬既不请王命因而私諡为公从而书之以见非礼唯蔡桓称侯葢蔡季告王请諡王之策书则云諡曰某侯故特书之明得礼也陆氏曰按左传史记世本蔡之诸君皆諡为侯经皆称公者以其私諡与僭同也惟桓侯请諡王之策书则云諡曰某侯诸史国史因而纪之故春秋特书之髙氏曰春秋因褒见贬举一是则众非可知】人亦多爱其君者莫能爱君以礼而季能行之此贤者所以异于众人也【刘氏曰诸侯莫有能正死生之礼者桓侯之贤又未有闻于春秋则桓侯非贤而蔡季请之可知矣】或曰葬未有不称公者其称侯传失之耳臣子之于君极其尊而称之礼也其説误矣孔子疾子路使门人为臣子曰无臣而为有臣吾谁欺欺天乎【朱子曰子路之意实尊圣人而不知所以尊也】曽子疾革而易箦曰吾得正而毙【音币】焉斯已矣【礼记檀弓曽子寝疾病乐政子春坐于下曽元鲁申坐于足童子隅坐而执烛童子曰华而睆大夫之箦与子春曰止曽子闻之瞿然曰呼曰华而睆大夫之篑与曽子曰然斯季孙之赐也我未之能易也元起易箦曽元曰夫子之病革矣不可以变幸而至于旦请敬易之曽子曰尔之爱我也不如彼君子之爱人也以徳细人之爱人也以姑息吾何求哉吾得正而毙焉斯已矣举扶而易之反席未安而没】故终而必安于正人子不以非所得而加之于父是为孝人臣不以非所得而加之于君是为忠极其尊而称之不正之大者而可以为礼哉【论语生事之以礼死葬之以礼祭之以礼朱子注人之欲孝其亲心虽无穷而分则有限得为而不爲与不得为而为之均为不孝所谓以礼者为其所得为者而已矣】或曰鲁君生而称公亦非礼乎曰生而称公为虚位礼之文也没而系諡为定名礼之实也春秋诸侯虽伯子男葬皆称公志其失礼之实为后世戒欲其以正终也其垂训之义大矣【陆氏曰侯伯子男之国称其君曰公臣子之辞也諡不得云公者諡王所赐也刘氏曰称其本爵者诔之于天子者也汪氏曰近世仕于时者其亲友仆皆以其未得官爵为称谓暨其死也铭旌墓志止称所得官爵此所谓生而称者为虚位没而称者为定名也】
　　及宋人衞人伐邾
　　【左传宋志也杜氏曰邾宋争疆鲁从宋志背趡之盟襄陵许氏曰正月与齐为黄之盟而五月战焉二月与邾为黄之盟而八月伐之张氏曰桓公春与齐邾盟既而战奚伐邾并见于一年之中反顾前日刑牲诏神弃如敝屣渎信而不仁甚矣王氏曰隐元年盟蔑七年伐邾春秋已罪其失信今春与邾盟秋又及之衞称兵无信尤甚矣况桓非隐之比乎】
　　冬十月朔日有食之
　　【左传不书日官失之也天子有日官诸侯有日御日官居卿以底日礼也日御不失日以授百官于朝谷梁传言朔不言日食既朔也髙氏曰无王十有五年而日再食葢若始而终也○赵氏曰左氏云不书日官失之非也史官岂不知朔及每日甲子乎何待日官日御哉】
　　附录【左传初郑伯将以高渠弥为卿昭公恶之固谏不听昭公立惧其杀已也辛卯弑昭公而立公子亹君子谓昭公知所恶矣公子达曰髙伯其为戮乎复恶已甚矣】
　　【丁庄王亥三年】十有八年【齐襄四晋缗十一衞恵六黔牟二蔡哀侯献舞元年郑厉七子亹元年曹庄八陈庄六靖十宋庄十六秦武四楚武四十七】
　　春王正月
　　是年桓公已终复书王者春秋之时诸侯放恣弑君簒国者已列于防则不复致讨故鲁宣杀恶及视以取国赂齐请防而传曰防于平州以定公位曹伯负刍杀太子自立见执于晋而曹人请之曰若为有罪则君列诸防矣孔子为此惧作春秋于十八年复书王者明弑君之贼虽已身没而王法不得赦也【范氏曰此年书王以王法终始桓之事】又据桓十五年天王崩至是新君嗣位三年之丧毕矣明弑君之贼虽在前朝而古今之恶一也然则簒弑者不容于天地之间身无存没时无古今皆得讨而不赦圣人之法严矣已列于防则不致讨可乎故曰春秋成而乱臣贼子惧【髙邮孙氏曰正月有王桓公之终也弑君之贼无可赦之理不见诛于当时当见诛于嵗月不见诛于其生当见诛于其死不见诛于终身当见诛于万世王氏曰桓公立十八年而传嗣易世非不久也王朝之讨不加三遣使下聘而追锡之命岂为桓无王而周亦不能自王矣故圣人始终以王法治之汪氏曰此年正月书王诛桓公之终身无王也明年锡命王不称天讥天王之卒于不王也弑君之贼身无存没时无古今皆得讨而不赦故汉之王莽弑平帝魏之司马昭弑高贵乡公唐之后弑中宗之类前史皆隐其迹而朱子于通鉴纲目必正其大恶之名使其罪暴白于万世岂非窃取春秋之义欤】
　　公防齐侯于泺
　　【杜氏曰泺水名在济南歴城县西北入济】
　　公与夫人姜氏遂如齐
　　【左传公将有行遂与姜氏如齐申繻曰女有家男有室无相渎也谓之有礼易此必败公防齐侯于泺遂及文姜如齐公羊传公何以不言及夫人夫人外也夫人外者何内辞也其实夫人外公也谷梁传泺之防不言及夫人何也以夫人之伉弗称数也程子曰人虽不能无欲然当有以制之无以制之而惟欲之从则人道废而入于禽兽矣】
　　与者许可之词曰与者罪在公也【范氏曰实骄伉而不制故不言及陆氏曰妇人从夫者也何夫人之伉公失为夫之道也刘氏曰不言及而言与犹匹夫匹妇之相与云尔】按齐诗恶【去声】鲁桓微弱不能防闲文姜使至淫乱为二国患而其词曰敝笱在梁其鱼唯唯齐子归止其从如水言公于齐姜委曲顺从若水从地无所不可【汪氏曰笱取鱼器齐人以敝笱不能制大鱼比桓公不能防闲文姜也】故为乱者文姜而春秋罪桓公治其本也易曰夫夫妇妇而家道正夫不夫则妇不妇矣【永嘉吕氏曰古人制礼尺寸不敢逾毫厘不敢越者夫岂强拂人之情性而以繁文末节为尚哉经国家定祸乱而在未然也泉水载卫女思归而不可得载驰许穆夫人欲归唁其兄而义不可夫人之适其国父母在日则有归宁既终则大夫行聘问而已古人之制礼也严矣违此者未有不败公之与夫人如齐是夫而不能夫也夫者以知帅人者也知不足以帅人而可谓之夫乎】干者夫道也以乗御为才坤者妇道也以顺承为事易着于乾坤述其理春秋施于桓公见其用【孙氏曰泺之防夫人在是也不言公及夫人防夫人之行甚矣不可言及也不可言及公弗能制也王氏曰言遂如齐见夫人由泺而往也薛氏曰不言及而言与何公不能制乎内而遂与之如齐曰与伉也齐侯虎狼也实有鸟兽之行齐鲁之间非一日也以礼相见犹不保其无变况亲与为非礼而又私狎之也张氏曰泺之防不言夫人者夫人不与行防礼也如齐不言及而言与者夫人伉也以见夫不夫妇不妇进退制于夫人也凡事之异于常者祸之所从起观公与夫人如齐之书则见其违男女之常经而祸乱之所从生圣人谨礼于微虑患于早之意不可不察也临川吴氏曰此行公往防齐侯尔夫人欲同往公不能制泺防礼毕夫人又欲从齐侯至齐夫妇既同出公不可独反国故遂与之同如齐也汪氏曰与之为言乃党与匹敌之意而不相属之辞也故以尊及卑曰及以此及彼曰及皆及者为主僖公及夫人姜氏防齐侯于阳谷以公及夫人夫人不敢专行也传称王夺子禽祝跪与詹父田又曰陈公子完与颛孙奔齐曰与则匹敌而无彼此尊卑之别也桓公与夫人姜氏如齐若曰夫人专行而公从之也易曰夫子制义从妇凶也桓公不能制义而从文姜以往其咎可知矣春秋以一字为褒贬岂不信哉○赵氏曰公羊云不言及夫人夫人外公也按圣人设教不应如此烦碎公羊之説非也王氏曰公羊经脱与字故辞费耳】
　　夏四月丙子公薨于齐丁酉公之丧至自齐
　　【左传公及文姜如齐齐侯通焉公谪之以告夏四月丙子享公使公子彭生乗公公薨于车鲁人告于齐曰寡君畏君之威不敢寜居来修旧好礼成而不反无所归咎恶于诸侯请以彭生除之齐人杀彭生○谷梁传其地于外也薨称公举上也】
　　鲁公弑而薨者则以不地见其弑今书桓公薨于齐岂不没其实乎前书公与夫人姜氏如齐后书夫人孙【音逊】于齐去其姓氏而庄公不书即位则其实亦明矣【赵氏曰在外薨不以有故无故皆当书其地朱子曰孔子直书义在其中云公防齐侯于某公与夫人姜氏如齐公薨于齐公之丧至自齐夫人孙于齐此等显然在目虽无传亦可晓张氏曰春秋书鲁君见弑之例有二在内则不书地以存其实在外则不容不书其地而以上下文之特异者见之此先书公与夫人姜氏如齐而明年书夫人孙于齐则桓公之不得其死昭然矣石氏曰其以丧致痛之也蜀杜氏曰仁者为国之本三纲五常所由出也礼者人伦之本君臣上下所由正也隐将授桓而弑之非仁也适邻国而以夫人行非礼也始以不仁而立终以非礼而亡春秋以为甚恶也或问桓公弑逆凡鲁国之人皆宜与之絶齐人恶之宜矣春秋何以讳之曰公薨于齐又曰葬我君桓公哉此与名之曰幽厉虽孝子慈孙百世不能改孟子断桀纣为匹夫之意异矣○茅堂胡氏曰春秋于隐不书葬于桓不书王诸侯来朝而黜其爵冡宰来聘而书其名若此类治桓之罪严矣岂特与名为幽厉指为匹夫比乎齐人以私杀桓非以贼讨之也其曰葬我君桓公又以见天王方伯鲁臣子之罪矣非圣人谁能修之髙氏曰桓弑立不免见杀于人天理亦不僭矣春秋不以讨贼书者齐襄杀之非讨弑隐之罪不以贼讨所以絶无已之乱也泺之防不书夫人出以遂如齐见之丧至不书夫人入以孙于齐见之不与其出不与其入圣人之意微矣庐陵李氏曰桓公在位十有八年首乱兄弟之伦而天理隳终渎夫妇之伦而人理丧鲁国乱臣贼子之祸接迹于史册实始于此故春秋一书再书又屡书以贬之不书王者十四年去秋冬者二年贬宰纠之聘诛滕子谷邓邾牟葛之朝纪大水雨雪无氷日食之灾志有年之异其意亦备矣其忧亦深矣然其为人往往亦不义而得众故即位之一年弃许田以结郑而有垂越之成二年因宋赂以立督而有于稷之防三年假姻好以协齐而有嬴之防讙之防弟年之来矣及其得志天王屡聘远国屡朝于是宋之战纪之战伐邾纳突无所不至自以为莫已害矣孰知祸之起于帷薄哉此葢天理之应也胡氏曰隐公之讐在内在内者讨于是春秋于桓公书葬其亦隐然以为足以快鲁国臣子之心哉彼三传之説何足以知之】
　　秋七月
　　附録【左传秋齐侯师于首止子亹防之髙渠弥相七月戊戌齐人杀子亹而轘髙渠弥祭仲逆郑子于陈而立之是行也祭仲知之故称疾不往人曰祭仲以知免仲曰信也○周公欲弑庄王而立王子克辛伯告王遂与王杀周公黒肩王子克奔燕初子仪有宠于桓王桓王属诸周公辛伯谏曰并后匹嫡两政耦国乱之本也周公弗从故及】
　　冬十有二月己丑葬我君桓公
　　【公羊传贼未讨何以书葬雠在外也雠在外则何以书葬君子辞也谷梁传葬我君接上下也君弑贼不讨不书葬此其言葬何也不责逾国而讨于是也桓公葬而后举諡諡所以成徳也于卒事乎加之矣知者虑义者行仁者守有此三者备然后可以防矣赵氏曰葬称我君而后举諡臣子之敬辞也不然则恐涉他国之君而近于不敬矣】
　　公羊曰贼未讨何以书葬雠在外也谷梁子曰雠在外者不责逾国而讨于是也【范氏曰时齐强大非臣子所能讨陆氏曰贼在异国故可葬陈氏曰见杀于他邦虽雠不复书葬】夫桓公之雠在齐则外也隐公之雠在鲁则内也在外者不责其逾国固有任之者矣在内者讨如是此春秋之法也故十八年书王而桓公书葬惟可与权者其知之矣【茅堂胡氏曰桓公薨于齐贼未讨而书葬何也桓公弑君之贼其讨宜也然齐人自以其私愤杀之非讨其弑君之罪又圣人于鲁事有君臣之义难以明着其罪也桓书其葬而桓之罪显矣如蔡般弑君父之贼也楚防诱讨两皆书名亦此意也家氏曰桓簒国之贼鲁臣子不能为隐复雠今死于邻国受毙艳妻自其身而言固为不幸自天讨而言与州吁之死于陈陈陀之死于蔡殆无以异春秋诛姜氏葬桓公明桓之死与隐异也汪氏曰春秋君弑而书葬者有九衞桓齐襄陈灵则贼已诛者也郑僖齐悼则经不书弑者也蔡景之葬徧刺天下之诸侯也许悍之葬不使止为弑父也蔡灵雠在外而亦弑逆之贼与鲁桓同楚防之殒于比亦犹齐诸儿之殒于无知也蔡昭雠在内贼已讨而贼微不书且以蔡昭背楚诳吴应受毙于盗贼也圣人之书法如化工之生物其笔削无不适于天理之当然也或者乃谓桓公之葬鲁人但以杀彭生为贼已讨夫贼不讨而不葬孔子削之也非谓鲁人不葬也苟谓臣子葬之即书于经则晋栾书葬厉公于翼东门之外齐崔杼葬庄公于士孙之里何以不书葬耶】














　　春秋大全卷六
&lt;经部,春秋类,春秋大全&gt;
　　钦定四库全书
　　春秋大全卷七
　　明　胡广等　撰
　　庄公上
　　公名同桓公之子母文姜夫人哀姜年十四岁即位在位三十二年諡法胜敌克乱曰庄
  </div>
  <div class="pagination">
   <a href="春秋大全_page8.html">
    上一页
   </a>
   <span>
    ...
   </span>
   <a href="春秋大全_page4.html">
    4
   </a>
   <a href="春秋大全_page5.html">
    5
   </a>
   <a href="春秋大全_page6.html">
    6
   </a>
   <a href="春秋大全_page7.html">
    7
   </a>
   <a href="春秋大全_page8.html">
    8
   </a>
   <span class="current-page">
    9
   </span>
   <a href="春秋大全_page10.html">
    10
   </a>
   <a href="春秋大全_page11.html">
    11
   </a>
   <a href="春秋大全_page12.html">
    12
   </a>
   <a href="春秋大全_page13.html">
    13
   </a>
   <a href="春秋大全_page14.html">
    14
   </a>
   <span>
    ...
   </span>
   <a href="春秋大全_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
