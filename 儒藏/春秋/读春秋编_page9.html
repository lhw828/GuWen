<!DOCTYPE html>
<html>
<head>
    <meta charset="UTF-8">
    <title>读春秋编 - 第 9 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读春秋编 - 第 9 页/共 17 页</h1>
    <div class="content">　　九月晋侯宋公衞侯郑伯曹伯会于扈晋荀林父帅师伐陈【左氏传防于扈讨不睦也谋齐陈陈侯不会前年与楚威故晋荀林父以诸侯之师伐陈晋侯卒于扈乃还】
　　辛酉晋侯黒臀卒于扈【杜氏注卒于竟外故书地陆氏纂例国君不卒于其国例书地扈郑地】
　　冬十月癸酉卫侯郑卒【胡氏曰晋成公卫成公皆不书葬鲁不会也卫成事晋甚谨而宣公独深向齐卫欲为晋致鲁使孙良夫来盟以定之及鲁宣会黒壤而晋止公是以扈之防鲁独不徃二国赴防皆不徃会以私怨废礼忘亲其辠着矣】
　　宋人围滕【左氏传因其丧也　滕有防宋不哀恤而用兵围之故贬而人之以着其不仁也】楚子伐郑晋却缺帅师救郑【左传六年楚人伐郑取成而还此厉之役也既成郑伯逃归故九年楚复伐郑晋郤缺救郑郑伯败楚师于栁棼国人皆喜唯子良忧曰是国之灾也吾死无日矣至十二年卒有楚子入郑之祸　楚以郑不从故数伐之晋既主夏盟当合诸侯救郑攘楚可也仅使一郤缺帅师而徃果能拒楚救郑乎是以不克郑与楚平眀年晋又合三国伐郑取成而还冬楚再伐郑十一年楚子与陈郑辰陵之盟而后楚陈郑合楚居陈郑之上初主中国之诸侯也经书楚子非与之纪其强盛与中国之诸侯侔矣】
　　陈杀其大夫泄冶【泄字从公谷左氏作泄以唐讳改其傍也　左氏传陈灵公与孔寜仪行父通扵夏姬皆衷其衵服以戯于朝泄冶谏曰公卿宣滛民无效焉且闻不令君其纳之公曰吾能改矣公告二子请杀之公弗禁遂杀泄冶襄陵许氏曰杀泄冶张陈亡之本也胡氏曰称国以杀者君与用事大臣同杀之也称大夫则不失其官守而杀之者有専杀之辠矣冶无罪而书名者冶以谏杀身者也杀谏臣者必有亡国防身之祸从之故书名以徴舒弑君灭陈之端以垂后戒此义系扵名而书名者也　冶之尽忠不避死以谏可谓直矣然当灵公朝夕株林之逰君臣滛放岂疎逺者一言所能止之乎惜乎冶不能见几洁身而去冶死未几而陈至于君弑国亡悲夫】
　　十年【壬戌】春公如齐公至自齐【公数如齐必书其至圣笔详载不厌其繁辠宣公也】齐人归我济西田【左氏传公如齐齐侯以我服故归济西之田程氏曰鲁修好故归鲁田田鲁有也齐非义取之故云归我不足为善也　公嵗徃朝齐或一嵗再徃自负簒故柔巽卑屈事齐尤谨故齐恵恱其能顺事已以所取济西田归之言我者鲁之旧封也齐取已十年今始归我也不言来归者请而得之也昔取之不以道今归之不以正一出扵相与之私而已】
　　夏四月丙辰日有食之己巳齐侯元卒【恵公卒顷公立】
　　齐崔氏出奔衞【左氏传夏齐恵公卒崔杼有宠扵恵公髙国畏其偪也髙国二家齐正卿公卒而逐之奔卫谷梁传氏者举族而出之之辞也襄陵许氏曰崔杼出而能反反而能弑者以其宗族之强经以氏举于此辨之早也】
　　公如齐五月公至自齐【左氏传公如齐奔防胡氏传天王之防不奔而汲汲于奔齐丧天王之葬使微者会而公孙归父会齐侯之葬其不顾君臣上下尊卑之等所谓肆人欲灭天理而无忌惮者也】
　　癸酉夏徴舒弑其君平国【左氏传陈灵公与孔寜仪行父饮酒于夏氏公谓行父曰徴舒似女对曰亦似君徴舒病之公出自其廐射而杀之二子奔楚胡氏传祸莫大于拒谏而杀直臣泄冶不惮尽言于其君以灵公君臣滛纵恐其及祸不忍坐视而言之灵公不能纳又从而杀之春秋言泄冶见杀于前而着夏徴舒弑君于后以见泄冶忠言之验灵公见弑之由着滛放之祸为万世之大戒也石氏曰君虽不君臣不可以不臣此所以陈灵公虽无道而从大夫弑君之词以书之】
　　六月宋师伐滕【左氏传滕人恃晋不事宋六月宋伐滕胡氏传前围滕称人刺伐防也此称师讥用众也邻有弑逆不能讨乃用大师以伐小邦故称师以着其辠】
　　公孙归父如齐葬齐恵公【归父仲遂之子齐侯卒公亲徃奔赴及葬而使贵卿徃会匡王崩公不奔赴故葬则周不来告宣公于天子则慢甚于强国则特厚春秋比事而观其罪着矣】晋人宋人曹人伐郑【左氏传郑及楚平诸侯之师伐郑取成而还　郑数为楚伐不得已从之晋为盟主不能帅诸侯攘楚而但伐郑畏强凌弱也此时陈与郑邻陈弑逆独不当讨乎故春秋俱贬而书人辠之也】
　　秋天王使王季子来聘【公羊传季子者何王之母弟也不书名尊天子也　左氏传刘康公来报聘即季子也其后食邑于刘宣公享国十年未甞朝周事君之礼甚慢仅遣一介而重臣继来书以见王室之无政故襄陵许氏曰自是王灵顿亡王聘益轻春秋不复录矣】
　　公孙归父帅师伐邾取绎【杜氏注绎邾邑鲁国邹县有绎山今在袭庆府邹县为邾鲁二国之境诗保有鳬绎邾文公卜迁于绎皆此　征伐自大夫出小国当恤伐为已甚又从而取其邑非其有而取之鲁之君臣俱可辠也】
　　大水
　　季孙行父如齐冬公孙归父如齐【左氏传季文子初聘于齐冬子家如齐伐邾故也　宣公居位十年如齐凡五遣大夫聘齐者六鲁之君臣不能为国以礼而数数妄媚恱齐归父取绎惴惴畏之讨故又亟徃意必以贿奉之也春秋书之以着其辠比事可见也】
　　齐侯使国佐来聘【左氏传国武子来报聘前此齐未甞来报聘今齐侯新立始一来也】饥【杜氏曰有水灾嘉谷不成】
　　楚子伐郑【左氏传楚子伐郑晋士会救郑逐楚师于颍北诸侯之师戍郑　传称晋救郑经削之以晋不能攘楚徒救亦无益也】
　　十有一年【癸亥】春王正月
　　夏楚子陈侯郑伯盟于辰陵【辰陵陈地颍川长平县东南有辰亭　左氏传楚子伐郑及栎子良曰晋楚不务徳而兵争与其来者可也晋楚无信我焉得有信乃盟楚夏楚盟于辰陵陈郑服也　郑自此年从楚辰陵继而叛楚楚继入陈陈终景公世不从晋眀年楚遂入郑是时齐方伐苢晋复会狄不能讨株林之逆而楚荘讨之故辰陵之盟春秋书楚于陈郑之上而特与之以楚初主诸侯因以见中国无人楚人反能行之自此以下比事观之诸侯之辠着矣扵陈郑书侯伯之爵而楚书子加其上亦所以媿之也】公孙归父会齐人伐莒【莒恃晋不事齐鲁从齐故同伐之兵不讨陈乱而附强凌弱春秋书之以着齐鲁之辠】
　　秋晋侯会狄于櫕【才端切】函【櫕函狄地晋侯徃会之　左氏传晋郤成子郤克求成于众狄众狄疾赤狄之役遂服于晋故会于櫕函　晋舍讨陈而以遗楚使之举大义为伯讨以令于中国晋失盟主之道徒与狄会与楚争郑及邲之败郑复即楚矣春秋书实事而辠自见也】
　　冬十月楚人杀陈夏徴舒【左氏传楚子为陈夏氏乱故伐陈谓陈无动将讨于少西氏徴舒之祖遂入陈杀夏徴舒轘音患诸栗门陈城门楚子夷国君而能杀夏徴舒故与卫人杀州吁例书之书人众辞大恶众所欲诛也圣人与楚之讨伤中国之无人书楚人而中国诸侯之辠自见矣乱臣贼子人人得讨不应间于内外所以广忠孝之路而拯救三纲扵大乱之日也】
　　丁亥楚子入陈纳公孙寜仪行父于陈【上书楚子杀夏徴舒与其诛弑逆义也称人言众志也此书楚子入陈独称楚子楚子之所欲也楚子既入陈而欲县陈贪其利也向非申叔时言之遂亡陈矣后虽复封之故仍书入入者不受而强之也公孙寜仪行父从君于昬宣滛于朝诛杀谏臣致君见弑盖致乱之臣也灵公见弑遂奔楚托扵讨贼复讐以脱其罪楚庄不能察其反覆既宥其罪而纳之陈又使陈人用之举措谬矣盖二臣者初奔楚必首以重赂噉楚又以县陈之利诱之楚子贪惏故恱而不加之罪而强欲纳之于陈故经始书讨贼与之然后着其入陈且纳乱臣之罪使楚庄功过显然可谓当矣】十有二年【甲子】春葬陈灵公【陈弑君之贼已讨故可以书葬矣】
　　楚子围郑【左氏传楚子围郑三月克之自皇门至扵逵路郑伯肉袒牵羊以逆王曰其君能下人必能信其民矣退三十里而许之平潘尫入盟子良出质郑与楚辰陵之盟又徼事于晋故楚复围郑　楚子巳县陈頼申叔时一言而封陈故经不书灭而书入楚子已入郑郑伯牵羊以逆楚子以其能下人退三十里而许之平故经不书入而以围书此圣人忠恕之道也胡氏谓不书楚入郑以能讨陈弑逆故从末减也】夏六月乙夘晋荀林父帅师及楚子战于邲晋师败绩【楚围郑晋荀林父帅师救郑郑已服楚桓子林父欲还曰无及扵郑而勦民焉用之楚归而动动兵伐郑不后随武子士防善之独彘子先谷曰不可知庄子亦不许惟韩献子谓桓子恐彘子以偏师防子为元帅而师不用命失属亡师为罪已重不如进也时楚师亦欲还晋赵括赵同从彘子以战遂大败　林父为元帅不能止诸帅之从楚师林父既知无及扵郑矣诸帅又皆信然其防先縠若以中军佐济下令军中无得妄动按军法而行辟夫岂不可既不能令乃畏失属亡师而从韩献子分恶之言知难而冒进是弃师也于谁责乎故经不书晋救郑而以林父书及之者言林父之志乎此战也并着其败师之辠焉】
　　秋七月　冬十有二月戊寅楚子灭萧【左氏传楚子伐萧宋华椒以蔡人救萧萧人囚熊相冝僚及公子丙王曰勿杀吾退萧人杀之王怒遂围萧眀日萧溃　楚入陈复入郑败晋师乗其锐气伐萧以灭之故经特书灭以着其暴也】
　　晋人宋人衞人曹人同盟于清丘　宋师伐陈衞人救陈【清丘卫地地谱今濮州临濮县东南有清丘　左氏传晋原縠宋华椒卫孔达曹人同盟于清丘曰恤病讨贰扵是卿不书不实其言也宋伐陈卫救之不讨贰也楚伐宋晋不救不恤病也故曰不实其言宋为盟故伐陈卫人救之孔达曰先君有约音要言焉若大国讨我则死之陈共公与卫成公有旧好故孔达肯背盟救陈以死谢晋胡氏曰书同盟志同欲也程氏曰晋为楚败诸侯惧而同盟也　皆国卿而书人以其盟无益未几皆渝故贬之陈借楚以讨弑君之贼不容不从楚宋不能为陈讨贼楚既平之乃动众伐其即楚非义举也卫人救陈虽背盟经以救书见陈未有罪而遭宋伐为可恤也书救者责宋也书师以其妄用众书卫人以其渝盟也】
　　十有三年【乙丑】春齐师伐莒【左氏传莒恃晋而不事齐故也】
　　夏楚子伐宋【左氏传以其救萧也　陈既从楚宋伐之故楚救陈以报伐也】
　　秋螽　冬晋杀其大夫先縠【左氏传赤狄伐晋及清先縠召之也冬晋人讨邲之败与清之师归罪扵先縠而杀之尽灭其族　先縠刚愎违命败晋师今又召狄戮之是也何称国以杀林父新将中军以先縠佐之使敌国谋臣知其从政者新未能行令故称国以杀不去其官罪累上也　越椒将攻楚楚庄虽灭之尚思子文治楚而复克黄之所先縠先轸之孙而灭其族晋之徳刑皆不足以敌楚矣】十有四年【丙寅】春衞杀其大夫孔达【案左氏传十二年陈贰扵楚宋以清丘之盟故伐陈卫孔达曰先君有约音要言焉不可不救也卫成公与陈共公有旧也故孔达欲背盟救陈而以死谢晋若大国讨我则死之卫人救陈既而晋人来讨使人弗去曰罪无所归将加而师孔达曰苟利社稷请以我说罪我之由我则为政而亢大国之讨将以谁任我则死之扵是孔达缢而死卫人以杀告说于晋而免于伐遂告于诸侯曰寡君有不令之臣达搆我敝邑于大国既伏其罪矣敢告卫人以为成劳复室其子使复其位袭父位　孔达固有罪矣而卫人用其言以干盟主故称国以杀罪累上也卫用人谋国干犯盟主至于见讨谁之过欤故不去其官称国以杀春秋端本清源故书法如此】
　　夏五月壬申曹伯夀卒【曹文公卒宣公立成十三年卒】
　　晋【景】侯伐郑【左氏传为邲故也　晋不能庇郑使郑囚服于楚既困且辱皆为晋也再犯楚师楚能赦之楚徳厚矣难怪其与楚也晋伐楚救郑既以后期邀战于邲自取败绩不知悔过以同姓诸侯自相鱼肉欲中国强荆楚弱其可得耶　晋败于邲不能自反复与楚争郑劳人甚矣文公而下诸侯亲自将书其爵此所以书晋侯伐郑是也】
　　秋九月楚子围宋【左氏传楚子使申舟聘于齐曰无假道于宋亦使公子冯聘于晋曰无假道于郑申舟以孟诸之役恶宋文十年楚子田孟诸无畏抶宋公仆曰郑昭宋聋晋使不害我则必死王曰杀女我伐之见犀而行犀申舟子以子托王示必死及宋宋人止之华元曰过我而不假道鄙我也鄙我亡也以我比其邉鄙是与亡国同杀其使者必伐我伐我亦亡也亡一也乃杀之楚子闻之投袂而起屦及于窒皇寝门阙劒及于寝门之外车及于蒲胥之市九月楚子围宋　宋困于楚数矣自僖公之世会盂被执战败绩盟诸侯以解围今复被围楚之强甚矣然十二年宋伐陈经书救陈所以着宋之罪今书楚子而不去其爵亦所以示宋杀其使以召兵故无贬辞春秋非以进楚亦着楚自此而益盛矣】
　　葬曹文公
　　冬公孙归父会齐侯于谷【石氏曰文公以来大夫始専盟会至此以为常矣王氏曰遂以不正立宣公宣公以不正而任其子归父此年防齐侯眀年会楚子见公与之深也诸侯失政自宣公始大夫専政自归父始圣人详书以疾之　公孙归父以外臣僣恣而抗诸侯齐侯以国君下屈而防外臣皆非礼也经特书之所以着当时诸侯陪臣之辠不能以礼让为国国非其国矣】
　　十有五年【丁卯】春公孙归父会楚子于宋【案左氏传十四年孟献子言于公曰臣闻小国之免于大国也聘而献物于是有庭实旅百朝而献功于是有容貌采章嘉淑而有加货谋其不免也诛而荐贿则无及也今楚在宋君其图之公说十五年春公孙归父防楚子于宋　公孙归父去年会齐侯今年又会楚子其専甚矣会于宋以宋被楚围将以平宋楚因以自谋而荐贿也鲁以千乘之国不能自植立而至为此谋又使其臣得以専恣不亦谬乎春秋连书之所以志鲁之君弱臣强而反自屈于蛮荆也】夏五月宋人及楚人平【宋被楚围九月甚急及是而始平平谓平和之也宋华元以情告急于楚子反感动子反子反亦以情告之扵是退三十里而盟二子平二国差可贤其称人何也公羊以为平者在下也谓二子専之非禀命扵君虽卿亦人之不与之也况华元窃入楚师而劫其将子反将而劫扵敌出扵要盟故君子不贵故书平而不书盟也书宋人及楚人平宋及之也】
　　六月癸卯晋师灭赤狄潞氏以潞子婴儿归【案左氏传潞子婴儿之夫人晋景公之姊酆舒为政而杀之又伤潞子之目于是晋侯伐潞灭之杀酆舒潞赤狄之别种也赤狄有潞氏甲氏潞今潞州潞城县潞娶晋侯之姊非真狄也以婴儿归晋以其所自出也　晋侯因酆舒之罪使林父帅师讨之既执酆舒杀之以正其罪当立君改纪其政而返何乃利狄之土灭潞氏以其君归不仁也经不书林父而书晋师责晋而略狄也】
　　秦人伐晋【秦人伐晋凡三文三年此年襄十一年】
　　王札子杀召伯毛伯【左氏传王孙苏与召氏毛氏争政二人皆王卿士使王子捷即王札子杀召戴公及毛伯卫卒立召襄襄戴公之子果如传所云则王孙苏首恶经何不书恐未必然也　发微以王札子王子札也文误倒耳刘氏云王子札之子故称王札子然皆不可考也召伯毛伯王之卿士王札子人臣也而擅杀之周衰天子失政刑其乱甚矣春秋书之不待贬而罪着矣】
　　秋螽【自六年至今凡三遇秋螽其间水旱迭至宣公不修徳之所致也灾异数而国空匮横敛起而民愈困矣】
　　仲孙蔑会齐髙固于无娄【无娄杞邑公羊作牟娄恐无声之讹也　大夫相会始此也始诸侯自相防后诸侯与大夫防至此大夫与大夫会皆非王事而动以非礼故其流不至于簒夺不止也】初税亩【初谓始行之也税亩履亩而税也井田之法一夫百畆十畆为公田什一而税也今履其私田复十税一始什二而税也故哀公曰二吾犹不足盖始扵此也其后成作丘甲哀用田赋春秋屡书之以讥重敛也】
　　冬蝝生【蝝恱全切又尹绢切　蝗子也始生曰蝝既大曰螽秋方有螽冬又生子盖螽遗子扵僻野又将蕃育圣笔复书惧灾也】
　　饥【经三书饥宣世两书饥十年以大水今年以螽为国不务本无蓄积一遇凶灾则民不聊生而又加以重敛国非其国矣】
　　十有六年【戊辰】春王正月晋人灭赤狄甲氏及留吁【左氏传士会帅师灭赤狄甲氏及留吁铎辰铎辰不寿留吁之属三月献狄俘晋侯请于王戊申以黻冕命士会将中军且为大傅代林父将中军杜氏注甲氏留吁赤狄别种晋士会命卿又为上将书以人贬之也晋既灭潞氏今又并其余党尽灭之无遗亦甚矣其忍也故贬之也晋自邲之失而还志在扵伐狄遂并其地圣笔书之极贬之也】
　　夏成周宣榭火【成周周之东都今洛阳也宣榭公羊曰宣宫之榭也何休曰周宣王之庙也至今不毁者有中兴之功室有东西厢曰庙无东西厢有室曰寝无室曰榭杜氏注讲武屋胡氏曰案吕大临考古图有敦者称王格于宣榭呼内史防命是知宣榭宣王之庙也古者爵有徳禄有功必于大庙示不敢専也榭者射堂之制其堂无室以便射事宣王之庙谓之榭其庙制如榭也　左氏曰人火之也凡火人火曰火天火曰灾　圣人因东周宣榭之火伤圣王之烈既不可得而见并其遗迹亦从而火之所以伤而志之也】秋郯伯姬来归【左氏传出也此年郯伯姬来归成十五年杞叔姫来归皆见出也嫁之时不书归以为媵也春秋内女出亦详书之所以谨男女之际正人伦之本也】
　　大有年【桓弑逆宣夺嫡桓立十八年宣亦立十八年其闲水旱灾变荐臻嵗不絶书桓书有年志嵗稔也宣书大有年志嵗大熟民大足食也皆纪异也盖谓连年凶灾此年方得丰熟民幸足食冝喜而书之以纪其异以见他时之不足可知此圣人言外之微防也】
　　十有七年【己巳】春王正月庚子许男锡我卒【昭公卒灵公立襄二十六年卒于楚】
　　丁未蔡侯申卒　夏葬许昭公　葬蔡文公
　　六月癸卯日有食之
　　己未公防晋侯卫侯曹伯邾子同盟于断道【断直管切又音短杜氏注断道晋地　左氏传晋侯使郤克徴会于齐齐顷音倾公帷妇人使观之郤子登妇人笑扵房献子怒出而誓曰所不此报无能渉河郤子至请伐齐晋侯弗许请以其私属家众也又弗许齐侯使髙固晏弱蔡朝南郭偃及敛盂髙固逃归晋师还　齐顷侮晋使固可罪何却子之怒而不能已乱反甚之耶姑假同盟之礼约诸侯共伐齐也】
　　秋公至自会　冬十有一月公弟叔肸【许乙切】卒【宣公子赤之庶兄而杀之以夺其位叔肸非之终身不食其禄其不去者以兄弟之亲不可絶也书之曰公弟眀其得弟之道以叔肸得弟之道则宣之为兄而不兄可知矣其称字贤之也故取贵扵春秋公子为正大夫而书卒贵也不为大夫而书卒贤也】
　　十有八年【庚午】春晋侯衞世子臧伐齐【左氏传晋侯卫太子臧伐齐至于阳谷齐侯防晋侯盟于缯以公子彊为质扵晋晋师还蔡朝南郭偃逃归　齐顷召乱晋却克私怒逞兵春秋据事书之齐晋之罪自见也卫世子也而帅师防诸侯以伐人国不言及者罪之也】
　　公伐杞　夏四月　秋七月邾人戕鄫子于鄫【戕杀也自内曰弑自外曰戕邾人徃时甞执鄫子用之鄫不能复天子不能诛今又直入鄫国戕鄫子纵恣暴虐甚矣非乱世曷至是哉书于鄫责鄫之臣子不能拒难也】
　　甲戌楚子旅【谷梁作吕】卒【时楚子僣王降称子狄之也此圣笔所削也五等诸侯卒称爵正也葬称公从臣子词也若吴楚之僣春秋絶之辟其僣称之号民之惑故不书葬书卒以其与中国同防盟也时齐晋伯业衰楚庄能诛叛讨贰因而伤其卒而志之也楚庄卒共王立襄十二年卒】
　　公孙归父如晋【左氏传公孙归父以襄仲之立公有宠欲去三桓以张公室与公谋而聘扵晋欲以晋人去之　时三家强盛归父谋去之固善而不知其本已之不正安能正人以正国家况事晋未久岂能保其必信而假之以力哉】
　　冬十月壬戌公薨于路寝归父还自晋至笙遂奔齐【左氏传公薨季文子言扵朝曰使我杀适立庶以失大援仲也夫臧宣叔怒曰当其时不能治也后之人何罪子欲去之许请去之遂逐东门氏子家还及笙坛帷复命于介既复命袒括髪即位哭三踊而出遂奔齐书曰归父还自晋善之也　归父还自晋至鲁竟外闻君薨而家逐不容扵不奔也盖宣公以仲遂援立之功而爱归父用之太専故疾之者众徒以公庇之未能谁何也今闻君薨而不敢复命亟去而之齐以逃罪也奔不言出在外也】


　　读春秋编卷七
　　钦定四库全书
　　读春秋编卷八　　　　　　宋　陈深　撰
　　成公【名黒肱宣公子諡法安名立政曰成定王十七年即位】
　　元年【辛未】春王正月公即位【张氏曰虽无王命有父命故书】
　　二月辛酉葬我君宣公
　　无冰【礼记月令仲春献羔开氷今二月书无氷盖冬温无氷可藏至二月献羔无以唘氷而庙荐故书以志之洪范豫恒燠若谓舒之罚常燠也经书无氷三盖常燠也此则成公幼弱政事舒缓政在三家公室不张其兆见矣】
　　三月作丘甲【作者创始为之也谓变古之常制而始作之也丘甲赋丘为甲也周礼九夫为井四井为邑四邑为丘十六井四丘为甸出长毂一乗甲士三人歩卒七十二人此甸所赋也胡氏传唐李靖曰周兵制一乗歩卒七十二人甲士三人以二十五人为一甲凡三甲共出七十五人然则一丘所出十有八人积四丘具一乗今作丘甲是一甸之中共百人为兵矣盖益兵而増三之一耳按甲士三人者统歩卒七十二人每甲士一人统歩卒二十四人故二十五人为一甲今每甸増二十五人而甸出四甲实一丘出一甲故曰作丘甲成公初年而变法増赋民困于暴敛矣故圣笔特书作之一字以恶之也】
　　夏臧孙许及晋侯盟于赤棘【杜氏注赤棘晋地　初公孙归父与宣公谋去三桓聘于晋使还公薨惧而奔齐三桓用事怒齐纳归父闻齐将出楚师故臧孙许又惧晋讨逺寻盟于赤棘书及者鲁所欲也汲汲而求盟故眀年鞌之战用晋师焉】
　　秋王师败绩于茅戎【左氏传晋侯使瑕嘉平戎于王单襄公如晋拜成刘康公王季子也徼戎戎平还要其不偹将遂伐之叔服周内史曰背盟而欺大国此必败背盟不祥欺大国不义神人弗助将何以胜不听遂伐茅戎三月癸未败绩于徐吾氏茅戎之别　王师败而不先言战以王者至尊天下莫之敢亢而况戎乎不言战所以存尊君之义也王者有征无战今王无徳以来逺人徼戎致败是自败之道也故不讳败而书之因以示戒也】
　　冬十月
　　二年【壬申】春齐侯伐我北鄙【案左氏传齐侯伐我北鄙取龙遂南侵及巢丘　经不书失邑略之也齐纳归父而三家怒及鲁盟晋而齐益疑故首来伐未几有鞌之战胡氏谓同为愤兵皆非义也】夏四月丙戌衞孙良夫帅师及齐师战于新筑衞师败绩【齐以伐鲁之师南侵卫亦使孙良夫石稷将侵齐与齐师遇石稷欲还孙子不可遂战于新筑而败经书及齐师以卫主之也盖良夫不能全师爱民不从石稷之言必进而战致败君众几防身辱国故以卫主之而辠良夫也齐侯自将而不曰齐侯不与卫大夫之敌齐侯也】
　　六月癸酉季孙行父【丈子】臧孙许【宣叔】叔孙侨如【宣伯】公孙婴齐【仲氏】帅师会晋郤克【献子】衞孙良夫【昭子】曹公【宣】子首及齐侯【顷】战于鞌齐师败绩【鞌齐地鲁四卿并将逾制甚矣圣笔首详书之以志其僣晋侯以郤克之怒许二臣之请毒民役众非盟主不得已而用兵也四大夫擅命请兵交怨邻国以肆其愤岂人臣之道僣窃之祸启矣齐顷骄恣致四国之师师败而幸免焉经例以受伐者为主此战虽齐自取而不主齐者以四国骋憾残民故主之以为愤兵之戒也】
　　秋七月齐侯使国佐如师己酉及国佐盟于袁娄【鞌之战齐师败齐侯幸免晋师逐齐侯齐侯使国佐齐大夫如师请平鞌去齐五百里袁娄去齐五十里而及国佐盟齐亦窘甚矣诸侯之师迫人扵此而受赂以盟其亦异扵召陵之役也召陵则经书曰来盟于师盟于召陵楚人自服而求盟也此则经书曰使国佐如师虽曰齐侯哀鸣请服国佐之来将以赂免非服之也而晋之命之不以礼为国佐所折揖而去之郤克扵是胅音舜鲁卫之使以其辞而为之请然后许之逮于袁娄而与之盟故经书及见汲汲欲盟者晋也反以晋人及之吁国佐一言使四国大夫汲汲追与之盟辞之不可已者如此郤克以雪见笑之愤会四国之大夫一战胜齐反鲁卫侵地不为无功而春秋绌之恶其以大夫而専征伐挟主盟之势战胜胁迫而要赂以力而不以礼也】
　　八月壬午宋公鲍卒【文公卒共公立成十五年卒】
　　庚寅衞侯速卒【穆公卒定公立成十四年卒】
　　取汶阳田【取者非其有而取之也汶阳汉志鲁国汶阳县今兖州泗水县东南有汶阳故城汶阳田本鲁田也齐归而与之不曰归而曰取盖因晋胜齐齐不得已而归之如赂焉非其志也齐甞侵而有之晋命归之其得之之易犹取之也不曰取之齐者本非齐地也】
　　冬楚师郑师侵衞【卫从晋伐齐故楚侵之郑楚与国故以师防俱称师见其众也卫有穆公之防郑卫同姓从荆楚而伐防其罪可知不书及与楚同贬也而又书楚于郑上见楚主兵郑服乎楚而听其役也圣笔直书而罪自着矣】
　　十有一月公防楚公子婴齐于蜀【蜀鲁地泰山博县西北有蜀亭左氏传楚侵卫遂侵我师于蜀经书侵卫不书侵我与师于蜀止书公会楚公子婴齐于蜀何耶书其重者尔莫重乎以中国诸侯降班而下与外裔之大夫会也公既惧楚与其大夫为蜀之防遂率诸侯凡十一国与之同盟自是郑専事楚晋不得宋由公即楚故也先书公会楚公子婴齐于蜀以眀诸国弃晋从楚公之由也】丙申公及楚人秦人宋人陈人衞人郑人齐人曹人邾人薛人鄫人盟于蜀【左氏传楚侵及阳桥鲁地孟孙请徃赂之公衡为质以请盟楚人许平十一月公及楚公子婴齐蔡侯许男秦右大夫说宋华元陈公孙寜卫孙良夫郑公子去疾及齐国之大夫盟于蜀卿不书匮盟也扵是乎畏晋而窃与楚盟故曰匮盟蔡侯许男不书乗楚车也谓之失位程氏曰楚为强盛凌轹中国苟能保固疆圉要结邻好岂有不能自存之理乃惧而服从与之盟约故皆称人以见其衰弱责诸侯则鲁可知矣　春秋鲁史也故先书公次书楚主盟者也婴齐贬称人以楚僣王黜之不同与列国诸国大夫亦称人责其不能保固疆圉以事晋畏楚而服之是从夷也故极贬之】
　　三年【癸酉】春王正月公会晋侯宋公衞侯曹伯伐郑【去年公与郑为蜀之盟鲁宋卫曹咸在焉言犹在耳今又从晋伐之何耶与郑盟为楚也今伐之从晋也反覆若此盟不足以固信矣虽然圣人未甞不欲与中国而攘荆楚故盟于蜀则人之诸侯从晋伐郑则书爵焉伐之者以郑附楚也晋徒知郑从楚而不知十一国亦窃与楚盟晋虽或知之以其众难以尽罪之也故先问首从楚之郑约鲁宋卫同伐之以警其余也经书爵者亦以许晋此役俾诸侯有所惧不致靡然尽从楚也宋卫有防去衰绖而从金革不称子而称爵着其恶也讥宋卫则公与诸侯之非自可见矣】
　　辛亥葬衞穆公
　　二月公至自伐郑【公昨畏楚而盟今附晋而伐未逾时而至以危之岂非公贰心晋楚有危之道也】
　　甲子新宫灾三日哭【刘绚曰新宫宣公之宫也不曰宣宫者神主未迁也丹桓宫楹刻桓宫桷皆称諡此不称知主未迁也宫告成方新主未迁祭未举故但称新宫庙灾而哭礼也为神灵之所止人情所冝哀今主未入遇灾而哭此何礼哉宣公簒逆所立不正已薨获免矣故庙成而燬天意所絶以其不可从祀也】
　　乙亥葬宋文公【左氏传宋文公卒始厚葬用蜃炭烧蛤为炭益车马多埋车马始用狥周人从葬椁有四阿四注椁也孔氏曰周礼匠人云殷人四阿重屋阿栋也四角设栋也棺有翰桧翰旁设桧上饰皆王礼君子谓华元乐举扵是乎不臣臣治烦去惑者也是以伏死而争今二子者君生则纵其惑死又益其侈是弃君扵恶也何臣之为　胡氏以经不见葬之厚然圣笔至七月方书葬见其用天子七月而葬之礼其僣侈可知矣】
　　夏公如晋【左氏传夏公如晋拜汶阳之田　鲁复汶阳之田特书曰取足以见疆场之令不出于王矣鲁归田以晋力故徃拜赐其重如此后年晋使韩穿来言汶阳田夺而归之扵齐有以知晋之无以令天下矣】
　　郑公子去疾帅师伐许【左氏传许恃楚许恃从楚而不事郑郑子良即公子去疾伐许许郑皆即楚今郑以许恃楚而不事之故兴此伐以乱治乱圣人恶之又况大夫之専伐乎】
　　公至自晋【公行多不至其书公至自晋讥之也讥其何为至自晋也公自即位不思朝周而徃拜汶阳田而朝晋缪举也经特书以罪之也】
　　秋叔孙侨如帅师围棘【左氏传取汶阳之田棘不服故围之杜氏注棘汶阳之邑在济北虵丘县胡氏传复故地而民不听命至命上将用大师盖鲁扵是时初税亩作丘甲税役日重矣棘虽复归故国所以不愿为之氓也成公不知薄税敛轻力役修徳政以来之而肆其兵力虽得之亦必失之矣】大雩【鲁雩可也大雩不可也】
　　晋郤克衞孙良夫伐廧【音详】咎【音臯】如【杜氏注廧咎如赤狄别种也左氏传伐廧咎如讨赤狄之余也廧咎如溃上失民也上失民也此传释经之文而经无廧咎如溃四字盖经阙此四字宣十五年晋灭赤狄潞氏其余散入廧咎如故讨之大夫国氏亦以讥其専伐耳】
　　冬十有一月晋侯使荀庚来聘卫侯使孙良夫来聘丙午及荀庚盟丁未及孙良夫盟【左氏传晋侯使荀庚来聘且寻盟卫侯使孙良夫来聘且寻盟丙午盟晋丁未盟卫　泰山孙氏曰此公及荀庚孙良夫盟也不言公者二子伉也二子来聘不能以信相亲反要公以盟非伉而何故言聘言盟以恶之】
　　郑伐许
　　四年【甲戍】春宋公使华元来聘【左氏传通嗣君也杜氏注盖宋共公初即位故】三月壬申郑伯坚卒
　　杞伯来朝【左氏传归叔姬故也杜氏注将出叔姬先修朝礼言其故】
　　夏四月甲寅臧孙许卒
　　公如晋【左氏传公如晋晋侯见公不敬季文子曰晋侯必不免诗曰敬之敬之天惟显思命不易哉夫晋侯之命在诸侯矣可不敬乎杜氏注敬诸侯则得天命张洽曰晋景公胜齐而骄鲁欲叛之也】葬郑襄公
　　秋公至自晋【左氏传公至自晋欲求成扵楚而叛晋季文子曰不可晋虽无道未可叛也国大臣睦而迩扵我诸侯听焉未可以贰史佚之志有之曰非我族类其心必异楚虽大非吾族也其肯字我乎公乃止】
　　冬城郓【任公辅曰鲁西邑东郡廪丘东有郓城即西郓后汉志　廪丘今济南府郓城县　杜氏注公欲叛晋故城而为备　鲁有二郓此近晋者也】
　　郑伯伐许【左氏传郑公孙申帅师疆许田许人败诸展陂许地郑伯伐许取鉏任泠敦之田程氏传称郑伯见其不复为防以吉礼从戎何氏注防未逾年称伯者时乐成君位亲自伐许故如其意以着其恶】五年【乙亥】春王正月杞叔姬来归【谷梁传妇人之义嫁曰归反曰来归陆氏纂例曰郯伯姬杞叔姬不书嫁而书出或嫁时夫未为君也胡氏曰春秋扵内女其归其出録之详者重人伦之本以为世戒也】
　　仲孙蔑如宋【左氏传孟献子如宋报华元也前年宋华元来聘】
　　夏叔孙侨如防晋荀首于谷【公羊首作秀杜氏注谷齐地左氏传晋荀首如齐逆女故宣伯即侨如餫诸谷野馈曰餫运粮馈之　大夫之擅相与防志其専也】
　　梁山崩【杜氏注梁山在冯翊夏阳县北今同州韩城县有禹贡梁山左氏传梁山崩晋侯以传中恋反驿也召伯宗伯宗辟音避重遇重载之车使之避已曰辟传重人曰重载之人待我言车重行迟若待我回避不如防之速也防邪出问其所曰绛人也问绛事焉曰梁山崩将召伯宗谋之问将若之何曰山有朽壤而崩可若何国主山川故山崩川竭君为之不举不举乐降服乗缦车无文饰彻乐出次舎扵郊祝币太祝陈玉帛礼神史辞太史修言辞以谢过以礼焉其如此而已虽伯宗若之何伯宗请见不可遂以告而从之公羊传梁山崩记异也外异不书此何以书为天下记异也胡氏曰绛人之语扵礼文备矣古之遭变异而外为此文者必有恐惧修省之心主于内若成汤以六事检身髙宗克正厥事宣王侧身修行欲销去之是也徒举其文而无实以先之何足以弭灾变乎夫国主山川至扵崩竭当时诸侯未闻有戒心而修徳也故自是而后六十年间弑君十有四亡国三十二其应亦憯矣春秋不眀着其事应其事应具存其可忽诸襄陵许氏曰山崩之嵗定王崩周室日衰又二年而吴兵始犯中国卒与晋争盟于黄池王伯道衰】
　　秋大水【隂盛邪胜之所致也】
　　冬十有一月己酉天王崩【定王也鲁不防不书葬】
</div>
    <div class="pagination">
<a href="读春秋编_page8.html">上一页</a><span>...</span><a href="读春秋编_page4.html">4</a><a href="读春秋编_page5.html">5</a><a href="读春秋编_page6.html">6</a><a href="读春秋编_page7.html">7</a><a href="读春秋编_page8.html">8</a><span class="current-page">9</span><a href="读春秋编_page10.html">10</a><a href="读春秋编_page11.html">11</a><a href="读春秋编_page12.html">12</a><a href="读春秋编_page13.html">13</a><a href="读春秋编_page14.html">14</a><span>...</span><a href="读春秋编_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
