<!DOCTYPE html>
<html>
<head>
    <meta charset="UTF-8">
    <title>春秋本义 - 第 8 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋本义 - 第 8 页/共 42 页</h1>
    <div class="content">　　孙氏曰下言十有一月则城向在十月矣髙氏曰春秋有二向此我之邑木讷赵氏曰隐二年莒所入之向也计其后为莒所灭地在鲁莒境上故城之鲁莒之争自城向始未详孰是义见隐七年城中丘此虽得时然违王制而劳民力故书○存耕赵氏曰郑之伐既疲民于锋镝向之城复役民于畚锸终歳勤动民不得休息黄氏曰左氏曰书时也谓城以冬也自汉儒言三正而杜预谓周之冬今之秋诸家遂一变其説反以为讥非时不知周之改正不过以建子之月行朝飨之礼以示不沿商也天之四时岂可改也哉天岂以周建子而改冬为春也哉
　　十有一月衞侯朔出奔齐
　　左氏曰初衞宣公烝于夷姜生急子属诸右公子为之娶于齐而美公取之生寿及朔属寿于左公子夷姜缢宣姜与公子朔搆急子公使诸齐使盗待诸莘将杀之寿子告之使行不可曰弃父之命恶用子矣有无父之国则可也及行饮以酒寿子载其旌以先盗杀之急子至曰我之求也此何辠请杀我乎又杀之二公子故怨惠公十一月左公子泄右公子职立公子黔牟惠公奔齐愚谓衞朔之奔兆于宣公鸟兽行杀二子之时而成于朔为诸侯之后盖朔之君衞五年矣使能治其国家尚足以盖前人之愆而父丧未葬伐纪伐郑观春秋所书莫非悖乱之事其失国也宜义又见十五年郑突奔蔡○君举陈氏曰此衞人立公子黔牟而后出奔则其但书奔何以为自失国也春秋之法苟其道足以失国虽有篡公子亦以自致之文书之是故衞立黔牟而朔出蔡人立东国而邾出郕人立君而朱儒出书奔而已矣
　　十有七年春正月丙辰公会齐侯纪侯盟于黄
　　杜氏曰黄齐地左氏曰平齐纪也邦衡胡氏曰五年齐郑如纪谋欲袭之十三年纪与齐战齐纪之憾深矣公为黄之会以平之存耕赵氏曰鲁不量己之力不足以敌齐而轻挟纪以为战今不知己之力不足以平齐而轻会齐以为盟义又见隐元年盟于蔑○髙氏曰纪惧齐之见图每为之备而齐人多诈故为此盟示之以不疑俾之弛怠而不我虑是以寻盟既退鲁遂与齐战于奚二年齐遂迁纪之三邑足以知盟之无益而攻伐随之矣
　　二月丙午公及邾仪父盟于趡【趡翠轨切及左氏作会陆氏曰或作及故知误也】
　　杜氏曰趡鲁地义见隐元年盟于蔑○戴氏曰隐公初与邾盟于蔑其后躬自伐邾桓公今与邾盟于趡未数月即与宋衞伐邾
　　夏五月丙午及齐师战于奚【谷梁作郎公羊无夏字阙文也】
　　杜氏曰奚鲁地愚谓齐擅兴师其恶可知矣然鲁遽与战则过矣故髙氏曰二国春方盟会而夏遽交战彼与师而来则鲁宜有以谕之凡战由主人主人服辠则不战矣此书及齐人战于奚又辠鲁也○存耕赵氏曰春盟而夏战盟非信盟战非义战也孙氏曰庄九年及齐师战于干时僖二十二年及邾人战于升陉皆此义也
　　六月丁丑蔡侯封人卒
　　义见隐三年宋公卒
　　秋八月蔡季自陈归于蔡
　　季杜氏曰封人弟即献舞也何氏曰献舞之兄前説近是谷梁曰自陈有奉焉尔愚谓封人有子无子弗可考今据经而论季以弟而倚陈归国是不有天子与先君之命也
　　癸巳葬蔡桓侯
　　杜氏曰三月而葬速义见隐三年葬宋穆公此称本爵为得正但为私諡书耳○王氏曰隐八年经蔡侯考父卒葬称宣公宣十七年蔡侯申卒葬称文公其后书葬皆称公者若葬景公灵公平公昭公唯封人卒葬称桓侯案左氏桓侯而下有哀侯景侯灵侯平侯昭侯盖蔡人諡其君或公或侯两称之耳邦衡胡氏曰生有黜陟没有諡王者柄此以别臣下贤不肖而使人有劝惩也晋侯仇卒于平王之时諡曰文侯以諡加本爵足以知命于天子也是后周益衰诸侯没者不复请諡于王五等壹称公乃臣子之自諡此称侯者亦臣子自諡尔书者见其称公称侯皆臣子私为之也万人杰问蔡桓侯文定以为蔡季之贤知请諡如何朱子曰只是文谈
　　及宋人衞人伐邾
　　莘老孙氏曰邾前年来朝又此年盟于趡今遽帅二国之人伐亲附者所以见会盟无信而朝事不暇强大纵横而弱小见陵也义又见隐二年郑伐衞○张氏曰桓公春与齐邾盟既而皆背之战奚伐邾并见于一年之中反顾前日刑牲诏神玉帛交错如敝屣盖其为人渎信而好盟不仁而佳兵人理灭矣宜其不逾年而见杀于齐也
　　冬十月朔日有食之
　　赵氏曰不书曰或史有阙或传写误义见隐三年
　　十有八年春王正月公会齐侯于泺公与夫人姜氏遂如齐【泺卢笃切又力角切公羊无与字盖阙文】
　　杜氏曰泺水在济南歴城县西北入济公本与夫人俱行至泺公与齐侯行会礼故先书防于泺既会而相随至齐故曰遂左氏曰公将有行遂与姜氏如齐申繻曰女有家男有室无相渎也谓之有礼易此必败公会齐侯于泺遂及文姜如齐齐侯通焉公谪之以告孙氏曰易称女正位乎内男正位乎外男女正天地之大义也今桓公不能内正夫人之位而与之外如强齐以致弑逆宜哉○康侯胡氏曰案齐诗恶鲁桓微弱不能防闲文姜至使淫乱为二国患为乱者齐姜而春秋辠桓公治其本也易曰夫夫妇妇而家道正夫不夫则妇不妇矣干者夫道也以乘御为才坤者妇道也以顺承为事易着于乾坤述其理春秋施于桓公见其用
　　夏四月丙子公薨于齐丁酉公之丧至自齐
　　杀而书薨义同隐公杜氏曰不言戕讳之也谷梁曰其地于外也左氏曰丙子享公使公子彭生乗公公薨于车鲁人告于齐曰寡人畏君之威不敢宁居来修旧好礼成而不反无所归咎恶于诸侯请以彭生除之齐人杀彭生愚谓鲁轨篡弑天子不征诸侯不讨鲁人戴之为君彼自恃其无谁何也于是党乱贼淩小国背盟结怨黩武残民不奔王丧怠忽宗祀成乱取赂俨朝同列身既不正家遂莫齐卒殄于淫妇之祸夫姜氏诸儿之恶不待言而着矣然自作孽者幸免王诛难违乎天矣春秋比书十八年之事而终之以此有以为永鉴哉○张氏曰鲁君见弑有二在内则不书地以存其实在外则不容不书其地而以上下文见之此先与夫人姜氏如齐而明年书夫人孙于齐又庄公不书即位虽不明书齐人戕公而桓公之不得其死已昭然矣盖本国之事书之与他国同则非所以见尊君亲上之意是以桓公见杀不得不讳又当不没其实以示后世之传信故曰婉而成章也愚谓此亦旧史之法仲尼因之云耳
　　秋七月
　　冬十有二月己丑葬我君桓公
　　杜氏曰九月而葬缓也髙氏曰称我君别外丧也称我君而后举諡臣子之敬辞也义同隐三年葬宋穆公○献可杜氏曰礼诸侯薨请于天子大夫卒諡于君大行受大名小行受小名所以惩恶劝善也周衰诸侯变古易常是以外诸侯书葬者九十三内书葬者九岂非谨其礼之失邪












　　春秋本义卷五
<经部,春秋类,春秋本义>
　　钦定四库全书
　　春秋本义卷六　　　　　元　程端学　撰
　　庄公【名同桓公子】
　　元年春王正月
　　义见隐元年○公羊曰公何以不言即位隐之也谷梁曰先君不以道终则子不忍即位也刘氏曰即位授受之道也先君不以道终而子即位是无恩于先君也莘老孙氏曰继弑而不行即位者三庄之继桓桓见弑于齐也闵之继子般般见弑于庆父也僖之继闵闵见弑于庆父也大意已见桓公即位
　　三月夫人孙于齐
　　夫人文姜庄公母也不称姜氏阙文也朴乡吕氏曰前书夫人姜氏遂如齐则今孙于齐者即如齐之姜氏前目后凡也未详信否公羊曰内讳奔谓之孙杜氏曰犹孙让而去康侯胡氏曰桓公之弑姜氏与焉为臣子者义不共戴天矣胡氏曰文姜之恶甚矣臣子虽不能讨王法其可不诛乎愚谓鲁不能讨而纵之奔齐则鲁无臣子庄公无政天王无法姜氏自此淫奔愈无忌惮矣○赵氏曰妇人而有与弑其夫之嫌则子不得母之檀弓曰不为伋也妻者是不为白也母今姜氏失妇道矣子不得以为母臣不得以为君
　　夏单伯逆王姬【逆左氏作送公羊谷梁作逆叶氏曰左氏误作送王姬遂以为王之卿如祭伯然果尔即当书天王使单伯送王姬杜预以为既命鲁为主不言使非是不如公谷得经之正张氏曰筑馆在秋如单伯果以天子大夫送王姬必俟馆成之后方至岂得预书之】
　　伯字也谷梁曰命大夫故不名也张氏曰逆迎也王姬桓王女庄王妹也公羊曰单伯者何吾大夫之命乎天子者也逆之者何使我主之也天子嫁女于诸侯必使同姓诸侯者主之谷梁曰其义不可受于京师也躬君弑于齐使之主婚姻与齐为礼其义固不可受也莘老孙氏曰鲁主王姬之婚且使大夫者逆而为之主常事耳皆不当书而书者桓公见弑于齐仇雠未复而庄公又见在衰绖之中天子乃于此时使之主王姬之婚又与仇雠之国为礼书之以见天王不当使鲁不当受而单伯不当逆也○髙氏曰鲁不能诉于天王已无臣子之道在谅闇之中而修嘉好之礼天下固多同姓之国矣何必在鲁是鲁人黙顺王命防王于不义也张氏曰齐乃寝苫枕戈不可同天之雠而与之主婚见鲁之君臣无复雠之心而三纲至是絶矣愚谓齐襄戕杀鲁桓天王当絶其婚而讨其辠既不能然又使鲁主之周之不能令诸侯也宜哉
　　秋筑王姬之馆于外
　　张氏曰筑馆所以待王姬之舎以俟齐之逆也然鲁主王姬非一前此必有其所今特筑于外者知衰麻哭泣不可杂于吉事故筑于外也然桓公弑于齐未及一年其创钜痛深当百倍于先君正终之日又可以于外为安命国人以筑齐王姬之馆欤春秋所以着其忘父亲雠之辠也○莘老孙氏曰仇雠未复庄公之丧未除而天王遽使鲁主婚天王则已失礼矣为庄公者当辞于天王期于得请而后已于是之时非无同姓之诸侯也非无无丧之邻国也盖庄公未之辞耳君父之雠未复俨然在衰绖之中遽释怨解仇与之为婚姻之主圣人以庄公事君不尽其诚居丧不致其哀忘君父而交仇雠舎衰绖而亲弁冕虽筑馆以示变然不能救其辠也叶氏曰知其不可而为之者也
　　冬十月乙亥陈侯林卒
　　义见隐三年宋公卒
　　王使荣叔来锡桓公命
　　孙氏曰不书天者脱之杜氏曰荣叔周大夫荣氏叔字锡赐也追命桓公襃称其德苏氏曰命之以策也孙氏曰赏以劝善罚以惩恶善不赏恶不罚天下所以乱桓弑逆之人庄王生不能讨死又追锡之则庄王之为天子可知也○赵氏曰宠篡弑以渎三纲也髙氏曰礼诸侯嗣位三年丧毕以士服朝天子天子锡之黼冕圭璧然后归以临其民谓之受命桓以篡弑未尝入朝未尝受命今王命鲁主婚故追锡桓公以宠之且鲁桓已葬矣因鲁之自諡而锡之尤为非礼叶氏曰鲁诸公皆不闻免丧朝王之事而庄公书王使荣叔来锡桓公命文公书天王使凡伯来锡公命成公书天子使召伯来赐公命凡三见桓公未尝朝王受命而追锡之文公未尝终丧朝王而先锡之成公未有功德而加锡之皆有为而书周官典命上公九命侯伯七命子男五命其国家宫室车旗衣服礼仪皆视其命数为节此先王五等诸侯之辨也秦襄公当犬戎之难以兵佐周东迁平王赐之岐以西之地为诸侯受显服其大夫作终南之诗以美之此始封为诸侯者也鲁僖公能遵伯禽之法牧于坰野鲁人尊之季孙行父请命而史克作颂此有功德而加命者也桓文成公皆见于经而僖公独不见何也凡春秋合礼则以为常事不书桓文成公之命皆礼之不宜有也可见春秋之法
　　王姬归于齐
　　康侯胡氏曰鲁主王姬之嫁旧矣在他公时常事不书此独书者以归于齐故也逆于京师馆于外书归于齐而后忘亲释怨之辠着矣
　　齐师迁纪郱鄑郚【郱蒲丁切鄑子斯切郚音吾】
　　杜氏曰齐欲灭纪故徙其三邑之民而取其地郱在东莞临朐县东南郚在朱虚县东南鄑北海都昌县西有訾城康侯胡氏曰以师迁之者见纪民犹足与守而齐人强暴用大众以廹之为已属也愚谓邑者天子所封有故而迁民邑者天子之事也而诸侯僭之况非有辠而欲吞其国乎齐襄之恶大矣○髙氏曰纪与齐乃同姓之国况天子娶后于纪而王姬又归于齐岂无亲亲之爱今乃背黄之盟一举而迁三邑盖自是遂灭纪矣朴乡吕氏曰经之书迁者九而义有二焉有强人而迁之者有欲自迁者若齐师迁纪郱鄑郚宋人迁宿齐人迁阳此强而迁之也邢迁于夷仪衞迁于帝丘许迁于叶于白羽于容城蔡迁于州来此其自欲迁者也凡书迁与书取异取者取其土地尔未若迁其民之酷也迁其民则父子兄弟离散而人失其常居恃众以迁纪之民此圣人所以深疾之欤
　　二年春王二月葬陈庄公
　　义见隐三年葬宋穆公
　　夏公子庆父帅师伐于余丘
　　庆父庄公庶兄共仲也孙氏曰于余丘附庸国东莱吕氏曰夷国也若于越然未详孰是张氏曰庄公是时年才十五庆父得政以制一国之权军政之本既失而权移于下以成异日子般篡弑之祸故春秋详书以讥之戴氏曰孟氏之孽基于此义又见隐二年郑伐衞○许氏曰当庄公初鲁未有以胜齐则当休兵息民蓄德修政以俟有闲舎堂堂之雠国弗图而用师伐于余丘知庄公之无志康侯胡氏曰鲁在春秋中见弑者三君其贼未有不得鲁国之兵权者翚弑隐公庆父弑子般闵公公子遂杀恶及视夫岂一朝一夕之故哉
　　秋七月齐王姬卒
　　公羊曰曷为录焉我主之也檀弓曰齐告王姬之丧鲁庄公为之大功或曰由鲁嫁故为之服姊妹之服孙氏曰庄公忘父之雠既主其嫁又主其卒不子之甚也○康侯胡氏曰王姬何以书比内女为之服也庄公于齐王姬厚矣如不共戴天之念何此所谓不能三年之丧而缌小功之察也莘老孙氏曰鲁与天王同姓天王之女下嫁诸侯者多鲁主之然而十二公二百四十二年之久王姬之归书之最备者齐王姬也单伯之逆筑馆于外王姬之归王姬之卒见于春秋者凡四春秋常事不书而齐王姬之事书之备者所以见庄公尽礼于仇雠而无恩于先君也辠之大则书之备恶之积不可掩也
　　冬十有二月夫人姜氏防齐侯于禚【诸若切公羊作郜】
　　杜氏曰禚齐地左氏曰书奸也愚案周礼司马九伐之法内外乱鸟兽行则灭之齐襄之恶不容诛矣姜氏与弑而淫纵如此则庄公之不能齐家治国王法之不行于天下举可见矣○赵氏曰姜氏齐侯之恶着矣亦所以病公也曰子可以制母乎夫死从子通乎其下况国君乎君者人神之主风教之本也不能正家如正国何若庄公者哀痛以思父诚敬以事母威刑以驭下车马仆从莫不俟命夫人徒往乎夫人之往也则公哀敬之不至威命之不行也朱子曰诗南山雄狐前二章刺襄公居髙位而行邪行后二章刺鲁桓娶妻使之得穷其欲载驱刺文姜乘此车而来会襄公敝笱比庄公不能防闲文姜猗嗟极道庄公威仪技艺之美而不能以礼防闲其母叶氏曰诗言其情春秋着其法
　　乙酉宋公冯卒
　　义见隐三年宋公卒
　　三年春王正月溺会齐师伐衞
　　莘老孙氏曰不言帅师师少也谷梁曰恶其会仇雠而伐同姓义又见隐二年郑伐衞○胡氏曰将纳朔也何以知之桓十六年衞侯朔出奔齐庄五年冬公会齐宋陈蔡伐衞卒纳朔焉
　　夏四月葬宋庄公
　　义见隐三年葬宋穆公
　　五月葬桓王
　　王氏曰缓也天子七月而葬同轨毕至杜氏曰桓公十五年三月王崩七年乃葬故曰缓髙氏曰平王之崩求赙于诸侯然后克葬至于桓王崩七年乃葬者盖承诸侯背叛王师伤败之后力益不足矣圣人书之以着天下臣子之辠黄氏曰周之事势可知
　　秋纪季以酅入于齐【酅户圭切】
　　杜氏曰季纪侯弟酅纪邑在齐国东安平县张氏曰郓州之境左氏曰纪于是乎始判孙氏曰诸侯母弟未命者皆字蔡叔蔡季之类是也酅天子所封非纪季可得而有齐欲并纪季忘兄之亲取兄之邑以事齐其恶可知也○献可杜氏曰古之邦国分授疆土小大相维协和亲此一德以尊天子为之屏翰末世大偪小众暴寡以至灭亡王不能正故春秋详书之
　　冬公次于滑【乎八切公羊谷梁作郎】
　　谷梁曰次者止也杜氏曰滑郑地在陈留襄邑县西北张氏曰或曰滑州也常山刘氏曰诸侯非王命不出境卿大夫国政所属兵师民命所系凡非王命迁延次舎必详录之以正非法○刘氏曰曷为或以事书或不以事书以事书者止之以事者也不以事书者止之不以事者也君举于政师举于义止不以事者乱之道也
　　四年春王二月夫人姜氏享齐侯于祝丘【享公羊谷梁作飨】杜氏曰享食也祝丘鲁地两君相见之礼非夫人所用义又见二年会于禚皆淫乱也享甚矣○康侯胡氏曰享所以训恭俭也两君相见享于庙中礼也牺象不出门嘉乐不野合非两君相见又去其国而享诸侯甚矣戴氏曰甚矣文姜之恶也始焉逊于齐犹有所媿中焉会齐侯已无所惧今焉享齐侯其无忌惮甚矣张氏曰假先王之礼为禽兽之行大乱之道也汉人有云淫乱之渐其变为篡鲁人习之三十余年至子般闵公两君见弑圣人作易以闲有家为家人之始垂训逺矣
　　三月纪伯姬卒
　　孙氏曰纪伯姬隐二年纪裂繻所逆内女也礼诸侯絶傍朞姑姊妹女子嫁于国君者尊与已同则为之服大功九月常事也故内女不卒之此书卒者为夏纪侯大去其国齐侯葬纪伯姬起○胡氏曰内女不卒如郯伯姬纪两伯姬宋两伯姬不书卒惟此伯姬宋伯姬书盖为齐侯葬纪伯姬起文也
　　夏齐侯陈侯郑伯遇于垂
　　义见隐四年遇于清○许氏曰齐与陈郑遇垂盖谋取纪是以纪侯见难而去也未详是否
　　纪侯大去其国
　　常山刘氏曰大者纪侯之名生名之者失地也左氏曰违齐难也孙氏曰齐肆吞噬信不道矣纪侯守天子土有杜稷之重人民之众暗懦龌龊不能死难畏齐强胁弃之而去此其可哉○张氏曰案纪之本末自桓五年书齐郑如纪以至庄之元年三年凡关纪之存亡者一一备书之以见齐郑图纪之浅深有渐而卒成于今年也纪之图存虽其闲不能无失然而困于强暴之凌逼委宗社而去之所以责强大闵小弱而寓兴灭继絶之志于言意之表也愚谓齐襄贪肆残忍辠不胜诛矣然助桀为虐者郑伯也为纪侯者苟能修德任贤养民训兵上下一心固守疆土齐人虽众无能为也书曰大邦畏其力孔子曰能治其国家谁敢侮之乃不务此而求援弱鲁结婚夷王邀战为盟何益于国哉己而纪季先去国势遂分兵未接境委宗社弃人民妻不及葬而为髙士之逃世大夫之去国致伯姬见葬于雠人叔姬寄死于齐境国君死社稷之义安在哉经曰纪侯大去其国圣人恻怛之心虽以悯时王之无政强暴之吞齧然纪侯不能为国之意在其中矣
　　六月乙丑齐侯葬纪伯姬
　　陆氏曰葬者臣子之事非由邻国也齐侯并人之国而礼葬其妻是谓豺狼之行而为妇人之仁也愚谓齐侯之恶显矣然齐兵未至纪侯与其臣子弃殡去国使伯姬葬于雠人之手夫妇之恩臣子之情薄矣哉○康侯胡氏曰齐襄廹逐纪侯使之去国虽其夫人在殡而不及葬然后襄公之辠着矣髙氏曰齐襄以纪侯自去其国非我显灭之故葬伯姬以示己之恩以泯其迹甚矣齐人之诈也存耕赵氏曰不惟纪无臣子亦以病鲁不亲亲也献可杜氏曰春秋之世法度无所禀强暴者恣其贪危亡者无所托纪为齐所灭而伯姬为齐所葬圣人书之恶齐而闵纪也东莱吕氏曰内女不书葬而书葬者三宋共姬纪伯姬与叔姬皆非常也
　　秋七月
　　冬公及齐人狩于禚【禚公羊谷梁作郜】
　　狩见桓四年禚见庄二年孙氏曰父之雠不与共戴天庄公之父亲为齐杀而逺与齐人狩○杜氏曰公越境与微者狩失礼可知存耕赵氏曰狩以奉宗庙教兵守未有入他国而行之者也齐有望诸鲁有大野禚非狩所也康侯胡氏曰庄公于齐无时可通也而与之狩是忘亲释怨非人子矣夫狩者驰骋田猎其为乐下主乎已一为干豆其事上主乎宗庙以为有人心者宜于此焉变矣莘老孙氏曰庄公元年主其婚三年臣会其伐于是又亲与其臣狩盖公不孝而释雠也于此为甚
　　五年春王正月
　　夏夫人姜氏如齐师
　　杜氏曰书奸也戴氏曰齐侯出师在外姜氏往会之故书曰如齐师妇人在兵闲施面目于三军之中岂容以人道责哉愚谓齐侯之恶亦着矣莘老孙氏曰姜氏会齐侯之恶春秋皆据实书之传信后人也或会或享或如师一时之迹不侔而为行之恶则一○康侯胡氏曰曰会曰享犹为之名也至是如齐师羞恶之心亡矣夫人之行不可复制矣春秋书此戒后世谨礼于微虑患于早之意深矣
　　秋郳黎来来朝【郳五兮切公羊作倪黎左氏作犂】
　　公羊曰黎来者何名也其名何微国也常山刘氏曰凡外附庸书名张氏曰案宋仲几云滕薛郳吾役也则郳盖宋之附庸以郳属宋未知信否陆氏曰曹姓子爵挟之后也夷父顔有功于周其子友别封为附庸居于郳曽孙黎来始见春秋数从齐桓尊周室王命为小邾子未详是否杜氏曰东海昌虑县有郳城义见隐十一年滕薛来朝
　　冬公会齐人宋人陈人蔡人伐衞
　　左氏曰伐衞纳惠公也叶氏曰朔虽宣姜所生然诸侯不得再娶则朔不得为嫡子况杀二公子乎义又见隐二年郑伐衞
　　六年春王正月王人子突救衞【正月公羊谷梁作三月】
　　张氏曰王人下士也子突字也莘老孙氏曰衞侯朔谮杀二公子即位数年而见逐于黔牟黔牟在位八年矣去年冬齐帅诸侯之师伐衞而纳朔天王于是使子突救之髙氏曰子突以辞直之师不能胜党恶之诸侯见王命之不行也且王者有征而无救书救以见王室之微矣○贯道王氏曰朔以狗彘之种盗天子土地周公之刑所谓内外乱鸟兽行则灭之者也既失天讨矣及诸侯伐衞纳朔而后出救师吁惜乎其失机也君举陈氏曰救衞无功而后王命益不行于天下矣
</div>
    <div class="pagination">
<a href="春秋本义_page7.html">上一页</a><span>...</span><a href="春秋本义_page3.html">3</a><a href="春秋本义_page4.html">4</a><a href="春秋本义_page5.html">5</a><a href="春秋本义_page6.html">6</a><a href="春秋本义_page7.html">7</a><span class="current-page">8</span><a href="春秋本义_page9.html">9</a><a href="春秋本义_page10.html">10</a><a href="春秋本义_page11.html">11</a><a href="春秋本义_page12.html">12</a><a href="春秋本义_page13.html">13</a><span>...</span><a href="春秋本义_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
