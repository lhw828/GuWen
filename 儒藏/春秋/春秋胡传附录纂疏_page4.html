<!DOCTYPE html>
<html>
 <head>
  <meta charset="utf-8"/>
  <title>
   春秋胡传附录纂疏 - 第 4 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋胡传附录纂疏 - 第 4 页/共 22 页
  </h1>
  <div class="content">
   称师者纪其用众【易本义师兵众也】而立义不同有矜其盛而称师者如齐师宋师曹师城邢之类是也【僖元年诸侯救邢邢迁夷仪诸侯城之经皆书师者美桓公救患之功故録其兵众之盛也】有着其暴而称师者楚灭陈蔡公子弃疾主兵而曰楚师之类是也【昭八年楚公子弃疾帅师奉孙吴围陈冬十月壬午灭陈十一年楚公子弃疾帅师围蔡十一月楚子灭蔡经皆书楚师所以着荆楚擅兴大众以灭中夏诸侯之国诛其暴横冯陵之甚也】有恶其无名不义而称师者次于郎以俟陈蔡及齐围郕之类是也【庄八年师及齐师围郕郕降于齐师仲庆父请伐齐师公曰不可则同围郕者公也经书师次而不言公次书师及而不言公及书师还而不言公至者所以责庄公无名黩武非义勤民讳不书公以贬之也】卫宣继州吁暴乱之后不施徳政固本恤民而毒众临戎入人之国失君道矣书卫师入郕着其暴也【家氏曰卫宣继乱而立不能惩艾革弊以息民保国为事而轻动大众以入人国书以贬之耳此入郕入而弗有也十年齐郑又入郕故知此入之弗有非其力之可以取而不取盖惧强国来讨故虽入之而不敢遂有之耳临川吴氏曰卫与郕皆文王之子所封郕乘乱侵卫已非礼卫又报复而入其国莒入向鲁入极且不可况以师而入兄弟之国乎师者兵师之称周制万二千五百人为军二千五百人为师五百人为旅军师旅三名师在其中故举中以该上下而总名其军旅之众曰师非以二千五百人而言也通防凡用兵将尊师众称某帅师者言将与师轻重敌也将尊师少称将者其重在将也将卑师众称师者其重在师也君将不言帅师者则以君为重此属辞为例之体也然立例为法其义深矣主将三军之命不可不谨择也大众有邦之本不可轻用也民之戴君其尊之如父母君之视民其亲之如子弟子弟之不先父母审矣此立例为法之意也】
　　九月考仲子之宫【公羊传考犹入室也始祭仲子也谷梁传礼庶子为君为其母筑宫使公子主其祭于子祭于孙止程子传诸侯无再娶仲子不得为夫人春秋之初尚以为疑故别宫以祀之考始成而祀也书以见非礼】
　　考者始成而祀也【杜氏曰成宫安其主而祭之服防曰宫庙初成祭之名为考】其称仲子者【仲字子氏】惠公欲以爱妾为夫人隐公欲以庶弟为嫡子【详桓元】圣人以为诸侯不再娶【据公羊】于礼无二适【丁歴反与嫡同】孟子入惠公之庙仲子无祭享之所为【去声】别立宫以祀之非礼也【杜氏曰诸侯无二嫡惠公欲以仲子为夫人隠公成父之志为别立宫也家氏曰隐欲让国于桓故为其母立庙仲子之卒巳乆至是始立庙者隐欲以自明其让国之志耳夫礼必庶子为君而后其母筑宫以祭也又以公子主之君不亲祭尊宗庙也今桓未为君而隐为之筑宫以祭其母此召乱之道也宫庙有定制循其制之常不书非制之礼于是乎书若曰公子允之母非鲁君所宜为之立庙也】故因其来赗而正名之曰仲子之赗因其考宫而正名之曰仲子之宫而夫人众妾之分【扶问反】定矣【不称諡不称夫人不称小君则其为妾明矣】隐公摄让之实辨矣【左氏以隐为摄位谷梁以隐为让国然桓母非夫人则隐桓皆庶子隐长当立非摄也隐欲与桓乃让之也】桓公簒弑之罪昭矣【隐将让桓而桓听翚之譛以弑隐公非簒而何】存则以氏系【音继下同】姓以姓系号【去声下同】没则以諡系号以姓系諡者夫人也【据文姜至自齐如齐及薨皆称夫人姜氏葬祢小君文姜】存不称号没不称諡单举姓字者妾也【诸侯妾母只当以氏系字鲁自成风而后妾母皆称夫人称小君称諡惟定姒以哀未成君不称夫人及小君然亦袭成风敬嬴齐归之例而称諡矣夫人且不当别有諡而况妾乎】凡宫庙非志灾失礼则不书【啖氏曰凡祭祀常事不书失礼及非常乃书愚按谷梁云庶母筑宫而君终则废礼曰妾母不世祭乃庶子为君之礼也戴记称妾袝于妾祖姑乃公子之为大夫士者之礼也若庶子未为君而祭其妾母则固无其礼也礼称女君死则妾为女君之党服摄女君则不为先女君之党服所以防嫡妾之乱也孟子卒则声子摄小君矣仲子先君之妾耳安可为之立宫乎隐公立宫以祭庶弟之母遂啓后世追尊妾母皆援春秋考宫之义圣人特书以着失礼之始厥后成风敬嬴定姒齐归皆以妾母祔庙而不书矣凡经书宫庙若西宫新宫桓宫僖宫则以灾而书作新宫合礼则不书世室屋壊则书新作世室合礼亦不书丹桓宫楹刻桓宫桷过侈非礼则书武宫宫亲尽不当立则书取郜鼎纳于太庙禘于太庙用致夫人大事于太庙跻僖公有事于太庙仲遂卒犹绎非礼皆书凡易世立先君之庙得礼皆不书○刘氏曰谷梁曰考者成之也成之为夫人非也若成之为夫人当曰考夫人子氏之宫今但曰仲子非夫人明矣】
　　初献六羽【左传公问羽数于众仲对曰天子用八诸侯用六大夫四士二夫舞所以节八音而行八风故自八以下公从之于是初献六羽始用六佾也公羊谷梁传初始也程子传成王赐鲁用天子礼乐祀周公后世遂羣庙皆用仲子别宫故不敢同羣庙而用六羽也书初献见前此用八之僣也仲尼以鲁之郊禘为周公之道衰用天子之礼乐祀周公成王之过也】
　　初献六羽者始用六佾也不谓之佾而曰羽者佾干羽之总称也羽以象文徳干以象武功妇人无武事则独奏文乐故谓之羽而不曰佾也【范氏曰佾之言列八人为列羽翟雉之羽舞者所执人执一羽不言六佾言佾则干在其中妇人无武事独奏文乐杜氏曰毎佾人数如其佾数愚按武舞执干干楯也所以扞难文舞执羽翟羽有文也书言舞干羽于两阶盖二者并用孔氏曰羽翳也山海经五采之鸟名翳盖或翟或翳惟取其文耳佾者舞列之名则干羽皆在其中但言羽则舞干不与矣春官乐师有羽舞有干舞籥师祭祀则鼔羽籥之舞司干祭祀舞者既陈则授舞器然则祭祀或文舞武舞并用或止用文舞而不用武舞也】初者事之始【卲子曰初者褒之也以其旧僣八佾也愚按洪范初一曰五行易卦第一爻曰初善者复其初恶者变其初作事者必慎其初故初者肇事之端不可不审也】鲁僣天子之礼乐旧矣是成王过赐而伯禽受之非也用于大【音泰】庙以祀周公已为非礼其后羣公皆僣用焉【杜氏曰鲁唯周公庙得用八而他公遂因仍僣而用之祭统成王追念周公所以勲劳者而欲尊鲁故赐以重祭八佾以舞大夏此天子之乐也明堂位成王以周公为有勲劳于天下命鲁公世世祀周公以天子之礼乐史成王命鲁有天子礼乐者以褒周公之徳也愚按刘氏意林谓鲁惠公之世礼壊乐崩请于周天子命史角徃自是鲁始用天子礼乐夫齐桓晋文辅翼襄王其功甚大不过召伯赐命尹氏授策而已耳晋文请隧则曰王章也未有代徳而有二王亦叔父之所恶也岂以鲁惠无功于王而遽以天子之礼乐赐之耶以为惠公自僣则当时诸侯强盛惟吴楚无知僣称王号桓文威行天下几于改物然终身不敢用天子礼孰谓惠公而敢僣之耶若曰惠公请于周平王亦未必从之也程子朱子皆信戴记迁史之説其必有所见矣】仲子以别宫故不敢同羣庙而降用六羽书初献者明前此用八之僣也【王氏笺义言初献六羽善其复正赵氏曰舍八佾用六佾犹谓之僣故曰献张氏曰献者不宜献也书初以见八佾用于羣公之庙书献以见六羽不当用于仲子之宫一言而尽鲁僣礼之本末非圣人莫能修谓此类也沙随程氏曰献六羽是以妾僣夫人也】诸侯僣于上大夫僣于下故其末流季氏八佾舞于庭而三家者以雍彻上下无复【去声】辨矣【诸侯之大夫而僣天子之礼岂复有上下之辨朱子语使鲁不曽用天子之礼乐则三家虽欲僣无此様子亦无縁见此等礼乐而用之】圣人因事而书所以正天下之大典【愚按鲁僣天子礼乐春秋因事书之以着其罪诸侯六佾而鲁僣八佾隐公以仲子别立宫当下于羣公之庙疑于羽数乃从众仲而改用六羽盖隐公之心若曰先公之庙可循旧用天子所赐之礼仲子别宫祗当用诸侯之礼而不知先君之妾不可与君同安可用诸侯之礼乎圣人书曰初献一以嘉隐公复王制之旧一以着其崇宠妾之过也孔子之时季氏舞八佾则知隐公惟用六羽于仲子之宫而羣公仍僣八佾厥后成风敬嬴定姒齐归皆以妾母用小君之礼则隐公为仲子立宫而献六羽有以啓之也圣人书此固为隐公喜而亦深有遗憾云公谷皆云天子八佾诸公六佾诸侯四佾然乐舞之数自上而下降杀以两诸侯既降于诸公则诸伯当降于诸侯而用二佾矣子男复何所用乎况礼经所记庙制堂制衮旒席数五等诸侯皆同岂以舞佾而独异其制乎尸子又谓天子诸侯皆用八佾初献六羽始厉乐矣夫春秋诸侯僣侈循习为常鲁于郊禘门观皆不贬损何独羽数而贬损乎且妾庙降于诸侯乃其常也春秋亦不书矣】
　　邾人郑人伐宋【程子传宋人取邾田邾人告于郑曰请君释憾于宋敝邑为道先邾人为主也】按左氏宋人取邾田邾人告于郑曰请君释憾于宋敝邑为道则主兵者邾也故虽附庸小国即序乎郑之上【杜氏曰邾主兵故序郑上家氏曰邾序郑上着其为兵首所以贬也或曰宋实啓衅而邾应之邾其无罪乎曰邾见侵于宋当告之天王请之方伯声其罪而治之不当间郑宋之隙而偕郑以伐宋因彼之憾复巳之私春秋所不与也是故邾为首郑次之郑以伯爵之国而序乎邾之下亦所以贬也】凡班序上下以国之小大从礼之常也【通防诸侯序列以爵之尊卑则名正】而盟防征伐以主者先因事之变也【防盟则先主防征伐则先主兵】然则卫州吁告于宋以伐郑事与此同而圣人以宋为主者何此春秋拨乱之大法也凡诛乱臣讨贼子必深絶其党【通防兵者国之大事也春秋之所重故虽将卑师少亦书于策而曲直之辞具文可见○愚按左传云郑人以王师防之伐宋入其郛而经序邾为首不书王臣盖郑庄是时为王卿士故擅兴天子乡遂之兵非王室遣将故不书也】
　　螟【音虫灾始此公羊传记灾也谷梁传虫灾也程子传书螟书螽皆为灾也国之大事故书】虫食苖心曰螟食叶曰螣【音特】食节曰贼食根曰蟊【莫侯反本尔雅】国以民为夲【书民为邦本】民以食为天【管子王者以民为天民以食为天】诗去【上声】螟螣害稼也【小雅大田篇去其螟螣及其蟊贼无害我田稺】春秋书螟记灾也【杜氏曰为灾故书薛氏曰异天之变也灾人之害也贤君睹灾变而恐惧修省消灾变之道也朱子语书山崩地震螽螟之类知灾异有所自致也】圣人以是为国之大事也故书【家氏曰宇宙之内一事之违其常一物不得其所日星示异水旱螽螟告灾皆人君责也故春秋变见于上必书灾及于民亦必书示人君职分之当谨耳哀十二年冬螽注者归过于司厯之失闰此谀臣所以蔽灾而托于圣人之言岂春秋书水旱螽螟之防哉愚按春秋书虫灾者十四书螟者三而在隐公之世者二在庄公之世者一书螽者十而桓僖文襄四公之世各一宣公之世者三哀公之世者三书蝝生者一亦在宣公之世盖宣公以弑兄得国而又改法税亩重困农民故螽蝝水旱饥馑之灾比歳相仍犹不知恐惧修省以消天变圣人备书为后鍳也】而近世王安石乃称为人牧者不必论【去声】奏灾伤之事亦独何哉甚矣其不讲于圣人之经以欺当年而误天下与来世也【宋鉴神宗熈宁五年御史张商英言刑部立法应蝗蝻为害须俟其扑除尽净方许以闻则陛下欲于此时恐惧修省以上荅天戒而下恤民隠亦晩矣王安石曰条贯已令转运司申奏安抚司有何限合经制事却须要管勾奏灾伤状作甚上笑】
　　冬十有二月辛巳公子彄卒【彄苦侯反】
　　按左氏臧僖伯卒【僖谥伯字愚按僖伯以先公子必未赐族盖左氏追称氏如陈桓未卒而称陈桓公有宠于王髙氏曰其子臧孙逹嗣是为哀伯自是终春秋臧氏世预鲁国之政】公曰叔父有憾【胡暗反恨也】于寡人寡人不敢忘葬之加一等【杜氏旦葬者臣子之事非公家所及故不书葬】以公羊三世考之则所传闻之世也【公羊所见异辞所闻异辞所传闻异辞何氏曰所见之世谓昭定哀已与父时事也所闻之世谓文宣成襄王父时事也所传闻之世谓隠桓庄闵僖髙祖曽祖时事也】而书日见恩礼之厚明矣公将如棠观鱼者僖伯谏而不聼则称疾不从可谓忠臣矣葬之加一等夫是之谓称【去声冝也谓得赏贤旌直之权衡】然隠公不敢忘其忠而不能聴其言与郭公善【去声】善而不能用至于亡国【庄二十四】一也其及宜矣【永嘉吕氏曰谷梁云隠不爵命大夫盖谓隠摄而非君也然其生也称公其殁也称薨鲁之臣子皆以君待之矣非摄也岂有不爵命大夫乎彼见无骇之不称公子求其説而不得故云尔】
　　宋人伐郑围长葛【此书围之始左传以报入郛之役也公羊传邑不言围此其言围何彊也谷梁传伐国不言围邑此其言围何乆之也伐不逾时战不逐奔诛不填服程子传伐国而围邑肆其暴也杜氏曰颍川长社县北有长葛城张氏曰郑邑今颍昌府长葛县愚按长葛县属今汴梁路许州】
　　围者缳【于善反】其城邑絶其徃来之使【去声】禁其樵采之途城守不下至于经年而不解【明年冬书取长葛既不称侵伐又不繋郑故知围经年也】诛乱臣讨贼子可也长葛郑邑何罪乎书围于此而书取于后宋人之恶彰矣【髙氏曰围人城邑者其兵必众而称人者贬之也张氏曰宋殇以邾郑伐已之故报怨于郑声其罪而围其邑逾年乃取着其暴虐阻兵之甚也临川吴氏曰前书莒人伐杞取牟娄一加兵即取其邑取之易也宋虽加兵于郑之邑而取之难故围之经年乃能取陈氏曰伐国不言围邑自僖以前则书之僖十八年邢狄伐卫围菟圃不书至二十三年书齐侯伐宋围缗二十六年书楚人伐宋围缗之后皆不书矣春秋之初犹以围邑为重也蜀杜氏曰春秋书围四十四伐国而言围者九此为之首书伐书围书取恶之也】
　　【甲桓王子三年】六年【齐僖十四晋哀侯光元年卫宣二蔡宣三十三郑庄二十七曹桓四十陈桓二十八杞武三十四宋殇三秦文四十九楚武二十四】春郑人来输平【输左作渝左传更成也程子传鲁与郑旧修好既而廹于宋卫遂与之同伐郑故郑来絶交渝平变其平也匹夫且不肯失信于人为国君而负约可羞之甚也】
　　输者纳也平者成也【朱子语言输则渝之义自在其中如秦诅楚文云变输盟刺沙随程氏曰输如吕刑输而孚之输我无欲平之意而郑输其平于我临川吴氏曰来者彼来求我非我徃求彼也输谓输冩其情平谓两国昔有忿怨如地之不平今悉刬削而使之平也输平犹曰纳欵也杜氏曰和而不盟曰平】郑人曷为纳成于鲁以利相结解怨释仇离宋鲁之党也公之未立与郑人战于狐壤止焉【内讳获故言止见左传十一年】元年及宋盟于宿四年遇于清其秋防师伐郑即宋鲁为党与郑有旧怨明矣【孙氏曰郑来输诚于我平四年翚会诸侯伐郑之怨也】五年郑人伐宋入其郛宋来告命鲁欲救之使【去声】者失词公怒而止其冬宋人伐郑围长葛郑伯知其适有用间【去声】可乘之隙也是以来纳成耳然则善之乎曰平者解怨释仇固所善也输平者以利相结则贬矣【髙氏曰曰来输必有挟也薛氏曰输平者何来以赂于我也愚按经书平者凡六惟此言输平输之为言必有货赂行乎其间而非虚言求平矣平乃郑志而非鲁志茍不以利啗鲁则鲁必不从也】曷为知其相结之以利也后此郑伯使宛来归祊而鲁入其地会郑人伐宋得郜【古报反】及防而鲁又取其二邑是知输平者以利相结乃贬之也诸侯修睦以蕃王室所主者义尔茍为以利使为人臣者懐利以事其君为人子者懐利以事其父为人弟者懐利以事其兄诸侯必曰何以利吾国大夫必曰何以利吾家士庶人必曰何以利吾身上下交征利不至于簒弑夺攘则不厌【平声】矣【本孟子】故特称输平以明有国者必正其义不谋其利杜【絶塞也书杜乃擭】亡国败家之本也【太史公曰利诚乱之始也夫子罕言利常防其源也张氏曰郑庄之纳平为合党敌宋计是以不惮屈已请和于鲁继以纳祊而未即求许所以为败宋入许之权舆鲁隠亦入其术中而不悟也永嘉吕氏曰言来输则有自屈损之意郑岂诚敬鲁哉亦岂诚畏鲁哉亦岂诚欲与鲁释其旧憾而为玉帛之好哉特以宋鲁方合而幸其有可离之隙于是屈损以求成耳陈氏曰春秋之初鲁宋卫陈蔡为一党齐郑为一党今郑先来与鲁平就合齐鲁之交自此以后鲁合于齐郑而离宋鲁之交矣平不书必关于天下之故而后书明年宋陈及郑平宣七年郑及晋平文十六年及齐平襄二十年及莒平哀八年及齐平皆不书书郑输平以志诸侯之合书及郑平以志诸侯之散是春秋之所终始也○刘氏曰公羊谓败吾成谷梁谓不果成皆非也平者两国约不相背云尔四年伐郑平絶可知安有郑人又来请絶前平乎左氏作渝平盖字误】
　　夏五月辛酉公会齐侯盟于艾【艾五盖反此齐鲁交好之始程子传始平于齐也杜氏曰春秋前鲁与齐不平今弃恶结好泰山牟县东南有艾山张氏曰在袭庆府奉符县愚按今益都路宁海州牟平县临川吴氏曰前此鲁未尝与齐交因郑输平之后而公始与齐盟盖皆郑庄之谋也愚按宋殇既合五国之师伐郑又出师围邑经年而取之郑之怨宋深矣去年与邾伐宋未足以释其怨故特平齐鲁以为他日伐宋之谋鲁与齐盟而曰郑庄合齐鲁者以三年齐郑盟石门知齐郑合党故也盟不书及而书防则非鲁志而齐欲为盟也书盟于艾着齐僖小伯之始书盟于黄着齐景争伯之终前乎于艾虽盟石门然未与鲁平则党与未盛也后乎于黄虽次垂葭防牵防洮次渠蒢伐晋伐宋而无盟矣凡书盟皆春秋所恶比事以观而世变可知也】○秋七月【公羊传此无事何以书春秋虽无事首时过则书春秋编年四时具然后为年程子传无事书首月天时王月备而后成歳也】
　　四徳备而后为干故易曰乾元亨利贞一徳不备则乾道熄矣四时具而后成歳故春秋虽无事首时过则书一时不具则歳功亏矣【何氏曰歴一时无事则书其始月春以正月为始夏以四月为始秋以七月为始冬以十月为始明王者当奉顺四时之正也有事不月者人道正则天道正矣杜氏曰虽无事而书首月具四时以成歳也孔氏正义年有四时交错互举以为史记之名言春足以兼夏言秋足以见冬愚按经无事书正月者二十三书夏四月者十一书秋七月者十七书冬十月者亦十有一】既书时又书月者时天时也月王月也书时又书月见【音现】天人之理合也易不云乎君子行此四徳者故曰乾元亨利贞【文言传愚按干健也天之徳也天以至健故能运四徳于四时君子以至健故能体四徳于一身圣人以至健故能行四徳于两仪之间以参天地而賛化育元者物之始于时为春其在人则为仁其发则恻隠之情而得天地生物之心以为心者也月令天子赏公卿大夫于朝命相布徳和令行庆施惠下及兆民是体干之元亨者物之通于时为夏其在人则为礼其发则辞让之情而所以品节乎亲亲仁民爱物之等差者也月令天子赏封诸侯庆赐遂行无不欣悦命大尉賛杰俊遂贤良行爵出禄必当其位是体干之亨利者物之遂于时为秋其在人则为义其发则羞恶之情而所以断制事物各得其宜者也月令天子命将帅选士厉兵以征不义诘诛暴慢以明好恶命有司修法制戮有罪严防刑是体干之利贞者物之成于时为冬其在人则为智其发则是非之情而所以分别事理以宰万物者也月令天子察阿党使罪无有掩蔽功有不当必行其罪以穷其情固封疆备边境命将讲武饬死事是体干之贞春秋于毎年备四时明人君当奉若天道体干之四徳首时必书月明人君当谨守王度奉天子之正朔与其法制禁令王者承天而礼乐征伐行于天下诸侯奉王而徳刑赏罚施于国中其理一也】若夫上下异致天人殊观圣学不传而春秋之义隠矣【愚按圣人致中和而天地位万物育自圣人以下不能体干之四徳毫厘有差则天壤易位一物不得其所而天变应之宋神宗时王安石言水旱气数尧汤所不免王珪言天象既如此必至于用兵亦天数也此皆人臣不能谏人君儆省以荅天戒盖不通春秋之义而以为天人异致故也】
　　冬宋人取长葛【公羊谷梁传外取邑不书此何以书乆也程子曰宋人之围长歳且周矣其虐民无道之甚而天子弗治方伯弗征郑视其民之危困而弗能保有赴诉卒丧其邑皆罪也宋之强取不可胜诛矣何氏曰不繋郑举伐者因上伐围取也】
　　宋人恃强围邑乆役大众取非所有其罪着矣【彼此皆列国而伐之以围其邑是恃强也围之期年是乆役也环而攻之是用大众也郑邑而已取之是取非所有也直书而罪自见】在王朝不能施九伐之威【周礼大司马以九伐之法正邦国冯弱犯寡则眚之贼贤害民则伐之暴内陵外则坛之野荒民散则削之负固不服则侵之贼杀其亲则正之放弑其君则残之犯令陵政则杜之外内乱鸟兽行则灭之】在列国不能修连帅【所类反】之职【王制千里之外设方伯五国以为属属有长十国以为连连有帅三十国以为卒卒有正二百一十国以为州州有伯】郑人土地天子所命先祖所受不能保有而失之是上无天王下无方伯而郑亦无君也宋人强取以王法言不可胜【平声】诛以天理言不善之积着矣初穆公属【章欲反付也托也】国于与夷使其子冯【皮冰反】出居于郑【三年】殇公既立忌冯而伐郑【四年】不亦逆天理乎春秋序宋主兵以殇公之罪重也明年郑人伐宋序邾为首以郑伯之罪轻也至是宋又举兵伐郑而围其邑肆行暴虐不善之积已着而不可解矣其见弑于乱臣岂一朝一夕之故哉凡此类皆直书于防按其行事而善恶之应【去声】可考而知天理之不诬者也【张氏曰宋自去年围长葛经年不解志在必取郑庄不求保其土地人民反交结于鲁为后日报复之计而委长葛于宋宋殇虽若得志而后日终受郑庄报复蹙国丧师以及其身愚按或云文定言善恶之应与佛氏所谓果报者相似非也易文言于坤之初六曰积善之家必有余庆积不善之家必有余殃于噬嗑之上九曰善不积不足以成名恶不积不足以灭身小人以小善为无益而弗为也以小恶为无伤而弗去也故恶积而不可揜罪大而不可解曽子曰出乎尔反乎尔天道好还无毫髪爽此乃福善祸淫必然之理也若果报之説谓今世为人后世为异物负怨于阳明之界而取偿于幽隂之府岂有是理也哉○刘氏曰左氏作秋取长葛杜氏云冬告非也史之记事虽据赴告至其月日犹依先后次序假令以二月出师逾时来告犹言二月也岂据告时纪之于夏乎左氏杂采当时诸国史策有用夏正者有用周正者故经云冬传云秋也】
　　【乙桓王丑四年】七年【齐僖十五晋哀二曲沃武公称元年卫宣三蔡宣三十四郑庄二十八曹桓四十一陈桓二十九杞武三十五宋殇四秦文五十楚武二十五】春王三月叔姬归于纪【程子传伯姬为纪侯夫人叔姬其娣也待年于家今始归娣归不书悯其无终也】
　　叔姬伯姬之娣非夫人也【伯姬二年归纪】则何以书古者诸侯一娶九女【公羊庄十九诸侯娶一国则二国徃媵之各以娣侄从故一聘九女】必格之同时者所以定名分【扶问反】窒乱源也【同时而行则妃妾之名不】
　　【紊其生子也嫡庶之分已定乱何由作】今叔姬待年于宗国不与嫡俱行【本杜氏注诗江有汜朱子传媵有待年于父母之国而嫡不与之偕行者】则非礼之常所以书也【春秋常事不书非礼之常而书之者必有美恶存焉孙氏曰媵书者为庄十二年归于起】眉山苏辙以为书叔姬贤之也【苏氏字子由有集传二十卷】若贤不得书必贵而后书则是以位而蔑徳也小国无大夫【通防小国大夫称人】至于接我则书【二年书纪履緰来逆女庄二十七年书莒庆来逆叔姬】是位不可以废事也位不可以废事而独可以废贤乎如叔姬不归宗国而归于【音擕】以全妇道贤可知矣贤而得书亦春秋之法也【何氏曰妇人八歳备数十五从嫡二十承事君子媵贱书者终有贤行能处隠约全竟妇道故重録之髙氏曰娣亦书归犹尧之二女降于沩汭皆曰嫔张氏曰媵不书此特书者以其终不忘纪之五庙虽纪侯卒而归于以奉宗祀殁其身而后已圣人以其贤可以厉妇行将有其末必録其本是以变例而特书之愚按贾逵谓隠公厚于先君之女故盛礼而归之如归嫡之礼又云纪贵叔姬故书以刺之圣人岂逆计其他日之贤而书之哉今考春秋诸侯宠嬖妾媵盖多不足烦圣笔之録茍隠公厚先公之女必不以为媵矣夫子作经以垂劝戒则以为嘉其贤者义或近之安可以史官一时之例而议春秋万世之法乎子朱子作通鉴纲目书唐太宗以武氏为才人所以起伪周之乱书宗册夀王妃杨氏所以起马嵬之奔纳才人册诸王妃法不当书而朱子书之亦春秋之意也】
　　滕侯卒【程子传不名史阙文也杜氏曰滕国在沛国公丘县东南张氏曰今徐州滕县愚按今益都路滕州】
　　滕侯书卒何以不葬怠于礼弱其君而不葬者【见隠三年】滕侯宿男之类是已古者邦交有常制不以国之强弱而有谨慢也【国小而慢之是弱其君】不以情之踈宻而有厚薄也【情踈而薄之是怠于礼】春秋之时则异于是晋北国也楚南邦也地非同盟而亲徃俟其葬【成十年公如晋葬景公襄二十八年公如楚葬康王愚按地非同盟谓非同方岳之盟】滕邻境也【滕国在鲁西南】宿同盟也【元年盟宿】讣告虽及而鲁不之恤岂非以其壤地褊小乎怠于礼而不徃弱其君而不会无其事而阙其文此鲁史之旧也圣人无加损焉存其卒阙其葬义自见【音现】矣【通防人之所以为人与其所以异于禽兽以其有人道也无人道何以为人如滕于鲁以近则邻国也以亲则同姓也又觐东后则同至于方岳之下卒而不葬强凌弱尔】卒自外録不卒非外也【非责也责不赴告】葬自内録不葬非内也【责鲁不防○赵氏曰左氏云同盟薨则赴以名于理未安岂有臣子当创巨痛深之日乃忍称君之名礼篇所録亦云寡君不禄而已诸侯卒不同盟者凡五十二人惟九人不名啖氏曰其不名公羊谓防国也滕国文王之子孙虽至防弱岂无名乎】
　　夏城中丘【此书士功之始左传书不时也公羊传中丘内之邑也城何以书以重书也谷梁传凡城之志皆讥程子传为民立君所以飬之也飬民之道在爱其力民力足则生飬遂生飬遂则教化行而风俗美故为政以民力为重也春秋凡用民必书其所兴作不时害义固为罪也虽时且义必书见劳民为重事也后之人君知此义则知慎重于用民力矣然有用民力之大而不书者为教之意深矣僖公修泮宫复閟宫非不用民力也然而不书二者复古兴废之大事为国之先务如是而用民乃所当用也人君知此义则知为政之先后轻重矣凡书城者完旧也书筑者创始也城中丘使民不以时非人君之用心也杜氏曰中丘在琅琊临沂县东北张氏曰今沂州临沂县愚按在今益都路宻州安丘县】
　　程氏曰为【去声】民立君所以飬之也飬民之道在爱其力民力足则生飬遂教化行风俗美故为政以民力为重也春秋凡用民必书【经书鲁力役三十八城二十三筑八浚一新一新作二毁一堕二书外城者六】其所兴作不时害义固为罪矣【庄二十九年新延廐三十一年筑台于郎三十二年城小谷僖二十年新作南门文七年城郚哀五年城毗六年城邾瑕皆以春此城中丘九年城郎桓五年城祝丘庄三十一年筑台于薛襄七年城费十五年城成郛定十二年堕郈堕费十三年筑蛇渊囿哀三年城啓阳四年城西郛皆以夏庄元年筑王姬舘三十一年筑台于秦文十六年毁泉台成十八年筑鹿囿皆以秋是不时也夫不能内脩徳政以为保民之本而劳民于守国之末如桓公惧齐郑袭纪而城祝丘庄公惧齐桓讨纳纠之罪而浚洙文公既取须句备邾而城郚患莒人之外偪而城诸郓宣公欲叛晋而城郓襄公听南遗之奸谋假事难而成费因齐灵之叛晋屡来侵伐而比年城成郛城西郛城武城定公从伯令侵郑惧而城中城复叛晋党范氏而城莒父及霄哀公亦党范氏而比年城啓阳城西郛城毗城邾瑕皆非义也况于筑台囿以为游观之乐新延廐以示牧飬之奢作门观以僣天子之制毁泉台以彰先祖之恶筑舘以主讐人之婚而忘通丧之礼其罪又可胜诛乎至于防晋悼城虎牢以偪郑防晋平城杞而私其母家亦非义也】虽时且义亦书【桓十六年城向二十九年城诸防文十二年城诸郓宣八年城平阳成四年城郓九年城中城襄十三年城防十九年城西郛城武城定六年城中城十四年城莒父及霄十五年城漆皆以冬修城得农隙之时定公堕郈费以弱私家僖公防齐桓存三亡国以兴灭继絶仲孙蔑防晋定城成周以蕃王室皆合于义而亦书之】见【音现】劳民为重事也【啖氏曰凡兴作必书重民力也观其时而是非昭矣】人君而知此义则知慎重于用民力矣凡书城者完【音丸】旧也书筑者创始也城中丘使民不以时非人君之心也【张氏曰隠公无敌国外患之警盛夏兴役事无故之工筑妨农害民春秋深讥之临川吴氏曰君之资于民者资其力也民之报其君者报以力也故无事则资其力而用之于农以足食生财有事则资其力而用之于兵以敌忾御侮非农非兵而劳民之力必以其时以其礼而不敢妄兴不得已而役之亦必节其力而不尽也春秋凡力役必书重民力也通防问谷梁凡城之志皆讥啖子曰凡城国之急务但问时与不时不应一切是讥易曰设险以守其国礼曰城池以为固则春秋书城果何意也曰谷梁子之意谓春秋时言之也城不可无而未为国之急易所谓设险非止于筑城礼所谓城池亦固国之一事尔春秋凡城必书或志其非时或志其非制或志其非所得其时制又当其所而亦书重民力也文王以民力为台为沼或与民同其利或与民同其乐则不可以已矣王氏曰诗采薇曰天子命我城彼朔方烝民曰王命仲山甫城彼东方夫玁狁之难甚亟而城筑之役乃须天子之命齐迁临菑而仲山甫以上卿临之是知诸侯国邑髙卑广狭皆有王度春秋之城筑俱不禀王命故悉书以讥之不止为不时重民力而已也愚按内城二十三春城四夏城七冬城十二左传于此年并城郎祝丘及新延廐新作南门筑鹿囿皆曰不时凡城于冬者皆曰书时或曰周之冬十月十一月乃夏之秋周之春正月二月乃夏之冬而左氏于城向诸防诸郓平阳中城城防郎囿皆曰书时延廐南门亦曰不时何哉今考左传言龙见而戒事则夏之九月而周之十一月也水昬正而栽则周之十二月正当役民之时也日至而毕则夏之十一月而周之正月也谓日至而毕则周之春不宜兴土功矣经于他事书春夏秋冬而继书次月则凡书时皆指四时之首月如成十七年书冬防伐郑十一月公至十二月日食是也若城筑搜狩之事乃以时成通歴三月事毕而言之非独指首月也详攷经文则可见矣】
　　齐侯使其弟年来聘【此列国来聘之始左传结艾之盟也公羊传母弟称弟母兄称兄谷梁传诸侯之尊弟兄不得以属通程子传凡不称公子而称弟者或责其失兄弟之义或罪其以弟之爱而宠任之过左氏公羊传皆曰年齐僖公之母弟先儒母弟之说盖縁礼文有立嫡子同母弟之说其曰同母弟盖谓嫡耳非以同母为加亲也若以同母为加亲是不知人理近于禽道也天下不明斯义也乆矣僖公爱年其子尚礼秩如嫡卒致簒弑之祸书弟见其以弟之爱而宠任之过也杜氏曰凡聘皆使卿执玉帛以相存问】兄弟先公之子不称公子贬也【范氏曰礼非始封之君则臣诸父昆弟匹敌之称人臣不可以敌君故不得以属通所以逺别也】书盟书帅师而称兄弟者罪其有宠爱之私书出奔书归而称兄弟者责其薄友恭之义攷于事而春秋之情可见矣年者齐僖公母弟也程氏谓先儒说母弟者【左宣十七凡称弟皆母弟也】盖縁礼有立嫡子同母弟之文【襄三十一穆叔曰太子死有母弟则立之】其曰同母盖为嫡耳非以为加亲也此义不明乆矣僖公私于同母宠爱异于他弟施【以防反】及其子犹与适【音嫡】等而襄公绌之遂成簒弑之祸【左传庄八年僖公之母弟曰夷仲年生公孙无知有宠于僖公衣服礼秩如嫡襄公绌之连称管至父因之以作乱遂弑襄公而立无知刘氏曰齐侯非不爱其弟也迷于其义故以爱为害矣】故圣人于年来聘特变文书弟以示贬焉郑语来盟【桓十四】黒背帅师【成十】皆罪其私也书云于弟弗念天显乃弗克恭厥兄兄亦不念鞠子哀大不友于弟天惟与我民彛大冺乱【康诰蔡传天显犹天明尊卑显然之序也弟不念尊卑之序而不能敬其兄兄亦不念父母鞠飬之劳而大不友其弟是兄弟相贼也则天之与我民彛必大冺灭而紊乱矣】陈黄奔楚而称弟【襄二十】不念鞠子哀矣盗杀卫絷而称兄【昭二十】其亦不念天显矣秦鍼宋辰【昭元秦鍼奔晋定十宋辰奔陈】皆责其薄也【襄三十天王杀其弟佞夫襄二十七卫侯弟鱄奔晋昭八陈侯弟招杀世子偃师】仁人于兄弟絶偏系之私笃友恭之义人伦正而天理存其春秋以训天下与来世之意也【张氏曰亲亲之道尊其位重其禄非贤则不及以政齐僖爱其弟聘鲁致女交政隣国一一使之爱之之过遂致乱嫡庶之辨以啓无知簒弑之祸圣人以其过于溺爱之私而失亲亲之义故特书其弟以贬之而着后日之祸始于僖公之不早辨也愚按夫子作经虽不逆计其后日之事然于其宠爱之过特书弟以贬焉使后世之读是经者考无知簒弑之所由始则亦知戒矣春秋书弟者十一惟公弟叔肸书字盖贤之也诸侯之弟贬则书名不贬则书字故许叔蔡叔蔡季纪季皆贤而称字且不言弟传例在庄三年○啖氏曰使使致问曰聘主人受之于庙以重礼也孙氏曰大国聘而不朝小国朝而不聘凡书皆恶之张氏曰聘者诸侯遣大夫通好与国见于仪礼之篇详矣然古者诸侯间于天子之事则有邦交殷聘之礼自隠公即位以来未尝朝聘于天子以鲁推之则诸侯盖可知矣齐僖因艾之盟遽遣使于鲁以结好忘君臣之大义植同列之私党故观年之聘则凡春秋书聘可以例推矣愚按经书诸侯聘三十一齐聘者五始于弟年而终于庆封书晋聘者十有一宋卫聘者各四陈郑秦吴聘者各一楚聘者三鲁以秉礼之国受同列之朝聘而尊王之礼寥寥罕见故悉书以示讥焉】
　　秋公伐邾【此伐邾之始程子传左氏传为宋讨也擅兴甲兵为人而伐人非义之甚也】奉词致讨曰伐【传例曰声罪致讨曰伐此云奉辞者执言以声其罪其义一也不称帅师者君行师从故君将不言帅师】按左氏公伐邾为【于伪反】宋讨也【宋及郑平盟于宿杜氏曰公拒宋而与郑平今郑复与宋盟故惧而伐邾欲以求宋】宋人先取邾田故邾人入其郛鲁与仪父则元年盟于昧【音蔑】矣邾人何罪可声特托为辞説以伐之尔经之书伐非主兵者皆有言可执见伐者皆有罪可讨也传曰欲加之罪何患无词【僖十晋侯将杀里克克对曰欲加之罪其无辞乎】鲁为宋讨非义甚矣而称伐邾所谓欲加之罪者也而不知渝昧之盟不待贬而自见矣【张氏曰夫和大所以恤小既平宋郑则邾宋之眦睚亦可和矣亲此而虐彼茍欲悦宋而忘蔑之盟子曰小人比而不周此足以见书为宋讨邾之防矣愚按春秋一经鲁君大夫与邾特盟者五与诸侯及大夫同防者十九与诸侯及大夫防盟者十邾子来朝者六来防者一大夫如邾者一公伐邾者六大夫伐邾者七防者伐邾者一及他国伐邾者一大夫围邾者一及邾战者一公败邾师者一邾人伐我者三元年盟蔑乃与邾交好之始哀二年盟句绎乃与邾交好之终此年伐邾乃与邾交兵之始哀七年入邾以邾子来乃与邾交兵之终邾之事鲁不为不敬而鲁之虐邾愈甚比事以观而罪自着矣】
　　冬天王使凡伯来聘【此王聘之始程子传周礼时聘以结诸侯之好诸侯不修臣职而聘之非王体也杜氏曰凡伯周卿士凡国伯爵汲郡共县东南有凡城张氏曰今濬州黎阳县之境愚按凡伯周公之诗板与瞻卬皆其所赋盖世为王臣】戎伐凡伯于楚丘以归【此戎患之始公羊传凡伯天子之大夫也其言伐执之也谷梁传国而曰伐此一人而曰伐大天子之命也程子传初戎朝于周发币于公卿凡伯弗賔王使凡伯来聘还戎伐之于楚丘以归楚丘卫地伐见其以众天子之使道由于卫而戎得以众伐之卫不能卫其罪可知言以归则非执凡伯有失节之罪杜氏曰楚丘卫地在济隂城武县西南愚按今东昌路曹州楚丘县】
　　国而曰伐此一人而曰伐见【音现】其以徒众也【薛氏曰言伐以兵刼之也董子曰执天子之使与伐国同罪】楚丘卫地以归易【去声】词也于楚丘者罪卫不救王臣之患【孙氏曰于楚丘者责卫不能救难蜀杜氏曰凡伯过卫卫不当使及于难况又不救乎】以归者罪凡伯失节不能死于位也【孙氏曰録以归者恶凡伯不死其位耳张氏曰以者言能左右之而为之以者亦听其左右故凡言以归者多责其降服而事讐也】周之秩官敌国賔至【以下并国语】闗尹以告【周礼司闗凡四方之賔客敂闗则为之告注賔客谓朝聘者】候人为导【候人若有方治则帅而致于朝及归送之于境】司徒具徒【小司徒小賔客令野修道委积注小賔客诸侯之使臣】司宼诘奸【小司寇大賔客前王而辟注辟除奸人】甸人积薪【甸师率其徒以薪蒸役内外饔之事】火师监燎【襄三十一子产曰诸侯賔至甸设庭燎】其贵国之賔至则以班加一等益防至于王使则皆官正涖事【天子之使过诸侯当先在疆埸膳宰致饩司里授舘犹惧不敬】今凡伯承王命以为过賔于卫而戎得伐之以归是蔑先王之官而无君父也故旄丘録于国风见卫不能修方伯之职也【诗小序旄丘责卫伯也狄人廹逐黎侯黎侯寓于卫卫不能修方伯连帅之职】戎伐凡伯于楚丘以归见卫不救王臣之患也为狄所灭则有由矣【闵二年狄灭卫家氏曰天子之使戎得以邀而伐之天子不命之讨方伯连帅复不能为王敌忾春秋书之以见周室微弱夷狄慢上诸侯无王也愚按裔戎朝于天子王臣虽不以礼貌加之不过失象胥之职特小过耳今王臣衔天子之命聘于望国过卫而戎报私怨以兵众刼之彼独不念天子之命乎茍不念天子之命如勿朝而已矣戎不足责卫人坐视王臣之俘于戎而不能救患尊君之义安在哉此书戎伐非以其执词而与之着其率兵徒之众凌虐王人是横行中国不特无天子而亦无诸夏矣经之书伐本非与其讨罪何况戎乎后此定王之世单襄公聘楚而假道于陈则微弱益甚与滕莒小国无以异矣】







　　春秋胡传附録纂疏卷二
&lt;经部,春秋类,春秋胡传附录纂疏&gt;
　　钦定四库全书
　　春秋胡传附録纂疏卷三
　　元　汪克寛　撰
　　隐公下
　　【丙桓王寅五年】八年【齐僖十六晋哀三蔡宣三十五卒卫宣四郑庄二十九曹桓四十二陈桓三十杞武三十六宋殇五秦宁公元年楚武二十六】春宋公【殇】卫侯【宣】遇于垂【左传齐侯将平宋卫有防期宋公以币请于卫请先相见卫侯许之故遇于大丘程子传齐侯将平宋卫于郑宋公请于卫请先相见故遇于垂宋忌郑之深故与郑卒不成好无诸侯相见之礼故书曰遇杜氏曰垂卫地犬丘也济隂句阳县东北有垂亭愚按今东昌路曹州济隂县张氏曰垂近鲁地私交以植党无诸侯相见之礼春秋之所恶也高氏曰是时齐将平宋卫于郑故宋卫遇垂以谋郑十年入郑盖垂之谋也谋人之国不以礼见而阳若相遇春秋因实书之而贬寓焉陈氏曰宋卫之遇将以为参盟也遇例见三年】○三月郑伯【庄】使宛来归祊【宛于阮反祊必彭反公谷作邴左传郑伯请释泰山之祀而祀周公以泰山之祊易许田使宛来归祊不祀泰山也公羊传宛郑之微者也邴郑汤沐之邑也天子有事于泰山诸侯皆从泰山之下诸侯皆有汤沐之邑焉许田鲁朝宿之邑诸侯时朝乎天子天子之郊诸侯皆有朝宿之邑焉谷梁传名宛所以贬郑伯恶与地也邴郑伯所受命于天子而祭泰山之邑也程子传鲁有朝宿之邑在王畿之内曰许郑有朝宿之邑近于鲁曰祊时王政不修天子不巡狩鲁亦不朝故欲以祊易许田各取其近者故使宛来归祊始以祊归鲁未言易也朝宿之邑先祖受之于先王岂可相易也郑来归而鲁受之其罪均也杜氏曰宛郑大夫未赐族祊郑祀泰山之邑在琅琊费县东南张氏曰今沂州属县愚按沂州属今益都路】庚寅我入祊【谷梁传入者内弗受也日入恶入者也程子传入者内弗受也义不可而彊入之也】
　　郑伯欲以泰山之祊易许田前此来输平者以言请之矣【六年输平传不言请归祊然经书平例六他皆不言输故知输平请归祊也高氏曰前年来输平然口输而实不至薛氏曰与我则曷谓之归前年赂我矣】未入地也至是来归祊者其地既输矣未易许也【据桓元年郑伯始以璧假许田】周制六年五服一朝【据书周官】故于天子之郊有朝宿之地又六年王乃时巡诸侯各朝于方岳【同上】故于泰山之旁有汤沐之邑【何氏曰巡狩祭天当沐浴洁齐以致其敬故曰汤沐邑所以尊待诸侯而供其费取足舍止供稾谷而已】诸侯于王畿之内方岳山下皆有是乎成王以周公有大勲劳故特赐之许田为朝宿之地如皆有焉尽天子之郊不足为其地矣宣王以郑伯母弟懿亲故特赐之祊田为汤沐之邑如皆有焉尽泰山之旁不足为其邑矣【杜氏曰成王营王城有迁都之志故赐周公许田以为鲁国朝宿之邑后世因而立周公别庙焉郑桓公宣王之母弟封郑有助祭泰山汤沐之邑在祊范氏曰诸侯有大功盛德于王室者京师有朝宿之邑泰山有沐浴之邑鲁周公之后郑宣王母弟若此有赐邑其余则否许慎曰若令诸侯京师皆有朝宿之邑周有千八百诸侯尽京师之地不足以容愚按王制谓方伯为朝天子皆有汤沐之邑于天子之县内视元士则方伯之外他诸侯无可知然定四年祝鮀言卫取有阎之土以共王职取相土之东都以防王之东搜则卫亦有朝宿汤沐之邑矣】祊近于鲁许邻于郑各以其近者相易何以不可乎用是见郑有无君之心而谓天王不复【扶又反】能巡狩矣【杜氏曰郑以天子不能复巡狩故欲以祊易许田各从本国所近之宜欲为鲁祀周公逊辞以有求也何氏曰书者甚恶郑伯无尊事天子之心专以汤沐邑归鲁范氏曰王室微弱无复方岳之防诸侯骄慢亦废朝觐之事】用是见郑有无亲之心而敢与人以先祖所受之邑矣其言我入祊者祊非我有也入者不顺之词义不可而强【上声】入之也【赵氏曰入祊之义与归入之入同言不当入与用兵之入不同邑者先祖所命于天子而以与人其罪着矣陆氏曰郑不当归鲁不当入宛当谏止参讥之陈氏曰入未有言我者言我交讥之辞也张氏曰此因郑之归我使吏治其地政而主有之也既不以力得则当如齐人归我济西田不必书入祊可也书入者逆词义不当受而据有之也东迁以来诸侯不朝王天子无复巡狩遂各以其所近之邑相易此谋始于郑伯输平之时先以祊归鲁以固鲁之好而未敢及许其辞则以为释泰山之祀而祀周公所以免鲁人不共先祖之罪而犹未易许田也郑庄不惮委先祖所受王邑于人所谓将欲取之必固与之卒使鲁隐间齐于宋以成败宋入许之计又终得许田于鲁见郑庄为小人之雄罪之不可胜诛也永嘉吕氏曰郓讙隂不言入盖郓讙隂我故物也其言入则非我故物也左氏言以祊易许经文未见以祊易许之事是时郑结鲁非鲁结郑前年来输平则约之以言今年来归祊则防之以利虽然其归祊也固已觊觎许田矣特以方求结于鲁故姑缓之既而桓公簒立于是要其许田始取偿于鲁左氏以其事比言而谓之易也高氏曰郑始结鲁以拒敌故归祊以市鲁鲁桓簒君以求援故赂田以偿郑其地虽若相易而事不相涉也郓讙隂本我之邑归则有之矣此特书入者以其非我之有不当入也孟子谓子哙不得与人燕子之不得受燕于子哙郑之归鲁之入其罪均也愚按郓讙隂书来归此亦书来归盖郑庄贪鲁人之易许而归祊齐景服圣人之德化而归郓讙隂虽其义利不侔而皆出于中心之诚非勉强使之归也故皆书曰来归美恶不嫌同辞然此年书入以示其不顺则非郓讙隂之比矣○啖氏曰公羊云齐亦欲之按书我者言鲁入尔何关齐事乎】
　　夏六月己亥蔡侯考父卒【宣公也在位三十五年子封人立是为桓侯】辛亥宿男卒【谷梁传宿微国也】
　　天王崩告于诸侯则不名诸侯薨以名赴而自别【笔列反】于大【如字】上礼也【谷梁传大上故不名范氏曰名所以相别居人之大在民之上故无所名家氏曰王一而已可不名诸侯众也乌得不名赵氏曰诸侯卒名之着易代自降于天子也】古者死而不諡不以名为讳周人以諡易名【檀弓公叔文子卒其子戌请諡于君曰请所以易其名者】于是乎有讳礼【桓六申繻曰周人以讳事神名终将讳之愚按书称尧舜禹皆不讳名至商汤始不称名大戊武丁称中宗高宗则不特周始讳名但至周而文始备耳】故君薨赴于他国则曰寡君不禄敢告执事【本礼记】春秋之时遵用此礼凡赴者皆不以名矣经书君终虽五霸强国齐桓晋文之盛莫不以名者是仲尼笔之也【诸侯卒书名不惟别尊卑之等亦所以纪远近辨同异】赴不以名而书其名者与鲁通也已通而不名者旧史失之尔【宿男元年同盟杞与鲁结昏而成公卒不书名滕同伐秦而成十六年滕子卒不名皆史失之】未通而名者有所证矣【如此年蔡宣公及晋献公惠公之类】故传此义者记于礼篇曰诸侯不生名【曲礼】夫生则不名死则名之别于大上示君臣尊卑之等盖礼之中也诸侯薨赴不以名而仲尼革之必以名书变周制矣春秋鲁史圣人修之也而孟子谓之作【张子曰春秋之书在古无有乃仲尼所自作】以此类也【张氏曰宿男不书葬鲁不防详见三年七年】
　　秋七月庚午宋公齐侯卫侯盟于瓦屋【此参盟之始左传齐人卒平宋卫于郑防于温盟于瓦屋以释东门之役礼也谷梁传外盟不日此其日何也诸侯之参盟于是始故谨而日之也诰誓不及五帝盟诅不及三王交质子不及二伯程子传宋为主也盟与郑絶也杜氏曰瓦屋周地愚按今东昌路博平县】
　　程氏曰宋为主盟与郑絶也【杜氏曰齐侯尊宋使主防愚按此后齐郑伐宋入郕入许则宋虽欲絶郑而齐终不肯与郑絶也张氏曰宋卫欲成于齐齐侯从其请而与之盟也春秋之初皆离防之盟至此而三君合以要言宜可因此以讲信修睦而明年齐鲁防防又明年齐鲁郑伐宋视今日盟誓之言不复顾忌世变之甚可胜言哉】大道隐而家天下【礼运今大道既隐天下为家】然后有诰誓忠信薄而人心疑然后有诅盟盟诅烦而约【于妙反】剂【子随反】乱然后有交质【音置下同】子至是倾危之俗成民不立矣春秋革薄从忠于参盟书日谨其始也【陈氏曰诸侯初参盟也有参盟然后有主盟矣春秋之初宋鲁卫陈蔡一党也齐郑一党也郑有志于叛王而合诸侯于是输平于鲁齐亦为艾之盟以平鲁为瓦屋之盟以平宋卫东诸侯之交盛矣】周官设司盟掌盟载之法凡邦国有疑则请盟于防同听命于天子【周礼司盟凡邦国有疑防同则掌盟约之载注载盟辞也】亦圣人待衰世之意尔德又下衰诸侯放恣其屡盟也不待防同其私约也不繇【音由】天子口血未干【音干】而渝盟者有矣【此盟齐背宋元年盟蔑盟宿鲁皆渝盟】其末至于交质子犹有不信者焉【隐三年王子狐为质于郑郑公子忽为质于周四月郑祭足取温之麦秋取成周之禾周郑交恶昭二十年宋华向取大子栾与母弟辰公子地以为质公亦取华向之子以为质冬公杀菙向之质而攻之】春秋谨参盟善胥命美萧鱼之防以信待人而不疑也【参盟者齐盟之端胥命于蒲防于萧鱼春秋之不盟者也】盖有志于天下为公之世凡此类亦变周制矣【家氏曰春秋初年有两国相盟者鲁盟邾盟宋纪莒之宻齐郑之石门惟两国为盟也今而参盟宋为首责在宋也春秋初年有两国自相攻伐者莒入向无骇入极郑伐卫莒伐杞惟两国自相伐也四年宋陈蔡卫合兵以伐郑于是始有四国之伐宋为首亦责在宋也春秋于参盟防伐皆以宋为首正无王之戮也永嘉吕氏曰瓦屋周地也三国防于此既不入觐于王而刑牲歃血私相要结于畿甸之近竟其蔑视王室之罪可胜诛哉是盟也关于世道升降之机尤不细也高氏曰诸侯自相盟王法所不容况京师近地而三国敢盟于此故详日以谨之王氏曰自入春秋书盟者七前此皆两国交盟犹之可也今宋齐卫参盟则合党之心炽矣故臯鼬之盟防者凡十八国而王朝之元老如刘文公亦与焉此参盟之积也前此防盟各于其境今之瓦屋乃在周地无王之迹彰矣故狄泉之盟七国入王城而王卿如王子虎者亦与焉此瓦屋之积也】
　　八月葬蔡宣公【杜氏曰三月而葬速程子曰速也诸侯五月而葬不及期简也○赵氏曰公羊云卒名葬不名卒从正葬从主人按葬时举諡不须重言名史体当然不要立义】九月辛卯公及莒人盟于浮来【浮公谷作包此好莒之始亦鲁君特防外大夫之始左传以成纪好也程子传邻国之交讲信修睦可也安用盟为公屈已与臣盟义非安也杜氏曰浮来纪邑东莞县北有邳乡邳乡西有公来山张氏曰浮来莒地今沂州沂水县有浮来山愚按沂州属今益都路】
　　莒小国人微者【通防小国大夫称人】而公与之盟故特言及【及者我欲之】以讥失礼且明非大夫之罪也【赵氏曰莒小国若不书公则嫌乎非公也凡经书公及大夫皆讥公屈礼而与之盟其书外大夫名则是罪外大夫及处父盟是也陆氏曰非大夫敢盟公公自欲与之盟尔特书公所以讥公之失礼且明非大夫之罪也】易曰谦尊而光卑而不可逾【朱子本义又能谦则居尊者其德愈光居卑者人亦不能过】隐公可谓谦矣何以讥之为失礼【本刘氏意林】曰谦亨君子以裒【蒲侯反】多益寡称【尺证反下同】物平施【始防反下同程子传谦有亨之道损过益不及以施于事称物之宜以均其施与使得其平也】屈千乘之尊下与小国之大夫盟岂称物平施之谓乎太卑而可逾非谦德矣【高氏曰莒虽小国入向伐杞其力犹能及他人故公结此盟以求援张氏曰传称以成纪好隐公于小国不惮屈已而不明大义故犹汲汲于盟诅以国君之贵下比小国之大夫降班失列而不自知特书公及以着非莒人之敢敌诸侯公盖自失人君之体也家氏曰凡公与强国之大夫为盟不书公及讳强国之以无道加于公也与小国之大夫为盟则不讳公以公自欲与之为盟非彼小国之大夫要公必欲为此盟也齐高傒晋处父强国之大夫也莒人小国之大夫也鲁莒自春秋以来有未平之怨前此纪人为之平之今隐公欲降心以消二国之患而及其臣为盟以望国之君而盟小国之臣谦而不中于礼者也○刘氏曰公羊谓实莒子称人则从不疑也夫公及小国君盟何不可而反随微者卑称乎谷梁曰可言公及人不可言公及大夫莒人即莒大夫微故称人耳若可言人及晋处父盟何不曰及晋人乎】
　　螟【程子传为灾也民以食为命故有灾必书高氏曰书螟者三隐二庄一螽十有一桓一余皆僖公之后螟食苗心螽无所不食其为灾也螟轻而螽重春秋之初灾之轻者亦书之及其久也轻者不胜书书其重者耳不然岂庄公之后二百年皆无螟耶详见五年】○冬十有二月无骇卒【左传无骇卒羽父请諡与族公问族于众仲众仲对曰天子建德因生以赐姓胙之土而命之氏诸侯以字为諡因以为族官有世功则有官族邑亦如之公命以字为展氏程子传未赐族书名而已杜氏曰公孙之子以王父字为氏公子展之孙故为展氏卒而后赐氏故不书氏】
　　无骇书名未赐族也诸侯之子为大夫则称公子其孙也而为大夫则称公孙公孙之子与异姓之臣未赐族而身为大夫则称名无骇侠【音协】之类是也己赐族而使之世为大夫则称族如仲孙叔孙季孙之类是也【据叔孙得臣乃公子牙之孙季孙行父乃公子友之孙皆未死而称族】古者置卿必求贤德不以世官春秋之初犹为近古故无骇与侠皆书名耳其后官人以世【泰誓语】无不赐之族或以字【鲁三桓郑七穆之类】或以諡【宋戴氏卫齐氏之类】或以官【如晋士氏中行氏之类】或以邑【如晋韩氏魏氏之类】而先王之礼亡矣至于三家专鲁六卿分晋诸侯失国出奔者相继职【主也】此由也按礼天子寰【音县】内诸侯世其禄而不嗣【王制天子之县内诸侯禄也外诸侯嗣也又曰诸侯之大夫不世爵禄】然则诸侯所置大夫嗣其位而不易岂礼也哉观春秋所书而是非之迹着矣治乱之效明矣【张氏曰春秋无骇侠之卒与季友仲遂之卒实因卿大夫之告终以谨世变所以着无骇侠之未赐族不为薄而季友仲遂之恩实过于厚过厚若隆于恩而先王之礼毫厘之过则生乱啓衅常必由之学者不可以不考也○愚按谷梁谓隐不爵命大夫然传称司空无骇而又帅师出境则为大夫明矣特未赐族耳】
　　【丁桓王卯六年】九年【齐僖十七晋哀四卫宣五蔡桓侯封人元年郑庄三十曹桓四十三陈桓三十一杞武三十七宋殇六秦宁二楚武二十七】春天王使南季来聘【谷梁传南氏姓也季字也聘问也聘诸侯非正也程子传周礼大行人时聘以结诸侯之好王法之行时加聘问以怀抚诸侯乃常礼也春秋之时诸侯不修臣职朝觐之礼废絶王法所当治也不能正典刑而反聘之又不见荅失道甚矣杜氏曰南季天子大夫南氏季字也】
　　按周礼行人王者待诸侯有时聘以结好间【并去声】问以谕志【秋官大行人时聘以结诸侯之好殷覜以除邦国之慝间问以谕诸侯之志归脤以交诸侯之福贺庆以賛诸侯之喜致襘以补诸侯之烖注时聘者亦无常期间问者间岁一问诸侯谓存省之属】而谷梁子何以独言聘诸侯非正也古者诸侯于天子比【毗志反】年一小聘三年一大聘五年一朝【据王制注比年毎岁也小聘使大夫大聘使卿徃周礼邦畿外五百里侯服岁一见又五百里甸服二岁一见又五百里男服三岁一见又五百里采服四岁一见又五百里卫服五岁一见又五百里要服六岁一见】天子于诸侯不可以若是恝【苦八反】故亦有聘问之礼焉隐公即位九年于此而史策不书遣使【去声下同】如周则是未尝聘也亦不书公如京师则是未尝朝也一不朝则贬【降黜也】其爵再不朝则削其地【据孟子】如隐公者贬爵削地可也刑则不举遣使聘焉其斯以爲不正乎【孙氏曰桓王不能兴衰振治统制四海以复文武之业反同列国之君使使来聘桓王之为天子可知也朱子语诸侯不朝于周而周反下聘于列国是甚道理】经书公如京师者一【成公十三】朝于王所者二【僖二十八】卿大夫如京师者五【僖三十年公子遂文元年叔孙得臣八年公孙敖宣九年仲孙蔑襄二十四年叔孙豹又文九年叔孙得臣昭二十二年叔鞅防葬故不数然敖亦吊防不至盖据经文如京师无吊防会之文故并及之】举鲁一国则天下诸侯怠慢不臣可知矣书天王来聘者七【七年凡伯此年南季桓四年宰渠伯纠五年仍叔之子八年家父僖三十年宰周公宣十年王季子】锡命者三【庄元年荣叔文元年毛伯成八年召伯】归脤者一【定十四年石尚本误脱此四字】赗葬者四【元年宰咺文元年叔服五年荣叔召伯】则问于他邦及齐晋秦楚之大国又可知矣王之不王如此征伐安得不自诸侯出乎诸侯之不臣如此政事安得不自大夫出乎君臣上下之分【扶问反】易矣陪臣执国命夷狄制诸夏矣其原皆自天王失威福之柄也春秋于此盖有不得已焉尔矣【高氏曰前年凡伯来聘而戎辄伐之诸侯莫有救王臣之难者天王不问复使南季来聘又不见答失道甚矣张氏曰隐公十年之间宰咺凡伯南季三至鲁庭以鲁为周公之胄而欲亲之也公不明尊王之义而朝聘之礼不行于王室春秋详王使之来鲁读者自知隐公之罪矣愚按隐公之立既不禀命于周宰咺祭伯接踵鲁庭而不类见于平王武氏子来求赙又不奔丧防葬及桓王即位又不入觐而奄然受王臣之两聘接滕薛之旅朝终其世不遣一介行李造于京师茍曰摄而不君则若何比岁出防诸侯耶春秋录王臣之聘惟隐桓之世最数隐不克终桓负大恶不善之积盖有由矣】
　　三月癸酉大雨震电庚辰大雨雪【雨于付反传并同左传书时失也公羊传记异也何异尔不时也谷梁传震雷电霆也八日之间再有大变隂阳错行故谨而日之也程子传隂阳运动有常而无忒凡失其度皆人为感之也故春秋灾异必书汉儒传其说而不达其理故所言多妄三月大雨震电不时灾也大雨雪非常为大亦灾也】
　　震电者阳精之发雨雪者隂气之凝周三月夏之正月也雷未可以出电未可以见而大震电此阳失节也【高氏曰大雨震电者大雨而又震电也】雷已出电已见则雪不当复降而大雨雪此隂气纵也【杜氏曰夏正月微阳始出未可震电既震电又不当大雨雪何氏曰雷电阳气也有声曰雷无声曰电周之三月雨当冰雪杂下雷当闻于地中电未可见而大雨震电此阳气大失其节日者一日之中也凡灾异一日者日歴日者月歴月者时歴时者变文为异平地上尺雪者盛隂之气大怒也范氏曰刘向云雷未可以出电未可以见雷电既已出见则雪不当复降皆失节也雷电阳也雨雪隂也雷出非其时者是阳不能闭隂气纵逸而将为害也】夫隂阳运动有常而无忒凡失其度人为感之也今阳失节而隂气纵公子翚之谗兆矣钟巫之难【去声】萌矣春秋灾异必书虽不言其事应【去声下同】而事应具存惟明于天人相感之际响应之理则见圣人所书之意矣【高氏曰凡称大者皆非常之词夫天反时为灾人反德为乱隐公以让国为名乃从事兵争此反德也利将反为害亲将反为贼天之见戒深矣而弗儆弗戒以及于难○刘氏曰左传云大雨霖以震经无霖字传无电字传误耳又云雨三日以往为霖平地尺为大雪是二百四十二年之中三日雨平地尺雪各一而已且非可怪者也愚按或谓春秋用夏正故建辰之月雨雪为异茍实建辰之月则震电不必书矣】
　　挟卒【挟公谷作侠杜氏曰挟鲁大夫未赐族传见无骇卒王氏曰凡爵未至大夫谓之微者不列于春秋茍列则大夫矣】夏城郎【左传书不时也程子传不时也杜氏曰郎鲁邑高平方与县东南有郁郎亭愚按在今济宁路钜野县】
　　城者御暴保民之所而城有制役有时大都不过三国之一邑无百雉之城制也【左传祭仲曰都城过百雉国之害也先王之制大都不过参国之一中五之一小九之一坊记制国不过千乘都城不过百雉家富不过百乘】鲁尝城费【音秘】城郈其后复【扶又反】堕【许规反】焉【襄七年城费定十二年堕郈堕费愚按城郈不见于经然经书堕郈则郈城不度可知】则越礼而非制矣凡土功龙见【音现下同】而戒事【左庄二十九注谓今九月周十一月龙星角亢晨见东方三务始毕戒民以土功事】火见而致用【同上大火心星次角亢见者致筑作之物】水昏正而栽【才代反又音再同上谓今十月定星昏而中于是树板榦而兴作】日至而毕【同上日南至微阳始动故土功息】时也隐公城中丘城郎而皆以夏则妨农务而非时矣城不逾制役不违时又当分财用平板榦称畚【盛土器】筑程土物议远迩略基址揣厚薄任沟洫具糇粮度有司量功命日不愆于素【不过素所虑之期宣十一楚蔿艾猎城沂使封人虑事以授司徒量功命日分财用平板榦称畚筑程土物议远迩略基址具糇粮度有司事三旬而成不愆于素昭三十二士弥牟营成周计丈数揣高卑度厚薄仞沟洫物土方议远迩量事期计徒庸虑财用书糇粮以令役于诸侯】然后为之可也况失其时制妄兴大作无爱养斯民之意者其罪之轻重见【音现】矣【襄陵许氏曰七年城中丘而后伐邾今城郎而后伐宋干时动众恃城保国亦已末矣高氏曰鲁自受祊之后将为郑伐宋又恐他国之议后者故城郎以备之愚按城者所以御暴而保民今既城郎宜可以御暴矣后此桓十年齐卫郑来战于郎庄十年齐师宋师次于郎不能御暴反以召乱是知御暴禁乱不在乎城郭之固茍能力于为善自强于政能治其国家则谁敢侮之哉公之元年费伯已帅师而城郎九年之闲再兴土功他日庄公筑台于郎文公燬郎台昭公筑郎囿鲁之诸君其劳民于郎亦已甚矣】
　　秋七月【传见六年】○冬公防齐侯于防【防公作邴谷梁传防者外为主焉尔程子传谋伐宋也杜氏曰防鲁地在琅琊华县东南张氏曰今宻州诸城县有防城愚按今沂州费县防田也高氏曰防宋地明年鲁遂取之】
　　周官行人曰时防以发四方之禁【秋官大行人注时防即时见也无常期诸侯有不顺服者主将有征讨之事则既朝王命为坛于国外合诸侯而发禁命事焉禁谓九伐之法】此谓非时而合诸侯以禁止天下之不义也列国何为有此名凡书防皆讥也谓非王事相防聚尔【赵氏曰凡相见于外曰防临川吴氏曰诸侯相见于野曰防或各国君相见或君臣相见或各国臣自相见或讲好或谋事皆谓之防永嘉吕氏曰凡书防皆非正也彼善于此恶有重轻则各存乎其事焉愚按曲礼诸侯相见于隙地曰防乃预谋闲地尅期而往朝于天子耳春秋书防九十二皆非以王事而相防也公防者四十九夫人防者四大夫防者二十三外防者十三外防公者三通诸一经言之则防戎于潜为春秋之始防吴黄池为春秋之终自中国诸侯相防而言则此防防为春秋之始哀十二年防卫侯宋皇瑗于郧为春秋之终始则从齐而合党以基中国之伯终则畏吴而私谋以兆战国之争曽何有于讲信修睦之心哉故曰凡书防皆讥也惟襄十一年防于萧鱼晋悼公以不战而屈楚推至诚以待郑礼囚禁暴偃兵息民故书防伐而又书防为一经之特笔可谓彼善于此者矣】左氏称宋公不王郑伯以王命讨之使人来告命防于防谋伐宋也于中丘为师期也亦谓之非王事可乎曰以王命讨宋而听征讨之禁于王都虽召【音邵】陵之举不是及矣【齐桓召陵之师虽非王命然仗义讨楚责以王祭不供乃春秋用兵之最善者】始则私相防为谋于防中则私相盟为师期于邓终则乘败【必迈反】人而深为利以取二邑【本谷梁】归诸已奉王命讨不庭者果如是乎经之书防书伐而不异其文以此【赵氏曰是时王室已微弱岂有诸侯禀命为之讨罪乎若实奉王命而讨不庭明年伐宋必异其文不应依常例书伐张氏曰鲁隐自六年受输平八年入祊志于眤郑而仇宋故外为平宋之形郑复以不王之罪加于宋则兴兵有名而其义可以招齐此防防之谋所以为明年伐宋之地也左氏见其名而不察其实故录之如此殊不知郑庄特假此以诳齐鲁耳观繻葛之役则宋殇之不王岂至如郑庄之甚乎家氏曰鲁与宋未尝有怨齐与宋又为同盟今鲁陷于归祊之利齐背瓦屋之盟将连兵以伐宋内揣有愧故相与假王命以兴师春秋书防于防诛始谋也霸者挟天子以令诸侯寔昉于此】
　　【戊桓王辰七年】十年【齐僖十八晋哀五卫宣六蔡桓二郑庄三十一曹桓四十四陈桓三十二杞武三十八宋殇七秦宁三楚武二十八】春王二月公防齐侯郑伯于中丘【左传盟于邓为师期程子传为师期也陈氏曰东迁之后诸侯专征小者修怨大者定簒弑犹未衡行于天下也郑伯为王左卿士无王命而私防齐鲁齐鲁亦无王命而私防于郑而后诸侯之师始衡行天下愚按防之防鲁始与齐谋伐宋之举至中丘之防复偕郑合谋而决出师之期经备录之着伐宋之兵所由合也此乃直书而义自见】夏翚帅师防齐人郑人伐宋【左传羽父先防齐侯郑伯伐宋公羊传翚不称公子贬隐之罪人也故终隐之篇贬也程子传三国先遣将致伐齐郑称人非卿也翚不称公子与四年同】翚不氏先【悉荐反下同】期也【杜氏曰非公本期而先防故去族齐氏曰公子非族去其公子与去族同】始而防宋以伐郑固请而行今而防郑以伐宋先期而往不待钟巫之变知其有无君之心矣夫乱臣贼子积其强恶非一朝一夕之故及权势已成威行中外虽欲制之其将能乎故去【上声】其公子以戒兵柄下移制之于未乱也【家氏曰翚去族不称公子诛也终隐之篇皆去其族隐之贼也至桓而书族以明其与桓同恶也书法明甚或者乃以为与无骇挟同例其可得而例观乎陈氏曰防称君伐称人略之也高氏曰齐侯郑伯贬称人者齐渝瓦屋之盟郑乃造兵之首春秋深恶之王氏曰人齐郑则公之恶亦可见矣】
　　六月壬戌公败宋师于菅【败必迈反传同菅古顽反左传六月公防齐侯郑伯于老桃壬戌败宋师于菅谷梁传内不言战举其大者也程子传不言战而言败败者为主彼与战而此败之也孙氏曰公与翚倾众悉力共疾于宋又浃辰而取二邑故君臣并录以恶之杜氏曰菅宋地愚按在今归德府睢阳县】辛未取郜辛巳取防【郜古报反公羊传取邑不日此何以日一月而再取甚之也内大恶讳此其言甚之何春秋录内而略外于外大恶书小恶不书于内大恶讳小恶书谷梁传取邑不日不正其乘败人而深为利取二邑故谨而日之也程子传取二邑而有之盗也杜氏曰济隂城武县东南有郜城高平昌邑县西南有西防城愚按城武县属今东昌路曹州昌邑县属今益都路潍州】
　　内大恶其辞婉小恶直书而不隐夫诸侯分【扶问反】邑非其有而取之盗也【本孟子】曷不隐乎于取之中犹有重焉者若成公取鄟【六年】襄公取邿【十三年】昭公取鄫【四年】皆覆【芳六反】人之邦而絶其嗣亦书曰取【讳不书灭】所谓犹有重焉者此故取郜取防直书而不隐也【何氏曰内取邑常书】其不言战而言败败之者为主彼与战而此败之也皆陈【音阵】曰战诈战曰败【左传皆陈曰战未陈曰败某师注设权谲变诈以胜敌彼不得成列成列而不得用故以独败为文家氏曰鲁于宋本无纎芥之隙徒以归祊之故为郑所役晕既帅师防二国公复自出奇兵以袭人之虚而取其二邑一月再取春秋书日所以着其暴辞婉而义见者也薛氏曰乘菅之胜十日而攘二邑书取我夺之宋也○刘氏曰左氏云郑师入郜入防以归于我经但言公败宋师取郜防不言郑伯春秋岂纵漏郑伯取邑之罪反移之其君耶又云郑庄公可谓正矣不贪其土以劳王爵亦非也郑茍以王命讨宋得其土地当归之王何得专而裂之耶】
　　秋宋人卫人入郑【左传郑师入郊犹在郊宋人卫人入郑程子传郑劳民以务外而不知守其国故二国入之高氏曰宋又连卫以报郑郑幸菅之败而不备故师还及郊宋卫已乘其虚而入之矣春秋无义战未有奇谲轻疾如宋卫之入郑者】宋人蔡人卫人伐戴郑伯伐取之【戴音再公谷作载公羊传其言伐取之易也程子传宋人卫人入郑蔡人从之伐戴郑伯围戴克之取三师焉戴郑所与也故三国伐之郑戴合攻尽取三国之众其残民也甚矣杜氏曰戴国陈留外黄县东南有戴城张氏曰戴城在开封府考城县愚按今属汴梁路封丘县】
　　称伐称取兼之也【薛氏曰伐取者何言击而虏之也高氏曰宋既连兵入郑又乘胜召蔡人伐戴戴郑所与之微国伐之所以报郑也郑又伺三国之便伐而取之尽得三师之辎重焉是宋卫虽能入郑不能为郑之弱也临川吴氏曰取犹哀九年宋皇瑗取郑师于雍丘哀十三年郑罕达取宋师于嵒之类谓败其兵而悉俘其众也】或疑郑人兵力不能取戴兼三国之师非矣什围伍攻正也以寡覆【芳防反】众奇也庄公盖尝克叔段败王师困州吁而入许能以奇胜可知矣【史田单传大史公曰兵者以正合以奇胜】故驻师于郊多方以误之也【昭三十伍贠曰多方以误之】四国巳鬭起乘其弊一举而兼取之卞庄子之术也【庄子鲁卞邑大夫史陈轸传庄子欲刺虎馆竪子止之曰两虎方且食牛食甘必鬬鬬则大者伤小者死从伤而刺之一举必有双虎之名庄子然之有顷二虎果鬬庄子从伤者刺之果有双虎之功】然则可乎孟子曰善战者服上刑称伐取者其以郑庄公残民之甚当此刑矣【家氏曰郑自克段以来汰于用武伐卫伐宋入许败王师皆极其兵力所至今也用奇一举而取三国之师其不曰善战可乎书郑伯者曰其人也善战者服上刑奚爵之有哉○愚按公谷皆谓郑因三国之力而取戴然郑方与宋鬭未可资其力以取戴宋卫方入郑而连蔡以伐郑之与国必不肯资郑之力而使之取戴也】
　　冬十月壬午齐人郑人入郕【郕公作盛谷梁传入者内弗受也日入恶入者也郕国也程子传讨不防伐宋也宋以公子冯在郑故二国交恶左氏云宋公不王郑伯以王命讨之于春秋不见其为王讨也王臣不行王师不出矫假以逞私忿耳】
　　左氏传云宋公不王郑伯以王命致讨而郕人不防齐郑入郕讨违王命也程氏谓宋本以公子冯在郑故二国交恶春秋不见其为王讨也王臣不行王师不出矫假以逞私忿耳【后世矫天子之诏假人君之命而兴兵以报私讐快私忿者代代有之甚至如唐之宦寺藩鎭刼帝远出肆无忌惮夫亦春秋之法不行故耳】此说据经为合若讨违王命则不书入矣入者不顺之词也茍以为难词则齐郑大国于讨郕何难哉【高氏曰戴郑所与也而三国伐之郕卫所与也而齐郑入之是効尤也故谨而日而又人之薛氏曰于此郕再入矣诸侯专兵而小国无以措手足临川吴氏曰郕自五年卫入郕之后郕遂服属于卫故为卫之与愚按入春秋之始兵戎俶扰未有若是年之尢甚者也夏而三国伐宋秋而宋卫入郑又偕蔡伐戴郑庄又围戴取三国之师犹以为未足且偕齐入郕一伐一入迭胜迭负彼此交侵其党与战国之杀人盈城暴骨如莽兆于此矣此春秋之所以作也此春秋之所以始于隐公也】
　　【己桓王巳八年】十有一年【干寳曰十盈则更始以奇从盈数故曰有○齐僖十九晋哀六卫宣七蔡桓三郑庄三十二曹桓四十五陈桓三十三杞武三十九宋殇八秦宁四楚武王二十九】春滕侯薛侯来朝【此诸侯朝鲁之始亦旅见之始公羊传诸侯来曰朝大夫来曰聘其兼言之何微国也谷梁传犆言同时也累数皆至也程子传诸侯虽有相朝之礼而当时诸侯于天子未尝朝觐独相率以朝鲁得为礼乎杜氏曰薛奚仲之后夏所封国在鲁国薛县张氏曰薛国都在徐州滕县愚按今属滕州之西沛县之东】诸侯朝于诸侯礼乎孔子曰邦君为两君之好【去声】有反坫【丁念反升庵赵氏曰诸侯与邻国君相见主君献賔賔饮毕反虚爵于坫上賔于坫取爵洗爵酌以酢主人主人饮毕亦反爵于坫上周礼司仪凡诸公相为賔三辞三揖诸侯诸伯诸子诸男之相为賔也如诸公之仪注谓相朝也啖氏曰人君相见曰朝朝朝也以朝时相见也】周礼行人凡诸侯之邦交殷相聘世相朝也【赵氏曰朝诸侯必有婚姻之好疆埸之理故王者不絶其交焉愚按大戴记朝事篇亦载诸侯相朝之礼然亦间于天子之事而讲之且谓之相则有往复之礼非若春秋诸侯以小弱朝强大也】然谓之殷则得中而不过谓之世则终诸侯之世而一相朝其为礼亦节矣周衰典礼大坏诸侯放恣无礼义之交惟强弱之事以鲁事观焉或来朝而不报其礼【滕朝者四杞邾朝者各七曹小邾朝者各五郯朝者二薛纪谷邓鄫郜萧叔之朝各一鲁皆未尝报聘】或屡往而不纳以归【昭公七如晋见止者一至河乃复者五定公亦尝如晋至河而复】无合于中聘世朝之制矣且列国于天子述所职者盖阙如也【永嘉吕氏曰鲁之所如者齐也晋也其甚者则朝远夷之君而齐晋未尝一朝鲁也鲁之所受朝者滕也邾也薛也杞也曹也否则夷狄之附庸而滕邾薛曹未尝一受鲁之朝也盖齐晋盛也楚则所畏也滕邾薛则土地狭隘而不能与鲁伉也僖公立三十三年朝王所者再而如齐者三成公立十有八年如京师者一而如晋者四此无有朝王所如京师者矣】而自相朝聘可乎凡大国来聘小国来朝一切书而不削皆所以示讥【经书齐聘者五晋聘十一宋卫聘者各四楚聘者三陈郑吴蔡各一】滕薛二君不特【与犆同独也】言者又讥旅见【音现】也【曽子问诸侯旅见天子注旅众也范氏曰总言之者同时俱至】非天子不旅见诸侯偃然受之而不辞亦以见隐公之志荒矣【本乐记刘氏曰兼言之讥旅见也非天子不旅见诸侯诸侯相旅见非礼也晋侯使茍庚来聘卫侯使孙良夫来聘鲁尚不敢同日而参盟岂有南面之君来朝而令同日并见乎隐公之志已骄一旦朝两国之君不能识其非礼也而受之非独骄也志荒矣死不亦宜乎张氏曰凡诸侯朝各书之若谷邓偕至而朝礼不同日也累数之若邾牟葛及今滕薛同日行礼同日行礼惟天子可受之诸侯不当然也今隐公于天子未尝朝觐而滕薛相率以朝又不特见而使同日旅见非礼甚矣高氏曰同受天子土地是同列也乃班见于鲁岂有同列来朝而班见者乎异姓爲后谓朝天子时耳薛氏曰滕薛旅见賔主皆有罪愚按齐侯郑伯如纪亦兼言之岂旅见于纪乎盖书二君来朝则是并行朝礼书二君如纪不过同往纪国非并行朝礼也然僖二十八年两朝王所皆诸侯并朝襄二十八年公如楚亦诸侯同往经皆不书他诸侯者春秋主鲁书鲁以见其余耳○通防问诸侯来朝王臣及大夫来聘皆志之何也曰诸侯之邦交岁问中聘世朝此常事也春秋书或聘或不聘或朝或不朝或过厚而数或过薄而疏无有合于中聘世朝之礼则不可以为常事矣故悉书于防以见天王方伯诸侯治乱强弱安危是非邪正之迹为后世鉴○永嘉吕氏曰王制天子无事与诸侯相见曰朝考礼正刑一德以尊天子谷梁谓天子无事诸侯相朝误矣】
　　夏公防郑伯于时来【公谷夏字下有五月字时来公作祁黎左传文作郲程子传谋伐许也杜氏曰时来郑地荥阳县东有厘城张氏曰属郑州愚按今郑州荥阳县临川吴氏曰郑庄以小利饵鲁前既与之伐宋为郑报怨矣又将与之同伐许为郑益地许与郑接壤郑之所利齐鲁无与焉者也郑伯以计钩致齐鲁之君而借其兵力吞并小国以利益于已甚哉郑之不仁而齐鲁之不智也高邮孙氏曰隐之出盟防皆不致隐志让乎桓不欲当正君之礼圣人本其意而略之也】秋七月壬午公及齐侯郑伯入许【左传七月公防齐侯郑伯伐许庚辰傅于许壬午遂入许许庄公奔卫郑伯使许大夫百里奉许叔居许东偏使公孙获处许西偏程子传书及内为主也非内为主则先书防伐后书入也杜氏曰许颍川许昌县张氏曰今颍昌府长社县愚按今汴梁路许州】
　　书防则伐许者本郑志也【左传凡师出与谋曰及不与谋曰防临川吴氏曰欲得许地者郑之本谋遂破许国者郑之专功特以借齐鲁兵力以同伐齐以国大爵尊为主兵既入许郑庄阳不有其功而让于齐齐侯以克许非已功而不敢受乃以让鲁鲁又以克许非已功而不敢受乃以与郑郑即受之而不辞竟得遂其贪土地之志书入不书防者许君既奔他国郑虽专有其地而使许君之弟奉其宗庙不絶其祀也】书及则入许者公所欲也【高氏曰鲁既为郑败宋师今又为郑入许盖由归祊之故也王氏曰前之伐宋郑助鲁以取二邑今之入许鲁助郑以奄邻壤称及志公之所欲也蜀杜氏曰书公及者目公主之也书公而齐郑称人则后世必以公及微者故月其爵所以钧其讥之之义讥在书入而不在称爵也】隐公即位十有一年天王遣使【去声】来聘者再【凡伯南季】而未尝朝于京师罪一也平王崩不奔防防葬至使武氏子来求赙【音附】罪二也礼乐征伐自天子出而擅兴兵甲为【去声下同】宋而伐邾【七年】为郑而伐宋【前年】罪三也山川土田各有封守上受之天王下传之先祖而取郜及防【前年】入祊【八年】易许罪四也今又入人之国而逐其君罪五也凡此五不韪【音违】者人臣之大恶而隐公兼有之然则不善之殃【易文言积不善必有余殃】岂特始于惠成于桓而隐之积亦不可得而揜矣使隐公者为国以礼而自强于善岂有钟巫之难【去声】乎是故春秋所载以人事言则是非善恶之迹设施于前而成败吉凶之效见【音现】于后以天道言则感应【去声】之理明矣不可不察也【刘氏曰公之不得其终以德薄而多大功虑浅而数得意也备其四境祸反在内可不哀欤孔子曰人无远虑必有近忧不在颛臾而在萧墙之内也陈氏曰许庄公奔不书非其罪也凡奔非其罪不书故许男奔卫不书须句子来奔不书赵氏曰诸侯无王命入人之国罪已大矣又使大夫守之不容诛矣而左氏以为有礼是长乱阶也】
　　冬十有一月壬辰公薨【左传羽父请杀桓公将以求大宰公曰为其少故也吾将授之矣使营菟裘吾将老焉羽父惧反谮公于桓公而请弑之公羊传公子翚谄乎隐公谓隐公曰百姓安子诸侯说子盍终为君矣隐公曰否吾使修涂裘吾将老焉公子翚恐若其言闻乎桓于是谓桓曰吾为子口隐矣隐曰吾不反也桓曰奈何曰请作难于钟巫之祭弑隐公不地不忍书也不书葬隐之也春秋君弑贼不讨不书葬以为无臣子也君弑臣不讨贼非臣也子不复讐非子也葬生者之事也不书葬以为不系乎臣子也谷梁传不地故也隐之不忍地也不言葬君弑贼不讨不书葬以罪下也程子传翚谮公于桓公而请弑之公祭钟巫馆于寪氏翚使贼弑公于寪氏立桓公而讨寪氏有死者人君终于路寝见卿大夫而终乃正终也薨于燕寝不正其终也薨不书地弑也贼不讨则不书葬无臣子也朱子曰凡鲁君被弑则书薨而不以地着之盖臣子隐讳之义圣人之微意也】
　　致隐让国立不以正惠公之罪也【通防立嗣必适无适则长其所从来远矣所以定名分窒乱原也隐桓之母皆妾耳桓防而隐长何得循爱憎之私乱长防之序属意于非所当立者而使长嗣不敢安其位乎故曰致隐让国惠公之罪也晋平公宠少姜为制夫人之服及诸侯往吊则固辞曰非伉俪也由此知春秋时邦君之元妃卒宠妾终不敢正以为夫人而指其子为嫡也审矣】致桓弑君几不早断【都玩反下同】隐公之失也既有谗人交乱其间【昭十六子羽云云】忧虞之象着矣而曰使营菟裘【鲁邑】吾将老焉是犹豫留时辨之弗早辨也【东莱吕氏曰当授即授何谓将授当营即营何谓将营进退可否决之在我又安有所谓将耶通旨决者智之君需者事之贼故曰致桓弑君隐公之失也愚问之先君子曰羽父进谗之际乃吉凶祸福之几投几之顷间不容髪隐而果让桓则宜亟召桓而授之位若不让桓则宜急杀翚以杜谗佞不容斯须少缓今乃当危疑臲卼之时而有趦趄狐疑之意使翚得以觇其迹而动于恶成翚之凶顽见利而不顾其君杀桓之言不纳则弑隐之谋进矣】其及【及于难】也宜隐公见弑鲁史旧文必以实书【通防书羽父使贼弑公于寪氏鲁史本文也】其曰公薨者仲尼亲笔也古者史官以直为职而不讳国恶【通旨晋董狐齐太史皆直书弑君君子乐道人善恶称人恶况君父乎仲尼作春秋然后于鲁公书薨不书弑示臣子于君父当隐讳其恶而不忍道者】仲尼笔削旧史断自圣心于鲁君见弑削而不书者盖国史一官之守春秋万世之法其用固不同矣【刘氏曰鲁史一官之守而春秋天下之法圣人之志此其所以不同也】不书弑示臣子于君父有隐避其恶之礼【通防春秋鲁事多讳如公薨不地出奔称孙灭国曰取易地言假之类非没其实使后世无考证也但微婉其辞不直书尔是故内失地则不书师败绩则不书亲送葬则不书朝而不见纳则不书】不书地示臣子于君父有不没其实之忠【啖氏曰公薨必书其所详内事重凶变也遇弑则不地张氏曰书君薨必详其地以示正终不地者不暇辨其正不正而有不忍言者盖弑也何氏本防若书曰公薨于寪氏桓翚之罪非徒不讨后世无由识之矣愚按或以不地爲缺文而谓隐公非弑是惑于明堂位鲁君臣未尝相弑之言尔记礼者不通春秋不地之义遂谓鲁未尝弑君也】不书葬示臣子于君父有讨贼复讐之义【啖氏曰凡公葬皆书唯隐闵不书言贼不讨如不葬然也张氏曰不书葬者君弑臣子当戮力讨贼以复君父之讐故贼未讨则不敢葬其不知讨贼而遂葬者春秋绌其葬以见臣子之不忠孝而忘君父之讐也】非圣人莫能修谓此类也夫贼不讨讐不复而不书葬则服不除寝苫【始占反草也】枕【之鸩反】戈【本刘氏权衡檀弓子夏问曰居父母之讐如之何子曰寝苫枕干弗与共天下也】无时而终事也以此法讨贼至严矣故曰春秋成而乱臣贼子惧【陈氏曰春秋之法内外恒异辞遇弑君父之大哀也则吾何忍言之故书薨薨十二公所同也不地不葬隐闵所独也然则虽讳而乱臣贼子之狱具矣高氏曰君终不于正寝而于他处则着其不正终所以危之也至于不书地则知其为弑矣君见弑而忍言焉是无臣子之心故书薨而不地所以深罪当时在朝之臣而显诛一时预弑之贼也贼未讨不书葬见为人臣子者纵贼不问又使之得立为君皆甘心北面事之是与乎弑也一时臣子皆与乎弑则葬之者谁欤虽葬犹不葬也夫诸侯无二嫡桓不得为嫡子立庶以长隐之立为得正使隐公以长自处请命天子正位君鲁以奉周公之祀谁曰不然乃探先君之邪志自谓为桓而立窃让国之名冀桓之信己桓日冀其归政而隐偃然欲终其身遂致见弑盖由隐公不知大义以至此耳然则有国者不可以不知春秋○刘氏曰左氏云不书葬不成防也非也桓潜谋弑君欲人不知故归罪于寪氏岂更令其防礼不成以自发露耶】
　　右隐公十有一年书于经者其事七十有六以为经世之典拨乱反正之书百王不易之大法【丹阳洪氏曰三代各立一王之法其末皆有弊春秋经世之大法通万世而无弊】其详可得闻乎谓一为元则知祖述宪章以体元为人主之职谓周正为春则知立制度改正朔以夏正为可行之时谓正月为王正则知天下之定于一也隐公不书即位则知父子君臣之大伦不可废也与邾仪父【音甫】宋人盟而皆书曰及则知以忠信诚慤为先而盟誓不足贵也大【音泰】叔出奔共【音恭】而书曰郑伯克段则知以亲爱为主而恩义之轻重不可偏也来仲子而冢宰书名则知夫妇人伦之本而嫡妾之名分【扶问反】不可乱也祭【侧界反】伯朝鲁而直书曰来则知人臣义无私交而朋党之原不可长【展两反】也公子益师书卒则知春秋贵大臣而恩礼之哀荣不可恝【苦入反无愁貌】也元者何仁是也仁者何心是也建立万法酬酢万事帅驭万夫统理万国皆此心之用也尧舜禹以天下相授尧所以命舜舜亦以命禹首曰人心惟危道心惟微周公称乃考文王惟克厥宅心乃克立兹常事故一心定而万物服矣春之为夏正何也夫斗指寅然后谓之春建巳然后谓之夏故易曰兊正秋也【説卦】以兊为正秋则坎为正冬必矣今以冬为春则四时易其位春秋正名之书岂其若是哉故程氏谓周正月非春也假天时以立义耳商人以建丑革夏正而不能行之于周周人以建子革商正而不能行之于秦秦人以建亥为正固不可行矣【商与秦未尝改丑亥为正月但以丑亥为岁首论者不以词害意可也】自汉氏改用夏时经歴千载以至于今卒不能易谓为百王不易之大法指此一事可知矣仲尼岂以欺后世哉王正月之定于一何也天无二日土无二王家无二主尊无二上【坊记子云云云示民有君臣之别也春秋不称楚越之王防】道无二致政无二门故议常经者黜百家尊孔氏诸不在六艺之科者勿使并进此道术之归于一也【前董仲舒传春秋大一统者天地之常经古今之通谊也今师异道人异论百家殊言指意不同是以上亡以持一统法制数变下不知所守臣以为诸不在六艺之科孔子之术者皆絶其道勿使并进邪僻之说灭息然后统纪可一法度可明民知所从矣】言致理者欲令政事皆出中书【唐李德裕传致理之要在于辨羣臣之邪正愼择贤才以为宰相有奸罔者立黜去之常令政事皆出中书则天下何忧不理哉】而变礼乐革制度则流放窜殛之刑随其后【王制变礼易乐者为不从不从者君流革制度衣服者为畔畔者君讨】此国政之归于一也【通防典礼赏刑四者春秋之纲领其命自天其断在人主其法出于朝廷百司遵守于内而不敢违牧守将帅奉承于外而不敢变此王正月之定于一也】若乃辟私门废公道各以便宜行事是人自为政缪于春秋大一统之义矣【前王吉传春秋所以大一统者六合同风九州共贯也今俗吏一切权谲自任是以百里不同风千里不同俗户异政人殊服诈伪萌生刑罚无极】盟于昧而书及公所欲也盟于宿而书及公立而求成焉非若小国之于大国不得已而要盟者【如纪侯盟黄鄫子防盟于邾之类】后七年为【去声】宋而伐邾昧【芒结反】之盟其刑牲歃血果何为也后十年为郑而伐宋宿之盟【或漏此三字】要质鬼神又安在乎比【毗志反】事以观而盟不足贵亦审矣世衰道隐民彛泯乱若宋殇之于冯也卫侯郑之于叔武瑕也皆为【去声】利争不胜【音升】计也【隐三年初宋宣公舍其子殇公而立其弟穆公公将卒使其子冯出居于郑而立殇公殇公立忌冯而伐郑桓二年华督弑殇公立冯是为庄公僖二十八年卫侯郑惧晋奔楚使元咺奉其弟叔武受盟于践土或诉元咺于卫侯曰立叔武矣晋复卫侯卫侯杀叔武元咺诉诸晋晋执卫侯归之于京师元咺归卫立公子瑕三十年晋释卫侯卫侯归杀元咺及公子瑕】而庄公独以顺母为辞养成段恶夫中也养不中才也养不才故人乐【音洛】有贤父兄也仁人之于兄弟不藏怒焉不宿怨焉亲爱之而已矣象忧亦忧象喜亦喜恩掩义也使吏治其国而象不得有为义胜恩也【并本孟子昏义恩掩义义断恩愚按齐僖公于夷仲年不能以义断恩卒有无知之祸宋景公于母弟辰公子地不能以恩掩义卒致入萧之叛】恩义并立而中持衡焉叚虽凶逆焉【于防反何也】攸乱此春秋责庄公之意也太宰建邦六典以佐王治邦国者也而承命以赗【伦鳯反】诸侯之妾不知其不可是为不智知其不可而不言是为不忠不忠不智之人而可以居百僚之长【展两反】乎故贬而书名贱之也或曰安知咺【况阮反】之不言如其不用何言而不用则辞其位而不居礼也今奉命而来则知其阿谀顺防无体国爱君之义矣其贬而书名非宰也夫危而不持颠而不扶则将焉用彼相【去声下同见论语】若以其尝为冢宰不论功罪而曲以礼貌加之非春秋责相之意矣君子有更相汲引交好【去声】以为公【唐李德裕传孔子与顔囘子贡交相称誉不为朋党禹稷与臯陶转相汲引不为比周】小人有互相朋党比周以为私【文十八顽嚣比周相与为党家语辨政篇内比周以愚其君】其迹虽同而情异不可不察也祭伯朝鲁安知其为私而不与乎隐公之立未尝请命王法所当治也祭伯为王卿士不能诏王以正典刑而远来朝之其为阿私审矣故尹氏来讣【隠三】不称爵祭叔来聘【庄二十三】不言使皆以明人臣之义杜朋党之原耳大夫书卒见君臣之义也不书葬明尊卑之等也或日或不日着礼貌之差【楚宜反】也名而不书氏者【据公子季友仲遂书氏】身自为卿而非世也其称公子以贵戚故使为卿也不书官者不请于王而自命也其有将【去声】兵而防战奉使【去声】而出疆名姓已登于史册如公子翚者而不书卒何也迷国误朝躬行弑逆则有天讨之刑矣公子遂之罪亦同而书卒何也因事之变以明卿卒不绎之礼而义不系于遂也季孙意如无事之变而书卒独何欤春秋有变例定哀多微辞【公羊定哀多微辞太史公曰孔子着春秋隐桓之间则彰定哀之际则微】季氏逐昭公杀务人【公为昭公太子】而立宋若有汉高帝之公【前季布传丁公为项羽将窘帝彭城西帝急顾曰两贤岂相戹哉丁公乃还及项王灭丁公谒见帝斩之以徇曰使后爲人臣无效丁公】不赏私劳【昭五问任有言曰爲政者不赏私劳】则三家退听公室张矣定公幸于祸而忘其雠诱于利而忘其辱以意如为大夫而不讨先君之贼也天理灭矣是故比事以观【经解属辞比事春秋教也】其异同可见触类而长【杜预集觧序】其指意无穷以一年之事考之则二百四十二年之行事皆可见矣以为经世之典拨乱反正之书百王不易之大法岂不信夫







　　春秋胡传附录纂疏卷三
&lt;经部,春秋类,春秋胡传附录纂疏&gt;
　　钦定四库全书
　　春秋胡传附録纂疏卷四
　　元　汪克寛　撰
　　桓公上【公名轨史记名允惠公之子隠公之弟母仲子夫人文姜在位十有八年】
　　【庚桓王午九年】元年【齐僖二十年晋哀七年卫宣八年蔡桓四年郑庄三十三年曹桓四十六年陈桓三十四年杞武四十年宋殇九年秦寜五年楚武三十年】
　　元年即位之始年也自是累数虽乆而不易此前古人君记事之例春秋祖述为编年法及汉文帝惑方士之言改后元年始乱古制夫在位十有六载矣复【扶又反】称元年可乎【前郊祀志文帝十六年赵人新垣平言阙下有寳玉气来者诈令人持玉杯献之刻曰人主延夀又言候日再中居顷之日郤复中诏更以十七年为元年愚按史记秦纪惠文君十四年更为元年索隠云魏惠王三十六年改称一年则改元不自汉文始矣】孝武又因事别建年号【孝武即位改元建元年号昉见于此刘氏攽曰封禅书称后三年有司言元宜以天瑞命不宜以一二数推所谓后三年盖元狩六年至元鼎三年也元鼎四年方得寳鼎无縁先三年而称之以此言之自元鼎以前之元皆有司追命故元封改元始有诏书愚按元光因长星见元狩因获白麟元封因封禅太初因改歴天汉因祈雨各因事而改也】歴代因之或五六年或四三年或一嵗再更【平声】使记注繁芜莫之胜【平声】载夫歴世无穷而羙名有尽岂记乆明远可行之法也必欲传乆当以春秋编年为正
　　春王正月公即位【公羊传继弑君不言即位此其言即位何如其意也谷梁传桓无王其曰王何也谨始也桓弟弑兄臣弑君天子不能定诸侯不能救百姓不能去以为无王之道遂可以至焉尔元年有王所以治桓也继故不言即位正也继故而言即位则是与闻乎弑也程子传桓公弑君而立不天无王之极也而书春王正月公即位以天道王法正其罪也桓宣与闻乎弑故圣人如其意而书即位与僖文等同辞则其恶自见乃所以深责之也】
　　桓公与【音豫】闻乎故而书即位着其弑立之罪深絶之也【髙氏曰隠公被弑经但书薨而贼不见主名嗣君实与其故而无以为别则后之观者安知贼之为谁乎故着其簒立之罪特书其自即位者以不弑自居也髙邮孙氏曰继弑书即位是例之变也】羙恶不嫌同辞或问桓非惠公之嫡子乎适【音嫡后同】子当立而未能自立是故隠公摄焉以俟其长【展两反后同】而授之位乆摄而不归疑其遂有之也是以至于见弑而恶亦有所分矣春秋曷为深絶桓也【刘氏曰传谓隠公摄是非其位而据之则桓之弑隠春秋不宜深絶之今以其深絶之知隠乃让也非摄也】曰古者诸侯不再娶【公羊】于礼无二适【杜氏注】惠公元妃既卒继室以声子则是摄行内主之事矣【杂记妾摄女君啖氏曰诸侯一娶九女元妃卒则次妃摄行内事无再娶之文通防夫人亡则次妃摄治内事重男女之配也】仲子安得为夫人母非夫人则桓乃隠之庶弟安得为适子谓当立乎桓不当立则国乃隠公之国其欲授桓【据左传公曰吾将授之矣】乃实让之非摄也【欧阳氏曰隠公之称号无异于正君防盟征伐赏刑祭祀皆出于己举鲁之人皆聼命于己其不为正君者几何】摄让异乎曰非其有而居之者摄也【本刘氏】故周公即政而谓之摄【诗狼防小序周公摄政】推已所有以与人者让也【本刘氏】故尧舜禅授而谓之让【书尧典小序让于虞舜】惠无适嗣隠公继室之子于次居长礼当嗣世【杜氏曰继室子当嗣世】其欲授桓所谓推已所有以与人者也岂曰摄之云乎以其实让而桓乃弑之春秋所以恶【去声】桓深絶之也然则公羊所谓桓防而贵隠长而卑子以母贵者其説非欤【赵氏曰妾母不得为夫人桓何以得贵若然是礼可得而越分可得而逾也若母得以子贵即成风之塟不应有讥而公羊经外妄生此文遂令汉朝引以为证首乱大法良可惜哉】曰此徇惠公失礼而为之词非春秋法也仲子有宠惠公欲以为夫人母爱者子抱【前张良传四皓云云】惠公欲以桓为适嗣礼之所不得为也【家氏曰或问桓公非受命于惠公乎曰否惠公暮年溺于私爱或有立桓之意而未见于事故惠卒而隠遂立左氏谓生桓公而惠公薨是以隠公立而奉之奉之者隠也非惠公尝有治命也谷梁谓既胜其邪心以与隠者事之实也隠欲让桓所谓成父之恶也使惠公确有立桓之志则隠将有蒲屈之难国可得乎】礼不得为而惠公纵其邪心而为之隠公又探【吐南反】其邪志而成之公羊又肆其邪说而传【柱恋反】之汉朝又引为邪议而用之【前哀帝纪诏曰春秋之义母以子贵尊定陶傅太后及丁姬并为帝太后后光武纪废皇后郭氏立贵人隂氏为皇后越二年立东海王阳为皇太子废太子彊为东海王诏曰春秋之义立子以贵】夫妇之大伦乱矣春秋明着桓罪深加贬絶备书终始讨贼之义以示王法正人伦存天理训后世不可以邪汨【工忽反】之也【张氏曰桓公弑君而立在九伐之法当伏贼杀其亲之罪今书公见周王之无政刑书即位见鲁之臣子忘不共戴天之雠而推戴弑君之贼弁冕南面立乎其位故桓公之编其书法大率异之羣公此圣人修理三纲敕正民彛之大指也家氏曰桓以臣弑君以弟簒兄罪大恶极而鲁之先君也夫子修春秋虽以诛讨乱贼为事而于鲁之先君不容直正其罪故特立法以垂示万世书王书正书即位皆所以讨也三年以后不书王着桓无王与王不能以王法正天下也诛鲁也亦责王也或者以不书王为简编之脱误春秋无深意不亦卤乎】
　　三月公防郑伯于垂【谷梁传防者外为主焉尔杜氏曰垂犬丘卫地髙氏曰郑伯知公之簒逆不自安特为好防将以求赂焉度鲁急于防诸侯必从所欲故也夫郑庄与隠公同盟和好今见其贼不能讨反有所激求欲以定其位是诚何必哉】郑伯以璧假许田【左传公即位修好于郑郑人情复祀周公卒易祊田公许之郑伯以璧假许田为周公祊故也公羊传以璧假之何易之也易之则其言假之何为恭也有天子存则诸侯不得专地也谷梁传假不言以言以非假也非假而曰假讳易地也礼天子在上诸侯不得以地相与也许田鲁朝宿之邑邴者郑伯所受命而祭泰山之邑也用见鲁之不朝于周而郑之不祭泰山也程子传隐公八年郑伯使宛来归祊盖欲易许田鲁受祊而未与许及桓弑立故为防以求之复加以璧朝宿之邑先祖受之于先王岂可相易也故讳之曰假讳国恶礼也愚按许田在王畿内今汴梁路通许县】
　　许田所以易祊【必彭反】也郑既归祊矣又加璧者祊薄于许故也【蘓氏曰许田所以易祊以祊为未足而益之以璧耳】鲁山东之国与祊为邻郑畿内之邦许田近地也以此易彼各利以国而圣人乃以为恶而隠之独何欤曰利者人欲之私放【上声】于利必至夺攘而后厌【去声】义者天理之公正其义则推之天下国家而可行春秋恶【去声】易许田孟子极陈利国之害皆防本塞源杜簒弑之渐也汤沐之邑朝宿之地先王所锡先祖所受私相贸【音茂】易而莫之顾是有无君之心而废朝觐之礼矣是有无亲之心而弃先祖之地矣故圣人以是为国恶而隠之也其不曰以璧易田而谓之假者夫易则已矣言假则有归道焉【何氏曰使若暂假借之辞杜氏曰隠其实不言易祊称璧假若进璧以假田非乆易也】又以见【音现】许人改过迁善自新之意非止隠国恶而己也其垂训之义大矣【资中黄氏曰归祊后复书我入祊重取地假许后不书以许归郑重失礼为内讳也张氏曰公簒立而归诸侯之讨已欲外结好以自固因郑伯甞归祊以易许田而未遂乃求好于郑郑亦欲乘此机遂求许田故与桓公防于垂簒弑之人人人所同恶而郑庄首与为防故书公防郑伯言出于郑志所以深罪郑伯也桓公受璧以弃朝宿之邑故讳易言假内以讳为贬盖大恶然后讳也家氏曰书郑伯以璧假田着郑庄乘鲁有恶要许田然后与之盟也刘氏曰公羊谓系之许也非也诗云居常与许复周公之宇然则周公受封本有许邑非春秋故系之许也且地邑名自有名据实而书岂敢擅易哉】
　　夏四月丁未公及郑伯盟于越【左传结祊成也谷梁传及者内为志焉尔程子传桓公欲结郑好以自安故既与许田又为盟也弑君之人凡民罔弗怼而郑与之盟以定之其罪大矣杜氏曰越近垂地名愚按今属东昌路曹州济隂县】
　　垂之防郑为主也故称防越之盟鲁志也故称及郑人欲得许田以自广是以为垂之防桓公欲结郑好【去声】以自安是以为越之盟【王氏笺义上书防所以恶郑此书及所以恶鲁张氏曰交贬之以见其恶髙氏曰防垂之时固欲结郑援以垂防未可保其必信也故又盟越而位乃定焉郑既得许田始与公为此盟也】夫弑逆之人凡民防弗憝【徒对反书康诰凡民自得罪杀越人于货防不憝愚按书本谓杀人而取货财者凡民无不怨恶况弑逆之贼覆载所不容安得不人人恶之哉】即孟子所谓不待敎命人得而诛之者也【孟子无命字愚按孟子本谓不待教戒而诛戮之此借引之谓不必待上之人教命而可即诛之也】而郑与之盟以定其位【左传宣元防于平州以定公位注簒立者诸侯既与之防则不得复讨】是肆人欲防天理等伦纪于弁髦化人类为禽兽圣人所为【去声】惧春秋所以作无俟于贬絶而恶自见【音现】矣【王氏曰垂越皆卫地其地于郑为近于鲁为逺讥桓公簒立逺防郑庄以求王朝卿士之援也家氏曰卫州吁之弑其君鲁隐宋殇为之出师防伐郑以定其位今鲁隠见弑于其弟郑庄逼弑贼取其田而与之盟宋殇见弑于其臣鲁桓率三国受弑贼之赂而成其乱出尔反尔后先一辙又其后鲁桓毙于齐襄其子事雠终身不敢报郑庄虽仅克自全而嗣子忽终殒于贼臣之手国大乱几亡党贼为利者亦知所惩矣】
　　秋大水【书水灾之始左传凡平原出水为大水公羊传记灾也谷梁传髙下有水灾曰大水程子传君徳修则和气应而雨晹若桓行逆徳而致隂沴乃其宜也】
　　大水者隂逆而与怨气并之所致也【本何氏注髙邮孙氏曰大者非常之辞水非常而为灾或害民禾稼败民庐舍为灾则书也】桓行逆徳而致隂沴【音戾妖气也】宜矣或问尧之时岂有致之者而曰洚水警予何也【书大禹谟作儆予愚按警戒也非尧舜致水而曰儆予者见圣人忧民之切不敢以为非己之责而自寛也】曰尧之水非有以致之开辟已来水之行未得其所归故尧有忧焉使禹治之然后人得平土而居尔【孟子当尧之时天下犹未平洪水横流泛滥于天下集注洪荒之世生民之害多矣圣人迭兴渐次除治至尧时尚未尽平也】若曰洪水者积雨之所成时晹而熄矣奚待乎九年十有三载之治也【尧典命鲧治水九载绩用弗成禹贡作十有三载史禹治水居外十三年过家门不敢入】山谷之所欤自禹功既施防凿决排以至于今而其流不减何也是知天非为【去声】尧有洪水之灾至禹而后水由地中行尔后世有人为不善感动天变召水溢之灾者必引尧为觧误矣【宋鉴神宗熈寜六年上以乆旱忧见容色王安石曰水旱常事尧汤所不免愚按书时不书月则水之泛溢为害盖歴时而未平也经书内大水者入后此十三年书夏此年庄七年二十五年宣十年成五年皆书秋庄十一年宋大水亦书秋惟庄二十四年纪于八月姜氏入之后襄二十四年纪于七月日食之后书月者未至歴时之乆然非非常为灾则不志也孙氏曰水不润下也圣王在上五事修而彛伦叙则休征应之圣王不作五事废而彜伦攸斁则咎征应之春秋之出多灾异圣王不作故也然自隠迄哀悉书之不可胜书惟内灾则详而録之外灾或志或不志则天下之灾异从可见矣】
　　冬十月【谷梁传无事焉何以书不遗时也春秋编年四时具而后为年详见隠六】
　　【辛桓王未十年】二年【齐僖二十一晋哀八卫宣九蔡桓五郑庄三十四曹桓四十七陈桓三十五杞武四十一宋殇十弑秦寜六楚武三十一】春王正月戊申宋督弑其君与夷【左传宋督攻孔氏杀孔父而取其妻公怒督惧遂弑殇公君子以督为有无君之心而后动于恶故先书弑其君程子传桓公无王而书王正月正宋督之罪也弑逆之罪不以王法正之天理防矣督虽无王而天理未甞亡也】
　　桓无王而元年书春王正月以天道王法正桓公之罪也桓无王而二年书春王正月以天道王法正宋督之罪也【督不称氏义见卫州吁注】程氏曰弑逆者不以王法正之天理防矣督虽无王而天理未尝亡也其说是矣糓梁子以二年书王正与夷之卒其义一尔以为诸侯之卒天子所隠痛故书王以正之【范氏注】误矣【通防桓无王而元年书王所以治桓弑隠公而自立也桓无王而二年书王所以治桓防于稷以成宋乱也自是而后不书王者见天王之不王故桓亦不之王也十年复书王者天道人事十年一变而簒杀之恶则不可涤故复书王者所以治桓罪世法也十八年桓已死矣复书王者明弑君之罪虽其身已没而王法不得赦也家氏曰春秋初年圣人犹望天王以讨贼之事故元年书王所以正鲁桓之罪二年书王以鲁贼未讨而宋乱又作于稷之防特书成宋乱簒弑之贼与预防之诸侯咸在所讨或曰周自东迁已不能号召方国今春秋以讨贼责之其如诸侯之不禀命者何曰五年桓王伐郑以师从者犹有蔡卫陈使是时桓王能以诛讨二簒号召天下名正言顺诸侯大国必皆来防允冯督翚可坐而翦也惟其无志于此王纲日坏凶彚日繁曲沃以支宗簒晋陈佗以庶孽干嫡郑突挟强臣之援而逼逐其君兄卫朔挟五国之助而拒违王命无知弑襄渠弥弑昭傅瑕弑子仪宋万弑捷文姜弑桓庆父弑般及闵纲常扫地君父兄岌岌乎不能以自保春秋所为作为是故尔○孙氏曰谷梁以二年书王为正与夷之卒则庄闵僖文宣襄定哀之二年书王正何人之卒也愚按许止楚比陈夏征舒齐崔杼陈乞之弑皆不书王以正其罪岂以督之弑在正月不可书曰春正月宋督弑其君而其他弑逆不在春正月者不拘书王之例欤】
　　及其大夫孔父【公羊传及者何累也弑君多矣舍此无累者乎曰有牧荀息皆累也何以书贤也孔父可谓义形于色矣其义形于色柰何督将弑殇公孔父生而存则殇公不可得而弑也故于是先攻孔父之家殇公知孔父死已必死趍而救之皆死焉孔父正色而立于朝则人莫敢过而致难于其君孔父可谓义形于色矣谷梁传孔父先死其曰及何也书尊及卑春秋之义也孔父之先死何也督欲弑君而恐不立于是乎先杀孔父孔父闲也程子传人臣死君难书及以着其节父名也称大夫不失其官也】
　　按左氏宋殇【舒羊反】公立十年十一战民不堪命孔父为司马无能改于其徳非所谓格君心之非者然君弑死于其难【乃旦反】处命不渝亦可以无愧矣父者名也着其节而书及【赵氏曰忠义见杀与君而死故言及以连之羙其能死节也陈氏折牧息书及以尊及卑也督先杀孔父而后弑君斯及则并也左氏得之】不失其官而书大夫【李氏正义与夷是督之君言弑其君可也孔父非督之大夫而曰其大夫者与君俱死据君为文也】是春秋之所贤也贤而名之何也故侍读刘敞【字原父号公是先生清江人宋治平中为侍读着春秋传一十五卷权衡十七卷意林二卷】以谓既名其君于上则不得字其臣于下此君前臣名礼【曲礼】之大节也【刘氏权衡云云杜氏谓孔父贬称名如杜意乃当名君字大夫颠倒人伦乎孙氏曰孔父字者天子命大夫也如祭仲单伯女叔之类髙氏曰祭仲亦书字于郑伯寤生卒之下齐氏曰人名不当独称曰父若考父林父行父是也公谷以父为字近之】督将弑殇公孔父生而存则不可得而弑于是乎先攻孔父而后及其君【张氏曰穆公舍冯而立与夷使冯出居郑与夷既立宋郑屡相侵伐华督盖冯之党也将弑与夷而惮孔父故先攻孔父殇公怒则弑之遂召冯而立书与夷之弑而后及孔父明孔父之死为君故】能为有无亦庶几【平声】焉凡乱臣贼子畜【敕六反】无君之心者必先剪其所忌而后动于恶不能剪其所忌则有终其身而不敢动也华【户化反】督欲弑君而惮孔父刘安欲叛汉而惮汲直曹操【去声】欲禅位而惮孔融【前汲黯传淮南王谋反惮黯曰黯好直谏守节死义至说等如发防耳后孔融传融见操雄诈渐着频书争之多侮慢之辞操以融名重天下外相容忍而潜忌之又尝奏宜凖古王畿之制千里寰内不以封建诸侯操疑其所论建渐广益惮之郗虑承操风防令路粹枉奏融不轨书奏弃市范论曰山有猛兽藜藿为之不采是以孔父正色不容弑虐之谋文举之髙志直情足以动义防而忤雄心】此数君子者义形于色皆足以卫宗社而忤邪心奸臣之所以惮也不有君子其能国乎春秋贤孔父示后世人主崇奬节义之臣乃天下之大闲【本谷梁】有国之急务也【通防圣人取三大夫盖君已弑力不能讨至此止有死尔常人之情于此转易者多故圣人取其死节也如宋万弑闵公杀太宰督督尝弑君矣虽有大节不可赎也襄仲弑子赤恵伯被杀亦不书者非君命可以无死故也晏子曰人有君而弑之吾焉得死之而焉得亡之者齐庄不为社稷死晏子非其私昵之臣也陈氏曰死节人臣之极致也春秋贵死节虽卫喜杀太子角楚比杀太子禄皆不书必大臣也然后书大臣谊与其君存亡者也虽大臣也苟不能与其君存亡则亦不书是故晋栾书中行偃先杀胥童而后弑君不言及死节人臣之极致春秋重以与人也永嘉吕氏曰孔父乃穆公所属殇公者也荀息乃献公之属其子者也孔父荀息存则殇公卓子与之俱存孔父荀息亡则殇公卓子与之俱亡殇公卓子已弑而孔父荀息尚存则督克不得而全矣仇牧虽非属受于先君然闻君弑趍而至遇于门手劔而叱之是仇牧生而存则万不可以生仇牧死然后万得以奔陈耳非能与君存亡何以如此愚按或谓孔父大夫不当蒙弑大夫苟书曰宋督弑其君与夷遂杀其大夫孔父则不见孔父为君而死而大臣扞君之节不着矣故特书及以褒其死君难此圣笔之精意也朱子纲目书宋太子邵弑其君义隆及其左卫率袁淑等盖切取春秋之义也不然袁淑乃宋劭东宫小臣又何以不言杀乎○啖氏曰左氏云华督见孔父之妻于路遂弑殇公按古者大夫皆乘车其妻固当乘车不可在路而见其貌盖以旧言孔父义形于色而作传者以为女色之色遂妄为此说耳赵氏曰糓梁云臣既死君不忍称其名按孔父之事自是史开载之非殇公自书也何闗君不忍乎又曰盖为祖讳按春秋鲁史非孔子家传安得讳乎】
  </div>
  <div class="pagination">
   <a href="春秋胡传附录纂疏_page3.html">
    上一页
   </a>
   <a href="春秋胡传附录纂疏.html">
    1
   </a>
   <a href="春秋胡传附录纂疏_page2.html">
    2
   </a>
   <a href="春秋胡传附录纂疏_page3.html">
    3
   </a>
   <span class="current-page">
    4
   </span>
   <a href="春秋胡传附录纂疏_page5.html">
    5
   </a>
   <a href="春秋胡传附录纂疏_page6.html">
    6
   </a>
   <a href="春秋胡传附录纂疏_page7.html">
    7
   </a>
   <a href="春秋胡传附录纂疏_page8.html">
    8
   </a>
   <a href="春秋胡传附录纂疏_page9.html">
    9
   </a>
   <span>
    ...
   </span>
   <a href="春秋胡传附录纂疏_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
