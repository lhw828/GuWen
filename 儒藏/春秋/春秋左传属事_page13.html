<!DOCTYPE html>
<html>
<head>
    <meta charset="UTF-8">
    <title>春秋左传属事 - 第 13 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传属事 - 第 13 页/共 17 页</h1>
    <div class="content">　　华向之乱【附元公之立】
　　襄公十七年冬宋华阅卒华臣弱臯比之室使贼杀其宰华吴贼六人以铍杀诸卢门合左师之后左师惧曰老夫无罪贼曰臯比私有讨于吴遂幽其妻曰畀余而大璧宋公闻之曰臣也不惟其宗室是暴大乱宋国之政必逐之左师曰臣也亦卿也大臣不顺国之耻也不如葢之乃舍之左师为己短策苟过华臣之门必骋十一月甲午国人逐瘈狗瘈狗入于华臣氏国人从之华臣惧遂奔陈【臣阅之弟臯比阅之子弱侵易之铍劒属卢门宋城门合向戌邑后屋后贼既杀吴而复幽吴妻以取其璧宋公欲讨之以正国法左师以国有逆臣为耻故姑盖之既自悔其失讨而恶之深故欲速过其门瘈狂也臣心内惧见逐瘈而惊走】
　　二十六年　初宋芮司徒生女子赤而毛弃诸堤下共姬之妾取以入名之曰弃长而美平公入夕共姬与之食公见弃也而视之尤姬纳诸御嬖生佐恶而婉太子痤美而很合左师畏而恶之寺人惠墙伊戾为太子内师而无宠秋楚客聘于晋过宋太子知之请野享之公使徃伊戾请从之公曰夫不恶女乎对曰小人之事君子也恶之不敢逺好之不敢近敬以待命敢有贰心乎纵有共其外莫共其内臣请徃也遣之至则欿用牲加书徴之而骋告公曰太子将为乱既与楚客盟矣公曰为我子又何求对曰欲速公使视之则信有焉问诸夫人与左师则皆曰固闻之公囚太子太子曰唯佐也能免我召而使请曰日中不来吾知死矣左师闻之聒而与之语过期乃缢而死佐为太子公徐闻其无罪也乃烹伊戾左师见夫人之步马者问之对曰君夫人氏也左师曰谁为君夫人余胡弗知圉人归以告夫人夫人使馈之锦与马先之以玉曰君之妾弃使某献左师改命曰君夫人而后再拜稽首受之【芮司徒宋大夫共姬宋伯姬諡平公共姬子夕暮见也尤甚也佐元公貌恶而心顺痤太子名貌美而心很合左师名向戌惠墙伊戾寺人姓名夫发语伊戾失宠而怨欲乗楚客搆谗以害太子故假美言以从为内师故曰共内乃掘地为欿置牲加盟书诈作盟处为太子反徴欲速欲速得公位夫人即弃佐能免我以其婉也聒讙乱其耳欲使失期步马习马先玉以玉为锦马之先改命令使者改之戍以弃非适故始谬为不知以俟其有献于己而后特以君夫人尊之使自己出曲以致其谀也○戍称贤臣而于太子夫人之际谲险如此恶得为贤】
　　二十九年夏齐髙子容与宋司徒见知伯女齐相礼宾出司马侯言于知伯曰二子皆将不免子容专司徒侈皆亡家之主也知伯曰何如对曰专则速及侈将以其力毙专则人实毙之将及矣【子容高止字司徒华定官知伯荀盈女齐司马侯也速及速及于祸力毙力尽而自毙】
　　昭公六年夏宋寺人栁有宠太子佐恶之华合比曰我杀之栁闻之乃坎用牲埋书而告公曰合比将纳亡人之族既盟于北郭矣公使视之有焉遂逐华合比合比奔卫于是华亥欲代右师乃与寺人栁比从为之徴曰闻之久矣公使代之见于左师左师曰女夫也必亡女丧而宗室于人何有人亦于女何有诗曰宗子维城毋俾城壊毋独斯畏女其畏哉【有宠有宠于平公坎牲书诈为盟处即伊戾故智亡人华臣亥合比弟代代比为右师以夫呼贱之也言于亲且然则必弃人而人亦弃女诗大雅言宗子之固若城毋使宗室衰落若城之堕壊城壊则蕃屏皆壊可畏也】
　　十年冬十二月宋平公卒初元公恶寺人栁欲杀之及丧栁炽炭于位将至则去之比又有宠【炽炭以温地易之使公坐其处始恶今宠见元公好恶无常○此云无常后云多私前谓之婉何居痤亦岂真很者哉】
　　十二年夏宋华定来聘通嗣君也公享之为赋蓼萧弗知又不答赋昭子曰必亡宴语之不懐宠光之不宣令德之不知同福之不受将何以在【宋元公新立故来聘蓼萧诗小雅义取燕笑语兮是以有誉处兮乐与定燕语也又曰既见君子为龙为光欲以宠光宾也又曰宜兄宜弟令德夀凯言宾有令德可以夀乐也又曰和鸾雍雍万福攸同言欲其宾同福禄也定皆懵焉故昭子云云】
　　十八年六月鄅人借稻邾人袭鄅鄅人将闭门邾人羊罗摄其首焉遂入之尽俘以归鄅子曰余无归矣从帑于邾邾庄公反鄅夫人而舍其女【鄅妘姓国也其君自出借稻盖履行之羊罗邾人摄首斩得闭门者头舍止也】
　　十九年　鄅夫人宋向戌之女也故向宁请师二月宋公伐邾围虫三月取之乃尽归鄅俘夏邾人郳人徐人防宋公乙亥同盟于虫【宁戍子虫邾邑○宁以私戚而君为之兴师伐国亦已横矣】二十年春王二月己丑日南至慎望氛曰今兹宋有乱国几亡三年而后弭蔡有大丧叔孙昭子曰然则戴桓也汰侈无礼已甚乱所在也【氛气也慎鲁日官戴族华氏桓族向氏】宋元公无信多私而恶华向华定华亥与向宁谋曰亡愈于死先诸华亥伪有疾以诱羣公子公子问之则执之夏六月丙申杀公子寅公子御戎公子朱公子固公孙援公孙丁拘向胜向行于其廪公如华氏请焉弗许遂刼之癸卯取太子栾与母弟辰公子地以为质公亦取华亥之子无慼向宁之子罗华定之子啓与华氏盟以为质【先诸先公杀已而作乱也寅等八子皆公党栾景公名辰地皆元公弟】秋宋华向之乱公子城公子忌乐舍司马彊向宜向郑楚建郳甲出奔郑其徒与华氏战于鬼阎败子城子城适晋华亥与其妻必盥而食所质公子者而后食公与夫人每日必适华氏食公子而后归华亥患之欲归公子向宁曰唯不信故质其子若又归之死无日矣公请于华费遂将攻华氏对曰臣不敢爱死无乃求去忧而滋长乎臣是以惧敢不聴命公曰子死亡有命余不忍其訽冬十月公杀华向之质而攻之戊辰华向奔陈华登奔吴向宁欲杀太子华亥曰干君而出又杀其子其谁纳我且归之有庸使少司冦牼以归曰子之齿长矣不能事人以三公子为质必免公子既入华牼将自门行公遽见之执其手曰余知而无罪也入复而所【城平公子舍喜孙宜郑皆戍子建楚之亡太子郳甲小邾穆公子与忌彊等八子皆公党避难奔其徒与华氏战鬼阎宋地今河南西华县境子城为华氏所败别走至晋费遂大司马虽华氏族颇忠于公滋益也恐杀太子益忧訽耻也华亥向宁华定俱奔陈登费遂子党华向独奔吴有庸归太子可以为功也牼华亥庶兄质信也使以三子归公明不叛之信公果复其官而汝也】
　　二十一年　宋华费遂生华防华多僚华登防为少司马多僚为御士与防相恶乃谮诸公曰防将纳亡人亟言之公曰司马以吾故亡其良子死亡有命吾不可以再亡之对曰君若爱司马则如亡死如可逃何逺之有公惧使寺人召司马之侍人宜僚饮之酒而使告司马司马叹曰必多僚也吾有谗子而弗能杀吾又不死抑君有命可若何乃与公谋逐华防将使田孟诸而遣之公饮之酒厚酬之赐及从者司马亦如之张匄尤之曰必有故使子皮承宜僚以劒而讯之宜僚尽以告张匄欲杀多僚子皮曰司马老矣登之谓甚吾又重之不如亡也五月丙申子皮将见司马而行则遇多僚御司马而朝张匄不胜其怒遂与子皮臼任郑翩杀多僚刼司马以叛而召亡人壬寅华向入乐大心丰愆华牼御诸横华氏居卢门以南里叛六月庚午宋城旧及桑林之门而守之【华亥等既奔国暂宁多僚复为谗以致大乱亡人华亥等司马费遂良子谓登多僚以公不忍故言使亡可以逃死勿虑其逺以危动公公因告司马使逐防张匄华防臣尤怪赐之厚子皮防字以劒刼之也讯问也防谓前登亡已甚伤父心不肯杀多僚以重之既而遇于道匄等忿发杀之遂刼父以叛而召亥等入至与君分国而争任翩亦防家臣大心等三子公臣横宋地卢门宋东南门南里城内里门旧故城也桑林城门名】冬十月华登以吴师救华氏齐乌枝鸣戍宋厨人濮曰军志有之先人有夺人之心后人有待其衰盍及其劳且未定也伐诸若入而固则华氏众矣悔无及也从之丙寅齐师宋师败吴师于鸿口获其二帅公子苦雂偃州员华登帅其余以败宋师公欲出厨人濮曰吾小人可借死而不能送亡君请待之乃徇曰徽者公徒也众从之公自门见之下而巡之曰国亡君死二三子之耻也岂专孤之罪也齐乌枝鸣曰用少莫如齐致师齐致师莫如去备彼多兵矣请皆用劒从之华氏北复即之厨人濮以裳褁首而荷以走曰得华登矣遂败华氏于新里翟偻新居于新里既战説甲于公而归华妵居于公里亦如之【登前奔吴故以其师至乌枝鸣齐大夫助宋守濮宋厨邑大夫鸿口宋地在河南归德州境旧有鸿口亭苦雂偃州员吴二帅借死借以死难送亡送君出亡请待待复战决胜负徽帜也门宋东门备长兵也前吴师既败而登帅其余犹能败宋师素有智勇为诸叛所仗故獛佯为得登首以夺其心新里华氏所居翟偻宋士华妵华氏族一居华氏地而助公战一居公里而助华氏传言古之为军不訾小忿】十一月癸未公子成以晋师至曹翰胡防晋荀吴齐苑何忌卫公子朝救宋丙戌与华氏战于赭丘郑翩愿为鹳其余愿为鵞子禄御公子城庄厪为右干犫御吕封人华豹张匄为右相遇城还华豹曰城也城怒而反之将注豹则闗矣曰平公之灵尚辅相余豹射出其间将注则又闗矣曰不狎鄙抽矢城射之殪张匄抽殳而下射之折股扶伏而撃之折轸又射之死干犫请一矢城曰余言女于君对曰不死伍乗军之大刑也干刑而从子君焉用之子速诸乃射之殪大败华氏围诸南里华亥搏膺而呼见华防曰吾为栾氏矣防曰子无我迋不幸而后亡使华登如楚乞师华防以车十五乗徒七十人犯师而出食于睢上哭而送之乃复入楚防越帅师将逆华氏大宰犯谏曰诸侯惟宋事其君今又争国释君而臣是助无乃不可乎王曰而告我也后既许之矣【城前奔晋因请师还救翰胡曹大夫防晋齐卫之师于宋赭丘与华氏战郑翩本防臣鹳鵞皆陈名子禄城庄厪公臣干犫豹匄华氏党遇而还城怒豹呼已故反战城注矢豹已闗弓平公城之父闲城禄之闲城将注而豹又闗城言不与我更相射是为鄙狎更也豹抽矢不射城一发殪之殳长丈二在车傍匄见豹死事急抽之而下城复射折其股匄匍匐折城之车轸而死犫请矢以死城欲言于君活之犫在死于战陈以苟生者干刑而宜见弃于君乃射之死于是华氏大败城之功也伍行伍乗车乗皆陈也栾盈复入作乱而死故亥以自比迋诳也防言己犹能害宋不幸方奔亡何至如栾氏而以诳我遂以车徒犯公师送登求救于楚复入南里犯楚太宰名深谏楚王助乱王以先许卒救之时卫有齐豹之乱三家益专鲁政故犯云尔】
　　二十二年春楚防越使告于宋曰寡君闻君有不令之臣为君忧无宁以为宗羞寡君请受而戮之对曰孤不佞不能媚于父兄以为君忧拜命之辱抑君臣日战君曰余必臣是助亦唯命人有言曰唯乱门之无过君若惠保敝邑无亢不衷以奬乱人孤之望也唯君图之楚人患之诸侯之戍谋曰若华氏知困而致死楚耻无功而疾战非吾利也不如出之以为楚功其亦无能为也已救宋而除其害又何求乃固请出之宋人从之己巳宋华亥向宁华定华防华登皇奄伤省臧士平出奔楚宋公使公孙忌为大司马边卭为大司徒乐祁为司城仲几为左师乐大心为右师乐挽为大司冦以靖国人【越本将兵逆华氏故使于宋以请之无宁宁也华向公族故称父兄亢庇也奬助也楚言华氏乱为宗族羞盖逊词为之求免而宋以义拒之故患诸侯之戍乃畏而请出之诸叛得生奔于楚忌代华费遂卭平公曽孙代华定祁子罕孙几仲江孙代向宁大心代华亥挽子罕孙】
　　二十五年十一月宋元公将为公故如晋梦太子栾即位于庙已与平公服而相之旦召六卿公曰寡人不佞不能事父兄以为二三子忧寡人之罪也若以羣子之灵获保首领以殁唯是楄柎所以借干者请无及先君仲几对曰君若以社稷之故私降昵宴羣臣弗敢知若夫宋国之法死生之度先君有命矣羣臣以死守之弗敢失队臣之失职常刑不赦臣不忍其死君命祗辱宋公遂行己亥卒于曲棘【时昭公逊齐故如晋请纳公平公元公父公以梦为死兆故命羣臣楄柎棺中笭牀也干骸骨也无及欲自贬损昵近也降昵宴谓降损声乐饮食之常祗辱言命必不行适自辱也曲棘今河南杞县有曲棘里】
　　二十六年春王正月宋元公如先君礼也【善违命以合礼也】
　　桓魋之乱【附乐大心之亡】
　　昭公二十五年春叔孙婼聘于宋桐门右师见之语卑宋大夫而贱司城氏昭子告其人曰右师其亡乎君子贵其身而后能及人是以有礼今夫子卑其大夫而贱其宗是贱其身也能有礼乎无礼必亡【叔孙婼諡昭子右师乐大心官居桐门司城乐氏之大宗卑贱谓其才德薄婼云唯礼可以贵身贵身故尚礼有礼而后存今大心反之自亡之道也】○夏防于黄父　赵简子令诸侯之大夫输王粟宋乐大心曰我不输粟我于周为客若之何使客晋
　　士伯曰自践土以来宋何役之不防而何盟之不同曰同恤王室子焉得辟之子奉君命以防大事而宋背盟无乃不可乎右师不敢对受牒而退士伯告简子曰宋右师必亡奉君命以使而欲背盟以干盟主无不祥大焉【输王粟为王朝乱故详见子朝之乱为客二王后为周宾客也牒简牒于时出人粟之数也无不祥大焉言不祥无大于此者】
　　定公九年春宋公使乐大心盟于晋且逆乐祁之尸辞伪有疾乃使向巢如晋盟且逆子梁之尸子明谓桐门右师出曰吾犹衰绖而子撃钟何也右师曰丧不在此故也既而告人曰己衰绖而生子余何故舍钟子明闻之怒言于公曰右师将不利戴氏不肯适晋将作乱也不然无疾乃逐桐门右师【前乐祁使晋被执卒于晋宋公使大心逆其尸事见晋失诸侯巢向戌曽孙子梁祁字子明祁之子溷也大心亦戴氏子明族父本与同居古者同族居有南北宫东西宫子明忿其不逆父丧因责撃钟宴乐无同族之义故欲别之使出大心以子明在丧生子无忧慼心而乃责同族以宴乐故愈怒谮而逐之】
　　十年秋宋公子地嬖蘧富猎十一分其室而以其五与之公子地有白马四公嬖向魋魋欲之公取而朱其尾鬛以与之地怒使其徒扶魋而夺之魋惧将走公闭门而泣之目尽肿母弟辰曰子分室以与猎也而独卑魋亦有颇焉子为君礼不过出境君必止子公子地出奔陈公弗止辰为之请弗聴辰曰是我迋吾兄也吾以国人出君谁与处冬母弟辰暨仲佗石彄出奔陈【地景公弟蘧富猎地家臣向魋司马辰地之弟颇不平也为礼避君以为礼也迋欺也佗仲几子彄褚师段子皆宋卿众之所望故言国人】
　　十一年春宋公母弟辰暨仲佗石彄公子地入于萧以叛秋乐大心从之大为宋患宠向魋故也【萧宋邑宋公宠不义以致国患】
　　十五年夏郑罕达败宋师于老丘齐侯卫侯次于蘧挐谋救宋也【罕达子齹之子老丘今属陈留县宋公子地奔郑郑人为之伐宋欲取地以处之蘧挐即渠蒢次欲救不果】
　　哀公十一年冬卫太叔疾出奔宋疾臣向魋纳美珠焉与之城鉏宋公求珠魋不与由是得罪【臣向魋疾为向魋之臣城鉏魋私邑以珠得罪见公之贪详见卫父子争国】
　　十二年　宋郑之间有隙地焉曰弥作顷丘玉畅嵒戈锡子产与宋人为成曰勿有是及宋平元之族自萧奔郑郑人为之城嵒戈锡九月宋向巢伐郑取锡杀元公之孙遂围嵒十二月郑罕达救嵒丙申围宋【弥作等六邑皆隙地成约也勿有是俱弃之也平元族仲佗石彄等郑城三邑以处之向巢以郑背信而奬其叛人故伐之元公孙亦叛党嵒二族所在也】
　　十三年春宋向魋救其师郑子賸使徇曰得桓魋者有赏魋也逃归遂取宋师于嵒获成讙郜延以六邑为虚【子賸罕达字魋救被围之师为郑所怖而逃师为郑取二帅见获成讙郜延二帅名虚不有也】
　　十四年夏宋桓魋之宠害于公公使夫人骤请享焉而将讨之未及魋先谋公请以鞌易薄公曰不可薄宗邑也乃益鞌七邑而请享公焉以日中为期家备尽徃公知之告皇野曰余长魋也今将祸余请即救司马子仲曰有臣不顺神之所恶也而况人乎敢不承命不得左师不可请以君命召之左师每食撃钟闻钟声公曰夫子将食既食又奏公曰可矣以乗车徃曰迹人来告曰逢泽有介麇焉公曰虽魋未来得左师吾与之田若何君惮告子野曰尝私焉君欲速故以乗车逆子与之乗至公告之故拜不能起司马曰君与之言公曰所难子者上有天下有先君对曰魋之不共宋之祸也敢不唯命是聴司马请瑞焉以命其徒攻桓氏其父兄故臣曰不可其新臣曰从吾君之命遂攻之子颀骋而告桓司马司马欲入子车止之曰不能事君而又伐国民不与也只取死焉向魋遂入于曹以叛六月使左师巢伐之欲质大夫以入焉不能亦入于曹取质魋曰不可既不能事君又得罪于民将若之何乃舍之民遂叛之向魋奔卫向巢来奔宋公使止之曰寡人与子有言矣不可以絶向氏之祀辞曰臣之罪大尽灭桓氏可也若以先臣之故而使有后君之惠也若臣则不可以入矣司马牛致其邑与珪焉而适齐向魋出于卫地公文氏攻之求夏后氏之璜焉与之他玊而奔齐陈成子使为次卿司马牛又致其邑焉而适吴吴人恶之而反赵简子召之陈成子亦召之卒于鲁郭门之外阬氏葬诸丘舆【魋恃宠骄盈故为公害夫人景公母使之数请享于魋示亲爱使不忌也将讨之而未发魋谋先公鞌魋邑薄公邑欲因易邑享公作乱宗邑宗庙所在故不与而益以他邑享公伪喜于受赐备甲兵之备皇野官司马字子仲长长育之请即救欲其协谋以讨魋也左师魋兄向巢也奏奏乐迹人主迹禽兽者逢泽在今开封府城东北一名蓬池介大也公曰子仲称公命也难以游戏烦大臣故惮尝试也使之言使公与要誓也公言难不及子因指天与先君为誓瑞符节以发兵魋本桓氏司马故臣党魋者新臣唯君命是从子颀魋弟桓司马即魋也欲入入攻公子车亦魋弟曹故国时入宋故魋据之巢不能克魋恐公怒欲得国大夫为质以入国不得亦入曹刼曹人子弟而质之以自固魋乃以重得罪于民舍曹子弟曹遂叛巢魋俱奔牛魋弟孔子弟子珪守邑符信公文氏卫大夫璜寳玊也牛义不与魋同国转徙而卒阬氏鲁人丘舆在今山东泰安州境旧有舆城详其愍贤者失所○景公念向戌之贤不絶其祀召牛而复之不亦称乎而使之死于亡也噫】
　　景公灭曹
　　哀公七年秋宋人围曹郑桓子思曰宋人有曹郑之患也不可以不救冬郑师救曹侵宋初曹人或梦众君子立于社宫而谋亡曹曹叔振铎请待公孙彊许之旦而求之曹无之戒其子曰我死尔闻公孙彊为政必去之及曹伯阳即位好田弋曹鄙人公孙彊好弋获白鴈献之且言田弋之説説之因访政事大说之有宠使为司城以聴政梦者之子乃行彊言霸説于曹伯曹伯从之乃背晋而奸宋宋人伐之晋人不救筑五邑于其郊曰黍丘揖丘大城钟邗【曹今山东曹州子思子产之子国参也諡桓振铎曹始祖霸説求霸之説筑曹筑之】
　　八年春宋公伐曹将还褚师子肥殿曹人诟之不行师待之公闻之怒命反之遂灭曹执曹伯及司城彊以归杀之【子肥宋大夫诟詈辱也不行殿师止也杀阳及彊终其人之梦】
　　大尹乱政
　　哀公十七年冬宋皇瑗之子麇有友曰田丙而夺其兄酁般邑以与之酁般愠而行告桓司马之臣子仪克子仪克适宋告夫人曰麇将纳桓氏公问诸子仲初子仲将以姒之子非我为子麇曰必立伯也是良材子仲怒弗从故对曰右师则老矣不识麇也公执之皇瑗奔晋召之【瑗宋右师麇其子田丙麇友酁般麇兄前魋乱子仪克在下邑不与故在为酁般谮麇将纳魋等子仲皇野也为子以非我为嫡嗣姒子仲妻伯非我兄弗从不从麇言为是怒言右师老不能为乱麇则不可保公于是执麇还瑗】
　　十八年春宋杀皇瑗公闻其情复皇氏之族使皇缓为右师【言宋景公无常缓瑗从弟】
　　二十六年夏宋景公无子取公孙周之子得与啓畜诸公宫未有立焉于是皇缓为右师皇非我为大司马皇懐为司徒灵不缓为左师乐茷为司城乐朱鉏为大司冦六卿三族降聴政因大尹以达大尹常不告而以其欲称君命以令国人恶之司城欲去大尹左师曰纵之使盈其罪重而无基能无敝乎冬十月公游于空泽辛巳卒于连中大尹兴空泽之士千甲奉公自空桐入如沃宫使召六子曰闻下有师君请六子画六子至以甲刼之曰君有疾病请二三子盟乃盟于少寝之庭曰无为公室不利大尹立啓奉丧殡于大宫三日而后国人知之司城茷使宣言于国曰大尹惑蛊其君而专其利今君无疾而死死又匿之是无他矣大尹之罪也得梦啓北首而寝于卢门之外已为鸟而集于其上咮加于南门尾加于桐门曰余梦美必立大尹谋曰我不在盟无乃逐我复盟之乎使祝为载书六子在唐防将盟之祝襄以载书告皇非我皇非我因子潞门尹得左师谋曰民与我逐之乎皆归授甲使徇于国曰大尹蛊惑其君以陵虐公室与我者救君者也众曰与之大尹徇曰戴氏皇氏将不利公室与我者无忧不富众曰无别戴氏皇氏欲伐公乐得曰不可彼以陵公有罪我伐公则甚焉使国人施于大尹大尹奉啓以奔楚乃立得司城为上卿盟曰三族共政无相害也【周元公孙子高得昭公名啓得弟俱畜之而未适立懐非我从弟不缓子灵围之后茷乐溷之子朱鉏乐挽之子三族皇灵乐也降和同也大尹近官有宠者六卿因之以达于公常不告命而假公命以行私故致恶基谓德势重而无德以为之基必败空泽宋邑连中馆名千甲甲士千人奉公奉公之尸空桐宋地在河南虞城县境沃宫内宫画计策也大尹之罪言为所弑也卢门宋东南门得未立而梦北首死象在门外失国也得为大鸟而咮尾加二门有国之祥故曰美桐门北门少寝盟但以君命盟六卿大尹不与故曰不在盟唐防宋地襄祝名子潞乐茷得乐得左师不缓非我与之谋以我为民所与可因逐之戴氏即乐氏无别恶其号令与君无别公谓公室施施罪于大尹得立果符】



　　春秋左传属事卷十四
<经部,春秋类,春秋左传属事>
　　钦定四库全书
　　春秋左传属事卷十五　　明　傅逊　撰
　　衞
　　州吁之乱
　　隠公二年冬郑人伐衞讨公孙滑之乱也【滑叔段之子段乱滑奔衞衞为之伐郑廪延故郑为讨之】
　　三年　衞庄公娶于齐东宫得臣之妹曰庄姜美而无子衞人所为赋硕人也又娶于陈曰厉妫生孝伯早死其弟戴妫生桓公庄姜以为己子公子州吁嬖人之子也有宠而好兵公弗禁庄姜恶之石碏谏曰臣闻爱子教之以义方弗纳于邪骄奢淫泆所自邪也四者之来宠禄过也将立州吁乃定之矣若犹未也阶之为祸夫宠而不骄骄而能降降而不憾憾而能眕者鲜矣且夫贱妨贵少陵长逺间亲新间旧小加大淫破义所谓六逆也君义臣行父慈子孝兄爱弟敬所谓六顺也去顺效逆所以速祸也君人者将祸是务去而速之无乃不可乎弗聴其子厚与州吁游禁之不可桓公立乃老【此因桓公弑追纪其始得臣齐太子震长男在东太子宫居焉称其妹明嫡女也硕人诗卫人悯庄姜美且贤见弃无子而作妫陈姓厉戴皆諡桓公虽子于庄姜未定为大子嬖人贱而爱石碏卫大夫言欲立州吁宜早定否则縁宠搆祸是阶之也既骄而复降必忿憾而轻身以造乱眕安重也大小亦班列也老致仕】
　　四年春卫州吁弑桓公而立宋殇公之即位也公子冯出奔郑郑人欲纳之及卫州吁立将修先君之怨于郑而求宠于诸侯以和其民使告于宋曰君若伐郑以除君害君为主敝邑以赋与陈蔡从则卫国之愿也宋人许之于是陈蔡方睦于卫故宋公陈侯蔡人卫人伐郑围其东门五日而还公问于众仲曰卫州吁其成乎对曰臣闻以徳和民不闻以乱以乱犹治丝而棼之也夫州吁阻兵而安忍阻兵无众安忍无亲众叛亲离难以济矣夫兵犹火也弗戢将自焚也夫州吁弑其君而虐用其民于是乎不务令徳而欲以乱成必不免矣秋诸侯复伐郑　败郑徒兵取其禾而还州吁未能和其民厚问定君于石子石子曰王觐为可曰何以得觐曰陈桓公方有宠于王陈衞方睦若朝陈使请必可得也厚从州吁如陈石碏使告于陈曰衞国褊小老夫耄矣无能为也此二人者实弑寡君敢即图之陈人执之而请涖于衞九月衞人使右宰丑涖杀州吁于濮石碏使其宰獳羊肩涖杀石厚于陈君子曰石碏纯臣也恶州吁而厚与焉大义灭亲其是之谓乎卫人逆公子晋于邢冬十二月宣公即位书曰衞人立晋众也【州吁弑逆如碏言时诸簒立者诸侯既与之防则不复讨故求此宠而搆宋以修怨于郑欲以此内和其民怨谓前伐君害谓子冯事见宋殇之弑赋兵赋众仲鲁大夫棼紊也恃兵则民残而众叛安忍则刑惨而亲离余见隠公摄国徒兵步卒两防诸侯伐郑而民犹未和厚复为谋之于父碏诱以觐王因使陈图之八九十曰耄称国小己老自谦以委陈请涖请卫人自临讨之右宰卫官名丑宰石氏之宰名獳羊肩濮今山东濮州碏一以公义而不少牵于私故曰纯臣宣公名晋】
　　五年夏葬卫桓公卫乱是以缓四月郑人侵卫牧以报东门之役卫人以燕师伐郑郑祭足原繁泄驾以三军军其前使曼伯与子元潜军军其后燕人畏郑三军而不虞制人六月郑二公子以制人败燕师于北制君子曰不备不虞不可以师【牧卫邑燕南燕足繁驾郑三卿曼元二公子北制河南汜水县一名虎牢】卫之乱也郕人侵卫故卫师入郕【郕国也】
　　桓公三年夏齐侯卫侯胥命于蒲不盟也【蒲卫邑今为北直长垣县治】
　　惠公窃国
　　桓公十六年　初卫宣公烝于夷姜生急子属诸右公子为之娶于齐而美公取之生夀及朔属夀于左公子夷姜缢宣姜与公子朔构急子公使诸齐使盗待诸莘将杀之夀子告之使行不可曰弃父之命恶用子矣有无父之国则可也及行饮以酒夀子载其旌以先盗杀之急子至曰我之求也此何罪请杀我乎又杀之二公子故怨惠公十一月左公子泄右公子职立公子黔牟惠公奔齐【夷姜宣公庶母上淫曰烝左右因左右媵之子以为号属属使立之缢失宠故宣姜宣公所取急子之妻构构防其罪莘卫地今山东莘县黔牟羣公子惠公朔也卫宣于桓公十二年卒此因朔奔而追记其事】
　　十七年春盟于黄　且谋衞故也
　　庄公五年冬伐卫纳惠公也
　　六年春王人救卫夏卫侯入放公子黔牟于周放甯跪于秦杀左公子泄右公子职乃即位君子以二公子之立黔牟为不度矣夫能固位者必度其本末而后立衷焉不知其本不谋知本之不枝弗强诗云本枝百世【甯跪卫大夫宥之以逺曰放传以人臣立君犹人植木必度其本之宜立与否又度其末之终能强盛与否于是适其可立之节而立焉斯能固其位衷节适也使其本之宜立与否犹不知固不与谋矣或其本虽宜立而度其枝之不能昌亦不犯难而强为之诗大雅言文王本枝俱茂故蕃滋百世今黔牟虽或可立而孤弱寡助终至危亡故以二公子为不度本或以贤或以分或以年本扶之者众能有成无败也】○【朔恶极矣二公子讨其罪而立黔牟义之正也不幸无成乃以不度名之左氏以成败论人类如此】
　　文公定狄难
　　闵公二年冬十二月狄人伐卫卫懿公好鹤鹤有乗轩者将战国人受甲者皆曰使鹤鹤实有禄位余焉能战公与石祁子玦与甯庄子矢使守曰以此赞国择利而为之与夫人绣衣曰聴于二子渠孔御戎子伯为右黄夷前驱孔婴齐殿及狄人战于荧泽卫师败绩遂灭卫卫侯不去其旗是以甚败狄人囚史华龙滑与礼孔以逐卫人二人曰我大史也实掌其祭不先国不可得也乃先之至则告守曰不可待也夜与国人出狄入卫遂从之又败诸河初惠公之即位也少齐人使昭伯烝于宣姜不可强之生齐子戴公文公宋桓夫人许穆夫人文公为卫之多患也先适齐及败宋桓公逆诸河宵济卫之遗民男女七百有三十人益之以共滕之民为五千人立戴公以庐于曹许穆夫人赋载驰齐侯使公子无亏帅车三百乘甲士三千人以戍曹【卫自宣公淫秽乱国懿公以玩好继之遂致灭亡卫都河北古朝歌地今为卫辉府而今真定永平等地时多为北狄所据遂得入其国轩大夫车宠鹤过甚故乘轩北直长垣县有鹤城其养鹤所也庄子名速玦玉玦賛助也玦示以当决断矢示以御难绣衣取其文章顺序皆以之守御右前驱后殿皆以之战虽临事而戒然失民有素故无及荧泽卫地今河南荥泽县师之目在旗既败而去之众得奔免不去故偕死亡败而不可牧华龙滑礼孔皆卫太史夷狄畏鬼故诳言先当白神乃告守者使速行守者石甯二大夫卫将东走渡河而南狄复追败之惠公年十五六故曰少昭伯惠公世兄子顽烝于宣姜而生男女五人墙有茨诗云公子顽通于君母即其事也适齐避卫难也宋桓以其夫人故迎卫败众复畏狄夜渡河共滕卫二别邑庐舍也曹亦卫邑戴公名申立其年卒而文公立载驰卫风穆夫人痛卫之亡思归唁之不可故作此诗以言志无亏桓公子余详见齐桓公之伯】僖之二年封卫于楚丘　卫文公大布之衣大帛之冠务
　　材训农通商惠工敬教劝学授方任能元年革车三十乘季年乃三百乘【封齐桓封之大布麤布大帛厚缯以败亡后故敦朴俭务材务蓄材木以立门戸宗庙宫室庐舍训农训饬农事服田力穑通商通达商旅楙迁有无惠工加惠百工赖其器用敬教敬重五教劝学劝勉士人力学授方授百事之宜任能任才能之人革车兵车三十三百其众十倍也文公招懐迸散故能致众如此】
　　僖公十八年冬邢人狄人伐卫围莬圃卫侯以国让父兄子弟及朝众曰苟能治之燬请从焉众不可而后师于訾娄狄师还【菟圃訾娄皆卫邑訾娄今北直长垣县西北有訾娄城燬文公名公以国让懐柔国人而后出师狄见其众和故退而邢独留】
　　十九年秋衞人伐邢以报菟圃之役于是衞大旱卜有事于山川不吉甯庄子曰昔周饥克殷而年丰今邢方无道诸侯无伯天其或者欲使衞讨邢乎从之师兴而雨
　　二十年秋齐狄盟于邢为邢谋衞难也于是衞方病邢二十四年冬卫人将伐邢礼至曰不得其守国不可得也我请昆弟仕焉乃徃得仕【礼至卫大夫守谓邢正卿国子】
　　二十五年春卫人伐邢二礼从国子巡城掖以赴外杀之正月丙午卫侯燬灭邢同姓也故名礼至为铭曰余掖杀国子莫余敢止【卫文虽多难兴邦邢虽无道取灭而以同姓故犹必名之礼至逞诈以蔑亲不知耻而反铭功于器】
　　甯武子弭晋难
　　僖公二十三年　晋公子重耳之及于难也　遂奔狄过卫卫文公不礼焉出于五鹿乞食于野人野人与
　　之块【难骊姬之难五鹿卫地大名府东有五鹿墟为与块之所详见晋文公之伯】
　　二十四年春王正月秦伯纳之【纳重耳于晋详见晋文公之伯】
　　二十八年春晋侯　伐卫　取五鹿　晋侯齐侯盟于敛盂卫侯请盟晋人弗许卫侯欲与楚国人不欲故出其君以説于晋卫侯出居于襄牛公子买戍卫楚人救卫不克公惧于晋杀子丛以説焉谓楚人曰不卒戍也【卫侯文公子成公也敛盂襄牛皆卫地详见晋文公之伯买字子丛卫楚昏鲁与楚且素善卫因其被伐使戍之见楚弱晋强乃杀丛以谢晋又恐楚罪复以不卒戍归丛以解于楚】
　　夏四月戊辰晋侯宋公齐国归父崔夭秦小子愸次于城濮　己巳晋师陈于莘北　楚师败绩【详见晋文公之伯】卫侯闻楚师败惧出奔楚遂适陈使元咺奉叔武以受盟或诉元咺于卫侯曰立叔武矣其子角从公公使杀之咺不废命奉夷叔以入守六月晋人复卫侯甯武子与卫人盟于宛濮曰天祸卫国君臣不协以及此忧也今天诱其使皆降心以相从也不有居者谁守社稷不有行者谁扞牧圉不协之故用昭乞盟于尔大神以诱天自今日以徃既盟之后行者无保其力居者无惧其罪有渝此盟以相及也明神先君是纠是殛国人闻此盟也而后不贰卫侯先期入甯子先长牂守门以为使也与之乘而入公子歂犬华仲前驱叔武将沐闻君至喜捉髪走出前驱射而杀之公知其无罪也枕之股而哭之歂犬走出公使杀之元咺出奔晋【元咺卫大夫叔武卫侯弟諡夷奉摄君事也咺被愬子杀而犹不废命亦忠也晋以叔武受盟故归卫侯甯武子名俞宛近濮水在北直长垣县境旧有宛亭不协谓君欲与楚国人不欲也中也牛曰牧马曰圉相及以恶相及也武子恐国人以出君为罪故盟以居者行者其劳均闻之知无罪且心服故不贰卫侯有疑于叔武故先入甯子恐有妄杀先为拥卫之图因与长牂同乗入致叔武速出为前驱探卫侯意射杀之而不及救公虽枕哭其尸杀歂犬而元咺犹奔晋愬之长牂歂犬华仲皆卫大夫】冬卫侯与元咺讼甯武子为辅鍼庄子为坐士荣为大士卫侯不胜杀士荣刖鍼庄子谓甯俞忠而免之执卫侯归之于京师寘诸深室甯子职纳橐饘焉元咺归于卫立公子瑕【大士治狱官也周礼命夫命妇不躬坐狱元咺又不宜与其君对坐故鍼庄子为主又使卫之忠臣及其狱官质正元咺而三子词屈故囚卫侯深室囚室之深者甯俞忠虑专亲其饮食以橐乗饘而纳焉瑕公子适】
　　三十年夏晋侯使医衍酖卫侯甯俞货医使薄其酖不死公为之请纳玉于王与晋侯皆十瑴王许之秋乃释卫侯卫侯使赂周歂冶厪曰苟能纳我吾使尔为卿周冶杀元咺及子适子仪公入祀先君周冶既服将命周歂先入及门遇疾而死冶厪辞卿【文公怨卫侯深罪不至死故使酖之衍医名甯俞视卫侯食故得赂医薄酖双玉曰瑴仪瑕母弟服卿服歂死厪惧咺等为祟遂辞卿】
　　三十一年冬狄围卫卫迁于帝丘卜曰三百年卫成公梦康叔曰相夺予享公命祀相甯武子不可曰鬼神非其族类不歆其祀杞鄫何事相之不享于此久矣非卫之罪也不可以间成王周公之命祀请改祀命【晋犹怨卫故不救其患帝丘颛顼之虚今北直开州东有颛顼城滑县东北有帝丘城相夏后启之孙亦居之享祭也歆犹享也言杞鄫夏后自当祀相帝丘久不祀相非卫所絶诸侯受命各有常祀相非所命也请改祀相之命】三十二年夏狄有乱卫人侵狄狄请平焉秋衞人及狄盟○【武子之忠一也夫子以知愚二之固自夫人之见云耳其所谓知者岂非乘时遇主筹画决竒以匡宁其家国乎且文公时卫亦多故矣武子安能养晦以自逸也鲁史载诸国事多畧遂不少概见惜哉噫其论相祀尤能据正守礼而不媚神于邪矣】
　　孙甯废立
　　成公七年　卫定公恶孙林父冬孙林父出奔晋卫侯如晋晋反戚焉【林父良夫子戚林父邑林父出奔晋随属晋因卫朝而反之】
　　十四年春卫侯如晋晋侯强见孙林父焉定公不可夏卫侯既归晋侯使郤犫送孙林父而见之卫侯欲辞定姜曰不可是先君宗卿之嗣也大国又以为请不许将亡虽恶之不犹愈于亡乎君其忍之安民而宥宗卿不亦可乎卫侯见而复之【强见欲归之也定姜定公夫人以拒大国之请絶同姓之世卿内外交衅亡兆也】秋衞侯有疾使孔成子甯惠子立敬姒之子衎以为太子冬十月卫定公卒夫人姜氏既哭而息见大子之不哀也不内酌饮叹曰是夫也将不唯卫国之败其必始于未亡人乌呼天祸卫国也夫吾不获鱄也使主社稷大夫闻之无不耸惧孙文子自是不敢舍其重器于卫尽寘诸戚而甚善晋大夫【成子孔达孙惠子名殖皆卫卿敬姒定公妾衎献公名定姜言献公行无礼必从已始下言暴妾使余是也鱄衎母弟时已见其贤寘戚谋自保善晋求以为援也】
　　襄公七年冬卫孙文子来聘公登亦登叔孙穆子相趋进曰诸侯之防寡君未尝后卫君今吾子不后寡君寡君未知所过吾子其少安孙子无辞亦无悛容穆叔曰孙子必亡为臣而君过而不悛亡之本也诗曰退食自公委蛇委蛇谓从者也衡而委蛇必折【文子林父諡穆子豹諡叔以氏称穆子言鲁卫之君敌体共登孙子臣自宜后悛惧而改也诗召南委蛇自得貌从顺也衡横通不顺也言诗人美大夫之自得以顺于道也林父不顺道而有自得之意必毁折矣】
　　十四年夏卫献公戒孙文子甯惠子食皆服而朝日旰不召而射鸿于囿二子从之不释皮冠而与之言二子怒孙文子如戚孙蒯入使公饮之酒使大师歌巧言之卒章大师辞师曹请为之初公有嬖妾使师曹诲之琴师曹鞭之公怒鞭师曹三百故师曹欲歌之以怒孙子以报公公使歌之遂诵之蒯惧告文子文子曰君忌我矣弗先必死并帑于戚而入见蘧伯玉曰君之暴虐子所知也大惧社稷之倾覆将若之何对曰君制其国臣敢奸之虽奸之庸知愈乎遂行从近闗出公使子蟜子伯子皮与孙子盟于丘宫孙子皆杀之四月己未子展奔齐公如鄄使子行于孙子孙子又杀之公出奔齐孙氏追之败公徒于阿泽鄄人执之初尹公佗学射于庾公差庾公差学射于公孙丁二子追公公孙丁御公子鱼曰射为背师不射为戮射为礼乎射两軥而还尹公佗曰子为师我则逺矣乃反之公孙丁授公辔而射之贯臂子鲜从公及竟公使祝宗告亡且告无罪定姜曰无神何告若有不可诬也有罪若何告无舍大臣而与小臣谋一罪也先君有冢卿以为师保而蔑之二罪也余以巾栉事先君而暴妾使余三罪也告亡而已无告无罪公使厚成叔吊于卫曰寡君使瘠闻君不抚社稷而越在他竟若之何不吊以同盟之故使瘠敢私于执事曰有君不吊有臣不敏君不赦宥臣亦不帅职增淫发泄其若之何卫人使大叔仪对曰羣臣不倿得罪于寡君寡君不以即刑而悼弃之以为君忧君不忘先君之好辱吊羣臣又重恤之敢拜君命之辱重拜大贶厚孙归复命语臧武仲曰卫君其必归乎有大叔仪以守有母弟鱄以出或抚其内或营其外能无归乎齐人以郲寄卫侯及其复也以郲粮归右宰谷从而逃归卫人将杀之辞曰余不説初矣余狐裘而羔袖乃赦之卫人立公孙剽孙林父甯殖相之以聴命于诸侯卫侯在郲臧纥如齐唁卫侯卫侯与之言虐退而告其人曰卫侯其不得入矣其言粪土也亡而不变何以复国子展子鲜闻之见臧纥与之言道臧孙説谓其人曰卫君必入夫二子者或挽之或推之欲无入得乎【献公无道陵侮大臣戒食勑戒二子共宴食服朝服朝待命于朝旰宴从从公于囿皮冠田猎之冠见大臣宜释既不释又不与食巧言诗小雅其卒章曰彼何人斯居河之麋无拳无勇职为乱阶戚河上邑公欲以喻文子居河上为乱太师乐大夫辞以不可师曹乐人憾公横鞭既歌复诵欲蒯即解以报之先先作乱帑妻子伯玉名瑗卫贤大夫奸犯也愈胜也言逐君更立未知能胜于今否近闗出避乱速也蟜伯皮三子卫羣公子疑孙子故盟之丘宫近戚地子展卫侯弟子行亦羣公子使请与前三子皆被杀鄄阿泽皆卫地鄄今属山东濮州阿泽今钜野有大泽公徒既败鄄人复执之时孙氏再杀君使复追败公徒其恶已极而国人皆为之用佗与差为孙氏逐公丁为公御子鱼差字以背师与戮权之射犹为得礼故发二矢以示之礼軥车轭卷者佗不从丁学故言逺独还追丁丁射佗贯其臂子鲜鱄字告告于宗庙姜以公罪三而以无罪告故讥其诬神瘠厚成叔名执事指卫诸大夫吊恤下敏达礼増淫增其淫慝发泄以逐君也大叔仪卫大夫大贶谓愍恤之也郲齐所灭郲国以寄卫侯而乃以其粮归贪也谷卫大夫以其从君故欲杀之谷言初从君今悔之不以为悦狐裘羔袖喻已暂从君即归国善多而恶少也剽穆公孙聴命聴防盟之命吊生曰唁子展先奔齐挽推以车喻也】师旷侍于晋侯晋侯曰卫人出其君不亦甚乎对曰或者其君实甚良君将赏善而刑淫养民如子葢之如天容之如地民奉其君爱之如父母仰之如日月敬之如神明畏之如雷霆其可出乎夫君神之主而民之望也若困民之主匮神乏祀百姓絶望社稷无主将安用之弗去何为天生民而立之君使司牧之勿使失性有君而为之贰使师保之勿使过度是故天子有公诸侯有卿卿置侧室大夫有贰宗士有朋友庶人工商皁牧圉皆有亲昵以相辅佐也善则赏之过则匡之患则救之失则革之自王以下各有父兄子弟以补察其政史为书瞽为诗工诵箴谏大夫规诲士传言庶人谤商旅于市百工献艺故夏书曰遒人以木铎徇于路官师相规工执艺事以谏正月孟春于是乎有之谏失常也天之爱民甚矣岂其使一人肆于民上以从其淫而弃天地之性必不然矣【师旷乐师贰卿佐侧室支子贰宗小宗也赏谓称匡正也补补其愆过察察其得失史太史君举则书瞽者以诗为讽刺工乐人诵箴谏之辞规正诲谏也士卑不得径达闻君过失传告大夫庶人不与政闻君过则诽谤旅陈也陈其货物以示时所贵尚如踊贵履贱是也献艺各献技艺以喻政事夏书征遒人行人之官木铎木舌金铃徇于路求歌謡之言官师众官师众也自相规正执艺即献艺也有之有遒人之事○师旷因问尽言其意深矣尤冥防乎天地爱民之心书一通以置人主座隅殊胜乎仲长统之所称也】秋晋侯问卫故于中行献子对曰不如因而定之卫有君矣伐之未可以得志而勤诸侯史佚有言曰因重而抚之仲虺有言曰亡者侮之乱者取之推亡固存国之道也君其定卫以待时乎冬防于戚谋定卫也【问卫故问卫逐君当讨否献子荀偃諡素善孙氏故隂庇之史佚周武王太史重而抚谓重不可移就安抚之仲虺汤相待时待其昏乱之时乃伐之定卫定立剽也】
　　十七年春卫孙蒯田于曹隧饮马于重丘毁其瓶重丘人闭门而訽之曰亲逐而君尔父为厉是之不忧而何以田为夏卫石买孙蒯伐曹取重丘曹人愬于晋【田曹隧越竟而田重丘曹邑訽骂也厉恶鬼也】
　　十八年夏晋人执卫行人石买于长子执孙蒯于纯留为曹故也【长子纯留晋二邑今属山西潞安府】
　　十九年冬卫石共子卒悼子不哀孔成子曰是谓蹷其本必不有其宗【石共子名买悼子买之子石恶也蹷仆也】
　　二十年冬卫甯惠子疾召悼子曰吾得罪于君悔而无及也名藏在诸侯之防曰孙林父甯殖出其君君入则掩之若能掩之则吾子也若不能犹有鬼神吾有馁而已不来食矣悼子许诺惠子遂卒【悼子名喜】
　　二十五年夏晋侯使魏舒宛没逆卫侯将使卫与之夷仪崔子止其帑以求五鹿秋卫献公入于夷仪【魏舒宛没晋二大夫夷仪时属卫晋愍卫侯失国使卫分以处之崔子名杼止其帑以为质五鹿卫地】冬卫献公自夷仪使与甯喜言甯喜许之大叔文子闻之曰乌乎诗所谓我躬不説皇恤我后者甯子可谓不恤其后矣将可乎哉殆必不可君子之行思其忠也思其复也书曰慎始而敬终终以不困诗曰夙夜匪解以事一人今甯子视君不如奕棋其何以免乎奕者举棋不定不胜其耦而况置君而弗定乎必不免矣九世之卿族一举而灭之可哀也哉【卫侯或闻甯氏父子语故使与言复国文子大叔仪谥诗小雅言我不能自容説何暇念其后乎谓甯子必身受祸不得及其后也思终思使其终可成思复思使其后可复行书周书蔡仲之命诗小雅甯氏出自武公至喜九世】
　　二十六年春卫献公使子鲜为复辞敬姒强命之对曰君无信臣惧不免敬姒曰虽然以吾故也许诺初献公使与甯喜言甯喜曰必子鲜在不然必败故公使子鲜子鲜不获命于敬姒以公命与甯喜言曰苟反政由甯氏祭则寡人甯喜告蘧伯玉伯玉曰瑗不得闻君之出敢闻其入遂行从近闗出告右宰谷右宰谷曰不可获罪于两君天下谁畜之悼子曰吾受命于先人不可以贰谷曰我请使焉而观之遂见公于夷仪反曰君淹恤在外十二年矣而无忧色亦无寛言犹夫人也若不已死无日矣悼子曰子鲜在右宰谷曰子鲜在何益多而能亡于我何为悼子曰虽然弗可以己孙文子在戚孙嘉聘于齐孙襄居守二月庚寅甯喜右宰谷伐孙氏不克伯国伤甯子出舍于郊伯国死孙氏夜哭国人召甯子甯子复攻孙氏克之辛邜杀子叔及大子角书曰甯喜弑其君剽言罪之在甯氏也孙林父以戚如晋书曰入于戚以叛罪孙氏也臣之禄君实有之义则进否则奉身而退专禄以周旋戮也甲午卫侯入书曰复归国纳之也大夫逆于竟者执其手而与之言道逆者自车揖之逆于门者颔之而已公至使让大叔文子曰寡人淹恤在外二三子皆使寡人朝夕闻卫国之言吾子独不在寡人古人有言曰非所怨勿怨寡人怨矣对曰臣知罪矣臣不佞不能负羁絏以从扞牧圉臣之罪一也有出者有居者臣不能贰通外内之言以事君臣之罪二也有二罪敢忘其死乃行从近闗出公使止之【献公知鱄为国人所向故使为己求复以公无信故辞不获命以母命不获辞也谷前弃君而归者得罪两君谓前出公将弑剽也畜容也犹夫人其为人犹故也多能亡言子鲜践言多不过能出亡其弗可已以受父遗命也嘉襄文子二子伯国襄字喜乗其父兄不在攻之出舍以不克欲奔既而复乗其丧以克子叔剽字○传以弑君罪甯氏固矣独以专禄罪孙氏义未悉也岂逐君之罪轻于据邑乎○颔防其头衎骄心易生接逆者其礼渐倨又使责让太叔仪不在心不在我】卫人侵戚东鄙孙氏愬于晋晋戍茅氏殖绰伐茅氏杀晋戍三百人孙蒯追之弗敢撃文子曰厉之不如遂从卫师败之圉雍鉏获殖绰复愬于晋晋人为孙氏故召诸侯将以讨卫也夏中行穆子来聘召公也六月公防晋赵武宋向戌郑良霄曹人于澶渊以讨卫彊戚田取卫西鄙懿氏六十以与孙氏赵武不书尊公也向戌不书后也郑先宋不失所也于是卫侯防之晋人执甯喜北宫遗使女齐以先归卫侯如晋晋人执而囚之于士弱氏秋七月齐侯郑伯为卫侯故如晋晋侯兼享之晋侯赋嘉乐国景子相齐侯赋蓼萧子展相郑伯赋缁衣叔向命晋侯拜二君曰寡君敢拜齐君之安我先君之宗祧也敢拜郑君之不贰也国子使晏平仲私于叔向曰晋君宣其明徳于诸侯恤其患而补其阙正其违而治其烦所以为盟主也今为臣执君若之何叔向告赵文子文子以告晋侯晋侯言卫侯之罪使叔向告二君国子赋辔之柔矣子展赋将仲子兮晋侯乃许归卫侯十二月卫人归卫姬于晋乃释卫侯君子是以知平公之失政也【侵戚以林父叛故茅氏戚东鄙地殖绰齐士时来在卫厉恶鬼从逐也圉卫地雍鉏孙氏臣彊正其彊六十六十井卫侯如防晋将执之不与于防遗北宫括之子女齐司马侯字使之先执二子以归复执卫侯士弱主狱大夫○传以不书赵武为尊公断不然也必以为臣讨君而贬武明矣○齐郑欲共请卫侯嘉乐诗大雅取其嘉乐君子显显令徳宜民宜人受禄于天景子国弱諡蓼萧诗小雅以泽之逺及若露之在萧以喻晋君恩泽及诸侯缁衣诗郑风义取适子之馆兮还予授子之粲兮言不敢违逺于晋向以二诗义各不同故拜二君异辞私私语卫罪以其杀晋戍也辔之柔逸诗见周书义取寛正以安诸侯若柔辔之驭刚马将仲子诗郑风义取众言可畏言卫侯虽别有罪而众人犹谓晋为臣执君然卫侯竟以女説晋而后得免君子重讥之】○【孙氏世借晋庇以逞逆节罪无论矣晋君每狥其臣之邪以自弱主威大义固久蔑矣然独不为身虑耶噫平不足责也至悼而已然伤哉】
　　二十七年春卫甯喜专公患之公孙免余请杀之公曰微甯子不及此吾与之言矣事未可知只成恶名止也对曰臣杀之君勿与知乃与公孙无地公孙臣谋使攻甯氏弗克皆死公曰臣也无罪父子死余矣夏免余复攻甯氏杀甯喜及右宰谷尸诸朝石恶将防宋之盟受命而出衣其尸枕之股而哭之欲敛以亡惧不免且曰受命矣乃行子鲜曰逐我者出纳我者死赏罚无章何以沮劝君失其信而国无刑不亦难乎且鱄实使之遂出奔晋公使止之不可及河又使止之止使者而盟于河托于木门不乡卫国而坐木门大夫劝之仕不可曰仕而废其事罪也从之昭吾所以出也将谁愬乎吾不可以立于人之朝矣终身不仕公丧之如税服终身公与免余邑六十辞曰唯卿备百邑臣六十矣下有上禄乱也臣弗敢闻且甯子唯多邑故死臣惧死之速及也公固与之受其半以为少师公使为卿辞曰大叔仪不贰能赞大事君其命之乃使文子为卿【喜以子鱄言遂専卫政免余无地皆卫臣免余定谋使二子攻甯氏皆死公出亡时臣父为孙氏所杀故云父子既而免余复自攻杀之石恶尽哀于喜欲奔以既受命故防宋子鲜以信刑皆失且已使奔誓不还坐不乡卒不仕恨公负言极也木门晋邑从之从其职事则昭己乃以欲仕出情无由愬礼日月已过闻丧追服曰税诸侯絶期无为兄弟追服之礼如而服之殁身惭痛之深也免余既杀喜复辞邑让贤六十者一乘之邑非四井之邑也○惠子临殁耻逐君而甘馁鬼亦足悲矣喜受父遗命以纳亡君情可原也而乃继之以专斯招戮矣使既纳君而恭恪自守政不与焉庶几其免乎然出一君弑一君必无自全之理斯葢蛊之莫能干者欤】
　　二十八年夏卫人讨甯氏之党故石恶出奔晋卫人立其从子圃以守石氏之祀礼也【石恶之先石碏有大功于卫恶之罪不及不祀故曰礼】
　　二十九年夏吴公子札来聘　适卫　自卫如晋将宿于戚闻钟声焉曰异哉吾闻之也辩而不徳必加于戮夫子获罪于君以在此惧犹不足而又何乐夫子之在此也犹燕之巢于幕上君又在殡而可以乐乎遂去之文子闻之终身不聴琴瑟【是年五月献公卒未葬而林父击钟奏乐故札云云○林父之恶极矣而亦有节焉可录其免于讨也或以是故乎】
　　昭公七年秋八月卫襄公卒晋大夫言于范献子曰卫事晋为睦晋不礼焉庇其贼人而取其地故诸侯贰诗曰防鸰在原兄弟急难又曰死丧之威兄弟孔懐兄弟之不睦于是乎不吊况逺人谁敢归之今又不礼于卫之嗣卫必叛我是絶诸侯也献子以告韩宣子宣子説使献子如卫吊且反戚田【襄公献公子名恶诗小雅防鸰雝渠也飞则鸣行则揺喻兄弟相救于急难不可自舍威畏也言有死丧兄弟宜有懐思吊相恤也言兄弟懿亲不睦则于人皆无相恤之意近者犹不附况其逺乎嗣新君也】
　　灵公之立
　　昭公七年秋卫襄公卒卫齐恶告丧于周且请命王使成简公如卫吊且追命襄公曰叔父陟恪在我先王之左右以佐事上帝余敢忘髙圉亚圉【齐恶卫大夫简公王卿士陟登也恪敬也叔父谓襄公命如今之哀防二圉周之先为殷诸侯亦受殷王追命者】卫襄公夫人姜氏无子嬖人婤姶生孟絷孔成子梦康叔谓已立元余使羁之孙圉与史苟相之史朝亦梦康叔谓己余将命而子苟与孔烝鉏之曾孙圉相元史朝见成子告之梦梦协晋韩宣子为政聘于诸侯之岁婤姶生子名之曰元孟絷之足不良能行孔成子以周易筮之曰元尚享卫国主其社稷遇屯又曰余尚立絷尚克嘉之遇屯之比以示史朝史朝曰元亨又何疑焉成子曰非长之谓乎对曰康叔名之可谓长矣孟非人也将不列于宗不可谓长且其繇曰利建侯嗣吉何建建非嗣也二卦皆云子其建之康叔命之二卦告之筮袭于梦武王所用也弗从何为弱足者居侯主社稷临祭祀奉民人事鬼神从防朝又焉得居各以所利不亦可乎故孔成子立灵公十二月癸亥葬卫襄公【姜氏諡宣嬖人贱而宠者成子卫卿孔达之孙名烝鉏元孟絷弟后为灵公梦时未生羁烝鉏子史苟史朝子协合也不良跛也成子两筮立元立絷孰吉元得屯震下坎上絷得屯之比坤下坎上初九变也朝以为元亨为吉成子疑元为年长非以名也朝谓絷跛非全人将不得在宗人之列岂可复谓长乎且以卦辞决之言利建侯嗣子既吉何建之有言建则非嗣矣屯比二卦皆有建侯之文明元非长而宜立也武王伐纣太誓曰朕梦协朕卜袭于休祥戎商必克故曰武王所用孟跛利居元吉利建故可】
　　二十年夏六月卫公孟絷狎齐豹夺之司冦与鄄有役则反之无则取之公孟恶北宫喜禇师圃欲去之公子朝通于襄夫人宣姜惧而欲以作乱故齐豹北宫喜禇师圃公子朝作乱初齐豹见宗鲁于公孟为骖乘焉将作乱而谓之曰公孟之不善子所知也勿与乗吾将杀之对曰吾由子事公孟子假吾名焉故不吾逺也虽其不善吾亦知之抑以利故不能去是吾过也今闻难而逃是僭子也子行事乎吾将死之以周事子而归死于公孟其可也丙辰卫侯在平夀公孟有事于葢获之门外齐子氏帷于门外而伏甲焉使祝鼃寘戈于车薪以当门使一乗从公孟以出使华齐御公孟宗鲁骖乗及闳中齐氏用戈撃公孟宗鲁以背蔽之断肱以中公孟之肩皆杀之公闻乱乗驱自阅门入庆比御公公南楚骖乗使华寅乗贰车及公宫鸿駵魋驷乗于公公载寳以出禇师子申遇公于马路之衢遂从过齐氏使华寅肉袒执葢以当其阙齐氏射公中南楚之背公遂出寅闭郭门逾而从公公如死鸟析朱鉏宵从窦出徒行从公齐侯使公孙青聘于卫既出闻卫乱使请所聘公曰犹在竟内则卫君也乃将事焉遂从诸死鸟请将事辞曰亡人不佞失守社稷越在草莽吾子无所辱君命宾曰寡君命下臣于朝曰阿下执事臣不敢贰主人曰君若惠顾先君之好照临敝邑镇抚其社稷则有宗祧在乃止卫侯固请见之不获命以其良马见为未致使故也卫侯以为乗马宾将掫主人辞曰亡人之忧不可以及吾子草莽之中不足以辱从者敢辞宾曰寡君之下臣君之牧圉也若不获扞外役是不有寡君也臣惧不免于戾请以除死亲执铎终夕与于燎齐氏之宰渠子召北宫子北宫氏之宰不与闻谋杀渠子遂伐齐氏灭之丁巳晦公入与北宫喜盟于彭水之上秋七月戊午朔遂盟国人八月辛亥公子朝禇师圃子玉霄子高鲂出奔晋闰月戊辰杀宣姜卫侯赐北宫喜諡曰贞子赐析朱鉏諡曰成子而以齐氏之墓予之卫侯告宁于齐且言子石齐侯将饮酒徧赐大夫曰二三子之教也苑何忌辞曰与于青之赏必及于其罚在康诰曰父子兄弟罪不相及况在羣臣臣敢贪君赐以干先王琴张闻宗鲁死将徃吊之仲尼曰齐豹之盗而孟絷之贼女何吊焉君子不食奸不受乱不为利疚于回不以回待人不葢不义不犯非礼【孟絷以公兄故系以公豹齐恶子为卫司冦狎轻也鄄豹邑絷夺其官与邑足不良故有役则以官邑还之喜圃皆卫大夫宣姜灵公嫡母淫于朝因以共乱宗鲁豹友见荐达也名善名言子假我以善名故亲我僭不信也言已逃难使子言不信周犹终竟也平夀卫下邑有事祭也葢获卫郭门齐子氏豹也以帷蔽其甲祝鼃豹党当门要其前一乘亦如前车寘戈于薪寻其后华齐亦豹党闳曲门中宗鲁蔽公孟伤而与俱死公下邑闻之乗驱以速入庆比公南楚华寅卫三臣贰车公副车鸿駵魋亦卫臣复就公乗四人共一车公复出避诸臣力扈从之寅肉袒示必死执葢当侍从之阙以蔽公既闭郭门以距追者复逾门出以从公死乌卫地析朱鉏黑背孙青齐顷公孙将事行聘事也阿下亲附而卑下之欲就地行聘也不敢斥尊故曰执事贰违命也受聘当在宗庙故云宗祧以止之乃请青见青辞不获若已致君命则享有庭实有私觌今为未致使故但以良马卫侯喜青敬已为乗马以贵之掫夜行除死免死也燎设火燎以守备北宫子喜也渠子召喜同叛因其宰不与谋即杀渠子灭齐氏公以喜始乱终变正故先盟之朝等四人皆齐氏党杀宣姜以淫乱故喜縁是得先死赐美諡朱鉏以徒行从亦豫諡又予墓田子石青字言言其有礼苑何忌齐大夫言受赐则犯康诰之义琴张孔子弟子名牢慕宗鲁故将吊夫子言齐豹所以为盗孟絷所以见贼皆由宗鲁知公孟不善而受其禄是食奸许豹行事是受乱疚病回邪也以利故不去是病身于邪难不告是以邪待人以周事豹是葢不义二心事絷是非礼】
　　庄公出公父子争国
　　定公十三年　初卫公叔文子朝而请享灵公退见史防而告之史防曰子必祸矣子富而君贪罪其及子乎文子曰然吾不先告子是吾罪也君既许我矣其若之何史防曰无害子臣可以免富而能臣必免于难上下同之戍也骄其亡乎富而不骄者鲜吾唯子之见骄而不亡者未之有也戍必与焉及文子卒卫侯始恶于公叔戌以其富也公叔戌又将去夫人之党夫人愬之曰戌将为乱【文子名发欲公临其家以受享史防史鱼也臣能尽臣礼戌文子子与与于祸夫人党如宋朝之徒】
　　十四年春卫侯逐公叔戌与其党故赵阳奔宋戌来奔夏卫北宫结来奔公叔戌之故也卫侯为夫人南子召宋朝防于洮大子蒯聩献盂于齐过宋野野人歌之曰既定尔娄猪盍归吾艾豭太子羞之谓戏阳速曰从我而朝少君少君见我我顾乃杀之速曰诺乃朝夫人夫人见大子大子三顾速不进夫人见其色啼而走曰蒯聩将杀余公执其手以登台大子奔宋尽逐其党故公孟彄出奔郑自郑奔齐大子告人曰戏阳速祸余戏阳速告人曰大子则祸余大子无道使余杀其母余不许将戕于余若杀夫人将以余说余是故许而弗为以纾余死谚曰民保于信吾以信义也【南子宋女朝宋公子旧通南子因在宋呼之蒯聩灵公大子盂邑名娄猪求子猪喻南子艾豭老牡猪喻宋朝速大子家臣见其色见太子之色变也戕贼也以信义言使义可信不必信言】
　　哀公二年　初卫侯游于郊子南仆公曰余无子将立女不对他日又谓之对曰郢不足以辱社稷君其改图君夫人在堂三揖在下君命只辱夏卫灵公卒夫人曰命公子郢为大子君命也对曰郢异于他子且君没于吾手若有之郢必闻之且亡人之子辄在乃立辄六月乙酉晋赵鞅纳卫大子于戚宵迷阳虎曰右河而南必至焉使大子絻八人衰绖伪自卫逆者告于门哭而入遂居之【子南灵公子郢也仆御也无子蒯聩奔故三揖卿大夫士郢言立适当以礼与内外同之君乃私命必不从适为辱异立意不同辄蒯聩之子出公也宵迷夜行迷道是时河北流过元城界戚在河外今在北直开州城北七十里有戚城传谓纳蒯聩于此晋军已渡河故欲出河右而南絻者始发丧服诈为卫人逆太子故衰绖】
　　三年春齐卫围戚求援于中山【中山鲜虞也】
　　十一年冬卫大叔疾出奔宋初疾娶于宋子朝其娣嬖子朝出孔文子使疾出其妻而妻之疾使侍人诱其初妻之娣寘于犁而为之一宫如二妻文子怒欲攻之仲尼止之遂夺其妻或淫于外州外州人夺之轩以献耻是二者故出卫人立遗使室孔姞疾臣向魋纳美珠焉与之城鉏　及桓氏出城鉏人攻大叔疾卫庄公复之使处巢死焉殡于郧葬于少禘初晋悼公子憖亡在卫使其女仆而田大叔懿子止而饮之酒遂聘之生悼子悼子即位故夏戊为大夫悼子亡卫人翦夏戊【大叔疾大叔懿子之子諡悼子子朝南子所淫者娣所娶之妹朝出出奔孔文子名圉犂卫地外州卫邑或淫疾或时徃淫也轩车也献献于君二者夺妻夺轩也遗疾之弟孔姞文子女疾之妻也疾奔宋臣于魋城鉏魋私邑桓氏出魋乱而奔也详见向魋之乱复复使疾还卫巢郧少禘皆卫地传详疾之失所仆御也田猎也夏戊悼子之甥翦削其爵邑】
　　十二年夏吴徴防于卫　秋卫侯防吴于郧　吴人藩卫侯之舍　卫侯归效夷言子之尚幼曰君必不免其死于夷乎执焉而又説其言从之固矣【藩藩篱之以示辱余见越灭吴子之公孙弥牟从之固从夷之心固也】
　　十五年　卫孔圉取大子蒯聩之姊生悝孔氏之竖浑良夫长而美孔文子卒通于内大子在戚孔姬使之焉大子与之言曰苟使我入获国服冕乗轩三死无与与之盟为请于伯姬闰月良夫与大子入舍于孔氏之外圃昏二人蒙衣而乗寺人罗御如孔氏孔氏之老栾宁问之称姻妾以告遂入适伯姬氏既食孔伯姬杖戈而先大子与五人介舆豭从之迫孔悝于厠强盟之遂刧以登台栾宁将饮酒炙未熟闻乱使告季子召获驾乘车行爵食炙奉卫侯辄来奔季子将入遇子羔将出曰门已闭矣季子曰吾姑至焉子羔曰弗及不践其难季子曰食焉不辟其难子羔遂出子路入及门公孙敢门焉曰无入为也季子曰是公孙也求利焉而逃其难由不然利其禄必救其患有使者出乃入曰大子焉用孔悝虽杀之必或继之且曰大子无勇若燔台半必舍孔叔大子闻之惧下石乞盂黡敌子路以戈撃之断缨子路曰君子死冠不免结缨而死孔子闻卫乱曰柴也其来由也死矣孔悝立庄公庄公害故政欲尽去之先谓司徒瞒成曰寡人离病于外久矣子请亦尝之归告禇师比欲与之伐公不果【孔圉文子蒯聩姊孔伯姬也悝姬子良夫通于姬故使之诣大子所冕大夫服轩大夫车三死死罪三请良夫为之请二人大子与良夫蒙衣服妇人服御御车称姻妾自称昏姻家妾介被甲舆豭豚欲以刼盟时孔氏専政故刼悝欲令逐辄栾宁孔氏老季子子路为孔氏邑宰召获卫大夫驾乗车且饮食不欲战也奉辄避其父子羔髙柴亦孔子弟子仕卫言政不在已不须践其难季言食其禄宜与其难门焉守其门继之言已必继悝攻太子石乞盂黡聩党冠不免不使冠免在地庄公蒯聩也故政辄之故臣瞒成褚师比皆是也○先儒谓子路食辄之禄为非义然春秋时欲择君而仕则唯不仕而已故夫子不之非而唯欲正名之急焉但于此辄已避父而悝己奉蒯聩矣何用以身殉之游圣人之门而明义不及晏子惜也】
　　十六年春瞒成禇师比出奔宋卫侯使鄢武子告于周曰蒯聩得罪于君父君母逋窜于晋晋以王室之故不弃兄弟寘诸河上天诱其获嗣守封焉使下臣肸敢告执事王使单平公对曰肸以嘉命来告余一人徃谓叔父余嘉乃成世复尔禄次敬之哉方天之休弗敬弗休悔其可追【鄢武子卫大夫名肸河上戚邑成世继其先世复次还居君之禄次方休天之休方始末复申戒之】夏六月卫侯饮孔悝酒于平阳重酬之大夫皆有纳焉醉而送之夜半而遣之载伯姬于平阳而行及而门使贰车反祏于西圃子伯季子初为孔氏臣新登于公请追之遇载祏者杀而乗其车许公为反祏遇之曰与不仁人争明无不胜必使先射射三发皆逺许为许为射之殪或以其车从得祏于橐中孔悝出奔宋【蒯聩因孔悝得国乃复逐之北直滑县东南境有平阳城传云卫侯饮悝于此纳财贿也夜遣者惭负之不欲令人见悝载其母俱去反祏使副车返取庙主西圃孔氏庙祏蔵主石函子伯忘旧恩而追杀载祏者悝怪祏久不至使公为反逆之不仁人谓子伯言必胜之许为果一发而殪之车副车从从许为也】卫侯占梦嬖人求酒于大叔僖子不得与卜人比而告公曰君有大臣在西南隅弗去惧害乃逐大叔遗遗奔晋【梦嬖以能占梦见爱僖子大叔遗也托占梦卜而暗指遗为公害公信而逐之】卫侯谓浑良夫曰吾继先君而不得其器若之何良夫代执火者而言曰疾与亡君皆君之子也召之而择材焉可也若不材器可得也竖告大子大子使五人舆豭从已刼公而强盟之且请杀良夫公曰其盟免三死曰请三之后有罪杀之公曰诺哉【辄之奔尽以其寳行故聩不得器将密谋故屏执火者而代之亡君辄也择其才则立之若不才则废之而寳得竖小臣太子疾恨良父为公谋恐废已立輙故舆豭为盟牲强盟必不召辄并与公为期以杀良夫】
　　十七年春卫侯为虎幄于借圃成求令名者而与之始食焉大子请使良夫良夫乗衷甸两牡紫衣狐裘至袒裘不释劒而食大子使牵以退数之以三罪而杀之【卫侯以虎皮为幄于借田之圃求令名者以为吉兆太子以良夫应之甸即乗也四丘为甸出车一乘衷中也丘车一辕二马夹之其外更有二骖是为四牡今止乗两牡故谓衷甸大夫乗车两马此虽乘中二马而车制则卿矣见良夫之侈紫衣君服玉藻云裘之裼也见美也君在则裼尽饰也是在君之所惟有露裼衣耳无露裘之时今良夫为食热之故偏袒其裘则并裘亦袒是不敬近君则解劒此不释亦不敬故以紫衣袒裘带剑为三罪】晋赵鞅使告于卫曰君之在晋也志父为主请君若大子来以免志父不然寡君其曰志父之为也卫侯辞以难大子又使防之夏六月赵鞅围卫齐国观陈瓘救卫得晋人之致师者子玉使服而见之曰国子实执齐柄而命瓘曰无辟晋师岂敢废命子又何辱简子曰我卜伐卫未卜与齐战乃还【志父鞅别名蒯聩既得国背晋故鞅言恐晋君为己教使不来椓筑也实之也欲速得父处国观书之子瓘子玉服礼服而礼之言已受国子之命必欲敌晋不须来致师鞅畏之而还时陈氏谋齐故驾怨于国氏】秋卫侯梦于北宫见人登昆吾之观被髪北面而噪曰登此昆吾之虚緜緜生之瓜余为浑良夫叫天无辜公亲筮之胥弥赦占之曰不害与之邑寘之而逃奔宋卫侯贞卜其繇曰如鱼竀尾衡流而方羊裔焉大国灭之将亡阖门塞窦乃自后逾冬十月晋复伐卫入其郛将入城简子曰止叔向有言曰怙乱灭国者无后卫人出庄公而与晋平晋立襄公之孙般师而还十一月卫侯自鄄入般师出【昆吾观卫有观在古昆吾氏之墟今开州城东有昆吾台緜緜初生也良夫喻已有小成大之功若之初生使卫侯得国本盟当免三死而并数一时之事杀之故自谓无辜胥弥赦卫筮史卫侯无道故卜人不以实告云不害反其邑而逃贞卜正卜梦之吉凶竀赤也鱼劳则尾赤衡横也方羊作彷徉不安意言卫侯将若此鱼裔苗裔同也大国谓晋与卫同姓故云裔窦作窬六句皆繇词晋果复入卫简子忆叔向之言姑止竟如所梦】初公登城以望见戎州问之以告公曰我姬姓也何戎之有焉翦之公使匠久公欲逐石圃未及而难作辛巳石圃因匠氏攻公公闭门而请弗许逾于北方而队折股戎州人攻之大子疾公子青逾从公戎州人杀之公入于戎州己氏初公自城上见己氏之妻髪美使髠之以为吕姜髢既入焉而示之璧曰活我吾与女璧己氏曰杀女璧其焉徃遂杀之而取其璧卫人复公孙般师而立之十二月齐人伐卫卫人请平立公子起执般师以归舍诸潞【戎州卫邑山东曹县有楚丘城其地庄公恶其名因翦壊其邑聚又匠久役而不息石圃石恶从子卫卿请请免也青疾之弟与疾皆被杀己氏戎人姓髠去其发吕姜庄公夫人髢髲也蒯聩有国二年而杀于己氏起灵公子潞齐邑】
　　十八年夏卫石圃逐其君起起奔齐卫侯辄自齐复归逐石圃而复石魋与大叔遗【蒯聩所逐辄归国而复之】
　　二十五年夏五月庚辰卫侯出奔宋卫侯为灵台于借圃与诸大夫饮酒焉褚师声子韤而登席公怒辞曰臣有疾异于人若见之君将嗀之是以不敢公愈怒大夫辞之不可褚师出公防其手曰必断而足闻之禇师与司冦亥乘曰今日幸而后亡公之入也夺南氏邑而夺司冦亥政公使侍人纳公文懿子之车于池初卫人翦夏丁氏以其帑赐彭封弥子弥子饮公酒纳夏戊之女嬖以为夫人其弟期大叔疾之从孙甥也少畜于公以为司徒夫人宠衰期得罪公使三匠久公使优狡盟拳弥而甚近信之故褚师比公孙弥牟公文要司冦亥司徒期因三匠与拳弥以作乱皆执利兵无者执斤使拳弥入于公宫而自大子疾之宫噪以攻公鄄子士请御之弥援其手曰子则勇矣将若君何不见先君乎君何所不逞欲且君尝在外矣岂必不反当今不可众怒难犯休而易间也乃出将适蒲弥曰晋无信不可将适鄄弥曰齐晋争我不可将适泠弥曰鲁不足与请适城鉏以钩越越有君乃适城鉏弥曰卫盗不可知也请速自我始乃载寳以归公为支离之卒因祝史挥以侵卫卫人病之懿子知之见子之请逐挥文子曰无罪懿子曰彼好专利而妄夫见君之入也将先道焉若逐之必出于南门而适君所夫越新得诸侯将必请师焉挥在朝使吏遣诸其室挥出信弗内五日乃馆诸外里遂有宠使如越请师【辄得国七年而奔下叙奔故声子名比亦蒯聩所逐古者臣见君解韤比否故怒疾足疮嗀呕吐不敢不敢解也辞之共为辞谢防其手屈二指以中三指如防形闻比闻也乘与亥同载幸亡恐死以得亡为幸南氏子男之子公孙弥牟諡文子亥故知政者懿子公文要諡翦夏丁氏见前弥子名瑕期夏戊之子使匠久致怨如蒯聩优俳优狡其名拳弥卫大夫使俳盟耻之也比韤登席者弥牟丧邑者要失车者亥夺政者期得罪者匠弥得入宫故因之鄄子士卫夫夫弥伪为公谋言不可御恐害公先君蒯聩也以不速奔故为戎州所杀欲令辄早去蒲近晋邑鄄齐晋界上邑泠近鲁邑城鉏近宋邑南近越钩钩牵也有君谓句践称伯也又欺辄言盗或在近请速行以避之己为先发乃以寳归卫葢辄不知弥之诈故皆为其所卖支离陈名挥为辄闲因之侵卫故要请逐之弥牟不知乃曰无罪要言挥贪妄若见君有入势必道助之出南门必请师皆挥之情而预料之如此难面逐故先遣其家再宿曰信外里辄所在请师以伐卫求入也】二十六年夏五月叔孙舒帅师防越臯如后庸宋乐茷纳卫侯文子欲纳之懿子曰君愎而虐少待之必毒于民乃睦于子矣师侵外州大获出御之大败掘禇师定子之墓焚之于平庄之上文子使王孙齐私于臯如曰子将大灭卫乎抑纳君而已乎臯如曰寡君之命无他纳卫君而已文子致众而问焉曰君以蛮夷伐国国几亡矣请纳之众曰勿纳曰弥牟亡而有益请自北门出众曰勿出重赂越人申开守陴而纳公公不敢入师还立悼公南氏相之以城鉏与越人公曰期则为此令苟有怨于夫人者报之司徒期聘于越公攻而夺之币期告王王命取之期以众取之公怒杀期之甥之为大子者遂卒于越【叔孙舒武叔之子臯如后庸越大夫乐茷宋司城子潞卫侯辄也睦民睦师越师大败卫大败定子比之父憾北逐已而焚其尸防庄陵名王孙齐王孙贾之子私私问之文子致众而两问以观众心知众恶公而悦己乃申令开门登陴以守严设备以恐公使不敢入悼公蒯聩庶弟公子黚也南氏即弥牟以城鉏赂越辄怒期而不得加戮乃勑宫女困苦其姊期聘为悼公聘告王告越王又忿期而无所泄并杀其甥迁怒纵恶之极也】
　　卫出公自城鉏使以弓问子赣且曰吾其入乎子赣稽首受弓对曰臣不识也私于使者曰昔成公孙于陈甯武子孙庄子为宛濮之盟而君入献公孙于齐子鲜子展为夷仪之盟而君入今君再在孙矣内不闻献之亲外不闻成之卿则赐不识所由入也诗曰无竞惟人四方其顺之若得其人四方以为主而国于何有【此追记前事也子贡称成公献公事皆见本卷诗周颂言国无强惟在得人】○【呜呼飞走之伦于人异矣然于其父子孕字不相祸故各繁其类焉使皆蒯聩辄疾则其类俱灭矣以文武康叔武公之后也而有是不重可伤哉而国犹不亡者则圣贤遗烈之逺也若子贡之论抑其末矣其亦未闻夫子正名之旨耶或疑夫子何以正名予谓蒯聩欲杀南子出于羞忿与簒弑者亦稍殊科且灵公未有废命也何不可以有国乎设宜废则辄岂独得立乎若夫子为政当使辄以国让父而身为大子耳蒯聩虽不仁受国于辄必不废之而立疾矣其事甚顺而子路以为迂何也夫以二贤犹尚尔则民彞固已大冺于斯世矣伤哉】

　　春秋左传属事卷十五
<经部,春秋类,春秋左传属事>
　　钦定四库全书
</div>
    <div class="pagination">
<a href="春秋左传属事_page12.html">上一页</a><span>...</span><a href="春秋左传属事_page8.html">8</a><a href="春秋左传属事_page9.html">9</a><a href="春秋左传属事_page10.html">10</a><a href="春秋左传属事_page11.html">11</a><a href="春秋左传属事_page12.html">12</a><span class="current-page">13</span><a href="春秋左传属事_page14.html">14</a><a href="春秋左传属事_page15.html">15</a><a href="春秋左传属事_page16.html">16</a><a href="春秋左传属事_page17.html">17</a><a href="春秋左传属事_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
