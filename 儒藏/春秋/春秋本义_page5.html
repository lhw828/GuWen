<!DOCTYPE html>
<html>
<head>
    <meta charset="UTF-8">
    <title>春秋本义 - 第 5 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋本义 - 第 5 页/共 42 页</h1>
    <div class="content">　　孙氏曰棠鲁地杜氏曰髙平方与县北有武唐亭鲁侯观鱼台张氏曰在单州鱼台县左氏曰公将如棠观鱼者臧僖伯谏曰凡物不足以讲大事其材不足以备器用则君不举焉君将纳民扵轨物者也故讲事以度轨量谓之轨取材以章物采谓之物不轨不物谓之乱政乱政亟行所以败也故春搜夏苗秋狝冬狩皆扵农隙以讲事也三年而治兵入而振旅归而饮至以数军实昭文章明贵贱辨等列顺少长习威仪也鸟兽之肉不登扵俎皮革齿牙骨角毛羽不登扵器则公不射古之制也若夫山林川泽之实器用之资皁隷之事官司之守非君所及也公曰吾将略地焉遂往僖伯称疾不従程子曰诸侯非王事民事不逺出逺出观鱼非道也莘老孙氏曰去治所而逺至于棠以观鱼公之动不以礼而从耳目之娯也○谷梁曰礼尊不亲小事卑不尸大功鱼卑者之事也公观之非正也孙氏曰观鱼非诸侯之事也天子诸侯无非事者动必有为也故孟子曰天子适诸侯曰廵狩廵狩者廵所守也诸侯朝扵天子曰述职述职者述所职也是故春省耕而补不足秋省敛而助不给隠公怠弃国政观鱼于棠可谓非事者矣啖氏曰凡公行书其事者皆非常也
　　夏四月葬卫桓公
　　桓諡也卫侯爵而称公者僭也左氏曰卫乱是以缓献可杜氏曰卫桓十四月而葬不得五月之正康侯胡氏曰諡者行之迹所以纪实徳垂劝戒也名之曰幽厉虽孝子慈孙不能改也失位见弑何以为桓卫本侯爵何以称公义又见三年葬宋穆公○周持敬曰案春秋见弑之君二十五有书葬者有不书葬者自公谷倡贼讨书葬之説而诸儒从之然竟不可通至蔡般许买书葬则又以为圣人宥其辠夫贼讨书葬惟卫桓齐襄陈灵贼不讨不书葬惟鲁隠闵二公窃谓内不书葬则左氏不成丧之説近之外则或不来赴或内不防葬耳
　　秋卫师入郕【音成公羊作盛】
　　公羊曰将卑师众称师郕孔氏曰史记管蔡世家称郕叔武文王子武王之母弟无世家不知其君号諡文十二年书郕伯来奔则伯爵也杜氏曰东平刚父县西南有郕乡张氏曰单州任城县也左氏曰卫之乱也郕人侵卫故卫师入郕未详信否程子曰卫晋乘乱得立不思安国保民之道以尊王为先居丧为重乃兴戎修怨入人之国书其失道也义又见二年莒入向○公羊曰曷为或言帅师或不言帅师将尊师众称某帅师将尊师少称将将卑师众称师将卑师少称人君将不言帅师书其重者也愚谓此旧史之法大畧如此然此事本义则在入人之国其他亦各有本义后仿此
　　九月考仲子之宫初献六羽
　　张氏曰考犹考室之考成也仲子见元年康侯胡氏曰存则以氏系姓以姓系号没则以諡系号以姓系諡者夫人也存不称号没不称諡单举姓字者妾也诸侯不再娶扵礼无二嫡孟子入惠公之庙仲子无祭享之所为别立宫以祀之非礼也初献六羽者始用六佾也不谓之佾而曰羽者佾干羽之总称也羽以象文徳干以象武功妇人无外事则独奏文乐故谓之羽而不曰佾也君举陈氏曰古者妾祔扵妾祖姑无妾祖姑则易牲而祔扵女君别庙非礼也隠改筑而用备乐焉礼未之有也是故书初公羊曰初者何始也六羽者何舞也初献六羽书始僭诸公也天子八诸公六诸侯四愚谓以诸侯夫人用六羽犹为僭今妾用之圣人所以伤周礼之大壊也○尧俞李氏曰礼丧服小记云妾母不世祭郑氏释之曰扵子祭扵孙止是则妾母之冝祭者由子之为也君既死则废之况未为君而有庙乎言仲子正其贱也主书者所以讥隠也孙氏曰天王归仲子之赗非礼也此又考仲子之宫祭之甚矣夫宗庙有常故公夫人之庙皆不书考仲子之宫立武宫立炀宫皆变常也
　　邾人郑人伐宋
　　杜氏曰邾主兵故序郑上苏氏曰凡班序上下以国之大小而盟防侵伐以主者先献可杜氏曰兵者古人不得已而用之春秋诸侯专之不问乎得已不得已故主兵者首专伐之辠义又见二年郑伐卫
　　螟
　　杜氏曰螟虫食苗心者公羊曰记灾也康侯胡氏曰国以民为本民以食为天圣人以是为国之大事也故书后仿此○莘老孙氏曰春秋之时天下人物皆失其所人伦之逆则至扵君篡父弑物理之缪则至扵焚邱获麟悖戾不和之气上千隂阳天行失其度而日为之食星为之陨地道反其常而地为之震山为之崩四时失其和而大旱不雨无冰雨雹五行错其性而大灾大水雨木冰以至禽鱼草木为怪为灾则螽螟生蜚有李梅冬实鸜鹆来巢书之所以见人道乱扵下而天辰错扵上物理失其常则灾异为之出当时之乱已不可救后世之君尚足为戒也
　　冬十有二月辛巳公子彄卒【彄苦侯切】
　　彄名字子臧孝公之子隠公之叔父僖伯也髙氏曰其子臧孙达嗣是为哀伯自是至春秋末臧氏世预鲁国之政愚谓此记臧氏之始彄之后臧孙逹臧孙辰臧孙许臧孙纥鲁史记其卒圣人因録之以见世卿之始也大意又见元年益师卒
　　宋人伐郑围长葛
　　康侯胡氏曰围环其城也莘老孙氏曰守而取之后仿此长葛郑邑杜氏曰颍川长社县北有长葛城张氏曰颍昌府长葛县程子曰伐国而围邑肆其暴也○存耕赵氏曰邾郑伐宋宋伐郑围邑不能惩忿扵一时而互为报复奚有穷已康侯胡氏曰书围扵此而书取扵后宋人之恶彰矣春秋志围四十三伐国而围邑者四
　　六年春郑人来输平【输舂朱切左氏作渝】
　　康侯胡氏曰输者纳也平者成也孙氏曰平者释怨之辞平四年翚防诸侯伐郑之怨也愚谓圣王在上诸侯无怨可平春秋之时列国兵争互为雠隙故郑有来鲁输平之事然其输平又非有继好息民之本心不过为合党相倾之诡计党合则天下愈多事矣○康侯胡氏曰郑人曷为纳成扵鲁以利相结解怨释仇离宋鲁之党也公之未立与郑人战于狐壤止焉元年及宋盟于宿四年遇于清其秋防师伐郑即宋鲁为党与郑有旧怨明矣五年郑人伐宋入其郛宋来告命鲁欲救之使者失辞公怒而止其冬宋人伐郑围长葛郑伯知其适有用间可乘之隙也是以来纳成尔然则善之乎曰平者解怨释仇固所善也输平者以利相结也曷为知其相结之以利也后此郑伯使宛来归祊而鲁入其地防郑人伐宋得郜及防而鲁又取其二邑是知输平者以利相结也诸侯修睦以蕃王室所主者义尔苟为以利不至扵篡弑夺攘则不厌矣故称输平以明有国者必正其义不谋其利杜亡国败家之本也张氏曰郑庄不惮屈已求和扵鲁所以为败宋入许之权舆鲁隠亦入扵其术而不悟也君举陈氏曰书郑输平以志诸侯之合书及郑平以志诸侯之散是春秋之所终始也
　　夏五月辛酉公防齐侯盟于艾【五盖切】
　　外为主称防若此之类是也后仿此杜氏曰泰山牟县东南有艾山张氏曰袭庆府奉符县也左氏曰始平于齐也义见元年盟于蔑○存耕赵氏曰齐与郑为好宋与鲁相睦郑未合鲁故鲁无齐好也庄公以隠絶宋使而亟与为平惟恐失其欢心也故托齐为艾之盟以固鲁之好鲁既平郑又盟齐则宋之交分矣郑庄之计行矣未详是否
　　秋七月
　　一时无事必书首月者黄氏曰备四时也程子曰天时王月备而后成嵗也愚谓亦鲁史之常法圣人因之耳后凡书四时仿此○存耕赵氏曰春秋无事书首月五十有九庄二十二年书夏五月昭十二年书十有二月意者其脱误欤黄氏曰或不书者传授脱之愚谓凡夏秋冬无事必书首月本与春无事书首月同义但春以一嵗之始王所颁之正朔而多一王字耳
　　冬宋人取长葛
　　杜氏曰上有伐郑围长葛郑邑可知故不言郑也孙氏曰天子所封非宋可得取也程子曰宋人之围长葛嵗且周矣其虐民无道之甚而天子弗治方伯弗征郑视其民之危困不能保有赴诉卒丧其邑皆辠也宋人强取不可胜诛矣○康侯胡氏曰宋人恃强围邑久役大众取非所有其辠着矣以王法言不可胜诛以天理言不善之积着矣初穆公属国扵与夷使其子冯出居扵郑殇公既立忌冯而伐郑不亦逆天理乎其见弑扵乱臣岂一朝一夕之故哉案其行事而善恶之应可考而知天理之不诬也张氏曰自围长葛经年不解志扵必取郑庄不赴扵天子方伯同列以求保其土地人民反结交扵鲁以为后日报复之计而委长葛扵宋稔祸长恶宋殇虽若得志而后日终受郑庄报复蹙国丧师以及其身春秋所深诛也





　　春秋本义卷二
　　钦定四库全书
　　春秋本义卷三　　　　元　程端学　撰
　　隠公
　　七年春王三月叔姬归于纪
　　康侯胡氏曰叔姬伯姬之妹非夫人也存耕赵氏曰书叔姬为归于酅起也胡氏曰春秋不书媵为其贱者也此何以书庄三十年葬叔姬故起而书之○存耕赵氏曰伯姬归纪逾五年而叔姬归焉卒之纪侯去其国而伯姬葬于齐纪季以酅入于齐而叔姬归于酅二姬皆不得其所终春秋之法有其终必有以见其始也又曰春秋录纪事何详也二年书逆女书伯姬归今书叔姬归桓五年书如纪六年书防成书来朝庶鲁之能救也八年书逆王后于纪九年书季姜归京师庶天王之足依也鲁不能救王不足依此纪所以终困扵齐也故终伯姬葬叔姬归酅书其卒葬以见鲁不存纪而二姬失所也愚案二説皆一义也大义又在王政不纲强吞弱众暴寡灭国絶世而无所忌惮也各详见于后
　　滕侯卒
　　孔氏曰滕姬姓文王子错叔绣之后武王封之于滕自叔绣至宣公十七世乃见春秋杜氏曰在沛国公邱县东南张氏曰徐州滕县也程子曰卒不名史阙也愚谓凡此不书葬而亦书卒者盖因其卒而书之可以考其凡以事见于春秋者实为某侯也观其书名可见矣而此则又为桓二年滕子来朝起文也○康侯胡氏曰滕侯书卒何以不葬怠于礼弱其君而不葬者滕侯宿男之类是已古者邦交有常制不以国之强弱而有谨慢也不以情之踈宻而有厚薄也春秋之时则异于是晋北国也楚南邦也地非同盟而亲往俟其葬滕邻境也宿同盟也赴告虽及而鲁不之恤岂非以其壤地褊小乎无其事而阙其文此鲁史之旧也圣人无加损焉存其卒阙其葬义自见矣愚谓如胡氏説则其后晋侯书卒而不书葬者岂当时鲁专事齐而不事晋欤然春秋以实书其事见义者多以不书其事见义者少故未敢必然其説也
　　夏城中丘
　　程子曰凡书城者完旧也中邱杜氏曰在琅邪临沂县东北张氏曰即沂川临沂县公羊曰内邑也何以书以重书也程子曰为民立君所以养之也养民之道在爱其力民力足则生养遂生养遂则教化行而风俗美故为政以民力为重也春秋凡用民力必书其所兴作不时害义固为罪也虽时且义必书见劳民为重事也后之人君知此义则知慎重于民力矣城中邱使民不以时非人君之心也后仿此○孙氏曰城邑宫室髙下大小皆有王制不可妄作是故城一邑新一廏作一门筑一囿时与不时皆详而录之然得其时者其恶小非其时者其恶大此圣人爱民力重兴作惩僭忒之深防也叶氏曰城郭虽立以为国非恃以守国故先王嵗因农隙修之于无事之时而城多出于畏齐畏晋畏邾畏莒不然则大夫强而自城其邑或过其度未有无故而为也既不能爱恤其民以时举其政事至而旋为之备以夺其时此经之所以书也程子曰有用民力之大而不书者为教之意深矣僖公修泮宫复閟宫非不用民力也然而不书二者复古兴废之大事为国之先务如是而用民乃所当用也人君知此义则知为政之先后轻重矣愚谓春秋不书常事观程子之説益验
　　齐侯使其弟年来聘
　　赵氏曰礼以通好曰聘孔氏曰聘礼使者执圭以致命束帛加璧以致享左氏曰齐使夷仲年来聘结艾之盟也赵氏曰将国命大夫之事此讥弟也张氏曰聘者诸侯遣大夫通好与国见于仪礼之篇详矣然古者诸侯闲于天子之事则有邦交殷聘之礼自隐公即位以来未甞朝聘扵天子以鲁推之则诸侯盖可知矣而齐僖因艾之盟遽遣使于鲁以结好忘君臣之大义植同列之私党故观年之聘则凡春秋书聘可以例推矣书其弟又着齐侯宠爱之私也亲亲之道尊其位重其禄非贤则不及以政齐僖公爱其弟聘鲁致女交政邻国一一使之爱之之过遂致乱嫡庶之辨以启年之子无知篡弑之祸圣人以其过于溺爱之私而失亲亲之义以着后日之祸始于僖公之不早辩也后凡书聘仿此而此又兼使其弟之一义耳○愚案诸侯虽世继然其国非所得私也大夫士皆天子之官各司其职不可侵也兄之爱弟秉彛之心人伦之至也使齐侯之弟贤则将请命天子而为大夫矣如其不贤当如舜之处象禄之而不任以政爱弟之道也今僖公过宠其弟使聘邻国若庶人使其子弟干父兄之蛊者任使失道而僭乱作书此亦为他日见弑起也同甫陈氏曰此及郑伯使其弟语来盟诸侯以国事为家事而圣人以国事为王事木讷赵氏曰弟之书于经者十有二不奔则叛不叛则弑惟齐侯之弟年不叛不奔而年之子无知亦弑襄公而乱齐宠而私之果有益乎
　　秋公伐邾
　　公羊曰君将不言帅师书其重者也髙氏曰君行师从不待言也后仿此献可杜氏曰诗曰君子屡盟乱是用长言盟适足以长乱耳公扵元年为蔑之盟至此而伐之其义自见义又见二年郑伐卫此则诸侯伐人之国也
　　冬天王使凡伯来聘
　　天王桓王也凡伯公羊曰天子之大夫也杜氏曰周卿士凡国伯爵也汲郡共县东南有凡城张氏曰濬州黎阳县之境聘见前程子曰周礼大行人时聘以结诸侯之好王法之行时加聘问以懐抚诸侯乃常礼也春秋诸侯不修臣职朝觐之礼废絶王法所当治也不能正典刑而反聘之又不见荅失道甚矣○孙氏曰桓王不能兴衰振治统制四海以复文武之业反同列国之君使凡伯来聘桓王之为天子可知也木讷赵氏曰春秋书天王下聘者凡八责诸侯不朝而坐受天子之聘也隐在位十一年而天王聘鲁者二亦何有一介之使如京师以荅天王之勤哉愚谓所谓君不君臣不臣者也
　　戎伐凡伯于楚丘以归
　　张氏曰戎见隐二年或曰此戎州已氏之戎本昆吾氏之别种周衰入居中国者也楚邱今拱州之楚邱县汉为梁国已氏县此非卫之楚邱杜注卫地非也愚谓以僖二年城楚邱推之当是鲁邑耳以归以凡伯归于戎也程子曰伐见其以众左氏曰初戎朝于周发币于公卿凡伯弗宾冬王使凡伯来聘还戎伐之楚邱以归未详信否邦衡胡氏曰桓王不能以信交于下区区聘鲁威令不行戎伐其使先王盛时诸侯翊戴天子以隆中国之势四裔请命不暇虽樵苏不敢犯况敢伐天子之使乎今至于袭浮王人无所忌惮是中国不能攘正外域张氏曰天子之使入境而不卫地主之辠大矣孙氏曰録以归者恶凡伯不死位也黄氏曰凡皆直书而意自明白○木讷赵氏曰古者王臣涖事事毕卫以出境单襄公适陈以聘楚侯不在疆宰不致膳单子知陈之将亡今凡伯来聘而鲁不加卫戎得伐之以归所谓司冦诘奸之法安在乎愚谓圣王之驭外域覊縻分别使各安其所而已朝聘所不及也今使之居于内地固天子方伯不能壤斥之过鲁隠又从而防之盟之引为同类致使骄矜犯分以伐天子之使书之一见王政之不行二见诸侯之衰弱三见外域之纵恣四见地主之不敬王使五见周无死节之臣六见鲁之盟戎适所以致冦片言而六义见呜呼兹其为春秋乎
　　八年春宋公卫侯遇于垂
　　卫侯宣公也杜氏曰垂卫地济隂句阳县东北有垂亭刘氏曰鲁近邑也前説近是义见四年遇于清
　　三月郑伯使宛来归祊庚寅我入祊【宛于阮切祊必彭切公羊谷梁作邴】宛郑大夫祊杜氏曰郑桓公周宣王之母弟封郑有助祭太山汤沐邑在琅邪费县东南张氏曰沂州之属县也入者使吏治其地政而主有之也愚谓凡言我者鲁也内辞也孙氏曰祊天子所封非鲁土地郑不可归鲁不可入也郑人归之鲁人受之其辠一也○髙氏曰郑以天子不复廵狩而祊为无用且欲急得鲁援故使宛来归焉自入祊之后继好寻盟史不絶书入郜入防悉归于我终隠之世无衅可观来归之意断可识矣愚谓祊者先王所封先祖所受而与人为缔交之具可以见王政衰诸侯恣郑奸鲁贪而宛従君之欲圣人书之为后世戒深矣
　　夏六月己亥蔡侯考父卒
　　义见三年宋公卒
　　辛亥宿男卒
　　吕氏曰不名史失之大意见七年滕侯卒
　　秋七月庚午宋公齐侯卫侯盟于瓦屋
　　杜氏曰瓦屋周地存耕赵氏曰入王畿而为盟诸侯无忌惮之甚义又见元年盟于蔑○张氏曰此宋卫欲成于齐而齐侯与之盟也春秋之初皆离盟至此三君共要质于神以示明信然宋殇王者之后齐僖东方之大国卫亦北州之大国夫民无信不立而三君合以要言冝可因此以率诸侯为讲信修睦之事成鸠民息肩之圗而明年齐鲁防防之后齐侯遂从鲁以党郑又明年与二国伐宋取邑视今日盟誓之言不复顾忌比诸小人平时指天日为誓而他日临小利害不一引手救反挤之又下石者正相似也呜呼春秋于瓦屋之盟所以谨世变之甚悼人理之失者可胜言哉君举陈氏曰春秋之初宋鲁卫陈蔡一党也齐郑一党也郑输平于鲁齐亦为艾之盟以平鲁为瓦屋之盟以平宋卫是成三国也东诸侯之交盛矣
　　八月葬蔡宣公
　　宣諡也杜氏曰三月而葬速程子曰诸侯五月而葬不及期简也义又见三年葬宋穆公
　　九月辛夘公及莒人盟于浮来【浮公羊谷梁作包】
　　此称人与元年盟于宿同杜氏曰浮来纪邑东莞县北有邳乡邳乡西有公来山号曰邳来张氏曰莒地沂州沂水县有浮来山张説近是义见元年盟于蔑
　　螟
　　义见五年○案三年复螟见人道悖乱而灾害复出民之穷困可知矣
　　冬十有二月无骇卒
　　讥世卿也大意见元年益师卒
　　九年春天王使南季来聘
　　谷梁曰南氏姓也季字也刘氏曰曷为字下大夫也天子之下大夫四命义见七年凡伯来聘○存耕赵氏曰鲁隐得国不请命朝聘不至于京师时事不归于宰旅周室之辠人也王使求赙而不恤王之丧凡伯来聘而不救戎之伐冝加贬削之罚矣南季来聘何可已而不巳欤用见王室衰微威柄已去惟持福惠以结人张氏曰隠公十年之间宰咺凡伯南季三至鲁庭以鲁为周公之胄而欲亲之也公不明尊王之义以正其国而朝聘之礼不复行扵王室于是诸侯视效而王灵竭臣子则象而篡弑萌春秋详王使之来以待读者之自考愚谓两讥之然本义讥天王之意多而宰咺凡伯南季之为臣亦可知矣
　　三月癸酉大雨震电庚辰大雨雪【电徒练切雨雪之雨于付切】髙氏曰大者非常之辞説文曰震霹雳震物者雷之甚者也电隂阳激曜雷之光也雨雪之雨孔氏曰自上下者谷梁曰八日之间再有大变隂阳错行黄氏曰三月而有大雪又见于大雷之后书之记异也程子曰隂阳运动有常而无忒凡失其度皆人为感之也○康侯胡氏曰雷已出电已见则雪不当复降而大雨雪此隂气纵也春秋灾异必书虽不言其事而事应具存惟明扵天人相感之际响应之理则见圣人所书之意矣
　　挟卒【挟檄颊切公羊谷梁作侠】
　　谷梁曰挟者所侠也愚谓讥世卿也大意见元年益师卒
　　夏城郎
　　杜氏曰郎鲁邑髙平方与东南有郁郎亭张氏曰郎鲁近邑义见七年城中邱○许氏曰七年书城中邱而后伐邾九年书城郎而后伐宋皆公不务崇徳修政以戒萧墙而念外人之有干非时勤众恃城守国亦巳末矣
　　秋七月
　　冬公防齐侯于防【公羊作邴】
　　此防与二年防戎之防同与六年公防齐侯之防异义后仿此杜氏曰防鲁地在琅邪华县东南张氏曰密州诸城县有防城存耕赵氏曰鲁有东西防此乃鲁之北鄙近扵齐者也程子曰谋伐宋也常山刘氏曰古者诸侯奉天子之命以守疆土治人民其朝聘有时出入有度无非礼者自王纲不振诸侯无法以自守大者纠合其党以逞其欲小者附从不暇以救其危故列国之防纷然扵天下圣人一以王法正之凡书防者皆讥也若夫彼善扵此恶有轻重则各存乎其事其意则直辠其非王事相防聚耳后仿此○存耕赵氏曰是防也为郑防齐将合谋以病宋也鲁既与宋絶则与郑为亲齐郑一党也前输平则为艾之盟今受祊而为防之防盟艾鲁郑犹未厚也自防防而后鲁惟郑之命矣伐宋败宋皆郑所使一祊之利足以动鲁若此愚谓齐僖前年方与宋有瓦屋之盟今复防鲁以谋伐宋齐僖之无信犹鲁隠也
　　十年春王二月公防齐侯郑伯于中丘
　　中邱见七年义见防于防○孙氏曰公末年出入无度不顾忧患扵内数防诸侯扵外
　　夏翚帅师防齐人郑人伐宋
　　程子曰三国先遣将致伐义见二年郑伐卫○刘氏曰伐宋败宋取郜取防滕侯薛侯来朝入许隠公之所以弑也徳薄而多大功虑浅而数得意也备其四境祸反在内可不哀欤孔子曰人无逺虑必有近忧不在颛臾而在萧墙也
　　六月壬戌公败宋师于菅【古顽切】
　　杜氏曰菅宋地叶氏曰前未有言战者此何以败宋师内辞也愚谓亦有他国败他国之师者盖多责败之者之辠也后仿此上言翚帅师而此言公败宋师者时公后至扵师以重书也不言齐郑独鲁败之也诸侯擅兴师伐人之国而败其师虽侥幸扵一时王法所当诛也
　　辛未取郜辛巳取防【郜古报切】
　　张氏曰郜防宋二邑杜氏曰济隂成武县东南有郜城髙平昌邑县西南有西防城义见三年莒取牟娄此则十日取二邑其罪尤大故书其实以见义焉
　　秋宋人卫人入郑
　　左氏曰郑师入郊犹在郊宋人卫人入郑程子曰郑劳民以务外而不知守其国故二国入之髙氏曰宋殇公方丧邑败师而连兵不已殇公之民扵是乎不堪命愚谓郑结齐鲁以伐宋宋结卫以入郑报复不已由乎王政不纲诸侯放肆此春秋之时所以为大乱圣人所以伤世变也义又见二年莒入向○存耕赵氏曰齐鲁郑伐宋従中邱之谋宋卫入郑则从垂之谋
　　宋人蔡人卫人伐戴郑伯伐取之【戴公羊谷梁作载】
　　存耕赵氏曰戴郑之附庸杜氏曰陈留外黄县张氏曰在开封府考城县孔氏曰地志云梁国甾县古戴国应劭曰章帝改为考城公羊曰因宋人蔡人卫人之力也孙氏曰三国之师既退郑伯见利忘义乘戴之弊而取之其恶甚矣○刘氏曰其言郑伯伐取何甚之之辞也利人之暴乘人之危是以无亲扵天下
　　冬十月壬午齐人郑人入郕【公羊作盛】
　　义见二年莒入向
　　十有一年春滕侯薛侯来朝
　　孔氏曰薛任姓侯爵黄帝之苗裔奚仲封为薛侯迁扵邳仲虺居薛为汤左相武王复以其胄为薛侯小国无纪世不可知杜氏曰薛鲁国薛县张氏曰国都在徐州滕县啖氏曰人君相见曰朝受之扵庙以重礼也他国来鲁朝聘皆书曰朝以朝礼相见也愚谓累数之同日来朝也张氏曰周礼凡诸侯之邦交殷相聘也世相朝也此乃闲扵天子之事而讲之程子曰诸侯虽有相朝之礼而当时诸侯扵天子未甞朝觐独相率以朝鲁得为礼乎○刘氏曰其兼言之何旅见也非天子不旅见诸侯诸侯相旅见非礼也赵氏曰诸侯必有防姻之好疆埸之理故王者不絶其交焉春秋之代则多自扵党仇矣皆国之大事故君子志之其邪正则存乎其文孙氏曰诸侯朝诸侯斯皆周室不竞干戈日寻以大陵小小国不得已而为之耳是故齐晋宋卫未甞朝鲁者齐晋盛也宋卫敌也滕薛邾杞奔走而不暇者土地狭陋兵众寡弱不能与鲁伉也春秋之法非王事不得逾境凡书朝皆恶之也
　　夏五月公防郑伯于时来【左氏无五月二字时来公羊作祁黎】
　　杜氏曰时来郲也荥阳县东有厘城郑地张氏曰属郑州左氏曰公防郑伯于郲谋伐许也义见九年防于防
　　秋七月壬午公及齐侯郑伯入许
　　孔氏曰许姜姓男爵与齐同祖伯夷之后武王封其苗裔文叔于许十一世庄公始见春秋杜氏曰许颍川许昌县张氏曰颍昌府长社县左氏曰公防齐侯郑伯伐许庚辰傅扵许瑕叔盈取郑伯之旗蝥弧以先登周麾而呼曰君登矣郑师毕登壬午遂入许齐侯以许让公公曰君谓许不共故从君讨之许既伏其辠矣虽君有命寡人弗敢与闻乃与郑人郑伯使许大夫百里奉许叔以居许东偏乃使公孙获处许西偏戴氏曰郑处许叔扵东偏后十五年复国故书入不书灭俱未详是否义见二年莒入向○吕氏曰隠公有萧墙之变而不知方且及齐侯郑伯入人之国其不明如是死固宜也康侯胡氏曰隠公即位十一年天子遣使者再而未甞朝扵京师平王崩不奔丧防葬以致求赙擅兴甲兵伐邾忽天子封守入祊取郜取防今又入人之国此五不韪者人臣之大恶也然则不善之殃岂特成于桓而隠之积亦不可掩矣故春秋所载是非善恶之迹施设扵前而成败吉凶之效见扵后不可不察也
　　冬十有一月壬辰公薨
　　杜氏曰实弑书薨又不地者史策所讳也公羊曰不忍言也左氏曰羽父请杀桓公将以求太宰公曰为其少故也吾将授之矣使营菟裘吾将老焉羽父反谮公于桓公而请弑之公之为公子也与郑人战于狐壤止焉郑人囚诸尹氏赂尹氏而祷扵其主钟巫遂与尹氏归而立其主十一月公祭钟巫齐于社囿馆于寪氏壬辰羽父使贼弑公于寪氏立桓公而讨寪氏有死者义见四年卫州吁事○程子曰人君终扵路寝见卿大夫而终乃正终也薨扵燕寝不正其终也薨不书地弑也莘老孙氏曰春秋之法外言弑内不言弑所以别内外逺凶变养忠孝也左氏曰不书葬不成丧也愚谓大夫专兵擅政未有不弑其君而夺其国者其有存焉者幸而免耳春秋两书翚帅师扵前着隠公被弑扵后所以戒后世权不可下移也若鲁隠让桓之事则未详信否
　　春秋本义卷三
<经部,春秋类,春秋本义>
　　钦定四库全书
　　春秋本义卷四　　　　元　程端学　撰
　　桓公【名轨史记又名允惠公庶子隠公弟】
</div>
    <div class="pagination">
<a href="春秋本义_page4.html">上一页</a><a href="春秋本义.html">1</a><a href="春秋本义_page2.html">2</a><a href="春秋本义_page3.html">3</a><a href="春秋本义_page4.html">4</a><span class="current-page">5</span><a href="春秋本义_page6.html">6</a><a href="春秋本义_page7.html">7</a><a href="春秋本义_page8.html">8</a><a href="春秋本义_page9.html">9</a><a href="春秋本义_page10.html">10</a><span>...</span><a href="春秋本义_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
