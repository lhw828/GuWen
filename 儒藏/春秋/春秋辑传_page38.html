<!DOCTYPE html>
<html>
 <head>
  <meta charset="utf-8"/>
  <title>
   春秋辑传 - 第 38 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋辑传 - 第 38 页/共 44 页
  </h1>
  <div class="content">
   附左传楚子之在蔡也郹阳封人之女奔之生太子建及即位使伍奢【举之子】为之师费无极为少师无宠欲譛诸王曰建可室矣王为之聘于秦无极与逆劝王取之正月楚夫人嬴氏至自秦【王自取之故称夫人】
　　宋公伐邾
　　左传鄅夫人宋向戌之女也故向宁请师【宁向戌子】二月宋公伐邾围虫三月取之乃尽归鄅俘
　　夏五月戊辰许世子止弑其君买
　　左传夏许悼公疟五月戊辰饮太子止之药卒太子奔晋书曰弑其君君子曰尽心力以事君舍药物可也　杜曰止独进药不由医　公羊传止进药而药杀也　谷梁传不弑而曰弑责止也止曰我与夫弑者不立乎其位以与其弟虺哭泣歠飦粥嗌不容粒未逾年而死故君子即止自责而责之也　胡传自小人之情度之世子弑君欲速得其位而止无此心故曰我与夫弑者不立乎其位哭泣歠飦粥嗌不容粒未逾年而死无此心故被以大恶而不受自君子听之止不尝药是忽君父之尊而不慎也而止有此心忽君父之尊而不慎此簒弑之萌坚氷之渐而春秋之所谨也有此心故加以大恶而不得辞书许世子止弑君乃除恶于防之意也　张洽问于朱子曰尝读欧阳公论许世子止之事未免疑之及读胡文定公传未足以破其疑洽既而考之左氏公羊之传自明但后人因谷梁不尝药之说遂执此一句以为止之罪如此而已殊不考左氏曰许悼公疟饮世子止之药卒公羊曰止进药而药杀也此可以见悼公之死于药矣当是之时虽未有明文而洽尝观近世治疟者以砒霜煅而饵之多愈然不得法不愈而反杀人者亦多矣悼公之死必此类也不然当时所进非必死之药止偶不尝而已则公羊何以谓之药杀世子亦何为遽弃国而出奔孟子曰杀人以梃与刃有以异乎以刃与政有以异乎进药而药杀可不谓之弑哉其所以异于商臣蔡般者过与故之不同耳心虽不同而春秋之文一施之者以臣子之于君父不可过也如此观之似足以正近世传经之失而破欧公之疑不识先生以为何如朱子曰胡文定通防中引曽吉父说如律中合御药误不如本方造御舟误不坚固之类已有此意矣但考之于经不见许止弃国出奔之事不知果何谓也　仁山金氏曰履祥按古今乱臣贼子弑其君者葢亦多故有以药物弑者霍显王莽梁兾之徒是也又有虽无弑逆之意而以奇药误其君者山人柳泌之徒是也故律谓药不依本方致杀人者与故杀同而天子升遐侍医视疾无状者死葢谨乱贼之防也止虽无弑君之心然不幸而进药而卒故夫子因其所自咎者又立此法其诸以示万世之防也与
　　己卯地震
　　附左传楚子为舟师以伐濮【南夷】费无极言于楚子曰晋之霸也迩于诸夏而楚僻陋故弗能与争若大城城父【今防城城父县】而寘太子焉以通北方王收南方是得天下也王说从之故太子建居于城父　令尹子瑕聘于秦拜夫人也
　　秋齐髙发帅师伐莒
　　左传齐髙发帅师伐莒莒子奔纪鄣【莒邑东海赣榆县东北有纪城】
　　冬塟许悼公
　　公羊传贼未讨何以书塟不成于弑也乐正子春【曽子弟子】之视疾也复加一饭则脱然愈复损一饭则脱然愈复加一衣则脱然愈复损一衣则脱然愈【脱然疾除貎也言消息得其节】止进药而药杀是以君子加弑焉尔曰许世子止弑其君买是君子之听止也塟许悼公是君子之赦止也赦止者免止之罪辞也【明止但得免罪不得继父后许男斯代立无恶文是也】　谷梁传日卒时不使止为弑父也曰子既生不免乎水火母之罪也羁贯【谓交午剪髪以为餙】成童【八嵗以上】不就师传父之罪也就师学问无方心志不通身之罪也心志既通而名誉不闻友之罪也名誉既闻有司不举有司之罪也有司举之王者不用王者之过也许世子不知尝药累及许君也　按君弑贼不讨不书者非史防故不书也亦非孔子削之以为义例也大凡君弑贼不讨必是贼自当国不肯礼其君【崔杼侧庄公于北郭之类】不赴于列国列国无由往防其史防何由而书某公也哉间有书者或其人隠其罪逆自同继位之常礼其君如蔡般是也或贼已就讨或出奔而他人继之如礼列国往防如许止既奔而斯继之是也公谷不知此义乃以君弑贼不讨不书为春秋定例至于悼公书谓之赦止恐非经防
　　二十年春王正月
　　附左传费无极言于楚子曰建与伍奢将以方城之外叛自以为犹宋郑也齐晋又交辅之将以害楚其事集矣王信之问伍奢伍奢对曰君一过多矣【谓纳建妻】何信于谗王执伍奢【忿奢切言　按费无极言建与伍奢将以方城之外叛王问伍奢则奢犹可言也尽言明建之无他不入而见执则无如之何今乃直云王一过多矣何信于谗王方信谗又切言以激之奢亦未尽也】使城父司马奋杀太子未至而使遣之【知太子寃故遣令去】三月太子建奔宋王召奋扬奋扬使城父人执已以至王曰言出于余口入于尔耳谁告建也对曰臣告之君王命臣曰事建如事余臣不佞不能苟贰奉初以还【奉初命以周旋】不忍后命故遣之既而悔之亦无及己王曰而敢来何也对曰使而失命召而不来是再奸也逃无所入王曰归从政如他日无极曰奢之子材若在吴必忧楚国盍以免其父召之彼仁必来不然将为患王使召之曰来吾免而父棠君尚【奢之长子为棠大夫】谓其弟员【音云】曰尔适吴我将归死吾知不逮我能死尔能报闻免父之命不可以莫之奔也亲戚为戮不可以莫之报也奔死免父孝也度功而行仁也【仁者贵成功】择任而往知也【员任报讐】知死不避勇也【尚为勇】父不可弃【俱去为弃父】名不可废【俱死为废名】尔其勉之相从为愈伍尚归奢闻员不来曰楚君大夫其旰食乎楚人皆杀之员如吴言伐楚之利于州于【州于吴子僚】公子光曰是宗为戮而欲反其讐不可从也【光吴公子阖庐也】员曰彼将有他志【光欲弑僚不利员用事故破其议】余姑为之求士而鄙以待之【计未得用故进勇士以求入于光退居邉鄙】乃见鱄设诸【勇士】焉而耕于鄙
　　夏曹公孙防自鄸出奔宋【鄸莫公反谷作梦】
　　公羊传奔未有言自者此其言自何畔也畔则曷为不言其畔为公子喜时之后讳也【喜时子臧也子臧让国事见成十三年】君子之善善也长恶恶也短恶恶止其身善善及子孙　谷梁传自梦者専乎梦也曹无大夫其曰公孙何也言其以贵取之而不以叛也　刘氏曰公羊云不言其畔为公子喜时之后讳也非也所以讳贤者之过者谓小不足以妨大短不足以毁长而可以成人之美者也若乃大恶至叛君専地而犹为之讳乎　汪氏曰春秋书大夫自叛邑出奔者皆先书叛故宋华亥向宁华定自南里出奔楚先书入南里以叛宋公弟辰自萧来奔先书入萧以叛此书自鄸出奔而先不书叛则非叛也葢鄸乃公孙防继其父之食邑而得専制之如谷梁之说尔得罪待放君无赦命是以自其所食之邑而奔他国也　李氏亷曰此条书法与宋华向自南里出奔楚同左氏无传已不可考贾逵及公羊皆以为叛然经不书叛故公羊有为喜时之后讳之说夫叛逆而以其祖父故讳之是管蔡不当诛于周也大伤教矣惟刘氏意林曰春秋之时臣能専其邑无不叛其国者能使其众无不要其君者深察公孙归父之至柽奔齐公孙防之自鄸奔宋其贤于臧武仲逺矣此说葢本谷梁而胡氏亦取之然公孙防之书例之公孙手可矣胡氏亦谓为贤者之后讳之似凿　按公羊犹曰讳胡氏直谓其待放而后出奔得去国之礼而贤之矣又曰待放而后出奔臣子常礼免于贬足矣而何以贤之为公子喜时之后贤之也视公羊犹迂曲矣
　　附左传宋元公无信多私而恶华向华定华亥与向宁谋曰亡愈于死先诸华亥伪有疾以诱羣公子公子问之则执之夏六月丙申杀公子寅公子御戎公子朱公子固公孙援公孙丁拘向胜向行于其廪【八子皆公党】公如华氏请焉弗许遂刼之癸卯取太子栾与母弟辰公子地以为质【辰及地皆元公弟】公亦取华亥之子无慼向宁之子罗华定之子啓与华氏盟以为质
　　秋盗杀卫侯之兄絷【公谷作辄】
　　左传卫公孟絷狎【轻也】齐豹【齐恶之子为卫司冦】夺之司防与鄄【豹邑】有役则反之无则取之【絷足不良故有役则以官邑还豹使行】公孟恶北宫喜褚师圃欲去之公子朝通于防夫人宣姜【灵公嫡母】惧而欲以作乱故齐豹北宫喜褚师圃公子朝作乱初齐豹见宗鲁于公孟为骖乗焉将作乱而谓之曰公孟之不善子所知也勿与乗吾将杀之对曰吾由子事公孟闻难而逃是僣子也子行事乎吾将死之丙辰卫侯在平寿【卫下邑】公孟有事于葢获【卫郭名】之门外齐氏伏甲焉华齐御公孟宗鲁骖乗及闳中【曲门中】齐氏用戈击公孟宗鲁以背蔽之断肱以中公孟之肩皆杀之公闻乱乗驱自阅门入【乗驱乗车而疾驱也阅门卫城门葢偏侧之门】载寳以出如死鸟【卫地】齐氏之宰渠子召北宫子【喜也】北宫氏之宰不与闻谋杀渠子遂伐齐氏灭之丁巳晦公入与北宫喜盟于彭水之上秋七月戊午朔遂盟国人八月辛亥公子朝褚师圃子玉霄子髙鲂出奔晋闰月戊辰杀宣姜　三十一年传曰邾黒肱以滥来奔贱而书名重地也君子曰名之不可不慎也如是或求名而不得或欲葢而名彰惩不义也齐豹为卫司防守嗣大夫作而不义其书为盗邾庶其莒牟夷邾黑肱以土地出求食而已不求其名贱而必书此二物者所以惩肆而去贪也　刘氏曰左氏以齐豹书盗为求名而不得非也豹挟怨愤为乱耳本无不畏强御之名不畏强御之名亦非豹所求也　谷梁传盗贱也其曰兄母兄也目卫侯卫侯累也然则何为不为君也曰有天疾者不得入乎宗庙辄者何也曰两足不能相过齐谓之綦楚谓之踙【女輙反】卫谓之辄　李氏亷曰春秋书盗者四尉止也齐豹也公孙翩也阳虎也皆大夫也任公辅以为豹非卿故曰盗而陈氏亦曰既夺之司防则非卿矣恐其説亦是其罪卫侯之说谷梁得之
　　冬十月宋华亥向宁华定出奔陈【宁公作寗】
　　左传宋公请于华费遂【大司马】将攻华氏对曰臣不敢爱死无乃求去忧而滋长乎【恐杀太子】臣是以惧敢不听命公曰子死亾有命余不忍其訽【耻也】冬十月公杀华向之质而攻之戊辰华向奔陈华登【费遂之子】奔吴
　　十有一月辛卯蔡侯庐卒【庐左作卢】
　　附左传齐侯疥遂痁【痁疟疾】期而不瘳诸侯之賔问疾者多在梁丘据与裔欵【二子齐嬖大夫】言于公曰吾事鬼神丰于先君有加矣今君疾病为诸侯忧是祝史之罪也诸侯不知谓我不敬君盍诛于祝固史嚣以辞賔公说告晏子晏子曰不可为也【言非诛祝史所能治】山林之木衡鹿守之泽之萑蒲舟鲛守之薮之薪蒸虞候守之海之盐蜃祈望守之【衡鹿舟鲛虞侯祈望皆官名言公専山泽之利不与民共】县鄙之人入从其政偪介之闗【近闗】暴征其私【郑云古者竟上乃为闗自竟至国更无闗也齐于竟内更复置闗县鄙之人入从国役而又征其私也】承嗣大夫【世位者】强易其贿布常无艺征敛无度宫室日更淫乐不违内宠之妾肆夺于市外宠之臣僣令于鄙民人苦病夫妇皆诅祝有益也诅亦有损聊摄以东【齐西界也平原聊城县东北有摄城】姑尤以西【齐东界也姑水尤水皆在城阳郡东南入海】其为人也多矣虽其善祝岂能胜亿兆人之诅君若欲诛于祝史修徳而后可公説使有司寛政毁闗去禁薄敛已责　十二月齐侯田于沛至自田晏子侍于遄台子犹【梁丘据】驰而造焉公曰惟据与我和夫晏子对曰据亦同也焉得为和公曰和与同异乎对曰异和如羮焉水火醯醢盐梅以烹鱼肉燀之以薪【燀炊也】宰夫和之齐之以味济其不及以泄其过君子食之以平其心君臣亦然君所谓可而有否焉臣献其否以成其可君所谓否而有可焉臣献其可以去其否是以政平而不干民无争心今据不然君所谓可据亦曰可君所谓否据亦曰否若以水济水谁能食之
　　二十有一年春王三月蔡平公
　　夏晋侯使士鞅来聘【书聘止此】
　　宋华亥向宁华定自陈入于宋南里以叛【叛公作畔】
　　左传宋华费遂【时为大司马】生华防【勅俱反】华多僚华登防为少司马多僚为御士【公御士】与防相恶乃譛诸公曰防将纳亡人亟言之公曰司马以吾故亡其良子【谓华登】死亡有命吾不可以再亡之对曰君若爱司马则如亡【言爱司马则当亡走失国】死如可逃何逺之有【言亾可以逃死勿虑其逺以恐动公】公惧使侍人召司马之侍人宜僚饮之酒而使告司马【告司马使逐防】司马叹曰必多僚也吾有谗子而弗能杀吾又不死抑君有命可若何乃与公谋逐华防将使田孟诸而遣之公饮之酒厚酬之赐及从者司马亦如之张匄【华防臣】尤之【怪赐之厚】曰必有故使子皮【华防】承宜僚以劒而讯之宜僚尽以告张匄欲杀多僚子皮曰司马老矣登之谓甚吾又重之不如亡也五月丙申子皮将见司马而行则遇多僚御司马而朝张匄不胜其怒遂与子皮臼任郑翩【任翩亦华防家臣】杀多僚刼司马以叛而召亡人壬寅华向入乐大心丰愆华牼御诸横【梁国睢阳县南有横亭】华氏居卢门【宋东南城门】以南里叛六月庚午宋城旧【故城】及桑林之门【城门名】而守之胡传南里宋城内之里名也传称华氏居卢门以
　　南里叛而宋城旧及桑林之门以守是华氏与宋分国而居矣故其入其出皆以南里系之宋　汪氏曰谷梁云南里宋之南鄙非也不言邑而系之宋为宋城内之里名无疑矣又曰叛直叛也谓直叛而不作乱夫外挟吴楚之援将以覆其宗国其君几不免犹曰不作乱邪其书自陈陈亦有罪矣以奔亡之臣而能入国为乱非陈助之不能也晋荀吴防齐卫曹之师以救宋而不书围宋南里者悼公围彭城则以五大夫归荀吴救宋而逸贼使华向逭于诛故不以讨叛予之也
　　秋七月壬午朔日有食之
　　左传公问于梓慎曰是何物也祸福何为对曰二至二分日有食之不为灾日月之行分同道也至相过也其他月则为灾阳不克也故常为水　二分日夜等故言同道二至长短极故相过理必相侵故言不为灾　按诗十月之交朔日辛卯日有食之亦孔之丑周之十月夏之八月秋分之月也而甚可丑恶七年四月甲辰朔日食春分之月也而云鲁卫恶之安在其不为灾邪梓慎不能因公之问告以省徳消变之实而为是说以滋其怠玩卒使出逐应阳防之象非忠臣也
　　八月乙亥叔辄卒【辄公作痤】
　　附左传冬十月华登以吴师救华氏齐乌枝鸣【齐大夫】戍宋厨人濮【宋厨邑大夫】曰军志有之先人有夺人之心后人有待其衰盍及其劳且未定也伐诸若入而固则华氏众矣悔无及也从之丙寅齐师宋师败吴师于鸿口【梁国睢阳县东有鸿口亭】获其二帅华登帅其余以败宋师公欲出【出奔】厨人濮曰吾小人可借死【可借使死难】而不能送亾【句】君请待之【待复战决胜负】乃徇曰扬徽【帜也】者公徒也众从之【国人皆扬徽】齐乌枝鸣曰用少莫如齐致死齐致死莫如去备【备长兵也】彼多兵矣请皆用劔从之华氏北复即之厨人濮以裳裹首而荷以走曰得华登矣遂败华氏于新里【华氏所取邑】十一月癸未公子城【以前年奔晋今还救宋】以晋师至曹翰胡【曹大夫】防晋荀吴【中行穆子】齐苑何忌【齐大夫】卫公子朝【前年出奔晋今还卫】救宋丙戌与华氏战于赭丘【宋地】大败华氏围诸南里华亥搏膺而呼见华防曰吾为栾氏矣防曰子无我迋【恐也】不幸而后亡使华登如楚乞师华防以车十五乗徒七十人犯师而出食于睢上哭而送之乃复入【入南里】楚防越帅师将逆华氏太宰犯谏曰诸侯惟宋事其君今又争国释君而臣是助无乃不可乎王曰而告我也后既许之矣
　　冬蔡侯朱出奔楚【朱谷作东】
　　左传费无极取货于东国【东国隠太子之子平侯庐之弟朱叔父也】而谓蔡人曰朱不用命于楚君王将立东国若不先从王欲楚必围蔡蔡人惧出朱而立东国朱愬于楚楚子将讨蔡无极曰平侯与楚有盟故封【盟于邓依陈蔡人以国】其子有二心故废之【子谓朱也】灵王杀隠太子其子与君同恶徳君必甚又使立之不亦可乎且废置在君蔡无他矣　谷梁传东者东国也何为谓之东也王父诱而杀焉父执而用焉奔而又奔之曰东恶之而贬之也【奔既罪矣又奔讐国恶莫大焉】　汪氏曰或疑此书朱出奔楚后书东国卒于楚朱无归入之文东国无出奔之事疑只是一事东即东国而误为朱也然左传昭二十七年记沈尹戍之言亦曰出蔡侯朱而史记蔡世家亦曰隠太子子东国攻平侯子而代立则朱东国固两人也岂谷梁经文因后书东国而误也与
　　公如晋至河乃复
　　左传公如晋及河鼓叛晋晋将伐鲜虞故辞公
　　二十有二年春齐侯伐莒
　　左传春王二月甲子齐北郭启【齐大夫】帅师伐莒莒子将战苑羊牧之【莒大夫】谏曰齐帅贱其求不多不如下之大国不可怒也弗听败齐师于寿余【莒地】齐侯伐莒莒子行成司马灶【齐大夫】如莒涖盟莒子如齐涖盟盟于稷门【齐城门】之外莒于是大恶其君
　　宋华亥向宁华定自宋南里出奔楚
　　左传楚防越使告于宋曰寡君闻君有不令之臣为君忧无宁以为宗羞寡君请受而戮之对曰孤不佞不能媚于父兄【华向公族故称父兄】以为君忧拜命之辱抑君臣日战君曰余必臣是助亦唯命人有言曰唯乱门之无过若恵保敝邑无亢不衷以奬乱人孤之望也唯君圗之楚人患之【知义不直故】诸侯之戍谋曰若华氏知困而致死楚耻无功而疾战非吾利也不如出之以为楚功其亦无能为也已救宋而除其害又何求乃固请出之宋人从之己巳宋华亥向宁华定华防华登皇奄伤省臧士平出奔楚宋公使公孙忌为大司马【代费遂】边卬为大司徒【代华定】乐祁为司城仲几为左师【代向宁】乐大心为右师【代华亥】乐挽为大司防以靖国人　按入春秋乱臣贼子有之矣未有刼其君杀其羣公子质其太子母弟亡而再入圗危宗社与君分国而居君臣日战借敌国之援如宋华向之甚者也党乎乱贼为之羽翼者亦有之矣未有借之师以抗诸侯之讨如楚之甚者也楚荘王入陈纳公孙宁仪行父于陈君子犹恶之以为内弗受而强纳之制人之上下使不得其道况遣将帅师以逆隣国不令之臣曰寡君请受而戮之明为乱臣之地制其君使无讨是岂止于亢不衷奬乱人而已乎栾盈奔楚再入于曲沃而晋得诛之华向奔陈再入于南里而楚特脱之楚之右贼而蔑中国也至是极矣夫人之所以为人中国之所以为中国以有君臣父子也若楚人者淫名荐食多为不义九鼎可问则无君宫甲可围则无父无父无君禽兽而已矣而恃两广荆尸之众以主中国之盟防则可以制中国之君臣使不得其所于是宋华亥向寜华定自宋南里出奔楚矣岂非禽兽偪人人将相食之明騐乎卒之呉师入郢故臣鞭尸而楚遂以不振身为乱首又奬乱臣天之报施不爽也然防越之使来告也宋之辞直楚人患之使中国有人秉吾理直之壮宋竭力必讨之于内诸侯协心必讨之于外区区南里之贼已搏膺而呼旦夕为栾氏之不暇楚知千里劳师以逆乱人得一二乱人何利于楚而徒失诸侯必亦遁矣而诸侯之戍遽曰若华氏知困而致死楚耻无功而疾战非吾利也不如出之以为楚功固请于宋而宋从之是怠于救患亦诸侯之罪而佚贼亦宋之罪也故晋荀吴齐苑何忌卫公子朝曹大夫皆略而不书而书自宋南里出奔楚交见之矣
　　大搜于昌间【间公作奸】
　　八年秋搜于红十一年夏大搜于比蒲此年春大搜于昌间皆三家假搜礼以数军实择材勇强私党耳或于秋或于夏或于春不过以搜事耳意非在应时礼也文王之时人伦既正爰整于旅朝廷既治无淫于田是以诗歌庶类蕃殖搜田以时鲁昭之世大夫不有其君陪臣不有其大夫人纲人纪紊于朝廷军政之本亡矣而亟搜之为务出于强家而公不与焉故屡书以为后戒也昌间鲁地
　　夏四月乙丑天王崩
　　左传王子朝【景王之庶长子】賔起【子朝之傅】有宠于景王王与賔孟【即起也】说【如字】之欲立之刘献公【刘挚】之庶子伯蚠【刘狄】事单穆公【单旗】恶賔孟之为人也愿杀之又恶王子朝之言【子朝有非分之言】以为乱愿去之夏四月王田北山【洛北邙也】使公卿皆从将杀单子刘子王有心疾乙丑崩于荣锜氏【河南巩县有荣锜涧】戊辰刘子挚卒无子单子立刘蚠五月庚辰见王【见王猛】遂攻賔起杀之盟羣王子于单氏
　　六月叔鞅如京师【如京师止此】景王
　　王室乱
　　左传丁巳景王王子朝因旧官百工【百官】之丧职秩者与灵景之族以作乱帅郊要饯之甲【三邑周地】以逐刘子壬戌刘子奔扬【周邑】单子逆悼王【子猛也】于庄宫以归王子还【子朝党】夜取王以如庄宫癸亥单子出王子还与召庄公【召伯奂子朝党】谋曰不杀单旗不防与之重盟必来遂奉王以追单子及领【周地】大盟而复刘子如刘单子亾乙丑奔于平畤【周地　知王子还之谋故】羣王子追之单子杀还姑发弱鬷延定稠【八子灵景之族】子朝奔京丙寅伐之【单子伐京】京人奔山刘子入于王城辛未巩简公败绩于京乙亥甘平公亦败焉【甘巩二公周卿士皆为子朝所败】　胡传何言乎王室乱王者以天下为家则以京师为室京师者本也以京师为室王畿为堂诸夏为庭户四夷为藩篱治外者先自内治逺者先自近本乱而末治者否矣景王宠爱子朝欲以孽夺嫡使至争乱故言王室乱言其父子兄弟自乱之也
　　刘子单子以王猛居于皇
　　左传单子欲告急于晋秋七月戊寅以王如平畤遂如圃车次于皇【出次以示急】　胡传凡称以者不以者也尊不以乎卑贵不以乎贱刘蚠【扶粉反】单旗臣也曷为能以王猛乎猛无宠于景王不能自定其位制在刘单也按左氏景王太子寿以昭十五年卒至是八年矣猛与匄皆其母弟礼无疑于当立然乆而未立者王爱庶子朝欲立以为嗣未果而王崩故诸大臣竞立君诸王子争欲立以正则有猛以宠则有朝猛虽正而无宠朝虽宠而不正二子废立皆恃大臣强弱而后定者也故特称曰以而景王弱后嗣轻宗社之罪亦着矣易曰王居旡咎称居于皇者明其有土当得位之称也　杜氏曰河南巩县西南有黄亭
　　秋刘子单子以王猛入于王城
　　左传刘子如刘单子使王子处守于王城【距子朝】盟百工于平宫【平王庙】辛邜鄩肸【子朝党】伐皇大败获鄩肸壬辰焚诸王城之市八月辛酉司徒丑以王师败绩于前城【子朝所取邑】百工叛己巳伐单氏之宫败焉【百工伐单氏为单氏所败】庚午反伐之【单氏反伐百工】辛未伐东圉【百工所在】冬十月丁巳晋籍谈荀跞帅九州之戎【州乡属也五州为乡九州戎陆浑戎十七年灭属晋】及焦瑕温原【晋四邑】之师以纳王于王城庚申单子刘蚠以王师败绩于郊前城人【子朝众】败陆浑于社【周地】　胡传猛未逾年何以称王示当立也既当立矣何以称名明嗣君也曰王猛者见居尊得正又以别乎诸王子也君前臣名刘单不名而王名不嫌于例置乎曰君前臣名常礼也礼当其变臣有不名名其君而不嫌者矣王不当称未逾年而称王名不当称立为君而称猛皆礼之变也惟可与权者能知其变而不越乎道之中再书刘子单子之以王何也春秋词繁而不杀者必有美恶焉刘子单子葢挟天子以令诸侯而専国柄者也　王猛在丧不称子而称王明正也书名者别子朝也居于皇入于王城而书猛别嫌也　王猛未逾年是以不可称天王又不可以诸侯例称子也独言子则似鲁之子冠王于子又与他王子相乱故称王系猛　王城天子都而子朝之党在焉故言入入者难词也公羊言簒辞谷梁云内弗受皆妄也
　　冬十月王子猛卒
　　左传王子猛卒不成丧也【释所以不称王崩】敬王即位【猛母弟匄】舘于子旅氏【周大夫】十二月庚戌晋籍谈荀跞贾辛司马督帅师军于隂【籍谈所军】于侯氏【荀跞所军】于谿泉【贾辛所军】次于社【司马督所次】王师军于汜于解次于任人【王师分在三邑】闰月晋箕遗乐徴右行诡【三子晋大夫】济师【渡伊洛】取前城军其东南王师军于京楚【子朝所在】辛丑伐京毁其西南孙氏曰言王所以明当嗣之人也言子所以见未逾年之君也言猛所以别羣王子也不崩不降成君也　安定胡氏曰生则书王明实为嗣死乃称子正未逾年未成天子之至尊　李氏亷曰公谷皆以子猛为簒故卒义不可从
　　十有二月癸酉朔日有食之
　　二十有三年春王正月叔孙婼如晋【婼勑畧反公作舍下同】癸丑叔鞅卒
　　晋人执我行人叔孙婼
　　左传邾人城翼【邾邑】还将自离姑【邾邑从离姑则道经鲁之武城】公孙鉏【邾大夫】曰鲁将御我欲自武城还循山而南【至武城而还依山南行不欲过武城】徐鉏丘弱茅地【三子邾大夫】曰道下遇雨将不出是不归也遂自离姑武城人塞其前断其后之木而弗殊邾师过之乃推而蹶之遂取邾师获鉏弱地邾人愬于晋晋人来讨叔孙婼如晋晋人执之书曰晋人执我行人叔孙婼言使人也晋人使与邾大夫坐【讼曲直】叔孙曰列国之卿当小国之君固周制也邾又夷也寡君之命介子服囘在请使当之不敢废周制故也乃不果坐韩宣子使邾聚其众将以叔孙与之叔孙闻之去众与兵而朝【示欲以身死】士弥牟谓韩宣子曰子弗良圗而以叔孙与其讐叔孙必死之鲁亾叔孙必亾邾邾君亾国将焉归子虽悔之何及所谓盟主讨违命也若皆相执焉用盟主乃弗与使各居一舘【分别叔孙子服囘】士伯听其辞而愬诸宣子乃皆执之士伯御叔孙从者四人过邾舘以如吏【欲使邾人见叔孙之屈辱】先归邾子士伯曰以刍荛之难从者之病将舘子于都【别都谓箕也】叔孙旦而立期焉【立待命也从旦至暮为期】乃舘诸箕舍子服昭伯于他邑范献子求货于叔孙使请冠焉取其冠法而与之两冠曰尽矣为叔孙故申丰以货如晋叔孙曰见我吾告女所行货见而不出【留申丰不使得出不欲以货免】吏人之与叔孙居于箕者请其吠狗弗与及将归杀而与之食之叔孙所舘者虽一日必葺其墙屋去之如始至
　　晋人围郊
　　左传春王正月壬寅朔二师【王师晋师】围郊癸卯郊鄩溃【二邑皆子朝所得】丁未晋师在平隂【今河隂县】王师在泽邑王使告间【音闲】庚戌还【晋师还】　按郊子朝邑也不书大夫之名氏又不称师而曰晋人防之也所谓以其事而防之者也天子蒙尘晋为方伯不躬率诸侯以赴其急直取子朝以定王位乃徐遣大夫帅偏师薄为之援勤王之义若是乎书晋人围郊而罪自见矣
　　夏六月蔡侯东国卒于楚
　　因朝于楚而卒也谷梁有失徳不之说东国其是矣王父杀父见用奔而又奔之也
　　秋七月莒子庚舆来奔
　　左传莒子庚舆虐而好劔苟铸剑必试诸人国人患之又将叛齐乌存【莒大夫】帅国人以逐之庚舆将出闻乌存执殳而立于道左惧将止死苑羊牧之曰君过之乌存以力闻可矣何必以弑君成名遂来奔齐人纳郊公【着丘公之子】
　　戊辰吴败顿胡沈蔡陈许之师于鸡父胡子髠沈子逞灭获陈夏齧【父公谷作甫髠苦门反逞公作楹齧五结反】
　　左传吴人伐州来楚防越帅师【令尹以疾从戎故防越摄其事】及诸侯之师奔命救州来吴人御诸钟离子瑕卒【即令尹不起所疾也】楚师熸【熸子潜反吴楚之间谓火灭为熸军之重主丧亾故其军人无复气势】吴公子光曰诸侯从于楚者众而皆小国也畏楚而不获已是以来吾闻之曰作事威克其爱虽小必济胡沈之君幼而狂陈大夫夏齧壮而顽顿与许蔡疾楚政楚令尹死其师熸帅贱多宠政令不一【帅贱防越非正卿也军多王之宠人政令不一于越】七国同役而不同心帅贱而不能整无大威命楚可败也若分师先以犯胡沈与陈必先奔三国败诸侯之师乃揺心矣诸侯乖乱楚必大奔请先者去备薄威【示之不整以诱之】后者敦陈整旅吴子从之戊辰晦战于鸡父吴子以罪人三千先犯胡沈与陈三国争之吴为三军以系于后中军从王光帅右掩余帅左【掩余吴王夀梦子】吴之罪人或奔或止三国乱吴师击之三国败获胡沈之君及陈大夫舍胡沈之囚使奔许与蔡顿曰吾君死矣师噪而从之三国奔楚师大奔书曰胡子髠沈子逞灭获陈夏齧君臣之辞也不言战楚未陈也　公羊传君死于位曰灭生得曰获大夫生死皆曰获　谷梁传中国不言败此其言败何也中国不败胡子髠沈子盈其灭乎其言败释其灭也获陈夏齧获者非与之辞也　杜氏曰不书楚楚不战也鸡父楚地安丰县南有鸡备亭胡传吴伐州来楚令尹帅师及诸侯之师与吴战曷为不书楚令尹既丧楚师已熸六国先败楚师遂奔是以不书楚也诸侯之师曷为畧而不序顿胡沈则其君自将蔡陈许则大夫帅师言战则未陈也言败绩则或灭或获其事亦不同也或曰灭或曰获别君臣也君死曰灭胡子髠沈子逞是也生得曰获秦晋战于韩原获晋侯是也大夫生死皆曰获郑获宋华元生也吴获陈夏齧死也书其败不以国分而以君大夫为序书其死不以事同而以君臣为别皆所以辨上下定民志虽颠沛必于是也其义行而乱自熄矣　刘氏曰疑楚本与诸侯同救州来既而令尹卒楚军留而诸侯之师先至吴以诡计胜之楚师实未与吴相接故经不书楚也
　　天王居于狄泉尹氏立王子朝【朝如字】
　　杜氏曰敬王辟子朝也狄泉今洛阳城内大仓西南池水也时在城外尹氏周世卿也书尹氏立子朝明非周人所欲立　敬王始立而遽称天王者景王崩已逾年不可旷年无君故称之且明正也立者不宜立也称立而目尹氏见世卿之擅权乱国为后戒也
　　八月乙未地震
　　左传八月丁酉南宫极震苌谓刘文公曰周之亾也三川震今西王之大臣亦震天弃之矣【西王谓子朝南宫极其党】　杜氏曰经书乙未地震鲁地也丁酉南宫极震周地亦震也为屋所压而死三川泾渭洛也地动川岸崩谓幽王时　楚太子建之母在郹召吴人而启之冬十月甲申吴太子子樊入郹【孔氏曰吴子遏号诸樊王僚是遏之弟子何容僚子乃取遏号为名恐传冩误】取楚夫人与寳器以归楚司马防越追之不及将死众曰请遂伐吴以徼之防越曰再败君师死且有罪亾君夫人不可以莫之死也乃缢于防澨【楚地】　杜氏曰郹郹阳也平王娶秦女废太子建故母归其家【郹古閴反】
　　冬公如晋至河有疾乃复【至河下公谷又有公字】
　　左传公为叔孙故如晋及河有疾而复
　　附楚嚢瓦【子嚢乏孙子常也代阳匄】为令尹城郢沈尹戍曰子常必亡郢苟不能卫城无益也古者天子守在四夷天子卑守在诸侯诸侯守在四隣诸侯卑守在四竟慎其四竟结其四援民狎其野三务成功民无内忧而又无外惧国焉用城今吴是惧而城于郢守已小矣卑之不获能无亡乎若敖蚡冒至于武文土不过同慎其四竟犹不城郢今土数圻而郢是城不亦难乎
　　二十有四年春王二月丙戌仲孙貜卒
　　婼至自晋【公有叔孙字婼作舎】
　　按左氏谷梁无叔孙字左氏曰婼至自晋尊晋也杜预曰贬婼族所以尊晋婼行人故不言罪已葢以意如至自晋传言尊晋罪已意如以罪见执宜在罪已婼本使人不应见执故尊晋而已内大夫行还皆不书至异于公也今此二人执而见释更以书至见义也今按生事疆埸侵夺寡小罪在季氏而晋不能讨徒能加怒于使人君子葢贱晋之偷也何尊晋之有若以为推鲁之心鲁之于晋畏威而强服亦未必知罪而悔则尊晋罪已亦非鲁人之心也意如之不氏一事而再见卒名耳婼公羊作舍而有叔孙字胡氏因以为春秋特书氏以贤之恐亦未必经意也婼父子皆因季氏见执季武子伐莒取郓叔孙豹见执子防赵文子求货于叔孙而弗与至是邾人城翼未尝我犯而袭取其师葢亦季氏之谋也叔孙婼又见执于晋范献子求货而又弗与昔晋归意如子服恵伯曰合诸侯而执其老若曰无罪而恵免之请从君恵于防晋人患之使叔鱼见季孙曰归子而不归鲋也闻诸吏将为子除舘于西河季孙惧而逃归叔孙婼闻将舘于箕则立而待命从旦至暮从容不屈晋人卒礼而归之由是观之婼与意如之贤不肖逺矣附左传三月庚戌晋侯使士景伯涖问周故【就问子朝敬王知谁曲直】士伯立于干祭【王城北门】而问于介【大也】众晋人乃辞王子朝不纳其使
　　夏五月乙未朔日有食之
　　左传梓慎曰将水【隂胜阳故】昭子曰旱也日过分而阳犹不克克必甚能无旱乎　按梓慎叔孙皆妄测天道或传者因时之旱而附防也日食之示戒逺矣非为水旱也日过分而阳犹不克克必甚此流行之气也日月隂阳之精也以精之盛衰相为亏蚀水旱之故不相及也
　　附左传六月壬申王子朝之师攻瑕及杏【敬王邑】皆溃郑伯如晋子太叔相见范献子献子曰若王室何对曰老夫其国家不能恤敢及王室抑人亦有言曰嫠不恤其纬而忧宗周之陨为将及焉【嫠寡妇也寡妇织不忧其纬之不继而忧周之陨为将及已】今王室实蠢蠢【动扰貌】焉吾小国惧矣然大国之耻也吾侪何知焉献子惧而与宣子【韩起】图之乃徴防于诸侯期以明年
　　秋八月大雩　丁酉杞伯郁厘卒【郁公作郁】
　　冬吴灭巢
　　左传楚子为舟师以略吴疆【畧行也行吴界将侵之】沈尹戍曰此行也楚必亡邑不抚民而劳之吴不动而速之吴踵楚而疆埸无备邑能无亾乎越大夫胥犴劳王于豫章之汭【水曲】越公子仓归王乗舟仓及寿梦帅师从王【寿梦大夫】王及圉阳【楚地】而还吴人踵楚而边人不备遂灭巢及钟离而还沈尹戍曰亡郢之始于此在矣王壹动而亡二姓之帅【谓守巢与钟离大夫】几如是而不及郢胡传巢楚之附庸实邑之也书吴入州来着陵楚之渐书吴灭巢着入郢之渐
　　平公
　　二十有五年春叔孙婼如宋
　　左传叔孙婼聘于宋宋公享昭子明日宴饮酒乐宋公使昭子右坐【以相近言改礼坐】语相泣也乐祁佐退而告人曰吾闻之哀乐而乐哀皆丧心也心之精爽是谓魂魄魂魄去之何以能乆季公若【平子庶叔父】之姊【平子庶姑与公若同母】为小邾夫人生宋元夫人【平子之外姊】生子以妻季平子昭子如宋聘且逆之公若从【从昭子】谓曹氏【宋元夫人】勿与鲁将逐之曹氏告公公告乐祁乐祁曰与之如是鲁君必出政在季氏三世矣【文子武子平子】鲁君丧政四公矣【宣成防昭】无民而能逞其志者未之有也靖以待命犹可动必忧　杜氏曰平子人臣而因卿逆季氏强横
　　夏叔诣防晋赵鞅宋乐大心卫北宫喜郑游吉曹人邾人滕人薛人小邾人于黄父【诣五计反公谷作倪音诣后同大心公作世心后同父音甫】
　　左传夏防于黄父谋王室也赵简子【鞅】令诸侯之大夫输王粟具戍人曰明年将纳王子太叔见赵简子简子问揖譲周旋之礼焉对曰是仪也非礼也简子曰敢问何谓礼对曰吉也闻诸先大夫子产曰夫礼者天之经也【道之常】地之义也【利之宜】民之行也【人所履行】天地之经而民实则之则天之明【日月星辰天之明也】因地之性【髙下刚柔地之性也】生其六气【隂阳风雨晦明】用其五行【金木水火土】气为五味发为五色章为五声淫则昏乱民失其性【滋味声色过则伤性】是故为礼以奉之【使不失性】为六畜【马牛羊犬豕鸡】五牲【麋鹿麏狼兎】三牺【祭天地宗庙三者之牲曰牺】以奉五味为九文【山龙华虫以下九章】六采【画绩之事杂用天地四方之色青与白赤与黒与黄皆相次】五章【青与赤谓之文赤与白谓之章白与黒谓之黼黒与青谓之黻五色备谓之绣】以奉五色为九歌八风七音六律以奉五声【九歌九功之徳皆可歌也六府三事谓之九功八风八方之风七音宫商角征羽变宫征也六律隂律六阳律六】为君臣上下以则地义【君上治臣下承以法地之髙下】为夫妇内外以经二物【夫治外妇治内各治其物以法地之刚柔地事少故先言之】为父子兄弟姑姊甥舅昬【妻父】媾【重昏】姻【壻父】亚【两壻相谓】以象天明【日月星辰犹亲属之相系其明有大小之象其躔离逺近有亲踈之象】为政事庸力行务以从四时【在君为政在臣为事民功曰庸治功曰力行其徳教务其时要礼之本也】为刑罚威狱使民畏忌以类其震曜杀戮【雷电震曜秋冬杀戮天之威也刑象之】为温慈恵和以效天之生植长育【春生夏长雨露滋培天之恵也徳象之】民有好恶喜怒哀乐生于六气【情志之感禀六气而生】是故审则【可否之宜】宜类【轻重之等】以制六志【使不过节】哀有哭泣乐有歌舞喜有施舍怒有战鬭喜生于好怒生于恶是故审行信令祸福赏罚以制死生生好物也死恶物也好物乐也恶物哀也哀乐不失乃能协于天地之性是以长乆简子曰甚哉礼之大也对曰礼上下之纪天地之经纬也民之所以生也是以先王尚之故人之能自曲直以赴礼者【犹言能自矫揉以合礼之节不径情也】谓之成人大不亦宜乎　张氏曰黄父即黑壌晋地　按敬王初立子朝多党然晋一征防而诸侯响答是知邪不胜正乆矣然此王事也而无美辞何也王室不靖于今四年矣晋葢徐徐焉其君不亲又待来年迨王室之将定而窃其功故书辞如此
　　有鸜鹆来巢【鸜其俱反稽康音权本又作鸲音劬公作鹳音权鹆音欲】
　　左传书所无也【传载童謡明言昭公出辱之事不足信】　公羊传何以书记异也何异尔非中国之禽也宜穴又巢也　考工记鸜鹆不逾济注云不逾济无妨中国有也　何休曰自下居上之征
　　秋七月上辛大雩季辛又雩
　　左传秋书再雩旱甚也　杜氏曰季辛下旬之辛也
　　九月己亥公孙于齐次于阳州【己亥谷作乙亥孙音逊阳公作杨】左传初季公鸟【平子庶叔父公若之兄】娶于齐鲍文子生申公鸟死季公亥【即公若】与公思展【季氏族】与公鸟之臣申夜姑相其室及季姒【公鸟妻鲍文子女】与饔人檀通而惧乃使其妾抶已以示秦遄【鲁大夫】之妻【公鸟妺秦姬也】曰公若欲使余余不可而抶余又诉于公甫【平子弟】曰展与夜姑将要余秦姬以告公之【亦平子弟也】公之与公甫告平子平子拘展于卞而执夜姑将杀之公若泣而哀之曰杀是是杀余也将为之请平子使防勿内日中不得请有司逆命【迎受杀生之命】公之使速杀之故公若怨平子季郈之鸡鬭季氏介其鸡【为鸡着甲髙诱注吕氏春秋云铠着鸡头】郈氏为之金距平子怒【以其不下已】益宫于郈氏【侵彼以自广】且让【责也】之故郈伯亦怨平子臧昭伯【臧为子】之从弟防为谗于臧氏而逃于季氏臧氏执旃平子怒拘臧氏老将禘于襄公万者二人其众万于季氏臧孙曰此之谓不能庸先君之庙大夫遂怨平子公若献弓于公为【公为昭公子务人】且与之出射于外而谋去季氏公为告公果公贲【果贲皆公为弟】公果公贲使侍人僚柤告公公寝将以戈击之乃走公曰执之亦无命也惧而不出数月不见公不怒又使言公执戈以惧之乃走又使言公曰非小人之所及也公果自言公以告臧孙臧孙以难【知字难下恐合有辞字】告郈孙郈孙以可劝告子家懿伯【子家羁荘公孙】懿伯曰谗人以君徼幸事若不克君受其名不可为也舍民数世以求克事不可必也且政在焉其难圗也公退之辞曰臣与闻命矣言若泄臣不获死乃舘于公叔孙昭子如阚【鲁邑】公居于长府九月戊戌伐季氏杀公之于门遂入之平子登台而请曰君不察臣之罪使有司讨臣以干戈臣请待于沂上以察罪弗许【鲁城南自有沂水】请囚于费弗许请以五乗亡弗许子家子曰君其许之政自之出乆矣隐民多取食焉为之徒者众矣日入慝【奸恶】作弗可知也众怒不可蓄也【季氏众】蓄而弗治将蕰蕰蓄民将生心生心同求将合君必悔之弗听郈孙曰必杀之公使郈孙逆孟懿子【仲孙何忌】叔孙氏之司马鬷戾言于其众曰若之何莫对【众疑所助】又曰我家臣也不敢知国凡有季氏与无于我孰利皆曰无季氏是无叔孙氏也鬷戾曰然则救诸帅徒以往陷西北隅以入【陷公围也】公徒释甲执氷而踞【氷椟丸葢椟丸箭筩也其葢可以取饮】遂逐之【逐公徒】孟氏使登西北隅以望季氏见叔孙氏之旌以告孟氏执郈昭伯杀之于南门之西遂伐公徒子家子曰诸臣伪刼君者而负罪以出君止【使若非君本意者君自可止不出】意如之事君也不敢不改公曰余不忍也与臧孙如墓谋【辞先君且谋所奔】遂行己亥公孙于齐次于阳州　杜氏曰阳州齐鲁竟上邑未敢直前故次于竟　程子曰人君之尊虽屯难之世于其名位非有损也唯其施为有所不行徳泽有所不下是屯其膏既膏泽有所不下是威权不在已也威权去已而欲骤正之求凶之道鲁昭公髙贵乡公之事是也故小贞则吉小贞则渐正之也若盘庚周宣修徳用贤以道驯致为之不暴也　按史记是年孔子适齐答景公问政有君君臣臣父父子子之语斯言人但知其为景公而发不知其微意所在殆亦为鲁事而发也使齐能用孔子岂但齐国之君臣父子定鲁之君臣父子亦定矣圣人以此正天下王道可兴焉又岂但齐无陈氏之祸昭公可以速正反本不至于干侯再辱而已哉
　　齐侯唁公于野井【唁音彦】
　　左传齐侯将唁公于平隂公先至于野井齐侯曰寡人之罪也使有司待于平隂为近故也齐侯曰自莒疆以西请致千社【二十五家为社千社二万五千家欲以给公】以待君命【待君伐季氏之命】寡人将帅敝赋以从执事唯命是听君之忧寡人之忧也子家子曰天禄不再天若祚君不过周公以鲁足矣失鲁而以千社为臣谁与之立且齐君无信不如早之晋弗从　杜氏曰济南祝阿县东有野井亭齐侯来唁公公不敢逺劳故逆之往至野井　公羊传昭公将弑季氏告子家驹子家驹曰牛马维娄【系马曰维系牛曰娄】委己者也【委食己者】而柔焉【言牛马之维娄乃呞已者实为之而服听焉物固受制于鼻息我者也鲁国之人维娄于季氏也乆矣】季氏得民众乆矣君无多辱焉昭公不从其言而败焉走之齐齐侯唁公于野井昭公噭然而哭诸大夫皆哭以人为菑【菑周埒垣也】以幦为席【幦车覆笭】以鞍为几以遇礼相见谷梁传吊失国曰唁　赵氏曰吊生曰唁诗归唁
　　卫侯
　　冬十月戊辰叔孙婼卒
　　左传昭子自阚归见平子平子稽颡曰子若我何昭子曰人谁不死子以逐君成名子孙不忘不亦伤乎将若子何平子曰苟使意如得改事君所谓生死而肉骨也昭子从公于齐与公言子家子命适公舘者执之【恐从者知叔孙谋】公与昭子言于幄内曰将安众而纳公公徒将杀昭子【昭子谋归安众而后纳公则独公得入从公伐季氏者不得入故欲杀昭子】伏诸道左师展告公公使昭子自铸归【辟伏兵也】平子有异志【不欲复纳公】冬十月辛酉昭子齐于其寝使祝宗祈死戊辰卒【耻为平子所欺因祈而自杀】左师展将以公乗马而归公徒执之【展鲁大夫欲与公俱轻归古者服牛乗马马以驾车不单骑也至六国时始有单骑苏秦所云车千乗骑万匹是也曲礼云前有车骑礼记汉世书耳】　李亷曰昭公之祸原于叔孙氏之司马昭子既归倘正鬷戾之罪而诛之亦庶足以翦季氏之羽翼而徐为之圗今乃付之无可奈何不及甯俞逺矣祈死之说不可信按平子虽有异志改立君其所未敢也昭子而在
　　则纳公之事昭子以身任之通内外安众心必克有成而后已此固昭子之心也何至遂祈死而自裁乎此年春昭子在宋乐祁已知其将死则昭子实夀终耳季氏逐君为之徒者众矣昭子谋归安众而后纳公葢欲安助季氏伐公徒之众也无季氏是无叔孙氏也三家同情使叔孙不如阚必不能助公以伐季氏矣而可望以诛鬷戾乎
　　十有一月己亥宋公佐卒于曲棘
　　左传宋元公为公故如晋卒于曲棘　公羊传曲棘者何宋之邑也诸侯卒其封内不地此何以地忧内也　杜氏曰曲棘宋地陈留外黄县城中有曲棘里胡传宋元意如之外舅而求纳公是以正伦恤患
　　为心而不匿其私亲之恶者也故虽卒于封内而特书其地以别之也
　　十有二月齐侯取郓
  </div>
  <div class="pagination">
   <a href="春秋辑传_page37.html">
    上一页
   </a>
   <span>
    ...
   </span>
   <a href="春秋辑传_page33.html">
    33
   </a>
   <a href="春秋辑传_page34.html">
    34
   </a>
   <a href="春秋辑传_page35.html">
    35
   </a>
   <a href="春秋辑传_page36.html">
    36
   </a>
   <a href="春秋辑传_page37.html">
    37
   </a>
   <span class="current-page">
    38
   </span>
   <a href="春秋辑传_page39.html">
    39
   </a>
   <a href="春秋辑传_page40.html">
    40
   </a>
   <a href="春秋辑传_page41.html">
    41
   </a>
   <a href="春秋辑传_page42.html">
    42
   </a>
   <a href="春秋辑传_page43.html">
    43
   </a>
   <span>
    ...
   </span>
   <a href="春秋辑传_page39.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
