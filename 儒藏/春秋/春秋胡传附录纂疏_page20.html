<!DOCTYPE html>
<html>
<head>
    <meta charset="UTF-8">
    <title>春秋胡传附录纂疏 - 第 20 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋胡传附录纂疏 - 第 20 页/共 22 页</h1>
    <div class="content">　　按左氏晋将寻盟齐人不可【晋侯使叔向告刘献公曰抑齐人不盟若之何对曰盟以底信君苟有信诸侯不贰何患焉告之以文辞董之以武师虽齐不许君庸多矣天子之老请帅王赋元戎十乘以先啓行迟速唯君叔向告于齐曰诸侯求盟已在此矣今君弗利寡君以爲请对曰诸侯讨贰则有寻盟若皆用命何盟之寻叔向曰明王之制使诸侯嵗聘以志业间朝以讲礼再朝而防以示威再防而盟以显昭明志业于好讲礼于等示威于众昭明于神自古以来未之或失也晋礼主盟惧有不治奉承齐牺而布诸君求终事也君曰余必废之何齐之有惟君圗之齐人惧对曰小国言之大国制之敢不听从】叔向曰诸侯有间【居晏反隙也下同】矣不可以不示众辛未治兵建而不斾【建立旌旗不曳其斾斾游也】壬申复【扶又反下同】斾诸侯畏之【军将战则斾故曳斾以恐之】辞诸鲁曰寡君有甲车四千乗在虽以无道行之犹必可畏牛虽瘠【在亦反】偾【方问反仆也】于豚上其畏不死南蒯【若怪反】子仲之忧【去年南蒯以费叛子仲奔齐】庸可弃乎若奉晋之众间其二忧何求而弗克请君无勤鲁人听命甲戌同盟于平丘其书同盟者刘子与【音预】盟同惧楚也【愚按首止葵丘王世子宰周公不与盟故书诸侯盟此不书诸侯而但言同盟则刘子亦与是盟也楚弃疾立复封陈蔡而中国恐诸侯同有惧楚之心故书同盟】防与盟同地再书平丘者书之重【直龙反】词之复其中必有羙恶焉见【音现】行事之深切着明故词繁而不杀【所卖反】也是盟盖或善之而以爲恶何哉【愚按刘氏意林谓平丘兴灭继絶推其美殆与葵丘明王禁无以异故皆防盟同地而再言之今考陈蔡之复国实由于楚而晋昭未尝有懿徳美行超絶卓异非常之迹也谓春秋美平丘过矣】盟虽衰世之事然有定人道之大伦者矣【僖五首止】有备天子之明禁者矣【僖九葵丘】有束牲不歃【色洽反】相命而信自喻者矣【同上】有纳斥候禁侵掠诚格而不复叛者矣【襄十一防萧鱼】其次犹以载书词命相争约于大神而不敢越者则未闻主盟中国奉承齐牺而矜其威力恐迫诸侯又信蛮夷之诉絶兄弟之欢求逞私愤间其忧疑如此盟者流及战国强众相夸恫【徒弄反】疑恐喝【许曷反战国策蘓秦云云】恣行陵暴死者十九积习所致有自来矣春秋礼义之大宗也曽是以爲善乎词繁而不杀则恶【乌故反】其竞力不道爲后世鉴也【家氏曰自晋楚爲成晋之君臣自谓天下无事媮堕苟安无复自强之志楚由是刼霸权虎视中夏晋君臣防伏而不敢出几二十年今楚防罪盈恶稔自底覆亡晋昭乃复爲防于平丘号召诸夏如病痱沉痼之人强自支拄人之见之者知其无能有爲是防也齐不肯受盟晋人治兵邾南大陈戎马胁而与之盟晋亦可鄙甚矣书同盟讥王臣不当下同列国之盟且讥晋人不当以兵胁诸侯而与之同盟是所谓一书再讥也髙氏曰晋若果能与刘子大合诸侯以讨楚平弑逆之罪亦足以强中国之威矣今但同盟于此何所爲哉】
　　公不与盟【与音预左传邾人莒人愬于晋曰鲁朝夕伐我几亡矣我之不共鲁故之以晋侯不见公使叔向来辞曰诸侯将以甲戌盟寡君知不得事君矣请君无勤子服恵伯对曰君信蛮夷之诉以絶兄弟之国弃周公之后亦唯君寡君闻命矣公羊传公不见与盟也君子不耻不与焉程子传晋罪公不使与盟虽欲辱公然得不与同盟之罪实爲幸也】
　　臣子之于君父隐讳其耻礼也十二国防于平丘公独见辞不得与盟斯亦可耻矣曷爲直书其事而不隐也【杜氏曰非国恶故不讳】晋主此盟德则不竞而矜兵甲之威肆胁持之术以诸侯上要【于遥反】天子之老而歃血【刘献公自称天子之老曲礼五官之长曰伯自称于诸侯曰天子之老】以中国同惴【之瑞反】夷狄立之主而结盟无礼义忠信诚慤【若角反】之心而以威诈涖之具此五不韪【韦鬼反】者得不与焉幸也圣人笔削春秋凡鲁君可耻者必爲【于僞反】之隐讳至防于沙随而公不得见【成十六】盟于平丘而公不得与自众人常情必深沮【在吕反】丧【息浪反】以爲辱矣仲尼推明其故自反而缩虽晋国之严不可及也彼以其威我以其理彼以其势我以其义夫何慊【苦簟反】乎哉直书其事示后世立身行已之道也其垂训之用大矣【通防叔向之言北宫黝也鲁人之言曽子守约者也鲁人能言而不能信故恐而不敢与盟圣人信其义以训后世故直书其事而不以为讳也髙氏曰此晋侯聼邾莒之诉而辱公使不得与盟也夫晋侯与公同体当同心同力以攘夷狄而诸侯咸防乃听邾莒之妄诉与众弃公不以比数孙氏曰与公同事而不同盟非所以宗诸侯也天下孰不解体故自是讫防召陵诸侯复不出者二十四年如鄟陵之防晋自不出其不足以宗诸侯矣○刘氏曰谷梁云可以与而不与讥在公也非也公于晋唯令之从岂其独能违众不盟乎推谷梁之意以与爲相与之与推春秋之意以与爲与及之与愚按或谓春秋掲公于不与盟之上则是不与盟之意主于鲁非也沙随之不见公不可言公不见而平丘之不与盟不可言诸侯不盟公此属辞之体也苟曰鲁昭不肯与盟则其防诸侯于平丘果何爲乎】
　　晋【昭】人执季孙意如以归【左传晋人执季孙意如以幕防之使狄人守之司铎射懐锦奉壶饮氷以蒲伏焉守者御之乃与之锦而入晋人以平子归子服湫从】
　　称人以执非霸讨也【公羊僖四】自文以来公室微弱三家专鲁而季氏罪之首也宿及意如尤爲强逼元年伐莒疆郓十年伐莒取郠【古杏反左传爲取郠故晋将以诸侯来讨乃并徴防】中分鲁国以自封殖而使其君民食于家其不臣甚矣何以爲非霸讨乎晋人若按邾莒所诉有无之状究南蒯子仲奔叛之因告于诸侯以其罪执之请于天子以大义废之选于鲁卿更【音庚】意如之位収敛私邑爲公室之民使政令在君三家臣顺则方伯之职修矣今鲁与邾通好【呼报反】亦不朝夕【十一年貜防邾子盟祲祥】伐莒而郓郠之故又非昭公意也徒以邾莒之言曰我之不共【音恭谓不供晋贡】鲁故之以遂辞鲁君而执意如则是意在货财而不责其无君臣之义也何得爲霸讨乎称人以执罪晋之偷也【愚按沙随不见公则执行父平丘公不得与盟则执意如晋人固知季氏之专鲁政矣惜乎汨于私欲但知以霸令威鲁而不能以霸政治季氏是以徒能辱鲁君而季孙得逭其讨由晋之诸卿专权而芘强家故也】
　　公至自防【公羊传公不见与盟大夫执何以致防不耻也临川吴氏曰公虽不与同盟然已与平丘之防矣故以防致】○蔡侯【平】庐归于蔡陈侯【恵】呉归于陈【公羊传此皆灭国也其言归何不与诸侯专封也谷梁传此未尝有国也使如失国辞然者不与楚灭也】
　　楚防迁六小国【许胡沈道房申】于荆山又灭陈蔡而县之及弃疾即位复诸迁国封蔡及陈隐太子有之子庐归于蔡悼太子偃师之子呉归于陈【据左传】曰归者顺词也陈蔡昔皆灭矣不称复归者不与楚防之得灭也其称归于者国其所宜归也【何氏曰使若有国自归者也】庐与呉皆亡世子之子也而弃疾封之可谓有奉矣不言自楚者不与楚子之得封也【蜀杜氏曰不言自楚不使夷狄得专之】其称侯者位其所固有也【常山刘氏曰陈蔡者先王之封国非楚可灭非楚可复也故书爵书归言二国之嗣位其所固有国其所宜归也二君名者素非诸侯至此始立也髙氏曰楚灵不道暴灭陈蔡而平王始依陈蔡之国借以发难今既得位遂复陈蔡以报其功暴灵之恶而归防于已以説中国春秋不言归自楚者见二国之复乃自当复非夷狄得灭而复之也】陈列圣之后蔡王室之亲见灭于楚防而诸侯不能救复【扶又反】封于弃疾而诸侯不能与【音预】是以蛮荆制诸夏也圣人至是惧之甚盖有不得已焉制春秋爲后法大要皆天子之事也其义则以公天下爲心兴灭国继絶世异于自私其身欲擅而有之者也【据秦始分天下爲郡县不封建】故书法如此爲天下国家而不封建欲望先王之治【去声】难矣【孙氏曰圣王不作诸侯不振二国之命制在夷狄孔子以陈蔡二君自归爲文所以抑强夷而存中国也临川呉氏曰楚防灭陈蔡而并其土地庐蔡灵之孙吴陈哀之孙当有其国而爲君者也故其复国也书国书爵书名如失国之君归其国然突赤归而簒国者也不当有国故不系国○愚按齐桓之存亡国春秋虽不予以专封之权犹不没其救患之美故书城楚丘城縁陵而不书城衞也楚防灭陈蔡而弃疾复其国春秋既不予以擅权而专封亦不予其悔过而继絶故止书蔡平陈恵之归其国而不言自楚归若二国之自能兴复焉尔公谷以爲二国之复出于平丘之诸侯夫厥憗之大夫欲救蔡而不能救岂以陈蔡之地旣入于楚中国诸侯不兴兵伐楚而遽能复之耶资中黄氏曰二君归国是已入国来告之词则楚之复二君在盟以前矣若以二君归爲晋盟之功则其归当在九月十月今盟后便书归未闻盟之功如此神速也】
　　冬十月葬蔡灵公【陆氏曰国复乃葬凡三十有一月○刘氏曰谷梁云不与楚灭且成诸侯之事非也楚本不当灭蔡则蔡虽灭非灭也不爲诸侯而成之也通防夫不与楚灭使蔡侯得以礼葬其祖信矣葬自内録我有徃则书而灵公者即世子般也前葬其父今葬其身于此见恩意之施于般厚矣不以其有罪明矣乃以此爲成诸侯之事殆非春秋之意乎】○公如晋【昭】至河乃复【左传公如晋荀呉谓韩宣子曰诸侯相朝讲旧好也执其卿而朝其君有不好焉不如辞之乃使士景伯辞公于河愚按公之如晋盖以请季孙也旣不得与平丘之同盟而犹欲托躬朝之礼以请其臣其失进退之义亦甚矣宜其见辞于晋而不得入也】○吴【夷末】灭州来【左传吴灭州来令尹子期请伐吴王弗许曰吾未抚民人未事鬼神未修守备未定国家而用民力败不可悔州来在吴犹在楚也子姑待之髙氏曰成六年吴入州来盖本楚属也至是取之春秋详楚伐吴畧吴伐楚而志其甚者灭州来是也吴人以州来封季子之后又以迁蔡焉王氏曰州来本近楚小国楚尝取以爲附庸及兹楚乱吴遂出其不意而灭之不书帅师不书侵伐以见其灭之之易也】
　　【癸景王十酉七年】十有四年【晋昭四齐景二十卫灵七蔡平二郑定二曹武二十七卒陈恵二平八宋元四秦哀九楚平王居元年呉夷末十六】春意如至自晋【谷梁传大夫执则致致则名意如恶然而致见君臣之礼也】
　　按左氏季孙犹在晋子服惠伯私于中行【户刚反】穆子曰鲁事晋何以不如夷之小国土地犹大所命能具若爲【于僞反下同】夷弃之使事齐楚何瘳【留反】于晋乃归季孙其始执之爲乏邾莒之供【音恭】而非有扶弱击强之义也其终归之爲土地犹大所命能具而非有不能救蔡爲夷执亲之悔也【穆子告韩宣子曰楚灭陈蔡不能救而爲夷执亲将焉用之】然则晋人喜怒皆以利发其劝沮【在吕反】皆以利行违道甚矣故平丘之防深加贬斥自是而后诸侯不合二十余年至于召陵又以贿败【定四荀寅求货于蔡侯弗得乃辞蔡侯】十有八国之诸侯而书侵楚以讥之于是晋日益衰外携【离也齐郑鲁衞】内叛【赵鞅荀寅士吉射】不复【扶又反】振矣利之能败人国家乃如此春秋之深戒也【陈氏曰大夫不致必见执也而后致亦危之也孙氏曰至名不称氏前见也○刘氏曰左氏以舎族爲尊晋罪已非也一事再见卒名耳鲁本无罪何罪已之有】
　　三月曹伯滕卒【武公也在位二十七年子须嗣是爲平公】○夏四月○秋葬曹武公○八月莒子去疾卒【去起吕反着丘公在位十四年子郊公嗣】卒自外録者也莒人来赴故鲁史书其卒葬自内録者也鲁人不往是以阙其葬自昭公以来虽薛微国无不防其葬者【六年葬文公二十四年葬平公三十一年葬薛献公】何独于莒则不徃乎方是时意如专政而莒尝诉其疆郓取郠【古杏反】之罪于方伯而见执矣爲【于僞反】是怒莒故独不防其葬也夫怨不弃义恶【去声】不忘亲怒不废礼在桓公时虽与衞战而宣公卒则徃葬之【襄十八年同围齐十九年犹葬灵公】不以私故絶吉凶庆吊徃来施【式智反】报之常礼也以此见意如之专恣矣若意如者其傲狠修怨敢施于昭公与莒子及其在晋闻除舘西河则恐惧逃归【左传子服恵伯曰合诸侯而执其老若犹有罪死命可也若曰无罪而恵免之请从君恵于防韩宣子患之谓叔向曰子能归季孙乎曰鲋也能乃使叔鱼叔鱼见季孙曰昔鲋也得罪于晋君自归于鲁君防武子之赐不至于今敢不尽情归子而不归鲋也闻诸吏将爲子除舘于西河其若之何且泣平子惧先归恵伯待礼】如一匹夫何也小人无礼喜怒勇怯不中【陟仲反】节皆若是耳苟不远【于万反】之其能国乎
　　冬莒杀其公子意恢【恢苦回反左传着丘公卒郊公不戚国人弗顺欲立着丘公之弟庚舆蒲余侯恶公子意恢而善庚舆郊公恶公子铎而善于意恢公子铎因蒲余侯而与之谋曰尔杀意恢我出君而纳庚舆许之蒲余侯兹夫杀公子意恢郊公奔齐公子铎逆庚舆于齐齐隰党公子鉏送之有赂田谷梁传莒无大夫而曰公子意恢意恢贤也髙邮孙氏曰公谷皆以爲曹莒无大夫盖曹莒小国其大夫之位才当大国之士春秋诸侯之士皆不书名故曹莒大夫之名不见于经其有事系惩劝法当书者则虽贱而名之邾庶其黒肱莒牟夷意恢是也陈氏曰书杀意恢以非其罪也工氏曰意恢之死罪累上也故以国杀爲文而不去其族襄陵许氏曰公子铎首乱而无见焉者韩愈曰春秋书王法不诛其人身此类皆所以表见王道若铎不书者多矣】
　　【甲景王十戌八年】十有五年【晋昭五齐景二十一卫灵八蔡平三郑定三曹平公须元年陈惠三平九宋元五秦哀十楚平二呉夷末十七卒】春王正月呉子夷末卒【公作夷昧在位十七年子僚嗣】○二月癸酉有事于武宫籥入叔弓卒去乐卒事【籥羊畧反去起吕反左传将禘于武公戒百官梓慎曰禘之日其有咎乎吾见赤黒之祲非祭祥也丧氛也其在涖事乎癸酉禘叔弓涖事籥入而卒去乐卒事礼也】
　　左氏曰禘于武宫【杜氏曰武宫鲁武公庙成六年复立】叔弓涖【音利】事籥入而卒去乐卒事有事于宗庙闻大夫之丧则去乐而祭可乎按曽子问君在祭不得成礼者夫子语【鱼据反】之详矣【曽子问诸侯祭社稷俎豆既成闻天子崩后之丧君薨夫人之丧孔子曰废】而无有及大臣者是知祭而去乐不可也有事于宗庙遭大夫之变则以闻可乎按礼衞有大【音泰】史柳庄寝疾君曰若疾革【居力反急也】虽当祭必告【见檀弓】是知祭而以闻不可也礼莫重于当祭大夫有变而不以闻则内得尽其诚敬之心于宗庙外全隠恤之意于大臣是两得之也然则有事于宗庙大臣涖事籥入而卒于其所则如之何礼虽未之有可以义起也【礼运礼虽先王未之有可以义起】有事于宗庙大臣涖事籥入而卒于其所去乐卒事其可也縁先祖之心见大臣之卒必闻乐不乐【音洛】縁孝子之心视已设之馔必不忍轻彻【直列反】故去乐而卒事其可也宗庙合礼者常事不书苟以爲可则春秋何书乎此记礼之变而书之者也【家氏曰祭者主于诚慤不贰事者也故当祭虽大夫之丧不得以闻卫臣柳庄疾革其君必使以告爲之变其常也叔弓预于祭猝有疾而死则君爲之撤乐卒事可也若叔弓自殁于其家如栁庄之比则当待祭毕而后告不当以卑而废尊春秋书之记礼之变其常耳此与襄仲之卒去籥其礼不同不可引以爲证也髙氏曰成六年立武宫非礼也此有事于武宫则知自立宫之后祭之如亲庙方其祭也而叔弓涖事籥入而卒此岂雉鼎之变而已哉○啖氏曰谷梁言大夫之卒虽当祭礼皆告于君按宗庙大事大夫卒小事以理言之应待祭毕又礼记称卫侯曰栁庄者非寡人之臣也社稷之臣也如其卒虽当祭必告据此足明常礼不告刘氏曰公羊云君有事于庙闻大夫之丧去乐卒事非也曽子问君在祭不得成礼者几仲尼语之详矣而不及此此所以知其非也赵氏曰左氏云禘于武宫僖宫襄宫盖见经中禘于庄公以爲诸庙合行之故妄云尔愚按有事武宫乃春祠之祭而不书祭名者以叔弓之卒去乐卒事变礼而书之非时祭之失故止曰有事而不曰祠也左氏以禘爲四时之祭遂误以爲禘耳】
　　夏蔡【平】朝呉出奔郑【朝如字公作昭无出字左传楚费无极害朝呉之在蔡也欲去之乃谓之曰王唯信子故处子于蔡子亦长矣而在下位辱必求之吾助子请又谓其上之人曰王唯信吴故寘诸蔡二三子莫之如也而在其上不亦难乎弗图必及于难蔡人逐朝吴吴出奔郑王怒曰余唯信吴故寘诸蔡且微呉吾不及此女何故去之无极对曰呉在蔡蔡必速飞去吴所以翦其翼也杜氏曰朝呉故蔡大夫公孙声子归生之子】
　　朝呉蔡之忠臣虽不能存蔡而能复蔡其从于弃疾者谓蔡灭而弃疾必能封之也弃疾以其忠于旧君而信之使居旧国可谓知所信矣则曷爲出奔费【扶味反】无极害其宠也无极楚之谗人去【起吕反下同】朝呉出蔡侯朱【昭二十一年】丧【息浪反】太子建杀连尹奢【并昭二十年】屛【必井反】王耳目使不聦明【昭二十七沈尹戌云云平王之温惠共俭有过成庄无不及焉所以不获诸侯迩无极也】卒使呉师入郢辱及宗庙谗人爲乱可不畏乎爲国有九经而尊贤爲上劝贤有四事而去谗爲首【本中庸】志朝呉出奔而入郢之师兆矣然朝呉身居旧国处危疑之地苟有譛之者则王不能无动也能以忠信自任而杜谗謟之谋则善矣而费无极乃语【鱼据反】之曰子亦长【展两反】矣而在下位辱也欲爲【于僞反】之请以名利累【劣僞反】其心而莫之觉不智亦甚矣故特书其出奔以罪吴爲后戒也
　　六月丁巳朔日有食之○秋晋【昭】荀吴帅师伐鲜虞【左传荀吴帅师伐鲜虞围鼓鼓人或请以城叛穆子弗许曰或以吾城叛吾所甚恶也人以城来吾独何好焉欲城而迩奸所丧滋多使鼓人杀叛人而缮守备围鼓三月鼓人告食竭力尽而后取之克鼔而反以鼔子防鞮归】晋灭潞氏甲氏及再伐鲜虞皆用大夫爲主将【去声】而或称人或称国或称其名氏何也【宣十五荀林父灭潞称晋师宣十六士防灭甲氏留吁称晋人昭十二荀吴伐鲜虞至于此年及定四年五年士鞅伐围鲜虞哀六年赵鞅伐鲜虞皆称将称帅师】以殄灭爲期而无矜恻之意则称人见利忘义而以诡计欺诈行之则称国以正兵加敌而不纳其叛臣则称名氏夫称其名氏非褒之也才免于贬尔而春秋用兵御侮之略咸见【音现】矣【蜀杜氏曰前既狄之今不复贬者春秋择其重者而爲之辞陈氏曰尝狄晋矣则荀吴何以无贬于初伐贬余实録而已尔】
　　冬公如晋【昭左传平丘之防故也临川吴氏曰平丘之防公不与盟大夫被执公既徃朝而不见纳辱亦甚矣至此又徃朝焉盖畏大国不敢以辱爲耻也】
　　【乙景王十亥九年】十有六年【晋昭六卒齐景二十二卫灵九蔡平四郑定四曹平二陈恵四杞平十宋元六秦哀十一楚平三呉僚元年】春齐侯【景】伐徐【左传齐侯伐徐师至于蒲隧徐人行成徐子及郯人莒人防齐侯盟于蒲隧赂以甲父之鼎叔孙昭子曰诸侯之无伯害哉齐君之无道也兴师而伐逺方防之有成而还莫之亢也无伯也夫襄陵许氏曰景公之时吴楚方争晋既不能逺略以齐之强务徳修政以通天下之志纠合诸侯复霸可也而区区务争徐伐莒之利志亦卑矣家氏曰徐之封在齐南鄙桓公之霸楚成伐徐桓公躬率诸侯盟于牡丘次于匡以救之又出偏师伐厉以攻其所必救非但爲徐计亦自爲齐计也今齐景睥睨晋霸而不能志其逺者乃伐徐以爲左右望之计视桓公之保徐有愧多矣愚按楚防之立徐屡从楚伐呉昭十二年楚以为贰于呉而围之盖徐实楚之与国也此年盟蒲隧而遂与齐逾十五年呉卒灭徐则甲父之鼎固不足以保徐之社稷也】○楚子【平】诱戎蛮子杀之【公作戎曼音蛮后同左传楚子闻蛮氏之乱也与蛮子之无质也使然丹诱戎蛮子嘉杀之遂取蛮氏公羊传楚子何以不名夷狄相诱君子不疾也若不疾乃疾之也杜氏曰河南新城县东南有蛮城张氏曰今伊阙县即新城愚按今河南府新安县】
　　楚子之诱一也或名【十一年楚子防诱杀蔡侯书名】或不名者防欲灭中国而弃疾讨蛮氏谨中外之辨也【范氏曰楚子不名戎蛮子非中国故】蔡侯与蛮子之见杀一也或名不名者蔡般【音班】弑父与君蛮氏乱而无质【信也】其罪之轻重亦差【楚宜反】矣【蘓氏曰楚子诱蔡侯杀之书月书日书名书地以蛮荆害中国疾之也诱杀戎蛮皆不书同类相残畧之也家氏曰楚大蛮小皆以子称以见四夷虽有大小强弱之不同而于周班皆爲子不得擅相侵陵况诱而杀之乎】
　　夏公至自晋
　　左氏曰公如晋平丘之防故也至是始归者晋人止公其不书讳之也昭公数【色角反】朝于晋三至于河而不得入【十二年莒人愬取郠十三年平丘不与盟执意如士文伯辞公二十一年辞将伐鲜虞惟二十三年有疾乃复又二年辞吊少姜非朝】两得见晋侯又欲讨其罪而止旃【之然反五年如晋莒人愬受牟夷欲止公范献子諌乃归公】其困辱亦甚矣在易之困曰困亨者因困穷而致亨也【朱子本义困者穷而不能自振之义身虽困而道则亨也】夫困于心衡【与横同】于虑而后得征【知陵反】于色发于声而后喻此正愤【房粉反】悱【芳匪反】自强之时而夏少【诗照反】康【哀元少康逃奔有虞有田一成有众一旅能布其徳以収夏众复禹之绩】卫文公【闵二卫文公大布之衣大帛之冠季年革车三百乗】越句践【史句践保栖于防稽尝胆报吴】燕【于贤反】昭王【史昭王于破燕之后卑身厚币以招贤者用乐毅败齐】四君子者由此其选【息转反谓在伦等最上】也今昭公安于危辱无激昻勉励之志即所谓自暴自弃不可与有爲而人亦莫之告矣不亦悲乎讳而不书深贬之也【愚按公行一百七十有六惟僖公十七年十二月防淮明年九月书至襄公二十八年十一月如楚明年五月书至昭公去年冬如晋今夏书至皆受制于大国逾三时而始返虽不书晋人止公考其时则微传而事着矣】
　　秋八月己亥晋侯夷卒【昭公也在位六年子去疾嗣是爲顷公】○九月大雩【左传旱也】○季孙意如如晋【临川呉氏曰卿共葬事畏晋也】冬十月葬晋昭公【杜氏曰三月而葬速】
　　【丙景王二子十年】十有七年【晋顷公去疾元年齐景二十三卫灵十蔡平五郑定五曹平三陈恵五平十一宋元七秦哀十二楚平四呉僚二】春小邾子【穆】来朝【左传小邾穆公来朝公与之燕愚按三年小邾穆公来朝至是十有五年再朝于昭公也】○夏六月甲戌朔日有食之【左传祝史请所用币叔孙昭子曰日有食之天子不举伐鼓于社诸侯用币于社伐鼓于朝礼也平子御之曰止也唯正月朔慝未作日有食之于是乎有伐鼔用币其余则否大史曰在此月也平子弗从昭子退曰夫子将有异志不君君矣杜氏曰正月建已正阳之月于周爲六月于夏爲四月】○秋郯子来朝【左传公与之宴昭子问焉曰少皥氏以鸟名官何故也郯子曰吾祖也我知之昔者黄帝氏以云纪故爲云师而云名炎帝氏以火纪故爲火师而火名共工氏以水纪故爲水师而水名大皥氏以龙纪故爲龙师而龙名我髙祖少皥挚之立也鳯鸟适至故纪于鸟为鸟师而鸟名自颛顼以来不能纪逺乃纪于近为民师而命以民事则不能故也仲尼闻之见于郯子而学之曰天子失官学在四夷犹信家氏曰周鲁俱衰典章阙坏而逺方小国之君乃知前古官名之沿革盖録之也王氏曰世乱礼废而博学多识之士犹有存者有王者作皆可用爲政故仲尼叹中国寡陋礼失而求之于野也】○八月晋【顷】荀呉帅师灭陆浑之戎【浑戸门反左传晋侯使屠蒯如周请有事于雒与三涂苌谓刘子曰客容猛非祭也其伐戎乎陆浑氏甚睦于楚必是故也君其备之乃警戒备晋荀吴帅师渉自棘津使祭史先用牲于雒陆浑人弗知帅从之遂灭陆浑数之以其贰于楚也陆浑子奔楚其众奔甘鹿周大获宣子梦文公携荀呉而授之陆浑故使穆子帅师献俘于文宫】
　　林父之于潞氏【宣十五】士防之于甲氏【宣十六】荀呉之于陆浑戎皆灭之也而林父士防称师称人荀呉举其名氏何哉畿辅宜肃陆浑之戎宻迩王室而纵之杂处则非尊王朝别【笔列反】内外之义也与辟土服逺以图强霸则异矣然举其名氏非褒词也才得无贬耳则穷兵于逺虚内事外者可知矣【髙氏曰宣三年楚子伐陆浑之戎自是陆浑睦于楚而爲内地之害至是荀呉灭之愚按戎居诸夏之区固中国之大害也晋武不能徙戎卒至于神州陆沉则中行穆子之灭陆浑疑可褒矣然陆浑之戎本居秦晋之西北在荒服之外自僖之二十二年晋乃与秦迁之于伊川侵逼王畿则是晋人始谋不臧之过也今也与楚争强掩其不备而灭之盖不足以赎前过矣奚可褒之有哉】
　　冬有星孛于大辰【孛音佩又音勃左传有星孛于大辰西及汉申须曰彗所以除旧布新也天事恒象今除于火火出必布焉诸侯其有火灾乎梓慎曰火出于夏爲三月于商爲四月于周爲五月夏数得天若火作其四国当之在宋卫陈郑乎宋大辰之虚也陈大皥之虚也郑祝融之虚也皆火房也星孛及汉汉水祥也卫颛顼之虚也故爲帝丘其星爲大水水火之牡也其以丙子若壬午作乎不过其见之月公羊传孛者何彗星也大辰者大火也何以书记异也谷梁传滥于大辰也】
　　大辰心也【左传襄九心爲大火尔雅大火谓之大辰孔氏正义大火苍龙宿心以四时故曰辰】心爲明堂天子之象其前星太子后星庶子【春秋元命包心三星五度有天子明堂布政之宫史天官书心爲明堂大星天王前后星子属前五行志心天子之象也天文志心三星天王正位也中星曰明堂天子位爲大辰前星爲太子后星爲庶子】孛星加心象天子适【丁歴反】庶将分争也【何氏曰心者天子明堂孛彗者邪乱之气扫故置新之象是后周分爲二天下两主】后五年景王崩王室乱刘子单【音善】子立王猛尹氏召【音邵】伯立子朝歴数【所具反】载而后定【昭二十二年王室乱二十六年敬王入成周王子朝奔楚三十二年城成周王室始寕】至哀十三年有星孛于东方不言宿【夙又反】名者不加宿也当是时呉人僣乱凭陵上国日敝于兵暴【蒲卜反】骨如莽【芒党反哀元陈逢滑云云】其戾气所感固将壅呉而降之罚也故氛祲【子鸩反】所指在于东方假手越人呉国遂灭天之示人显矣史之有占明矣【宋氏曰大辰大火周木徳火将出木将焚扫旧布新之象天人之际此其见乎】
　　楚【平】人及呉【僚】战于长岸【左传呉伐楚阳匄爲令尹卜战不吉司马子鱼曰我得上流何故不吉我请改卜令曰鲂也以其属死之楚师继之尚大克之吉战于长岸子鱼先死楚师继之大败呉师获其乗舟余皇使随人与后至者守之呉公子光请于其众曰丧先王之乗舟岂惟光之罪众亦有焉请借取之以救死使长鬛者三人濳伏于舟侧曰我呼余皇则对师夜从之三呼皆迭对楚人从而杀之楚师乱呉人大败之取余皇以归公羊传诈战不言战其言战何敌也杜氏曰长岸楚地张氏曰水战也】
　　言战不言败胜负敌也【楚先胜呉呉后复胜楚】楚地五千里带甲数【所具反】十万战胜诸侯威服天下本非呉敌也惟不能去【起吕反下同】谗贱货使费【扶味反】无极以谗胜囊瓦以货行而防士竒才爲敌国用【如屈巫伍贠之类】故日以侵削至鸡父之师七国皆败【昭二十三】柏举之战国破君奔【定四】几于亡灭呉日益强而楚削矣是故爲国必以得贤爲本劝贤必以去谗贱货爲先不然虽广土众民不足恃也攷其所书本末强弱之由其爲后世戒明矣【陈氏曰此楚令尹阳匄世书人呉公子光也书国畧之也楚之君大夫不见于春秋者十八年而呉入郢矣五年呉尝败楚于鹊岸不书六年败楚于房钟不书书伐呉而已于是始书战则以呉楚敌言之也○刘氏曰谷梁云进楚子故曰战非也战则云战败则云败岂择于呉楚哉且楚与中国并乆矣岂至此而进之哉】
　　【丁景王二丑十一年】十有八年【晋顷二齐景二十四卫灵十一蔡平六郑定六曹平四卒陈恵六平十二宋元八秦哀十三楚平五吴僚三】春王三月曹伯须卒【平公也在位四年子午嗣是爲悼公】○夏五月壬午宋【元】卫【灵】陈【惠】郑【定】灾【左传五月火始昏见丙子风梓慎曰是谓融风火之始也七日其火作乎戊寅风甚壬午大甚宋卫陈郑皆火数日皆来告火公羊传记异也异其同日而灾也外异不书此爲天下记异也谷梁传其志以同日也其日亦以同日也】按左氏郑灾子产临事而备至于书焚室而寛其征【记所焚之户数而寛其赋税】与之材三日哭国不市使行人告于诸侯宋卫皆如是陈不救火许不吊灾君子以是知陈许之先亡也初禆【婢支反】灶言于子产宋卫陈郑将同日火若我用瓘【古乱反】斚【古雅反】玉瓒【才旦反杜氏曰瓘珪也斝玉爵也瓒勺也欲以禳火】郑必不火子产弗与及郑既灾灶曰不用吾言郑又将火郑人请用之子产不可曰天道逺人道迩非所及也何以知之【谷梁子产曰天者神子恶知之是人也】亦不复【扶又反下同】火禆灶所言盖以象推非妄也而郑不复火者子产当国方有令政此以徳消变之验矣是知吉凶祸福固有可移之理古人所以必先人事而后言命也【刘氏曰四国同日而灾非人所能爲也其序宋卫陈郑春秋之正也同德则尚爵同爵则尚亲】
　　六月邾【庄】人入鄅【鄅音禹左传鄅人借稲邾人袭鄅鄅人将闭门邾人羊罗摄其首焉遂入之尽俘以归鄅子曰余无归矣从帑于邾邾庄公反鄅夫人而舎其女杜氏曰鄅妘姓国在琅琊开阳县张氏曰今沂州临沂县愚按沂州今属益都路书以恶邾且爲宋公伐邾起也义见明年宋伐邾】○秋葬曹平公○冬许【悼】迁于白羽【左传楚左尹王子胜言于楚子曰许于郑仇敌也而居楚地以不礼于郑晋郑方睦郑若伐许而晋助之楚丧地矣君盍迁许许不专于楚叶在楚国方城外之蔽也楚子説使王子胜迁许于析实白羽张氏曰白羽一名析楚邑今邓州内乡县杜氏曰自叶迁也畏郑而乐迁故以自迁爲文通防本所以存许非强之也髙氏曰许至是三迁矣愚按昭九年许迁于夷十三年楚平立复封陈蔡而许亦迁叶故今自叶而迁尔邓州今属汴梁路】
　　【戊景王二寅十二年】十有九年【晋顷三齐景二十五卫灵十二蔡平七郑定七曹悼公午元年陈惠七杞平十三宋元九秦哀十四楚平六吴僚四】春宋公【元】伐邾【庄】
　　按左氏宋公伐邾围虫取之而经不书围与取何也初鄅人借稻邾人袭鄅尽俘之鄅子曰余无归矣从帑【音奴】于邾邾子反其夫人而舎【如字】其女夫人宋向【舒亮反下同】戌【音恤】之女也故向宁【向戌子】请师围虫取之尽归鄅俘【邾人郳人徐人防宋公同盟于虫】此所谓声罪执言之兵归鄅之俘其善意也故书伐邾而释其取邑之罪此亦善【去声】善长恶【乌故反】恶短之义【公羊君子之善善也长恶恶也短髙氏曰天下无霸而宋元于此一正入鄅之乱是以春秋録而进之家氏曰凡书爵而书侵伐者多贬此继邾人入鄅而书宋公伐邾则与宋公之讨有罪也王氏曰因其臣之私请而兴师伐国当时列国之政大夫专之故也】
　　夏五月戊辰许世子止弑其君买【公羊传止进药而药杀也曷爲加弑讥子道之不尽也乐正子春之视疾也复加一饭则脱然愈复损一饭则脱然愈复加一衣则脱然愈复损一衣则脱然愈止进药而药杀是以君子加弑焉尔谷梁传口弑正卒也正卒则止不弑也不弑而曰弑责止也止曰我与夫弑者不立乎其位以与其弟虺哭泣歠飦粥嗌不容粒未逾年而死故君子即止自责而责之也愚按悼公在位二十四年世子止之弟斯立是爲元公】
　　按左氏许悼公疟【鱼略反】戊辰饮世子止之药卒【世子奔晋】书曰弑其君者止不尝药也【文王世子疾之药必亲尝之】古者医不三世不服其药【见曲礼】夫子之所慎者三疾居其一【朱子注疾吾身之所以死生存亡者不可以不谨也】季康子馈药曰丘未达不敢尝【杨氏曰谨疾也】敬慎其身如此也而于君父可忽乎君有疾饮药臣先尝之父有疾饮药子先尝之【曲礼】盖言慎也止不择医而轻用其药药不先尝而误进于君是有忽君父之心而不慎矣【通防悼公不起是饮非其药而致卒也止不尝药是冇忽君父之心而不敬也乐正子下堂伤足而有忧色跬步之间犹不敢忘父母况父母之疾而可轻之乎】自小人之情度【待洛反】之世子弑君欲速得其位【襄公二十六年宋伊戾譛太子将爲乱公曰爲我子是何求对曰欲速】而止无此心故曰我与【音预】夫弑者不立乎其位哭泣歠【昌悦反】飦【之然反】粥嗌【音益咽喉也】不容粒未逾年而卒无此心故被【皮寄反】以大恶而不受自君子听【治也】之止不尝药是忽君父之尊而不慎也而止有此心忽君父之尊而不慎此弑之萌坚氷之渐而春秋之所谨也有此心故加以大恶而不得辞书许世子止弑君乃除恶于防之意也而或者顾以操刃而杀与不躬进药及进药而不尝三者罪当殊科疑于三传之説则误矣【欧阳公辨三传论止爲真弑】必若此言夫人而能爲春秋奚待于圣笔乎墨翟兼爱岂其无父杨朱爲【于僞反】我岂其无君孟轲氏辞而辟之以爲禽兽逼人人将相食后世推明其功不在禹下【韩文】未有讥其过者知此説则知止不尝药春秋以爲弑君之意矣【陆氏曰世子君之贰也许其进药则乱臣贼子得容其奸矣故圣人罪止一人以絶万世之祸也张氏曰药剂所以致人之死者非一端姑以疟言之今之治疟以砒煆而饵之多愈然煆不得法而反杀人者多矣悼公之死必此类也然止以弑书何也孟子曰杀人以挺与刃有以异乎曰无以异也以刃与政有以异乎曰无以异也进药而药杀可不谓之弑哉其所以异于商臣蔡般者过与故不同耳心虽不同而春秋之文一施之者以臣子之于君父不可过也苏氏曰今律和御药误不如法者死盖春秋之遗意也鄱阳万氏曰许止之事虽若可恕万一后世臣子幸君父之疾进药以毙之而自附于不知尝药之义是啓之爲乱原也陈氏曰哀姜庆父弑问公书曰公薨夫人姜氏孙于邾公子庆父出奔莒则罪人斯得矣许悼公饮世子止之药而卒世子奔晋世子止诚不尝药尔春秋将爲后人戒书曰世子止弑其君不言奔可也○刘氏曰谷梁云日弑正卒也非也州吁无知督万商臣赵盾归生夏徴舒崔杼喜弑君皆书日可云皆正卒乎春秋褒贬岂不明恃日月而后见之此泥而不通也】
　　己卯地震【愚按经书地震者五昭公之世再见此年及二十三年是也夫地道安静以震动爲反常之异臣道恭顺以悖逆爲犯上之恶是时季孙强僣已甚天之示变欲人君之有所警而以徳销之也昭公漫不知省遄及于难悲夫】○秋齐【景】髙发帅师伐莒【共左传齐髙发伐莒莒子奔纪鄣使孙书伐之初莒有妇人莒子杀其夫已爲嫠妇及老托于纪鄣纺焉以度而去之及师至则投诸外或献诸子占子占使师夜缒而登登者六十人缒絶师鼓噪城上之人亦噪莒共公惧啓西门而出齐师入纪髙氏曰莒不事齐故愚按齐景争伯之心不下于僖桓而徒计近功汲汲焉有事于徐莒以晏子之贤爲之辅佐而亦不能有所匡正则所谓以其君显者何足称哉】○冬葬许悼公【公羊传贼未讨何以书葬不成乎弑也曰许世子止弑其君买是君子之聴止也葬许悼公是君子之赦止也赦止者免止之罪辞也程子传蔡般许止疑同故书葬】
　　何以书葬谷梁子曰不使止爲弑父也其说曰子既生不免乎水火母之罪也羁贯成童【范氏曰羁贯谓交午剪髪以爲饰成童八嵗以上内则三月之末剪髪爲鬌男角女羁】不就师傅父之罪也就师学问无方心志不通身之罪也心志旣通而名誉不闻友之罪也名誉旣闻有司不举有司之罪也有司举之王者不用王者之过也许世子止不知尝药累【劣僞反】及许君也【范氏曰许君不授子以师傅使不识尝药之义故累及之】观止自责可谓有过人之质矣乃至以弑君获罪此爲人臣子而不知春秋之义者也【本董子】古者太子自其初生固举以礼【桓六以太子生之礼举之接以太牢卜士负之士妻食之】有司端冕见【音现】之南郊过阙则下过庙则趋【前贾谊策】爲赤子而其教已有齐【侧皆反】肃敬慎之端矣此春秋训臣子除恶于微积善于早之意也【家氏曰或问蔡般之弑景许止之弑悼皆书葬同乎否乎曰其弑异其葬乌得而同】
　　【已景王二卯十三年】二十年【晋顷四齐景二十六卫灵十三蔡平八卒郑定八曹悼二陈惠八平十四宋元十秦哀十五楚平七呉僚五】春王正月○夏曹【悼】公孙防自鄸出奔宋【鄸莫公反谷作梦公羊传奔未有言自者此其言自何爲公子喜时之后讳也春秋爲贤者讳何贤乎喜时让国也贤喜时则曷爲爲防讳君子之善善也长恶恶也短恶恶止其身善善及子孙贤者子孙故君子爲之讳也谷梁传自梦专乎梦也曹无大夫其曰公孙何也言其以贵取之而不以叛也杜氏曰鄸曹邑髙氏曰防子臧之子鄸子臧之采邑也张氏曰今兴仁府乗氏县有大飨城古老云古鄸城愚按今属曹州济隂县】奔未有言自者此其言自何【刘氏曰大夫之奔未有言其自者独此言自鄸是变例也】刘敞曰待放也【公羊宣元古者大夫已去三年待放】古者大夫有罪待放于其境三年君赐之环则复赐之玦【古宂反】则去【荀子大畧篇絶人以玦反絶以环注肉好如一谓之环玦如环而缺古者臣有罪待放于境三年不敢去与之环则还与之玦则絶】逾境则爲位向国而哭素衣裳冠不说人以无罪此去国之礼【并刘氏传】曹无大夫其曰公孙贤之也【刘氏曰春秋之时臣能専其邑无不叛其国者能使其众无不要其君者臧武仲之智犹据防以求爲后于鲁是以孔子讥之公孙防之自鄸奔宋也其贤于臧武仲逺矣】待放而后出奔臣子常礼免于贬足矣而何以贤之爲【于僞反】公子喜时之后贤之也喜时者曹之社稷镇公子能以国让不取乎爲诸侯【事见左传成十五】所谓子臧是也春秋之义善【去声下同】善也长恶【乌故反下同】恶也短善善及子孙恶恶止其身以其贤者之后苟可善焉斯进之矣此舜典罚弗及嗣赏延于世之意也【大禹谟蔡氏传父子罪不相及而赏则逺延于世其善善长而恶恶短如此】后世议者有乞録用贤者之类功臣之世【如汉武帝封姬嘉成帝封孔吉宣帝求髙祖功臣子孙失侯者封萧何子孙之类】盖得春秋之防矣【孙氏曰鄸公孙防之邑也言自鄸出奔宋以别从国都而去也○刘氏曰公羊云不言其畔爲公子喜时之后讳也非也所以讳贤者之过者谓小不足以妨大短不足以毁长而可以成人之美者也若乃大恶至叛君専地反臣子之义乱人伦之常矣而犹爲之讳乎愚按春秋书大夫自其叛邑出奔者皆先书叛故宋华亥向寕华定自南里出奔楚先书入南里以叛宋公弟辰自萧来奔先书入萧以叛此书自鄸出奔而先不书叛则非叛也盖鄸乃公孙防继其父之食邑而得専制之者如谷梁之説尔得罪待放君无赦命是以自其所食之邑而奔他国也】
　　秋盗杀卫侯【灵】之兄絷【絷张立反公谷作輙左传卫公孟絷狎齐豹夺之司冦与鄄有役则反之无则取之公孟恶北宫喜禇师圃欲去之公子朝通于襄夫人宣姜惧而欲以作乱故齐豹北宫喜禇师圃公子朝作乱初齐豹见宗鲁于公孟为骖乗焉将作乱而谓之曰公孟之不善子所知也勿与乘吾将杀之对曰吾由子事公孟子假吾名焉故不吾逺也虽其不善吾亦知之抑亦利故不能去是吾过也今闻难而逃是僣子也子行事乎吾将死之以周事子而归死于公孟其可也卫侯在平夀公孟有事于盖获之门外齐子氏帷于门外而伏甲焉使祝鼃寘戈于车薪以当门使一乗从公孟以出使华齐御公孟宗鲁骖乗及闳中齐氏用戈击公孟宗鲁以背蔽之断肱以中公孟之肩皆杀之公闻乱乗驱自阅门人庆比御公公南楚骖乗使华寅乗贰车及公宫鸿駠魋驷乗于公公载宝以出禇师子申遇公于马路之衢遂从过齐氏使华寅肉袒执盖以当其阙齐氏射公中南楚之背公遂出寅闭郭门逾而从公公如死鸟析朱鉏宵从窦出徒行从公齐氏之宰渠子召北宫子北宫氏之宰不与闻谋杀渠子遂伐齐氏灭之公入与北宫喜盟于彭水之上遂盟国人公子朝禇师国子玉霄子髙鲂出奔晋公羊传母兄称兄兄何以不立恶疾也谷梁传盗贱也其曰兄母兄也目卫侯卫侯累也然则何爲不爲君有天疾者不得入乎宗庙輙者两足不能相过齐谓之綦楚谓之踙卫谓之輙】
　　左氏以爲齐豹【齐恶子】杀之也齐豹爲卫司寇守嗣大夫其书爲盗所谓求名而不得者也若艰难其身以险危大人而有名章彻攻难【乃旦反】之士将奔走之【昭三十一】臣窃以爲仲尼书断【都玩反】此狱罪在宗鲁宗鲁孟絷之骖乗【防证反】也于法应书曰盗非求名而不得者也天下岂有欲求险危大人之恶名而圣入又靳【居焮反】此名而不与者哉然则齐豹首谋作乱宗鲁虽预闻行事又以身死之矣今乃释豹不诛而归狱于宗鲁不亦颇【普多反】乎曰豹之不义夫人皆知之也若宗鲁欲周事豹而死于公孟盖未有知其罪者故琴张闻其死将徃吊之仲尼曰齐豹之盗孟絷之贼汝何吊焉【君子不食奸不受乱不爲利疚于回不以回待人不盖不义不犯非礼】非圣人其食奸受乱盖不义犯非礼之罪书于春秋则齐豹所畜【许六反】养之盗孟絷所见杀之贼其大恶隐矣【家氏曰宗鲁始因齐豹而事公孟豹将作乱语宗鲁使之先去宗鲁不能去亦不以告其主既而乃与公孟俱死于齐豹之难彼自谓忠于絷信于豹而于二者皆失之知公孟之恶而事之不能早去耽禄也闻齐豹将作乱不以告其主不忠也虽与公孟俱死而死不足録所谓求名而不得者也文定之説有得于圣人之意陆氏曰称盗者目罪人之贱者也临川呉氏曰凡称盗盖皆贱者但当称人以其所作不义故不称人而称盗范氏曰诸侯之尊弟兄不得以属通经不书卫公子而斥言卫侯之兄者恶其不能保护其兄乃爲盗所杀故称至贱杀至贵孙氏曰以卫侯之母兄盗得杀之卫侯之无刑政也若此故书以着其恶张氏曰絷以有疾不得列于宗而废是以灵公得立则所以事其兄使全其身者必无所不用其至亲爱之而使不得有爲于其国此舜所以尽其恩于兄弟也灵公受国于有疾之兄乃聴其无礼于大夫且俾之预于政而又不能防闲其母以预制其祸乱使盗贼窃发兄死身危防亡其国故书盗杀卫侯之兄絷以深罪之也陈氏曰盗贱者也以贱者而杀其君兄卫之失政甚矣○刘氏曰左氏云齐豹杀之求名而亡非也豹挟怨储愤发泄爲乱耳本无不畏强御之名不畏强御之名亦非豹所求也意豹作乱不能不心愧此正欲盖非求名者又云险危大人而有名章彻攻难之士将奔走之设春秋书齐豹杀卫侯之兄絷其贬甚于称盗矣人亦未肯奔走其名也】
　　冬十月宋【元】华亥向寜华定出奔陈【华戸化反向舒亮反寕公作后同左传宋元公无信多私而恶华向华定华亥与向寕谋曰亡愈于死先诸华亥僞有疾以诱羣公子杀公子寅公子御戎公子朱公子固公孙援公孙丁公如华氏请焉弗许遂刼之取大子栾母弟辰公子地以爲质公亦取华亥之子无慼向寕之子罗华定之子啓与华氏盟以为质公子城公孙忌乐舎司马疆向宜向郑楚建郳申出奔郑其徒与华氏战于鬼阎公请于华费遂将攻华氏曰子死亡有命余不忍其訽杀华向之质而攻之华向奔陈华登奔呉向宁欲杀大子华亥曰干君而出又杀其子其谁纳我且归之有庸使少司冦牼以归孙氏曰三卿并出危之家氏曰春秋书三卿同日而奔不惟诛华向其君亦有责焉尔陈氏曰于是公子城公孙忌八子奔郑华亥向寜华定奔陈其但书三子何凡奔罪也众不可胜罪则罪其甚者入南里以叛乞师于楚爲宋患之日乆是以甚三子也】○十有一月辛卯蔡侯庐卒【庐左作卢平公也子朱嗣平公之弟东国逐朱而自立是爲悼公左传蔡太子朱失位位在卑叔孙昭子曰蔡侯其亡乎今始即位而适卑身将从之】
　　【庚景王二辰十四年】二十有一年【晋顷五齐景二十七卫灵十四蔡悼公东国元年郑定九曹悼三陈惠九平十五宋元十一秦哀十六楚平八吴僚六】春王三月葬蔡平公○夏晋侯【顷】使士鞅来聘【书聘止此左传叔孙爲政季孙欲恶诸晋使有司以齐鲍国归费之礼爲士鞅鞅怒曰鲍国之位下其国小而使鞅从其牢礼是卑敝邑也将复诸寡君鲁人恐加四牢焉爲十一牢杜氏曰晋顷公即位通嗣君襄陵许氏曰礼好不结而财求无度则聘义亡矣盖自是聘不复志愚按二十三年晋执舎盖原于士鞅之怒也晋之聘鲁者十有一始于荀庚而终于士鞅始则伉而要盟终则怒而责礼霸者之臣所以修聘于望国之鲁其非邦交之旧亦甚矣】○宋【元】华亥向宁华定自陈入于宋南里以叛【华户化反向舒亮反叛公作畔左传宋华费遂生华防华多僚华登防爲少司马多僚爲御士与防相恶乃譛诸公曰防将纳亡人公惧使告司马司马叹曰必多僚也吾有谗子而弗能杀吾又不死抑君有命可若何乃与公谋逐华防张匄欲杀多僚子皮曰司马老矣登之谓甚而又重之不如亡也将见司马而行则遇多僚御司马而朝张匄不胜其怒遂与子皮杀多僚刼司马以叛而召亡人华向入乐大心丰愆华牼御诸横华氏居卢门以南里叛宋城旧鄘入桑林之门而守之华登以呉师救华氏齐师宋师败吴师于鸿口华登帅其余以败宋师公欲出厨人濮请待之齐乌枝鸣曰用少莫如齐致死请皆用劒从之华氏北复即之遂败华氏于新里公子城以晋师至曹翰胡防晋荀吴齐苑何忌卫公子朝救宋与华氏战于赭丘大败华氏围诸南里华亥搏膺而呼见华防曰吾爲栾氏矣华登如楚乞师楚防越帅师逆华氏谷梁传自陈陈有奉焉尔入者内弗受也以者不以者也杜氏曰南里宋城内里名】
　　按左氏初宋元公无信多私而恶【乌故反】华向三大夫谋曰亡愈于死先诸乃诱羣公子杀之公如华氏请焉弗许遂刼公取太子及其母弟以爲质【音致】公怒攻之华向奔陈至是入于南里以叛凡书叛有入于戚者而不言卫【襄二十六年孙林父】有入于朝【如字】歌者而不言晋【定十三年荀寅士吉射】有入于萧者而不言宋【定十一年宋公弟辰仲佗石彄公子地】此独称宋南里何也戚与朝歌及萧皆其所食私邑也若南里则宋国城内之里名也传称华氏居卢门【宋东城南门】南里以叛而宋城旧鄘【音容故城也】及桑林门【宋城门名】以守是华氏与宋分国而居矣故其入其出皆以南里系之宋此深罪叛臣逼胁其君已甚之词也【孙氏曰前年出奔当絶复见者以入宋南里叛犯君当诛○刘氏曰公羊云南里者何若曰因诸者然非也入宋而居南里也愚按谷梁云南里宋之南鄙非也凡书叛不言四鄙必书其邑此不言邑而系之宋则爲宋城内之里名无疑矣又曰叛直叛也谓直叛而不作乱夫外挟呉楚之援将以覆其宗国其君防不能自保犹曰不作乱耶其书自陈陈亦冇罪矣以奔亡之臣而能入国以爲乱非陈助之兵力则未见其可也晋荀呉防齐卫曹之师以救宋而不书围宋南里者悼公围彭城则以五大夫归苟吴救宋而逸贼使华向得逭不臣之诛故不以讨叛予之也】
　　秋七月壬午朔日有食之【左传公问于梓慎曰是何物也祸福何爲对曰二分二至日有食之不爲灾日月之行也分同道至相过也其他月则爲灾愚按日食三十六昭公之世凡七见比之他公灾异最数自即位至是年四书日有食之矣梓慎不能因公之问告以遇灾而惧之意乃云不爲灾使公怠于修政遂致失国盖党于季氏而姑爲谄谀以恱君也】○八月乙亥叔輙卒【輙公作廙才何反杜氏曰叔弓之子伯张】○冬蔡侯朱出奔楚【朱谷作东左传蔡大子朱失位位在卑大夫送葬者归见昭子昭子曰是君也必不终费无极取货于东国而谓蔡人曰朱不用命于楚君王将立东国若不先从王欲楚必围蔡蔡人惧出朱而立东国朱愬于楚谷梁传王父诱而杀焉父执而用焉奔而又奔之贬之也○刘氏曰谷梁云东者东国也曰东恶而贬之非也如贬之书东国不亦足乎即贬其半名爲法者使蔡侯止名东当复贬去其上下而云蔡侯田乎愚按或疑此书朱出奔楚后书东国卒于楚朱无归入葬之文东国无出奔之事疑只是一事东即东国而误爲朱也然左传昭二十七年记沈尹戌之言亦曰出蔡侯朱而史记蔡世家亦曰隐太子东国攻平侯子而代立则朱东国固两人也岂谷梁经文因后书东国而误也欤】○公如晋【顷】至河乃复【左传公如晋及河鼓叛晋晋将伐鲜虞故辞公襄陵许氏曰公失其重乆矣故晋得轻进退之愚按晋之伐鲜虞岂妨于邦交之礼如文三年晋将伐楚以救江而公如晋城三年晋将伐廧咎如而公亦如晋未闻辞公也况防□晋实未尝有事于鲜虞盖托辞以拒公耳髙氏曰鲁哀而朝于齐晋晋愈强则其徃也愈数及鲁之益衰也则徃而辞焉春秋盖伤鲁之削也滋甚而不能以义自强耳】








　　春秋胡传附録纂疏卷二十五
<经部,春秋类,春秋胡传附录纂疏>
　　钦定四库全书
　　春秋胡传附録纂疏卷二十六
　　元　汪克寛　撰
　　昭公下
　　【辛景王二十已五年崩】二十有二年【晋顷六齐景二十八卫灵十五蔡悼二郑定十曹悼四陈恵十杞平十六宋元十二秦哀十七楚平九呉僚七】春齐【景】侯伐莒【左传齐北郭启帅师伐莒莒子将战苑羊牧之諌曰齐帅贱其求不多不如下之大国不可怒也弗聴败齐师于夀余齐侯伐莒莒子行成司马灶如莒涖盟莒子如齐涖盟盟于稷门之外莒于是乎大恶其君髙氏曰齐景矜而自功如此安能及逺哉】○宋【元】华亥向宁华定自宋南里出奔楚【平左传楚防越使告于宋曰闻君有不令之臣为君忧无宁以为宗羞寡君请受而戮之对曰孤不佞不能媚于父兄以为君忧拜命之辱抑君臣日战君曰余必臣是助亦唯命人有言曰唯乱门之无过君若恵保敝邑无亢不衷以奨乱人孤之望也唯君图之楚人患之诸侯之戍谋曰若华氏知困而致死楚耻无功而疾战非吾利也不如出之以为楚功其亦无能为也已乃固请出之宋人从之宋华亥向宁华定华防华登皇奄伤省臧士平出奔楚】华向诱杀羣公子又刼其君取其太子母弟为质【音致】又求助于呉楚蛮夷入披其国都以叛此必诛不赦之贼也宋宜竭力必讨之于内诸侯宜恊心必救之于外楚子宜执叛臣之使【疏吏反】而戮之于境今楚人释君而臣是助诸侯之戍怠于救患固请逸贼而宋又从之则皆罪也故晋荀呉齐苑【于元反】何忌卫公子朝【如字】曹大夫皆畧而不书其曰自宋南里者讥宋之纵释有罪不能致讨【蜀杜氏曰书自宋南里以志宋不能讨也】出奔楚者不待贬绝而亢【苦浪反】不衷奬乱人之恶自见【音现】矣【陈氏曰齐庆封卫公孟彄再奔皆不书必尝入叛也而后书晋栾盈郑良霄犹及杀之矣书奔讥佚贼也书奔犹可也书归若晋赵鞅甚矣家氏曰晋楚交兵百有余年宋人为之弭兵使楚得以窃霸权号召天下今宋大夫为乱于内楚乃从而羽翼之利人之难而欲伐取其国谓楚非夷不可也先书叛继书奔楚罪楚之纳叛臣也】
　　大搜于昌间【间公作奸谷梁传秋而曰搜此春也其曰搜何也以搜事也啖氏曰昌间鲁地】昭公之时凡三书搜或以非其时【八年秋搜于红十一年夏大搜于比蒲】或以非其地【红比蒲昌间皆非搜田之常所】而大意在权臣専行公不与【音预】也【刘氏曰何以书讥何讥尔公不与非礼也盖不得与尔】三纲军政之本【通防三纲军政之本春秋寓军政于三纲以辨上下定民志孔子曰我战则克于春秋见之矣兵家上防先自治凡羣于天地之间者有夫妇然后有父子有父子然后有君臣有君臣然后有上下有上下然后礼义有所错此戡乱除残百战百胜之几也】古者春搜夏苗秋狝【苏典反】冬狩皆于农隙以讲事而所主者明贵贱办等列顺少【诗照反下同】长【展两反下同】习威仪则皆纳民于轨物【隠五臧僖伯云云】而非驰射撃刺之末矣【仲尼燕居田猎有礼故戎事闲也】是故观于有莘【所巾反】少长有礼知可用也而文公遂霸【僖二十八】临【力鸩反众哭曰临】于洛阳袒【音但】而发丧为【于伪反】义帝也而汉祖遂王【去声前髙祖二年本纪】今鲁国其君则设两观【古乱反】乗大辂【公羊子家驹云云皆天子之礼也】其臣则八佾舞于庭旅泰山以雍彻【见论语】其宰则据大都【南蒯侯犯公山不狃】执国命【阳虎】而军政之本亡矣何以搜为此春秋所书为后戒之意也【襄陵许氏曰八年秋搜十一年夏搜以为书不时也今此春搜时矣而书则凡昭公书搜主刺大夫盛强公失其政兵戎是讲而礼防不兴也文王之时人伦既正而后军旅以律朝廷既治而后田野即功是以诗歌庶类蕃殖而搜田以特当鲁昭之季朝廷人伦逆乱极矣而惟搜田之是务是以屡书以刺之】
　　夏四月乙丑天王崩【左传十五年王太子夀卒王穆后崩二十二年王子朝宾起有宠于景王王与宾孟说之欲立之刘献公之庻子伯蚠事单穆公恶宾孟之为人也愿杀之又恶王子朝之言以为乱愿去之宾孟适郊见雄鸡自断其尾问之侍音曰自惮其牺也遽归告王且曰鸡其惮为人用乎人异于是牺者实用人人牺实难已牺何害王弗应四月王田北山使公卿皆从将杀单子刘子王有心疾乙丑崩于荣锜氏刘子挚卒无子单子立刘蚠庚辰见王遂攻宾起杀之盟羣王子于单氏】六月叔鞅如京师【如京师止此】葬景王【杜氏曰三月而葬乱故速髙氏曰天子崩天下诸侯九夷八蛮莫不奔其丧故七月而葬者尽天下臣子之心使远近得防其葬也今天王崩诸侯无一奔丧者昭公但使叔鞅往防之又以三月而葬是天子而用大夫之礼也】王室乱【左传王子朝因旧官百工之丧职秩者与灵景之族以作乱帅郊要饯之甲以逐刘子刘子奔单子逆悼王于荘宫以归王子还夜取王以如荘宫单子出王子还与召荘公谋曰不杀单旗不捷与之重盟必来背盟而克者多矣从之樊顷子曰非言也必不克遂奉王以追单子及领大盟而复杀挚荒以说刘子如刘单子亡奔于平畤羣王子追之单子杀还姑发弱鬷延定稠子朝奔京伐之京人奔山刘子入于王城巩简公败绩于京甘平公亦败焉叔鞅至自京师言王室之乱也谷梁传乱之为言事未有所成也杜氏曰承叔鞅言而书之】
　　何言乎王室乱王者以天下为家【礼运】则以京师为室【公羊京师者天子之居也】京师者本也【唐裴耀卿传国家大本在京师】周公作立政曰迪惟有夏乃有室大竞【蔡氏传古之人行此道者惟有夏之君当王室大强之时】其作鸱鸮诗以遗【唯季反】成王亦曰既取我子无毁我室【朱子传鸱鸮恶鸟攫鸟子而食室鸟自名其巢也以比武庚既败管蔡不可更毁我王室也】皆指京师言之也以京师为室王畿为堂诸夏为庭户四裔为藩篱治外者先自内治逺者先自近本乱而末治【去声】者否矣景王宠爱子朝【如字】使孽子配嫡以本乱者其言王室讥国本之不正也本正而天下定矣【通防易曰正家而天下定矣书王室乱讥景王任情溺爱不明嫡庻之分以致争乱失正家之道也不曰京师乱者京师众大之称吕氏曰言京师则通乎上下言王室则其父子兄弟自乱之耳刘氏曰言王室乱乱自内作者也】唐虞公天下则相禅【音缮为墠告天而传位】而与贤三代家天下则相继而与子【礼运大道之行天下为公选贤与能不独亲其亲子其子大道既隠天下为家各亲其亲各子其子大人世及以为礼】春秋兼帝王之道可公也则以达节为权【左成十五】故季札辞国贬而称名【襄二十九】可家也则以居正为大【公羊隠三】故庄公始生即书于防【桓六】郑突归而不氏以国【桓十一】阳生入而得系于齐【哀六】此皆正本以及天下之义也其义苟行无易树子【葵丘五禁初命之辞何氏曰树立本正辞无易本正当立之子】王室岂有乱离之祸乎春秋书子同生于前而记王室乱于后其为来世法戒明矣【髙氏曰春秋记事必指其实下书王猛子朝之事自足见王室之乱圣人乃于此不隠其辞何哉前此者王室衰微犹未至于乱也故圣人毎扶而导之言王则曰天王不混称于呉楚也言周则曰京师不下同于列国也王败于郑而曰蔡卫陈人从王伐郑以诸侯不可敌王故明君臣之大义也王与戎战而书王师败绩于茅戎以夷狄不可抗王故以自败为文也以至襄王出奔而书天王出居于郑晋侯召王而书天王狩于河阳王臣虽防者亦序诸侯之上则所以严其名分者至矣故凡王室可讥可贬者皆迁就其辞而为之隠避今景王不能正其家而致诸子之争立于是刘单立猛尹氏立朝遂以干戈相向迭胜迭负五年之间国无定主王室之乱莫此为甚故特书之子頽子带之乱不书景王之乱乃自取之是王室自乱有甚于恵襄也陈氏曰周乱不书书王室乱则天下无人纪矣昔者恵襄之世子颓乱郑虢讨之子带乱晋讨之春秋不书犹有臣子焉耳于是景王崩悼王即位既葬矣子朝欲簒悼王而立凡歴悼敬五年而后定而讫于佚贼则天下无人纪矣愚按天子以四海为家故普天之下天子皆可居之然一家之内自门而堂自堂而室室者所常居之所也故春秋书王猛居于皇天王居于狄泉言天子之所当居也书天王出居于郑言居于所不当居也书王室乱则着其祸起于所常居之地也恵襄之世不书王室乱者頽带之乱周有君天下有王未足以言乱也景王崩王猛未能定其位子朝争国故特书王室乱○刘氏曰公羊云言不及外也非也谓王室乱者嫡庻并争乱在宗室者也本不得言京师乱成周乱王城乱】
　　刘子【文】单子【穆】以王猛居于皇【单音善后同左传单子欲告急于晋以王如平畤遂如圃车次于皇刘子如刘单子使王子处守于王城盟百工于平宫鄩肸伐皇大败获鄩肸焚诸王城之市司徒丑以王师败绩于前城百工叛伐单氏之宫败焉反伐之伐东圉公羊传其称王猛何当国也谷梁传以者不以者也杜氏曰河南巩县西南有黄亭张氏曰汉志巩有黄亭西北有湟水愚按巩县今属河南府路】凡称以者不以者也【范氏曰不以者本非所得制今得以之也】师而曰以能左右之也【宋以齐蔡卫陈人伐郑公以楚师伐齐蔡以呉子及楚人战】地而曰以能取与之也【纪季以酅邾庻其以漆闾丘莒牟夷以牟娄及防兹黒肱以滥】人而曰以能死生之也【鲁以邾子来晋以潞子归宋以曹伯归蔡以沈子归陈以顿子归郑以许男归楚以夔子胡子归】尊不以乎卑贵不以乎贱大不以乎小刘蚠【扶粉反】单旗臣也曷为能以王猛乎猛无宠于景王不能自定其位制在刘单其曰以者能废立之也【孙氏曰言刘单以王猛者猛位未定进退在二子安定胡氏曰奉王正也以王非正臣不宜以君也刘氏曰大不以乎小贵不以乎贱君顾可以乎臣哉夫臣者治烦去惑以道事君不可则止不挟君之势而以崇党者也今刘单之为天子臣也君昬则不諌国危则不忧祸已成矣然后挟天子以令诸侯此则奸雄之所以冀非望者也上下舛逆是以谓之以王猛居于皇也大夫之以夫人有君命存焉刘单以王猛则専之尔陈氏曰凡以非顺辞也以虢公郑伯晋侯不书以则非予二子也非予二子是单旗刘狄以大夫専废置君也以大夫専废置君则曷为无贬前言王室乱后言二子以王猛居于皇入于王城则二子有不得已焉者而非其罪也是故杀子朝于楚儋翩率子朝之徒以作乱敬王尝处于姑莸逾年克之子朝不书杀天王不书出是予单刘以复辟之义也】按左氏景王大【音泰】子夀以昭十五年卒至是八年矣猛与匄皆其母弟【贾氏注子朝景王之长庻子敬王猛母弟杜氏曰太子夀卒王立子猛后复欲立子朝单刘以王子猛次正故立之王子匄猛母弟史记景王爱子朝欲立之防崩国人立长子猛子朝攻杀猛晋人攻朝立匄是为敬王孔氏正义杜说猛为次正盖太子夀之母弟或穆后侄娣之子愚按传注皆不明言王猛为太子夀之母弟然春秋于猛直称王而不书立于朝则书立而称王子于匄则直称天王则猛匄与朝嫡庻之分明矣故文定谓猛匄皆太子母弟而安定先生则曰太子有母弟者王猛是也敬王又猛弟也呉兴沈文伯亦云以意推之太子子猛敬王皆后所生子猛嫡子之长子朝庻子之长猛当立而朝不当立也】礼无疑于当立然久而未立者王爱庻子朝欲立以为嗣未果而王崩故诸大臣竞立君诸王子争欲立以正则有猛以宠则有朝猛虽正而无宠其威不足以慑【质渉反中心服也】羣下朝虽宠而不正其分【扶问反】不足以服人心二子废立皆恃大臣强弱而后定者也故特称曰以而景王之弱其后嗣轻其宗社之罪亦着矣【李氏瑾曰景王立子而不能定宠不正而不能办贱宗社之本启祸乱之原莫此为大然则王室之乱非子朝之乱景王自乱之也】易曰王居无咎【涣九五象程子传王居谓正位人君之尊位也】称居于皇者明其有土当得位之称也【书居例详见二十六年襄陵许氏曰易曰王居无咎曰居于皇者春秋所正也其称王猛未即位也顾命康王当丧书王而悼王以名系之者书志事春秋书法也○刘氏曰谷梁云王猛嫌也非也若王猛嫌岂得云居乎】
　　秋刘子【文】单子【穆】以王猛【悼】入于王城【左传晋籍谈荀跞帅九州之戎及焦瑕温原之师以纳王于王城单子刘蚠以王师败绩于郊前城人败陆浑于社公羊传王城者何西周也谷梁传以者不以者也杜氏曰王城郏鄏今河南县张氏曰乃周书所谓涧水东瀍水西为定鼎之地平王东迁即都于此春秋所谓京师者皆指此也髙氏曰王城天子都而子朝之党在焉愚按地即今河南府】猛未逾年何以称王示当立也【陈氏曰武氏子毛伯不称使则王在丧虽逾年犹未称王也此争立也其遂称王成猛之为王也猛宜立者也】既当立矣何以称名明嗣君也曰王猛者见【音现】居尊得正又以别【笔列反】乎诸王子也【通防王猛在丧不称子而称王明正也书名者别子朝也居于皇入于王城而书猛别嫌也刘氏曰王猛乃王矣未逾年是以不可称天王又不可以诸侯例称子也独言子则似鲁之子冠王于子又与他王子相乱故称王系猛张氏曰以经书鲁之法推之天王之丧未葬当称王子某既葬当称王子逾年称王今王猛当称王子者也适当子朝争立之际猛虽正而位未定不可以不名故书王猛焉以别嫌而明其正也】君前臣名【曲礼】刘单不名而王名不嫌于倒【音到】置乎曰君前臣名常礼也礼当其变臣有不名名其君而不嫌者矣王不当称未逾年而称王名不当称立为君而称猛【安定胡氏曰王不当称非王无以定尊位猛不当显非猛无以明嗣君】皆礼之变也惟可与权者能知其变而不越乎道之中再书刘子单子之以王何也春秋词繁而不杀【所卖反】者必有美恶焉刘子单子葢挟天子以令诸侯而専国柄者也书而未足故再书于防以着上下舛逆为后世之深戒也【本刘氏意林张氏曰刘单辅猛苟能如诸葛亮辅后主则必不如是书矣愚按刘单当艰难之秋任托孤之寄拥悼立敬其功亦不细矣刘原父及文定公所以责二子者葢犹霍光骖乗之戒罪其太専无人臣之礼耳通防入者难词也○刘氏曰公羊云其言入何辞也若以入为下有天王入于成周亦可谓乎谷梁云入者内弗受也亦非也必以入为内弗受则天王入于成周亦弗受乎】
　　冬十月王子猛卒【左传不成丧也敬王即位馆于子旅氏晋籍谈苟跞贾辛司马督帅师军于隂于侯氏于谿泉次于社王师军于汜于解次于任人晋箕遗乐徴右行诡济师取前城军其东南王师军于京楚伐京毁其西南公羊传此未逾年之名也杜氏曰未即位故不言崩周人諡日悼王通防未逾年不崩不葬卒而加子者正名也孙氏曰言王所以明当嗣之人也言子所以见未逾年之君也言猛所以别羣王子也不崩不葬降成君也安定胡氏曰生则书王明实为嗣死乃称子正未逾年未成天子之至尊临川呉氏曰子上加王字者表其为天王未逾年之子以别于诸侯未逾年之子也刘氏曰未逾年则以王系名通谓之小子王生名之死亦名之明尊未成也前书王猛是生名之也此书王子猛是死亦名之也王氏曰其称卒虽与王子虎同然书居于皇入于王城则见其正而当立矣○刘氏曰公羊谓不与当父死子继兄死弟及之辞非也向言王猛者以文不可系子今言王子者死当以子礼治之言卒者未逾年之君犹子赤子般皆言卒也言卒则可言薨则不可不必未逾年之诸侯则称卒未逾年之王则当称薨也谷梁云此不卒者也其曰卒失嫌也亦非也谓之小子王卒固当告于诸侯猛未逾年不可言崩又不可言薨是以通言卒耳何嫌之失】○十有二月癸酉朔日有食之
　　【壬敬王午元年】二十有三年【晋顷七齐景二十九卫灵十六蔡悼三卒郑定十一曹悼五陈恵十一杞平十七宋元十三秦哀十八楚平十呉僚八】春王正月叔孙舎如晋【顷左传邾人城翼还自离姑武城人塞其前断其后之木而弗殊邾师过之乃推而蹷之遂取邾师获徐鉏丘弱茅地邾人愬于晋晋人来讨叔孙婼如晋杜氏曰谢取邾师也】○癸丑叔鞅卒【叔弓之子辄之弟也子诣嗣为大夫】○晋【顷】人执我行人叔孙舎【左传晋人执之书曰行人言使人也晋人使与邾大夫坐叔孙曰列国之卿当小国之君固周制也邾又夷也寡君之命介子服回在请使当之乃不果坐韩宣子使邾人聚其众将以叔孙与之叔孙闻之去众与兵而朝士弥牟谓宣子曰子弗良图而以叔孙与其雠叔孙必死之鲁亡叔孙必亡邾邾君亡国将焉归子虽悔之何及所谓盟主讨违命也若皆相执焉用盟主乃弗与使各居一馆士伯聴其辞而诉诸宣子乃皆执之士伯御叔孙从者四人过邾馆以如吏先归邾子士伯曰以刍荛之难从者之病将馆子于都叔孙旦而立期焉乃馆诸箕舎子服昭伯于他邑范献子求货于叔孙使请冠焉取其冠法而与之两冠曰尽矣申丰以货如晋叔孙曰见我吾告女所行货见而不出吏人之与叔孙居于箕者请其吠狗弗与及将归杀而与之食之髙氏曰晋虽以取邾师为罪而执行人其实则为士鞅来聘以鲁为卑已故也文集晋聴邾人之愬而执叔孙使与邾大夫坐婼以周礼争之乃不果坐又欲以叔孙与邾人婼去众与兵而朝示必死之乃不果与又郤范献子而拘申丰书执我行人则不以其罪也称晋人则非伯讨也家氏曰叔孙豹防于虢莒人诉取郓将戮之乐王鲋求货于叔孙使请带焉豹召使者裂裳帛而与之卒弗与贿婼豹之子也今为晋所执范鞅求货亦弗与父子所守如此亦可嘉矣鲁有贤大夫如此而昭公不与共图国事坐视强臣之胁制以至于亡悲夫】○晋【顷】人围郊【左传二师围郊郊鄩溃晋师在平隂王师在泽邑王使告间晋师还公羊传郊者何天子之邑也杜氏曰讨子朝也郊周邑】按左氏晋籍谈荀跞【郎狄反】帅师军于侯氏箕遗乐徴【知陵反】济师【渡伊洛也】军其东南正月二师围郊郊子朝邑也【髙氏曰郊王畿之邑不系之国者天下皆王土也葢土无二王所以别异于诸侯也春秋诸侯更相侵伐未尝敢及于周其心实无王而不敢犯王室者惧天下诸侯执言而攻已也此围郊者子朝在焉故也】既不书大夫之名氏又不称师而曰晋人微之也所谓以其事而微之者也当是时天子蒙尘晋为方伯不奔问官守【手又反】省视器具【左传僖二十四王出居郑臧文仲曰天子蒙尘于外敢不奔问官守郑伯与孔将鉏石甲父侯宣多省视官具于汜】徐遣大夫徃焉勤王尊主之义若是乎书晋人围郊而罪自见【音现】矣【通防问按传乃助天子攻子朝也然不书救王又无他褒异之辞与伐天子何别故公羊直以为伐天子也意者王室危乱之甚晋为方伯不躬率诸侯以赴其急伸臣子之义徒以防者帅偏师薄为之援乱不早定职此之由故不足美欤曰然薛氏曰着晋人之不急勤王也东莱吕氏曰若因郊溃遂取子朝不至如后日之难也愚按明年晋侯使士景伯涖问周故士伯立于干祭而问于介众然后辞王子朝不纳其使则是时虽遣师围郊尚未察于嫡庻是非之辨是以助敬王之不力也○赵氏曰公羊云不与伐天子也此实非伐天子也若实伐周岂为其掩恶哉】
　　夏六月蔡侯东国卒于楚【悼公也在位三年弟申立是为昭公通防失徳不葬若蔡侯东国是也王父杀父见用又奔之失徳也髙氏曰因朝于楚而卒】○秋七月莒子【共】庚舆来奔
　　左氏曰庚舆虐而好【呼报反】劒苟铸劒必试诸人国人患之又将叛齐乌存帅国人逐之庚舆来奔齐人纳郊公【杜氏曰庚舆着丘公之弟郊公着丘公子十四年奔齐】三代之得失天下仁与不仁而已矣苟无仁心甚则身弑国亡不甚则身危国削庚舆免死道左而出奔于鲁幸耳入国不书而书其出奔恶【乌故反】之也【髙氏曰庚舆不正而立又不安其国而出奔与郑突同】郊公出入皆不书防之也所谓以其人而微之者也【家氏曰郊公在丧不慼乱臣持以为过而逐之不能君而可微者也】微之为义或以位【王朝之下士侯国之士小国大夫之类】或以人【人之贤否不足纪】或以事【事之功过不足录】春秋书法达王事名氏不登于史防若此类亦众矣
　　戊辰呉【僚】败顿胡沈蔡【昭】陈【恵】许【斯】之师于鸡父胡子髠沈子逞灭获陈夏齧【败必迈反父音甫谷作甫髠苦门反逞公作楹谷作盈齧五结反左传呉人伐州来楚防越帅师及诸侯之师奔命救州来呉人御诸钟离子瑕卒楚师熸呉公子光曰诸侯从于楚者众而皆小国也畏楚而不获已是以来胡沈之君幼而狂陈大夫齧壮而顽顿与许蔡疾楚政楚令尹死其师熸帅贱多宠政令不一七国同役而不同心若分师先以犯胡沈与陈必先奔三国败诸侯之师乃揺心矣诸侯乖乱楚必大奔请先者去备薄威后者敦陈整旅呉子从之战于鸡父呉子以罪人三千先犯胡沈与陈三国争之呉为三军以系于后中军从王光帅右掩余帅左呉之罪人或奔或止三国乱呉师击之三国败获胡沈之君及陈大夫舎胡沈之囚使奔许与蔡顿曰吾君死矣师噪而从之三国奔楚师大奔书曰胡子髠沈子逞灭获陈夏齧君臣之辞也不言战楚未陈也公羊传其言灭获何别君臣也君死于位曰灭生得曰获大夫生死皆曰获谷梁传中国不言败此言败何中国不败胡子髠沈子盈其灭乎其言败释其灭也获陈夏齧上下之称也杜氏曰鸡父楚地安丰县南有鸡备亭赵氏曰今属夀州愚按安丰县今属安丰路】
　　呉伐州来楚令尹帅师及诸侯之师与呉战曷为不书楚令尹既丧【息浪反】楚师已熸【子潜反杜氏曰火灭为熸军之重主丧亡故其军人无复气势】六国先败楚师遂奔是以不书楚也【刘氏曰疑楚本与诸侯同救州来既而令尹卒楚军留而诸侯之师先至呉以诡计胜之楚师实未与呉相接故经不书楚也愚按左传记令尹卒楚师熸呉光设诈先犯胡沈与陈三国既败又纵其因使奔许与蔡既而许蔡顿之师亦奔六国败奔之后然后楚师大奔则楚师未尝与呉师相接明矣】诸侯之师曷为略而不序顿胡沈则其君自将【去声】蔡陈许则大夫帅师言战则未陈【直觐反】也言败绩则或灭或获其事亦不同也故总言呉人以诈取胜于前而以君与大夫序六国于后【髙氏曰顿胡沈其君自将蔡陈许大夫帅师是以其次如此】胡沈书爵书名书灭者二国之君幼而狂不能以礼自守役属于楚悉师以出一败而身与众俱亡也其曰胡子髠沈子逞灭者若曰非有能灭之者咸其自取焉耳亦犹梁亡自亡也【僖十九】郑弃其师自弃也【闵二】齐人殱【子廉反】于遂自殱也【庄十七】或曰灭或曰获别【笔列反下同】君臣也【杜氏日国君社稷之主与宗庙共其存亡者故称灭大夫轻故曰获获得也】君死曰灭胡子髠沈子逞是也生得曰获秦晋战于韩原获晋侯【僖十五】是也大夫生死皆曰获郑获宋华【户化反】元【宣三】生也呉获陈夏齧死也【啖氏曰凡战而死者君曰灭胡子沈子是也言与国灭同也生禽曰获晋侯是也大夫生死皆曰获郑获华元生也呉获夏齧死也诸侯灭则书名以其死也愚按齐国书亦死获】书其败不以国分而以君大夫为序书其死不以事同而以君臣为别皆所以辨上下定民志【易履卦大象】虽颠沛必于是也其义行而乱自熄矣【孙氏曰春秋之战书败者多矣未有诸侯之师畧而不序者此六国之师畧而不序者皆以外之也贱其舍中国而与呉合故皆外之也胡子髠沈子逞灭者深恶二国之君不得其死皆以自灭为文也陈氏曰同类交相败不书必败中国而后书呉败六国自入春秋未之有也是故呉子贬称国】
　　天王居于狄泉尹氏立王子朝【朝如字左传王子朝入于尹尹圉诱刘佗杀之单子从阪道刘子从尹道伐尹单子先至而败刘子还召伯奂南宫极以成周人戍尹单子刘子樊齐以王如刘王子朝入于王城次于左巷鄩罗纳诸荘宫尹辛败刘师于唐又败诸鄩尹辛取西闱攻蒯蒯溃公羊传此未三年其称天王何着有天子也谷梁传其日天王因其居而王之也立者不宜立者也杜氏曰狄泉洛阳城内大仓西南池水也时在城外张氏曰即僖二十九年翟泉】
　　立者不宜立也王猛当立而未能立故称大臣以之而不言立敬王当立又能立矣故直称居于狄泉而不言立【通防春秋与敬王者以其为王猛之母弟得继正统也称天王者既葬已逾年矣春秋之法未葬未逾年则不称王已葬而未逾年亦不称王已逾年而未葬亦不称王既葬又逾年则称王髙氏曰敬王始立而遽称天王者景王崩已逾年矣不可旷年无王故称之且明正也着天下已有王而子朝不可以乱之也陈氏曰敬王居狄泉在王城之东谓之东王子朝在王城谓之西王书曰天王居于狄泉黜子朝也薛氏曰狄泉不书出在王畿之内也】子朝庻孽夺正以贱妨贵基乱周室不当立者也故特称立而目尹氏【杜氏曰尹氏周世卿也书尹氏立王子朝明非周人所欲立刘氏曰卫人立晋众人所欲立也不日公子君位定矣尹氏立王子朝独尹氏所欲立也已僣位号犹称王子言莫之君也孙氏曰嗣子有常位不言立立者簒辞高氏曰卫人立晋众人同欲立犹且不可今尹氏一已之私而立之以乱周室罪尹氏也尹氏即尹子此称氏者着其世执国柄也】尹氏天子之卿也王朝公卿书爵而变文称氏者见【音现】世卿之擅权乱国为后戒也或曰称氏者时以氏称之也诗云【常武】王谓尹氏【指尹吉甫】此大雅美宣王诗也亦讥世卿欤为此说者误矣诗人主文【诗大序主文而谲諌】而不以害意【孟子说诗者不以辞害意】有美而或过【如閟宫颂僖公而曰淮夷蛮貊及彼南夷莫不率从】有刺而或深【如节南山刺周用尹氏而曰国既卒斩】以意逆之可也春秋所书或称爵或称字或称名或称氏或称子或称人名分【扶问反】所由立是非所由定礼义所由出皆断【都玩反】自圣心游夏不能与【音预】也徇时之所称而称之岂其然乎【陆氏曰大夫称氏者皆讥世卿也言氏则世卿之意可见也时世卿既多不可胜讥因尹氏私赴不以名武氏以子代父尹氏立王子朝奔楚皆以世卿乱王室故从而书之讥此数者足以见世卿之恶也○刘氏曰公羊意谓未三年不当言天王非也王者虽谅闇三年然逾年之后臣子可以天王称之矣毛伯求金不称天王明命自上下不合称之也天王居于狄泉臣子称之理自得称天王也谷梁云朝之不名何也别嫌乎尹氏之朝也亦非也春秋岂嫌于尹氏之朝哉通防问谷梁曰朝之不名别嫌乎尹氏之朝也释者谓据卫人立晋不称公子切恐未然卫人既讨弑君之贼国无君矣众奉晋而立之疑其可也不去其公子则无以明其不当立子朝则异乎是既书天王居于狄泉又书尹氏立之则其为簒可知矣固不待去其王子而后明也书王子乃所以见景王宠庻间嫡之失尔曰然】
　　八月乙未地震【左传南宫极震苌谓刘文公曰周之亡也其三川震今西王之大臣亦震天弃之矣东王必大克杜氏曰经书地震鲁地也南宫极为屋所压而死周地亦震也愚按王城地震而有子朝之奔鲁地震而有阳州之孙天之示人显矣】○冬公如晋至河有疾乃复【至河下公谷又有公字左传公为叔孙故如晋及河有疾乃复公羊传何言乎公有疾乃复杀耻也谷梁传疾不志此其志何释不得入乎晋也】
　　昭公两朝于晋而一见止【五年晋欲止公不果十五年晋人止公】五如晋而四不得入焉【三年十二年十三年二十一年】今此书有疾乃复杀【如字】耻也【杀犹灭也何氏曰因有疾以杀畏晋之耻】以周公之胄千乗【绳证反】之君执币帛修两君之好【呼报反】而不见纳斯亦可耻矣有耻而后能知愤知愤而后能自强自强而后能为善为善而后能立身身立而后能行其政令保其国家矣昭公内则受制于权臣外则见陵于方伯此正忧患疢【丒刃反】疾有徳慧术智保生免死之时也【本孟子】而安于屈辱甘处防弱无愤耻自强之心其失国出奔死于境外其自取之哉【愚按是时叔孙婼拘囚于晋未冇赦命昭公是行本以请婼而中惧晋之不见纳故托疾而返春秋因其托疾而书之以免其不得至晋之耻也人臣将命以修聘虽有疾亦不当复不可壅君命也人君修邻国之好有疾则不可不复既有疾则不得成礼故也】
　　【癸敬王未二年】二十有四年【晋顷八齐景三十卫灵十七蔡昭侯申元年郑定十二曹悼六陈恵十二杞平十八卒宋元十四秦哀十九楚平十一呉僚九】春王二月丙戌仲孙貜卒【貜俱缚反孟僖子也子何忌嗣为大夫是为懿子】○叔孙舎至自晋【左谷无叔孙字左传晋士弥牟逆叔孙于箕曰寡君以为盟主之故是以久子不腆敝邑之礼将致诸从者使弥牟逆吾子叔孙受礼而归】
　　大夫执而致则名【执十四年意如至自晋不书氏】此独书其姓氏何贤之也叔孙舎以礼立身而不屈于强国以忠事主而不顺于强臣此社稷之卫鲁之良大夫也使昭公稍有动心忍性强【其丈反】于为善之意举国以聴岂其死于干侯观意如之稽颡于昭子叔孙之以逐君责意如【二十五年平子稽颡曰子若我何昭子曰人谁不死子以逐君成名子孙不忘不亦伤乎】其事可见矣及意如有异志而昭子使祝宗祈死所谓知其无可奈何安之若命者故舎至自晋特以姓氏书其死也公虽在外而特书日以卒之所以表其节为后世劝也【刘氏曰婼不忍自同于季氏而谋纳公正也不忍见欺于季氏而反自杀忠也故因其可褒而褒之二传皆无叔孙公羊独有此似圣人本意所谓辞繁而不杀者也】
　　夏五月乙未朔日有食之【左传梓慎曰将水昭子曰旱也日过分而阳犹不克克必甚能无旱乎】○秋八月大雩【左传旱也】○丁酉杞伯郁厘卒【郁公作郁厘左又作□力之反又音来平公也左位十八年子成嗣是为悼公】○冬呉灭巢【左传楚子为舟师以略呉疆沈尹戌曰此行也楚必亡邑不抚民而劳之呉不动而速之呉踵楚而疆场无备能无亡乎越大夫胥犴劳王于豫章之汭越公子仓归王乗舟仓及夀梦帅师从王王及圉阳而还呉人踵楚而边人不备遂灭巢及钟离而还沈尹戌曰亡郢之始于此在矣王一动而亡二姓之师几如是而不及郢】
　　巢楚之附庸实邑之也【杜氏曰巢楚邑刘氏曰书曰巢伯来朝巢为诸侯审矣王氏曰巢呉楚间小国楚取之以为附庸愚按文十二年楚人围巢则巢犹自为国至襄二十五年呉伐楚门于巢则巢服属于楚矣】书呉入州来着陵楚之渐书呉灭巢着入郢之渐四邻封境之守既不能制则封境震矣四境国都之守既不能保则国都危矣故沈尹戌【音息荘公曽孙叶公诸梁父也】以此为亡郢之始也春秋内失地不书【如曹取济西齐取汶阳郓讙隂皆不书】明此为有国之大罪外取灭皆书明见取灭者之不能有其土地人民则不君矣故诸侯之寳三以土地为首【本孟子家氏曰呉之灭巢能复诸樊门矢之仇故录之也】
　　葬杞平公
　　【甲敬王申三年】二十有五年【晋顷九齐景三十一卫灵十八蔡昭二郑定十三曹悼七陈恵十三杞悼公成元年宋元十五卒秦哀二十楚平十二呉僚十】春叔孙舎如宋【左传季公若之姊为小邾夫人生宋元夫人生子以妻季平子昭子如宋聘且逆之公若从谓曹氏勿与鲁将逐之曹氏告公公告乐祁乐祁曰与之如是鲁君必出政在季氏三世矣鲁君丧政四公矣无民而能逞其志者未之有也鲁君失民矣焉得逞其志靖以待命犹可动必忧愚按季孙行父之如陈公孙兹之如牟婴齐之如莒皆因聘而娶托公命以济其私然皆自逆其妻也今意如遣公室之正卿为已逆妇専恣甚矣昔也讨私邑使公室之卿逆之今也娶已妻使公室之卿逆之则名虽为臣而实行鲁君之事尚何待昭公孙齐而后専鲁哉】○夏叔诣防晋【顷】赵鞅宋【元】乐大心卫【灵】北宫喜郑【定】游吉曹【悼】人邾【荘】人滕【悼】人薛【献】人小邾【穆】人于黄父【诣五计反公谷作倪音诣后同大心公作世心后同父音甫张氏曰黄父即黒壤晋地愚按在今平阳路河中府】按左氏郑子大【音泰】叔【游吉】如晋范献子【士鞅】曰若王室何对曰王室之不宁大国之忧晋之耻也吾子其早图之献子惧乃徴防于诸侯【传在去年】防于黄父谋王室也赵简子【赵鞅】令【如宇】诸侯之大夫输王粟具戍人将纳王【宋乐大心曰我不输粟我于周为客若之何使客士伯曰自践土以来宋何役之不防而何盟之不同曰同恤王室子焉得辟之子奉君命以防大事而宋背盟无乃不可乎右师不敢对受牒而退】夫以王猛之无宠单旗【穆公】刘蚠【扶粉反文公也】之屡败敬王初立子朝之众召【音邵】伯奂南宫嚚【鱼巾反极之子】甘桓公之党疑若多助之在朝【如宇】也然防于黄父凡十国而诸侯之大夫无异议焉是知邪不胜正久矣犹有宠爱庻孽【鱼列反】配适【音嫡】夺正至于灭亡而不寤者不知幽王晋献之父子亦何足效哉【幽王爱伯服立为太子而黜宜臼晋献公宠奚齐卓子而杀申生】然则黄父之防王事也而无美辞何也王室不靖亦惟友邦冢君克修厥职以绥定王都【二十六年子朝云云】非异人任【音壬襄三年郑成公云云】亦何美之有免于讥贬足矣此春秋以正待人之体也后世以滥赏报臣子所当为之事为臣子者亦受而不辞【如汉以宦官诛外戚而封列侯唐以藩镇平乱而进爵为王之类】失此义矣【髙氏曰自二十二年景王崩王室乱天王播越诸侯不为奔救四年之后晋始为此防而诸侯不至但使诸大夫以谋之日明年将纳王夫王室之急如此而可以待明年哉有霸者作如齐桓公盟首止以定王世子郑晋文公诛叔带以逆襄王岂不美哉桓文不作猛朝相竞王室世臣不能明先王一定之制顺非而废适使顷公而为桓文果至是乎是以圣人伤王室之乱而又于此着诸侯之无霸也愚按晋顷承世霸之业昏庸怠惰畧弗克振在位四年仅能两合大夫而黄父之谋纳王既不躬帅三军以造于京师又待来年遣大夫将兵俟王室之将定而窃其功至于扈之役欲纳昭公于鲁而蔽于权臣反却宋卫之请盖是时晋之政权全在六卿顷若赘旒而已尚奚责哉】
　　有鸜鹆来巢【鸜其俱反本又作鸲公作观音权鹆音欲左传书所无也师已曰异哉吾闻文武之世童謡有之曰鸜之鹆之公出辱之鸜鹆之羽公在外野往馈之马鸜鹆跦跦公在干侯防褰与襦鸜鹆之巢逺哉遥遥稠父丧劳宋父以骄鸜鹆鸜鹆徃歌来哭今鸜鹆来巢其将及乎公羊传记异也非中国之禽宜穴又巢也谷梁传来者来中国也鸜鹆穴者而曰巢】
　　传【秫恋反】曰鸜鹆不逾济【子礼反见周礼考工记注不逾济无妨中国有】济水东北防于汶【音问见禹贡蔡氏传济水出绛州垣曲县王屋山东南汶北汶也济水东北至东平府夀张县安民亭合汶水至青州博兴县入海】鲁在汶南其所无也【本李氏指掌异同编】故书曰有【顔师古曰公羊云夷狄禽今之鸜鹆中国皆有但不逾济水耳故左氏以为鲁所常无异而书之】巢者去穴而巢隂居阳位臣逐君象也【刘氏曰云云象季氏将逐昭公言来者气所致所谓祥也何氏曰此权臣窃国自下居上之徴】鸜鹆宜穴处于下而巢居于上季孙宜臣顺于家而主祭于国【三十一年荀跞谓季孙曰子姑归祭】反常为异之兆能以徳消则无其应【于证反】矣或曰此公子宋有国之祥也【愚按刘歆云羽虫之孽其色黒乃视不明聴不聪之罚盖人反徳为乱物反常为妖天地之气以类相应谴告人君甚防而着髙宗有雊雉之异谋于忠贤修徳政事能禳其灾宋有雀生康王用兵暴虐射天笞地寻至殒灭今昭公昏庸视天戒而不知省奔于阳州尚谁怼哉】
　　秋七月上辛大雩季辛又雩【左传书再雩旱甚也谷梁传季者有中之辞也又相继之辞也杜氏曰季辛下旬之辛言又重上事啖氏曰季辛不言大承上可知】
　　左氏以再雩为旱甚圣人书此者以志御灾之非道而区区于祷祠之末也昭公之时雨【于付反】雹地震四见【音现】于经【三年四年大雨雹十九年二十三年地震】旱干【音干】为虐相继而起【三年六年八年十六年二十四年及此年大书雩】有鸜鹆来巢异之甚也季辛又雩灾之甚也考诸列位则国有人焉【叔孙婼子家驹】观诸天时则犹有眷顾之心未终弃也若反身修徳信用忠贤灾异之来必可御矣昔髙宗肜【音融】日雉升鼎耳异亦甚矣聴于祖已克正厥事故能嘉靖殷邦享国长久【见书髙宗肜日及无逸篇刘歆曰野鸟自外来登于宗庙器是继嗣将易也髙宗恐骇谋于忠贤修徳正事能禳其妖致百年之夀】宣王之时旱魃【蒲末反旱鬼也】蕴隆灾亦甚矣侧身修行【下孟反】遇灾而惧故能兴衰拨乱王化复【扶又反】行【见大雅云汉诗及小序】此皆以人胜天以徳消变之验也昭公至是犹不知畏防克自省而求于祷祠之末将能胜乎故特书此以为后世鉴【啖氏曰公羊云聚徒以攻季氏按雩但礼官与女巫而已何足攻季氏乎刘氏曰若七月聚众则何至九月公乃出奔乎】
　　九月己亥公孙于齐次于阳州【己亥谷作乙亥孙音逊阳公作左传初季公乌娶妻于齐鲍文子生申公乌死季公亥与公思展与公鸟之臣申夜姑相其室及季姒与饔人檀通而惧乃使其妾抶已以示秦遄之妻曰公若欲使余余不可而抶余又诉于公甫曰展与夜姑将要余秦姬以告公之公之与公甫告平子平子拘展于卞而抗夜姑将杀之公若泣而哀之曰杀是是杀余也将为之请平子使竪勿内日中不得请有司逆命公之使速杀之故公若怨平子季郈之鸡鬬季氏介其鸡郈氏为之金距平子怒益宫于郈氏且让之故郈昭伯亦怨平子臧昭伯之从弟防为谗于臧氏而逃于季氏臧氏执旃平子怒拘臧氏老将禘于襄公万者二人其众万于季氏臧孙曰此之谓不能庸先君之庙大夫遂怨平子公若献弓于公为且与之出射于外而谋去季氏公为告公果公贲公果公贲使侍人僚柤告公公寝将以戈撃之乃走公曰执之亦无命也惧而不出数月不见公不怒又使言公执戈以惧之乃走又使言公曰非小人之所及也公果自言公以告臧孙臧孙以难告郈孙郈孙以可劝告子家懿伯懿伯曰谗人以君徼幸事若不克君受其名不可为也舎民数世以求克事不可必也且政在焉其难图也公退之辞曰臣与闻命矣言若泄臣不获死乃馆于公叔孙昭子如阚公居于长府九月戊戌伐季氏杀公之于门遂入之平子登台而请曰君不察臣之罪使有司讨臣以干戈臣请待于沂上以察罪弗许请囚于费弗许请以五乗亡弗许子家子曰君其许之政自之出乆矣隠民多取食焉为之徒者众矣日入慝作弗可知也众怒不可蓄也蓄而弗治将蕴蕴蓄民将生心生心同求将合君必悔之弗聴郈孙曰必杀之公使郈孙逆孟懿子叔孙氏之司马鬷戾言于其众曰若之何莫对又曰我家臣也不敢知国凡有季氏与无于我孰利皆曰无季氏是无叔孙氏也鬷戾曰然则救诸帅徒以往陷西北隅以入公徒释甲执冰而踞遂逐之孟氏使登西北隅以望季氏见叔孙氏之旌以告孟氏执郈昭伯杀之于南门之西遂伐公徒子家子曰诸臣伪刼君者而负罪以出君止意如之事君也不敢不改公曰余不忍也与臧孙如墓谋遂行己亥公孙于齐次于阳州公羊传昭公将杀季氏告子家驹曰季氏为无道僣于公室久矣子家驹曰诸侯僣于天子大夫僣于诸侯久矣公曰吾何僣矣哉子家驹曰设两观乗大辂朱干玉戚以舞大夏八佾以舞大武此皆天子之礼也且夫牛马维娄委已者也而柔焉季氏得民众久矣君无多辱焉昭公不从其言终杀之而败焉走之齐谷梁传孙之为言犹孙也讳奔也次止也杜氏曰阳州齐鲁竟上邑】内出奔称孙隠也【杜氏曰讳奔故曰孙若自逊让而去位也家氏曰季氏逐君而以自孙自次为文者讥公有以自取也】次于阳州待齐命也【杜氏曰未敢直前故次于竟陈氏曰公行书次自荘以来未之有也于是再见以昭公之失国不可不详其所如往也】昭公欲伐季氏子家子曰季氏得民久君无多辱公不从意如登台而请待于沂上以察罪弗许请囚于费【音秘】弗许请以五乗【绳证反】亡弗许子家子曰君其许之政自之出久矣隠民多取食焉为之徒者众矣日入慝【他得反】作弗可知也弗聴叔孙氏之司马陷西北隅以入【陷公圉也】孟氏杀郈昭伯遂伐公徒公与臧孙如墓谋【辞先君且谋所奔】遂行以君伐臣曷为不胜鲁自东门遂【襄仲居东门】杀适【音嫡】立庻【杀子赤立宣公事在文十八年】鲁君于是乎失政禄去公室政在季氏于此君也四公【宣成襄昭】矣【晋史墨云云见三十二年】作三军尽征其一【襄十一】舎【音舍】中军兼有其二【昭五】民赋入于其家半矣受命救台也遂入郓【襄十二】帅师取卞也不以闻【襄二十九】军政在其手専矣行父片言而东门氏逐【宣十八】南蒯【苦怪反】一动而公子憗【鱼觐反】奔【昭十二年南蒯谓子仲吾出季氏而归其室于公子更其位吾以费为公臣南蒯惧不克以费叛如齐子仲奔齐】鲁之羣臣亦无敢忠于公室而献谋者所谓屯难【乃旦反】之时也在易屯之六五曰屯其膏小贞吉大贞凶【程子传人君之尊虽屯难之世于其名位非有损也唯其施为有所不行徳泽有所不下是屯其膏既膏泽有所不下是威权不在已也威权去已而欲骤正之求凶之象鲁昭公高贵郷公之事是也故小贞则吉小贞则渐正之也若盘庚周宣修徳用贤以道驯致为之不暴也】象曰屯其膏施【式豉反】未光也【同上膏泽不下及是其得施未能光大也】昭公不明乎消息盈虚之理正身率徳择任忠贤待时驯致不忍一朝之忿求逞其私欲而以羣小谋之其及也宜矣【东莱吕氏曰使叔孙昭子而在则昭公必不至孙也愚按秦之赵髙専政权者三世废置其君在其掌握而子婴庸弱尚能讨之而夷其三族昭公君千乗之国二十有五年讨一季氏不克而出奔者何哉即位虽久而民不见徳则无徳也如叔孙舎子家驹之贤而不能信任以聴其言则无人也臧孙及子家子皆以为不可不能修政蓄备而遽信羣小之言以图之则无谋也公徒释甲执冰而踞莫有鬭心则无兵也四者无一焉而奋然怒螳螂之臂以当车辙其不为曹髦之刃出于背者幸而免尔使昭公果能修徳用贤俟其信孚于人而援之者众然后审谋治兵一举而戮巨奸其谁曰不济苟恬然不为而终于亡亦何足取哉】
　　齐侯唁公于野井【唁音彦左传齐侯将唁公于平隂公先至于野井齐侯曰寡人之罪也使有司待于平隂为近故也齐侯曰自莒疆以西请致千杜以待君命寡人将帅敝赋以从执事唯命是聴君之忧寡人之忧也公喜子家子曰天禄不再天若胙君不过周公以鲁足矣失鲁而以千社为臣谁与之立且齐君无信不如早之晋弗从公羊传齐侯唁公曰奈何君去鲁国之社稷昭公曰丧人不佞失守鲁国之社稷执事以羞再拜颡庆子家驹曰庆子免君于大难矣子家驹曰臣不佞陷君于大难君不忍加之鈇锧赐之以死再拜颡髙子执箪食与四脡脯国子执壶浆曰吾寡君闻君在外馂饔未就敢致糗于从者昭公曰君不忘吾先君延及丧人锡之以大礼再拜稽首以衽受髙子曰有夫不祥君无所辱大礼昭公盖祭而不尝景公曰寡人有不腆先君之服未之敢服有不腆先君之器未之敢用敢以请昭公曰丧人不佞失守鲁国之社稷执事以羞敢辱大礼敢辞景公曰寡人有不腆先君之服未之敢服有不腆先君之器未之敢用敢固以请昭公曰以吾宗庙之在鲁也有先君之服未之能以服有先君之器未之能以出敢固辞景公曰寡人有不腆先君之服未之敢服有不腆先君之器未之敢用请以飨乎从者昭公曰丧人其何称景公曰孰君而无称昭公于是噭然而哭诸大夫皆哭既哭以人为菑以幦为席以鞌为几以遇礼相见孔子曰其礼与其辞足观矣谷梁传吊失国曰唁唁公不得入于鲁也范氏曰野井齐地杜氏曰济南祝阿县东有野井亭愚按今属东昌路徳州】唁者吊也生事曰唁【说文唁吊生也赵氏曰吊生曰唁诗归唁卫侯】死事曰吊齐侯唁公于野井【髙氏曰凡唁皆造其所居其曰于野井者齐侯将唁公公自阳州逆之盖为恭也】以遇礼相见【愚按遇者草次之礼若道路偶相邂逅齐景以昭公失国故简其礼不以防礼相见】孔子曰其礼与其辞足观矣然则何以失国而不反乎礼有本末正身治人礼之本也威仪文辞礼之末也昭公丧齐归无慼容而不顾【左传曰叔向曰君有大丧无慼容不顾亲也殆失其国】娶孟子为夫人而不命【杂记夫人之不命于天子自昭公始注娶同姓不敢告天子】政令在家而不能取有子家子之贤而不能用而屑屑焉习仪以亟能有国乎【五年晋司马侯云云】虽齐侯来唁其礼与辞是矣而方伯连帅【所类反】之职则未修也又岂所以为礼哉其言曰自莒疆以西请致千社【杜氏曰二十五家为社千社二万五千家欲以给公】将率敝赋以从而子家子曰失鲁而以千社为臣谁与之立且齐君无信不如早之晋书曰唁公亦明其无纳公之实讥之也【孙氏曰唁慰安之辞齐大国也不能讨意如于鲁国徒能唁昭公于野井此齐侯之恶亦可见也石氏曰观齐侯致馂饔之礼与昭公丧人之称则其为礼不诚其辞不哀可见矣任氏曰公孙于齐求齐为援也次于阳州俟齐之命也齐侯唁公于野井以唁为名拒公之适已也昭公防弱季氏盛强迫胁而出欲求救拯以齐大国之力伐季氏至易也为君而伐臣至顺也行至易以成至顺速若发矢惜乎齐景不知为此野井之唁岂吊失国之礼乎拒公而已家氏曰昔齐侯唁者再非与其能唁也讥其无救灾恤患之实也徒行虚礼而诚不在焉】
　　冬十月戊辰叔孙舎卒【左传昭子自阚归见平子平子稽颡曰子若我何昭子曰人谁不死子以逐君成名子孙不忘不亦伤乎将若子何平子曰苟使意如得改事君所谓生死而骨肉也昭子从公于齐与公言子家子命适公馆者执之公与昭子言于幄内曰将安众而纳公公徒将杀昭子伏诸道左师展告公公使昭子自铸归平子有异志昭子齐于其寝使祝宗祈死戊辰卒家氏曰继公孙而书舎卒言舎之为公死也王氏曰春秋贤臣忧国而祈死者二晋范文子以厉公无道虑国难之将作鲁叔孙舎以昭公失国愤意如之见欺皆爱君忧国之至因祷以自裁也是时昭公在外特书日以卒之所以录君臣之恩表其节为后世劝传见二十四年愚按舎子不敢嗣为大夫是为叔孙成子】○十有一月己亥宋公佐卒于曲棘【元公在位十五年太子栾嗣是为景公公羊传曲棘宋之邑也诸侯卒其封内不地此何以地忧内也谷梁传祁公也杜氏曰曲棘宋地陈留外黄县城中有曲棘里张氏曰在开封府雍丘县愚按今汴梁路杞县】
　　按左氏宋元公为【于伪反】公故如晋卒于曲棘曲棘宋地也宋元之夫人曹氏生子妻【七计反】意如或谓曹氏勿与鲁将逐之曹氏告元公公告乐祁祁曰与之如是鲁君必出无民而能逞其志者未之有也鲁君失民久矣然则宋元意如之外舅也不此之顾而求欲纳公是以正伦恤患为心而不匿其私亲之恶者也其贤于当时诸侯逺矣故虽卒于封内而特书其地以别【笔列反】之也【刘氏曰诸侯有方伯连帅分灾救患扶倾济弱诛叛讨乱王政之所急理义之本也诸侯卒其竟内犹大夫之卒其家未有书其地者而佐卒独见以其有亲附邻国忧诸侯之心也家氏曰齐晋二大国坐视季氏逐君恬不加省而宋元特为此行将以其前日逐华向者而讨鲁之强家非能视天下之恶犹已之恶岂能及此春秋书其卒于行录之也】
　　十有二月齐【景】侯取郓【左传齐侯围郓二十六年正月齐侯取郓公羊传外取邑不书此何以书为公取之也谷梁传取易辞也内不言取以其为公取之故易言之也】
　　郓鲁邑也【注见文十二年】直书齐侯取之何也齐不自取而为【于伪反】公取郓使居之也【杜氏曰欲取以居公】昭公出奔经书次于阳州见【音现下同】公于鲁未絶而季氏逐君为不臣【愚按经书诸侯失国出奔皆不言次独昭公之孙特言次于阳州是昭公虽为季氏所逐而未见絶于国人故次止于齐鲁交之境而谋获国也】及书齐侯取郓则见公已絶于鲁而逐于季氏为不君【愚按晋平公使魏舒逆卫献公使卫与之夷仪则书卫侯入于夷仪不言晋取夷仪也齐髙偃纳北燕而取阳亦不言齐取阳也今书齐侯取郓于公至自齐居于郓之上则是国内之人皆叛无有爱念之者非假邻国之力以取邑则郓人不受命而无所于居矣】君者有其土地人民以奉宗庙之典籍者也已不能有而他人是保则不君矣春秋之义欲为君尽君道为臣尽臣道【本孟子】各守其职而不渝也昭公失君道季氏为乱臣各渝其职而不守矣其为后世戒深切着明矣【吕氏曰齐侯不能讨季氏以正君臣大义而独取郓以处公其无意于善而忽逺略可知也陈氏曰外取邑不书虽取诸我不书取郓以居公则何以书病齐侯也齐侯将纳公以梁丘据一言而遂不果鄟陵之盟合诸侯徒曰纳公三年而无成则是取郓而已矣是故取郓则书齐围成则书公家氏曰是时晋政已衰霸权未有所属齐景有志修桓公之业当请命天王号召与国纳昭公于鲁戮意如以示天下而霸政举矣乃以取郓为首务姑塞已责勇于义者不尔或谓嘉其取郓故爵之此目其人以贬之尔奚其爵愚按不书齐侯伐围以讨逐君之臣但志取郓与外取田邑同文而不异其辞则齐景仗义之功末矣】
　　【乙敬王酉四年】二十有六年【晋顷十齐景三十二卫灵十九蔡昭三郑定十四曹悼八陈恵十四杞悼二宋景公栾元年秦哀二十一楚平十三卒呉僚十一】春王正月葬宋元公【杜氏曰三月而葬速愚按昭公在外而鲁于宋晋郑曹滕薛每遣使防葬不废丧纪则意如之専鲁与君无异矣文集意如既已逐已之君而昭公孙齐居郓次干侯不得入其国矣其葬人之君乃罪之轻者何用变文以示贬乎】○三月公至自齐居于郓【左传公至自齐处于郓言鲁地也谷梁传公次于阳州其曰至自齐何以齐侯之见公可以言至自齐也居于郓者公在外也至自齐道义不外公也范氏曰至自齐者臣子喜君父得反致宗庙之辞今君虽在外犹以在国之礼录是崇君之道杜氏曰入鲁竟故书至犹在外故书地王氏曰公自野井来居于郓初未及齐国都而曰至自齐者野井齐地故也】
　　居者有其土地人民之称也【谷梁居者居其所也愚按居犹处也处已所有之地也卫侯出居于襄牛楚子入居于申皆在国外此已失国而书居使之如未失国然若曰鲁国非意如之所得有也郑伯突失国而取栎以居之卫侯衎失国而取夷仪以居之皆书曰入此不言入而言居者内辞也为尊者讳为亲者讳使若适他国而返居于是也】昭公失国出奔而称居于郓者存一国之防也襄王已出而称居于郑【昭二十四】敬王未入而称居于狄泉者【二十三年愚按悼王未入王城亦称居于皇】存天下之防也天子之于天下率土之滨莫非其臣【本诗北山】非诸侯所敢擅也诸侯之于封国四境之内莫非其土【昭二十卫侯如死鸟齐景公曰犹在境内则卫君也坊记君适其臣升自阼阶即位于堂示民不敢有其室也】非大夫所得専也故诸侯避舎以待廵守【守又反祭义天子廵守诸侯待于竟】而大夫専邑是谓叛君【凡据土背君曰叛如卫孙林父晋赵鞅荀寅士吉射之类】曰居于郓其为防也至矣【啖氏曰王者至尊虽在外皆曰居诸侯奔在境内亦曰居皆言犹居其地但不得其所耳刘氏曰有天下者固家天下有一国者固家一国上虽失之下莫敢有也天子弃天下而不守诸侯失其国而不保是以天子有曰出居于郑诸侯有曰居于郓髙邮孙氏曰凡公行反而告庙则书至在外虽不告而书至所以存公也家氏曰居于郓志公之失位也失位矣而犹书至书居所以存鲁君而抑乱贼也自是毎嵗书至书居凡五见焉及郓溃乃书公在干侯亦所以存公而系鲁国臣民之望也郓鲁境故书居干侯晋地故书在临川呉氏曰曰居虽非所宜居然犹吾土也曰在者非吾土矣蜀杜氏曰春秋书王猛居于皇天王居于狄泉志天王之失政而尹氏専之也书公次于阳州居于郓公围成志鲁君失位而季氏専之也】
　　夏公围成
　　成者孟氏之邑【杜氏注】左氏曰齐侯将纳公命无受鲁货申丰适齐货梁丘据据受之【申丰从女贾以币锦二两缚一如琪适齐师谓子犹之人髙齮能货子犹为髙氏后粟五千庾髙齮以锦示子犹子犹欲之齮曰鲁人买之百两一布以道之不通先入币财子犹受之】言于齐侯曰羣臣不尽【力】于鲁君者非不能事君也据有异焉宋元公为【于僞反】鲁君如晋卒于曲棘叔孙昭子求纳其君无疾而死不知天之弃鲁邪抑鲁君有罪于鬼神故及此也若使羣臣从鲁君以卜师有济也而继焉兹无敌矣齐侯从之使公子鉏【什居反齐大夫】帅师从公围成【成大夫公孙朝谓平子曰有都以卫国也请我受师许之请纳质弗许曰信女足矣告于齐师曰孟氏鲁之敝室也用成已甚弗能忍也请息肩于齐齐师围成成人伐齐师之饮马于淄者曰将以厌众鲁成备而后告曰不胜众师及齐师战于炊鼻】不书齐师者景公怵【雪律反】于邪说【本汉书如淳曰见诱怵也】为义不终故防之也【王氏笺义齐侯谋纳公若齐侯自行当书曰公及齐侯围成善伐叛也反惑幸臣之说使公子鉏帅师围成公失国之君无师众亦当书曰公以齐师围成今直书曰公围成恶齐受季氏之赂虽得其师不足以也】书公围成则季氏之不臣昭公之不君齐侯之不能修方伯连帅【所类反】之职其罪咸具矣【通防书公围成犹言成非昭公所有矣孙氏曰公围成书者见国内皆叛也愚按书取郓围成以见意如据有鲁国之土胁制鲁国之民而使昭公不得入国也取郓不书公而围成不言取又以见昭公无徳于国无恩于民而鲁人皆不附也既不书公以齐师围成又不言公及齐师围成围成不服而昭公终居于郓则齐景救患之功不足乎而昭公之主齐失所因矣春秋凡公出在竟内而返不书至定公在国而至围成者所以着公之危弱攻私邑如敌国也昭公已去国而不致围成者所以存公如公之在国也然昭公既孙自他国而返必书至唯自围成而复居于郓则不言至亦以示内外之别也或谓昭公当讨意如不当急近利而围孟氏之成夫当是时举鲁国之民皆聴顺于季氏成近于齐故能围之犹不能取况能入竟而讨季氏邪○刘氏曰谷梁云言围大公也非也公失国而围成此小之甚者不可谓大】
　　秋公防齐侯【景】莒子【郊】邾子【荘】杞伯【悼】盟于鄟陵【鄟音専又市转反左传谋纳公也孙氏曰盟于鄟陵谋纳公而不能也髙氏曰公失国而防诸侯者求入也求入不可得而主齐故齐侯矫为此盟以莒邾杞皆鲁之与国也王氏曰齐盟诸侯于鄟陵谋纳公也而公止居于郓晋防诸侯之大夫于扈亦谋纳公也而公终薨于干侯盖是时诸侯之权不足以制大夫而梁丘据士鞅之奸与季氏表里故也陈氏曰此参盟也参盟自齐桓以来未之有也于是再见其再见何晋不复主盟也十六年齐徐郯莒尝盟于蒲隧十九年宋邾郳徐尝盟于虫则诸侯有不待伯主而自盟防久矣于是始书以晋之不复主盟也晋不复主盟而后齐専盟矣鼎峯赵氏曰鄟陵即鄟故墟】公至自防居于郓【谷梁传居于郓公在外也至自防道义不外公也愚按君行而返返必告庙告庙则书至召诰称王朝步自周至于丰丰去镐京二十五里而文武庙在焉故告于文武也昭公之居郓则非宗庙之所在矣而昭公防鄟陵如齐如干侯无不书至若公之在国春秋大义所以存君而厉臣子忠义之心销乱贼悖逆之恶也虽然曽子问云君去其国太宰取羣庙之主以从则昭公之去郓而返亦或告于祖祢矣顾季氏强悖専有鲁国当时史官阿附必不书公至吾圣人以所见之世而特志之耳五书至必系以居于郓不言居郓则疑于复国】○九月庚申楚子居卒【左传楚平王卒令尹子常欲立子西曰太子壬弱其母非适也王子建实聘之子西怒曰是乱国而恶君王也我受其名赂吾以天下吾滋不从也楚国何为必杀令尹乃立昭王】○冬十月天王【敬】入于成周【左传单子如晋告急刘人败王城之师于尸氏王城人刘人战于施谷刘师败绩刘子以王出次于渠王城人焚刘王宿于褚氏次于萑谷入于胥靡次于滑晋知跞赵鞅帅师纳王使女寛守阙塞王起师于滑在郊遂次于尸召伯逆王于尸及刘子单子盟遂军圉泽次于隄上十月癸酉王入于成周盟于襄宫晋使成公般戍周而还十二月王入于荘宫公羊传成周者东周也谷梁传周有入无出也杜氏曰成周今洛阳愚按今河南府治】
　　左氏曰晋知【音智】跞【音歴】赵鞅帅师纳王入于成周使成公般【音班晋大夫】戍周而还【音旋李氏瑾曰晋人纳王之善无一言及之何也罪晋不臣而哀周之衰也晋为同姓大国爵为侯伯主盟于时不能即逐子朝之党而安定之二十三年一围郊而亟还坐视成败逾五年然后兴师纳王原情而论不忠不臣之甚者也若以纳王之功而善之则拥兵观衅不忠不臣者胜矣】不曰入于京师者京师众大之称不可系之入也其曰成周云者黍离而次不列于雅降为国风之意【谷梁僖二十四年注平王东迁其诗不能复雅而列为国风通防问王者无外而曰王猛入于王城天王入于成周王城成周孰为京师岂皆非京师欤何其皆不书京师也曰入者难词也王城成周不称京师此黍离降为国风之意】而景王宠爱庻孽【鱼列反】弱其世适【音嫡】之罪着矣【安定胡氏曰因狄泉故称入孙氏曰子朝之乱甚矣悼王既死敬王即位于外四年始反正于宗庙不言归而言入者言归嫌与即位于内者同故变文言入以王即位于外也陈氏曰恵王出入皆不书襄王虽书出犹不书入也于是悼王自皇敬王自狄泉则曷为皆书入文之也王室乱矣入无足讳焉尔东莱吕氏曰汉河南县即郏鄏周武王迁九鼎周公营以为都是为王城洛诰所谓卜涧水东瀍水西惟洛食者也汉洛阳县周公营下都以迁殷顽民是为成周洛诰所谓卜瀍水东亦惟洛食者也平王东迁定都于王城子朝之乱其余党多在王城敬王畏之徙都成周临川呉氏曰王城曰东都盖以镐京为周之西都东对西而言也成周曰下都盖以王城为洛之上都下对上而言也时子朝据王城故王入于成周而居愚按成周在王城之东故公羊以为东周苌谓敬王为东王子朝为西王也然左传记王入于荘宫杜氏注荘宫在王城则敬王亦入王城矣三十二年书城成周盖敬王畏子朝党入王城而弗居遂定都成周也天子之都必称之曰京师故襄二十四年齐人城郏而叔孙豹贺城书曰如京师三十二年城成周晋人执宋仲几亦曰执之于京师京师众大之统防天子之居必以众大言之也悼王入王城敬王入成周城成周皆不称京师而以地名书之着其衰弱不能自振与列国之诸侯无以异耳其不称京师者见天下之失尊也其称京师者示天下之当尊也○刘氏曰公羊云其言入何不嫌也何休云不嫌为簒然则于王猛何以惜此义】
　　尹氏召伯毛伯以王子朝奔楚【左传晋师克巩召伯盈逐王子朝王子朝及召氏之族毛伯得尹氏固南宫嚚奉周之典籍以奔楚隂忌奔莒以叛王子朝使告于诸侯曰昔武王克殷成王靖四方康王息民并建母弟以藩屏周亦曰吾无専享文武之功且为后人之迷败倾覆而溺入于难则振救之昔先王之命曰王后无适则择立长年钧以徳徳钧以卜王不立爱公卿无私古之制也穆后及太子夀早夭即世单旗刘狄赞私立少以间先王壹行不若谓先王何常之有唯余心所命其谁敢讨之帅羣不吊之人以行乱于王室侵欲无厌规求无度贯渎鬼神慢弃刑法倍奸齐盟傲狠威仪矫诬先王晋为不道是摄是赞思肆其罔极兹不谷震荡播越窜在荆蛮未有攸厎若我一二兄弟甥舅奨顺天法无助狡猾以从先王之命赦图不谷则所愿也敢布腹心而诸侯实深图之定五年王人杀子朝于楚】
　　取国有五利宠居一焉【昭十三叔向云云】子朝有宠于景王为之党者众矣卒不能立至于奔楚何也是非有出于人之本心者不可以私爱是亦不可以私恶【乌故反】非卒归于公而止矣景王宠爱子朝将蕲于见是而天下不以为是疎薄子猛将蕲于见非而天下卒不以为非徒设此心两弃之也庻孽慿宠为羣小之所宗而人心不附适【音嫡】子恃正人心之所向而羣小不从故伯服虽杀而平王亦不能复宗周之盛【注见隠元年】申生已死而奚齐卓子亦不能胜里克之兵【见僖五年九年十年】是两弃之也景王不鉴覆【音腹】车王猛子朝之际危亦甚矣春秋详书为后世戒可谓深切着明也哉【何氏曰立子朝独举尹氏出奔并举召毛者明本在尹氏当先诛首恶后治其党陈氏曰尹氏独欲立子朝耳兼言召伯毛伯者敬王在外四年而后入则二子为之也然则曷为不以二子首恶以二子首恶则有奉子朝者矣皆卿士也单刘奉猛毛召奉朝将又莫知其谁宜立也是故终始乎尹氏以二卿序尹氏之下则从之者而已王氏笺义子朝谋乱王室兵败而奔夷狄其罪不容诛矣然由三子所党助故书曰尹氏召伯毛伯以王子朝奔楚以者不以者也言子朝之罪由三子所致也先书天王入于成周后书子朝奔楚大天子之能反正然后罪人咸服也愚按尹氏世卿秉政擅权书立朝书以朝奔楚着始终党恶而不悛也奔不言出者簒贼逃窜以逭天讨无所出也故比于国灭之君与在境外之臣但书奔尔书曰奔楚则楚受簒贼之罪亦见矣○刘氏曰左传云召伯盈逐王子朝杜云召伯当言召氏经误非也召伯既逐子朝而归敬王矣又何为以子朝奔乎若云召氏则又不与经合且召伯既自归周则其族亦必随之何故犹奉子朝为乱乎】
　　【丙敬王戌五年】二十有七年【晋顷十一齐景三十三卫灵二十蔡昭四郑定十五曹悼九卒陈恵十五杞悼三宋景二秦哀二十二楚昭王轸元年呉僚十二弑】春公如齐【景杜氏曰自郓行】公至自齐居于郓【左传处于郓言在外也髙氏曰公至自齐居于郓者三至自防居于郓者一至自干侯居于郓者一书至书居我君故也君播越于外不得其所而鲁国臣子可絶乎】○夏四月呉弑其君僚【左传呉子欲因楚丧而伐之使公子掩余公子烛庸帅师围潜使延州来季子聘于上国楚莠尹然工尹麇帅师救潜呉师不能退呉公子光曰此时也弗可失也告鱄设诸曰不索何获我王嗣也吾欲求之事若克季子虽至不吾废也光伏甲于堀室而享王王使甲坐于道及其门门阶户席皆王亲也夹之以铍羞者献体改服于门外执羞者坐行而入执铍者夹承之及体以相授也先僞足疾入于堀室鱄设诸寘劒于鱼中以进抽劒刺王铍交于胷遂弑王季子至曰非我生乱立者从之复命哭墓掩余奔徐烛庸奔钟吾】
　　此公子光使専诸弑之而称国何也呉子夀梦有四子长【展两反】诸樊次余祭【侧界反】次夷末次季札光诸樊之子也僚夷末之子也诸樊兄弟以次相及必欲致国于季子而季子终不受【史呉世家诸樊兄弟欲以次必致国于季札余昧卒欲授札札让逃去于是立余昧之子僚】则国宜之光者也僚乌得为君【公羊襄二十九阖庐曰先君之所以不与子国而与弟者凡为季子故也将从先君之命与则国宜之季子者也如不从先君之命与则我宜立者也僚恶得为君乎】故称国以弑而不归狱于光其称国以弑者呉大臣之罪也【定十三年传称国以弑者当国大臣之罪也】大臣任大事事莫大于置君矣故君存而国本定君终而嗣子立社稷嘉靖人无间【去声】言此秉政大臣之任伊召【音邵】之所以安商周【伊尹相太甲召公立康王】孔明之所以定刘汉也【三国志诸葛亮传先主病笃召亮曰君才十倍曹丕若嗣子可辅则辅之如其不才君可自取亮涕泣曰臣竭股肱之力效忠贞之节继之以死】若废立进退出于羣小阍寺【如字又音侍】而当国大臣不预焉【如齐竪刁易牙立武孟秦赵髙立胡亥汉中常侍立顺帝唐宦官立穆文武宣懿僖昭七君之类】则将焉【于防反】用彼相【息亮反】矣此春秋归罪大臣称国弑君之意其经世之虑深矣【通防问公子光尝曰事若克季子虽至不吾废也季子当如何曰光当立罪在僚故犹称国以弑季子自度其力有不能办者故归洁其身而已矣使札有周公之才之美必讨弑君之贼正僣窃之名奉周正朔以治呉国为万邦之宪矣刘氏曰僚废让而毁义簒也国人莫说故谓之众弑其君陈氏曰僚越光而代札是自祸也故贼不书主名临川呉氏曰国之大臣及臣民皆欲弑僚而还国于光也故称国弑愚按光者诸樊之冢嗣夀梦之嫡孙也夀梦父子诸樊兄弟欲致国季札而不可则当立光以为君呉之大臣不立光而立僚故僚之弑不以光首恶而归罪于呉国之大臣也史记以僚为夷昧之子而公羊以僚为札之庻兄公羊传及史记皆以光为诸樊子而世本以光为夷昧之子窃详事势史记为是】
</div>
    <div class="pagination">
<a href="春秋胡传附录纂疏_page19.html">上一页</a><span>...</span><a href="春秋胡传附录纂疏_page15.html">15</a><a href="春秋胡传附录纂疏_page16.html">16</a><a href="春秋胡传附录纂疏_page17.html">17</a><a href="春秋胡传附录纂疏_page18.html">18</a><a href="春秋胡传附录纂疏_page19.html">19</a><span class="current-page">20</span><a href="春秋胡传附录纂疏_page21.html">21</a><a href="春秋胡传附录纂疏_page22.html">22</a><a href="春秋胡传附录纂疏_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
