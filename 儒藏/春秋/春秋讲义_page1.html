<!DOCTYPE html>
<html>
<head>
    <meta charset="UTF-8">
    <title>春秋讲义 - 第 1 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋讲义 - 第 1 页/共 23 页</h1>
    <div class="content">　　钦定四库全书　　　　　经部五
　　春秋讲义　　　　　　　春秋类
　　提要
　　【臣】等谨案春秋讲义四卷宋戴溪撰溪有续吕氏家塾读诗记已著录开禧中溪为资善堂说书累转太子詹事景献太子命类易诗书春秋论语孟子通鉴各为説以进此即其春秋说也书中如有齐襄迫纪侯去国为托复雠以欺诸侯以秦与楚灭庸为由巴蜀通道以屡书公如晋至河乃复为晋人启季氏出君之渐以定公戊辰即位为季氏有不立定公之心皆具有理解而时当韩胄北伐败衂和议再成故于内修外攘交邻经武之道尤惓惓焉至卒葬之类并阙而不择考宋代于丧服之制避忌颇深如何居居字语出檀弓礼部韵畧即不载其他可知溪之不释此类盖当时讲幄之体也嘉定癸未五月溪长子桷锓木金陵学舍沈光序之寳庆丙戌牛大年复刻于泰州其序称是书期于启沃君听天下学士不可得而闻盖非经生训诂家言故流传未广陈氏书録解题不着于録殆以是欤宋史艺文志作四卷王瓉温州志作三卷朱彞尊经义考注曰已佚今外间絶无传本惟永乐大典所采尚散见各条经文之下今谨为裒辑校正自僖公十四年秋至三十三年襄公十六年三月至三十一年永乐大典所缺则取黄震日抄所引补之仍从宋史厘为四卷而毎卷又各分上下其所释经文多从左氏故其间从公谷者并附案语于下方焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀
　　春秋讲义原序
　　汉儒诵其师説曰为人君父者不可不通春秋为人臣子者不可不通春秋至哉言乎汉人颇识此意东宫藩邸命夫惇诲故老名儒师傅授以是学仲舒相江都贯公为河间博士东平中山长沙梁王之傅三传皆有师法而敏防之疏亷直之严素刚之望之尤其妙一时之选者也然防辞奥防或讲焉而不精错诸事业适以贻害天下如九世复雠一语差毫厘而谬千里追思异时师友何所逃罪甚哉讲学之难乎非讲学之难而所与共学者难其人耳故端明戴公身端行治雅邃麟经横帙资善堂重席颛讲明白正大义精语平天叙人彞春生秋杀粲然于口授指画间有以发先儒所未言长子桷修葺旧闻锓木金陵学舍属光挂名编端光末学肤受安能窥公道授业之秘独慨夫太史公执迁手而泣曰汝无忘吾所论著扬名后世以显父母迁卒其业卓然以继春秋自任今是书之传恐司马氏不得専美于汉公讳溪字少望以儒宗为宫端世号岷隠先生嘉定癸未夏五月鄞沈光序
　　春秋三传束髙阁独抱遗经究终始然圣意宏深经法防隠是岂余蕴之所易究哉岷隠先生以儒宗为一世所尊颛席谈经发明大防凡经之所不书説之所未及者莫不昭然而义见虽然是书盖期于启沃君听天下学士不可得而闻也今提举寺丞建台于此一日出家藏以惠多士仆亦以摄承郡事遂得拜手与观盖其发先圣之精防正后学之讹谬其功用岂小补之哉于是命工锓木置之郡校以广其传嵗在丙戌重阳后一日淮海牛大年书于海陵郡斋





　　钦定四库全书
　　春秋讲义卷一上　　　　　宋　戴溪　撰隠公
　　元年春王正月
　　元年者一年也谓一为元自尧舜以来未之有改也其曰春王正月圣人之特笔也天有四时春为之首三代异正夏数得天今首之以春若曰此时者天之所为也次之以王又次之以正者若曰此正朔者王之所为也王者班正朔以奉天道则天下万事莫不得其正矣君之始年当书即位隠公不书即位何也隠摄而不行即位之礼故也春秋之法一年之内必备四时四时之中或无事可书必书首月所以备天道而成嵗功也【按黄震日抄云胡文定谓春秋以夏时冠周月朱子疑之岷隠戴氏在东宫进讲常以夏正为説于时事亦未见其甚背窃意三代虽有改正朔之事而天时恐无可改故所抄依戴氏焉　又按日抄云隠公不书即位戴氏以经之所无付之不言今考讲义隠摄云云实依左氏为説黄氏读之不审耳】
　　三月公及邾仪父盟于蔑【按讲义称邾称盟蔑是戴氏録经文从左氏之证】春秋之法书时书月书日有月而无日者史之阙文也邾者中国之附庸仪父者邾君之字也中国之附庸例称字其曰公及盟何也及者内为志隠公即位欲求好于邾故是盟也出于公之志邾之与鲁壤地相接数防屡盟非不善也然而人情利害相及则嫌隙易生其后或侵或伐纷然而不定卒之哀公入邾执邾子益以归观始焉盟蔑之好终焉入邾之役则知屡盟之无益人情之可畏如此也
　　夏五月郑伯克段于鄢
　　叔段者郑伯同母之弟也曷为不以弟书见叔段不以弟事其兄郑伯不能友爱其弟也书曰于弟弗念天显乃弗克恭厥兄兄亦不念鞠子哀大不友于弟其郑伯叔段之谓欤称郑伯克段若途之人然亲亲之义絶矣克者力胜之辞也以郑国之力施之叔段沛然有余矣其曰力胜何也段多才而好勇外为邑人所归内有姜氏之助缮甲兵具卒乘将为袭郑之谋其力固未易胜也郑伯命公子吕出车二百乘以伐之其用力亦少劳矣段本在京而出奔鄢无能为矣使郑伯缓追逸贼犹可以全亲亲之义克之于鄢其迫之为已急矣春秋书郑伯书克书于鄢探郑伯之志而着其罪也
　　秋七月天王使宰咺来归惠公仲子之赗
　　加天于王之上此春秋之特笔也先书王正月次书天王此尊王之大义圣人作春秋之本防也当是之时周室既衰自侪于诸侯圣人作春秋援周室于千仭之渊称天王于诸侯之上见王者在上其尊如天而诸侯之众其卑如地一字之严凛然而不可犯其功用可谓大矣然而王者奉若天道赏曰天命刑曰天讨有一不当则失其所以为天矣今也宰咺来归惠公仲子之赗揆之典礼容有未安仲子者桓公之母非惠公之夫人也天子不当归赗宰咺者天子之冢宰以道佐王非所当使于诸侯就使仲子之卒礼所当赗宰咺不当遣也礼天子之宰当称爵周公是也今也宰咺书名用见冢宰之自轻也春秋书此所以重典礼而敬大臣也
　　九月及宋人盟于宿
　　盟者国之大事也邦国有疑防同则盟之诸侯自相为盟苟非大事犹曰不可况国之微者乎及宋人盟内不书其人外不书其名其微者可知矣隠公声子所自出于宋有甥舅之亲即位而修好固人情所当然也三年之久公始与宋公遇于清鲁之于宋未汲汲然也不知两国微者相与为盟果为何事耶宿者国也盟于其国则宿亦与焉意者其为宿盟乎观宋人迁宿之事则宿之服属于宋亦已久矣
　　冬十有二月祭伯来
　　祭者畿内之国也凡蒋邢茅胙祭皆周公之裔也特未知祭伯者亦公之后乎若是则与鲁亲矣书来者见祭伯之自出非有王命也今年之秋天王使宰咺归赗于鲁未几而祭伯来必非王命也来者来朝也其不言朝者何也畿内诸侯不当朝于列国盖内外尊卑之分所当然也祭或称公或称叔其称公者甞受命为三公其称叔者未受爵者也
　　公子益师卒
　　二年春
　　隠公在位十有一年独元年书春王正月余十年不书正月说者曰隠十年无正隠不自正也古者诸侯受正朔于天子故月正元日朝正于庙隠不书正自谓居摄不行朝正之礼故也隠公十年不书正桓公十四年不书王二年不书秋冬此又春秋言外之深防也【按此条讲义永乐大典原本在十一年十一月经文下今移正】
　　公防戎于潜
　　古者戎狄种落间与中国杂处近于鲁者为徐戎多为鲁患当伯禽之时徐戎并兴东郊不开伯禽至于治戎器以伐之具版筑以备之今也隠公与戎防于潜左氏以为修惠公之好鲁与戎好其来久矣未几复盟于唐至于桓公盟唐再书戎鲁会盟遂为故事夫戎狄非盟防可结也庄公之时亲追戎于济西盟果何益哉春秋安得不谨而志之书及盟者鲁公之志也
　　夏五月莒人入向
　　按左氏莒子娶于向向姜不安莒而归故莒人入向夫妇之不谐正家之道未至也何至以干戈相向入之为言不顺之辞也造人之国都几有其地矣观宣公之时伐莒取向则知向为莒之邑久矣不知入向之后莒何时复取之以为莒邑耶大要书入者虽未至尽有其地然既入之后日侵月削积久而取之者亦多矣
　　无骇帅师入极
　　无骇者展无骇也何以不氏未赐族也其称帅师者将尊而师众也极小国也命将出师直入其国鲁之怙彊亦甚矣自无骇入极之后终春秋之世极无闻焉意者卒见取于鲁耶春秋之初小国尚多至于末年寂寥几尽鲁秉礼之国也取根牟取鄟取邿取鄫其所取者不止一国而况于诸侯强大者乎汉阳诸姬楚实尽之晋自武献以下兼国多矣可胜叹哉
　　秋八月庚辰公及戎盟于唐
　　九月纪裂繻来逆女冬十月伯姬归于纪【按戴氏所释经文多从左氏春秋观讲义中亦称裂繻可见】
　　婚礼人之大伦也为国君者合二姓之好以为宗庙社稷主故冕而亲迎不以为重今也纪裂繻来逆女书于春秋传者以为逆女当亲行使大夫非正也是则然矣然考之昬义壻迎妇于其家御轮授绥三周而先归俟于门外相去盖不逺矣有如国君之尊逺适他国以行亲迎之礼则国事少废矣说者以为文王娶于莘莘之国在渭之涘故文王亲迎于渭然文王是时为世子犹可以逺出也韩侯娶于蹶父之女韩侯迎止于蹶之里此诸侯亲迎之礼也然蹶父为天子卿士韩侯入觐于天子故因迎于蹶里非专为亲迎行也其理恐或然春秋内女适列国者多矣其事不尽书于春秋伯姬之归纪其事甚可念也纪亡而伯姬不能葬使齐侯得以葬之故春秋书伯姬之归于前又书伯姬之葬于后所以志伯姬之终始也
　　纪子帛莒子盟于宻
　　纪子帛其义不可晓说左氏者曰子帛者纪裂繻之字也书外大夫于诸侯之上春秋无是也公谷二传帛皆作伯义亦不通帛之一字非羡文则字误也圣人存而不削史之旧文不敢改也
　　十有二月乙卯夫人子氏薨
　　郑人伐卫
　　按左氏叔段之乱段之子滑出奔卫卫人为之伐郑取廪延郑伯以王师虢师伐卫又请师于邾邾私于鲁公子豫豫帅师防伐其事可谓重矣春秋削之而不书今兹复伐卫讨滑之乱也夫郑伯不容其母弟逐其弟及其子又不能容之于卫请师于王以伐之春秋以为王师之重非郑伯所得用也故没而不録观郑伯前日之所以伐卫者如此其重今兹再伐必非轻用微者春秋以郑人书盖贬郑伯之无亲也
　　三年春王二月己巳日有食之
　　春秋之法祥瑞不书有变异则书故日食书于春秋者三十有六凡日之食必书朔其不言朔者或在朔之前或在朔之后也说者谓日食之日隂阳有定数无与于灾异是大不然隂阳薄蚀天道有亏代天作子适当天变恶可不恐惧脩省以回天谴譬如父母有疾为人子者当引咎归已请命于天庶几父母之可安也
　　三月庚戌天王崩
　　夏四月辛卯尹氏卒【按戴氏释此一经独从公谷见成十六年公防尹子昭二十三年尹氏立朝讲义】
　　秋武氏子来求赙
　　八月庚辰宋公和卒
　　冬十有二月齐侯郑伯盟于石门
　　春秋书诸侯相盟始于宻次则石门厥后瓦屋之盟则诸侯参盟之始也人愈众则志愈分志愈分则盟愈不可信矣
　　癸未葬宋穆公
　　四年春王二月莒人伐杞取牟娄
　　莒在春秋不得为大国前年入向固已甚矣今兹伐人之国取人之邑狃于前日之胜而忘其国之微无乃太甚乎书伐书取甚之也异时莒牟夷以牟娄及防兹来奔以不义得之以不义失之徒为叛人之资尔背义以求利果何益哉
　　戊申卫州吁弑其君完
　　夏公及宋公遇于清
　　诸侯相与之礼有朝有聘有防有盟而又有遇礼焉遇之礼造次简畧有邂逅适愿之意春秋谨而志之讥失礼也曲礼曰诸侯未及期而相见曰遇其简畧可知也
　　宋公陈侯蔡人卫人伐郑秋翚帅师防宋公陈侯蔡人卫人伐郑
　　按左氏卫州吁之立也使告于宋曰君若伐郑以除君害君为主敝邑以赋与陈蔡从然则伐郑之谋卫实先之春秋以宋公主兵何也州吁卫之乱臣贼子也卫人不以为君宋公怵于州吁之邪说帅师以伐郑则是师也非宋公谁实主之书宋公于其上书卫人于其下圣人之深意也卫人者州吁也不与州吁之为君故以卫人书翚者公子翚也不书公子恶之也宋公请师于鲁鲁公不许公子翚固请帅师隠公之祸翚实为之怙彊专政有自来矣春秋之辞贵乎简严不曰翚帅师防伐郑而再书宋陈蔡卫者详其辞所以甚其罪也
　　九月卫人杀州吁于濮冬十有二月卫人立晋
　　州吁之罪天子所当讨也卫晋之立天子所当命也今也不然讨有罪立嗣君皆出于卫人之意圣人直书之曰人言权之不出于上也州吁称名晋不称公子其辞严矣
　　五年春公矢鱼于棠
　　左氏曰矢鱼公谷曰观鱼矢之为言陈也陈鱼而观之其实一也说者谓矢鱼者射鱼也其说亦通灵台之诗曰王在灵沼于牣鱼跃言文王有仁德而其民乐之也使隠公知此意能与民同乐则民乐其有鸟兽鱼鼈矣何至逺去国都陈鱼而观之礼失地逺春秋雨讥之
　　夏四月葬卫桓公
　　秋卫师入郕
　　春秋之法将卑师众称师将卑师少称人故卫师入郕与莒人入向书法不同郕卫同姓之国也卫君方立桓公始葬首兴报复之师无乃太早计乎
　　九月考仲子之宫初献六羽
　　仲子非惠之夫人故仲子既葬不祔于惠之庙隠公为仲子别立宫考者宫既成而祭之名也六羽者舞之名也舞者执干而舞谓之武舞执羽而舞谓之文舞天子之舞用八人为一列凡八列共六十有四人故总名曰八佾鲁僭用天子之礼舞八佾于羣公之庙久矣今焉考仲子之宫不敢用八而用六故曰初献六羽何以不言六佾妇人无武事故有羽舞而无干舞是礼也其隠公之失欤仲子既非夫人宫不当立祭不当舞原隠公之意欲立桓公为君尊其母为夫人故委曲迁就若此不知典礼之坏有以启人之奸心异日之祸皆失礼有以基之也
　　邾人郑人伐宋
　　左氏曰宋人取邾田邾人告于郑郑人以王师防之伐宋入其郛宋人使来告命公闻其入郛也将救之问于使者曰师何及对曰未及国公怒乃止邾附庸之国也是时未列于诸侯何以书于郑人之上伐宋之谋邾实启之郑实辅之故以邾主兵也伐宋入郛宋不以实告故春秋书伐而不书入
　　螟
　　春秋于螽螟水旱皆书所以重农事也重农事所以爱民命也人君一念及此必不敢违天以病民矣
　　冬十有二月辛巳公子彄卒
　　宋人伐郑围长葛
　　谷梁曰伐国不言围邑说春秋者多用之其实未必然也伐人之国其事不一固有造其国都门焉而还者春秋当以伐书若筑垒堙堑环而守之春秋岂得不以围书若楚子围郑之类是也苟非造其国都而直围人之邑春秋不先以伐书则未知其为谁之邑也今书伐郑围长葛者记事之体当然也宋郑未有旧怨止因交兵之故结怨不已长葛之围久而不去经一年之久不取不止春秋恶其黩兵书围长葛于前书取长葛于后不待贬而罪可见矣
　　六年春郑人来输平【按此条经文戴氏从公谷观下讲义中屡称输平可见】左氏曰渝平公谷曰输平渝之为言更也言更前之怨而为今之平也输之为言纳也言纳今之欵以求平于我也其辞虽不同其义则一矣郑人与鲁有旧怨今焉既与宋人交恶惧鲁之谋已也故易仇怨而为和平凡平者春秋之所喜也然郑伯之意非出于真情异时归祊假许田之事皆于此乎始故春秋谨而志之见郑伯之为谖也
　　夏五月辛酉公防齐侯盟于艾
　　左氏曰始平于齐也隠公初与郑平及今又与齐平可以为美矣然而齐鲁郑在春秋之初俱为大国苟能同心合力以抚邻国则是平也君子与之自郑人输平齐人始平之后三国防于中邱者谋伐宋也防于时来者谋伐许也已而入许之师三国皆与焉搂诸侯以伐诸侯何取于平哉
　　秋七月
　　冬宋人取长葛
　　非其有而攘夺之其名曰取长葛之围志在必取罢民日久不遗余力所谓宋殇公立十年十一战而民不堪命者盖如此其得祸也宜哉
　　七年春王三月叔姬归于纪
　　叔姬者伯姬之媵也伯姬归于纪在隠之二年今叔姬始归何也待年于国也易曰归妹愆期迟归有时象曰愆期之志有待而行也若叔姬者所谓有待而行者欤其书于春秋者为入于酅书也入于酅者叔姬之贤行也
　　滕侯卒
　　夏城中丘
　　中邱鲁之邑也鲁方无事非有疆之虞中邱不必城也就使当城夏之月非所当役也谷梁曰城为保民为之也民众城小则益城益城无极凡城之志皆讥也盖王公设险以守其国城郭沟池以为固先王所不废也故民众城小则可以益城苟不计民之多寡益城无极则凡城之志于春秋者皆讥也有如城其所不必城役其所不当役其讥益甚矣
　　齐侯使其弟年来聘【原注弟年来聘凡两书一见桓公三年】
　　春秋书法其称兄若弟者亲亲之礼当然也然而宠爱过则伤义刑罚加则伤恩随事而观褒贬见矣聘问之礼国有大夫兄弟之亲何烦聘使有如行人失辞则国家不可屈法齐僖公宠其母弟故弟年来聘两见于春秋异日无知之祸其亦宠爱之过欤
　　秋公伐邾
　　鲁与邾为邻国仪父始与隠公盟邾未尝得罪于鲁何为隠公亲自伐邾不惟轻于用兵其自卑屈亦已多矣
　　冬天王使凡伯来聘戎伐凡伯于楚丘以归
　　凡伯出使非有徒兵之众戎人无道掩而执之直易事尔春秋何以书伐大天子之使也不书执而曰以归避其名也左氏曰戎朝于周发币于公卿凡伯弗賔楚邱之执凡伯固有以自取然天子之使则不可以不重也凡伯聘鲁为戎所执鲁方与戎盟不暇问戎之罪道过楚邱卫独不能救乎戎不足责也鲁卫之罪其又奚辞
　　八年春宋公卫侯遇于垂
　　昔也宋公鲁侯遇于清今宋公卫侯遇于垂非礼之礼习而安焉尤而效焉不以为异也
　　三月郑伯使宛来归祊庚寅我入祊
　　古者天子有事于泰山诸侯之从祀者有汤沐之邑诸侯时朝天子故天子之郊有诸侯朝宿之邑焉祊者郑汤沐之邑许田者鲁朝宿之邑也周室既衰侯服不朝时巡不讲故诸侯朝宿汤沐之邑皆废而无用祊近于鲁许田邻于郑郑伯利在得许田未敢直取之鲁故先使人归祊以为异日取许田之地鲁隠不悟其计受而有之故春秋书曰我入祊其曰我入者受而归于已有德色焉大抵郑诈而鲁愚自郑人输平之后鲁多堕郑计而不自知曰输平曰以归者有卑逊屈下之义焉用见郑伯之诈也【按黄震日抄云赵鹏飞经筌谓鲁要郑而得祊以前此鲁不救郑也戴氏则谓郑诈鲁而归祊以后此郑假许田也二说不同而皆精于考究】
　　夏六月己亥蔡侯考父卒
　　辛亥宿男卒
　　秋七月庚午宋公齐侯卫侯盟于瓦屋
</div>
    <div class="pagination">
<span class="current-page">1</span><a href="春秋讲义_page2.html">2</a><a href="春秋讲义_page3.html">3</a><a href="春秋讲义_page4.html">4</a><a href="春秋讲义_page5.html">5</a><a href="春秋讲义_page6.html">6</a><span>...</span><a href="春秋讲义_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
