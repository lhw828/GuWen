<!DOCTYPE html>
<html>
 <head>
  <meta charset="utf-8"/>
  <title>
   张氏春秋集注 - 第 4 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   张氏春秋集注 - 第 4 页/共 5 页
  </h1>
  <div class="content">
   二十有一年春王正月公如晋【传公如晋拜师及取邾田也】邾庶其以漆闾丘来奔【杜氏注二邑在高平南平阳县东北有漆乡西北有显闾亭任公辅曰兖州邹县即南平阳也后汉山阳南平乡有漆亭山阳南平阳有闾丘亭　传邾庶其以漆闾丘来奔季武子以公姑姊妻之皆有赐于其从者于是鲁多盗季孙谓臧武仲曰子盍诘盗武仲曰不可诘也纥又不能季孙曰我有四封而诘其盗何故不可子为司冦将盗是务去若之何不能武仲曰子召外盗而大礼焉何以止吾盗庶其窃邑于邾以来子以姬氏妻之而与之邑是赏盗也赏而去之其或虽焉纥也闻之在上位者洗濯其心壹以待人轨度其信可明徴也而后可以治人夫上之所为民之归也上所不为而民或为之是以加刑罚焉而莫敢不惩若上之所为而民亦为之乃其所也又可禁乎庶其非卿也以地来虽贱必书重地也　陆淳曰以地来即叛也不言叛为内讳也讳受叛臣也　刘氏传漆一邑也闾丘一邑也曷为不言及公邑言及私邑不言及私邑者所受于君食之者也公邑者非食之者也胡氏传小国之大夫不书其姓氏微也其以事接我则书谨之也莒庆以大夫即鲁而图昬接我不以礼者也邾庶其以地叛其君而来奔接我不以义者也书来奔而鲁受叛臣纳其地之罪亦见矣】夏公至自晋　秋晋栾盈出奔楚【传栾黡娶于范宣子生盈范鞅以其亡也怨栾氏故与栾盈为公族大夫而不相能桓子卒栾祁与其老州宾通几亡室矣怀子患之祁惧其讨也愬诸宣子曰盈将为乱以范氏为死桓主而专政矣曰吾父逐鞅也不怒而以宠报之又与吾同官而专之吾父死而益富死吾父而专子国有死而已吾蔑从之矣其谋如是惧害于主吾不敢不言范鞅为之征懐子好施士多归之宣子畏其多士也信之懐子为下卿宣子使城着而遂逐之秋栾盈出奔楚　刘氏意林不以范匄逐之为文而以盈之自出为説使盈无可逐之衅则匄不得逐矣匄之罪易见盈之失难知此春秋所以深探其情而大正其本也道莫难于治天下而天下之治在国国之治在家家之治在身身不治国家不可得而治也诗之首二南书之首尧舜皆原于此矣春秋述尧舜者也是以谨于人道之始闺门之内易曰闲有家悔亡家之不闲悔不亦宜乎】九月庚戌朔日有食之冬十月庚辰朔日有食之【襄陵许氏曰比年食今又比月食葢此八年之间而日七食祸变重矣】曹伯来朝【曹武公来朝即位而来见也】公会晋侯齐侯宋公卫侯郑伯曹伯莒子邾子于商任【传防于商任锢栾氏也　襄陵许氏曰栾氏之出非其罪也徒以权臣私相忌恶何有于国平公受其激怒勤动诸侯以逞范鞅之积憾必欲使盈无所容于世故盈发愤卒兴祸乱此皆以私败公足以为古今之至戒也】
　　二十有二年春王正月公至自会　夏四月　秋七月辛酉叔老卒　冬公会晋侯齐侯宋公卫侯郑伯曹伯莒子邾子薛伯杞伯小邾子于沙随【公羊谷梁邾子下有滕子　传秋栾盈自楚适齐晏平仲言于齐侯曰商任之会受命于晋今纳栾氏将安用之小所以事大信也失信不立君其图之弗聼退而告人曰君人执信臣人执共忠信笃敬上下同之天之道也君自弃也弗能久矣冬会于沙随复锢栾氏也栾盈犹在齐晏子曰祸将作矣齐将伐晋不可以不惧　胡氏传古者大夫去国君不扫其社稷不系累其子弟不收其田邑使人导之出疆又先于其所往勅五典厚人伦也今晋不念栾氏世勲而逐盈又将搏执之而命诸侯无得纳焉何其已甚也楚逐申公巫臣子反请以重币锢之楚子曰止彼若能利国家虽重币晋将可乎若无益于晋晋将弃之何劳锢焉其贤于商任沙随之谋逺矣】公至自会　楚杀其大夫公子追舒【传楚观起有宠于令尹子南禾益禄而有马数十乘楚人患之王将讨焉子南之子弃疾为王御士王毎见之必泣弃疾曰君三泣臣矣敢问谁之罪也王曰令尹之不能尔所知也国将讨焉尔其居乎对曰父戮子居君焉用之泄命重刑臣亦不为王遂杀子南于朝轘观起于四竟子南之臣谓弃疾请徙子尸于朝曰君臣有礼唯二三子三日弃疾请尸王许之既葬其徒曰行乎曰吾与杀吾父行将焉八曰然则臣王乎曰弃父事讐吾不忍也遂缢而死　刘氏传追舒之为人臣也足以杀其身矣然而楚子与人之子谋其父其刑已甚不可以行乎天下故称国以杀罪累上也】
　　二十有三年春王二月癸酉朔日有食之　三月己巳杞伯匄卒【传杞孝公卒】夏邾我来奔【公羊作鼻　杜氏注我庶其之党泰山孙氏曰书畀我来奔恶内也恶乡受邾叛人邑今又纳邾叛人也】葬杞孝公　陈杀其大夫庆虎及庆寅陈侯之弟黄自楚归于陈【传陈侯如楚公子黄愬二庆于楚楚人召之使庆乐往杀之庆氏以陈叛夏屈建从陈侯围陈陈人城板队而杀人役人相命各杀其长遂杀庆虎庆寅楚人纳公子黄　谷梁传称国以杀罪累上也及庆寅庆寅累也　吕氏曰庆虎庆寅之罪不等故言及也　胡氏人君擅一国之利势使权传臣暴蔑其身而不能逺欲去其亲而不能保谮愬之于大国而不能辨至因夷狄之力然后能克则非君人之道也故二庆之死称国以杀公子黄之出特以弟书者讥归陈侯也】晋栾盈复入于晋入于曲沃【曲沃在河东闻喜县　刘氏传曲沃栾氏之邑也然则曷为不言叛非叛者也劫众以敌君直乱而已矣　传晋将嫁女于呉齐侯使析归父媵之以藩载栾盈及其士纳诸曲沃栾盈夜见胥午而告之许诺伏之而觞曲沃人乐作午言曰今也得栾孺子何如对曰得主而为之死犹不死也四月栾盈帅曲沃之甲因魏献子以昼入绛初栾盈佐魏庄子于下军献子私焉故因之乐王鲋侍坐于范宣子或告曰栾氏至矣宣子惧乐王鲋曰奉君以走固宫必无害也且栾氏多怨子为政栾氏自外子在位其利多矣既有利权又执民柄将何惧焉栾氏所得其唯魏氏乎而可强取也夫克乱在权子无懈矣公有姻丧王鲋使宣子墨缞冐绖二妇人辇以如公奉公以如固宫范鞅逆魏舒则成列既乘将逆栾氏矣趋进曰栾氏帅贼以入鞅之父与二三子在君所矣使鞅逆吾子鞅请骖乘持带遂超乘右抚剑左援带命驱之出仆请鞅曰之公宣子逆诸阶执其手赂之以曲沃范氏之徒在台后栾氏乘公门宣子谓鞅曰矢及君屋死之鞅用劔以帅卒栾氏退栾盈奔曲沃晋人围之　苏氏曰栾盈自齐入于曲沃不言自齐何也齐之纳栾盈非以兵纳之也譬如盗贼私纳之耳　胡氏传复入者甚逆之词为其既絶而复入也曲沃者所食之地当是时权之臣各以利诱其下使为之用至于杀身而不避莫知有君臣之分者也故闻语栾孺子者则或叹或泣而乐为之死盈从之遂入绛乘公门若非天弃栾氏又有范鞅之谋晋亦殆矣原其失在于锢之甚急使无所容是以至此极春秋备书以见人而不仁疾之已甚乱也其为后世鉴岂不深切着明也哉】秋齐侯伐卫遂伐晋【传齐侯伐卫自卫将遂伐晋晏平仲曰君恃勇力以伐盟主若不济国之福也不徳而有功忧必及君崔杼谏曰不可臣闻之小国间大国之败而毁焉必受其咎君其图之弗聼陈文子见崔武子曰将如君何武子曰吾言于君君弗聼也以为盟主而利其难羣臣若急君于何有于姑止之文子退告其人曰崔子将死乎谓君甚而又过之不得其死过君以义犹自抑也况以恶乎齐侯遂伐晋取朝歌为二队入孟门登太行张武军于荧庭戍郫邵封少水以报平隂之役乃还　襄陵许氏曰齐间栾氏之难故能得志于晋而庄公祸乱之成著于此矣书齐侯本其恶也】八月叔孙豹帅师救晋次于雍榆【榆公羊谷梁作渝杜氏曰汲郡朝歌县东有雍城　常山刘氏曰晋有栾盈之难重以齐侯之伐鲁命豹帅师救之斯义事也豹反怠弃君命不恤同姓之忧次于雍榆卒不克救豹罪明矣苏氏曰聂北之役先言次而后言救接兵待时卒能救邢故以救终之也雍榆之役先言救而后言次以救】
　　【晋出兵而盘桓于雍榆不及于事故以次终之也】己卯仲孙速卒【杜氏注孟庄子也】冬十月乙亥臧孙纥出奔邾【传季武子无适子公弥长而爱悼子欲立之访于申丰申丰趋退访于臧纥纥曰饮我酒吾为子立之季氏饮大夫酒臧纥为客既献臧孙命北面重席新樽絜之召悼子降逆之及旅而召公鉏使与之齿季孙失色季氏以公鉏为马正孟孙恶臧孙季孙爱之孟氏之御驺丰防好羯也曰从吾言必为孟孙丰防谓公鉏苟立羯请讐臧氏公鉏谓季孙曰孺子秩固其所也若羯立则季氏信有力于臧氏矣弗应己夘孟孙卒公鉏奉羯立于户侧季孙至曰秩焉在公鉏曰羯在此矣季孙曰孺子长公鉏曰何长之有惟其才也且夫子之命也遂立羯秩奔邾臧孙入哭甚哀多涕出其御曰孟孙之恶子也而哀如是季孙若死其若之何臧孙曰季孙之爱我疾疢也孟孙之恶我药石也美疢不如恶石夫石犹生我疢之美其毒滋多孟孙死吾亡无日矣孟氏闭门告于季孙曰臧氏将为乱不使我葬季孙不信臧孙闻之戒冬十月孟氏将辟借除于臧氏臧孙使正夫助之除于东门甲从己而视之孟孙又告季孙季孙怒命攻臧氏己亥臧纥斩鹿门之闗以出奔邾杜氏注阿顺季氏为之废长立少以取奔亡书奔罪之】晋人杀栾盈【传晋人克栾盈于曲沃尽杀栾氏之族党　公羊传曷为不言杀其大夫非其大夫也　泰山孙氏曰不言其大夫者栾盈出奔楚当絶也称人以杀从讨贼词】齐侯袭莒【杜氏注轻行掩其不备曰袭传齐侯还自晋不入遂袭莒门于且于伤股而退明日将复战期于寿舒杞殖华还载甲夜入且于之隧宿于莒郊明日先遇莒子于蒲侯氏莒子亲鼓之从而伐之获杞梁莒人行成　高邮孙氏曰以强攻弱又掩其不备焉书曰齐侯袭莒葢侵伐之中而罪之尤者也】
　　二十有四年春叔孙豹如晋　仲孙羯帅师侵齐【传孟孝伯侵齐晋故也】夏楚子伐吴【传楚子为舟师以伐吴不为军政无功而还】秋七月甲子朔日有食之既【襄陵许氏曰春秋三书日食既桓三年以周桓败宣八年以楚庄兴至是而中国诸侯皆受盟于楚矣】齐崔杼帅师伐莒【传齐侯既伐晋而惧将欲见楚子楚子使防啓彊如齐聘且请期秋齐侯闻将有晋师使陈无宇从防啓彊如楚辞且乞师崔杼帅师送之遂伐莒侵介根】大水【襄陵许氏曰夷仪之会以水不克伐齐则知水之所广矣非特鲁之灾也】八月癸巳朔日有食之【汉五行志曰董仲舒以为比食又既象阳将絶蛮荆主上国之象也后六君弑楚子伐郑灭舒鸠鲁侯朝之卒主中国】公会晋侯宋公卫侯郑伯曹伯莒子邾子滕子薛伯杞伯小邾子于夷仪【夷仪见僖元年注　传会于夷仪将以伐齐水不克】冬楚子蔡侯陈侯许男伐郑【传楚子伐郑以救齐门于东门次于棘泽诸侯还救郑楚子自棘泽还使防啓彊帅师送陈无宇　襄陵许氏曰夷仪之师不能正齐之乱而徒致棘泽之役以为郑难则其救不足録矣】公至自会　陈鍼宜咎出奔楚【传陈人复讨庆氏之党鍼宜咎出奔楚　襄陵许氏曰鍼宜咎之事无闻焉尔而以庆氏党逐则其人亦可知矣易曰比之匪人不亦伤乎】叔孙豹如京师【传齐人城郏穆叔如周聘且贺城王嘉其有礼也赐之大路　襄陵许氏曰自宣九年仲孙蔑如京师其后五十余年乃始有叔孙豹以罕书也葢自是不书聘王矣】大饥【谷梁传五谷不升为大饥一谷不升谓之嗛二谷不升谓之饯三谷不升谓之馑四谷不升谓之康五谷不升谓之大侵大侵之礼君食不兼味台榭不涂弛侯廷道不除百官布而不制鬼神祷而不祀此大侵之礼也　胡氏传古者救荒之政若国凶荒或发廪以赈之或移粟以通用或徙民以就食或为粥溢以救饿莩或兴工作以聚失业之人缓刑含禁弛力薄征索鬼神除盗贼杀礼物而不备虽有旱干水溢民无菜色所以备之者如此其至是年秋有隂沴之灾而冬大饥葢所以赈业之者有不备矣故书之以为戒】二十有五年春齐崔杼帅师伐我北鄙【传崔杼伐我北鄙报孝伯之师也公患之使告于晋孟公绰曰崔子将有大志不在病我必速归何患焉其来也不防使民不严异于他日齐师徒归】夏五月乙亥齐崔杼弑其君光【传齐棠公之妻东郭偃之姊也棠公死偃御武子以吊焉见棠妻而美之使偃取之庄公通焉骤如崔氏崔子因是又以其间伐晋也曰晋必将报欲弑公以説于晋而不获间公鞭侍人贾举而又近之乃为崔子间公夏五月莒为且于之役故莒子朝于齐甲戌飨诸北郭崔子称疾不视事乙亥公问崔子遂从姜氏姜入于室与崔子自侧户出侍人贾举止众从者而入闭门甲兴公登台而请弗许请自刃于庙弗许皆曰君之臣杼疾病不能听命陪臣干掫有淫者不知二命公逾墙又射之中股反队遂弑之贾举州绰邴师公孙敖封具铎父襄伊偻堙皆死晏子立于崔氏之门外其人曰死乎曰独吾君也乎哉吾死也曰行乎曰吾罪也乎哉吾亡也曰归乎曰君死安归君民者岂以陵民杜稷是主臣君者岂为其口实社稷是养故君为社稷死则死之为社稷亡则亡之若为己死而为己亡非其私防谁敢任之且人有君而弑之吾焉得死之而焉得亡之将庸何归门启而入枕尸股而哭之兴三踊而出卢蒲癸奔晋王何奔莒丁丑崔杼立景公而相之庆封为左相盟国人于大宫曰所不与崔庆者晏子仰天叹曰婴所不唯忠于君利社稷者是与有如上帝乃歃太史书曰崔杼弑其君崔子杀之其弟嗣书而死者二人其弟又书乃舍之南史氏闻大史尽死执以往闻既书矣乃还　胡氏传庄公见弑贾举州绰十人皆死之而不得以死节称何也所谓死节者以义事君责难陈善有所从违而不苟者也虽在属车后乘必不肯同入崔氏之宫矣若此十人者独以勇力闻皆逢君之恶从于昏乱而庄公嬖之者死非其所比诸匹夫匹妇自经于沟渍而莫之知者犹不逮也虽杀身不偿责安得以死节许之哉　襄陵许氏曰齐庄势陵大邦众暴小国而又躬乱巨室淫肆不君故使崔杼因民不忍以与敌市此足以为世鉴矣】公会晋侯宋公卫侯郑伯曹伯莒子邾子滕子薛伯杞伯小邾子于夷仪【传晋侯济自泮会于夷仪伐齐以报朝歌之役齐人以庄公説使隰鉏请成庆封如师男女以班赂晋侯以宗器乐器自六正五吏三十帅三军之大夫百官之正长师旅及处守者皆有赂晋侯许之使叔向告于诸侯　泰山孙氏曰晋再合诸侯将伐齐齐人惧弑庄公以求成晋侯许之八月己巳诸侯同盟于重丘是也庄公复背澶渊之盟加兵晋卫信不道矣然齐人弑庄公以求成逆之大者晋侯不能即而讨之以正齐国之乱曷以宗诸侯哉宜乎大夫日炽自是卒不可制也故先书崔杼之弑以着其恶　胡氏传夫晋本为报朝歌之役来讨及会夷仪既闻崔杼之弑则宜下令三军建而复斾问齐人以庄公之故执崔杼而戮之谋于齐众置君以定其国示天讨之义则方伯连帅之职修矣今乃知罪不讨而受其赂则是与之同情也故春秋治之如下文所贬云】六月壬子郑公孙舍之帅师入陈【传初陈侯会楚子伐郑当陈隧者并堙木刋郑人怨之六月郑子展子产帅车七百乘伐陈宵突陈城遂入之陈侯扶其太子偃师奔墓子展命师无入公宫与子产亲御诸门陈侯使司马桓子赂以宗器陈侯免拥社使其众男女别而累以待于朝子展执絷而见再拜稽首承饮而进献子美入数俘而出祝祓社司徒致民司马致节司空致地乃还】秋八月己巳诸侯同盟于重丘【重丘在曹州乘氏县有故城　传同盟于重丘齐成故也　胡氏传崔杼既弑其君晋侯受其赂而许之成故盟于重丘特书曰同　或曰同盟之书自幽以来皆假王制以约束诸侯何独此盟罪之之深如胡氏之言乎愚案二幽之盟合诸侯以共尊周而诸侯聼命也重丘之盟合诸侯将以讨齐乃受赂而释之且列弑君之齐于盟也天下之恶孰大于是即其所同之实而观之晋侯之罪亦一齐也故曰一美一恶无嫌于同】公至自会　卫侯入于夷仪【杜氏注夷仪本邢地卫灭邢而为卫邑晋愍卫衎失国使卫分之一邑　传晋侯使魏舒宛没逆卫侯将使卫与之夷仪崔杼止其帑以求五鹿八月卫献公入于夷仪胡氏传郑伯突入于栎卫侯入于夷仪其入则一或名或不名者何也郑伯夺正以立而国人君之诸侯助之不知其义不可以有国也故特书其名著王法以絶之卫侯蔑其卿失国出奔固不为无罪矣然有世叔仪以守有母弟鱄以出或抚其内或营其外有归道焉其义犹未絶也故止书其爵而不名及甯喜弑剽复归于卫然后书名此圣人俟其改过迁善不轻絶人之意】楚屈建帅师灭舒鸠【传二十四年吴人为舟师之役故召舒鸠人舒鸠人叛楚楚子师于荒浦使沈尹夀与师祁黎让之舒鸠子敬逆二子而告无之且请受盟二子复命王欲伐之防子曰不可彼告不叛且请受盟而又伐之伐无罪也姑归息民以待其卒卒而不贰吾又何求若犹叛我无辞有庸乃还二十五年楚防子冯卒屈建为令尹舒鸠人卒叛令尹子木伐之及离城吴人救之大败遂围舒鸠八月楚灭舒鸠】冬郑公孙夏帅师伐陈【夏公羊作囆　传郑子产献捷于晋晋人受之十月郑伯如晋拜陈之功子西复伐陈陈及郑平】十有二月吴子遏伐楚门于巢卒【遏公羊谷梁并作谒　传吴子诸樊伐楚以报舟师之役门于巢巢牛臣曰吴王勇而轻若啓之将亲门我获射之必殪从之吴子门焉牛臣隐于短墙以射之卒　谷梁传诸侯不生名取卒之名加之伐楚之上者见以伐楚卒也其见以伐楚卒何也古者大国过小邑小邑必饰城而请罪礼也吴子谒伐楚至巢入其门门人射吴子而卒古者虽有文事必有武备非巢之不饰城而请罪非吴子之自轻也】
　　二十有六年春王二月辛卯卫甯喜弑其君剽【传二十年衞甯殖疾召其子喜曰吾得罪于君悔而无及也名藏在诸侯之防曰孙林父甯殖出其君君入则掩之若能掩之则吾子也不然吾有馁而已不来食矣喜许诺殖卒三十五年冬卫献公自夷仪使与甯喜言甯喜许之太叔文子闻之曰诗曰夙夜匪懈以事一人今甯子视君不如奕棋其何以免乎奕者举棋不定不胜其耦而况置君而弗定乎九世之卿族一举而灭之可哀也哉二十六年卫献公使子鲜为复辞敬姒强命之对曰君无信臣惧不免敬姒曰虽然以吾故也许诺初献公使与甯喜言甯喜曰必子鲜在不然必败故公使子鲜子鲜不获命于敬姒以公命与甯喜言曰苟反政由甯氏祭则寡人甯喜告蘧伯玉伯玉曰瑗不得闻君之出敢闻其入遂行从近闗出告右宰谷右宰谷曰不可获罪于两君天下谁畜之悼子曰吾受命于先人不可以贰谷曰我请使焉而观之遂见公于夷仪反曰君淹恤在外十二年矣而无忧色亦无寛言犹夫人也若不已死无日矣悼子曰子鲜在右宰谷曰子鲜在何益多而能亡于我何为悼子曰虽然弗可以已孙文子在戚孙嘉聘于齐孙襄居守二月庚寅甯喜右宰谷伐孙氏不克伯国伤甯喜出舍于郊伯国死孙氏夜哭国人召甯子甯子复攻孙氏克之辛卯杀子叔及大子角　或问甯喜弑卫侯剽既有其父之命矣经于衎之出不以名书是其位未尝絶也曷为书喜之罪不从未减乎愚以为人臣夙夜匪懈以事一人不可以二者也殖既从林父之逐衎共立剽而臣事之十余年矣其可以反易天常而命其子乎君臣之分如天冠地屦不可一日易者也殖之命其子可谓悖矣故太叔仪责其视置君不如奕棋而知其身之不死以及其宗也喜也轻徇父命而不知谏躬犯大恶书以弑君辞而不可得矣故春秋者圣人所以定天下之大分而示万世臣子之法不可不审思而明辨之也　襄陵许氏曰君臣之分一正而不可复易此圣人所以定天下之经也　刘氏曰季子然问仲由冉求可谓大臣与孔子曰所谓大臣者以道事君不可则止今由与求也可谓具臣矣季子然曰然则从之者与曰弑父与君亦不从也自此论之其任重其责厚小从罪也大从恶也夫据国之位而享其禄临祸不死闻难不图偷得自存之计使篡弑因己而立后虽悔之不可及己里克赵盾甯殖之贬不亦宜乎夫三子之罪方诸商人陈乞则轻重有问矣然而春秋不别也以谓君臣之间义不容失故其文一施之所以教天下之为人臣者也】卫孙林父入于戚以叛【传孙林父以戚如晋书曰入于戚以叛罪孙氏也臣之禄君实有之义则进否则奉身而退专禄以周旋戮也　杜氏注衎虽未居位林父専邑背国犹为叛也】甲午卫侯衎复归于卫【传卫侯入大夫逆于竟者执其手而与之言道逆者自车揖之逆于门者颔之而已　胡氏传卫侯出奔入于夷仪皆以爵称今既复归而得国矣乃书其名何也人之有徳慧术知者恒存乎疢疾卫侯淹恤在外十有二年困于心衡于虑乆矣此生于忧患之时而一旦得国失信无刑犹夫人也则是困而弗革虽复得国犹非其国也愚案春秋名衎与卫侯郑杀叔武公子瑕名之同意然甯喜以纳君而见杀则方之成公衎为甚矣】夏晋侯使荀呉来聘　公会晋人郑良霄宋人曹人于澶渊【杜氏注澶渊卫地又近戚田　传卫人侵戚东鄙孙氏愬于晋晋戍茅氏殖绰伐茅氏杀晋戍三百人复愬于晋晋为孙氏故召诸侯将以讨卫也中行穆子来聘召公也六月公会晋赵武宋向戌郑良霄曹人于澶渊取卫懿氏六十以与孙氏　胡氏曰赵武贬称人助孙氏也郑良霄独不贬者案左氏郑伯为卫侯故如晋则知其不助孙氏矣】秋宋公杀其世子痤【传初宋芮司徒生女子共姬纳诸御嬖生佐恶而婉太子痤美而狠寺人惠墙伊戾为太子内师而无宠秋楚客聘于晋过宋太子知之请野享之公使往伊戾请从之至则欿用牲加书徴之而骋告公曰太子将为乱既与楚客盟矣公曰为我子又何求对曰欲速公使视之则信有焉问诸夫人与左师则皆曰固闻之公囚太子太子曰唯佐也能免我召而使请曰日中不来吾知死矣左师闻之聒而与之语过期乃缢而死佐为太子公徐闻其无罪也乃亨伊戾　泰山孙氏曰称君以杀世子甚之也　胡氏传贼世子痤者寺人之谮也而独罪宋公何哉谮言之得行也必有嬖妾配嫡以惑其心又有小人欲结内援者以为之助然后爱恶一移父子夫妇之间不能相保者众矣尸此者其谁乎直称君者春秋正其本之意】晋人执卫甯喜【传晋人执甯喜北宫遗使女齐以先归　公羊传此执有罪何以不得为伯讨不以其罪执之也　刘氏传曷为不以讨贼之辞言之甯喜如晋晋人执之曰尔曷为纳君而伐孙氏也云尔非伯讨也】八月壬午许男甯卒于楚　冬楚子蔡侯陈侯伐郑葬许灵公【传许灵公如楚请伐郑曰师不兴孤不归矣八月卒于楚楚子曰不伐郑何以求诸侯冬十月楚子伐郑郑人将御之子产曰晋楚将平诸侯将和楚王是故昧于一来不如使逞而归乃易成也子展説不御防十二月乙酉入南里堕其城渉于乐氏门于师之梁县门发获九人焉渉于汜而归而后葬许灵公】
　　二十有七年春齐侯使庆封来聘【传齐庆封来聘其车美孟孙谓叔孙曰庆季之车不亦美乎叔孙曰豹闻之服美不称必以恶终美车何为叔孙与庆封食不敬为赋相鼠亦不知也】夏叔孙豹会晋赵武楚屈建蔡公孙归生卫石恶陈孔奂郑良霄许人曹人于宋【奂公羊作瑗　传宋向戌善于赵文子又善于令尹子木欲弭诸侯之兵以为名如晋告赵孟赵孟谋于诸大夫韩宣子曰兵民之残也财用之蠧小国之大菑也将或弭之虽曰不可必将许之弗许楚将许之以召诸侯则我失为盟主矣晋人许之如楚楚亦许之如齐齐人难之陈文子曰晋楚许之我焉得己齐人许之如秦秦亦许之皆告于小国为会于宋五月甲辰晋赵武至于宋壬戌楚公子黒肱先至成言于晋丁卯宋向戌如陈从子木成言于楚子木谓向戌请晋楚之从交相见也庚午向戊复于赵孟赵孟曰晋楚齐秦匹也晋之不能于齐犹楚之不能于秦也楚君若能使秦君辱于敝邑寡君敢不固请于齐壬申左师复言于子木子木使驲谒诸王王曰释齐秦他国请相见也秋七月戊寅左师至庚辰子木至自陈陈孔奂蔡公孙归生曹许之大夫皆至以藩为军晋楚各处其偏　泰山孙氏曰隐桓之际天子失道诸侯擅权宣成之间诸侯僭命大夫专国至宋之会则又甚矣何哉宋之会诸侯日微天下之政中国之事皆大夫专持之也故二十九年城杞三十年会澶渊昭元年会虢诸侯莫有见者此天下之政中国之事皆大夫专持之可知也】卫杀其大夫甯喜卫侯之弟鱄出奔晋【鱄谷梁作专　传卫甯喜专公患之公孙免余请杀之公曰征甯子不及此吾与之言矣事未可知祗成恶名止也对曰臣杀之君勿与知乃与公孙无地公孙臣谋使攻甯氏弗克皆死公曰臣也无罪父子死余矣夏免余复攻甯氏杀甯喜及右宰谷尸诸朝石恶将会宋之盟受命而出欲杀以亡惧不免且曰受命矣乃行子鲜曰逐我者出纳我者死赏罚无章何以沮劝君失其信而国无刑不亦难乎且鱄实使之遂出奔晋公使止之不可及河又使止之止使者而盟于河托于木门不乡卫国而坐终身不仕　高邮孙氏曰喜弑剽而立衎衎反国而复用之既而以其私杀之喜虽有罪而卫侯杀之不以其罪矣昔里克弑奚齐而立夷吾夷吾杀之二君之杀其大夫皆以其私里克甯喜之见杀皆不以其罪故春秋皆曰杀其大夫也　谷梁传专其曰弟何也专有是信者故出奔晋织絇邯郸终身不言卫专之去合乎春秋　刘氏意林卫侯忌小忿以诛有功捐大信以疑至亲使鱄至于去国逃死者无人君之道故也当此之时鱄以全身不离于恶名为智以毋使其兄有诛弟之恶为义以不翘世以自絜为忠以不仕而能矫国之失为廉可谓重己乎是乃君子之所贵也】秋七月辛巳豹及诸侯之大夫盟于宋【传辛巳将盟于宋西门之外楚人衷甲伯州犂曰合诸侯之师以为不信无乃不可乎固请释甲子木曰晋楚无信久矣事利而已苟得志焉焉用有信赵孟患之以告叔向叔向曰匹夫一为不信犹不可若合诸侯之卿以为不信必不防矣夫以信召人而以僭济之必莫之与也安能害我又不及是曰弭兵以召诸侯而称兵以害我吾庸多矣非所患也乃盟晋楚争先晋人曰晋固为诸侯盟主未有先晋者也楚人曰子言晋楚匹也若晋常先是楚弱也且晋楚狎主诸侯之盟也久矣岂专在晋叔向谓赵孟曰诸侯归晋之德只非归其尸盟也子务徳毋争先乃先楚人书先晋晋有信也刘氏传豹何以名一事而再见者卒名也地子宋以宋为主也　胡氏曰此一地也曷为再言宋书之重词之复其中必有大美恶焉宋之盟向戌欲弭诸侯之兵以为名而楚屈建请晋楚之从交相见自是中国诸侯南向而朝楚及申之会蛮荒之君篡弑之贼大合十有一国之众而用齐桓召陵之礼圣人至此哀人伦之灭伤中国之衰而其事自宋之盟始也故会盟同地而再言宋者贬之也　吕氏曰晋楚之从交相见内外之分自此不复辨矣】冬十有二月乙亥朔日有食之
　　二十有八年春无氷　夏卫石恶出奔晋【传卫人讨甯氏之党故石恶出奔晋卫人立其从子圃以守石氏之祀】邾子来朝【传邾悼公来朝时事也】秋八月大雩【传旱也】仲孙羯如晋【传告将为宋之盟故如楚也】冬齐庆封来奔【传二十七年齐崔杼生成及彊而寡娶东郭姜生明东郭姜以孤入曰棠无咎与东郭偃相崔氏崔成有疾而废之而立明成请老于崔崔子许之偃与无咎弗予曰崔宗邑也必在宗主成与彊怒将杀之告庆封庆封告卢蒲嫳卢蒲嫳曰彼君之雠也天或者将弃彼矣崔之薄庆之厚也他日又告庆封曰苟利夫子必去之难吾助女九月庚辰崔成崔彊杀东郭偃棠无咎于崔氏之朝崔子怒而出遂见庆封庆封使卢蒲嫳帅甲以攻崔氏杀成与彊而尽俘其家其妻缢嫳复命于崔子且御而归之至则无归矣乃缢庆封当国二十八年庆封好田而嗜酒与庆舍政则以其内实迁于卢蒲嫳氏易内而饮酒数日国迁朝焉使诸亡人得贼者以告而反之故反卢蒲癸癸臣子之有宠言王何而反之二人皆嬖冬十月庆封田于莱十一月乙亥尝于太公之庙庆舍涖事卢蒲癸自后刺子之王何以戈击之死庆封归遇告乱者丁亥伐西门弗克还伐北门克之入伐内宫弗克反陈于岳请战弗许遂来奔既而齐人来让奔吴吴句余与之来方富于其旧】十有一月公如楚【传为宋之盟故公及宋公陈侯郑伯许男如楚泰山孙氏曰公朝楚者桓文既死夷狄日炽中国日微故公逺朝强夷也】十有二月甲寅天王崩【灵王也】乙未楚子昭卒【康王也　胡氏曰甲寅天王崩乙未楚子昭卒相距四十二日则闰月之验也然不以闰书见丧服之不数闰也　吕氏曰此明闰月之验然不书閠者闰承前月而受其余日故书闰月之日系前月之下史防常体又有定例故不必毎月发传此范甯之説也然杜预以十二月无乙未日误葢预专据左氏説经以二十七年十二月辰在申司歴再失闰二十八年春顿置两闰故此年正月得以无氷为灾而书孔颍达又以为甲寅乙未不得同月是皆不知闰月之日系前月之下史防常体之法也】
　　二十有九年春王正月公在楚【传公在楚楚人使公亲檖夏四月葬楚康王公及陈侯郑伯许男送葬至于西门之外诸侯之大夫皆至于墓公还及方城季武子取卞使公冶问玺书追而与之曰闻守卞者将叛臣帅徒以讨之既得之矣敢告公曰欲之而言叛祗见疏也公问公冶曰吾可以入乎对曰君实有国谁敢违君公欲无入荣成伯赋式微乃归　公羊传何言乎公在楚正月以存君也　胡氏传岁之首月公如他国者有矣此独书公在楚者外为蛮荆所制以俟其葬而不得归内为强臣所逼欲擅其国而不敢入故特书所在以存君也使后世臣子戴天履地视君父之危且困必有天威不违顔咫尺食坐见于羮墙之意而不以顷刻忘也此义一　岂行敢有顾其家与身而不恤国附权臣以图富贵而　其背君者乎　刘氏意林曰有公则无所复存存公则疑于失国在易坤之剥曰龙战于野其血黄夫嫌于无阳而后称阳犹嫌于无君而后称公安可弗察邪】夏五月公至自楚【谷梁传公在楚闵公也公至自楚喜之也致君者殆其往而喜其反此致君之义也】庚午卫侯衎卒阍弑吴子余祭【传吴人伐越获俘焉以为阍使守舟吴子余祭观舟阍以刀弑之　公羊传阍者何门人也刑人也刑人则曷为谓之阍刑人非其人也君子不近刑人近刑人则轻死之道也　谷梁传阍门者也不称名姓阍不得齐于人不称其君阍不得君其君也礼君不使无耻不近刑人不狎敌不迩怨贱人非所贵也贵人非所刑也刑人非所近也举至贱而加之吴子吴子近刑人也阍弑吴子余祭仇之也】仲孙羯会晋荀盈齐高止宋华定卫世叔仪郑公孙叚曹人莒人邾人滕人薛人小邾人城杞【仪公羊作齐左氏无邾人　传晋平公杞出也故治杞六月知悼子合诸侯之大夫以城杞郑子太叔与伯石往子大叔见大叔文子与之语文子曰甚乎其城杞也子大叔曰若之何哉晋国不恤周宗之阙而夏肄是屏其弃诸姬亦可知也己诸姬是弃其谁归之吉也闻之弃同即异是谓离徳诗曰协比其邻婚姻孔云晋不隣矣其谁云之　胡氏传古之建国立家者必亲九族然有父族而后及母族有母族而后及妻族此葛藟之诗所为刺也晋主夏盟令行中国平公不能修文襄之业奨王室而夏肄是屏可谓知本乎平王惟不抚其民而逺屯戍于母家周人怨思而作诗此扬之水所以降为国风也城杞之役亦不待贬絶而可见矣　襄陵许氏曰齐桓城卫而诸侯归心焉者桓公之志公天下也晋平城杞而人疾其役其志私也动又不时能无携乎】晋侯使士鞅来聘【传范献子来聘拜城杞也】杞子来盟【传杞文公来盟书曰子贱之也】吴子使札来聘【传吴公子札来聘通嗣君也　公羊传谒也余祭也夷昧也与季子同母者四季子弱而才兄弟皆爱之同欲立之以为君谒曰季子不受也请无与子而与弟兄弟迭为君而致国乎季子皆曰诺故谒也死余祭也立余祭也死夷昧也立夷昧也死则国宜之季子者也季子使而亡焉僚者长庶也即之季子至而君之尔阖庐曰先君之所以不与子国而与弟者凡为季子故也将从先君之命与则国宜之季子者也如不从先君之命与则我宜立者也僚恶得为君乎于是使专诸刺僚而致国乎季子季子不受曰尔弑吾君吾受尔国是吾与尔为篡也尔杀吾兄吾又杀尔是父子兄弟相杀终身无已也去之延陵终身不入吴国　常山刘氏曰札何以不称公子辞国而生乱者札为之也吴子寿梦有四子季则札也寿梦欲立札札辞而去遏縁先君之志约以次必致国于札夷昧之卒札宜受命以安社稷而徇匹夫之节辞位以逃夷昧之子僚于是代立遏之子光乃弑僚而代之是以吴之乱札实为之也故春秋因札来聘去其公子以示贬焉愚谨案春秋之书季札无以异于秦术楚椒然则圣人不贵让乎曰辞壤之心人皆有之至于义之所当受分之所当处而不得辞虽圣人不敢防小节而以退让为安舜禹之受天下季歴武王之受国皆择乎时中当其可而居之者也季子者其父命之其兄逊之受之则父兄之意慊而国家安荣不受则父兄之命塞而适以长乱君子于此将何处而可哉况身为贵戚古之圣贤未有视社稷之安危若是恝者微子箕子比干之在商反覆诏告自靖自献以求无愧于先王孔子曰殷有三仁焉葢必若是而后心徳始全而吾可以有辞于永世矣季子为其父之所立其兄之所属违父兄之命而徒以洁身而去为高观宗国之危乱僚与光之相残贼若秦人视越人之肥瘠正夫子所谓果哉末之难矣者其复位而待之言曰非我生乱君子殆未之信也刘质矢之传得圣入之防矣】秋九月葬卫献公齐高止出奔北燕【杜氏注高止高厚之子北燕燕国蓟县愚案南燕见桓十二年注北】
　　【燕召公奭之后姬姓之国至此始见于经　传齐公孙虿公孙灶放其大夫高止于北燕乙未出书曰出奔罪高止也高止好以事自为功且专故难及之　襄陵许氏曰案传子尾子雅实放高止而经书出奔君子以为大夫而放于君可也臣放大夫是无君也不可以训故以出奔书也】冬仲孙羯如晋【传孟孝伯如晋报范叔也】
　　三十年春王正月楚子使防罢来聘【罢公羊作颇下同传楚子使防罢来聘通嗣君也　愚案鲁以君朝而楚以大夫聘此齐桓晋文所以行乎列国者故自宋之盟夷夏不辨楚人行霸主之礼于中国非晋平赵武之责而谁责哉】夏四月蔡世子般弑其君固【传蔡景侯为太子般娶于楚通焉太子弑景侯】五月甲午宋灾宋伯姬卒【伯姬上公羊谷梁无宋字　传甲午宋大灾宋伯姬卒待姆也谷梁传取卒之日加之灾上者见以灾卒也其见以灾卒奈何伯姬之舍失火左右曰夫人少辟火乎伯姬曰妇人之义傅母不在宵不下堂左右又曰夫人少辟火乎伯姬曰妇人之义保母不在宵不下堂遂逮乎火而死妇人以贞为行者也伯姬之妇道尽矣详其事贤伯姬也　刘氏意林曰使共姬避火而全生未足以害其贞也然而不以己之可以全其生之故而违天下之常义此安乎性命者乃能之故审乎死生之度辨乎荣辱之境知礼之重重于生辱之甚甚于死伯夷叔齐饿于首阳之下何以过乎诗曰彼己之子舍命不渝　襄陵许氏曰王化始于正家春秋拨乱谨礼以宋共姬为妇道之表故详録焉】天王杀其弟侫夫王子瑕奔晋【侫夫公羊作年夫　传初王儋季卒其子括将见王而叹单公子愆期为灵王御士过诸廷闻其叹而言曰必有此夫入以告王且曰必杀之不戚而愿大视躁而足高心在他矣王曰童子何知及灵王崩儋括欲立王子侫夫侫夫弗知儋括围蒍逐成愆成愆奔平畤五月癸巳尹言多刘毅单蔑甘过巩成杀侫夫括瑕廖奔晋书曰杀其弟侫夫辠在王也谷梁传甚之也　愚案王者之道亲亲而及天下则治有序别嫌疑以明赏罚则政有经周景王初立儋括】
　　【谋乱而免侫夫不知而死所厚者薄本心亡矣所以终欲黜嫡立庶而致子朝之乱也】秋七月叔弓如宋葬宋共姬【谷梁无下宋字　公羊传外夫人不书葬此何以书隐之也其称諡何贤也】郑良霄出奔许自许入于郑郑人杀良霄【传二十九年郑伯有使公孙黒如楚辞曰楚郑方恶而使余往是杀余也伯有曰世行也子晳曰可则往难则已何世之有伯有将强使之子晳怒将伐伯有氏大夫和之十二月己巳郑大夫盟于伯有氏三十年伯有嗜酒为窟室而夜饮酒击钟焉朝至未已朝者曰公焉在其人曰吾公在壑谷皆自朝布路而罢既而朝则又将使子晳如楚归而饮酒庚子子晳以驷氏之甲伐而焚之伯有奔雍梁醒而后知之遂奔许乙巳郑伯及其大夫盟于大宫盟国人于师之梁之外伯有闻郑人之盟己也怒闻子皮之甲不与攻己也喜曰子皮与我矣癸丑晨自墓门之渎入因马师颉介于襄库以伐旧北门驷带率国人以伐之伯有死于羊肆子产襚之枕之股而哭之敛而殡诸伯有之臣在市侧者既而葬诸斗城　谷梁传不言大夫恶之也　刘氏传曷为不言复入位未絶也曷为不言杀其大夫非其大夫也讨贼之辞也　愚谓良霄之出公孙黒葢有罪焉春秋舍公孙黒专伐之罪而罪良霄何也曰嗜酒而不恤政汰侈而好争伯有之所为有丧家亡身之道焉虽微公孙黒其能免于死乎既亡而不自省又入伐君而大乱其国此春秋所以正名以讨贼之辞也春秋于丧国失家者皆不书所逐之人以明其身之有罪使有国有家者兢兢自谨而求所以保身也知所以反身自修之道则奔亡之祸逺矣此春秋之大义也孟子曰爱人不亲反其仁治人不治　其智行有不得者皆反求诸己非深于春秋者其　能知之】冬十月葬蔡景公晋人齐人宋人卫人郑人曹人莒人邾人滕人薛人杞人小邾人会于澶渊宋灾故【澶渊卫地胡氏传春秋大法君弑贼不讨则不书葬况世子之于君父乎蔡景公何以独书葬徧刺天下之诸侯也葬送之礼在春秋时视人情之疏密而为之者也有尝同盟卒而不赴者有虽同姓赴而不会者则以哀死而致禭为轻吊生而归赙为重必矣今蔡世子般弑其君藏在诸侯之防而往会其葬是恩义情礼之笃于世子般不以为贼而讨之也世子弑君是诚为禽兽之不若也而不知讨岂不废人伦灭天理乎故春秋大法君弑贼不讨则不书葬而蔡景公特书葬者圣人深痛其所为遍刺天下之诸侯也　传为宋灾故诸侯之大夫会以谋归宋财冬十月叔孙豹会晋赵武齐公孙虿宋向戌衞北宫佗郑罕虎及小邾之大夫会于澶渊不书鲁大夫讳之也刘氏传会未有言其所为者此言其所为何讥何讥尔晋人与诸侯十二国之大夫会于澶渊凡为宋灾故】
　　【谋之也曰更宋之所丧虽死者不可复生其财复矣非务也何言乎非务会者讲礼正刑一徳纪天下也蔡侯弑其君而不谋宋灾而谋之微矣陈恒弑其君孔子沐浴而朝告于哀公请讨之公曰告夫三子者之三子告不可孔子曰以吾从大夫之后不敢不告也又意林曰天下之事不一也君子虑所逺而小人恤所近夫灾虽诸侯所当救然而一时之变一国之祸也财足以周其乏粟足以济其用则己矣非所以为天下之忧也彼天下之忧者臣弑君一子弑父二如是则伦愆矣虽有粟吾得而食诸故孔子论天下之信则曰宁去食论陈恒之变则曰请讨之其察于道之轻重缓急大小先后也审矣岂以姑息爱人哉　胡氏传叔孙豹晋赵武而下皆诸侯上卿执国之政者也三纲国政之本至于沦絶无父无君禽兽逼人虽得天下弗能一朝居矣昔者伯禹过门不入放龙蛇也周公坐以待旦驱猛兽也今世子弑君与之同羣而不恤有国者不戒于火自亡其财苟共来告吊之可也则合十二国之大夫而谋更其所丧尚为知类也乎蔡之乱犹人有腹心之疾而宋之灾譬诸桐梓鸡犬之亡失也以为未之察也可谓不智苟察之而不谋亦不仁矣是故诸国之大夫贬而称人鲁卿讳而不书又特言禽之所为以垂戒后世其欲人之自别于禽兽之害也可谓深切着明矣　愚谨案父子君臣之变自文元年楚以商臣书此犹蛮荆之事也及是年蔡以中国之臣子为之而鲁会其葬晋合诸侯为会而所恤者宋之火灾而已故于此章三致意焉既变例书蔡景公之葬又人诸侯之大夫而讳鲁卿又特书曰宋灾故而闵天下之日寻乱亾以见深伤之意者为可知矣】
　　三十有一年春王正月　夏六月辛巳公薨于楚宫【传公作楚宫六月辛巳薨于楚宫　杜氏注公适楚好其宫归而作之不居先君之路寝而安所乐失其所也　襄陵许氏曰公还自楚不能増修政徳而反勤民伤财务作楚宫公之志亦荒矣其何振之有又况变夏从夷乱国经常所以为不祥之道也】秋九月癸巳子野卒【传立胡女敬归之子子野次于季氏秋九月癸巳卒毁也立敬归之娣齐归之子公子禂穆叔不欲曰太子死有母弟则立之无则立长年钧择贤义钧则卜古之道也非嫡嗣何必娣之子且是人也居丧而不哀在慼而有嘉容是谓不度不度之人鲜不为患若果立之必为季氏忧武子不听卒立之比及葬三易衰衰祍如故衰于是昭公十九年矣犹有童心君子是以知其不能终也　泰山孙氏曰襄公太子未逾年之君也名未葬也不薨不地降成君也　胡氏传般赤弑而书卒子野过毁亦书卒何以辨乎曰闵公内无所承不书即位则般之弑可知下书夫人姜氏归于齐上书公子遂叔孙得臣如齐则子赤之弑可知与子野异矣　杜氏注不书葬未成君也】己亥仲孙羯卒【传孟孝伯卒】冬十月滕子来会葬癸酉葬我君襄公【传滕成公来会葬癸酉葬襄公　襄陵许氏曰子大叔曰先王之制诸侯之丧士吊大夫送葬滕子会葬非礼也】十有一月莒人弑其君密州【传莒犂比公生去疾及展舆既立展舆又废之犁比公虐国人患之十一月展舆因国人以攻莒子弑之乃立去疾奔齐齐出也展舆吴出也　陆氏辩疑曰据传则展舆弑其父不当不书恐传是展舆因国人之攻莒子弑之乃立误以之为以字】




　　春秋集注卷八
&lt;经部,春秋类,张氏春秋集注&gt;
　　钦定四库全书
　　春秋集注卷九
　　宋　张洽　撰
　　昭公【名禂襄公之子齐归所生諡法威仪恭明曰昭】
　　元年春王正月公即位【胡氏传子野有命立昭公故穆叔虽不欲而不能止也】叔孙豹会晋赵武楚公子围齐国弱宋向戌卫齐恶陈公子招蔡公孙归生郑罕虎许人曹人于虢【公羊弱作酌齐恶作石恶罕虎作轩虎后及罕达同虢公羊作漷谷梁作郭　传会于虢寻宋之盟也楚令尹围请用牲读旧书加于牲上而已晋人许之三月甲辰盟楚公子围设服离卫刘氏传此陈侯之弟招也何以不称弟诸侯之尊弟兄不得以属通也诸侯之尊则弟兄曷为不得以属通诸侯非始封之君臣诸父昆弟其在朝廷爵以德齿以官体异姓也族人不得以其戚戚君尊尊也　谨案会虢寻宋之盟而春秋不书者当是时公子围恐晋之狎主盟约于是请读旧书加于牲上而不复歃春秋正内外之分以宋之盟楚欲争先而晋不与较今虢之役又以请读书加牲上则是以蛮荆而争胜也内外之分不可乱也故二役皆先赵武焉】三月取郓【传季武子伐莒取郓莒人告于防楚告于晋曰寻盟未退而鲁伐莒渎齐盟请戮其使乐桓子相赵文子欲求货于叔孙而为之请使请带焉弗与梁其踁曰货以藩身子何爱焉叔孙曰诸侯之防卫社稷也我以货免鲁必受师是祸之也何卫之为虽怨季孙鲁国何罪叔出季处有自来矣吾又谁怨然鲋也贿弗与不已召使者裂裳帛而与之曰带其褊矣赵孟闻之乃请诸楚曰鲁虽有罪其执事不辟难子若免之以劝左右可也封疆之削何国蔑有主齐盟者谁能辩焉莒鲁争郓为日久矣苟无大害于其社稷可无亢也固请诸楚楚人许之乃免叔孙　程子曰乘莒之乱而取之故隠辟其辞　胡氏曰不曰伐莒取郓为内讳也】夏秦伯之弟鍼出奔晋【传秦后子有宠于桓如二君于景其母曰弗去惧选癸卯鍼适晋其车千乘书曰秦伯之弟鍼出奔晋罪秦伯也　公羊传秦无大夫此何以书仕诸晋也曷为仕诸晋有千乘之国而不能容其母弟故君子谓之出奔也　谷梁传诸侯之尊弟兄不得以属通其弟云者亲之也亲而奔之恶也　胡氏传夫后子出奔其父祸之而罪秦伯何也春秋以均爱望人父而以能友责人兄父母有爱妾犹终身敬之不衰况兄弟乎兄弟翕而后父母顺矣故不曰公子而特称秦伯之弟云】六月丁巳邾子华卒晋荀吴帅师败狄于大卤【公羊谷梁作大原杜氏注大卤大原晋阳县公羊疏云案古文及彼处人皆谓之大卤而今经及师读皆谓之大原説文西方谓之卤易曰兊为刚卤西方之泽也春秋大原为大卤亦西方也　传晋中行穆子败无终及羣狄于大原崇卒也将战魏舒曰彼徒我车所遇又阨以什共车必克困诸阨又克请皆卒自我始乃毁车以为行五乘为三伍荀呉之嬖人不肯即卒斩以徇为五陈以相离两于前伍于后专为右角参为左角偏为前拒以诱之狄人笑之未陈而薄之大败之　胡氏传诗薄伐玁狁至于太原而诗人羙之者谓不穷追逺讨及封境而止也然则太原在禹服之内而狄人来侵攘斥宜矣其过在毁车崇卒以诈诱狄人而败之非王者之师耳使后世车战法亡崇尚歩卒以诈变相高日趋苟简皆此等啓之矣书败狄讥之也】秋莒去疾自齐入于莒莒展舆出奔吴【公羊谷梁无舆字陆徳明注左传云一本无舆字　传莒展舆立而夺羣公子秩公子召去疾于齐秋公子鉏纳去疾展舆奔吴　程氏传去疾假齐之力以入莒讨展舆之罪正也故称莒遂自立无所禀命故不称公子自以为公子可立也展舆为弑君者所立而以国氏者罪诸侯也虢之防虽国乱未与然诸侯与其立矣故欲执叔孙也称莒展舆见诸侯之与其立也】叔弓帅师疆郓田【传因莒乱也杜氏注春取郓今正其封疆　赵氏曰凡疆田而书帅师皆有难也　刘氏传何以书讥何讥尔以乱为利也】葬邾悼公　冬十有一月己酉楚子麇卒【麇公谷作卷　传冬楚公子围将聘于郑伍举为介未出竟闻王有疾而还伍举遂聘十一月己酉公子围至入问王疾缢而弑之遂杀其二子幕及平夏葬王于郏谓之郏敖使赴于郑伍举问应为后之辞焉对曰寡大夫围伍举更之曰共王之子围为长　胡氏传公子围弑郏敖而以疾赴诸侯曷为因而不革乎曰围弑君以立中国力所不加而莫能致讨则亦已矣大合诸侯于申与会者凡十有三国其臣举六王二公之事其君用齐桓召陵之礼宋向戌郑子产诸侯之良也而皆有献焉不亦伤乎若革其伪赴而正以弑君将恐天下后世以弑君之贼非独不必致讨又可从之以主盟会而无恶矣圣人至此闵中国之衰微而不振惧人欲之横流而莫遏是故察微显权轻重因诸侯之策书而不正其篡弑之罪所以扶中国存天理也　谨案隠公弑而书薨为鲁讳也楚麇弑而书卒为中国讳也郑僖齐悼弑而书卒为贤者讳也考是三者足以见圣人微显志晦之法矣】楚公子比出奔晋【传公子围弑楚子右尹子干出奔晋宫廏尹子晳出奔郑】
　　二年春晋侯使韩起来聘【传晋侯使韩宣子来聘且告为政而来见礼也观书于太史氏见易象与鲁春秋曰周礼尽在鲁矣吾乃今知周公之德与周之所以王也】夏叔弓如晋【传报宣子也】秋郑杀其大夫公孙黑【传元年郑徐吾犯之妹美公孙楚聘之矣公孙黒又使强委禽焉犯惧告子产子产曰是国无政非子之患唯所欲与适子南氏子晳怒既而櫜甲以见子南欲杀之而取其妻子南知之执戈逐之及冲击之以戈子晳伤而归告大夫曰我好见之不知其有异志也故伤大夫皆谋之子产曰直钧幼贱有罪罪在楚也乃执子南放之于吴六月丁巳郑伯及其大夫盟于公孙段氏罕虎公孙侨公孙段印段游吉驷带私盟于闺门之外实薰隧公孙黒强与于盟使太史书其名且曰七子子产弗讨二年秋郑公孙黒将作乱欲去游氏而代其位伤疾作而不果驷氏与诸大夫欲杀之子产在鄙闻之惧弗及乘遽而至使吏数之曰伯有之乱以大国之事而未尔讨也尔有乱心无厌国不女堪专伐伯有而罪一也昆弟争室而罪二也薰隧之盟女矫君位而罪三也有死罪三何以堪之不速死大刑将至再拜稽首辞曰死在朝夕母助天为虐子产曰人谁不死凶人不终命也不速死司冦将至七月壬寅缢尸诸周氏之衢加木焉刘氏传称国以杀大夫者罪累上也黒有罪其以累上言何恶郑伯也何恶乎郑伯言不能讨有罪以放乎】
　　【乱也其放乎乱奈何公孙黒伐良霄而逐之君弗诛也以为大夫又与公孙楚争娶徐吾氏徐吾氏归于楚君放楚也而盟诸大夫黒于是自以为卿又将为乱疾作而卧子产使吏数诸其家则幸而胜之尔】冬公如晋至河乃复【传晋少姜卒公如晋及河晋侯使士文伯来辞曰非伉俪也请君无辱公还季孙宿遂致服焉　泰山孙氏曰公如晋至河乃复者六唯二十三年书有疾明有疾而反余皆讥公数如晋见距不能以礼自重大取困辱也　常山刘氏曰凡人君动止有度岂可非礼而行无故而复哉葢进退皆非礼义也】季孙宿如晋【谷梁传公如晋而不得入季孙宿如晋而得入恶季孙宿也　泰山孙氏曰公如晋而距之季孙宿如晋而纳之是昭公季孙宿之不若也此晋侯之恶亦可见矣　胡氏传书公如晋至河乃复季孙宿如晋而昭公失国之因季氏逐君之渐晋人下比之迹不待贬絶而皆见矣】
　　三年春王正月丁未滕子原卒【公羊原作泉】夏叔弓如滕五月葬滕成公【传叔弓如滕葬成公　襄陵许氏曰以吾之大夫往报成公之会襄葬也春秋卒葬诸侯有小大之体有襃贬之义有盛衰之变有施报之情无非教也】秋小邾子来朝【传小邾穆公来朝季武子欲卑之穆叔曰不可曹滕二邾实不忘我好敬以逆之犹惧其贰又卑一睦焉逆羣好也其如旧而加敬焉季孙从之】八月大雩【传旱也】冬大雨雹【张氏正蒙曰雹戾气也此中国不振而夷狄防诸侯之兆也】北燕伯款出奔齐【传燕简公多嬖宠欲去诸大夫而立其宠人冬燕大夫比以杀公之外嬖公惧奔齐书曰北燕伯款出奔齐罪之也　胡氏传君踓不君臣不可以不臣燕伯欲去诸大夫固不君矣而大夫相与比以杀其外嬖是威胁其主而出之也与鬻拳之兵諌无异而独罪燕伯何哉大夫国君之陪贰以公心选之而不可私也以诚意委之而不可疑也以隆礼待之而不可轻也以直追驭之而不可辱也否则是忽其陪贰以自危矣晋厉公杀三郤立胥童而弑于匠丽氏汉隠帝杀杨史立郭允明而弑于赵村卫献公蔑冢卿而信其左右亦奔夷仪故人主不尊陪贰而与贱臣图柄臣者事成则失身而见弑事不成则失国而出奔此有国之大戒也春秋凡见逐于臣者皆以自奔为文正其本之意】四年春王正月大雨雹【公谷雹作雪范氏注云或作雹胡氏传雹者隂胁阳臣侵君之象当是时季孙宿袭位世卿将毁中军专执兵权以弱公室故数月之间再有大变申丰者季氏之孚也不肯端言其事故暴扬于朝归咎藏氷之失夫山谷之氷藏之也周用之也徧亦古者本末备举燮调之一事尔谓能使四时无愆伏凄苦之变雷出不震无菑霜雹则亦诬矣意者昭公遇灾而惧以礼为国行其政令无失其民雹之灾也庶可御也不然虽得藏兵之道合于豳风七月之诗其将能乎】夏楚子蔡侯陈侯郑伯许男徐子滕子顿子胡子沈子小邾子宋世子佐淮夷防于申【胡杜氏曰汝隂县西北有胡城淮夷孔安国曰淮浦之夷也后汉志下邳国有淮浦县申姜姓之国杜氏曰在南阳宛县　传正月楚子使椒举如晋求诸侯晋侯欲勿许司马侯曰晋楚唯天所相不可与争君其许之乃许楚使楚子问于子产曰晋其许我诸侯乎对曰许君晋君少安不在诸侯其大夫多求莫匡其君在宋之盟又曰如一若不许君将安用之夏诸侯如楚鲁卫曹邾不防郑伯先待于申六月丙午楚子合诸侯于申椒举言于楚子曰夏啓有钧台之享商汤有景亳之命周武有孟津之誓成有岐阳之搜康有酆宫之朝穆有涂山之防齐桓有召陵之师晋文有践土之盟君其何用宋向戌郑公孙侨在诸侯之良也君其选焉王曰吾用齐桓王使问礼于左师与子产左师曰小国习之大国用之敢不荐闻献公合诸侯之礼六子产曰小国共职敢不荐守献伯子男防公之礼六楚子示诸侯侈椒举曰夫六王二公之事皆所以示诸侯礼也今君以汰无乃不济乎王弗听　何氏曰不殊准夷者楚子主会故君子不殊其类　程氏传晋平不在诸侯楚于是强为霸者之事　胡氏传申之会楚子为主而不殊准夷是在会之诸侯皆狄也其意也何楚防弑麇以立而求诸侯于晋晋人许之中国従之执徐子围朱方迁赖于鄢城竟莫校畏其强盛则曰晋楚惟天所相灭陈不能救则曰陈亡而楚克有之天道也灭蔡而又不能救则曰天将弃蔡以壅楚盈而降之罚也至使穷凶极恶师溃于訾梁身窜于棘里而缢于申亥氏人不致讨而天自讨之是责命于天以人事为无益而弗为也而可乎弑君之贼在春秋时有臣子讨之则卫人杀州吁是也有四邻讨之则蔡人杀陈佗是也臣子不能讨之于内四隣不能讨之于外有与之防以定其国则齐侯及鲁宣公防于平州是也有受其赂以免于讨则晋侯及诸国会于扈是也然至此极矣则未有不以为贼而又推为盟主相与朝事之以听顺其所为而不敢忤者也故申之防不殊淮夷者以在防诸侯皆为荆楚之属皆王法所当斥而不使楚执夏监之意也　愚谨案春秋不书楚子防之弑君者为防于申而中国诸侯皆宗之故用鲁君见弑之法而楚子麇书卒为中国讳也然淮夷不殊防以见其类之同则在防诸侯之胥变于夷亦不可掩矣志而晦微而显婉而成章其斯之谓欤】楚人执徐子【传徐子吴出也以为贰焉故执诸申】秋七月楚子蔡侯陈侯许男顿子胡子沈子淮夷伐吴【传秋七月楚子以诸侯伐吴宋太子郑伯先归宋华费遂郑大夫从】执齐庆封杀之【传使屈申围朱方八月甲申克之执齐庆封而尽灭其族将戮庆封椒举曰臣闻无瑕者可以戮人庆封唯逆命是以在此其肯从于戮乎播于诸侯焉用之王弗听负之斧钺以徇于诸侯使言曰无或如齐庆封弑其君弱其孤以盟其大夫庆封曰无或如楚共王之庶子围弑其君兄之子麇而代之以盟诸侯王使速杀之　谷梁传庆封其以齐氏何也为齐讨也庆封弑其君而不以弑君之罪罪之者庆封不为灵王服也不与楚讨也春秋之义用贵治贱用贤治不肖不以乱治乱也孔子曰怀恶而讨虽死不服其斯之谓与愚案春秋书杀他国大夫之法有二凡有罪而当诛者书曰某人杀某若楚人杀陈夏征舒是也无罪而不服者书执而杀之若执蔡世子有以归用之楚人执行人于征师杀之是也庆封有与弑其君之罪楚子杀之宜也不曰杀齐庆封而曰执齐庆封杀之者楚灵有诸己而非诸人是以庆封不服而春秋亦不得纯以讨贼之法书之也】遂灭赖【赖公羊谷梁作厉　赖国今蔡州襃信县有赖亭　传遂以诸侯灭赖迁赖于鄢楚子欲迁许于赖使鬬韦龟及公子弃疾城之而还申无宇曰楚祸之首将在此矣召诸侯而来伐国而克城竟莫校王心不违民其居乎民之不处其谁堪之不堪王命乃祸乱也　襄陵许氏曰恶其因义而为利以恶终也】九月取鄫【传莒乱着丘公立而不橅鄫鄫叛而来　孙氏曰案襄六年苢人灭鄫此言取鄫者葢莒灭鄫以为附庸今鲁取之】冬十有二月乙卯叔孙豹卒【传初穆子去叔孙氏及庚宗遇妇人使私为食而宿焉问其行告之故哭而送之适齐娶于国氏生孟丙仲壬及宣伯奔齐鲁人召之归既立所宿庚宗之妇人献以雉问其姓对曰余子长矣能奉雉而从我矣召而见之名之曰牛遂使为竖有宠长使为政叔孙田于丘莸遂遇疾焉竖牛欲乱其室杀孟逐仲疾急命召仲牛许而不召杜泄见告之饥渴授之戈对曰求之而至又何去焉竖牛曰夫子疾病不欲见人使寘馈于个而退牛弗进则置虚命彻十二月癸丑叔孙不食乙卯卒牛立昭子而相之五年仲至自齐竖牛攻之死昭子即位朝其家众曰竖牛杀嫡立庶必速杀之竖牛惧奔齐孟仲之子杀诸塞关之外】五年春王正月舍中军【传季孙谋去中军竖牛曰夫子固欲去之正月舍中军卑公室也毁中军于施氏成诸臧氏初作三军三分公室而各有其一季氏尽征之叔孙氏臣其子弟孟氏取其半焉及其舍之也四分公室季氏择二二子各一皆尽征之而贡于公以书使杜泄告于叔孙之殡曰子固欲毁中军既毁之矣故告杜泄曰夫子唯不欲毁也故盟诸僖闳诅诸五父之衢受其书而投之帅士而哭之　正义曰初作三军季氏尽征之并不入公室也叔孙氏臣其子弟以一家之内有父子兄弟四品以父兄之税入公子弟之税入己大率半属公半入己孟氏则于子弟中取其半或取子或取弟大率三分归公一分入己十二分其国民三家得七公得五国民不尽属公公室已卑矣今舍中军四分公室三家自取其税而各贡于公公室弥卑矣初云作三军今不云舍三军者初作时旧有二军今更増一军人数不足故各毁其乘足成三军今此则唯舍中军之众属上下二军季氏因叔孙家祸退之使同孟孙独取其半为专已甚又择取善者是专之极故传言择二以见之　胡氏传三军作舍皆自三家公不与焉公室益卑而鲁国之兵权悉归于季氏矣兵权有国之司命三纲军政之本原书其作舍而公孙于齐薨于干侯定公无正必至之理也书曰舍中军微辞以着其罪　愚谓季孙自承行父为政即城费以保障私家为窃兵权之计自作三军之初叔孙豹已知其必改而以盟诅要之今叔孙豹死才未期年而改更前制蔑公室以归私家利昭公之犹有童心而叔孙既卒鲁遂无人春秋舍中军之书殆着坚氷之已成也】楚杀其大夫屈申【传楚子以屈申为贰于呉乃杀之以屈生为莫敖　刘氏传称国以杀大夫者罪累上也屈申之累上奈何楚人仇吴而疑屈申谓屈申贰于吴也而杀之然则屈申之罪何屈申之为人臣也君弑则不能讨国乱则不能去北面而事冦讐足以杀其身而已矣】公如晋【传公如晋自郊劳至于赠贿无失礼晋侯谓女叔齐曰鲁侯不亦善于礼乎对曰是仪也不可谓礼礼所以守其国行其政令无失其民者也今政令在家不能取也有子家羁弗能用也奸大国之盟陵虐小国利人之难不知其私公室四分民食于他思莫在公不图其终为国君难将及身不恤其所礼之本末将于此乎在而屑屑焉习仪以亟言善于礼不亦逺乎】夏莒牟夷以牟娄及防兹来奔【防兹杜氏注城阳平昌县西南有防亭姑幕县东北有兹亭地谱密州安丘县有平昌故城莒县有姑幕故城　传莒牟夷以牟娄及防兹来奔牟夷非卿而书尊地也　范氏曰窃地之罪重故不得不録其人　胡氏传邾莒之大夫名姓不登于史策微也牟夷莒大夫曷为以姓氏通重地也以地叛虽贱必书地以名其人终为不义弗可灭矣其书来奔是接我以利而我入其利两讥之也为国以义不以利如以利则上下交征而国危矣为己以义不以利如以利则患得患失亦无所不至矣春秋于三叛人虽贱必书其名以惩不义惧淫人为后戒也　襄陵许氏曰卿防楚方盟而伐莒取郓公如晋未返而受莒牟娄及防兹恶季氏之专也】秋七月公至自晋【传莒人愬于晋晋侯欲止公范献子曰不可人朝两执之诱也讨不以师而诱以成之惰也为盟主而犯此二者无乃不可乎请归之间而以师讨焉乃归公秋七月公至自晋】戊辰叔弓帅师败莒师于蚡泉【蚡公羊作濆谷梁作贲　蚡泉杜氏曰鲁地地谱鲁东境之地　传莒人来讨不设备戊辰叔弓败诸蚡泉莒未陈也　愚案晋人方欲止公而叔弓受牟夷败莒人大夫之专不顾霸讨君辱比书而罪大夫之专可见矣】秦伯卒【传秦后子复归于秦景公卒故也】冬楚子蔡侯陈侯许男顿子沈子徐人越人伐吴【越始见经姒姓夏后少康之庶子封于越其先也杜氏淫越国防稽山隂县　传四年冬吴伐楚入棘栎麻以报朱方之役五年冬十月楚子以诸侯及东夷伐吴以报棘栎麻之役防射以繁扬之师会于夏汭越大夫常寿过帅师防楚子于琐闻吴师出防啓彊帅师从之遽不设备吴人败诸鹊岸楚子以驲至于罗汭吴子使其弟蹶由犒师楚人执之楚师济罗汭沈尹赤防楚子次于莱山防射帅繁扬之师先入南怀楚师从之及汝清吴不可入楚子遂观兵于坻箕之山是行也吴早设备楚无功而还以蹶由归楚子惧呉使沈尹射待命于巢防啓彊待命于雩娄　胡氏传越始见经而与徐皆得称人何也吴以朱方处齐庆封而富于其旧崇恶也楚围朱方执齐庆封杀之讨罪也吴不顾义入棘栎麻以报朱方之役狄道也楚于是以诸侯伐吴则比吴为善而师亦有名其从之者进而称人可也或者以辞为主而谓不可云沈子徐越伐异故特称人误矣以不可为文辞而进人于越一字襃贬义安在乎】
　　六年春王正月杞伯益姑卒【传杞文公卒吊如同盟礼也　杜氏注鲁怨杞因晋取其田不废丧纪故礼之】葬秦景公　夏季孙宿如晋【传拜莒田也】葬杞文公　宋华合比出奔卫【传宋寺人栁有宠太子佐恶之华合比曰我杀之栁闻之乃坎用牲埋书而告公曰合比将纳亡人之族既盟于北郭矣公使视之有焉遂逐华合比合比奔卫　襄陵许氏曰经书宋公杀其世子痤宋华合比出奔卫皆着寺人谗慝败国以为世戒而秦汉以来庸君衰季溺心嬖习逺去忠良乱亡相属若出一轨春秋恶可一日而不开明哉　胡氏传宋公宠信阍寺杀世适痤而父子之恩絶逐华合比而君臣之义睽刑人之能败国亡家亦可畏矣犹有任赵高以亡秦信恭显十常侍以亡汉宠王守澄田令孜以亡唐而不知鉴覆车之辙者不亦悲夫凡此类直书而义自见矣】秋九月大雩【旱也】　楚防罢帅师伐吴【传徐仪楚聘于楚楚子执之逃归惧其叛也使防泄伐徐吴人救之令尹子荡帅师伐吴师于豫章而次于干谿吴人败其师于房钟获宫廏尹弃疾子荡归罪于防泄而杀之　襄陵许氏曰败楚师者非防泄也而泄伏其诛故书防罢伐吴以正之楚再不竞于吴乃移兵锋有事陈蔡至复伐徐而国乱矣吴葢自是休兵息民国始寖强】冬叔弓如楚【传叔弓如楚聘且吊败也　愚案楚与吴仇敌之国而昭公素婚呉而逺楚故申之防鲁不与焉今楚复伐吴而其恶益逺昭公非能以中国自尊而逺凶暴者今始通好于楚葢不待防啓彊之召已服楚而将朝之矣】齐侯伐北燕【传十一月齐侯如晋请伐北燕也晋侯许之十二月齐侯遂伐北燕将纳简公晏子曰不入燕有君矣民不贰吾君贿左右谄谀作大事不以信未尝可也七年正月癸巳齐侯次于虢燕人行成曰敝邑知罪敢不听命先君之敝器请以谢罪二月戊午盟于濡上燕人归燕姬赂以瑶罋玉椟斚耳不克而还】
　　七年春王正月暨齐平【谷梁传平者成也曁犹暨暨也暨者不得已也案礼记曰戎容暨暨注云果毅貌详此即知鲁与齐平书暨之意犹暨暨者若鲁以果毅之气迫而得其平也　襄陵许氏曰襄公之世齐数伐鲁至齐景公一使庆封来聘而不书鲁报至是暨齐平　刘氏意林曰齐大鲁小鲁为齐弱久矣然而能暨齐以平者介于楚也夫不自计德之厚薄势之利害而借人之威以慿诸侯是以逺者不服近者不亲此最得失之机也崇蛮荆侮中国昭公之弃其国死于外诸侯莫之救也从此生矣】三月公如楚【传楚子成章华之台愿与诸侯落之太宰防啓彊曰臣能得鲁侯防啓彊来召公辞曰昔先君成公命我先大夫婴齐曰吾不忘先君之好将使衡父照临楚国婴齐受命于蜀我先君共王引领北望日月以冀传序相授于今四王矣嘉惠未至唯襄公之辱临我丧今君若步玉趾辱见寡君宠灵楚国以信蜀之役是寡君既受贶矣何蜀之敢望君若不来使臣请问行明寡君将承质币而见于蜀以请先君之贶三月公如楚】叔孙婼如齐涖盟【婼公羊作舍后同涖公羊谷梁作莅谷梁传莅位也内之前定之辞谓之莅外之前定之辞谓之来　襄陵许氏曰始暨齐平故盟以结好】夏四月甲辰朔日有食之　秋八月戊辰卫侯恶卒　九月公至自楚　冬十有一月癸未季孙宿卒　十有二月癸亥葬卫襄公八年春陈侯之弟招杀陈世子偃师夏四月辛丑陈侯溺卒【传陈哀公元妃郑姬生悼太子偃师二妃生公子留下妃生公子胜二妃嬖留有宠属诸司徒招与公子过哀公有癈疾三月甲申公子招公子过杀悼太子偃师而立公子留夏四月辛亥哀公缢　泰山孙氏曰其曰陈侯之弟招杀陈世子偃师亲之者所以甚招之恶也招以叔父之亲不顾宗社之重殒冢嗣以立庶孽致楚灭陈招之由也　胡氏传此公子招特以弟称者着招慿宠稔恶而陈侯失亲亲之道也招固有罪矣陈侯信爱其弟何以为失亲亲乎尊贤者亲亲之本不能择亲之贤者厚加尊宠以表公族而徇其私爱施于不令之人以至亡国败家岂不失亲亲之道乎其曰陈侯之弟招杀陈世子偃师交贬之也　襄陵许氏曰陈哀宠其世子资以强辅而济之权以轧太子使之失职至于乱作躬受其祸惟其防爱法不胜私也悲夫】叔弓如晋【传晋侯筑虒祁之宫叔弓如晋贺虒祁也游吉相郑伯以如晋亦贺虒祁也史赵见子太叔曰甚哉其相蒙也可吊也而又贺之　襄陵许氏曰财费广侈则国贫力役烦劳则民敝缔构雕琢轮奂之功盛则恭俭纯茂之德衰矣此之谓可吊者也而诸侯贺之是以人君得意海内则安于乱亡而不自知葢谀之者众也志叔弓如晋是已当楚之隆势专诸夏而晋弗虑图惟宫室之崇以为安荣平公其可谓志卑矣】楚人执陈行人干征师杀之陈公子留出奔郑【传干征师赴于楚且告有立君公子胜愬之于楚楚人执而杀之公子留奔郑书曰楚人执陈行人干征师杀之罪不在行人也刘氏传称人以执者非伯讨也此其为非伯讨奈何楚人恶公子招而杀干征师非其罪也古者兵交使在其间可也　苏氏曰楚将讨陈故留出奔留既为君矣不曰陈留而曰公子留何也留立于招耳未成为君也】秋搜于红【红杜氏注鲁地沛国萧县西有红亭逺疑刘氏传搜春事也秋兴之非正也搜有常地矣于红亦非正也然则曷为不言公公不得与于搜尔公曷为不得与于搜三家者专鲁而分之政令出焉公民食焉尔又意林曰红之搜吾见其反天时矣易地理矣悖人伦矣】陈人杀其大夫公子过【传陈公子招归罪于公子过而杀之】大雩　冬十月壬午楚师灭陈执陈公子招放之于越杀陈孔奂【传九月楚公子弃疾帅师奉孙吴围陈宋戴恶防之冬十一月壬午灭陈　谷梁传恶楚子也　杜氏注招复称公子兄己卒　泰山孙氏曰招杀世子之贼也楚子执而放之陈孔奂无罪之人也楚子杀之吁楚灵暴虐无道灭人之国又为淫刑也如此　今案杜氏注云奂招之党他无所见葢杜氏意料之辞尔然自宋之盟见于经执陈国之政久矣视君之乱从君于昏而无所正救葢不能为有无者也虽有罪必不加于招矣録楚之放招而杀奂以见楚子灭人之国而私意放杀其臣初不问其罪之轻重谷梁子所谓恶楚者得其防矣】葬陈哀公【谷梁传不与楚灭闵之也　泰山孙氏曰十月壬午楚师灭陈葬陈哀公如不灭之辞者楚子葬之也不言楚子葬之者不与楚子灭陈葬哀公故以陈人自葬为文所以存陈也】
　　九年春叔弓防楚子于陈【传叔弓宋华亥郑游吉卫赵黡会楚子于陈　襄陵许氏曰楚既灭陈威震诸夏是以无所号召而诸国之大夫会之】许迁于夷【传二月庚申楚公子弃疾迁许于夷实城父取州来淮北之田以益之　杜氏注许畏郑欲迁故以自迁为文】夏四月陈灾【灾公羊谷梁并作火　公羊传陈已灭矣其言陈火何存陈也曰存陈悕矣灭人之国执人之罪人杀人之贼葬人之君若是则存陈悕矣　胡氏传凡外灾告则书今楚已灭陈夷于属县使穿封戌为公矣必不使告于诸侯言亡国之有天灾也何以书于鲁国之策乎当是时叔弓与楚子会于陈则目击其事矣虽彼不来告此不往吊叔弓使毕而归语陈故也鲁史遂书之耳如叔鞅至自京师言王室乱春秋承其言遂书于策仲尼作经存而弗革者葢兴灭国继絶世以尧舜三代公天下之心为心异于孤秦罢侯置守欲私一人以自奉者所以归民心合天德也公羊谷梁以为存陈得其防矣】秋仲孙貜如齐【传孟僖子如齐殷聘礼也杜氏注自叔老聘齐至今二十年礼意久旷今修盛聘以无忘旧好故曰礼】冬筑郎囿【传筑郎囿】
　　【季平子欲其速成也叔孙昭子曰诗曰经始勿亟庶民子来焉用速成其以勦民也无囿犹可无民其可乎襄陵许氏曰公内制于强臣外轻于大国乱亡危辱兆矣是之弗虑而筑郎囿不时孰甚焉搜田筑囿知公之志日以荒也　愚案以左传观之有以见季孙意如逢其君以耳目之娱而日窃其权昭公安之而不悟也人君于此可不戒哉】
　　十年春王正月　夏齐栾施来奔【齐公羊作晋非也传齐惠栾高氏皆耆酒信内多怨彊于陈鲍氏而恶之夏有告陈桓子曰子旗子良将攻陈鲍亦告鲍氏桓子授甲而如鲍氏遭子良醉而骋遂见文子则亦授甲矣使视二子则皆将饮酒桓子曰彼虽不信闻我授甲则必逐我及其饮酒也先伐诸陈鲍方睦遂伐栾高氏子良曰先得公陈鲍焉往遂伐虎门公卜使王黒以灵姑銔率吉请断三尺焉而用之五月庚辰战于稷栾高败又败诸庄国人追之又败诸鹿门栾施高彊来奔】秋七月季孙意如叔弓仲孙貜帅师伐莒【意如公羊作隠如后同传季平子伐莒取郠献俘始用人于亳社臧武仲在齐闻之曰周公其不飨鲁祭乎杜氏注取郠不书公见讨于平丘故讳之　胡氏传前已舍中军矣曷为犹以三卿并将乎季氏毁中军四分公室择其二二家各有其一至是季孙身为主将二子各率一军为之副则三军固在其曰舍之者特欲中分鲁国之众为己私耳以为复古则误矣襄公以来既作三军地皆三家之土民皆三家之兵每一军出各将其所属而公室无与焉是知虽舍中军而三卿并将旧额固存矣】戊子晋侯彪卒【传晋平公卒郑伯如晋及河晋人辞之游吉遂如晋】九月叔孙婼如晋葬晋平公【传九月叔孙婼齐国弱宋华定卫北宫喜郑罕虎许人曹人莒人邾人滕人薛人杞人小邾人如晋葬平公也】十有二月甲子宋公成卒【杜氏注无冬阙文　成公羊作戌】
　　十有一年春王二月叔弓如宋葬宋平公【二月公羊作正月】夏四月丁巳楚子防诱蔡侯般杀之于申楚公子弃疾帅师围蔡【传楚子在申召蔡灵侯灵侯将往蔡大夫曰王贪而无信唯蔡于憾今币重而言甘诱我也不如无往蔡侯不可三月丙申楚子伏甲而飨蔡侯于申醉而执之夏四月丁巳杀之刑其士七十人公子弃疾帅师围蔡韩宣子问于叔向曰楚其克乎对曰克哉蔡侯获罪于其君而不能其民天将假手于楚以毙之何故不克然肸闻之不信以幸不可再也楚王奉孙吴以讨于陈曰将定而国陈人听命而遂县之今又诱蔡而杀其君以围其国虽幸而克必受其咎弗能久矣　公羊传楚子防何以名絶曷为絶之为其诱讨也此讨贼也虽诱之则曷为絶之怀恶而讨不义君子不予也陆淳曰蔡侯之罪自不容诛楚子之恶亦已甚矣故圣人名之言其非人君也　胡氏传般弑君父诸侯与通防盟十有三年矣是共防其为乱贼而莫觉也楚子若以大义奉辞讨罪残身潴宫谋于蔡众置君而去虽古之征暴乱不越是矣今防本心欲图其国又挟欺毁信重币甘言诈诱执杀肆行无道贪得一时流毒于后弃疾以是杀戎蛮商鞅以是绐魏将秦人以是劫怀王倾危成俗天下大乱刘项之际死者十九圣人深恶楚防而名之其虑逺矣后世诛讨乱臣者或畏其强或幸其弱不以大义兴师至用谲谋诈力徼幸胜之若事之捷反侧皆惧苟其不捷适足长乱如代宗之图思明宪宗之绐王弁昧于春秋垂戒之防矣】五月甲申夫人归氏薨【杜氏注昭公母胡女归姓】大搜于比蒲【比蒲地谱云是鲁南鄙之地　刘氏传此何以书讥何讥尔夫人归氏薨大搜于比蒲非礼也　胡氏传大搜越礼也君有重丧国不废搜不忌君也三纲军政之本君执此以驭其下臣执此以事其上政之大本于是乎在君有三年之慼而国不废一日之搜则无本矣】仲孙貜会邾子盟于祲祥【祲祥地阙公羊作侵羊　传齐归薨大搜于比蒲非礼也孟僖子防邾子盟于祲祥修好礼也】秋季孙意如会晋韩起齐国弱宋华亥卫北宫佗郑罕虎曹人杞人于厥憖【厥憖公羊作屈银　传楚师在蔡晋荀吴谓韩宣子曰不能救陈又不能救蔡物以无亲晋之不能亦可知也已为盟主而不恤亡国将焉用之秋防于厥憖谋救蔡也郑子皮将行子产曰行不逺不能救蔡也蔡小而不顺楚大而不德天将弃蔡以壅楚盈而罚之蔡必亡矣且丧君而能守者鲜矣晋人使狐父请蔡于楚弗许　襄陵许氏曰蔡能婴城坚不下楚此易助也而厥憖合天下之兵畏不能救遣使请命示之不能使楚益骄有以量中国之力而卒取之此韩起之罪也　胡氏传文十五年盟扈之役八国诸侯畧而不序谋伐齐受赂而不克也襄三十年澶渊之会十二国大夫称人鲁卿讳而不书者貾蔡乱不能讨而谋宋财也畧诸侯所以责其亡义利之分贬大夫所以罪其失轻重之别亡义利之分为不仁失轻重之别为不智今晋与诸侯心欲救蔡而力弗加焉则其无能可知而其情则为恶也故诸侯犹序而大夫无贬此足以见圣人待人明义利审轻重之权衡矣】九月己亥葬我小君齐归【齐諡也　传葬齐归公不慼叔向曰鲁公室其卑乎君有大丧国不废搜有三年之丧而无一日之慼国不恤丧不忌君也君无慼容不顾亲也国不忌君君不顾亲能无卑乎】冬十有一月丁酉楚师灭蔡执蔡世子有以归用之【有谷梁作友　传楚子灭蔡用隠太子于冈山刘氏传世子犹世世子也灵公弑其君其子非正也曷为与之继世春秋之设辞也非其人之谓也葢其道】
　　【之谓也楚子防诱蔡侯般杀之世子友守国楚师围之八月而克之不能服于是乎虐用之古者父母之仇不与共天下寝苫枕戈终身则友之为者尽于世子矣胡氏传内入国而以其君来外灭国而以其君归皆服而以之易辞也既书灭蔡矣又书执蔡世子有者世子无降服之状强执以归而虐用之也世子继世以有国之称必以此称蔡有者父母之仇不与共天下与民守国效死不降至于力屈就擒虐用其身而不顾也则有之为世子之道得矣　师氏曰春秋书灭国多矣未有如此其暴者圣人详其始末而记之书诱书围书执葢以伤中国之微而深恶夷狄之暴也】
　　十有二年春齐高偃帅师纳北燕伯于阳【传高偃纳北燕伯款于唐因其众也杜氏注三年燕伯出奔齐今因唐众欲纳之故得先入唐不言于燕未得国都也高偃高傒孙阳即唐燕别邑中山有唐县　愚案燕伯出奔名而纳之不名者其罪未至如卫朔郑突诸侯失国诸侯纳之正也】三月壬申郑伯嘉卒【简公也】夏宋公使华定来聘【传通嗣君也】公如晋至河乃复【传取郠之役莒人愬于晋晋有平公之丧未之治也故辞公】五月葬郑简公　楚杀其大夫成熊【熊公羊作然谷梁作虎　传楚子谓成虎若敖之余也遂杀之或谮成虎于楚子成虎知之而不能行书曰楚杀其大夫成虎怀宠也】秋七月冬十月公子憖出奔齐【憖公羊作整字之误也　传季平子立而不礼于南蒯南】
　　【蒯谓子仲吾出季氏而归其室于公子更其位我以费为公臣子仲许之叔仲小南蒯公子憖谋季氏憖告公而遂从公如晋南蒯惧不克以费叛如齐子仲还及卫闻乱逃介而先及郊闻费叛遂奔齐】楚子伐徐【传楚子狩于州来次于颍尾使荡侯潘子司马督嚣尹午陵尹喜帅师围徐以惧吴楚子次于干谿以为之援】晋伐鲜虞【杜氏注鲜虞白狄别种在中山新市县案地谱中山在战国为中山国新乐县汉志新市县也古鲜虞国子姓　传六月晋荀吴伪防齐师者假道于鲜虞遂入昔阳秋八月壬午灭肥以肥子緜臯归冬晋伐鲜虞因肥之役也　谷梁传其曰晋狄之也　苏氏曰晋献公假道于虞以灭虢也书晋师其执虞公也书晋人今伐鲜虞书人若师可也特书晋深罪之也楚灭陈蔡而晋不救力诚不能君子不罪也能伐鲜虞而不救陈蔡非力不足也弃诸侯也故以夷书之常山刘氏曰夫惇信明义　　之　也怀利尚诈中国之道也晋伯国也鲜虞微者也晋悖伯主之道反行小人之事故书曰晋伐鲜虞以外之噫人之所以异于禽兽者何哉惟在于义利诚伪之间耳信义一失则遂入于禽兽可不慎哉故春秋之法尤谨严于此也】十有三年春叔弓帅师围费【费见襄七年注　杜氏注南蒯以费叛故　传叔弓围费弗克败焉平子怒令见费人执之以为囚俘冶区夫曰非也若见费人寒者衣之饥者食之为之令主而共其乏困费来如归南氏亡矣民将叛之谁与居邑若惮之以威惧之以怒民疾而叛为之聚也若诸侯皆然费人无归不亲南氏将焉入矣平子从之费人叛南氏十四年南蒯奔齐司徒老祁虑癸来归费齐侯使鲍文子致之　陆氏曰凡家臣以邑叛悉不书叛但书大夫围之则邑叛可知矣且罪大夫无政而使家臣得专邑而叛也克之不书本非他国之邑也　胡氏传费内邑也命上卿为主将举大众围其成若敌国然者家臣强大夫弱也语不云乎有一言而可以终身行之者其恕矣夫己所不欲勿施于人所恶于下者无以事上也所恶于上者无以使下也然后家齐而国治矣季孙意如以所恶于下者事上而不忠于其君以所恶于上者使下而不礼于其臣出乎尔者反乎尔宜南蒯之及此也春秋之法不书内叛反求诸己而已矣其书围费欲着其实不没之也　愚案围棘之与围费皆为国内之人叛而以兵将制服之也汶阳之不服南蒯叔仲小之为乱其要不过曰正其本而己逺人不服则修文德以来之治人不治反其智天下之理未有先于此者故曰其身正而天下归之制人之道岂有二理哉　刘氏意林曰使周之王必无废文武之法无过天之道诸侯虽大国孰敢慢其上诸侯必无僭天子其大夫孰陵大夫必无胁其君其陪臣孰叛故南蒯虽以费入齐而春秋未以叛诛蒯非寛蒯弗诛也事有本末法有原省季氏未得以叛名蒯则鲁亦未得以强讨季氏鲁未得以强讨季氏则周亦未得以僭絶鲁其不正相承非一日之积矣】夏四月楚公子比自晋归于楚弑其君防于干谿【谿谷梁作溪干谿杜氏注在谯国城父县东竟　传楚防氏之族及防居许围蔡洧蔓成然皆王所不礼也因羣丧职之族啓越大夫常寿过作乱围固城克息舟城而居之观起之死也其子从在蔡事朝吴曰今不封蔡蔡不封矣我请试之以蔡公之命召子干子晳及郊而告之情强与之盟入袭蔡蔡公将食见之而逃观从使子干食坎用牲加书而速行已徇于蔡曰蔡公召二子将纳之与之盟而遣之矣将师而从之蔡人聚将执之辞曰失贼成军而杀余何益乃释之朝吴曰二三子若能死亡则如违之以待所济若求安定则如与之以济所欲且违上何适而可众曰与之乃奉蔡公召二子而盟于邓依陈蔡人以国楚公子比公子黒肱公子弃疾蔓成然蔡朝吴帅陈蔡不羮许叶之师因四族之徒以入楚及郊蔡公使须务牟与史猈先入困正仆人杀太子禄及公子罢敌公子比为王公子黒肱为令尹次于鱼陂公子弃疾为司马先除王宫使观从从师于干谿而遂告之且曰先归复所后者劓师及訾梁而溃王闻羣公子之死也自投于车下曰人之爱其子也亦如余乎侍者曰甚焉小人老而无子知挤于沟壑矣王曰余杀人子多矣能无及此乎右尹子革曰请待于郊以听国人王曰众怒不可犯也曰若入于大都而乞师于诸侯王曰皆叛矣曰若亡于诸侯以听大国之图君也王曰大福不再秪取辱焉然丹乃归于楚王沿夏将欲入鄢芋尹无宇之子申亥求王遇诸棘闱以归夏五月癸亥王缢于芋尹申亥氏　或谓公子比闻楚防之弑君即自楚奔晋以至今年因国人之叛而自立未尝在臣位也经以弑其君书何哉愚谓比之出奔惧罪而亡也楚灵君其国十有三年比也爵禄有列于朝出入有诏于国晋人以羁定其位以国底其禄而比之归亦惟观从之命是听下令国中使之先归复所后者有刑遂立乎其位则弑君之罪观从为从而比实为首非比尸之而谁哉春秋以比首弑明于君臣之义所以定名实也故公羊子曰比之义宜乎效死不立】楚公子弃疾杀公子比【杀公羊作弑　传观从谓子干曰不杀弃疾虽得国犹受祸也子干曰余不忍也从曰人将忍子吾不忍俟也乃行国每夜骇曰王入矣乙卯夜弃疾使周走而呼曰王至矣国人大惊使蔓成然走告子干子晳曰王至矣国人杀君司马将来矣君若早自图也可以无辱众怒如水火焉不可为谋又有呼而走至者曰众至矣二子皆自杀丙辰弃疾即位　胡氏传弃疾立比为王而已为司马固君比矣而杀之则宜书曰弃疾弑其君比而曰杀公子比何也初子干归自晋观从假弃疾命而召之来则来坎牲加书而强之盟则盟帅四族众而使之入楚则入杀太子禄而立之为王则王周走而呼于国中谓众怒如水火而逼之自杀则自杀其行止久速去就死生皆观从与国人所为而比未尝可否之也安得为弃疾之君乎然比兄也黒肱弟也弃疾其季弟也立比为王肱为令尹疾为司马葢国人以长幼之序立之也则宜书曰楚人杀比而春秋变文归罪弃疾者诛其本意在于代比而非讨之也　夫公子比已为王弃疾为司马则君臣若已定矣及弃疾杀比乃不以弑君书者君臣之分未定而弃疾谲杀之固不得以弑书也春秋定罪毫厘必察比不能效死不立而贪为君之利不得不服首恶之罪若夫分未正而以谲杀之于暧昧之中目之以两下相杀可矣未可谓之弑君也】秋公防刘子晋侯齐侯宋公卫侯郑伯曹伯莒子邾子滕子薛伯杞伯小邾子于平丘【平丘今开封府封丘县在东汉志尚为平丘县　传晋成虒祁诸侯朝而归者皆有贰心为取郠故晋将以诸侯来讨叔向曰诸侯不可以不示威乃并征防告于吴秋晋侯防吴子于良水道不可吴子辞乃还七月丙寅治兵于邾南甲车四千乘遂合诸侯于平丘晋人将寻盟齐人不可晋侯使叔向告刘献公曰抑齐人不盟若之何对曰盟以底信君苟有信诸侯不贰何患焉告之以文辞董之以武师虽齐不许君庸多矣天子之老请帅王赋元戎十乘以先啓行迟速惟君叔向告于齐曰诸侯求盟已在此矣今君弗利寡君以为请对曰诸侯讨贰则有寻盟若皆用命何盟之寻叔向曰明王之制使诸侯岁聘以志业闲朝以讲礼再朝而防以示威再防而盟以显昭明志业于好讲礼于等示威以众昭明于神自古以来未之或失也存亡之道恒由是兴晋礼主盟惧有不治奉承齐牺而布诸君求终事也君曰余必废之何齐之有惟君图之寡君闻命矣齐人惧对曰小国言之大国制之敢不听从叔向曰诸侯有间矣不可以不示众八月辛未治兵建而不旆壬申复旆之诸侯畏之　愚案当时晋平主盟内惑于宠嬖以女色蛊其心外崇建宫室以侈丽夸诸侯故楚防尽召诸侯而肆为宗主吞灭亲姻坐视不救及平公卒昭公立而楚防死乃幸楚乱欲立威以服诸侯而不知大势已去徒治亲眤本末倒置内外离心诸侯益贰此平丘之防所以益堕霸业也　胡氏传方是时楚人暴横陵蔑中华乃敌国外患当临深履薄恐惧省戒之时其君当倚于法家拂士以德修国政其臣当急于责难陈善以礼格君心内结夏盟外敌王忾复悼公之业若未暇也今乃安于不竞无自强之志欲示威征防而以兵甲耀之不亦末乎是以深恶此防如下文所贬也】八月甲戌同盟于平丘公不与盟【传邾人莒人愬于晋曰鲁朝夕伐我几亡矣我之不共鲁故之以晋侯不见公使叔向来辞曰诸侯将以甲戌盟寡君知不得事君矣请君无勤子服惠伯对曰君信蛮夷之诉以絶兄弟之国弃周公之后亦唯君寡君闻命矣叔向曰寡君有甲车四千乘在虽以无道行之必可畏也况其率道其何敌之有牛虽瘠偾于豚上其畏不死南蒯子仲之忧其庸可弃乎若奉晋之众用诸侯之师因邾莒杞鄫之怒以讨鲁罪间其二忧何求而不克鲁人惧听命甲戌同盟于平丘程氏传楚弃疾立诸侯惧之故同盟公不与盟晋罪公使不与盟虽欲辱公然不得与同盟之罪实为幸也胡氏传防与盟同地再书平丘者书之重词之复其间必有美恶焉再书平丘恶之也　杜氏注公不与盟非国恶故不讳】晋人执季孙意如以归【传晋人执季孙意如以归子服湫从　胡氏传称人以执非伯讨也自文公以来公室微弱三家专鲁而季氏罪之首也宿及意如尤为强逼不臣何以非伯讨乎晋人若按邾莒有无之状究南蒯子仲奔叛之因告于诸侯以其罪执之请于天子以大义废之选于鲁卿更意如之位收敛私邑为公室之民使政令在君三家臣顺则方伯之职修矣今晋徒以邾莒之言曰我之不共鲁故之以遂辞鲁君而执意如则是意在货财而不责其无君臣之义也何得为伯讨乎称人以执罪晋之偷也】公至自防　蔡侯庐归于蔡陈侯吴归于陈【传楚之灭蔡也灵王迁许胡沈道房申于荆焉平王即位既封陈蔡而皆复之隠太子之子庐归于蔡悼太子之子吴归于陈　公羊传此皆灭国也其言归何不与诸侯专封也　泰山孙氏曰楚灵暴灭二国楚平既立将矫楚灵之恶以説中国也故复二国之后然则楚灵灭之楚平复之善与非善也圣王不作诸侯不振二国之命制在夷狄故也孔子以陈蔡自归为文所以抑强夷而存中国也　常山刘氏曰陈蔡者先王之建国非楚可灭非楚可复也故书爵书归言二国之嗣位其所固有国其所宜归也二君名者素非诸侯至此始立也　胡氏曰弃疾封之可谓有奉矣不言自楚者不与楚子之得封也陈列圣之后蔡王室之亲见灭于楚防而诸侯不能救复封于弃疾而诸侯不能与是以蛮荆制诸夏也圣人至是惧之甚葢有不得已焉制春秋为后法大要皆天子之事也其事则以公天下为心兴灭国继絶世异于自私其身欲擅而有之者故书法如此为天下国家而不封建欲望先王之治难矣】冬十月葬蔡灵公【陆氏纂例曰国复乃葬凡三十一月　谷梁传变之不葬有三失德不葬弑君不葬灭国不葬然且葬之不与楚灭也】公如晋至河乃复【传公如晋荀吴谓韩宣子曰诸侯相朝讲旧好也执其卿而朝其君有不好焉不如辞之乃使士景伯辞公于河】吴灭州来【传吴灭州来楚令尹子期请伐吴王弗许曰吾未抚民人未事鬼神未修守备未定国家而用民力败不可悔州来在吴犹在楚也子姑待之】
　　十有四年春意如至自晋【传季孙犹在晋子服惠伯私于中行穆子曰鲁事晋何以不如夷之小国鲁兄弟也土地犹大所命能具若为夷弃之使事齐楚其何瘳于晋穆子告韩宣子且曰楚灭陈蔡不能救而为夷执亲将焉用之乃归季孙惠伯曰寡君未知其罪合诸侯而执其老若犹有罪死命可也若曰无罪而惠免之诸侯不闻是逃命也何免之为请从君惠于防宣子患之使叔鱼见季孙曰鲋也闻诸吏将为子除馆于西河平子惧先归惠伯待礼　泰山孙氏曰不称氏前见也　胡氏传其始执之为乏邾莒之供而非有扶弱击强之义其终归之为土地犹大所命能具而非有不能救蔡为夷执亲之悔也然则晋人喜怒皆以利发其劝沮皆以利行违道甚矣故平丘之防深加贬斥自是而后诸侯不合二十余年至于召陵又以贿贬十有八国之诸侯而书侵楚以讥之于是晋日益衰外携内叛不复振矣利之能败人国家如此春秋之深戒也】三月曹伯滕卒　夏四月　秋葬曹武公　八月莒子去疾卒【襄陵许氏曰昭公以来微国皆葬而莒着丘公不葬者莒卒无諡废周礼也春秋是以不书葬也】冬莒杀其公子意恢【传莒着丘公卒郊公不慼国人弗顺欲立着丘公之弟庚舆蒲余侯恶公子意恢而善于庚舆郊公恶公子铎而善于意恢公子铎因蒲余侯而与之谋曰尔杀意恢我出君而纳庚舆许之冬十二月蒲余侯兹夫杀莒公子意恢郊公奔齐公子铎逆庚舆于齐　高邮孙氏曰公谷之説皆以为曹莒无大夫葢曹莒小国其君之爵才当大国之大夫其大夫之位才当大国之士春秋诸侯之士皆不书名故曹莒大夫之名不得见于经也其有事系惩劝法当书者则虽贱而名之邾庶其黒肱莒牟夷意恢是也　襄陵许氏曰公子铎首乱而无见焉者韩愈曰春秋书王法不诛其人凡此类皆所以表见王道若铎不书者多矣】
　　十有五年春王正月吴子夷末卒【公羊作夷昧】二月癸酉有事于武宫籥入叔弓卒去乐卒事【传禘于武宫叔弓涖事籥入而卒去乐卒事礼也　胡氏传有事于宗庙闻大夫之丧则去乐而祭可也案曾子问君在祭不得成礼夫子语之详矣而无有及大臣者是知祭而去乐不可也有事于宗庙遭大夫之变则以闻可乎案礼卫太史栁庄寝疾君曰若疾亟虽当祭必告是知祭而以闻不可也礼莫重于当祭大夫有变而不以闻则内得尽其诚敬之心于宗庙外全隠恤之意于大臣是两得之也然则有事于宗庙大臣涖事籥入而卒于其所则如之何礼虽未之有可以义起也有事于宗庙大臣涖事籥入而卒于其所去乐卒事其可也縁先祖之心见大臣之卒必闻乐不乐縁孝子之心视已设之馔必不忍轻彻故去乐而卒事其可也宗庙合礼者常事不书苟以为可则春秋何书乎此记礼之变而书之者也　高邮孙氏曰武宫废庙也成六年立之事所不当有者春秋因变礼而推言之】夏蔡朝吴出奔郑【朝公羊作昭无出字　传楚费无极害朝吴之在蔡也欲去之乃谓之曰王唯信子故处子于蔡子亦长矣而在下位辱必求之吾助子请又谓其上之人曰王唯信吴故处诸蔡二三子莫之如也而在其上不亦难乎弗图必及于难夏蔡人逐朝吴朝吴出奔郑王怒曰余唯信吴故寘诸蔡且微吴吾不及此女何故去之无极对曰臣岂不欲吴然而前知其为人之异也吴在蔡蔡必速飞去吴所以翦其翼也　胡氏传楚子弃疾以朝吴忠于旧君而信之使居旧国可谓知所信矣然费与极害其宠使之出奔而楚子不能察遂致无极屏王之耳目使不聪明去朝吴出蔡侯朱杀连尹奢丧太子建卒使吴师入郢辱及宗庙可不畏乎为国有九经而尊贤为上劝贤有四事而去谗为首志朝吴出奔而入郢之师兆矣然朝吴居旧国处危疑之地不能以忠信自任杜谗慝之谋而听无极之计欲为之请以名利累其心而莫觉不知甚矣特书其出亦罪吴也】奔六月丁巳朔日有食之　秋晋荀吴帅师伐鲜虞【传晋荀吴帅师伐鲜虞围鼓鼓人或请以城叛穆子弗许曰或以吾城叛吾所甚恶也人以城来吾独何好焉不可以欲城而迩奸使鼓人杀叛人而缮守备围鼓三月鼓人或请降使其民见曰犹有食色姑修而城鼔人告食竭力尽而后取之以鼓子防鞮归胡氏传晋灭潞氏甲氏及再伐鲜虞皆用大夫将而或称人或称国或书名氏何也以殄灭为期而无恻隠之心则称人见利忘义以欺诈狄道行之则称国以正兵加敌而不纳其叛臣则称名氏称名氏者非襃之也才免贬耳于此可见春秋用兵御狄之畧矣】冬公如晋【传平丘之防故也】
　　十有六年春齐侯伐徐【传齐侯伐徐二月丙申齐师至于蒲隧徐人行成徐子及郯人莒人防齐侯盟于蒲隧赂以甲父之鼎叔孙昭子曰诸侯之无伯害哉齐君之无道也兴师而伐逺方防之有成而还莫之亢也无伯也夫　愚案景公立二十余年矣自崔庆相残贼之后委政二惠及栾高败乃始亲政不能收权修德明政刑以强其国故于晋将衰而般乐嗜利及晋既乱而欲以无政之国争强图霸宜其遂不振而国为陈氏之有也晏子虽随事讽谏而于此已无术以格其心所谓以其君显者亦末矣】楚子诱戎蛮子杀之【蛮公羊作曼　杜氏注河南新城县有蛮城今伊阙县即新城也　传楚子闻蛮氏之乱也与蛮子之无质也使然丹诱戎蛮子嘉杀之遂取蛮氏　苏氏曰楚子诱蔡侯杀之名而书地以蛮荆害中国疾之也诱杀戎蛮不名不地其类相残畧之也戎蛮不名告畧也】夏公至自晋【传正月公在晋晋人止公不书讳之也夏公至自晋　胡氏传案传言晋人止公不书讳之也昭公数朝于晋三至于河而不得入两得见晋侯又欲讨其罪而止旃其困辱亦甚矣在易之困曰困亨困穷而致亨也夫困于心衡于虑而后作征于色发于声而后喻此正愤悱自强之时而夏少康卫文公越勾践燕昭王四君子者由此其选也今昭公安于危辱无激昂勉厉之志即所谓自暴自弃不可与有为而人亦莫之告矣不亦悲乎讳而不书贬之深也】秋八月己亥晋侯夷卒　九月大雩【旱也】季孙意如如晋　冬十月葬晋昭公
　　十有七年春小邾子来朝【传小邾穆公来朝】夏六月甲戌朔日有食之【传祝史请所用币叔孙婼曰日有食之天子不举伐鼓于社诸侯用币于社伐鼓于朝礼也平子御之曰止也唯正月朔慝未作日有食之于是乎有伐鼓用币其余则否太史曰在此月也平子弗从昭子退曰夫子将有异志不君君矣　杜氏曰正月谓建已正阳之月也于周为六月于夏为四月】秋郯子来朝　八月晋荀吴帅师灭陆浑之戎【陆公羊作贲之字公谷并无传晋侯使屠蒯如周请有事于雒与三涂九月丁夘晋荀吴帅师涉自棘津使祭史先用牲于雒陆浑人弗知师从之庚午遂灭陆浑数之以其贰于楚也陆浑子奔楚其众奔甘鹿　胡氏传林父之于潞氏士防之于申氏荀吴之于陆浑戎皆灭之也而林父士防称人荀吴举其名氏何哉内外宜别陆浑之戎而纵之杂处则非尊京师别内外之义也与辟土服逺以图强霸则异矣然举其名氏非襃辞也才得无贬耳】冬有星孛于大辰【公羊传孛者何彗星也大辰者何大火也传有星孛于大辰西及汉申须曰彗所以除旧布新也天事恒象今除于火火出必布焉诸侯其有火灾乎郑裨灶言于子产曰宋卫陈郑将同日火若我用瓘斚玉瓒郑必不火子产弗与　胡氏传大辰心也为明堂天子之象其前星太子后星庶子字星加心象天子嫡庶将分争也后五年景王崩王室乱刘子单子立王猛尹氏召伯立子朝歴数载而后定至哀十三年有星孛于东方不言宿名者不加于宿也当是时吴人僭乱慿陵上国日敝于兵暴国如莽其戾气所感固将壅吴而降之罚也故氛祲所指在于东方假手越人吴国遂灭天之示人显矣史之有占明矣　许氏曰星孛大辰火灾应之天地之符也大辰明堂当宋之分故王室乱宋亦乱卫陈郑灾气所溢也卫乱君奔陈败卿获惟郑有令政而无后灾是知祸福之可转矣】楚人及吴战于长岸【长岸楚地地谱曰水战也　传吴伐楚令尹阳匄司马子鱼战于长岸子鱼先死楚师继之大败吴师获其乘舟余皇吴公子光请于其众曰丧先王之乘舟岂唯光之罪众亦有焉请借取之以救死使长鬛者三人潜伏于舟侧曰我呼余皇则对师夜从之三呼皆迭对楚人从而杀之楚师乱吴人大败之取余皇以归　胡氏传言战不言败胜负敌也楚地五千里带甲数十万战胜诸侯威动天下本非吴敌也惟不能去谗贱货使费无极以谗胜囊瓦以货行而策士竒才为敌国用故日以侵削至鸡父之师七国皆败栢举之战国破君奔几于亡灭吴日益强而楚削矣是故为国必以得贤为本劝贤必以去谗贱货为先不然虽广土众民不足恃也考其所书本末强弱之由其为后世戒明矣】
　　十有八年春王三月曹伯须卒　夏五月壬午宋卫陈郑灾【传夏五月火始昬见丙子风戊寅风甚壬午大甚宋卫陈郑皆火火作子产辞晋公子公孙于东门使司寇出新客禁旧客勿出于宫使子寛子上巡羣屏摄至于大宫使府人库人各儆其事司马司冦列居火道城下之人伍列登城明日使野司冦各保其征书焚室而寛其征与之材三日哭国不市使行人告于诸侯宋卫皆如是陈不救火许不吊灾君子是以知陈许之先亡也　公羊传何以书记异也何异尔异其同日而俱灾也外异不书此何以书为天下记异也】六月邾人入鄅【鄅妘姓国在琅邪开阳县今属沂州临沂县　传六月鄅人借稻邾人袭鄅鄅人将闭门邾人羊罗摄其首焉遂入之尽俘以归鄅子曰余无归矣从帑于邾邾庄公反鄅夫人而舍其女】秋葬曹平公　冬许迁于白羽【白羽一名析楚邑今邓州内乡县　传楚左尹王子胜言于楚子曰许于郑仇敌也而居楚地以不礼于郑晋郑方睦郑若伐许而晋助之楚丧地矣君盍迁许冬楚子使王子胜迁许于析】
　　十有九年春宋公伐邾【传鄅夫人宋向戌之女也故向宁请师二月宋公伐邾围虫三月取之乃尽归鄅俘　胡氏传此所谓声罪执言之师也故书伐邾而释其取邑之罪此亦善善长恶恶短之义】夏五月戊辰许世子止弑其君买【传许悼公疟五月戊辰饮太子止之药卒太子奔晋书曰弑其君　谷梁传止不弑也不弑而曰弑责止也止曰我与夫弑者不立乎其位以与其弟虺哭泣歠飦粥嗌不容粒未逾年而死故君子即止自责而责之也　愚案药剂所以致人之死者非一端姑以疟言之今之治疟以砒煅而弭之多愈然煅不得法而反杀人者多矣悼公之死必此类也然止以弑书之何也孟子曰杀人以梃与刃有以异乎曰无以异也以刃与政有以异乎曰无以异也进药而药杀可不谓之弑哉其所以异于商臣蔡般者过与故不同耳心虽不同而春秋之文一施之者以臣子之于君父不可过也】己卯地震　秋齐高发帅师伐莒【传齐高发帅师伐莒莒子奔纪鄣使孙书伐之初莒有妇人莒子杀其夫已为嫠妇及老托于纪鄣纺焉以度而去之及师至则投诸外或献诸子占子占使师夜缒而登登者六十人缒絶师鼔噪城上之人亦噪莒共公惧啓西门而出七月丙子齐师入纪】冬葬许悼公【公羊传贼未讨何以书葬不成乎弑也曷为不成乎弑止进药而药杀是以君子书弑焉尔曰许世子止弑其君买是君子之听止也葬许悼公是君子之赦止也赦止者免止之罪词也　谷梁传何以书葬不使止为弑父也曰子既生不免乎水火母之罪也羁贯成童不就师傅父之罪也就师问学无方心志不通身之罪也心志既通而名誉不闻友之罪也名誉既闻有司不举有司之罪也有司举之王者不用王者之过也许世子止不知甞药累及许君也范甯注许君不授子以师傅使不识甞药之义故曰累及之也　胡氏曰观止自责可谓有过人之质矣乃至以弑君获罪此为人臣子而不知春秋之义者也】二十年春王正月　夏曹公孙防自鄸出奔宋【鄸谷梁作梦今兴仁府乘氏县有大飨城古老云古鄸城也　刘氏传奔未有言自者此其言自何待放也大夫有罪待放于境三年君赐之环则复赐之玦则去逾境则为位乡国而哭素衣素裳素冠彻縁鞮屦素蔑乘髦马不蚤翦不祭食不説人以无罪妇人不当御三月而复服此去国之礼也　胡氏传曹无大夫其曰公孙贤之也待放而贤之为公子喜时之后贤之也喜时能以国让以其贤者之后苟有善焉斯进之矣】秋盗杀卫侯之兄絷【絷公羊谷梁并作辄　传卫公孟絷狎齐豹夺之司冦与鄄有役则反之无则取之公孟恶北宫喜禇师圃欲去之公子朝通于襄夫人宣姜惧而欲以作乱故齐豹北宫喜褚师圃公子朝作乱初齐豹见宗鲁于公孟为骖乘焉将作乱而谓之曰公孟之不善子所知也勿与乗吾将杀之对曰吾由子事公孟子假吾名焉故不吾逺也虽其不善吾亦知之抑以利故不能去是吾过也今闻难而逃是僭子也子行事乎吾将死之以周事子而归死于公孟其可也丙辰卫侯在平寿公孟有事于葢获之门外齐子氏帷下门外而伏甲焉使祝鼁寘戈于车薪以当门使一乘从公孟以出使华齐御公孟宗鲁骖乗及闳中齐氏用戈击公孟宗鲁以背蔽之断肱以中公孟之肩皆杀之　任公辅曰齐豹非卿故曰盗春秋非卿者皆谓之盗尉止也齐豹也公孙翩也阳虎也皆大夫也　愚谓絷以有不得列下宗而废是以灵公得立则所以事其兄全其身者必无所不用其至亲爱之而不得有为于其国此舜所以尽其恩于兄弟也灵公受其国于有疾之兄乃听其无礼于大夫且俾之预于政而又不能正其母以预制其祸乱使齐豹北宫喜褚师圃公子朝之伦如盗贼窃发兄死身危几亡其国故书盗杀卫侯之兄絷以深罪之也】冬十月宋华亥向宁华定出奔陈【宁公羊作甯后皆同　传宋元公无信多私而恶华向华定华亥与向宁谋曰亡愈于死先诸华亥伪有疾以诱羣公子公子问之则执之夏六月丙申杀公子寅公子御戎公子朱公子固公孙援公孙丁拘向胜向行于其廪公如华氏请焉弗许遂劫之癸卯取太子栾与母弟辰公子地以为质公亦取华亥之子无慼向宁之子罗华定之子啓与华氏盟以为质公请于华费遂将攻华氏曰子死亡有命佘不忍其訽冬十月公杀华向之质而攻之戊辰华向奔陈华登奔吴向宁欲杀太子华亥曰干君而出又杀其子其谁纳我且归之有庸使少司冦牼以归泰山孙氏曰三卿并出危之】　十有一月辛卯蔡侯庐卒
　　二十有一年春王三月葬蔡平公　夏晋侯使士鞅来聘【传晋士鞅来聘昭子为政季孙欲恶诸晋使有司以齐鲍国归费之礼为士鞅士鞅怒曰鲍国之位下其国小而使鞅从其牢礼是卑敝邑也鲁人恐加四牢焉为十一牢　襄陵许氏曰礼好不结而财求无度则聘义亡矣葢自是聘不复志】宋华亥向宁华定自陈入于宋南里以叛【叛公羊作畔　传宋华费遂生华防华多僚华登防为少司马多僚为御士与防相恶乃谮诸公曰防将纳亡人公惧使告司马司马叹曰必多僚也吾有谗子而弗能杀吾又不死抑君有命可若何乃与公谋逐华防五月丙申子皮杀多僚劫司马以叛而召亡人壬寅华向入乐大心丰愆华牼御诸横华氏居卢门以南里叛六月庚午宋城旧鄘及桑林之门而守之冬十月华登以吴师救华氏丙寅齐师宋师败吴师于鸿口华登帅其余以败宋师公欲出厨人濮曰吾小人可借死而不能送亡君请待之齐鸟枝鸣曰用少莫如齐致死齐致死莫如去备彼多丘矣请皆用劔从之华氏北复即之遂败华氏于新里十一月癸未公子城以晋师至曹翰胡防晋荀吴齐苑何忌卫公子朝救宋丙戌与华氏战于赭丘大败华氏围诸南里楚防越帅师逆华氏　谷梁传自陈陈有奉焉尔入者内弗受也以者不以者也胡氏传凡书叛有入于戚者而不言卫有入于朝歌者而不言晋有入于萧者而不言宋此独称宋南里何也戚与朝歌及萧皆其所食邑也若南里则宋国城内之里名也传称华氏居卢门以南里叛宋城旧鄘及桑林之门以守是华氏与宋分国而居矣故其出入皆以南里系之宋此深罪叛臣逼胁其君已甚之辞也】秋七月壬午朔日有食之　八月乙亥叔辄卒【辄公羊作痤】冬蔡侯朱出奔楚【朱谷梁作东传三月葬蔡平公蔡太子朱失位位在卑大夫送葬者归见昭子昭子问蔡故以告昭子叹曰蔡其亡乎若不亡是君也必不终诗曰不解于位民之攸塈今蔡侯始即位而适卑身将从之蔡侯朱出奔楚费无极取货于东国而谓蔡人曰朱不用命于楚君王将立东国若不先从王欲楚必围蔡蔡人惧出朱而立东国】公如晋至河乃复【传鼓叛晋晋将伐鲜虞故辞公　襄陵许氏曰公失其重久矣故晋得轻进退之】二十有二年春齐侯伐莒【传王二月甲子齐北郭啓帅师伐莒莒子将战苑羊牧之谏曰齐帅贱其求不多不如下之大国不可怒也弗听败齐师于寿余齐侯伐莒莒子行成司马灶如莒涖盟盟于稷门之外莒于是乎大恶其君】宋华亥向宁华定自宋南里出奔楚【传楚防越使告于宋曰寡君闻君有不令之臣为君忧寡君请受而戮之诸侯之戍谋曰若华氏知困而致死楚耻无功而疾战非吾利也不如出之以为楚功其亦无能为也已乃固请出之宋人从之己巳宋华亥向宁华定华防华登皇奄伤省臧士平出奔楚　胡氏传华向诱杀羣公子又劫其君取其太子与母弟为质又求助于吴楚入披其国都以叛此必诛不赦之罪也宋宜竭力必讨之于内诸侯宜协心必救之于外楚子宜执叛臣之使而戮之于境今楚人释君而臣是助诸侯之戍怠于救患固请逸贼而宋又从之则皆罪也故晋荀吴齐苑何忌卫公子朝曹大夫皆畧而不书其曰自宋南里者讥宋之纵释有罪不能致讨曰出奔楚者不待贬絶而亢不衷奨乱人之恶自见矣】大搜于昌间【间公羊作奸　谷梁传秋而曰搜此春也其曰搜何也以搜事也　刘氏传何以书讥何讥尔大搜于昌间公不与非礼也葢不得与尔　襄陵许氏曰八年秋搜十一年夏搜以为书不时也今此春搜时矣而书则凡昭公书搜主刺大夫咸强公失其政兵戎是务而礼防不兴上下相与以乐慆忧也文王之时人伦既正而后军旅以律朝廷既治而后田野即功是以诗歌庶类蕃殖而搜田以时当鲁昭之季朝廷人伦逆乱极矣而惟搜田之是务是以屡书以刺之】夏四月乙丑天王崩【传王子朝宾起有宠于景王王与宾孟説之欲立之刘献公之庶子伯蚠事单穆公恶宾孟之为人也愿杀之又恶王子朝之言以为乱愿去之宾孟适郊见雄鸡自断其尾问之侍者曰自惮其牺也遽归告王且曰鸡其惮为人用乎人异于是牺者实用人人牺实难已牺何害王弗应夏四月王田北山使公卿皆从将杀单子刘子王有心疾乙丑崩于荣锜氏戊辰刘子摰卒无子单子立刘蚠五月庚辰见王遂攻宾起杀之盟羣王子于单氏】六月叔鞅如京师葬景王王室乱【杜氏注叔鞅叔弓子三月而葬速乱故　传葬景王王子朝因旧官百工之丧职秩者与灵景之族以作乱帅郊要饯之甲以逐刘子壬戌刘子奔扬单子逆悼王于庄宫以归王子还夜取王以如庄宫癸亥单子出王子还与召庄公谋曰不杀单旗不捷与之重盟必来背盟而克者多矣从之樊顷子曰非言也必不克遂奉王以追单子及领大盟而复杀挚荒以説刘子如刘单子亡乙丑奔平畤羣王子追之单子杀还姑发弱鬷延定稠子朝奔京丙寅伐之京人奔山刘子入于王城辛未巩简公败绩于京乙亥甘平公亦败焉叔鞅至自京师言王室之乱也闵马父曰子朝必不克其所与者天所废也　刘氏传何言乎王室乱乱自内作者也吕氏曰不言京师乱而言王室乱者言京师则通乎上下言王室则其父子兄弟自乱之耳　胡氏传景王宠爱子朝使孽子配嫡以本乱者其言王室讥国本之不正也】刘子单子以王猛居于皇【杜氏注河南巩县有黄亭东汉志巩有黄亭西北有湟水　传单子欲告急于晋秋七月戊寅以王如平畤遂如圃车次于皇刘子如刘单子使王子处守于王城盟百工于平宫辛夘鄩肸伐皇大败获鄩肸壬辰焚诸王城之市八月辛酉司徒丑以王师败绩于前城百工叛己巳伐单氏之宫败焉庚午反伐之辛未伐东围　胡氏传以者不以者也师而曰以能左右之也地而曰以能取与之也人而曰以能死生之也尊不以乎卑贵不以乎贱大不以乎小刘蚠单旗臣也曷为能以王猛也猛无宠于景王不能自定其位制在刘单其曰以者能废立之也案左氏景王太子寿以昭十五年卒至是八年矣猛与匄皆其母弟礼无疑于当立久而未立者王爱庶子朝欲立以为嗣未果而王崩故诸大臣竞立君诸王子争欲立以正则有猛以宠则有朝猛虽正而无宠其威不足以摄羣下朝虽宠而不正其分不足以服人心二子废立皆恃大臣强弱而后定者也故特称曰以而景王之弱其后嗣轻其宗社罪亦着矣　襄陵许氏曰易曰王居无咎曰居于皇者春秋所正也其称王猛未即位也顾命康王当丧书王而悼王以名系之书志事春秋书法也愚谓以经书鲁之法推之天王之丧未葬当称王子某既葬当称王子逾年称王今王猛当称王子者也适当子朝争立之际猛虽王而位未定不可以不名故书王猛焉以别嫌而明其正也】秋刘子单子以王猛入于王城【杜氏注王城郏鄩今河南县愚案河南县乃周书洛诰所谓涧水东瀍水西为定鼎之地平王东迁即都于此而春秋所谓京师皆指此也　传冬十月丁巳晋籍谈荀跞帅九州之戎及焦瑕温原之师以纳王于王城庚申单子刘蚠以王师败绩于郊前城人败陆浑于社　胡氏传未逾年何以称王示当立也既当立矣何以称名明嗣君也曰王猛者见居尊得正又以别乎诸王子也君前臣名刘单不名而王名不嫌于倒置乎曰君前臣名礼也礼当其变臣有不名名其君而不嫌者矣王不当称未逾年而称王名不当称立为君而称猛皆礼之变也惟可与权者能知其变而不越乎道之中再书刘子单子之以王何也春秋辞繁而不杀者必有美恶焉刘子单子葢挟天子而专国柄者也书而未足故再书于策以着上下舛逆为后世戒　愚案刘单辅猛苟能如诸葛辅后主则必不如是书矣】冬十月王子猛卒【杜氏注未即位不称王虽未立周人諡曰悼王　传王子猛卒不成丧也己丑敬王即位馆于子旅氏十二月晋师取前城军其东南王师军于京楚　泰山孙氏曰其曰王子猛者言王所以明当嗣之人也言子所以见未逾年之君也言猛所以别羣王子也不崩不葬者降成君也　刘氏传其谓之卒何未逾年之王也谓之卒则可谓之薨则不可】十有二月癸酉朔日有食之
　　二十有三年春王正月叔孙婼如晋【传邾人城翼还自离姑武城人塞其前断其后之本而弗殊邾师过之乃推而蹷之遂取邾师获徐鉏丘弱茅地邾人愬于晋晋人来讨叔孙婼如晋】癸丑叔鞅卒　晋人执我行人叔孙婼【传晋人执之书曰晋人执我行人叔孙婼言使人也晋人使与邾大夫坐叔孙曰列国之卿当小国之君固周制也邾又夷也寡君之命介子服回在请使当之乃不果坐韩宣子使邾人聚其众将以叔孙与之叔孙闻之去众与兵而朝乃弗与士伯御叔孙从者四人过邾馆以如吏乃馆诸箕范献子求货于叔孙使请冠焉取其冠法而与之两冠曰尽矣苏氏曰执之称行人言非其罪也】晋人围郊【传二师围郊癸卯郊鄩溃王使告闲庚戌二师还】
　　【东莱吕氏曰当是时王必自以为无假于晋师故使之间而晋因此遂还然晋师还而子朝之势复炽若因郊溃遂取子朝不至如后日之难也　胡氏传晋不书大夫之名氏又不称师而曰人微之也所谓以其事而微之者当是时天子蒙尘晋为方伯不奔问官守省视器具徐遣大夫往焉勤王尊主之义若是乎书晋人围郊而罪自见矣】夏六月蔡侯东国卒于楚　秋七月莒子庚舆来奔【传莒子庚舆虐而好剑苟铸剑必试诸人国人患之又将叛齐乌存帅国人以逐之庚舆将出闻乌存执殳而立于道左惧将止死苑羊牧之曰君过之乌存以力闻可矣何必以弑君成名遂来奔齐人纳郊公胡氏传三代之得失天下也以仁与不仁而已苟无仁心甚则身弑国亡不甚则身危国削庚舆免死道左】
　　【而出奔于鲁幸耳入国不书而书其出奔恶之也郊公出入皆不书微之也所谓以其人而微之者也微之为义或以位或以人或以事春秋书法达王事名氏不登于史策若此类亦众矣】戊辰吴败顿胡沈蔡陈许之师于鸡父胡子髠沈子逞灭获陈夏齧【父谷梁作甫逞公羊作楹谷梁作盈　杜氏注鸡父楚地安丰县南有鸡备亭今属夀州　传吴人伐州来楚防越帅师及诸侯之师奔命救州来吴人御诸钟离子瑕卒楚师熸吴公子光曰诸侯从于楚者众而皆小国也畏楚而不获已是以来七国同役而不同心若分师先以犯胡沈与陈必先奔三国败诸侯之师乃摇心矣诸侯乖乱楚必大奔请先者去备薄威后者敦陈整旅吴子从之戊辰晦战于鸡父吴子以罪人三千先犯胡沈与陈三国争之吴为三军以系于后中军后王光帅右掩余帅左吴之罪人或奔或止三国乱吴师击之三国败获胡沈之君及陈大夫舍胡沈之囚使奔许与蔡顿曰吾君死矣师噪而从之三国奔楚师大奔书曰胡子髠沈子逞灭获陈夏齧君臣之辞也　公羊传其言灭获何别君臣也君死于位曰灭生得曰获大夫生死皆曰获　泰山孙氏曰春秋之战书败者多矣未有诸侯之师畧而不序者此六国之师畧而不序者皆以外之也贱其舍中国而与蛮荒故皆外之也其言胡子髠沈子逞灭者深恶二国之君不得其死皆以自灭为文也胡氏传吴伐州来楚令尹帅师及诸侯之师与吴战曷为不书楚令尹既丧楚师已熸六国先败楚师遂奔是以不书楚也诸侯之师曷为畧而不序顿胡沈则其君亲将蔡陈许则大夫帅师言战则未陈也言败绩则或灭或获其事不同也故总言吴人以诈取胜于前而以君与大夫序六国于后胡沈书爵书名书灭者二国之君幼而狂不能以礼自守役属于楚悉师以出一败而身与众俱亡也其曰胡子髠沈子逞灭者若曰非有能灭之者咸其自取焉耳或曰灭或曰获别君臣也书其败不以国分而以君大夫为序书其死不以事同而以君臣为别皆所以辨上下定民志虽颠沛必于是也其义行而乱自熄矣】天王居于狄泉尹氏立王子朝【狄泉即僖二十九年翟泉杜氏注洛阳城内大仓西南池水时在城外　传六月壬午王子朝入于尹癸未尹圉诱刘佗杀之丙戌单子从阪迫刘子从尹道伐尹单子先至而败刘子还己丑召伯奂南宫极以成周人戍尹庚寅单子刘子樊齐以王如刘甲午王子朝入于王城次于左巷秋七月戊申鄩罗纳诸庄宫尹辛败刘师于唐丙辰又败诸鄩甲子尹辛取西闱丙寅攻蒯蒯溃　愚案逾年而称天王所居明天下之大君也书尹氏立朝则其篡明矣】八月乙未地震　冬公如晋至河有疾乃复【公谷有疾上再有公字羡文也　公羊传何言乎公有疾乃复杀耻也　胡氏传公两朝于晋而一见止五如晋而四不得入今此言有疾乃复杀耻也以周公之胄千乘之君执币帛修两君之好而不见纳可耻之大者也以为耻然后能知愤知愤而后能自强自强而后能为善为善而后能立身身立而后能行其政令保其国家矣昭公内则受制于权臣外则见陵于方伯此正忧患疢疾有德慧术智保生免死之时也而安于屈辱甘处微弱无愤悱自强之心其失国出奔死于境外咸自取之哉】
　　二十有四年春王二月丙戌仲孙貜卒【孟僖子也】婼至自晋【公羊作叔孙舍胡氏从之】夏五月乙未朔日有食之　秋八月大雩【传旱也】丁酉杞伯郁厘卒【郁公羊作鬰】冬吴灭巢【传楚子为舟师以畧吴疆越大夫胥犴劳王于豫章之汭王及圉阳而还吴人踵楚而边人不备遂灭巢及钟离而还沈尹戌曰亡郢之始于此在矣王一动而亡二姓之帅几如是而不及郢】葬杞平公
　　二十有五年春叔孙婼如宋　夏叔诣防晋赵鞅宋乐大心卫北宫喜郑游吉曹人邾人滕人薛人小邾人于黄父【诣公谷作倪大心公羊作世心后同　黄父即黒壤晋地　传二十四年郑伯如晋子太叔相见范献子献子曰若王室何对曰老夫其国家不能恤敢及王室抑人有言曰嫠不恤纬而忧宗周之陨为将及焉今王室实蠢蠢焉吾小国惧矣然大国之忧也吾侪何知焉吾子其早图之诗曰缾之罄矣惟罍之耻王室之不宁晋之耻也献子惧而与宣子图之乃征防于诸侯期以明年二十五年夏会于黄父谋王室也赵简子令诸侯之大夫输王粟具戍人曰明年将纳王宋乐大心曰我不输粟我于周为客若之何使客晋士伯曰自践土以来宋何役之不防而何盟之不同曰同恤王室子焉得辟之子奉君命以会大事而宋背盟无乃不可乎右师不敢对受牒而退　胡氏传以王猛兄弟之无宠刘单之屡败子朝之众尹召南宫甘氏之党疑多助之在朝也然黄父之会十国无异议是知邪不胜正久矣然无美辞何也王室不靖诸侯之责何美之有春秋以正待人之体也】有鸜鹆来巢【鸜公羊作鹳　传有鸜鹆来巢书所无也　公羊传何以书记异也何异尔非中国之禽也　愚闻之邵子曰天下将治则天地之气自北而南天下将乱则天地之气自南而北禽鸟飞类得气之先者也春秋书六鹢退飞鸜鹆来巢气使之也鸜鹆不逾济而至鲁岂非气自南而北之验哉当此之先楚虽为中国患而齐晋犹足以抑之自此之后晋霸不竞吴楚越皆以南夷迭主夏盟诸侯敛衽事之驯至大乱则知鸜鹆来巢之祥不特昭公出奔之兆也】秋七月上辛大雩季辛又雩【传再雩旱甚也】九月己亥公孙于齐次于阳州【己亥谷梁作乙亥阳公羊作扬　传初季公若怨平子郈昭伯亦怨之臧昭伯之从弟会为谗于臧氏而逃于季氏臧氏执旃平子怒拘臧氏老将禘于襄公万者二人其众万于季氏臧孙曰此之谓不能庸先君之庙大夫遂怨平子公若献弓于公为且与之出射于外而谋去季氏公为告公果公贲公果公贲使侍人僚柤告公公寝将以戈击之乃走公曰执之亦无命也惧而不出数月不见公不怒又使言公执戈以惧之乃走又使言公曰非小人之所及也公果自言公以告臧孙臧孙以难告郈孙郈孙以可劝告子家懿伯懿伯曰谗人以君徼幸事若不克君受其名不可为也舍民数世以求克事不可必也且政在焉其难图也公退之辞曰臣与闻命矣言若泄臣不获死乃馆于公叔孙昭子如阚公居于长府九月戊戌伐季氏杀公之于门遂入之平子登台而请弗许子家子曰君其许之政自之出久矣隠民多取食焉为之徒者众矣日入慝作弗可知也众怒不可蓄也蓄而弗治将蕰蕰蓄民将生心生心同求将合君必悔之弗听公使郈孙逆孟懿子叔孙氏之司马鬷戾言于其众曰我家臣也不敢知国凡有季氏与无于我孰利皆曰无季氏是无叔孙氏也鬷戾曰然则救诸陷西北隅以入公徒释甲执氷而踞遂逐之孟氏执郈昭伯杀之于南门之西遂伐公徒子家子曰诸臣伪劫君者而负罪以出君止意如之事君也不敢不改公曰余不忍也公与臧孙如墓谋遂行己亥公孙于齐次于阳州　谷梁传孙之为言犹孙也讳奔也次于阳州次止也　胡氏传鲁自东门遂杀适立庶鲁君于是乎失政禄去公室政在季氏于此君也四公矣作三军尽征其一舍中军兼有其二民赋入于其家半矣受命救台也遂入郓帅师取卞也不以闻军政在其手专矣行父片言而东门氏逐南蒯一动而公子憖奔鲁之羣臣亦无敢忠于公室而献谋者所谓屯难之时也昭公不明乎消息盈虚之理正身率德择任忠贤待时驯致不忍一朝之忿求逞其私欲而以羣小谋之其及也宜矣　杜氏曰阳州鲁境上不得入齐待命于境上也】齐侯唁公于野井【野井齐地杜氏曰济南祝阿县东有野井亭　传齐侯将唁公于平隂公先至于野井齐侯曰寡人之罪也使有司待于平隂为近故也齐侯曰自莒疆以西请致千社以待君命寡人将帅敝赋以从执事唯命是听君之忧寡人之忧也公喜子家子曰天禄不再天若胙君以鲁足矣失鲁而以千社为臣谁与之立且齐君无信不如早之晋弗从　公羊传唁公者何昭公欲伐季氏告子家驹子家驹曰诸侯僭天子大夫僭诸侯久矣昭公曰吾何僭矣哉子家驹曰设两观乘大辂朱干玉戚以舞大夏八佾以舞大武此皆天子之礼也且夫牛马维娄委己者也而柔焉季氏得民众久矣君无多辱焉昭公不从其言终伐之而败焉走之齐齐侯唁公于野井曰奈何君去鲁国之社稷昭公曰丧人不佞失守鲁国之社稷执事以羞再拜颡庆子家驹曰庆子免君于大难矣子家驹曰臣不佞陷君于大难君不忍加之鈇锧赐之以死再拜颡高子执箪食与四脡脯国子执壶浆曰吾寡君闻君在外馂饔未就敢致糗于从者昭公曰君不忘吾先君延及丧人锡之以大礼再拜稽首以衽受高子曰有夫不祥君无所辱大礼昭公葢祭而不甞景公曰寡人有不腆先君之服未之敢服有不腆先君之器未之敢用敢以请昭公曰丧人不佞失守鲁国之社稷执事以羞敢辱大礼敢辞景公曰寡人有不腆先君之服未之敢服有不腆先君之器未之敢用敢固以请昭公曰以吾宗庙之在鲁也有先君之服未之能以服有先君之器未之能以出敢固辞景公曰寡人有不腆先君之服未之敢服有不腆先君之器未之敢用请以飨乎从者昭公曰丧人其何称景公曰孰君而无称昭公于是噭然而哭诸大夫皆哭既哭以人为菑以幦为席以鞍为几以遇礼相见孔子曰其礼与其辞足观矣　石氏曰观公羊齐侯致馂饔之礼与昭公丧人之称则其为礼不诚其为辞不哀可见矣】冬十月戊辰叔孙婼卒【传昭子自阚归见平子平子稽颡曰子若我何对曰人谁不死子以逐君成名子孙不忘不亦伤乎将若子何平子曰苟使意如得改事君所谓生死而肉骨也昭子从公于齐与公言子家子命适公馆者执之公与昭子言于幄内曰将安众而纳公公徒将杀昭子伏诸道左师展告公公使昭子自铸归平子有异志冬十月辛酉昭子齐于其寝使祝宗祈死戊辰卒】十有一月己亥宋公佐卒于曲棘【曲棘宋地　杜氏注陈留外黄县城中有曲棘里据地谱外黄城在开封雍丘县　传宋元公将为公故如晋己亥卒于曲棘胡氏传宋元意如之外舅也元公夫人曹氏生女妻意如不此之顾而求欲纳公是以正伦恤患为心而不】
　　【恤其私亲者也其贤于当时诸侯逺矣故卒其封内而特书地以别之】十有二月齐侯取郓【公羊传外取邑不书此何以书为公取之也　胡氏传郓鲁邑也直书齐侯取之何也齐不自取而为公取郓使居之也昭公出奔经书次于阳州见公未絶于鲁而季氏逐君为不臣及书齐侯取郓则见公已絶于鲁而逐于季氏为不君君者有其土地人民以奉其宗庙之典籍者也己不能有而他人是保则不君矣春秋之义欲为君尽君道为臣尽臣道各守其职而不渝也昭公失道季氏为乱君臣各渝其职而不守其为后世戒深矣　吕氏曰齐侯取郓以处公也不能讨季氏以正君臣大义而独取郓以处公其无意于善而忽逺畧可知也】
　　二十有六年春王正月葬宋元公【杜氏注三月而葬速】三月公至自齐居于郓【传言鲁地也　高邮孙氏曰凡公行反而告庙则书至在外虽不告而书至所以存公也　胡氏传昭公失国出奔而称居于郓者存一国之防也诸侯之于封国四境之内莫非其土非大夫所得专也】夏公围成【传齐侯将纳公命无受鲁货申丰从女贾以币锦二两防一如瑱适齐师谓子犹之人高齮能货子犹为高氏后粟五千庾高齮以锦示子犹子犹欲之齮曰鲁人买之百两一布以道之不通先入币财子犹受之言于齐侯曰羣臣不尽力于鲁君者非不能事君也然据有异焉宋元公为鲁君如晋卒于曲棘叔孙昭子求纳其君无疾而死不知天之弃鲁邪抑鲁君有罪于鬼神故及此也君若待于曲棘使羣臣从鲁君以卜焉若可师有济也君而继之兹无敌矣若其无成君无辱焉齐侯从之使公子鉏帅师从公成大夫公孙朝谓平子曰有都以卫国也请我受师许之请质弗许曰信女足矣告于齐师曰孟氏鲁之敝室也用成已甚请息肩于齐齐师围成成人伐齐师之饮马于淄者曰将以厌众鲁成备而后告曰不胜众师及齐师战于炊鼻　泰山孙氏曰公围成书者见国内皆叛也　胡氏传不书齐师者景公怵于邪説为义不终故微之也书公围成则季氏之不臣昭公之不君齐侯之不能修方伯连帅之职其罪咸具矣】秋公防齐侯莒子邾子杞伯盟于鄟陵【传谋纳公也】公至自防居于郓　九月庚申楚子居卒【楚平王也】冬十月天王入于成周【传单子如晋告急七月王次于滑晋知跞赵鞅帅师纳王十月丙申王起师于滑辛丑遂次于尸十一月辛酉晋师克巩召伯盈逐王子朝王子朝及召氏之族毛伯得尹氏固南宫嚚奉周之典籍以奔楚隂忌奔莒以叛召伯逆王于尸及刘子单子盟遂军圉泽次于隄上癸酉王入于成周甲戌盟于襄宫晋师使成公殷戍周而还十二月癸未王入于庄宫定五年王人杀子朝于楚东莱吕氏曰河南即郏鄏周武王迁九鼎周公营以为都是为王城洛诰所谓我乃卜涧水东瀍水西惟洛食者也平王东迁定都于王城王子朝之乱其余党多在王城敬王畏之徙都成周　今案左传则冬十月入成周而十二月入王城矣然至三十二年书城成周杜氏于是年请城成周注云子朝之乱其余党多在王城敬王畏之徙都成周成周狭小故请城之则敬王定迁乃在三十二年已城之后也如高邮孙氏及胡氏皆以成周即京师葢未考王城成周实不同所而误以为一也】尹氏召伯毛伯以王子朝奔楚【胡氏传取国有五利宠居一焉子朝有宠于景王为之党者众矣卒不能立至于奔楚何也是非有出于人之本心者不可以私爱是亦不可以私恶非卒归于公而止矣景王宠爱子朝将蕲于见是而天下不以为是疎薄子猛将蕲于见非而天下卒不以为非徒设此心两弃之也庶孽慿宠为羣小之所宗而人心不附适子恃正为人心之所向而羣小不从故伯服虽杀而平王亦不能复宗周之盛申生已死而卓子奚齐亦不能胜里克之兵是两弃之也景王不鉴覆车王猛子朝之际危亦甚矣春秋详书为后世戒可谓深切着明也哉　何休注公羊传云立子朝独尹氏出奔并举召毛者明本尹氏为首恶当先诛后治其党】
　　二十有七年春公如齐公至自齐居于郓　夏四月吴弑其君僚【传吴子欲因楚丧而伐之使公子掩余公子烛庸帅师围潜使延州来季子聘于上国楚莠尹然工尹麇帅师救潜吴师不能退吴公子光曰此时也弗可失也告鱄设诸曰我王嗣也吾欲求之夏四月光伏甲于堀室而享王鱄设诸寘剑于鱼中以进抽劔刺王铍交于胸遂弑王吴公子掩余奔徐公子烛庸奔钟吾　刘氏传亲弑僚者阖闾也其称国以弑何称国以弑者众弑君之辞也阖闾弑僚则曷为以众弑君之辞言之谒也余祭也夷昧也不与子国而与弟凡为季子也季子使而亡焉僚者长庶也即之是废让而毁义以成篡也国人莫説故谓之众弑其君也　胡氏传诸樊兄弟以次相及必欲致国于季子而季子终不受则国宜之光者僚恶得为君故称国以弑者吴大臣之罪也大臣任大事事莫大于置君矣故君存而国本定君终而嗣子立社稷嘉靖人无间言此秉政大臣之任伊召之所以安商周孔明之所以定刘汉也若废立进退出于羣小阍寺而当国大臣不与焉则将焉用彼相矣此春秋归罪大臣称国弑君之意】楚杀其大夫郤宛【郤谷梁作郄　传郤宛直而和国人説之鄢将师为右领与费无极比而恶之令尹子常贿而信谗无极谓子常曰子恶欲饮子酒又谓子恶令尹欲饮酒于子氏子恶曰我贱人也不足以辱令尹令尹将必来辱为惠已甚吾无以酬之若何无极曰令尹好甲兵子出之吾择焉取五甲五兵曰寘诸门令尹至必观之而从以酬之及飨日帷诸门左无极谓令尹曰吾几祸子子恶将为子不利甲在门矣令尹使视郤氏则有甲焉不往召鄢将师而告之将师退遂令攻郤氏且爇之子恶闻之遂自杀也令尹尽灭郤氏之族党刘氏意林曰君不明故臣得专其威杀其大夫而莫之止也不亦甚乎然而郤宛则有以取之有以取之者辟嫌不审也辟嫌不审罪也　愚谓恃国人之悦己而无见几知人之明以立于无道之朝至于见杀宜矣春秋书郤宛以为比之匪人无道不隠者之戒】秋晋士鞅宋乐祁犂卫北宫喜曹人邾人滕人防于扈【传防于扈令戍周且谋纳公也宋卫皆利纳公固请之范献子取货于季孙乃辞小国而以难复　胡氏曰文十五年诸侯盟于扈将为鲁讨齐齐赂之而不克讨故在防诸侯畧而不序今纳公亦以赂故不克纳而诸国之大夫皆序何也曰利于纳公宋卫之大夫也受赂而不欲纳公者独范鞅主之尔又况戍周之令行乎所以列序而不畧也以此见圣人取舍之大情而轻重审矣　襄陵许氏曰士鞅谋纳公而以货解无贬辞者以令戍周故也霸国不竞苟有一善则为之匿诸慝而存之此春秋之所以扶微救乱也】冬十月曹伯午卒　邾快来奔　公如齐公至自齐居于郓
　　二十有八年春王三月葬曹悼公　公如晋次于干侯【干侯晋境内邑杜氏注在魏郡斥丘县地谱今大名府成安县东南有斥丘故城　传公如晋将如干侯子家子曰有求于人而即其安人孰矜之其造于竟弗听使请逆于晋晋人曰天祸鲁国君淹恤在外君亦不使一个辱在寡人而即安于甥舅其亦使逆君使公复于晋而后逆之　泰山孙氏曰公一年如齐者再皆不见礼故如晋也公既不见礼于齐又不得入于晋其穷辱若此任氏曰齐晋大国也皆与季氏不恤昭公中国主盟所以在夷狄乎】夏四月丙戌郑伯宁卒六月葬郑定公　秋七月癸巳滕子宁卒　冬葬滕悼公
　　二十有九年春公至自干侯居于郓【杜氏注以干侯至不得见晋侯故】齐侯使高张来唁公【传齐侯使高张来唁公称主君胡氏传遣使来唁浅事也亦书于经者罪齐侯不能修方伯连帅之职也】公如晋次于干侯【传子家子曰齐卑君矣君祗辱焉公如干侯　许氏曰书次于干侯复不见受也】夏四月庚子叔诣卒　秋七月　冬十月郓溃【杜氏注民逃其上曰溃溃散叛公谷梁传溃之为言上下不相得也上下不相得则恶矣亦讥公也　胡氏传公之出奔处郓四年民不见德亡无爱征至于溃散岂非昏迷不反自纳于罟擭陷穽之中其从者又皆艾杀其民视如土芥其下不堪所以溃与然则去宗庙社稷而出奔而犹不惕然恐惧期改过以补前行之愆也自弃甚矣欲不亡得乎故书以为后世之戒】
　　三十年春王正月公在干侯【谷梁传中国不存公存公故也范氏注中国犹国中也　刘氏传其言公在干侯何正月以存公也曷为存公公在外也公在外久矣曷为于此乎存公居于郓有鲁也在干侯无鲁也公虽无鲁鲁不可无公也　常山刘氏曰书公在干侯存公也君失其居在于干侯而不得归故因朝正之时而书公所在则存君父罪臣子讥诸侯之意皆可具见也　胡氏传公去社稷于今五年每岁首月不书公者在鲁四封之内则无适而非其所也至是郓溃客寄干侯非其所矣岁首必书公之所在者葢以存君不与季氏之专国也唐武氏废迁中宗革命自立史臣列于本纪欲着其罪而君子以为非春秋之法其言曰天下者唐之天下中宗受之于其父武后安得废之而絶先君之世复系嗣君之年黜武氏之号自以为窃取春秋之义信矣】夏六月庚辰晋侯去疾卒　秋八月葬晋顷公【传夏六月晋顷公卒秋八月葬郑游吉吊且送葬魏献子使士景伯诘之曰悼公之丧子西吊子蟜送葬今吾子无贰何故对曰先王之制诸侯之丧士吊大夫送葬惟嘉好聘享三军之事于是乎使卿晋之丧事敝邑之间先君有所助执绋矣若其不间虽士大夫有所不获数矣灵王之丧我先君简公在楚我大夫印段实往敝邑之少卿也王吏不讨恤所无也晋人不能诘】冬十有二月吴灭徐徐子章羽奔楚【羽公羊作禹　传吴子使徐人执掩余使钟吾人执烛庸二公子奔楚楚子大封而定其徙使监马尹大心逆吴公子使居养莠尹然左司马沈尹戍城之取于城父与胡田以与之将以害吴也子西谏曰吴光新得国而亲其民视民如子辛苦同之将用之也若好吾边疆使柔服焉犹惧其至吾又彊其讐以重怒之无乃不可乎王弗听吴子怒冬十二月吴子执钟吾子遂伐徐防山以水之己卯灭徐徐子章禹断其发携其夫人以逆吴子吴子唁而送之使其迩臣从之遂奔楚楚沈尹戍帅师救徐弗及遂城夷使徐子处之吴子问于伍员曰初而言伐楚余知其可也而恐其使余往也又恶人之有余之功也今余将自有之矣伐楚何如对曰楚执政众而乖莫适任患若为三师以肄焉一师至彼必皆出彼出则归彼归则出楚必道敝亟肄以罢之多方以误之既罢而后以三军继之必大克之阖庐从之楚于是乎始病　常山刘氏曰齐灭谭楚灭狄灭温君奔皆不名者彊暴加于小弱力不能胜而奔义未絶也诉于天子方伯则理可伸而邦可复岂可遽絶之哉惟徐子章羽既已服吴而后奔楚则既降矣安有兴复之志乎故名之以着其絶也】三十有一年春王正月公在干侯　季孙意如防晋荀跞于适歴【跞公羊谷梁作栎下同　传晋侯将以师纳公范献子曰若召季孙而不来则信不臣矣然后伐之若何晋侯召季孙献子使私焉曰子必来我受其无咎季孙意如防晋荀跞于适歴　陆氏微防曰季氏逐君之臣也晋不罪之而反与之为防书曰季孙意如防晋荀跞于适歴晋侯之为盟主可见矣荀跞之为人臣可知矣此不待贬絶而恶自见者也】夏四月丁巳薛伯谷卒　晋侯使荀跞唁公于干侯【传季孙从知伯如干侯子家子曰君与之归一慙之不忍而终身慙乎公曰诺众曰在一言矣君必逐之荀跞以晋侯之命唁公且曰寡君使跞以君命讨于意如意如不敢逃死君其入也公曰君惠顾先君之好施及亡人将使归粪除宗祧以事君则不能见夫人已所能见夫人者有如河荀跞掩耳而走曰寡君其罪之恐敢与知鲁国之难臣请复于寡君退而谓季孙君怒未怠子姑归祭子家子曰君以一乘入于鲁师季孙必与君归公欲从之众从者胁公不得归　吕氏曰齐侯唁公于野井晋侯使荀跞唁公于干侯言大国盟主皆不能讨乱无助顺向正之意也】秋葬薛献公　冬黒肱以滥来奔【肱公羊作弓吴氏诗补音云古弓肱同音滥杜氏注东海昌虑县　传邾黑肱以滥来奔贱而书名重地故也　襄陵许氏曰邾快黒肱相继来奔季孙当国以类至也】十有二月辛亥朔日有食之
　　三十有二年春王正月公在干侯　取阚【杜氏注阚鲁邑今案昭公之难叔孙如阚定元年季孙使役如阚公氏将沟焉此鲁地而公取之也　吕氏曰取郓取阚皆言公之无逺图求目下之利而戕其民无复国之虑也】夏吴伐越【传始用师于越也】秋七月　冬仲孙何忌防晋韩不信齐高张宋仲几卫世叔申郑国参曹人莒人薛人杞人小邾人城成周【莒人下公羊谷梁有邾人　传秋八月王使富辛与石张如晋请城成周范献子谓魏献子曰与其戍周不如城之虽有后事晋勿与知可也冬十一月晋魏舒韩不信如京师合诸侯之大夫于狄泉寻盟且令城成周己丑士弥牟营成周计丈数揣高卑度厚薄仞沟洫物土方议逺迩量事期计徒庸虑材用书粮以令役于诸侯属役赋文书以授帅而效诸刘子韩简子临之以为成命　谷梁传天子微诸侯不享觐天子之在者惟祭与号故诸侯之大夫相帅以城之此变之正也　愚案杜氏注子朝之乱其余党多在王城敬王畏之徙都成周故请城之此乃自王城而迁都之时故因诸大夫之城而以成周书以纪实也】十有二月己未公薨于干侯【传公薨书曰公薨于干侯言失其所也赵简子问于史墨曰季氏出其君而民服焉诸侯与之君死于外而莫之或罪也对曰物生有两有三有五有陪贰天生季氏以贰鲁侯为日久矣民之服焉不亦宜乎鲁君世从其失季氏世修其勤民忘君矣虽死于外其谁矜之社稷无常奉君臣无常位自古以然故诗曰高岸为谷深谷为陵三后之姓于今为庶主所知也在易卦雷乘干曰大壮天之道也昔成季友桓之季也文姜之爱子也有大功于鲁受费以为上卿至于文子武子世増其业不废旧绩鲁文公薨而东门遂杀适立庶鲁君于是乎失国政在季氏于此君也四公矣民不知君何以得国是以为君慎器与名不可以假人　胡氏传诸侯失国出奔者多矣昭公在外八年终以客死为天下笑何也祭仲虽专而世权不重于季氏卫侯失国犹夫人也而有推挽之者所以虽失而复得也鲁自季友受费以为上卿至于意如专执国命四世矣其臣皆季氏之孚也其民皆季氏之获也而昭公有一子家驹言不见听计不行也不能复国宜矣故春秋详録其所因为后世之戒公虽失国然每岁首月必书公在干侯诛意如也书齐侯取郓公围成郓溃絶昭公也为人臣者观每岁必书公所在必不敢萌跋扈不臣之心为人君者观所书围成郓溃知社稷之无常奉也亦必少警矣呜呼可谓深切着明者矣】

　　春秋集注卷九
　　钦定四库全书
　　春秋集注卷十
　　宋　张洽　撰
　　定公【名宋襄公之子昭公之弟諡法安民大虑曰定】
　　元年春王【公羊传定何以无正月正月者正即位也定无正月者即位后也即位何以后昭公在外得入不得入未可知也曷为未可知在季氏也定哀多微辞主人习其读而问其传则未知己之有罪焉尔谷梁传不言正月定无正也定之无正何也昭公之终非正终也定之始非正始也昭无正终故定无正始也刘氏传其非正始奈何定公者公子宋也昭公之弟也昭薨于干侯季孙逆其丧废太子衍及务人而立公】
　　【子宋焉丧至于壊隤公子宋先入以主社稷葢受之季氏也非受之先君者也定无正则何以不言正月微辞也　今案昭公自去年十二月薨于干侯鲁国之政听命强臣春秋不书正月所以见一国之无主而正朔之无所承也】三月晋人执宋仲几于京师【传正月辛巳晋魏舒合诸侯之大夫城成周属役于韩简子庚寅栽宋仲几不受功曰滕薛郳吾役也薛宰曰宋为无道絶我小国于周以我适楚故我常从宋晋文公为践土之盟曰各复旧职若从践土若从宋亦唯命仲几曰践土固然薛宰曰薛之皇祖奚仲居薛以为夏车正奚仲迁于邳仲虺居薛以为汤左相若复旧职将承王官何故以役诸侯仲几曰三代各异物薛焉得有旧为宋役亦其职也士弥牟曰晋之从政者新子姑受功归吾视诸故府仲几曰纵子忘之山川鬼神其忘诸乎士伯怒谓韩简子曰薛征于人宋征于鬼宋罪大矣且已无辞而抑我以神诬我也啓宠纳侮其此之谓矣必以仲几为戮乃执仲几以归三月归诸京师城三旬而毕乃归诸侯之戍　谷梁传此大夫其曰人何也微之也何为微之不正其执人于尊者之所也胡氏曰周官凡卿大夫之狱讼断以邦法则大司冦之职也不告于司冦而执人于天子之侧故虽以王事讨有罪犹贬凡此类皆篡弑之萌履霜之渐执而书其地谨之也】夏六月癸亥公之丧至自干侯戊辰公即位【传叔孙成子逆公之丧于干侯季孙曰子家子亟言于我未尝不中吾志也吾欲与之从政子必止之且听命焉子家子不见叔孙易几而哭叔孙请见子家子子家子辞曰羁未得见而从君以出君不命而薨羁不敢见叔孙使告之曰公衍公为实使羣臣不得事君若公子宋主社稷则羣臣之愿也凡从君出而可以入者将唯子是听子家子未有后季孙愿与子从政此皆季孙之愿也使不敢以告对曰若立君则有卿士大夫与守龟在羁弗敢知若从君者则貎而出者入可也冦而出者行可也若羁也则君知其出也而未知其入也羁将逃也丧及壊隤公子宋先入从公者皆自壊隤反六月癸亥公之丧至自干侯戊辰公即位　谷梁传殡而后即位也定无正见无以正也即位授受之道也先君无正终则后君无正始也先君有正终则后君有正始也戊辰公即位谨之也定之即位不可不察也公即位何以日也戊辰之日然后即位也癸亥公之丧至自干侯何为戊辰之日然后即位也正君乎国然后即位也沈子曰正棺乎两楹之间然后即位也内之大事日即位君之大事也其不日何也以年决者不以日决也此则其日何也着之也何着焉逾年即位厉也于厉之中又有义焉未殡虽有天子之命犹不敢况未殡而临诸臣乎　胡氏传昭公之丧已越葬期犹未得反至于六月癸亥然后丧至而定之即位乃在是月之戊辰葢迟速进退惟意如所制不得专也以周书顾命考之成王之崩在四月乙丑宰臣太保即于是日命仲桓南宫毛俾爰齐侯吕伋以二干戈虎贲百人逆王世子钊于南门之外延入翼室宅忧为天下主不待崇朝而后定也今昭公丧至在葬期之后公子宋自壊隤先入犹未得立是知为意如所制不得以时定非谓正棺乎两楹之间故定之即位不可不察也夫即位大事也宗嗣先定则变故不生葢代君享国而主其祭宜戚宜惧一失几防或萌窥伺之心至于生变则为不孝矣古人所以贵于早定国家之本也今昭公之薨定之即位春秋详书于策非为后法乃见诸行事为永鉴耳愚案季氏亲逐其君暴露七月而后反国黜适而立不正至于丧归君立乃欲辨区区之礼文而行之岂非所谓不能三年之丧而缌小功之察乎春秋详书以见乱臣擅国定公不正三纲沦斁鲁之君子罔不防伤心之时大本既失而进退举措尚何礼之足言哉此所谓为永鉴者也】秋七月癸巳葬我君昭公【传季孙使役如阚公氏将沟焉荣驾鵞曰生不能事死又离之以自旌也纵子忍之后必或耻之乃止季孙问于荣驾鵞曰吾欲为君諡使子孙知之对曰生弗能事死又恶之以自信也将焉用之乃止秋七月癸巳葬昭公于墓道南孔子之为司冦也沟而合诸墓　吕氏曰葬必曰我君所以隆君父之恩尽忠爱之义至于此时详味书法然后有以大警动于其臣下者】九月大雩【谷梁传雩月雩之正也秋大雩非正也冬大雩非正也秋大雩之为非正何也毛泽未尽人力未竭未可以雩也雩月雩之正也月之为雩之正何也其时穷人力尽然后雩雩之正也何谓其时穷人力尽是月不雨则无及矣是年不艾则无食矣是谓其时穷人力尽也雩之必待其时穷人力尽何也雩者为旱求者也求者请也古之人重请何重乎请人之所以为人者让也请道去让也则是舍其所以为人也是以重之焉请哉请乎应上公古之神人有应上公者通乎隂阳君亲帅诸大夫道之而以请焉夫请者非可诒托而往也必亲之者也是以重之】立宫【杜氏注公伯禽子也　传昭公出故季平子祷于公九月立宫　愚案季氏未尝知鬼神之理妄祷而僭立逾祀典以立久祧之宫圣人特书必有曽谓公不如林放之叹矣】冬十月陨霜杀菽【杜氏注周十月今八月陨霜杀菽非常之灾　苏氏曰僖三十三年书陨霜不杀草今指言杀菽何也于其不杀而言草言其广也于其杀而言菽言其害也】
　　二年春王正月　夏五月壬辰雉门及两观灾【杜氏注雉门公宫之南门两观阙也天火曰灾　正义曰明堂位云库门天子臯门雉门天子应门是鲁之雉门公宫南门之中门也释宫云观谓之阙郭璞曰宫门双阙周礼太宰正月之吉县治象之法于象魏使万民观治象郑众曰象魏阙也刘熙释名云阙在门两旁中央阙然为道也然则其上县法象其状巍然高大谓之象魏使人观之谓之观也两观与象魏阙一物而三名也观与雉门俱灾则两观在雉门之两旁矣】秋楚人伐吴【传桐叛楚吴子使舒鸠氏诱楚人曰以师临我我伐桐为我使之无忌秋楚囊瓦伐吴师于豫章吴人见舟于豫章而潜师于巢冬十月吴军楚师于豫章败之遂围巢克之获楚公子繁　襄陵许氏曰自襄三年书楚伐吴终于人之则楚力竭矣于是有吴入郢自昭三十二年书吴伐越终于越再入吴于是吴亡楚介在南荒夷蛮相攻不可单録故删取其要如此以为伐国之戒七书楚伐仅能一克于朱方他役皆败无功书伐而不书败者积其陵暴首兵之咎将微之于此而后至于祸败失国也杜氏注囊瓦称人见诱以败军】冬十月新作雉门及两观【谷梁传言新有故也作为也有加其度也　刘氏意林曰鲁用王礼是以其库门天子臯门雉门天子应门而设两观僭君甚矣习旧而不知以为非覩变而不知以为戒无怪于季氏之胁其主矣此春秋之微辞至意也】
　　三年春王正月公如晋至河乃复【程子曰季孙意如上不请命于天子下不告于方伯而立定公故晋怒而公往朝焉晋辞公而复故明年因防而请盟于臯鼬】二月辛卯邾子穿卒【二月公谷并作三月】夏四月　秋葬邾庄公　冬仲孙何忌及邾子盟于拔【拔公羊作枝拔地阙　传盟于郯修邾好也杜氏注郯即拔也】四年春王二月癸巳陈侯吴卒　三月公防刘子晋侯宋公蔡侯卫侯陈子郑伯许男曹伯莒子邾子顿子胡子滕子薛伯杞伯小邾子齐国夏于召陵侵楚【召陵见僖四年传蔡昭侯为两佩两裘以如楚献一佩一裘于昭王昭王服之以享蔡侯蔡侯亦服其一子常欲之弗与三】
　　【年止之唐成公如楚有两肃爽马子常欲之弗与亦三年止之唐人或相与谋请代先从者许之饮先从者酒醉之窃马而献之子常子常归唐侯自拘于司败曰君以弄马之故君身弃国家羣臣相请夫人以偿马必如之唐侯曰寡人之过也二三子无辱皆赏之蔡人闻之固请而献佩于子常子常朝见蔡侯之徒命有司曰蔡君之久也官不共也明日礼不毕将死蔡侯归及汉执玉而沈曰余所有济汉而南者有若大川蔡侯如晋以其子元与其大夫之子为质焉而请伐楚三月刘文公合诸侯于召陵谋伐楚也晋荀寅求货于蔡侯弗得言于范献子曰国家方危诸侯方贰将以袭敌不亦难乎水潦方降疾疟方起中山不服弃盟取怨无损于楚而失中山不如辞蔡侯吾自方城以来楚未可以得志秪取勤焉乃辞蔡侯晋人假羽旄于郑郑人与之明日或斾以防晋于是乎失诸侯　杜氏注入楚境故书侵程子传楚恃其强侵陵诸侯晋上请于天子大合诸侯以伐之而不能明暴其罪以行天讨无功而还故书侵以罪之　刘氏意林曰楚之不义甚矣晋以霸主之势慿王命之重而不能讨顾使吴乗其衅中国不振旅功近而祸逺矣不亦病乎春秋别嫌明微之书也孔子独伤之是所以脊眷于臯鼬之盟者也　襄陵许氏曰臯鼬之盟诸侯擕矣梁丘据説锦币而昭公不复囊瓦志于佩裘使蔡侯自絶晋士鞅以赂罢扈之盟荀寅求货弗得沮召陵之谋故正胜于明时而贿流于衰世此晋霸之所以衰而吴之所以横政于上国也　今案书十八国诸侯之众所以见其势之足以有为也而终之以侵楚深以罪其志卑而义不胜终之以无能为也而晋自此微矣】夏四月庚辰蔡公孙姓帅师灭沈以沈子嘉归杀之【公羊作公孙归姓后同传沈人不会于召陵晋人使蔡伐之夏蔡灭沈　胡氏传所恶于前无以先后出乎尔者反乎尔者也蔡侯视楚犹沈视蔡也昭侯拘于郢三年而后反非以国小而弱乎沈虽不防召陵未有大罪恶也而恃强杀之甚矣能无公孙翩之及哉陆氏微旨曰书防罪蔡也书以归罪沈子不死于位也言杀之又讥蔡侯也】五月公及诸侯
　　盟于臯鼬【臯鼬公羊作浩油杜氏注许地繁昌县东南有城臯亭　传及臯鼬将长蔡于卫卫侯使祝鮀私于苌乃长卫侯于盟　陆氏纂例曰重言诸侯刘子不与盟也　程氏传公以不获见于晋故乃因会而求盟则此盟公意也故书公及】杞伯成卒于会【成公羊作戊】六月葬陈惠公　许迁于容城【容城地阙任公辅以为华容县亦析之近地也】秋七月公至自防【不至以侵楚者公以得盟为幸危不在侵也】刘卷卒【杜氏注即刘蚠也陆氏纂例畿内诸侯不同列国故不言刘子卷卒亦讥来赴故书之】葬杞悼公　楚人围蔡【传楚为沈故围蔡　襄陵许氏曰围蔡不书卿帅师者见其骄暴而不自反溢而必决将败之征是以微之】晋士鞅卫孔圉帅师伐鲜虞【襄陵许氏曰谋楚而不能讨盟蔡而不能救则惟中山是伐书卿与师着威胜不行于强暴而行于寡弱也　苏氏曰昭十二年楚灭陈蔡晋人不救而伐鲜虞称晋以夷之今晋既不为蔡伐楚楚人围蔡亦弗之救而于其伐鲜虞也称晋士鞅卫孔圉何也晋虽有弃诸侯之罪而蔡无国灭之祸轻重之异也】葬刘文公【赵氏曰刘文公天子畿内诸侯列国不当与行交往之礼今会其葬记非礼也】冬十有一月庚午蔡侯以吴子及楚人战于栢举楚师败绩楚囊瓦出奔郑【柏举公羊作栢莒今本谷梁作栢举　传伍员为吴行人以谋楚楚之杀郤宛也伯氏之族出伯州犂之孙嚭为吴太宰以谋楚楚自昭王即位无岁不有吴师蔡侯因之以其子干与其大夫之子为质于吴冬蔡侯吴子唐侯伐楚舍舟于淮汭自豫章与楚夹汉左司马戍谓子常曰子沿汉而与之上下我悉方城外以毁其舟还塞大隧直辕冥阨子济汉而伐之我自后击之必大败之既谋而行武城黒谓子常曰吴用木也我用革也不可久也不如速战史皇谓子常楚人恶子而好司马若司马毁吴舟于淮塞城口而入是独克吴也子必速战不然不免乃济汉而陈自小别至于大别三战子常知不可欲奔史皇曰安求其事难而逃之将何所入子必死之初罪必尽説十一月庚午二师陈于栢举阖闾之弟夫槩王晨请于阖庐曰楚瓦不仁其臣莫有死志先伐之其卒必奔而后大师继之必克弗许夫槩王曰所谓臣义而行不待命者其此之谓也今日我死楚可入也以其属五千先击子常之卒子常之卒奔楚师乱吴师大败之子常奔郑　公羊传吴何以称子夷狄也而忧中国蔡昭公朝于蔡有美裘焉囊瓦求之昭公不与为是拘昭公于南郢数年然后归之于其归焉用事于河曰天下诸侯苟有能伐楚者寡人请为之前列楚人闻之怒为是兴师使囊瓦将而伐蔡蔡请救于吴伍子胥复曰蔡非有罪也楚人为无道君如有忧中国之心则若时可矣于是兴师而救蔡　谷梁传吴其称子何也以蔡侯之以之举其贵者也蔡侯之以之则其举贵者何也吴信中国而攘荆楚吴进矣何以不言救也救大也　胡氏传晋主夏盟中国所仰若嘉谷之望雨也有请于晋如彼其难吴国天下莫强焉非诸侯之所能以也有请于吴如此其易故召陵大合诸侯而书侵楚栢举之战蔡用吴师特书曰以者深罪晋人保利弃义难于救蔡也然则何以不言救乎救大矣阖庐子胥宰嚭皆怀谋楚之心蔡人往请会逢其适非有救灾恤隣从简书忧中国之实也圣人道大德宏乐与人为善故因其从蔡特进而书爵囊瓦贪以败国又不能死可贱甚矣故记其出奔于其战也特贬而称人春秋之情见矣】庚辰吴入郢【郢公羊谷梁并作楚　传吴从楚师五战及郢己卯楚子取其妹季芊畀我以出庚辰吴入郢以班处宫子山处令尹之宫夫槩王欲攻之惧而去之夫槩王入之楚子涉睢济江入于云中盗攻之王奔郧郧公辛与其弟巢以王奔随初伍员与申包胥友其亡也谓申包胥曰我必复楚国申包胥曰勉之子能复之我必能兴之及昭王在随申包胥如秦乞师曰吴为封豕长蛇以荐食上国虐始于楚寡君失守社稷越在草莽使下臣告急曰夷徳无厌若隣于君疆之患也逮吴之未定君其取分焉若楚之遂亡君之土也若以君灵抚之世以事君秦伯使辞焉曰寡人闻命矣子姑就馆将图而告对曰寡君越在草莽未获所伏下臣何敢即安立于庭墙而哭日夜不絶声勺饮不入口七日秦哀公为之赋无衣九顿首而坐秦师乃出五年夏秦子蒲子虎帅车五百乗以救楚子蒲曰吾未知吴道使楚人先与吴人战而自稷会之大败夫槩王于沂吴人获防射于栢举其子帅奔徒以从子西败吴师于军祥秋七月子期子蒲灭唐吴师败楚师于雍澨秦师又败吴师吴师居麇子期焚之又战吴师败又战于公壻之谿吴师大败吴子乃归　公羊传吴何以不称子反夷狄也　谷梁传何以谓之吴也狄之也何谓狄之也壊宗庙徙陈器挞平王之墓君居其君之寝而妻其君之妻大夫居其大夫之寝而妻其大夫之妻葢有欲妻楚王之母者不正乘败人之绩而深为利居人之国故反其狄道也　胡氏传圣人谁毁谁誉救灾恤隣则进而书爵非有心于与之顺天命也乘约肆淫则黜而举号非有心于贬之奉天讨也伐国者固将拯民于水火之中而鸠集之耳杀其父兄系其子弟毁其宗庙迁其重器而乱男女之配也如水益深如火益热则善小而恶大功不足以掩之矣圣人心无毁誉如镜之无妍丑也因事物善恶而施襃贬焉不期公而自公尔明此而后可以司赏罚之权矣】
　　五年春王三月辛亥朔日有食之【三公羊作正】夏归粟于蔡【传归粟于蔡以周亟矜无资　谷梁传诸侯无粟诸侯相归粟正也孰归之诸侯也不言归之者专辞也义迩也　胡氏曰二传皆称诸侯归蔡粟其畧而不序何也蔡为楚人所困则环视而不能救吴既破楚入郢解蔡围矣然后相率而归之粟非救灾恤隣从简书之道也故特书鲁而不序诸侯见其事之末矣】于越入吴【传吴在楚也　刘氏传于越者何于越者其自称者也越者中国称之者也】六月丙申季孙意如卒【传季平子卒阳虎将以璵璠敛仲梁怀弗与曰改步改玉阳虎欲逐之告公山不狃不狃曰彼为君也子何怨焉既葬桓子行东野及费子泄为费宰逆劳于郊桓子敬之劳仲梁怀仲梁怀弗敬子泄怒谓阳虎子行之乎九月乙亥阳虎囚季桓子及公父文伯而逐仲梁怀冬十月丁亥杀公何藐己丑盟桓子于稷门之内庚寅大诅逐公父歜及秦遄皆奔齐　刘氏传意如逐君死何以卒之或曰定之大夫也或曰不嫌也有待贬絶而罪恶见者贬絶以见罪恶也有不待贬絶而罪恶见者不贬絶以见罪恶也　意林曰意如亲逐其君而卒之其异于翚何也曰以定公为君则不得不以意如为大夫孰有大夫卒而君不为之变者乎夫意如之逐昭公也明翚遂之弑君也隠而叔仲惠伯之蔽恶也未形春秋固有不待贬絶而罪恶见此之谓也且夫意如之罪固着矣及其卒也而絶之则其着不亦弥信乎而春秋弗为也以谓定不书正月适足以见定之非正而犹未足以见其受国于季氏故于是复明意如为定之大夫也使定公诚能明君臣之义不赏私劳讨先君之贼致季氏之诛则意如不免矣故虽逆取而顺守之犹贤乎已今一不然苟于利而忘其辱幸于祸而忘其讐谓意如定之大夫也不亦宜乎】秋七月壬子叔孙不敢卒　冬晋士鞅帅师围鲜虞【传三年秋鲜虞人败晋师于平中获晋观虎恃其勇也五年冬晋士鞅围鲜虞报观虎之败也　襄陵许氏曰晋始以土地之故与鲜虞暌咎不在鲜虞也而晋不自反纵兵横加而不能服则又围之兵益忿义益不胜君子是以恶晋也】
　　六年春王正月癸亥郑游速帅师灭许以许男斯归【速公羊作遫后同　传郑灭许因楚败也　今案许自隠十一年齐鲁郑之入至今年大抵困于与郑为隣至成十五年迁叶之后又畏郑而迁也定四年方自析迁容城以依楚不数年楚用于吴郑遂灭之然自哀元年以后许复见者楚又存之也太岳之后其亡一见害于郑其存一恃于楚不过百年韩遂灭郑亦有由也】二月公侵郑公至自侵郑【传周儋翩率王子朝之徒因郑人将以作乱于周郑于是伐冯滑胥靡负黍狐人阙外六月晋阎没戍周且城胥靡冬天王处于姑莸避乱也公侵郑取匡为晋讨郑之伐胥靡也往不假道于卫及还阳虎使季孟自南门入出自东门卫侯怒使弥子瑕追之公叔文子老矣辇而如公曰尤人而效之非礼也天将多阳虎之罪以毙之君姑待之若何乃止　愚谓奉晋命以讨郑之党乱人正也然陪臣方执国命使卫侯不听公叔文子之言鲁师危矣故致之】夏季孙斯仲孙何忌如晋【传季桓子如晋献郑俘也阳虎强使孟懿子往报夫人之币晋人兼享之孟孙立于房外谓范献子曰阳虎若不能居鲁而息肩于晋所不以为中军司马者有如先君献子曰寡君有官将使其人鞅何知焉献子谓简子曰鲁人患阳虎矣孟孙知其衅以为必适晋故强为之请以取入焉　刘氏意林阳虎陪臣也而执国命欲荡覆公室以自封久矣事不成故窃寳玉大弓以逃春秋本其祸之所构自二子之使夫以二子之力专国擅君而阳虎能制之方复为之请于霸主之国此其无所忌必为乱之效也】秋晋人执宋行人乐祁犂【传宋乐祁言于景公曰诸侯唯我事晋今使不往晋其憾矣乐祁告其宰陈寅陈寅曰必使子往他日公谓乐祁曰唯寡人説子之言子必往陈寅曰子立后而行吾室亦不亡唯君亦以我为知难而行也见溷而行赵简子逆而饮之酒于緜上献杨楯六十于简子陈寅曰昔吾主范氏今子主赵氏又有纳焉以杨楯贾祸弗可为也已然子死晋国子孙必得志于宋范献子言于晋侯曰以君命越疆而使未致使而私饮酒不敬二君不可不讨也乃执乐祁　谨案诸侯唯宋事晋惧讨而遣使善逆以怀之犹惧不来而大夫渎货贿争权利卒使来者是执叛者得志书此所以着晋之乱政亟行霸统所由絶也　胡氏曰使范赵方睦皆有献焉则弗执之矣执异国行人出于列卿私意威柄不复在其君矣三卿分晋而靖公废为家人岂一朝一夕之故哉】冬城中城　季孙斯仲孙忌帅师围郓【杜氏注何忌不言何阙文郓贰于齐故围之】
　　七年春王正月　夏四月　秋齐侯郑伯盟于咸【传齐侯郑伯盟于咸征防于卫　襄陵许氏曰霸道隳诸侯散离盟始复志此葢自是中国无殷防矣齐郑之盟叛晋也】齐人执卫行人北宫结以侵卫齐侯卫侯盟于沙【公羊作沙泽杜氏注阳平元城县东南有沙亭　案元城今属大名府　传卫侯欲叛晋诸大夫不可使北宫结如齐而私于齐侯曰执结以侵我齐侯从之乃盟于琐　襄陵许氏曰齐卫之盟叛晋也晋定之季郑献卫灵叛而从齐齐可以伯而景不足望也　刘氏意林善为国者亲近而逺信之附内而外归之卫侯欺其羣臣以绐晋残其百姓以秦齐齐之执结也固非伯讨矣而卫之无良又甚焉从此观之孟子曰今之诸侯五霸之罪人也不亦信乎】大雩　齐国夏帅师伐我西鄙【传齐国夏伐我阳虎御季桓子公敛处父御孟懿子将宵军齐师齐师闻之堕伏而待之处父曰虎不图祸而必死苫夷曰虎陷二子于难不待有司余必杀女虎惧乃还不败　苏氏曰鲁事晋而齐叛之故伐我　襄陵许氏曰东夏诸侯惟鲁事晋故齐伐之景公乘晋之衰不思惟徳之务以怀诸侯而欲力征经营以定霸统是知时之或可而不知己之不可者也】九月大雩　冬十月
　　八年春王正月公侵齐【传公侵齐门于阳州士皆坐列曰顔高之弓六钧皆取而传观之阳州人出顔高夺人弱弓籍丘子鉏击之与一人俱毙偃且射子鉏中颊殪顔息射人中眉退曰我无勇吾志其目也师退冉猛伪伤足而先其兄防乃呼曰猛也殿　谨案鲁阳虎用事无军政用兵无法故以侵书之】公至自侵齐【军政不立公之亲行致以危之】二月公侵齐三月公至自侵齐【传公侵齐攻廪丘之郛　泰山孙氏曰公一岁而再侵齐以重其怨甚矣】曹伯露卒夏齐国夏帅师伐我西鄙【传齐国夏高张伐我西鄙襄陵许氏曰春秋内伐二十宣以后九内侵七宣以后六伐我二十一宣以后十七侵我五宣以后一用兵则侵多而伐少被兵则伐多而侵少葢鲁自中世衰矣而欲与齐搆怨以侵易伐其能久乎】公会晋师于瓦公至自瓦【瓦卫地杜氏注东郡燕县东北有瓦亭今滑州白马县　传晋士鞅赵鞅荀寅救我公防晋师于瓦范献子执羔赵简子中行文子皆执鴈鲁于是乎始尚羔胡氏传案左氏晋士鞅赵鞅荀寅救鲁则其书公防晋师何也春秋大法虽师次于君而与大夫敌至用大众则君与大夫皆以师为重而不敢轻也故棐林之防不言赵盾而言晋师瓦之防书晋师而不书士鞅于以见人臣不可取民有众专主兵权之意陈氏厚施于齐以移其国季氏尽征于鲁以夺其民皆王法所禁也春秋之义行则不得为尔矣】秋七月戊辰陈侯栁卒　晋士鞅帅师侵郑【士公羊作赵】遂侵卫【传晋师将盟卫侯于鄟泽赵简子曰羣臣谁敢盟卫君者涉佗成何曰我能盟之卫人请执牛耳成何曰卫吾温原也焉得视诸侯将歃涉佗捘卫侯之手及腕卫侯怒王孙贾趋进曰盟以信礼也有如卫君其敢不唯礼是事而受此盟也卫侯欲叛晋而患诸大夫王孙贾使次于郊大夫问故公以晋诟语之且曰寡人辱社稷其改卜嗣寡人从焉大夫曰是卫之祸岂君之过也公曰又有患焉谓寡人必以而子与大夫之子为质大夫曰苟有益也公子则往羣臣之子敢不皆负羁絏以从将行王孙贾曰苟卫国有难工商未尝不为患使皆行而后可公以告大夫乃皆将行之行有日公朝国人使贾问焉曰若卫叛晋晋五伐我病何如矣皆曰五伐我犹可以能战贾曰然则如叛之病而后质焉何迟之有乃叛晋晋人请改盟弗许秋晋士鞅防成桓公侵郑围虫牢报伊阙也遂侵卫襄陵许氏曰招携以礼怀逺以德咸沙之盟诸侯已贰晋不思德礼之是务而欲恃力攘服则失霸何日之】
　　【有报伊阙云者假王命也】葬曹靖公　九月葬陈怀公　季孙斯仲孙何忌帅师侵卫【传师侵卫晋故也】冬卫侯郑伯盟于曲濮【曲濮卫地杜氏注叛晋也】从祀先公【杜氏注从顺也先公闵公僖公也将正二公之位次所顺非一亲尽故通言先公　公羊传从祀者何顺祀也文公逆祀去者三人定公顺祀叛者五人　刘氏传从者何顺也其祀何禘也禘则曷为不言禘讥何讥尔从祀先公正也所以从祀先公则非正也其非正奈何阳虎专季氏季氏专鲁阳虎欲去三桓而代之从祀先公以説焉非能正者也虽通其义君子不与也】盗窃寳玉大弓【杜氏注盗谓阳虎也家臣贱故曰盗寳玉夏后之璜大弓封父之繁弱　传季寤公鉏极公山不狃皆不得志于季氏叔孙辄无宠于叔孙氏叔仲志不得志于鲁故五人因阳虎阳虎欲去三桓以季寤更季氏以叔孙辄更叔孙氏已更孟氏冬十月顺祀先公而祈焉辛卯禘于僖公壬辰将享季氏于蒲圃而杀之戒都车曰癸巳至成宰公敛处父告孟孙曰季氏戒都车何故孟孙曰吾弗闻处父曰然则乱也必及于子先备诸与孟孙以壬辰为期阳虎前驱林楚御桓子虞人以铍盾夹之阳越殿将如蒲圃桓子咋谓林楚曰而先皆季氏之良也尔以是继之对曰臣闻命后阳虎为政鲁国服焉违之征死死无益于主桓子曰何后之有而能以我适孟氏乎对曰不敢爱死惧不免主桓子曰往也孟氏选圉人之壮者三百人以为公期筑室于门外林楚怒马及衢而骋阳越射之不中筑者阖门有自门间射阳越杀之阳虎劫公与武叔以伐孟氏公敛处父帅成人自上东门入与阳氏战于南门之内弗胜又战于棘下阳氏败阳虎説甲如公宫取寳玉大弓以出舍于五父之衢寝而为食其徒曰追其将至虎曰鲁人闻余出喜于征死何暇追余从者曰嘻速驾公敛阳在公敛阳请追之孟孙弗许阳欲杀桓子孟孙惧而归之子言辨舍爵于季氏之庙而出阳虎入于讙阳关以叛　公羊传盗者孰谓谓阳虎也阳虎者曷为者也季氏之宰也季氏之宰则微者也恶乎得国寳而窃之阳虎专季氏季氏专鲁国寳者何璋判白弓绣质龟青纯　苏氏曰阳虎将杀季孙斯不胜而出取寳玉大弓于公宫以行其称盗陪臣也寳玉大弓鲁之分器也所谓夏后之璜封父之繁弱是时阳虎以郓讙龟隂叛奔齐十年侯犯以郈叛及昭十二年南蒯以费叛皆以贱不书其书窃寳玉大弓何也分器重于地也分器重于地者贱货而贵命也　常山刘氏曰寳玉大弓天子所锡先君之分器藏之于国子孙世世保之不可失坠而为盗所窃国慢无政可知矣故书窃以志不恭之大也】
　　九年春王正月　夏四月戊申郑伯虿卒【虿公羊作囆】　得寳玉大弓【传阳虎归寳玉大弓鲁伐阳关阳虎使焚莱门师惊犯之而出奔齐请师以伐鲁曰三加必取之齐侯将许之鲍文子谏曰鲁免其疾而君又收之无乃害乎齐侯执阳虎虎遂奔晋适赵氏仲尼曰赵氏其世有乱乎　公羊传何以书国寳也丧之书得之书　胡氏传谷梁子曰寳玉封圭大弓武王之戎弓周公受赐藏之鲁子孙世守罔敢失坠以昭先祖之德存肃敬之心耳古者告终易代璧琬琰天球夷玉兊之戈和之弓垂之竹矢莫不陈列非直为美观也先王所寳传及其身能全而归之则可以免矣鲁失其政陪臣擅权虽先公分器犹不能守而盗得窃诸公宫其能国乎故失之书得之书所以讥公与执政之臣见不恭之大也此义行则有天下国家者各知所守之职不敢忽矣】六月葬郑献公　秋齐侯卫侯次于五氏【杜氏注五氏晋地　传齐侯伐晋夷仪克之晋车千乘在中牟卫侯将如五氏卜过之龟焦卫侯曰可也卫车当其半寡人当其半敌矣乃过中牟中牟人欲伐之卫褚师圃亡在中牟曰卫虽小其君在焉未可胜也齐师克城而骄其帅又贱遇必败之不如从齐乃伐齐师败之齐侯致禚媚杏于卫任氏曰此伐晋也不书伐而书次者晋实大国未敢轻伐始盟于沙中次于五氏又次于垂葭至哀公元年】
　　【而后伐其欲有所逞也久矣】秦伯卒冬葬秦哀公【襄陵许氏曰秦自晋悼以后寖不见于春秋则知秦益退保西戎军旅礼聘之事不交于中国矣】
　　十年春王三月及齐平【杜氏注平前八年再侵齐之怨　吕氏曰及齐平我志也】夏公防齐侯于夹谷公至自夹谷【夹公羊谷梁作颊　夹谷鲁地汉东海祝其县有夹山今海州怀仁县　传公防齐侯于祝其实夹谷孔丘相犂弥言于齐侯曰孔丘知礼而无勇若使莱人以兵劫鲁侯必得志焉齐侯从之孔丘以公退曰士兵之两君合好而裔夷之俘以兵乱之非齐君所以命诸侯也裔不谋夏夷不乱华俘不干盟兵不偪好于神为不祥于徳为愆义于人为失礼君必不然齐侯闻之遽辟之将盟齐人加于载书曰齐师出竟而不以甲车三百乘从我者有如此盟孔丘使兹无还揖对曰而不反我汶阳之田吾以共命者亦如之齐侯将享公孔丘谓梁丘据曰齐鲁之故吾子何不闻焉事既成矣而又享之是勤执事也且牺象不出门嘉乐不野合飨而既具是弃礼也若其不具用秕稗也用秕稗君辱弃礼名恶子盍图之夫享所以昭徳也不昭不如其已也乃不果享　谷梁传其致何也危之也其危之奈何颊谷之防孔子相焉两君就坛两相相揖齐人鼓噪而起欲以执鲁君孔子歴阶而上不尽一等而视归乎齐侯曰两君合好夷狄之民何为来为命司马止之齐侯逡巡而谢曰寡人之过也退而属其二三大夫曰夫人率其君与之行古人之道二三子独率我而入夷狄之俗何为罢防齐人使优施舞于鲁君之幕下孔子曰笑君者罪当死使司马行法焉首足异门而出齐人来归郓讙龟隂之田者葢为此也因是以见虽有文事必有武备孔子于颊谷之防见之矣】晋赵鞅帅师围卫【传报夷仪也反役晋人讨卫之叛故曰由涉佗成何于是执涉佗以求成于卫卫人不许晋人遂杀涉佗襄陵许氏曰使晋有以服齐则卫可无用兵而服也今围卫而不能服则徒以坚齐之从而已矣】齐人来归郓讙龟隂田【谷梁田上有之字杜氏注三邑皆汶阳田也泰山博县北有龟山隂田在其北也任公辅曰桓三年讙杜氏以为鲁地济北蛇丘县有讙亭而汶水经济北至东平须昌入济郓即昭公时齐取以居公者至是并以还鲁二邑与龟隂俱在汶水北龟山今在泗水东北七十里　公羊传齐人曷为来归郓讙龟隂田孔子行乎季孙三月不违齐人为是来归之　史记孔子世家会于夹谷孔子却莱人诛倡优景公惧而动知义不若归而大恐告其羣臣曰鲁以君子之道辅其君而子独以夷狄之道教寡人得罪于鲁君为之奈何有司进对曰君子有过则谢以质小人有过则谢以文君若悼之则谢以实于是齐侯乃归所侵鲁之郓汶阳龟隂之田以谢过　程氏传齐服义而来归之故书来归　胡氏传齐桓以义责楚而楚人来盟夫子以礼责齐而齐人归地皆书曰来序绩也】叔孙州仇仲孙何忌帅师围郈【郈叔孙氏邑任公辅曰地谱东平无盐县东南有郈乡无盐在今郓州须城县东　传初叔孙成子欲立武叔公若藐固谏曰不可成子立之而卒公若为郈宰武叔既定使郈马正侯犯杀公若弗能使其圉人杀之侯犯以郈叛武叔懿子围郈弗克】秋叔孙州仇仲孙何忌帅师围郈【郈公羊作费误也　传二子及齐师复围郈弗克叔孙谓郈工师驷赤曰郈非惟叔孙氏之忧社稷之患也将若之何对曰臣之业在扬水卒章之四言矣叔孙稽首驷赤与郈人为之宣言于郈中曰侯犯将以郈易于齐齐人将迁郈民众凶惧驷赤将射之侯犯止之曰谋免我侯犯请行许之驷赤止而纳鲁人侯犯奔齐齐人乃致郈胡氏传侯犯以郈叛不书于策书围郈则叛可知矣再书二卿帅师围郈则强亦可知矣天子失道征伐自诸侯出而后大夫强诸侯失道征伐自大夫出而后家臣强其逆弥甚则其失弥速故自诸侯出十世希不失矣自大夫出五世希不失矣陪臣执国命三世希不失矣三家专鲁为日既久至是家臣争叛亦其理宜矣春秋制法本忠恕施诸己而不愿亦勿施诸人所恶于上不以使下所恶于下不以事上二三子知倾公室以自张而不知家之拟其后也凡此类皆据事直书深切着明也】宋乐大心出奔曹【传九年春宋公使乐大心盟于晋且逆乐祁之尸辞伪有疾乃使向巢如晋且逆子梁之尸子明谓桐门右师出曰吾犹衰绖而子击钟何也右师曰丧不在此故也既而告人曰已衰绖而生子余何故舍钟子明闻之怒言于公曰右师将不利戴氏不肯适晋将作乱也不然无疾乃逐桐门右师】宋公子地出奔陈【地公羊作池　传宋公子地有白马四公嬖向魋魋欲之公取而朱其尾鬛以与之地怒使其徒抶魋而夺之魋惧将走公闭门而泣之目尽肿母弟辰曰子为君礼不过出竟君必止子公子地出奔陈公弗止辰为之请弗听辰曰是我迋吾兄也吾以国人出君谁与处冬母弟辰暨仲佗石彄出奔陈】冬齐侯卫侯郑游速防于安甫【安甫公羊作鞌　安甫齐地案地谱今属郓州平隂县】叔孙州仇如齐【传武叔聘于齐　杜氏注谢致郈也】宋公之弟辰暨仲佗石彄出奔陈【公羊谷梁暨下有宋字刘氏传暨者何及也犹暨暨也葢强胁之也　胡氏传其弟云者罪宋公以嬖魋故而失二弟无亲亲之恩暨云者罪辰以兄故帅其大夫出奔无尊君之义夫暨者不得已之辞又以见仲佗石彄见胁于辰不能自立无大臣之节】
　　十有一年春宋公之弟辰及仲佗石彄公子地自陈入于萧以叛【谷梁传入者内弗受也以者不以者也叛直叛也　刘氏意林其出也谓之暨其入也谓之及及非不得已之言也得已而不已也君亲无将将而诛焉又况据邑以伐其君者乎其罪一施之】夏四月　秋宋乐大心自曹入于萧【传宋公母弟辰暨仲佗石彄公子地入于萧以叛秋乐大心从之大为宋患宠向魋故也　胡氏传四卿在萧以叛而大心自曹从之其叛可知矣故不书叛而曰入于萧入逆辞也书自陈自曹者结邻国以入叛陈与曹之罪亦着矣】冬及郑平叔还如郑涖盟【传及郑平始叛晋也　杜氏注平六年侵郑取匡之怨　襄陵许氏曰夫晋之为晋自若也定亦未有他恶而诸侯离心焉者政在多门货贿谗慝汨昏其间则无以令天下极于执乐祁也】十有二年春薛伯定卒夏葬薛襄公　叔孙州仇帅师堕郈【传仲由为季氏宰将堕三都于是叔孙氏堕郈谨案堕毁也毁其所恃以为固者所以制陪臣抑私家而复强干弱枝之势也仲由之举此议葢因南蒯侯犯之叛而为三家忠谋使强臣不敢恃强以叛君陪臣不敢负固以跋扈而上下皆顺然侯犯南蒯皆以叛为季氏叔氏之害故费郈皆堕独公敛处父方恃强以败阳虎而孟孙用之故二邑虽堕而成独不服虽定公围之而卒不克也圣人虽用于鲁而季氏三月之余受女乐而违孔子孟孙惑于伪不知之説隂与公敛处父比成既方命而圣人去鲁岂非天哉所以堕都之谋终于围成而不果也】卫公孟彄帅师伐曹【传卫公孟彄伐曹克郊】季孙斯仲孙何忌帅师堕费【传季氏将堕费公山不狃叔孙辄帅费人以袭鲁公与三子入于季氏之宫登武子之台费人攻之弗克入及公侧仲尼命申句须乐颀下伐之费人北国人追之败诸姑蔑二子奔齐遂堕费　公羊传曷为帅师堕郈堕费孔子行乎季孙三月不违曰家不藏甲邑无百雉之城于是帅师堕郈帅师堕费雉者何五板而堵五堵而雉百雉而城　常山刘氏曰礼曰制国不过千乘都城不过百雉家富不过百乘以此防民诸侯犹有叛者孔子曰禄之去公室五世矣政逮于大夫四世矣故夫三桓之子孙微矣费也郈也成也三家之邑也政在大夫三家越礼各固其城数有叛者故三家亦不能制也至屡围而不克帅师而后堕成强而不服公围而不克有天下而不谨于礼末流之患可胜言哉　胡氏曰三都之堕是谓以礼为国可以为之兆也推而行之鲁国而凖则地方五百里凡侵小而得者必有兴灭国继絶世之义诸侯大夫各谨于礼不以所恶于上者使下亦不以所恶于下者事上上下交相顺而王政行矣故曰苟有用我者期月而可三年有成】秋大雩　冬十月癸亥公防齐侯盟于黄【齐公羊作晋误也　黄齐地杜氏注盟结叛晋】　十有一月丙寅朔日有食之　公至自黄　十有二月公围成公至自围成【传将堕成公敛处父谓孟孙堕成齐人必至于北门且成孟氏之保障也无成是无孟氏也子伪不知我将不堕冬十二月公围成弗克苏氏曰或曰昭公将去季氏而失国孔子为鲁而堕三都亦几于乱孔子之为是何也曰昭公之去季氏而】
　　【失国失民故也鲁君之失民与三桓之得民久矣故将以治鲁而不得三桓不可为也能得三桓而道之以礼鲁犹可治也孔子为鲁而仲由为季氏宰三家从之矣其不从者其家臣也家臣未能得鲁之众也虽其不从不能为患此孔子所以堕三都而无疑也　胡氏传按是年围成弗克越明年孔子由大司冦摄相事然后诛少正卯与闻国政三月而商贾信于市男女别于途及齐人餽女乐孔子遂行然则围成之时仲尼虽用事未能专得鲁国之政也成虽未堕无与为比亦不能为患使圣人得志行乎鲁国以及朞月则不待兵革而自堕矣】
　　十有三年春齐侯卫侯次于垂葭【葭公羊作瑕谷梁无卫侯字　杜氏注垂葭一名郹氏高平钜野县有郹亭今属济州　传齐侯卫侯次于垂葭实郹氏使师伐晋将济河诸大夫皆曰不可邴意兹曰可鋭师伐河内传必数日而后及绛绛不三月不能出河则我既济水矣乃伐河内　杜氏注二君将使师伐晋次垂葭以为之援】夏筑蛇渊囿【襄陵许氏曰鲁政不修而非时勤民筑囿奉己而已志不及国也夫围成弗克归而力此何振之有】大搜于比蒲　卫公孟彄帅师伐曹　秋晋赵鞅入于晋阳以叛【晋阳唐曰太原府本朝并州　传赵鞅谓邯郸午曰归我卫贡五百家吾舍诸晋阳午许诺归告其父兄父兄皆曰不可卫是以为邯郸而寘诸晋阳絶卫之道也不如侵齐而谋之乃如之而归之于晋阳赵孟怒召午而囚诸晋阳使其从者説剑而入涉賔不可乃使告邯郸人曰吾私有讨于午也二三子唯所欲立遂杀午赵稷涉賔以邯郸叛夏六月上军司马籍奏围邯郸邯郸午荀寅之甥也荀寅范吉射之姻也而相与睦故不与围邯郸将作乱董安于闻之告赵孟曰先备诸赵孟曰晋国有命始祸者死为后可也安于曰与其害于民宁我独死请以我説赵孟不可秋七月范氏中行氏伐赵氏之宫赵鞅奔晋阳晋人围之　微防赵氏曰赵鞅之入晋阳拒范中行也而书曰叛人臣不当専土也】冬晋荀寅士吉射入于朝歌以叛【公羊传寅下有及字　朝歌晋地卫州卫县西有朝歌城南有牧野　传范臯夷无宠于范吉射而欲为乱于范氏梁婴父嬖于知文子文子欲以为卿韩简子与中行文子相恶魏襄子亦与范昭子相恶故五子谋将逐荀寅而以梁婴父代之逐范吉射而以范臯夷代之荀跞言于晋侯曰君命大臣始祸者死载书在河今三臣始祸而独逐鞅刑已不钧矣请皆逐之冬十一月荀跞韩不信魏曼多奉公以伐范氏中行氏弗克二子将伐公齐高彊曰三折肱知为良医唯伐君为不可民弗与也我以伐君在此矣三家未睦可尽克也克之君将谁与若先伐君是使睦也弗听遂伐公国人助公二子败从而伐之丁未荀寅士吉射奔朝歌　胡氏传晋主夏盟威服天下及大夫专政贿赂公行内外离析示威平丘而齐叛辞请召陵而蔡叛盟于沙咸而郑叛次于五氏而卫叛涖盟于郑会于夹谷歃于黄而鲁叛诸侯叛于外大夫叛于内故奔于晋阳而赵鞅叛入于朝歌而荀寅士吉射叛以晋国之大天下莫强焉邦分崩而不能守也春秋于晋事或畧而不序或贱而称人或书侵以陋之责亦备矣至是三卿内叛直书于策见其效也故臧哀伯曰国家之败由官邪也官之失德宠赂章也晋卿始祸縁卫贡也乐祁见执献杨楯也蔡侯从吴荀寅货也昭公弗纳范鞅赂也而晋室自是不复能主盟矣故为国以义不以利春秋之大法在焉见诸行事亦可谓深切着明矣】晋赵鞅归于晋【传韩魏以赵氏为请十二月辛未赵鞅入于绛盟于公宫　苏氏曰鞅寅吉射之叛其罪均也鞅以有助故得复寅吉射以无援故终叛春秋无所与也鞅之言归寅吉射既出则无难也　胡氏传叛逆人臣之大恶始祸晋国之载书既不能致辟于鞅奉行天讨以警乱臣又亢不衷徇韩魏之请而许之复无政刑矣其能国乎】薛弑其君比【胡氏传称国以弑者当国大臣之罪也】
　　十有四年春卫公叔戍来奔卫赵阳出奔宋【卫公羊谷梁作晋传初卫公叔文子朝而请享灵公退见史防而告之史防曰子必祸矣子富而君贪罪其及子乎文子曰然吾不先告子是吾罪也君既许我矣其若之何史防曰无害子臣可以免富而能臣必免于难上下同之戍也骄其亡乎文子卒卫侯始恶于公叔戍以其富也公叔戍又将去夫人之党夫人愬之曰戍将为乱十四年春卫侯逐公叔戍与其党故赵阳奔宋戍来奔　胡氏传卫侯不能正家以丧其大臣戍又以富见恶于卫侯夫富者怨之府也使戍积而能散以财发身不为贪人之所怨于以保其爵位傥庶几乎】二月辛巳楚公子结陈公孙佗人帅师灭顿以顿子牂归【二月公羊作三月公孙公羊作公子牂作牄　传顿子牂欲事晋背楚而絶陈好二月楚灭顿　啖氏曰凡书灭又书以归及名者罪重于奔者也既责其不死位又责其无兴复之志也】夏卫北宫结来奔【传北宫结来奔公叔戍之故也】五月于越败吴于檇李吴子光卒【檇公羊作醉檇李吴地杜氏注吴郡嘉兴县南醉李城今为秀州治所　传吴伐越越子勾践御之陈于檇李勾践患吴之整也使死士再禽焉不动使罪人三行属剑于颈遂自刭师属之目越子因而伐之大败之灵姑浮以戈击阖庐阖庐伤将指取其一屦还卒于陉去檇李七里夫差使人立于庭苟出入必谓己曰夫差而忘越王之杀而父乎则对曰唯不敢忘三年乃报越哀公元年吴王夫差败越于夫椒报檇李也遂入越越子以甲楯五千保于防稽使大夫种因吴太宰嚭以行成吴子将许之伍员曰不可臣闻之树德莫如滋去疾莫如尽勾践能亲而务施施不失人亲不弃劳与我同壤而世为仇讐于是乎克而弗取将又存之违天而长冦讐后虽悔之不可食已姬之衰也日可俟也介在蛮夷而长冦雠以是求霸必不行矣弗听退而告人曰越十年生聚而十年教训二十年之外吴其为沼乎三月越及吴平　胡氏传书败者诈战也定公五年于越入吴至是败吴于檇李防黄池之岁越又入吴悉书于史以其告也哀之元年吴子败越栖勾践于防稽之上岂独不告而史册不书疑仲尼削之也吴子光卒夫差使人立于庭苟出入必谓己曰而忘越王之杀而父乎则对曰唯三年乃报越然则夫椒之战复父雠也非报怨也春秋削而不书以为常事也其防微矣】公会齐侯卫侯于牵【牵公羊作坚　杜氏注魏郡黎阳县东北有牵城】公至自防【传晋人围朝歌公防齐侯卫侯于脾上梁之间谋救范中行氏　愚谓齐景公欲求霸诛晋之乱臣以正其国可也当是时孔子已去鲁故会齐卫合谋救范中行氏三国之君同为范中行为防而助不衷故致公以危之也】秋齐侯宋公防于洮【洮见僖八年　传范氏故也　襄陵许氏曰齐宋鲁卫崇奬乱逆谋动干戈大义亡矣】天王使石尚来归脤【公羊传石尚者何天子之士也脤者何俎实也腥曰脤熟曰燔　刘氏传膰脤以亲兄弟之国受脤礼也归脤非礼也】卫世子蒯聩出奔宋【传卫侯为夫人南子召宋朝防于洮太子蒯聩献盂于齐过宋野野人歌之曰既定尔娄猪盍归吾艾豭太子羞之谓戏阳速曰从我而朝少君少君见我我顾乃杀之速曰诺乃朝夫人夫人见太子太子三顾速不进夫人见其色啼而走曰蒯聩将杀余公执其手以登台太子奔宋　刘氏权衡曰卫世子蒯聩出奔宋左氏叙蒯聩事曰蒯聩欲杀夫人夫人啼而走公执其手以登台太子出奔宋予谓蒯聩虽不善谋安有此事哉且杀夫人蒯聩独得全乎彼所羞者以夫人名恶也如杀其母为恶愈大反不知可羞乎葢蒯聩闻野人之歌其心慙焉则以谓夫人夫人恶其斥己之淫则啼而走言太子将杀余以诬之灵公惑于南子所言必听从故外则召宋朝内则逐公叔戍赵阳彼不耻召宋朝固亦不难逐蒯聩矣此其真也不当如左氏所记又蒯聩出乃奔宋宋南子家也蒯聩负杀南子之名而走又入其家使真有其事者敢乎哉此亦一证也　常山刘氏曰蒯聩出奔春秋不去其世子者卫侯之罪也南子之恶亦已甚矣其欲去世子之意亦已明矣如哀姜乱鲁骊姬乱晋若此比者不鲜矣而灵公听南子之谮谓蒯聩欲弑其母不能为辨明以致其出奔岂非灵公之罪乎哀二年晋赵鞅纳世子蒯聩于戚亦书世子同此义　愚案刘氏之説发明蒯聩之不敢弑其母当合刘质夫解观之自古谗妇之诬其子多矣故考二刘之言足以知左氏所记乃南子之谗言而非当时之实録也不然春秋至赵鞅之纳犹与以世子之名何哉】卫公孟彄出奔郑【传卫太子奔宋尽逐其党故公孟彄奔郑自郑奔齐】宋公之弟辰自萧来奔　大搜于比蒲邾子来会公【搜而邾子来会则公亲搜矣而不书公以军政不属公而专于三家则季孙孟孙氏之所为也】城莒父及霄【皆鲁邑莒父子夏尝为之宰此年无冬阙文】
　　十有五年春王正月邾子来朝【传邾隠公来朝】鼷鼠食郊牛牛死改卜牛【公羊传曷为不言所食漫也　唐赵伯循言上元二年因避地旅于会稽时牛灾小鼠噬牛才伤皮肤辄死】二月辛丑楚子灭胡以胡子豹归【传吴之入楚也胡子尽俘楚邑之近胡者楚既定胡子豹又不事楚曰存亡有命事楚何为多取费焉二月楚灭胡　胡氏传夫灭人之国其罪大矣然胡子豹乘楚之约尽俘其邑之近胡者所谓国必自灭而后人灭之非灭之者独有罪也国君造命不可委命者既以为有命而又贪生忍辱不死于社稷则是不知命矣书以归罪豹之不能死位而与归也故楚子书爵而胡子豹名】夏五月辛亥郊【公羊传曷为以夏五月郊三卜之运也何氏注运转也已卜春三正不吉复转卜夏三月周五月得二吉故五月郊】壬申公薨于高寝【髙寝宫名　谷梁传高寝非正也　襄陵许氏曰春秋所大正始与终礼卒以正终也内卒凡十四公得正而薨者惟庄宣成是以君子务力于礼而顺命之变又何求焉】郑罕达帅师伐宋【罕公羊作轩　传郑罕达败宋师于老丘　杜氏注老丘宋地宋公子地奔郑郑人为之伐宋欲取地以处之事见哀十二年　襄陵许氏曰宋大国也资王霸之遗业至于景公而郑能困之则桓魋之为也无竞维人岂不信哉】齐侯卫侯次于渠蒢【公羊作籧篨　传谋救宋也　襄陵许氏曰齐卫新与郑宋同盟畔晋故为宋出请为郑次止其不言救为其不诚于救也】邾子来奔丧【谷梁传丧急故以奔言之公羊传其言来奔丧何奔丧非礼也　常山刘氏曰当周之衰天子崩葬诸侯皆无奔丧防葬之事而邾滕】
　　【反行于强大之国非礼明矣】秋七月壬申姒氏卒【姒谷梁作弋下同公羊传姒氏者何哀公之母也何以不称夫人哀未君也　陆氏曰自成风之后妾母皆僭用夫人礼故亦书薨者其非礼也哀公母定姒卒时子未逾年虽行丧礼不可加于母故书卒子既未成君故不称夫人也】八月庚辰朔日有食之　九月滕子来防葬【杜氏注诸侯防葬非礼也　吕氏曰邾子来奔丧畏鲁甚也滕差逺而大于邾故但来防葬此专以利害强弱为国者也】丁巳葬我君定公雨不克葬戊午日下昃乃克葬【昃谷梁作稷乃古昃字　谷梁传葬既有日不为雨止礼也雨不克葬丧不以制也戊午日下稷乃克葬乃急辞也不足乎日之辞也】辛巳葬定姒【公羊传定姒何以书葬未逾年之君也有子则庙庙则书葬　胡氏传曽子问并有丧则如之何子曰葬先轻而后重其奠也其虞也先重而后轻】冬城漆【杜氏注邾庶其邑　余氏曰前年冬城莒父此年秋葬定公又葬定姒冬城漆其劳民也甚矣　愚案城漆谋伐邾也定公之丧邾子来奔事鲁谨矣哀公初立不务善邻而以土地之故劳民力啓隣怨二年取其田七年俘其君卒使吴人乘闲以伐其国齐人问罪而取讙阐利未得而害随之谋国如此其不终也宜哉】

　　春秋集注卷十
　　钦定四库全书
　　春秋集注卷十一
　　宋　张洽　撰
　　哀公【名蒋定公之子葢夫人定姒所生諡法恭仁短折曰哀】
　　元年春王正月公即位　楚子陈侯随侯许男围蔡【杜氏注随世服于楚不通中国吴之入楚昭王奔随随人免之卒复楚国楚人德之使列于诸侯故得见经定六年郑灭许此复见者葢楚封之　传楚子围蔡报柏举也里而栽广丈高倍夫屯昼夜九日如子西之素蔡人男女以辨使疆于江汝之间而还蔡于是乎请迁于吴胡氏传夫男女以辨则是降也疆于江汝则迁其国也而独书围蔡何也蔡尝以吴师入郢昭王奔随坏宗庙徙陈器挞平王之墓矣至是楚国复宁帅师围蔡降其众迁其国而春秋畧之者见蔡宜得报而楚子复雠之事可恕也圣人以直报怨故议讐之轻重有至于不与共戴天者今楚人祸及宗庙辱建父母若包羞忍耻而不能一洒之则不可以有立而天理灭矣故特书围蔡而称爵恕楚之罪辞也　襄陵许氏曰蔡侯怨楚不思本务修徳以俟时而轻谋兵革以得志于大国是益祸也故蔡昭之志愧于勾践矣】鼷防食郊牛改卜牛夏四月辛巳郊【谷梁郊牛下有角字　谷梁传鼷鼠食郊牛角改卜牛志不敬也郊牛日展斛角而知伤展道尽矣郊自正月至于三月郊之时也夏四月郊不时也五月郊不时也夏之始可以承春以秋之末承春之始葢不可矣不志三月卜郊何也我以十二月下辛卜正月上辛如不从则以正月下辛卜二月上辛如不从则以二月下辛卜三月上辛如不从则不郊矣　胡氏传鼷鼠食郊牛改卜牛不敬也夏四月郊书不时也孔子曰鲁之郊禘非礼也周公其衰矣成王欲尊鲁而赐以人臣不得用之礼乐岂所以康周公也哉天子祭天地诸侯祭社稷大夫祭五祀庶人祭其祖此定理也今鲁得郊以为常事春秋欲削而不书则无以见其失礼尽书之乎则有不胜书者故圣人因其失礼之中又有失焉者则书于策所谓由性命而发言也圣人奚容心哉因事而书以志其失为后世戒其垂训之义大矣】秋齐侯卫侯伐晋【传齐侯卫侯会于干侯救范氏也师及齐师卫孔围鲜虞人伐晋取棘蒲　襄陵许氏曰霸主奉王以正天下而诸侯至于合从以伐之春秋特书以着中国之无霸也王道既尽霸统复亡春秋之变至是而穷矣】冬仲孙何忌帅师伐邾二年春王二月季孙斯叔孙州仇仲孙何忌帅师伐邾取漷东田及沂西田【传二年春伐邾将伐绞邾人爱其土故赂以漷沂之田而受盟　襄陵许氏曰中国无霸诸侯并争陵歴不忌矫夺无厌葢自伐晋以后无复宁岁矣　师氏曰前此尝伐邾取其田自漷水矣今又取其漷东之田犹以为未足故又取沂西之田则其贪欲无厌必至于尽取而后已可知也以区区之邾国而鲁两纳其叛人邑三取其田时无王霸强陵弱之乱至于如此】癸巳叔孙州仇仲孙何忌及邾子盟于句绎【杜氏注句绎邾地　刘氏传曷为三人伐而二人盟季孙临之叔仲成之季孙之汰也葢自谓犹君矣胡氏传曷为列书三卿哀公得国不张公室三卿并将鲁众悉行伐国取地以盟其君而已不与焉适越之辱兆矣定公之薨邾子来奔丧事鲁恭矣而不免于见伐徒自辱焉不知以礼为国之故也邾在邦域之中不加矜恤而诸卿相继伐之既取其田而又强与之盟不知以义睦隣之故也故详书以着其罪】夏四月丙子卫侯元卒　滕子来朝　晋赵鞅帅师纳卫世子蒯聩于戚【传初卫侯游于郊子南仆公曰余无子将立女不对他日又谓之对曰郢不足以辱社稷君其改图君夫人在堂三揖在下君命祗辱夏卫灵公卒夫人曰命公子郢为太子君命也对曰郢异于他子且君没于吾手若有之郢必闻之且亡人之子辄在乃立辄六月乙酉晋赵鞅纳卫太子于戚　公羊传戚者何卫之邑也曷为不言入于卫父有子子不得有父也　愚案蒯聩必无欲弑其母之事二刘氏尝辨之于定十四年出奔宋之传矣灵公惑于南子左氏承诬言载之传以为实观春秋再以世子书之则知蒯聩为无罪而被此名以出故春秋正其名而谓之世子所谓与之继世者也辄据其位而与父争立若以卫戚书则是蒯聩不得有其国故书戚而不系之卫公羊所谓子不得有父者是也】秋八月甲戌晋赵鞅帅师及郑罕达帅师战于铁郑师败绩【铁公羊作栗杜氏注卫地在戚城南　传齐人输范氏粟郑子姚子般送之士吉射逆之赵鞅御之遇于戚甲戌将战邮无恤御简子卫太子为右登铁上郑人击简子中肩毙于车中获蠭旗太子救之以戈郑师北获温大夫赵罗太子复伐之郑师大败获齐粟千车　刘氏传战而言及之者主之者也犹曰赵鞅为志乎此战也云尔】冬十月葬卫灵公【七月而葬】十有一月蔡迁于州来蔡杀其大夫公子驷【传吴泄庸如蔡纳聘而稍纳师师毕入众知之蔡侯告大夫杀公子驷以説哭而迁墓冬蔡迁于州来　杜氏注元年蔡请迁于吴今杀驷以説吴言不时迁驷之为　胡氏传实吴人之所迁也而经以自迁为文何也楚既降蔡使疆于江汝蔡人听命而还师矣复倍楚请迁于吴而又自悔也其谋之不臧甚矣夫迁国大事也盘庚五迁利害甚明众犹胥怨不适有居至于丁宁反覆播告之修而后定也今蔡介于吴楚二大国之间倍楚诳吴及其事急又委罪于执政其谁之咎也故经以自迁为文而杀公子驷则书大夫而称国言君与用事大臣擅杀之也放公孙猎则书大夫而称人言国乱无政众人擅放之也驷与猎其以请迁于吴为非者乎而委之罪以説谁敢复有尽忠而与谋其国者哉　襄陵许氏曰蔡悔请迁知吴师入而委罪焉称国以杀杀无罪也圣人杀一不辜虽得天下不为而况于国乎使蔡昭必杀公子驷而后可免则宁亡国而已矣大正不渝此国镇也故蔡自杀公子驷上下危疑遂以祸败】三年春齐国夏卫石曼姑帅师围戚【传齐卫围戚求援于中山　论语冉有曰夫子为卫君乎子贡曰诺吾将问之入曰伯夷叔齐何人也曰古之贤人也曰怨乎曰求仁而得仁又何怨出曰夫子不为也孙氏曰齐国夏序卫石曼姑上者齐国夏主乎围戚也国夏助辄围父逆乱人理莫甚乎此故曰齐国夏卫石曼姑帅师围戚以诛其恶　襄陵许氏曰观乎蒯聩之乱则齐景之不霸可知矣晋以君臣称兵而齐为臣伐君卫以父子争国而齐助子围父以是令于诸侯君子是以知齐之将乱也】夏四月甲午地震　五月辛卯桓宫僖宫灾【传夏五月辛卯司铎火火逾公宫桓僖灾孔子在陈闻火曰其桓僖乎　高邮孙氏曰桓公者哀公之十世祖也僖公者哀公之七世祖也诸侯五庙而十世之庙犹存葢非礼矣　刘氏曰桓僖久矣其宫何以存不毁也曷为不毁三家者出于桓立于僖以是为悦者也】季孙斯叔孙州仇帅师城啓阳【啓公羊作开陆德明云避汉景讳也　杜氏注鲁党范氏故惧晋比年四城啓阳今琅邪开阳县　襄陵许氏曰所城近敌故帅师焉地震庙灾变异弗图而取田城邑兵役相继可谓不畏天命矣中失而外键本亡而末务此鲁之季世也】宋乐髠帅师伐曹【襄陵许氏曰宋始闚曹曹不量力而奸强国不修德而图大功则适足以取亡而已矣】秋七月丙子季孙斯卒　蔡人放其大夫公孙猎于吴【杜氏注公子驷之党　胡氏传见上杀公子驷传】冬十月癸卯秦伯卒叔孙州仇仲孙何忌帅师围邾【襄陵许氏曰句绎之盟逾年而渝之师围其国虽云邾政不修有以致冦鲁之弃信亦已甚矣】
　　四年春王二月庚戌盗杀蔡侯申蔡公孙辰出奔吴【二月公羊作三月杀公羊谷梁作弑　传蔡昭侯将如吴诸大夫恐其又迁也公孙翩逐而射之入于家人而卒以两矢门之众莫敢进文之锴后至曰如墙而进多而杀二人锴执弓而先翩射之中肘锴遂杀之故逐公孙辰而杀公孙姓公孙盱　谷梁传称盗以弑君不以上下道道也　胡氏传案左氏翩非微者其以盗称何也蔡侯倍楚诳吴又委罪于执政其谋国如是则信义俱亡礼文并弃无以守身而自卫夫人得而害之矣故变文书盗以警有国之君也翩弑君而畧其名氏姓与霍皆翩之党称国以杀而不去其官者二公孙葢尝谋国不使其君至于是而弗见庸者也故书法如此　孙氏曰盗者微贱之称不言弑者贱盗也其曰盗杀蔡侯申责蔡臣子不能距难　愚谓凡弑君称弑积渐之名也葢国君之尊其势位之崇高非臣下所得轻危之也故其谋必非一朝一夕之故而得行焉今蔡昭不君上得罪于大国下无道于其民忠谋不用无罪见杀人心已离故公孙翩之事成于一旦春秋以盗杀书之所以见其几于独夫也余祭称弑上下之名犹存也蔡申称杀君道亡矣】葬秦惠公　宋人执小邾子【襄陵许氏曰天下无霸故宋人得以执小邾子伐郑入曹而无所忌】夏蔡杀其大夫公孙姓公孙霍【霍即盱也传及胡氏注并见上】晋人执戎蛮子赤归于楚【蛮公羊作曼　传楚人既克夷虎乃谋北方左司马眅申公寿余叶公诸梁致蔡于负函致方城之外于缯关曰吴将泝江入郢将奔命焉为一昔之期袭梁及霍单浮余围蛮氏蛮氏溃蛮子赤奔晋隂地司马起丰析与狄戎以临上雒左师军于菟和右师军于仓野使谓隂地之命大夫士蔑曰晋楚有盟好恶同之若将不废寡君之愿也不然将通于少习以听命士蔑请诸赵孟赵孟曰晋国未宁安能恶于楚必速与之士蔑乃致九州之戎将裂田以与蛮子而城之且将为之卜蛮子听卜遂执之与其五大夫以畀楚师于三户司马致邑立宗焉以诱其遗民而尽俘以归　孙氏曰蛮夷猾夏久矣晋人执戎蛮子不归于京师而归于楚其恶可知也　胡氏传其曰晋人云者罪之也蛮子赤何以名夷狄也无罪见执亦书名外之也文公执曹伯则曰畀宋人今此曷云归于楚归于楚者犹曰京师楚也晋主夏盟为日久矣不竞至此春秋所恶】城西郛【杜氏注备晋也】六月辛丑亳社灾【亳公羊作蒲　范氏注亳即殷也殷都于亳武王克殷班其社于诸侯以为亡国之戒　公羊传亡国之社也社者封也其言灾何亡国之社葢掩之掩其上而柴其下程子曰书曰汤既胜夏欲迁其社不可作夏社国既亡则社自当迁汤存之以为后戒故但屋之则与迁之无以异既为亡国之社则自王都至国都皆有之使为戒也记曰丧国之社屋之不受天阳也又曰亳社北牖使隂明也故春秋书亳社灾然则鲁有亳社灾屋之故有灾此制计之必始于汤也】秋八月甲寅滕子结卒　冬十有二月葬蔡昭公　葬滕顷公
　　五年春城毗【公羊作比陆氏释文云本又作芘　杜氏注备晋也】夏齐侯伐宋晋赵鞅帅师伐卫【传赵鞅伐卫范氏之故也遂围中牟】秋九月癸酉齐侯杵臼卒【杵公羊作处　传齐燕姬生子不成而死诸子鬻姒之子荼嬖诸大夫恐其为太子也言于公曰君之齿长矣未有太子若之何公曰二三子间于忧虞则有疢亦姑谋乐何忧于无君公疾使国惠子高昭子立荼寘羣公子于莱秋齐景公卒冬十月公子嘉公子驹公子黔奔卫公子鉏公子阳生来奔】冬叔还如齐　闰月葬齐景公【愚案景公自襄之二十六年即位至今五十八年矣前有晏婴后有孔子晏婴告之以陈氏将窃其国孔子告以君君臣臣父父子子公亦知説而从之矣而卒不能用及大臣以未有太子告之反使之姑谋乐而勿忧无君卒致身死肉未寒子死国乱曽未十年陈恒弑简公而移其社稷真范祖禹所谓治愈久而政愈弊年弥进而德弥退者景公之卒葬书于春秋岂不为享国日久而曽无逺虑者之戒与】
　　六年春城邾瑕【瑕公羊作葭杜氏注任城亢父县北有邾娄城今济州任城县地也　襄陵许氏曰定哀十六年间凡八城邑鲁既不得事晋诸侯方争是以高城深池务守其国以捍祸乱隠虞至矣虽然使鲁能修其政如治城者则天下归之岂特勤勤自守而已是以讥之三年以来岁书城邑以着鲁无德政劳民荐数如此后虽城邑不复志矣】晋赵鞅帅师伐鲜虞【传晋伐鲜虞治范氏之乱也葢四年鲜虞人纳荀寅于栢人云】吴伐陈【传吴之入楚也使召陈怀公怀公朝国人而问焉逢滑曰臣闻国之兴也视民如伤吴日敝于兵暴骨如莽而未见德焉祸之适吴其何日之有陈侯从之及夫差克越乃复侵陈修先君之怨也今吴伐陈复修旧怨也楚子曰吾先君与陈有盟不可以不救乃救陈师于城父　愚谓夫差修怨黩兵以取灭亡故春秋狄之】夏齐国夏及高张来奔【传齐陈乞伪事高国者又谓诸大夫曰二子恃得君而欲谋二三子盍及其未作也先诸大夫从之夏六月戊辰陈乞鲍牧及诸大夫以甲入于公宫昭子闻之与惠子乘如公战于庄败国人追之国夏奔莒遂及高张晏圉施来奔　愚谓高国为国世臣从君于昏受其顾命力不足以卫上委君而出奔故名以罪其不忠也】叔还防吴于柤【柤见襄十年注　襄陵许氏曰叔还以吴在柤故往会之始结吴好也吴人骄蹇可以盛强服难以衰弱御以鲁政之不修务与吴亲以资其力君子志柤之防于此知鲁之将有吴患矣】秋七月庚寅楚子轸卒【传楚子在城父将救陈卜战不吉卜退不吉王曰然则死也再败楚师不如死弃盟逃雠亦不如死命公子申为王不可则命公子结亦不可则命公子啓五辞而后许将战王有疾庚寅昭王攻大防卒于城父子闾退曰君王舍其子而让羣臣敢忘君乎与子西子期谋潜师闭涂逆越女之子章立之而后还是岁也有云如众赤鸟夹日以飞三日楚子使问诸周太史周太史曰其当王身乎若禜之可移于令尹司马王曰除腹心之疾而寘诸股肱何益不谷不有大过天其夭诸有罪受罚又焉移之遂弗禜初昭王有疾卜曰河为祟王弗祭大夫请祭诸郊王曰三代命祀祭不越望江汉睢漳楚之望也祸福之至不是过也不谷虽不德河非所获罪也遂弗祭孔子曰楚昭王知大道矣其不失国也宜哉】齐阳生入于齐【传齐陈僖子使召公子阳生逮夜至于齐僖子使子士之母养之与馈者皆入冬十月丁夘立之将盟鲍子醉而往其臣差车鲍防曰此谁之命也陈子曰受命于鲍子遂诬鲍子曰子之命也鲍子曰汝忘君之为孺子牛而折其齿乎而背之也悼公稽首曰吾子奉义而行者也若我可不必亡一大大若我不可不必亡一公子义则进否则退敢不唯子是从废兴无以乱则所愿也鲍子曰谁非君之子乃受盟使胡姬以安孺子如赖去鬻姒杀王甲拘江説囚王豹于句窦之丘　程氏传称齐阳生见景公废长立少以啓乱也　或问春秋讥景公之废长立幼而不称公子阳生何也愚谓人君立子而不以正者皆徒设此心两弃之也故凡当然而其君父处之不以其道者君子不欲立其位而伯夷叔齐宁他人有之而不敢当春秋岂敢遂予之以公子而正名之哉】齐陈乞弑其君荼【荼公羊作舍　传公使朱毛告于陈子曰微子则不及此然君异于器不可以二器二不匮君二多难敢布诸大夫僖子不对而泣曰君举不信羣臣乎以齐国之困困又有忧少君不可以访是以求长君庶亦能容羣臣乎不然夫孺子何罪毛复命公悔之毛曰君大访于陈子而图其小可也使毛迁孺子于骀不至杀诸野幕之下葬诸殳冒淳　杜氏注弑荼者朱毛与阳生也而书陈乞所以明乞立阳生而荼见弑则祸由乞始也楚比劫立陈乞流涕子家惮老皆疑于免罪故春秋明而书之以为弑主高邮孙氏曰阳生入齐而陈乞弑君则是阳生与闻乎故也不以阳生首恶者阳生之入陈乞召之荼之弑】
　　【陈乞为之加阳生以弑君之罪则陈乞废立之迹不明书阳生之入而陈乞弑君则陈乞之恶着而阳生与有罪焉】冬仲孙何忌帅师伐邾　宋向巢帅师伐曹
　　七年春宋皇瑗帅师侵郑【传宋师侵郑郑叛晋故也愚案老丘之役宋郑始因隙地以起兵争卒致各取其师以逞其杀人之志所以详其交争之实也】晋魏曼多帅师侵卫【传晋师侵卫卫不服也】夏公防吴于鄫【鄫即旧鄫国杜氏注今琅邪鄫县　传公防吴于鄫吴来征百牢子服景伯对曰先王未之有也吴人曰宋百牢我鲁不可以后宋且鲁牢晋大夫过十吴王百牢不亦可乎景伯曰晋范鞅贪而弃礼以大国惧敝邑故敝邑十一牢之君若以礼命于诸侯则有数矣周之王也制礼上物不过十二以为天之大数也今弃周礼而曰必百牢亦唯执事吴人弗听乃与之反自鄫以吴为无能为也　今案比年书会吴所以着哀公之失谋于始而遗患于后日也】秋公伐邾八月己酉入邾以邾子益来【传季康子欲伐邾乃飨大夫以谋之子服景伯曰小所以事大信也大所以保小仁也背大国不信伐小国不仁孟孙曰二三子以为何如恶贤而逆之对曰禹合诸侯于涂山执玉帛者万国今其存者无数十焉唯大不字小小不事大也知必危何故不言鲁徳如邾而以众加之可乎不乐而出秋伐邾及范门犹闻钟声大夫谏弗听茅成子请告于吴不许曰鲁击柝闻于邾吴二千里不三月不至何及于我成子以茅叛师遂入邾处其公宫众师昼掠邾众保于绎师宵掠以邾子益来献于亳社因诸负瑕邾茅夷鸿以束帛乘韦自请救于吴曰鲁弱晋而逺吴以陵我小国若夏盟于鄫衍秋而背之四方诸侯其何以事君且鲁赋八百乘君之贰也邾赋六百乘君之私也以私奉贰唯君图之吴子从之　苏氏曰鲁入邾以邾子益来而不书灭何也邾大夫茅夷鸿保于茅请救于吴明年吴为之伐鲁鲁复邾子故不言灭也在外曰以归在内曰以来内外之别也　刘氏曰邾子益何以名贱之也贱之奈何虏服也　胡氏曰恃彊陵弱无故伐人而入其国处其宫昼夜掠以其君来献于亳社囚于负瑕此天下之大恶也曷为不讳以其不念旧恶能去之而不积归邾子益于邾则有改过迁善之美而前恶不足以累之故于此书而不讳见圣人道隆徳盛而待人之且厚也】宋人围曹冬郑驷帅师救曹【传宋人围曹郑桓子思曰宋人有曹郑之患也不可以不救冬郑师救曹侵宋】
　　八年春王正月宋公入曹以曹伯阳归【传曹伯阳即位好田弋曹鄙人公孙彊好弋获白鴈献之且言田弋之説説之因访政事大説之有宠使为司城以听政彊言霸説于曹伯曹伯从之乃背晋而奸宋宋人伐之晋人不救筑五邑于其郊曰黍丘揖丘大城钟邘宋公伐曹将还褚师子肥殿曹人诟之不行师待之公闻之怒命反之遂灭曹执曹伯及司城彊以归杀之　苏氏曰此灭曹也其不书灭言自灭也犹虞之灭言晋人执虞公而不言灭也】吴伐我【传吴为邾故三月伐我武城克之吴师克东阳而进舍于五梧明日舍于蚕室公宾庚公甲叔子与战于夷获叔子与析朱鉏献于王王曰此同车必使能国未可望也明日舍于庚宗遂次于泗上吴人行成将盟景伯曰楚人围宋易子而食析骸而爨犹无城下之盟我未及亏而有城下之盟是弃国也吴轻而逺不能久将归矣请少待之弗从景伯负载造于莱门乃请释子服何于吴吴人许之以王子姑曹当之而后止吴人盟而还　苏氏曰不言四鄙而直言伐我兵加于国都也于是为城下之盟而还不书讳之也　胡氏传春秋不言四鄙及与吴盟欲见其实而深讳之以为后世谋国之士不能以礼义自强偷生旦夕至于侵削陵迟而不知耻者之戒也】夏齐人取讙及阐【阐杜氏注在东平刚县北地谱今宛丘龚蛇县也程氏传内失邑不书君辱当讳也不能保其土地人民是不君也已与之彼以非义而受则书取此与济西田是也鲁入邾而以其君来致齐怒吴伐故赂齐以説之　襄陵许氏曰外取邑不书以即归我故书之也】归邾子益于邾【传齐侯使如吴请师将以伐我乃归邾子邾子又无道吴子使太宰子余讨之囚诸楼台栫之以棘使诸大夫奉太子革以为政　谨案凡取邑之类少有复归之者今鲁不遂其恶而归之故以顺辞言之也】秋七月　冬十有二月癸亥杞伯过卒　齐人归讙及阐【传及齐平九月臧賔如如齐涖盟齐闾丘明来涖盟且逆季姬以归冬十二月齐人归讙及阐　程氏传不云我田既归邾子亦归其田非以为惠也】
　　九年春王二月葬杞僖公　宋皇瑗帅师取郑师于雍丘【雍丘杜氏注县属陈留今属开封　传郑武子賸之嬖许瑕求邑无以与之请外取许之故围宋雍丘宋皇瑗围郑师每日迁舍垒合郑师哭子姚救之大败二月甲戌宋取郑师于雍丘使有能者无死以郏张与郑罗归　襄陵许氏曰春秋之季日寻干戈诈力相倾竒变滋起于是始志取人之师甚其谲恶其尽也郑以不义深入敌境而围其邑此固丧师之道也】夏楚人伐陈【传郑即吴故也】秋宋公伐郑【杜氏注报雍丘】冬十月
　　十年春王二月邾子益来奔【传邾隠公来奔齐甥也故遂奔齐】公防吴伐齐　三月戊戌齐侯阳生卒【传九年春齐侯使公孟绰辞师于吴吴子曰昔岁寡人闻命今又革之不知所从将进受命于君冬吴子使来儆师伐齐十年公防吴子邾子郯子伐齐南鄙师于鄎齐人弑悼公赴于师吴子三日哭于军门之外徐承帅舟师将自海入齐齐人败之吴师乃还　胡氏传春秋不着齐人弑君之罪而以卒书者亦犹郑伯髠顽弑而书卒也鲁人入邾以其君来罪也齐侯为是取讙及闸如吴请师讨之也鲁人悔惧归益于邾是知其罪而能改也齐侯为是归讙及阐辞师于吴是变之正也夫变之正者礼义之所在中国之君也吴人欲遂前言而背违正理狄道也齐之臣子不能将顺上及其君此天下之大变常理之所无者也故没其见弑之祸而以卒书从郑伯髠顽之例望人之所以讨乱贼而存天理之意微矣　襄陵许氏曰人事之变有幸不幸而春秋之义裁成天地见正命焉】夏宋人伐郑【襄陵许氏曰春取其师秋又伐之明年夏又伐之恶其修怨不已也】晋赵鞅帅师侵齐【传赵鞅帅师伐齐取犂及辕毁高唐之郭侵及赖而还襄陵许氏曰助吴乱华伐齐之丧其文以见其罪】　五月公至自伐齐【师氏曰公防吴师以伐强齐吴人之心不可信而强齐之祸不可测其危可知矣】葬齐悼公　卫公孟彄自齐归于卫　薛伯夷卒【夷公羊作寅】秋葬薛惠公　冬楚公子结帅师伐陈吴救陈【传冬楚子期伐陈吴延州来季子救陈谓子期曰二君不务德而力争诸侯民何罪焉我请退以为子名务德而安民乃还　胡氏传春秋恶首乱善解纷自诛乱臣讨贼子之外凡书救者未有不善之也救在王室则罪诸侯子突救卫是也救在逺国则罪四隣晋阳处父救江是也救在外裔则罪中国楚公子贞救郑狄救齐吴救陈是也吴虽蛮荒之国来防于戚则进而书人矣使季札聘则又进而书子矣救而果善曷为独以号举而不进之也其以号举而不进之者深着楚罪而　中伤国之衰也陈者有虞之后尝为楚灭而仅存尔今　无又故兴师肆行侵伐而列国诸侯纵其暴横不修方伯连帅之职而吴能救之独以号举深着楚罪而伤中国之衰也子欲居九夷乘桴浮海其意亦犹是也观春秋书呉救陈之事而圣人之意伤矣　或问春秋幸吴之救而不以人及师书之何也愚谓宣昭二公之时楚主中国者　也楚犹近于中国也故春秋于楚书师书人不以号称　定哀之时吴主中国也吴远于中国者也故虽有小善而犹以号举呜呼兹足以观世变而知春秋之严矣】十有一年春齐国书帅师伐我【传齐为鄎故国书高无防帅师伐我及清季孙谓其宰冉求曰齐师在清必鲁故也若之何求曰一子守二子从公御诸竟季孙曰不能求曰居封疆之间季孙告二子二子不可求曰若不可则君无出一子帅师背城而战不属者非鲁人也鲁之羣室众于齐之兵车一室敌车优矣子何患焉二子之不欲战也宜政在季氏当子之身齐人伐鲁而不能战子之耻也大不列于诸侯矣季孙使从于朝俟于党氏之沟武叔呼而问战焉对曰君子有逺虑小人何知懿子强问之对曰小人虑材而言量力而共者也武叔曰是谓我不成丈夫也退而搜乘孟孺子泄帅右师顔羽御邴泄为右冉求帅左师管周父御樊迟为右季孙曰须也弱有子曰就用命焉季氏之甲七千冉有以武城人三百为己徒卒老幼守宫次于雩门之外五日右师从之公叔务人见保者而泣曰事充政重上不能谋士不能死何以治民吾既言之矣敢不勉乎师及齐师战于郊齐师自稷曲师不逾沟樊迟曰非不能也不信子也请三刻而逾之如之众从之师入齐军右师奔齐人从之陈瓘陈庄涉泗孟之侧后入以为殿抽矢策其马曰马不进也林不狃之伍曰走乎不狃曰谁不如曰然则止乎不狃曰恶贤徐歩而死师获甲首八十齐人不能师宵谍曰齐人遁冉有请从之三季孙弗许公为与其嬖僮汪锜乘皆死皆殡孔子曰能执干戈以卫社稷可无殇也冉有用矛于齐师故能入其军孔子曰义也　刘氏传不言鄙者受之也此其为受之奈何葢伐丧也　胡氏传诸侯来伐无有不书四鄙者今齐师及清涉泗非有城下之盟可讳之辱亦书伐我何也傅説复于高宗曰惟甲胄起戎惟干戈省厥躬夫省厥躬者自反之谓也自反而缩则为壮自反而不缩则为老师之老壮在曲直曲直自我而不系乎人者也邾子齐之甥鲁尝入邾以其君来齐人为是取讙及阐请师于吴曲在我矣及归邾益而齐人归讙及阐又辞吴师直在齐矣鲁人何名防吴伐之也故春秋之记斯师特曰伐我者欲省致师之由而躬自厚也垂训之义大矣】夏陈袁颇出奔郑【袁左氏谷梁作辕　传初辕颇为司徒赋封田以嫁公女有余以为己大器国人逐之故出　襄陵许氏曰春秋书袁颇之奔所以为人臣附上以刻下托公以营私者之戒也】五月公防吴伐齐甲戌齐国书帅师及吴战于艾陵齐师败绩获齐国书【传为郊战故公会吴子伐齐五月克博壬申至于嬴中军从王胥门巢将上军王子姑曹将下军展如将右军齐国书将中军高无防将上军宗楼将下军甲戌战于艾陵展如败高子国子败胥门巢王卒助之大败齐师获国书公孙夏闾丘明陈书东郭书革车八百乘甲首三千以献于公　刘氏意林曰夫以吴之无道犯间上国涉数千里之地以伐人之邦固求弃疾于人与之俱靡焉耳国书之用齐也内不能安其君外不能交隣国而轻与之战其不爱百姓也不亦甚乎　吕氏曰公会吴伐齐而战不言公齐国书帅师而来主与吴战不为鲁也】秋七月辛酉滕子虞母卒　冬十有一月葬滕隠公　卫世叔齐出奔宋【传卫太叔疾出奔宋初疾娶于宋子朝其娣嬖子朝出孔文子使疾出其妻而妻之疾使侍人诱其初妻之娣寘于犂而为之一宫如二妻文子怒欲攻之仲尼止之遂夺其妻或淫于外州外州人夺之轩以献耻是二者故出】十有二年春用田赋【传季孙欲以田赋使冉有访诸仲尼仲尼曰丘不识也三发卒曰子为国老待子而行若之何子之不言也仲尼不对而私于冉有曰君子之行也度于礼施取其厚事举其中敛从其薄如是则以丘亦足矣若不度于礼而贪冒无厌则虽以田赋将又不足且子季孙若欲行而法则周公之典在若欲苟而行又何访焉十二年春王正月用田赋　何氏注田谓一井之田赋者敛取其财物也言用田赋者若今汉家敛民钱以田为率矣不言井者城郭里巷亦有井嫌悉赋之礼税民公田不过什一军赋十井不过一乗哀公外慕强吴空尽国储故复用田赋过什一　襄陵许氏曰先王之法九夫为井四井为邑井邑未有赋也四邑为丘丘十六井乃有牛马之赋今以丘赋为不足也于是更用田赋籍井而取之不待及丘此非礼也古者葢田有税丘有赋税以足食赋以足兵胡氏传哀公问于有若曰年饥用不足如之何有若对曰盍彻乎曰二吾犹不足如之何其彻也曰百姓足君孰与不足百姓不足君孰与足古者公田什一助而不税鲁自宣公初税亩后世遂以为常而不复矣至是二犹不足故又以田赋也夫先王制土籍田以力而砥其逺迩赋里以入而量其有无今用田赋军旅之征非矣田以出粟为主而足食赋以出军为主而足兵周制宅不毛者有里布无职事者征夫家漆林之税二十而五则弛力薄征当以农民为急而増赋竭作不使末业者独幸而免也今二犹不足而用田赋是重困农民而削其本何以为国书曰用田赋用者不宜用者也近世议弛商贾之征达于时政者欲先省国用首寛农民后及商贾知春秋讥田赋之意矣　愚案田赋之实不书其详于传独孔子言以丘足矣可见加赋于古合何氏许氏之説观之可以得春秋之防矣】夏五月甲辰孟子卒【传夏五月昭夫人孟子卒昭公娶于吴故不书姓　公羊传孟子者何昭公之夫人也其称孟子何讳取同姓葢吴女也　何氏注礼不娶同姓买妾不知其姓则卜之为同姓共祖乱人伦与禽兽无别昭公既娶吴讳而谓之吴孟子春秋不系吴者礼妇人系姓不系国虽不讳犹不系国也不称夫人不言薨不书葬者深讳之　胡氏传昭公不谨于礼欲结好强吴以去三家之权忍娶同姓以混男女之别不命于天子以弱其配不见于庙不书于册以废其常典礼之大本丧矣其失国也宜故陈司败问昭公知礼乎子曰知礼孔子退揖巫马期而进之曰吾闻君子不党君子亦党乎君娶于吴为同姓谓之吴孟子君而知礼孰不知礼巫马期以告子曰丘也幸苟有过人必知之书孟子卒虽曰为君隠而实亦不可揜矣　吕氏曰鲁之君岂苟为无礼而乱男女之别哉迫于强吴之威而欲自固其国也欲自固其国而不知以礼自防以义为上徇目前之急忘长久之虑遂至流于无义无别而不辞也】公防吴于橐臯【橐音章夜反一音托橐臯吴地杜氏注在淮南逡遒县东南地谱云逡遒故城在今庐州慎县东南　传公防吴于橐臯吴子使太宰嚭请寻盟公不欲使子贡对曰盟所以周信也故心以制之玉帛以奉之言以结之明神以要之寡君以为苟有盟焉弗可改也已若犹可改日盟何益今吾子曰必寻盟若可寻也亦可寒也乃不寻盟】秋公防卫侯宋皇瑗于郧【郧公羊作运　杜氏注郧发阳也广陵海陵县东南有发繇亭地谱吴地海陵今泰州城下　传吴征防于卫秋卫侯防吴于郧公及卫侯宋皇瑗盟而卒辞呉盟吴人藩卫侯之舍子贡见太宰嚭语及卫故太宰嚭曰寡君愿事卫君卫君之来也缓寡君惧故将止之子贡曰卫君之来必谋于其众其众或欲或否是以缓来其欲来者子之党也其不欲来者子之雠也若执衞君是堕党而崇讐也夫堕子者得其志矣且合诸侯而执卫君谁敢不惧堕党崇讐而惧诸侯或者难以霸乎太宰嚭説乃舍卫侯】宋向巢帅师伐郑【传宋郑之间有隙地焉曰弥作顷丘玉畅嵒戈锡子产与宋人为成曰勿有是及宋平元之族自萧奔郑郑人为之城嵒戈锡九月宋向巢伐郑取锡杀元公之孙遂围嵒十二月郑罕达救嵒丙申围宋师】冬十有二月螽【公羊作　传冬十二月螽季孙问诸仲尼仲尼曰丘闻之火伏而后蛰者毕今火犹西流司歴过也　杜氏注周十二月今十月是岁应置闰而失不置虽书十二月实今之九月司歴误一月九月之初尚温故得有螽】
　　十有三年春郑罕达帅师取宋师于嵒【传宋向魋救其师郑子賸使徇曰得桓魋者有赏魋也逃归遂取宋师于嵒获成讙郜延以六邑为虚　泰山孙氏曰报雍丘之师也二国覆师以相偿报其恶如此】夏许男成卒【成公羊作戍】公防晋侯及吴子于黄池【黄池晋地杜氏注陈留封丘县南有黄亭近济水地谱东京开封县有黄池　传公防单平公晋定公吴夫差于黄池六月丙子越子伐吴为二隧畴无余讴阳自南方先及郊吴太子友王子地王孙弥庸寿于姚自上观之弥庸见姑蔑之旗曰吾父之旗也不可以见讐而弗杀也太子曰战而不克将亡国请待之弥庸不可属徒五千王子地助之乙酉战弥庸获畴无余地获讴阳越子至王子地守丙戌复战大败吴师获太子友王孙弥庸夀于姚丁亥入吴吴人告败于王王恶其闻也自刭七人于幕下秋七月辛丑盟吴晋争先吴人曰于周室我为长晋人曰于姬姓我为伯赵鞅呼司马寅曰日旰矣大事未成二臣之罪也建鼓整列二臣死之长幼必可知也对曰请姑视之反曰肉食者无墨今吴王有墨国胜乎太子死乎且夷德轻不忍久请少待之乃先晋人　外传吴语曰夫差防晋公午于黄池越王勾践袭吴入其郛焚其姑苏吴晋争长未成边遽乃至以越乱告吴王惧乃合大夫而谋曰今无防而归与防而先晋孰利王孙雄曰二者莫利必防而先之今夕必挑战以广民志请王厉士以奋其势彼将不战而先我吴王昏乃秣马食士夜中命服兵擐甲陈士卒百人以为彻行万人以为方阵王中陈而立左右军亦如之为带甲三万以势攻昧明王乃秉桴亲鼓三军皆哗扣以振旅晋师大骇不出乃令董褐请事吴王曰天子有命周室卑约贡献莫入今非王室不平安是忧亿晋负众庶不式诸戎狄楚秦将不长弟以力征一二兄弟之国孤欲守先君之班爵进则不敢退则不可孤之事君与不得事君皆在今日董褐还致命乃告赵鞅曰臣观吴王之色类有大忧将毒不可与战主其许之先然不可徒许也赵鞅许诺使褐复命曰君掩王东海以淫名闻于天子则何有于周室夫命圭有命固曰吴伯不曰吴王诸侯是以敢辞夫诸侯无二君而周无二王君若无卑天子以干其不祥而曰吴公孤敢不顺君命长弟许诺吴王乃退就幕而防吴公先歃晋侯亚之　公羊传吴何以称子吴主会也吴主防则曷为先言晋侯不与夷狄之主中国也其言及吴子何防两伯之辞也不与夷狄之主中国则曷为以防两伯之辞言之重吴也曷为重吴吴在是则天下诸侯莫敢不至也　襄陵许氏曰两伯之盟左氏曰先晋国语曰先吴此二国史籍之异也顾自宋之盟则晋已为楚所先陵迟至于黄池之时岂能复与吴争国语信也晋人耻吴先之故讳焉耳　谷梁传黄池之防吴进乎哉遂子矣吴夷狄之国也祝发文身欲因鲁之礼因晋之权而请冠端而袭其借于成周以尊天王吴进矣吴东方之大国也累累致小国以防诸侯以合乎中国吴能为之则不臣乎吴进矣王尊称也子卑称也辞尊称而居卑称以合乎诸侯以尊天王吴王夫差曰好冠来孔子曰大矣哉夫差未能言冠而欲冠也　庐陵李氏曰此条先晋之説当主公羊爵吴之説当主谷梁书及之説公羊胡氏皆得之其事实则国语所载为详但所载尊周室之事葢二国假此以相胜耳岂真能奉王命哉　黄池之防左氏传以为先晋而外传乃谓夫差以三万兵胁晋而先之二者将孰从哉愚以春秋书法及事理考之外传之説是也何也春秋未尝许吴也而此防特书吴子若夫差无能改于其德因为越所败而先晋则不书晋侯及吴子矣考之经防吴始于钟离自是至橐臯凡七防吴至此乃特书会晋侯及吴子于黄池诚以夫差易王而称公耳夫去其王而称公此齐桓之所不能行于楚者也而夫差称吴公以防春秋以其尚存周室是以爵称之而异于他日防吴之书也不然黄池之去橐臯一二年间耳春秋安得遽子之哉或曰夫差迫于越之祸不得已而从耳孟子曰有人于此力不能胜一匹雏则为无力人矣今曰举百钧则为有力人矣圣人予呉人之改过迁善立法以垂世岂必穷其不得已之意哉】楚公子申帅师伐陈　于越入吴【传见上　孙氏曰于越入吴者吴子方会乘其无备也　胡氏传吴自柏举以来慿陵中国黄池之防遂主夏盟可谓强矣而春秋继书于越入吴所谓因事属辞垂戒后世见深切着明之义也　又曽子曰戒之戒之出乎尔者反乎尔老氏曰佳兵不祥之器其事好还夫以力胜人者人亦以力胜之矣吴尝破越遂有轻楚之心及其破楚又有骄齐之志既胜齐师复与晋人争长自谓莫之敌也而越已入其国都矣吴侵中国而越灭之越又不监而楚灭之楚又不监而秦灭之秦又不监而汉灭之老子曽子其言岂欺也哉　薛氏曰吴子不戒争中国之诸侯而越卒入吴所谓无逺虑有近忧矣吴子忘不共戴天之耻而求诸侯于外此越所以霸诸侯乎】秋公至自防　晋魏曼多帅师侵卫【公羊无曼字脱也　许氏曰晋以范中行之难伐卫伐鲜虞间齐之难而一侵之又再侵衞而诸侯卒莫之宗者惟其国无政也师虽数出能侵而已益玩而顿矣此王霸道尽之时也　高氏曰蒯聩在戚十有二年矣晋人不能以此讨卫乃以范中行故而数兴师故书侵】葬许元公　九月螽【高氏曰周之九月夏之七月也其为农灾又非冬十有二月之比也】冬十有一月有星孛于东方【公羊传孛者何彗星也其言于东方何见于旦也何以书记异也　泰山孙氏曰光芒四出曰孛不言所在之次者见于旦也案文十四年有星孛入于北斗昭十七年有星孛于大辰此不言所在之次者见于旦可知也】盗杀陈夏区夫【区公羊作彄】十有二月螽【吕氏曰此年九月螽十二月又螽又比年十二月螽隂阳错乱之甚当世君臣亦可以自省矣　许氏曰自用田赋而比年三书螽贪残无已之应也螽每在十二月传以为司歴之过此歴不时革之敝与春秋书鲁人事至用田赋书鲁天灾至于二年而三螽则见其民力已穷天命已去君子之心于鲁已矣故春秋以大敛之颠终也】
　　十有四年春西狩获麟【传西狩于大野叔孙氏之车子鉏商获麟以为不祥以赐虞人仲尼观之曰麟也然后取之　杜氏曰大野在鲁西故曰西狩　诗释文麟麕身牛尾马足一角角端有肉毛虫之长也不践生草不履生虫音中钟吕行中规矩王者至仁则出　公羊传麟仁兽也有王者则至无王者则不至有以告者曰有麕而角者孔子曰孰为来哉顔渊死子曰噫天丧子子路死子曰噫天祝予西狩获麟孔子曰吾道穷矣君子曷为为春秋拨乱世反诸正莫近诸春秋则未知其为是与其诸君子乐道尧舜之道与末不亦乐乎尧舜之知君子也制春秋之义以俟后圣以君子之为亦有乐乎此也　愚谓麒麟之于走兽犹圣人之于人出类拔萃为人物之法则者也故圣人之生必以四灵为畜包牺画卦而龙马出大舜作乐而鳯凰仪周公告召公曰耉造德不降我则鸣鸟不闻孔子曰鳯鸟不至河不出图吾已矣夫然则夫子生于周末而麟见于大野以仁圣之君子天锡仁兽之应乃理之当然无足疑者韩愈氏曰麟为圣人出也圣人必知麟是以西狩之获必夫子观之而知为麟也然气数之不偶固异于尧舜之盛而王霸之道方穷亦非文王麟趾之时是以麟虽为夫子出然获于鉏商而谓为不祥以赐虞人然后取之其与明王不兴而天下不能宗夫子何以异哉程子曰始隠周之衰也终麟感之始也世衰道不行有述作之意旧矣但因麟而发耳麟不出春秋亦必作也春秋之作不过因鲁国之史而天地四时之无穷所以察其迁变而纪其差忒者无一畧也中国四荒之广莫所以纪其交际而别其典礼者无一遗也其大且广者如此则凡小且偏者何一事一物之不得其治且理哉故曰言天下之至动而不可乱也言天下之至赜而不可恶也夫子之赞易者即其所以修春秋也以区区一鲁国之史而兼纪周齐晋宋诸国之事其尊卑大小统属之序秩然无毫发之不顺尽书治忽失得陵僭贼乱之变森然一循乎条理而无一之非法故曰非圣人谁能修之也夫其至动至赜之不齐而圣人何以一之哉曰仁而已矣故万物之聚散经世之纪纲圣人一道以成之曰仁观论语之书而知圣心之安仁书于春秋者无非此理观西狩之获而知天瑞之类应圣人先天后天而天且弗违而春秋之终不外乎此也】
  </div>
  <div class="pagination">
   <a href="张氏春秋集注_page3.html">
    上一页
   </a>
   <a href="张氏春秋集注.html">
    1
   </a>
   <a href="张氏春秋集注_page2.html">
    2
   </a>
   <a href="张氏春秋集注_page3.html">
    3
   </a>
   <span class="current-page">
    4
   </span>
   <a href="张氏春秋集注_page5.html">
    5
   </a>
   <a href="张氏春秋集注_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
