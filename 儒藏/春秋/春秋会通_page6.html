<!DOCTYPE html>
<html>
 <head>
  <meta charset="utf-8"/>
  <title>
   春秋会通 - 第 6 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋会通 - 第 6 页/共 27 页
  </h1>
  <div class="content">
   螟○冬齐人来归衞俘【左氏注公谷经传皆作衞寳此传亦言宝疑经误】左氏【齐人来归衞寳文姜请之也注公亲与齐共伐衞事毕而还文姜淫于齐侯故求所获珍寳使以归鲁欲说鲁以谢慙】公羊【此衞宝也则齐人曷为来归之衞人归之也衞人归之则其称齐人何让乎我也其让乎我奈何齐侯曰此非寡人之力鲁侯之力也注书者极恶鲁犯命复贪利也宝者玉物之凡名定八年传曰宝者何璋判白弓绣质青纯是也】谷染【以齐首之分恶于齐也使之如下齐而来我然恶战则杀矣注若衞自归宝于齐过齐然后与我齐首其事则我与王人战罪差减】胡氏【俘者二传以为宝案商书称遂伐三朡俘厥宝玉则俘者正文也宝者释词也言齐归衞宝则知四国皆受朔之赂矣春秋特书此事结正诸侯之罪也夫以弟弑兄臣弑君簒居其位上逆天王之命人理所不容矣彼诸侯者岂其弗察而援之甚力则未有以验其丧心失志迷惑之端也及书齐人归宝然后知其有欲货之心而后动于恶也世衰道微暴行交作徇于货宝贿赂公行春秋书此结正诸侯之罪垂戒明矣案春秋严贿赂之祸鲁齐陈郑之立督也以郜鼎也鲁齐宋陈蔡之纳朔也以衞宝也晋平公以十一国会夷仪而与崔杼成也以宗器乐器也是三役者皆定簒弑也春秋于郜鼎书取蔽罪于鲁也于衞俘书来归首恶于齐也重丘之盟书同以同情罪伯主及诸侯则不必书所骆矣○义案归俘似与遗俘字义相类当在献捷例不可考】
　　附録【左氏寳玉分器说】左氏【昭十二年楚灵王谓右尹子革曰昔我先王熊绎与吕伋王孙牟燮父禽父并事康王四国皆有分我独无有今吾使人于周求鼎以为分王其与我乎对曰齐王舅也晋及鲁衞王母弟也楚是以无分而彼皆有昭十五年景王谓晋籍谈曰唐叔成王之母弟也密须之鼓与其大路阙巩之甲唐叔受之以处参虚定四年衞祝鮀对苌曰成王分鲁公以大路大旗夏后氏之璜封父之繁弱备物典策官司彝器分康叔以大路少帛綪茷旃旌大吕分唐叔以大路密须之鼓阙巩沽洗三者皆叔也而有令德故昭之以分物】
　　七年春夫人姜氏会齐侯于防【防鲁地】左氏【齐志也】谷梁【妇人不会会非正也】
　　夏四月辛卯夜恒星不见夜中星陨如雨【夜谷梁作昔陨公羊作霣】左氏【恒星不见夜明也星陨如雨与雨偕也注恒常也谓常见之星四月五日月光尚微盖日光不以昬没如而也星落而且雨其数多皆记异也日光不匿而知夜中者以水漏知之】公羊【恒星者列星也列星不见何以知夜之中星反也如雨者何非雨也非雨则曷为谓之如雨不修春秋曰雨星不及地尺而复君子脩之曰星霣如雨何以书记异也注不脩春秋谓史记也列星者天之常宿诸侯之象周四月即夏二月昬参伐狼注之宿当见参伐西方主斩艾断割狼注南方主持衡平皆灭者法度废絶威信陵迟之象星霣未坠而夜中星反者房心见其虚危斗房心天子明堂虚危齐分其后齐桓行伯阳谷之会有王事】谷梁【恒星者经星也日入至于星出谓之昔何用见其中也失变而録其时则夜中矣着于上见于下谓之雨着于下不见于上谓之陨注此解经不言雨星而言陨星也如而也星旣陨而复雨也】胡氏【恒星者列星也如雨者言众也人事感于下则天变动于上前此者五国连衡旅拒王命后此者齐桓晋文更伯中国政归盟主而王室遂虚其为法度废絶威信陵迟之象着矣汉成帝永始中亦有星陨之异而五俟擅权贼莾居摄汉之宗支扫荡几尽天之示人显矣春秋谨于天象至矣】张氏【此王运将终而伯统方作之祥】
　　【案此条胡氏専主何休而如雨之说主啖子其以如为而者左氏谷梁同之一经星异例五○又案经书星陨陨石陨霜于陨字有先后之异者盖星则在天有象先见星而后见其陨石与霜皆陨而后见也】
　　秋大水无麦苗左氏【秋无麦苗不害嘉谷也注今五月周之秋平地水出漂杀熟麦及五稼之苗黍稷尚可更种故曰不害】公羊【一灾不书待无麦然后书无苗何以书纪灾也】谷梁【高下有水灾曰大水麦苗同时也】胡氏【书大水畏天灾也无麦苗重民命也畏天灾重民命见王者之心矣忽天灾而不惧轻民命而不圗国之亡无日矣春秋所以谨之也】
　　【案书无麦苗者重天灾大无麦禾者谨国用也】
　　冬夫人姜氏会齐侯于谷【谷齐地】胡氏【防鲁地谷齐地初会于禚次享于祝丘又次如齐师又一嵗而再会焉其为恶益逺矣明年无知弑诸儿其祸淫之明验也】
　　【案鲁与齐会于谷者三此年及庄二十三年之遇文十七年之盟也杜氏以为齐地济北谷城县庄三十二年城小谷即此今城中有管仲井士匄侵齐至谷亦此】
　　八年春王正月师次于郎以俟陈人蔡人左氏【注期共伐郕陈蔡不至故驻师于郎以待之】公羊【次不言俟此其言俟何托不得已也疏凡言及者汲汲之词若此时已出师其闲更无所待即下文言及乃是鲁人汲汲之甚者便是鲁人欲灭同姓孜孜之深是以托待陈蔡以辟之加以者辟实俟也】谷梁【次止也俟待也】胡氏【用大众曰师次止也伐而次者有整兵愼战之意其次善之也遂伐楚次于陉是也救而次者有缓师畏敌之意其次讥之也次于匡于聂北于雍榆是也俟而次者有无名妄动之意次于郎以俟陈蔡是也何俟乎陈蔡或曰陈蔡将过我俟而邀之也或曰鲁将与陈蔡有事于邻国而陈蔡不至故次于郎以待之也若是皆非义矣其曰次曰以俟者深贬之也】陈氏【此吾君将也何以称师庄之会齐皆讥也莫甚于及围郕是故一贬之案春秋书内外之次十二胡氏分三例伐而次善之也救而次贬之也次而俟无名之师也庄三年公次滑二十年师次成皆可入救而次之例襄元年仲孙蔑会四国次鄫可入伐而次之例庄十年齐宋次郎可入无名之例又有次而伐者亦贬楚蔡次厥貉齐衞次五氏垂葭蘧蒢也胡氏例明矣独次而救救而次亦当有分别而胡氏未及之则啖子说可取也见雍榆下】
　　甲午治兵【治公羊作祠】左氏【治兵于庙礼也注治兵于庙习号令将以围郕】公羊【祠兵者何出曰祠兵入曰振旅其礼一也皆习战也何言乎祠兵为久也曷为为久吾将以甲午之日然后祠兵于是注讳为久留辞使若无欲灭同姓之意】谷梁【出曰治兵习战也入曰振旅习战也治兵而陈蔡不至矣兵事以严终故曰善陈者不战此之谓也善为国者不师善师者不陈善陈者不战善战者不死善死者不亡】胡氏【此治兵于郎也俟而不至暴师露众役久不用则有失伍离次逃亡溃散之虞故复申明军法以整齐之其志非善之也讥黩武也】张氏【治者不治者也】
　　【案周礼中春敎振旅遂以搜中夏敎茇舎遂以苗中秋敎治兵遂以狝中冬敎大阅遂以狩然春秋有书治兵大阅者其只讲武而不及于狝狩乎有书搜书狩者其兼及于振旅大阅乎左氏曰治兵于庙赵氏以为兵旅之事非庙中所容是也谷梁治兵之义甚善但注者以为予庄公能以严终则失之矣】
　　夏师及齐师围郕郕降于齐师【郕公羊作成】左氏【夏师及齐师围郕郕降于齐师仲庆父请伐齐师公曰不可我实不德齐师何罪罪我之由夏书曰臯陶迈种德德乃降姑务脩德以待时乎秋师还君子是以善鲁庄公】公羊【成者何盛也曷为谓之成讳灭同姓也曷为不言降吾师辟之也注辟灭同姓也言及者起鲁实欲灭之】谷梁【其曰降于齐师何不使齐师加威于郕也注使若郕自降】胡氏【书及齐师亲仇雠也围郕者伐同姓也郕降于齐师者见伐国无义而不能服也于是庄公之恶着矣】
　　【案春秋书围国二十五始于此而终于宋人之围曹】
　　秋师还左氏【注时史善公克己复礼全军而还故特书师还】公羊【还者何善词也此灭同姓何善尔曰师病矣曷为病之非师之罪也注病者慰劳其罢病】谷梁【还者事未毕也遯也注郕已降而以未毕为文者盖辟灭同姓之国示不卒其事】胡氏【书师还讥久役也案左氏则国君上将亲与围郕之役也然其次其及其还皆不称公者重众也春秋正例君将不言帅师则以君为重今此不称公又以为重众何也轻举大众妄兴久役俟陈蔡而陈蔡不至围郕而郕不服厯三时而后还则无名黩武非义害人未有如此之甚也至是师为重矣义系于师故不书公以着劳民毒众之罪为后戒也春秋王道轻重之权衡此类是矣】
　　【案春秋书还例四归父还自晋公还自晋士匄侵齐闻丧乃还皆善词也独此年师还则异乎是矣故胡氏皆不从三之说】
　　冬十有一月癸未齐无知弑其君诸儿【杜氏以长厯推之癸未十一月六日误】左氏【齐侯使连称管至父戍葵丘瓜时而往曰及瓜而代期戍公问不至请代弗许故谋作乱僖公之母弟曰夷仲年生公孙无知有宠于僖公衣服礼秩如适襄公绌之二人因之以作乱冬十二月齐侯游于姑棼遂田于贝丘见大豕从者曰公子彭生也公怒曰彭生敢见射之豕人立而啼公惧队于车伤足丧屦反诛屦于徒人费弗得鞭之见血走出遇贼于门劫而束之费曰我奚御哉袒而示之背信之费请先入伏公而出鬬死于门中石之纷如死于阶下遂入杀孟阳于牀见公之足于户下遂弑之而立无知初襄公立无常鲍叔牙曰君使民慢乱将作矣奉公子小白出奔莒乱作管夷吾召忽奉公子纠来奔注小白僖公庶子子纠小白庶兄】谷梁【大夫弑其君以国氏者嫌也弑而代之也】胡氏【无知曷为不称公孙而以国氏罪喜公也弑君者无知于僖公何罪乎不以公孙之道待无知使恃宠而当国也案无知者夷仲年之子年者僖公母弟也私其同母异于他弟施及其子衣服礼秩如适此乱本也故于年之来聘特以弟书于无知之弑不称公孙着其有宠而当国也垂戒之义明矣古者亲亲与尊贤并行而不相悖故尧亲九族必先明俊德而后九族睦周封同姓必庸康叔蔡仲而后王室强徒知宠爱亲属而不急于尊贤使为仪表以明亲亲之道必有簒弑之祸矣案左氏徒人费石之纷如皆能死节者也春秋重死节之臣而法有特书其不见于经何也如费等者所谓便嬖私昵逢君之恶者与大臣孔父仇牧以身死其职则异矣致乱之臣死不偿责又何取乎】
　　【案齐自僖公九年入春秋以赐履之旧得十二之强石门瓦屋之盟已骎骎乎有纠合之渐然迹其平生始于资郑继而求鲁继而平宋衞及其势盛党合于是伐宋入许立督无所不至全恶曹之盟裒然为三国之长矣自是以来无非谋许之日至桓十四年而襄公立定许叔而托继絶之礼诛高渠尔以假讨罪之义即位之初犹有可言至于鲁桓之弑天理灭絶庄元年而迁郱鄑郚矣三年而伐衞矣四年而灭纪矣五年而合五国以纳朔矣六年而郕又降矣虽祸淫之验卒贼其身然东州小伯规模略定余威振乎殊俗久矣桓公袭三世积累之余九合之盛夫岂无其自哉】







　　春秋会通卷五
　　钦定四库全书
　　春秋会通卷六　　　　　　元　李廉　撰庄公
　　九年春齐人杀无知左氏【初公孙无知虐于雍廪雍廪杀无知】谷梁【称人以杀杀有罪也】胡氏【杀无知者雍廪也而曰齐人者讨贼之词也弑君之贼人人之所得讨故称人人者众词也无知不称君己不能君齐人亦莫之君也】
　　公及齐大夫盟于蔇【蔇鲁地公谷并作曁】左氏【齐无君也注齐乱无君故大夫得敌于公盖欲迎子纠也来者非一人故不称名】公羊【公曷为与齐大夫盟齐无君也然则何以不名为其讳与大夫盟也使若众然注讳使若悉得齐诸大夫而约束之也是时齐以无知之难小白奔莒子纠奔鲁齐迎子纠欲立之鲁不与而与之盟齐为是更迎小白然后乃伐齐欲纳子纠不能纳故深讳从信文不月】谷梁【公不及大夫大夫不名无君也盟纳子纠也不日其盟渝也当齐无君制在公矣当可纳而不纳恶内也注春秋之义内大夫可以防外诸侯公不可以盟外大夫所以明尊卑定内外也今齐无君要当有任其盟者故不得不以权通礼君前臣名齐无君故大夫不名】胡氏【及者内为志大夫不名义系于齐而不系大夫之名氏也曰公及齐大夫盟者讥公之释父怨亲仇雠也或曰以德报怨寛身之仁何以讥之也曰德有轻重怨有浅深怨莫甚乎父母之仇而德莫重乎安定其国家而图其后嗣也有父之雠而不知怨乃欲以重徳报之则人伦废天理灭矣然则如之何曰以直报怨以德报德案春秋于蔇之盟书齐大夫扈之盟书晋大夫其词虽同然齐无君而书大夫非贬词又书公及则大夫无伉公之嫌而罪公之及齐明矣晋灵初即位而赵盾书大夫则赵盾之专可知其书公会虽讥公之后至然乃所以见赵盾之强诸侯为此盟也大夫不名疑杜氏说是○又案子纠三皆以为当纳赵子程子胡氏以为不当纳所以然者杜氏以子纠小白并齐僖之子而纠长故当立谷梁曰齐无知弑襄公公子纠公子小白出亡似若以为襄公子矣而终以纠为兄故亦以为当立独程子用史记证之而定以纠为襄公子于是鲁纳雠之罪明定以纠为小白弟于是纠不当立之义着然后纠不书子小白之系齐管仲之不死鲁之忘亲释怨皆得其说矣○又案范甯曰以不纳子纠为内恶是仇雠可得而容也其说是】
　　夏公伐齐纳纠齐小白入于齐【左氏作子纠】左氏【夏公伐齐纳子纠桓公自莒先入注二公子各有党故虽盟而迎子纠当须伐乃得入又出在小白之后小白称入从国逆之文本无位】公羊【纳者何入辞地其言伐之何伐而言纳者犹不能纳也纠何以不称公子君前臣名也齐小白以国氏当国也其言入簒词也】谷梁【当可纳而不纳齐变而后伐故干时之战不讳败恶内也大夫出奔反以好曰归以恶曰入齐公孙无知弑襄公公子纠公子小白不能存出亡齐人杀无知而迎公子纠于鲁公子小白不让公子纠先入又杀之于鲁故曰齐小白入于齐恶之也注不书公子而直云纠者明系在于鲁故挈之也】胡氏【左氏书子纠二传曰伐齐纳纠君子以公谷为正纳者不受而强致之称入者难词纠不书子者明纠不当立也以小白系齐者明小白冝有齐也所以然者襄公见杀纠与小白皆以庶子出奔而纠弟也又未尝为世子案史称周公诛管蔡以安周齐桓杀其弟以反国是纠幼而小白长其有齐冝矣冝则何以不称公子内无所承上不禀命故以王法絶之也桓公于王法虽当絶视子纠则当立故管仲相桓为徙义而圣人称之召忽死于子纠为伤勇而比诸匹夫匹妇之谅也】
　　【案张氏曰三惟左氏作子纠而正义曰今定本有子字则左氏古本亦无子字矣此说甚好公谷惟以纠为兄故于纠不书子之义皆凿○又案春秋书纳七皆不当纳也纠不书公子与捷菑同公之伐战与晋之弗克纳异纠捷菑以庶孽书纳蒯聩以世子亦书纳蒯聩无亲之罪大也蒯聩得书世子而纠捷菑不书公子者书世子以着灵公之失也楚之纳顿纳公孙宁仪行父齐之纳北燕皆内弗受之词也纳郜鼎同此义○又案公子入国而系国者齐小白莒去疾齐阳生皆冝有国者也】
　　秋七月丁酉葬齐襄公○八月庚申及齐师战于干时我师败绩【干时齐地水名】左氏【师及齐师战于干时我师败绩公丧戎路传乗而归秦子梁子以公旗辟于下道是以皆止注不称公战公败讳之】公羊【内不言败此其言败何伐败也曷为伐败复雠也此复雠乎大国曷为使微者公也公则曷为不言公不与公复雠也曷为不与公复雠复雠者在下也注时实为不能纳子纠伐齐诸大夫以为不如以复雠伐之于是以复雠伐之非诚心至意故不与也书败者起托义战以败为荣也】胡氏【内不言败此其言败者为与雠战虽败亦荣何以不言公贬之也公本忘亲释怨欲纳雠人之子谋定其国家不为复雠与之战也是故没公以见贬若以复雠举事则此战为义战当书公冠于败绩之上与沙随之不得见平丘之不与盟为比以示荣矣惟不以复雠战也是故讳公以重贬其忘亲释怨之罪其义深切着明矣】
　　【案内兵书战详见桓十年】
　　九月齐人取子纠杀之左氏【鲍叔帅师来言曰子纠亲也请君讨之管召雠也请受而甘心焉乃杀子纠于生窦召忽死之管仲请囚鲍叔受之及堂阜而税之归而以告曰管夷吾治于高傒使相可也公从之注鲍叔乘胜进军志在生得管仲管仲射桓公中带钩故曰雠又曰齐桓公置射钩而使管仲相】公羊【其取之何内辞也胁我使我杀之也其称子纠何贵也其贵奈何冝为君者也疏所以明上文不书子之嫌也】谷梁【外不言取言取病内也取易词也犹曰取其子纠而杀之云尔十室之邑可以逃难百室之邑可以隐死以干乘之鲁而不能存子纠以公为病矣】胡氏【取者不义之词前书纳纠不称子者明不当立也此书杀纠复称子者明不当杀也或夺或予于义各安春秋精意也仁人之于兄弟不藏怒焉不宿怨焉亲爱之而已纠虽争立越在他国置而勿问可也必请于鲁杀之然后快于心其不仁亦甚矣后世以让为名取国者必杀其主以为一人心防后患意与此同流毒岂不逺哉故孟子曰五霸三王之罪人也仲尼之徒无道桓文之事者】
　　【案子纠书法与子般子野同故公谷皆以为贵而当立殊不知前不书子责子纠以天伦之义此复书子责桓公以天伦之思也然春秋蔽罪于齐则杀兄弟当目若乃书齐人者何哉张氏曰废立之际杀生予夺寄于当国大臣之手毫牦之差霄壤之谬今齐大夫始以纠为先君之子盟而欲立之始谋不审已为罪矣及小白得国又不体其君先君之遗体以从议亲之辟而推刃同气亦甚矣故书法如此是举国君臣皆有罪也盖天伦之重苟未至如管叔之得罪宗庙先君与天下之民则必当以亲亲而全其生此圣人以至公之心示后世断国论之权衡也此说得之】
　　冬浚洙【洙水名在鲁城北下合泗】左氏【注为齐备】公羊【浚深之也曷为深之畏齐也曷为畏齐也辞杀子纠也】谷梁【浚洙者深洙也着力不足也】胡氏【固国以保民为本轻用民力妄兴大作邦本一揺虽有长江巨川限带封域洞庭彭蠡河汉之险犹不足凭而况洙乎书浚洙见劳民于守国之末务而不知本为后戒也】
　　十年春王正月公败齐师于长勺【长勺鲁地】左氏【齐师伐我公将战曹刿请见问何以战公曰衣食所安弗敢专也必以分人对曰小惠未徧民弗从也公曰牺牲玉帛弗敢加也必以信对曰小信未孚神弗福也公曰小大之狱虽不能察必以情对曰忠之属也可以一战战则请从公与之乘战于长勺公将鼓之刿曰未可齐人三鼓刿曰可矣齐师败绩公问其故对曰夫战勇气也一鼓作气再而衰三而竭彼竭我盈故克之】谷梁【不日疑战也疑战而曰败胜内也注言不克日而战以诈相袭胜内谓胜在内】胡氏【齐师伐鲁经不书伐意责鲁也诈战曰败败之者为主或曰长勺鲁地而齐师至此所谓敌加于已不得已而后应者也疑若无罪焉何以见责乎善为国者不师善师者不陈善陈者不战故行使则有文告之词而疆埸则有守御之备至于善陈德已衰矣而况兵刃相接又以诈谋取胜乎故书鲁为主以责之皆已乱之道寡怨之方王者之事也】
　　二月公侵宋【书侵之始】公羊【注属北败强齐之兵南侵强宋南北有难故危而月之】谷梁【侵时此其月何也乃深其怨于齐又退侵宋以众其敌恶之故谨而月之疏旧说以为公与宿盟宋方病宿故公侵之传无其文疑妄也】
　　【案经书内侵七书公四此年及定六年侵郑八年再侵齐也】
　　附録【公羊侵伐等例】公羊【曷为或言侵或言伐觕者甲侵精者曰伐战不言伐围不言战入不言围灭不言入书其重者也注觕麤也将兵至竟以过侵责之服则引兵而去用意尚麤精犹精密也侵责之不服推兵入竟伐击之益深用意稍精密合兵血刃曰战以兵守城曰围得而不居曰入取其国曰灭】
　　三月宋人迁宿左氏【注宋强迁之而取其地故文异于邢迁】谷梁【迁亡词也其不地宿不复见也迁者犹未失其国家以往者也注为人所迁则无复国家故曰亡词迁者以下释自迁如邢迁许迁之类】胡氏【其曰迁宿者宿非欲迁为宋人之所迁也怀土常物之大情迁国重事也虽违害就利去危即安犹或恐沈于众不肯率从而况迫于横逆非其所欲弃久宅之田里刈新徙之蓬藋道途之勤营筑之劳起怨谘伤和气岂不恻然有隐乎肆行莫顾其不仁甚矣凡书迁不再贬而恶已见案三传左氏谷梁同公羊因而臣之之说亦是而不通之词迂僻无义故不取谷梁未失其国家以往本言自迁者注说得之而许氏因其说又曰迁之使未失其国以往其义犹有所难则是王泽之未竭也僖文以后有灭国无迁国矣以此通之迁纪迁阳降鄣等皆可】
　　夏六月齐师宋师次于郎公败宋师于乘丘左氏【齐师宋师次于郎公子偃曰宋师不整可败也宋败齐必还请击之公弗许自雩门窃出蒙臯比而先犯之公从之大败宋师于乗丘齐师乃还】公羊【其言次于郎何伐也伐则其言次何我能败之故言次也注二国才止次未成于伐鲁即能败宋师齐师罢去故不言伐而言次也明国君当强折冲当逺鲁微弱深见犯至于近邑赖能速胜之故云尔所以彊内】谷梁【次止也畏我也余同上长勺文】胡氏【齐宋轻举大众深入他境肆其报复之心诚有罪也鲁人若能不用诈谋奉其词令二国去矣偷得一时之捷而积四邻之忿此小人之道故次者不以其事胜者不以其理交讥之】陈氏【其言次何以桓公之圗伯而未集也外师未有书次者桓公所甚汲汲者鲁也苟不得鲁不可以合诸侯宿师于郎将以诎鲁尔而北杏之会不至鄄会不至则犹未得志于鲁也于是书次用见桓之未得志于诸侯也是故书齐宋次郎以志齐伯之难书楚蔡次厥貉以志楚伯之难于此焉可以知人心矣不苟于从齐是人心犹有周也不苟于从楚是人心犹有晋也有王者作天下归往之矣齐一变至于鲁鲁一变至于道孔子所以有志于鲁也】
　　【案齐之忿鲁始于子纠之纳宋之忿鲁始于公之侵而其实则齐桓挟宋以图伯也故胡氏发明于次败之旨而陈氏深察于齐宋之心二说兼用乃备】
　　秋九月荆败蔡师于莘以蔡侯献舞归【荆患之始舞谷梁作武】左氏【蔡哀侯娶于陈息侯亦娶焉息妫将归过蔡蔡侯曰吾姨也止而见之弗宾息侯闻之怒使谓楚文王曰伐我吾求救于蔡而伐之楚子从之九月楚败蔡干莘以蔡侯献舞归】公羊【荆者何州名也献舞何以名絶曷为絶之获也曷为不言其获不与夷狄之获中国也】谷梁【荆者楚也何为谓之荆狄之也何为狄之圣人立必后至天子弱必先叛故曰荆狄之也蔡侯何以名也絶之何为絶之获也中国不言败此其言败何也蔡侯其见获乎其言败何也释蔡侯之获也以归犹愈乎执也】胡氏【蔡侯何以名絶之也凡书败书灭书入而以莫君归皆名者为其服为臣虏故絶之也若蔡献舞潞婴儿沈嘉许斯顿牂胡豹曹阳邾益之类是矣国君死社稷正也逃之虽非犹有耻焉虏甚矣楚人灭夔以夔子归独不名者夔子以无罪见讨虽国灭身为臣虏其义直其词初不服也是以独假之爵而不名也春秋之法诸侯不生名失地则生而名之比于贱者欲使有国之君战战兢兢长守富贵无危溢之行也】陈氏【自防于邓诸侯始惧楚矣而败邓不书败随不书败郧不书虽灭申邓息亦不书也败蔡师以蔡侯献舞归于是始书之是夷夏之大变也春秋之法执君言以归灭国之君言以归徒败焉尔而言以归则是蔡服楚也是夷夏之大变也】
　　【案楚文王立于庄之四年方是时承武王之烈内有邓曼为之母外有令尹鬭祁莫敖屈重等为之臣为会汉汭而随人不能乘其丧邓不血食而三甥无以谋其暴于是楚势不可遏矣庄之十年其王伯夷夏消长之一大会乎齐桓方谋鲁以图伯于东而荆亦执蔡以争强于南鲁蔡皆文昭之亲而所遇如此春秋岂无意乎其不知者以为伯事成而中夏盛其知者则以为王道消而夷狄长也故执君之祸灭国之祸皆始于此年天下无王齐为之天下无中国楚为之也○又案楚书荆始此年书荆人始庄二十三年书楚人始僖元年书楚大夫姓名始僖四年书楚子始僖二十一年○又案诸侯屈服称以归者胡传已详独蔡世子有以归称执见其不服也不入此例】
　　附録【公羊七等例】公羊【州不若国国不若氏氏不若人人不若名名不若字字不若子】
　　冬十月齐师灭谭谭子奔莒【书灭之始】左氏【齐侯之出也过谭谭不礼焉及其入也诸侯皆贺谭又不至冬齐师灭谭谭无礼也谭子奔莒同盟故也】公羊【何以不言出国已灭矣无所出也】谷梁【注谭子国灭不名盖无罪也凡书奔责不死社稷】胡氏【灭而书奔责不死位也不书出国亡无所出也国灭身奔何以书爵乎已无取灭之罪为横逆所加而力不能胜至于出奔则亦不幸焉尔矣其义盖未絶也案左氏责其失事大之礼可矣坐此见灭可乎齐师灭谭谭子奔莒楚人灭子奔黄狄灭温温子奔衞三国所以皆存其爵不比于失地之君而名之也然则吴灭徐徐子章羽奔楚何以独名案左氏吴伐徐徐子断其髪携其夫人以逆吴子旣已屈服而后奔岂有兴复之志乎独书名所以絶之春秋之义虽在于抑强扶弱又责弱者之不能自强于为善也故其书法如此】陈氏【书灭始于此纪侯大去宋人迁宿未可以言灭必若齐桓而后可以言灭矣然则灭国自齐桓乎前乎此矣曷为以首乱罪齐微桓公则灭国之祸不接迹于天下春秋之际灭国三十六五伯为之也案春秋书灭三十三啖子曰凡灭国直书灭者罪来灭者甚于见灭者言力屈而死也如萧邢之类然则遂黄顿江六庸舒蓼甲氏舒庸莱舒鸠赖蔡州来巢不书君奔当以入此例凡书灭又书其君奔者则两罪之且责其不死社稷也如谭温徐之类是也凡书灭又书以归又书名者旣责其不死又无兴复之志如潞婴儿沈嘉许斯顿牂胡豹之类也其书灭鄫非灭而书灭下阳不当书灭而书灭则又变例也以偪阳子归不书陆浑子奔楚不书免其罪也胡髠沈盈一战而身国俱亡也楚灭陈不书所奔陈无君也夔子不名无罪也徐子书名已屈节也已上胡氏皆用啖子之说故详録之左氏曰用大师曰灭公羊曰灭者亡国之善辞上下之同力也皆可通外传曰军谭遂而不有也言以地分诸侯盖夸大桓公之词尔】
　　十有一年春王正月○夏五月戊寅公败宋师于鄑【鄑鲁地】左氏【宋为乗丘之役故侵我公御之宋师未陈而薄之败诸鄑】谷梁【内事不言战举其大者其日成败之也宋万之获也注结日列陈不以诈相袭得败师之道故曰成也】张氏【宋师再至再败兵祸旋及其君鲁虽再胜亦困于兵矣】
　　【案鲁败宋三惟此书日谷梁说亦有理】
　　附録【左氏兵例】左氏【凡师敌未陈曰败某师皆陈曰战大崩曰败绩得儁曰克覆而败之曰取某师京师败曰王师败绩于某】
　　秋宋大水左氏【宋大水公使吊焉曰天作淫雨害于粢盛若之何不吊对曰孤实不敬天降之灾又以为君忧拜命之辱臧文仲曰宋其兴乎言惧而名礼旣而闻之曰公子御说之词也臧孙达曰是冝为君有恤民之心注因吊故书】公羊【记灾也外灾不书此何以书及我也注二国并灾书外以见内也】谷梁【此何以书王者之后也】胡氏【凡外灾告则书所谓灾者害及民物如水火兵戎之寇是也诸侯于四隣有恤病救急之义则告为得礼而不可以不吊故四国同灾许人不吊君子以是知许之先亡也凡志灾见春秋有谨天戒恤民隐之心王者之事也】
　　【案外灾告则书吊则书左氏注是公谷非】
　　冬王姬归于齐左氏【齐侯来逆共姬注桓公】胡氏【春秋书王姬下嫁曷为与诸侯之女同词乎曰阳倡而隂和夫先而妇从述天理训后世则虽以王姬之贵其当执妇道与公侯卿大夫士庶人之女何以异哉后世尤欲尊君抑臣为治而不得其道至谓列侯尚公主使男事女夫屈于妇逆隂阳之位矣】
　　十有二年春王三月纪叔姬归于酅左氏【注纪侯去国而死叔姬归鲁纪季自定于齐而后归之全节守义以终妇道故系之纪贤之也】公羊【隐之也国亡矣徒归于叔尔也】谷梁【吾女也失国喜得其所故言归焉尔】胡氏【归者顺词以宗庙在酅归奉其祀也鲁人高其节义恩礼有如焉故其归于其卒其葬史册悉书夫子存而弗削使与衞之共姜同垂不朽为后世劝也】
　　夏四月○秋八月甲午宋万弑其君捷及其大夫仇牧左氏【乗丘之役公以金仆姑射南宫长万公右歂孙生搏之宋人请之宋公靳之曰始吾敬子今子鲁囚也吾弗敬子矣病之秋宋万弑闵公于蒙泽遇仇牧于门批而杀之遇大宰督于东宫之西又杀之立子游羣公子奔萧公子御说奔亳南宫牛猛获围亳萧叔大心及戴武宣穆庄之族以曹师伐之杀南宫牛于师子游于宋立桓公御说】公羊【及者何累也弑君多矣舎此无累者乎孔父荀息皆累也舎孔父荀息无累者乎曰有有则此何以书贤也何贤乎仇牧仇牧可谓不畏强御矣万尝与庄公战获乎庄公庄公归散舎诸宫中数月然后归之归反为大夫于宋与闵公博妇人皆在侧万曰甚矣鲁侯之淑美也闵公矜此妇人妬其言顾曰此虏也万怒搏闵公絶其脰仇牧闻君弑趋而至遇之于门手剑而叱之万臂摋仇牧碎其首齿着乎门阖仇牧可谓不畏强御矣注犹乳犬攫虎伏鸡搏貍精诚之至也】谷梁【宋万宋之卑者也卑者去以国氏及者以尊及卑也仇牧闲也注仇牧扞衞其君故见杀臣既死君不忍称其名今仇牧书名则知宋君先弑】胡氏【君弑而大夫死于其难春秋书之者其所取也大夫死于弑君之难而有不书者故知孔父牧息皆所取也夫仇牧可谓不畏强御矣然徒杀其身不能执贼无益于事也亦足取乎食焉不避其难义也徒杀其身不能执贼亦足为求利焉而逃其难者之训矣何名为无益哉夫审事物之重轻者权也权重轻而处之得其冝者义也大宰督亦死于闵公之难削而不书者身有罪也惠伯死于子恶之难亦削而不书者非君命也召忽死于子纠之难孔子比于匹夫匹妇之谅者所事不正也崔杼弑君晏平仲曰人有君而弑之吾焉得死之而焉得亡之君子不以是罪晏子者齐庄公不为社稷死而晏子非其私昵之臣也若仇牧荀息立乎人之本朝执国之政而君见弑不以其私也虽欲勿死焉得而勿死圣人书而弗削以为求利焉而逃其难者之劝也惟此义不行然后有视弃其君犹土梗弁髦曽莫之省而三纲絶矣】
　　【案孔父仇牧荀息胡氏皆以为名独公谷啖子以孔父为书字疑公谷先君死之说亦通盖考皆合也】
　　冬十月宋万出奔陈左氏【猛获奔衞万奔陈宋人请猛获于衞衞人欲勿与石祁子曰不可天下之恶一也恶于宋而保于我保之何补得一夫而失一国与恶而弃好非谋也衞人归之亦请万于陈以赂陈人使妇人饮之酒而以犀革裹之比及宋手足皆见宋人皆醢之】胡氏【案左民则贼已讨矣曷为不书陈人杀万而葬闵公乎夫天下之恶一也陈人不以万为贼而纳之又受宋人之赂而使妇人饮之酒是与贼为党非政刑也特书万出奔陈而闵公不葬以着陈人与贼为党之罪而不能正天讨其法严矣故曰春秋成而乱贼惧】
　　【案经书外大夫出奔三十五始于宋万】
　　十有三年春齐侯宋人陈人蔡人邾人会于北杏【北杏齐地齐侯谷梁作齐人】左氏【以平宋乱注宋有弑君之乱齐桓欲脩伯业】公羊【注齐桓行伯约束诸侯尊天子故为此会也桓公时未为诸侯所信郷故使微者会桓公不辞微者欲以卑下诸侯遂成伯功也】谷梁【是齐侯宋公也其曰人何也始疑之何疑焉桓非受命之伯也将以事授之者也曰可矣乎未乎举人众之词也疏经以众授为文明非王命是未得王命不可以为伯】胡氏【桓何以及四国之微者会是宋公邾子也然则何以称人春秋之世以诸侯而主天下会盟之政自北杏始其后宋襄晋文楚庄秦穆交主夏盟迹此而为之者也桓非受命之伯诸侯自相推戴以为盟主是无君矣故四国称人以诛始乱正王法也齐侯称爵其与之乎上无天子下无方伯有能会诸侯安中国而免民于左衽则虽与之可也诛诸侯者正也与桓公者权也或曰桓公始平宋乱遂得诸侯故四国称人言众与之也】陈氏【春秋非主兵皆序爵也于是序齐于宋之上而独爵齐将予齐以伯也晋文公之简曰晋侯齐师宋师秦师皆始伯之词也自是无特相会者矣】张氏【齐桓欲行伯事恐诸侯未谕故未欲烦其君而使其臣来会与晋悼公使诸侯之大夫听命于邢丘相类东迁以来王政不行下逮隐桓乱贼得志强暴肆行天下之心思周道之不可复见愿得贤伯之兴盖已久矣桓公入国已四年因宋有弑君之乱首恶方诛嗣君新立合诸侯定宋乱陈蔡邾并来受命天下归之几如水之就下矣然桓公苟能于宋万初弑君之时举兵讨之则不劳告谕而天下翕然宗之不待今日而会矣书宋万出奔陈而继之以此又因以见桓公自失几会于其始也】
　　【案春秋始伯之书有三北杏独书齐侯曹南独书宋公城濮独书晋侯是也然胡氏止于北杏发予齐侯之说陈氏兼及城濮至于曹南二家皆不予之盖以鹿上复人宋则非始伯之词矣然曹南予宋亦可○又案此条陈氏主胡氏张氏主公羊要之胡氏说好○又案此为齐桓伯事之始桓公自莒反齐得管仲于鲍叔而任之首惩襄公田猎毕弋之戒于是管仲得以尽行其术制国以为二十一乡工商之乡六士乡十五公与国高各帅五乡焉作内政而寄军令兴盐防以尽海王之利春搜秋狩有士三万人以方行天下而又以三选择贤始于乡长之推继于官长之选复亲自赀相于是民皆勉于为善相地而衰征山泽各致其时于是民各安其居正封疆重聘币号召天下之游士以犀甲赎罪择其淫乱者而先征之反棠潜于鲁使为南伐之主反台原漆里于衞使为西伐之主反柴夫吠狗于燕使为北伐之主故齐国之境南至隂西至于济北至于河东至于纪酅有革车八百乘即位数年东南多乱者莒莱徐夷呉越一战帅服三十一国是虽伯者之事然规模次第亦有自矣左氏于桓公事多略故具于此】
　　夏六月齐人灭遂左氏【北杏之会遂人不至齐人灭遂而戍之】公羊【注不讳者桓公行伯不任文德而尚武力又功未足以除恶疏繁露曰论功则桓兄文弟论德则文兄桓弟】谷梁【不日微国也】胡氏【灭国之与见灭罪孰为重夺人土地使不得有其民人毁人宗庙使不得奉其祭祀非至不仁者莫之忍为见灭而书灭者亡国之善词上下之同力也其亦不幸焉尔语曰兴灭国继絶世天下之民归心焉今乃灭人之国而絶其世罪莫重矣齐人灭遂其称人微者尔凡书灭者不再贬而恶已见】
　　秋七月○冬公会齐侯盟于柯【柯今郓州东阿】左氏【盟于柯始及齐平也】公羊【何以不日易也其易奈何桓之盟不日其会不致信之也其不日何以始乎此庄公将会乎桓曹子进曰君之意何如庄公曰寡人之生则不若死矣曹子曰君请当其君臣请当其臣庄公曰诺于是会乎桓庄公升坛曹子手剑而从之管子进曰君何求乎曹子曰城坏压竟君不图与管子曰然则君将何求曹子曰愿请汶阳之田管子顾曰君许诺桓公曰诺曹子请盟桓公下与之盟已盟曹子摽剑而去之要盟可犯而桓公不欺曹子可雠而桓公不怨桓公之信着乎天下自柯之盟始焉注诸侯犹是翕然信乡服从再会于鄄同盟于幽遂成伯功故云尔取田不书者讳行诈劫人也】谷梁【曹刿之盟也信齐侯也桓盟虽内与不日信也注公盟例日外诸侯盟例不日桓大信逺着故虽公与盟犹不日】胡氏【始及齐平也世雠而平可乎于传有之敌惠敌怨不在后嗣鲁于襄公有不共戴天之雠当其身则释怨不复而主王姬狩于禚会伐衞同围郕纳子纠故圣人详加讥贬以着其忘亲之罪今易世矣而桓公始合诸侯安中国攘夷狄尊天王乃欲脩怨怒邻而危其宗社可谓孝乎故长勺之役专以责鲁而柯之盟公与齐侯皆书其爵则以为释怨而平可也或称齐襄复九世之雠而春秋贤之信乎以仲尼所书柯之盟其词无贬则复九世之雠而春秋贤之者妄矣其诸传者借襄公事以深罪鲁庄当其身而释怨邪】
　　【案曹子之说赵子不取胡氏亦未及之然考之当时桓公脩伯非得鲁则不足为重故捐小利以收鲁容或冇之鲁亦知齐欲以信求诸侯故因盟以求地而公羊遂夸大之耳盖鲁自长勺乗丘之胜国势稍振齐不敢以待谭遂之术待鲁而多方以求之屈己于归田之请迁延于姻好之成示威于三国之伐耀武于戎捷之献而鲁自是不敢有从违之心矣九合之盛亦原于此故公羊之说不可谓无○又案左氏文公六年晋骈曰前志有之敌惠敌怨不在后嗣忠之道也胡氏本此】
　　十有四年春齐人陈人曹人伐宋左氏【宋人背北杏之会】胡氏【宋人背北杏之会诸侯伐宋其称人者将卑师少也齐自管仲得政灭谭之后二十年间未尝遣大夫为主将亦未尝动大众出侵伐盖以制用兵而赋于民薄矣故能南摧强楚西抑秦晋天下莫能与之争也或以为贬齐称人误矣】
　　【案胡氏说本程子程子曰管仲为政自庄十一年而后未尝兴大众也其赋于诸侯亦寡矣终管仲之身息飬天下厚矣至于秦晋使之不竞而已未尝强致也考之内政之法十五乡出三万人五家为轨轨有长十轨为里里有司四里为连连有长十连为乡乡有良人五乡一师故万人为一军师帅之比之周制万二千五百人为军者诚简便矣故曰桓文节制之师程子说本此○又案经列国书人而伐者齐伯之编有三此年伐宋十五年伐郳十六年伐郑皆连三国而称人将卑师少之文也晋伯之编有三文二年伐秦十七年伐宋宣十年伐郑皆连四国而称人贬之之文也余若宣元年二国伐郑僖三十三年三国伐许宣二年四国侵郑称人皆在贬例】
　　夏单伯会伐宋左氏【诸侯伐宋齐请师于周夏单伯会之取成于宋而还注经书人言诸侯者总众国之辞】公羊【其言会伐宋何后会也注从义兵而后者功薄从不义兵而后者恶浅】谷梁【会事之成也注伐事已成单伯乃至】胡氏【隐公四年诸侯伐郑翚帅师会伐则再举四国之名今诸侯伐宋而单伯会伐不复再举三国之名何也宋人背北杏之会合诸侯而伐之者齐桓公也会伐者无贬焉故其词平主谋伐郑而欲求宠于诸侯以定其位者州吁也会之者党逆贼矣故其词繁而不杀疾之也再举而列书者甚疾四国之词也言之不足而再言圣人之情见矣】张氏【鲁自盟柯成平于齐而未从其役故因齐讨宋命上卿率师往会示从伯之意】
　　【案左氏以为王臣其辨己见逆王姬下然内大夫会伐者八独翚会四国伐郑与单伯会伐宋皆先列诸国之伐然后称会盖后会之文也公谷是】
　　秋七月荆入蔡左氏【蔡哀侯为莘故绳息妫以语楚子楚子如息以食入享遂灭息以息妫归生堵敖及成王焉未言楚子问之对曰吾一妇人而事二夫纵弗能死其又奚言楚子以蔡侯灭息遂伐蔡秋入蔡】张氏【案息之亡蔡之入皆哀侯致之惟干戈省厥躬亦足见蔡自会邓之后非但不为绸缪牖户之计而以妇人之故再召楚师身虏国破是时齐桓之业未成楚熊赀横行淮汉浸及中国今又兴兵以说妇人故特书以两着其罪也】
　　【案蔡为周室宗盟之长迩于楚而常受楚祸中国之力有不及焉故自北杏之后齐之盟会蔡不复与矣蔡之始録于经则会邓以惧楚终録于经则迁州来以避楚楚之始见于经曰败蔡终録于经曰围蔡齐晋之伯其极盛则侵蔡以伐楚其极衰则会召陵以救蔡而不能终于柏举之战吴操中国之权又以蔡故焉原一蔡之始终而中国消长之形荆楚强弱之端皆可见矣】
　　冬单伯会齐侯宋公衞侯郑伯于鄄【鄄衞地】左氏【会于鄄宋服故也注齐桓脩伯业卒平宋乱宋人服从欲归功天子故赴以单伯会诸侯为文】谷梁【复同会也注诸侯欲推桓以为伯故复同会于此以谋之】张氏【宋公亲会鲁卿始与为衣裳之会而齐霸略定矣案经书内大夫会外诸侯者六惟单伯于鄄季孙宿于邢丘会伯主及列国其余若公孙敖会晋侯公孙归父会楚子季孙行父公孙归父之会齐侯皆特相会也大夫会诸侯伉尊出位左氏例以为内大夫可会外公侯非也虽齐桓初伯得鲁为重不以单伯为嫌鲁人顾望未专从齐不以单伯为卑然他日开权臣之专未必不始于此】
　　十有五年春齐侯宋公陈侯衞侯郑伯会于鄄左氏【复会焉齐姑霸也】谷梁【复同会也注为欲推桓为伯故复会于此】张氏【左氏谓齐始伯指诸侯始定而言然鲁未信服自后宋入犹或主兵衞郑未免复叛盖齐伯骎骎向定而诸侯之心犹未一也】
　　夏夫人姜氏如齐张氏【文姜不如齐八年矣至是复如齐者盖鄄之会鲁庄不与此行殆出文姜之意齐桓欲求鲁好以定伯业而不之拒也文姜播恶于襄公之世桓公絶之义也以欲求鲁之故而不监覆车之辙岂未闻行一不义虽得天下不为之法乎春秋特书以累桓也】
　　秋宋人齐人邾人伐郳【郳公羊作儿】左氏【诸侯为宋伐郳注郳附庸属宋而叛故齐为之伐郳】谷梁【注宋主兵故序齐上也班序上下以国大小为次夷狄在下征伐则以主兵为先春秋之常也】胡氏【伯者之先诸侯专征也非伯者而先诸侯主兵也此齐桓之师何以序宋下犹未成乎伯也二十七年同盟于幽天下与之然后成乎伯矣】
　　郑人侵宋【书侵始此】左氏【诸侯伐郳郑人间之而侵宋】张氏【背二鄄之会反覆于齐楚之间盖始于此】
　　【案左氏郑厉公以去年自栎侵郑傅瑕杀子仪而纳之厉公入杀傅瑕及原繁原繁曰子仪在位十四年矣而谋召君者庸非贰乎庄公之子犹有八人若皆以官爵行赂劝贰而可以济事君其若之何由此观之则忽亹仪虽死而庄公之子尚多也齐桓若能明大义告诸侯声厉公簒夺之罪而废之岂不为伯业之光哉不此之顾首列于二鄄之会及其反覆三国伐之又以宋故为词亦何足以服之矣冝乎于幽旣成而旋有郑詹之执也】
　　附録【胡氏侵伐例】胡氏【侵伐之义三传不同左氏曰有钟鼓曰伐无曰侵先儒或非其说以为声罪致讨曰伐无名行师曰侵未有以易之也然考诸五经皆称侵伐在易谦之六五曰利用侵伐征不服也书之泰誓曰我武维扬侵于之疆诗之皇矣曰依其在京侵自阮疆周官大司马以九伐之法正邦国而曰贼贤害民则伐之负固不服则侵之而以为无名行师可乎然则或曰侵或曰伐何也声罪致讨曰伐潜师掠境曰侵声罪者呜钟击鼓整众而行兵法所谓正也潜师者衔枚卧鼓出人不意兵法所谓奇也】
　　【案春秋书侵五十七书伐二百一十三例亦有不同者恐无名行师之说亦可参通】
　　冬十月
　　十有六年春王正月○夏宋人齐人衞人伐郑左氏【宋故也】张氏【伐郑不止为宋而已盖郑不服则诸侯之心未一也】
　　秋荆伐郑左氏【郑伯自栎入缓告于楚秋楚伐郑及栎爲不礼故也】张氏【齐伯未定楚威浸及中国自桓二年郑已惧楚至此三十余年而后受兵楚之威不轻用如此至是始为中国患矣案郑桓公始寄帑于虢鄫得十邑而国之前华后渭左洛右济主芣騩而食溱洧实春秋要领之国而南北之枢纽也故楚祸及郑始此而终春秋为伯主之轻重焉○又案经书荆伐郑二始此年楚人伐郑四始僖元年书楚子伐郑五始宣四年书大夫伐郑四始成六年楚会诸侯伐郑二始襄二十四年】
　　冬十有二月会齐侯宋公陈侯衞侯郑伯许男滑伯滕子同盟于幽【幽宋地　公羊有公字　公谷有曹伯字】左氏【同盟于幽郑成也注书会鲁会之不书其人微者也言同盟服异也陈每在衞下齐桓始伯楚亦始强陈介于二大国之间而为三恪之客故齐因而进之遂班衞上】公羊【同盟者何同欲也注同心欲盟也同心为善善必成同心为恶恶必成故重而言同心也】谷梁【同者有同也同尊周也不言公内外寮一疑之也注十三年北杏诸侯俱疑桓非受命之伯欲共以事推之可乎今于此年诸侯同共推桓而鲁与齐雠外内同一疑公可事齐不会不书公以着疑焉同官为寮谓诸侯也至二十七年同盟于幽遂伯齐侯疏言此会公实与之而经不言公者外内诸侯同一疑公不知可事齐乎不可事齐乎故去公以着疑也然柯之盟书公者彼要齐归田非事齐之事此盟欲推齐为伯与共尊事之故经不言公以示意也】胡氏【会者公也不书公讳也其讳公何也齐桓始伯仗义以盟而鲁首叛盟故讳不称公恶失信也其曰同盟何也程氏曰上无明王下无方伯列国交争桓公始伯天下与之故书同盟志同欲也自古皆有死民无信不立故圣人以信易食答子贡之问君子以信易生重桓公之失春秋之讳公与是盟也岂不以信之重于生与食乎先儒或以为不书公者讳与雠盟误矣果以桓为雠曷不于柯之盟讳之也】陈氏【诸侯初主盟也自是无特相盟者矣盟未有言同者于是言同盟以齐桓之初主盟也夫主盟者举天下而听于一邦也王者不作举天下而听于一邦古未之有也于其始书也曰同盟同众辞也犹未予以专主是盟也再盟于幽之后天下知有齐桓而已矣内不言公讳之也】
　　【案经书同盟十六齐桓伯二此年幽二十七年盟幽是也晋灵伯一文十四年新城是也景伯五宣十二年清丘十七年断道成五年虫牢七年马陵九年蒲是也晋厉伯二成十五年戚十七年柯陵是也晋悼伯四成十八虚朾襄三鸡泽九年戏十一年亳城北是也平昭各一襄二十五重邱昭十三平丘是也胡氏有二例有诸侯同欲而称同者有恶其反覆而称同者除于蒲亳城北恶其反覆外其余皆可入同欲之例矣谷梁有二例曰同尊周也同外楚也除二幽为尊周外其余皆可入外楚之例矣但本不可以同欲为皆美故二幽马陵于戚鸡泽虽可襃而清丘断道牢亦书同新城虚朾于戏虽无贬而重丘平丘亦书同此公羊所谓同心为善善必成同心为恶恶必成者也要之三说皆有通处当参考为是然伯事盛时每不书同书同者独齐伯之方始晋伯之渐衰也则杨士勋所谓召陵首止之后楚不敢争襃大齐桓不复言同及楚人强盛中国畏之每命同盟同心外楚其说亦有理由是言之则晋文之不书同亦可通矣刘氏以同盟为殷同之盟同盟之礼见于觐礼为坛祀方明方伯临之桓非受命之伯假同盟之礼率诸侯以尊天子盖自是始伯也张氏因其说曰古者方岳有同盟以示其考礼脩德以尊天子之意桓公至是以诸侯旣授以事而伯业定因举是礼约束诸侯尊周以掩其无王之事自此欲制诸侯而胁从之者皆称同盟而善恶则各系其事焉刘氏说胡氏虽不取然亦是一说也但施之清丘大夫之盟有不合耳余见新城及亳城北下○又案左氏经文会不言公者三此年幽及僖十九年齐二十九年翟泉也杜氏以幽与齐皆微者独翟泉为讳公谷梁以此会为去公以着疑于齐为内之卑者翟泉又有公字公羊于三会皆有公字三家之异如此啖赵胡氏陈氏皆从左氏经文赵子以此会为讳与雠盟于齐翟泉皆讳公与大夫盟则三会皆公与也胡氏以此会讳公失信于齐为讳与楚盟翟泉为讳与王子盟则三会亦皆公与也陈氏以为齐初主盟不言公楚初与盟不言公晋大夫初会盟不言公则三会亦皆公与也要之胡氏与陈氏二说皆可通谷梁疑之之说据其本防则公本与盟但以诸侯皆疑故去公以见之而说者以为鲁疑而不会则又郢书而燕说矣】
　　邾子克卒左氏【注克仪父名称子者盖齐桓请王命以为诸侯】谷梁【其曰子进之也注附齐而尊周室王命进其爵】
　　【案王命之说三皆无明文然据左氏此年冬王使虢公命曲沃伯以一军为晋侯则天子犹有黜陟也】
　　十有七年春齐人执郑詹【詹公羊作瞻】左氏【郑不朝也注齐桓始伯郑旣伐宋又不朝齐詹为郑执政大臣诸齐见执不称行人罪之也诸执大夫皆称人以执贱之】胡氏【书齐人执詹恶齐之词也郑旣侵宋又不朝齐詹为执政盖用事之臣也其见执冝矣而以恶齐何也以责人之心责已则尽道以爱已之心爱人则尽仁此春秋待齐之意也】张氏【郑大夫叔詹也不氏与柔溺同】
　　【案郑詹说左氏是公谷皆以詹为佞人此无据之言杜氏以称人为贱之谷梁又以称人为与齐皆非公羊又以为鲁信用詹计取齐淫女丹楹刻桷卒为后败故甚其受佞其说出纬文谬妄不取余见涛涂下】
　　夏齐人殱于遂【殱公羊作瀐】左氏【遂因氏颌氏工娄氏须遂氏飨齐戍醉而杀之齐人殱焉】公羊【瀐积也众杀戍者也注积死非一之词】谷梁【殱者尽也何为不言遂人尽齐人也无遂之词也无遂则何为言遂其犹存遂也存遂奈何曰齐人灭遂使人戍之遂之因氏饮戍者酒而杀之齐人殱焉此谓狎敌也】胡氏【春秋书此者见齐人灭遂恃强陵弱非伐罪吊民之师遂人书灭乃亡国之善词上下之同力也夫以亡国余民能殱强齐之戍则申胥一身可以存楚楚虽三户可以亡泰固有此理足为强而不义之戒弱者亦可省身而自立矣】张氏【所以伸遂人以死复雠之志也】
　　秋郑詹自齐逃来左氏【注詹不能伏节守死以解国患而遁逃苟免书逃以贱之】谷梁【逃义曰逃】胡氏【逃义曰逃逃者匹夫之事詹之见执若其有罪虽死可也傥曰无罪苟见免焉请从惠于会使诸侯闻之则不辱君命矣不能以理自明而反效匹夫之行遁逃苟免越在他国不亦贱乎特书曰逃以着其幸免而不知命之罪也齐桓始伯同盟于幽而鲁首叛盟受其逋逃亏信义矣书自齐逃来又以罪鲁也】陈氏【书逃来讥与之接也】
　　【案逃例三此年及僖五年郑伯逃归不盟襄七年陈侯逃归也君臣同词皆匹夫之事也然宣十七年高固逃归不书襄十六年高厚逃归不书则春秋不以逃义罪二子也】
　　冬多麋左氏【注麋多则害五稼故以灾书】公羊【记异也注麋之为言犹迷也象鲁为郑瞻所迷惑也言多以多为异】谷梁【注京房传废正作淫为火不明则国多麋】胡氏【麋鲁所有也多则为异以其又害稼也故书此亦禹放龙蛇周公逺犀象之意也害稼则及人矣】
　　十有八年春王三月日有食之左氏【注不书日官失之】谷梁【不言日不言朔夜食也何以知其夜食也曰王者朝日故虽为天子必有尊也贵为诸侯必有长也故天子朝日诸侯朝朔注天子冕而朝日于东门之外故日始出而有亏伤之处是以知其夜食也疏此礼记玉藻文】
　　夏公追戎于济西左氏【不言其来讳之也】公羊【此未有言伐者其言追何大其为中国追也此未有伐中国者则其言为中国追何大其未至而豫御之也其言于济西何大之也注大公除害恩及济西也】谷梁【不言戎伐我何也以公之追之不使戎迩于我也于济西者大之也何大焉为公之追之也注言戎远来必大有徒众】胡氏【此未有言侵伐而书追戎是不觉其来已去而追之也为国无武备启戎心而不知警危道也春秋之意其必未雨而彻桑土闲暇而明政刑
　　案经书追二又见僖二十六年】
　　秋有左氏【为灾也注短狐也盖以含沙射人为灾】公羊【记异也注之犹言惑也其毒害伤人形体不可见象鲁为郑瞻所惑言有者以有为异也】谷梁【一有一亡曰有射人者也注或有或亡不常也京房传曰忠臣进善君不识厥咎国生】胡氏【鲁所无也故以有书夫以含沙射人其为物微矣鲁人察之以闻于朝鲁史异之以书于策何也山隂陆佃曰隂物也麋亦隂物也是时庄公上不能防闲其母下不能正其身阳淑消而隂慝长此恶气之应其说是也然则箫韶作而鳯凰来仪春秋成而麟出于野何足怪乎春秋书物象之应欲人之慎所感也】
　　【案记异书有三此年有蜮及二十九年有蜚昭二十五年有鸜鹆来巢公疏曰此不言来者乱气所生非自外来也】
　　冬十月
　　十有九年春王正月○夏四月○秋公子结媵陈人之妇于鄄遂及齐侯宋公盟左氏【注结鲁大夫大夫出竟有可以安社稷利国家者则专之可也结在鄄闻齐宋有会权事之冝去其本职遂与二君为盟故备书之本非鲁公意而又失媵陈之好故冬各来伐】公羊【媵者何诸侯娶一国则二国徃媵之以侄娣从诸侯壹聘九女诸侯不再娶媵不书此何以书为其有遂事书大夫无遂事此其言遂何聘礼大夫受命不受辞出境有可以安社稷利国家者则专之可也注先是鄄幽之会公皆不至公子结出境遭齐宋欲深谋伐鲁故专矫君命而与之盟除国家之难全百姓之命故善而详録之先书地后书盟者明出竟乃得专之也】谷梁【媵浅事也不志此其志何也辟要盟也何以见其辟要盟也媵礼之轻者也盟国之重也以轻事遂乎国重无说其曰陈人之妇略之也其不日数渝恶之也注鲁使公子结要二国之盟欲自托于大国未审得盟与不故以媵妇为名得盟则盟不则止此行有辞也】胡氏【媵浅事陈人微者公子往焉是以所重临乎礼之轻者也齐侯伯主宋公王者之后盟国之大事也大夫辄与焉是以所轻当乎礼之重者也礼者不失已亦不失人失已与人冦之招也是故结书公子而曰媵陈人之妇讥其重以失已也齐宋书爵而曰遂讥其轻以失人也遂者专事之词聘礼大夫受命不受词出境有可以安社稷利国家则专之可也谓本有此命得以便冝从事特不受专对之词耳若违命行私虽有利国家安社稷之功使者当以矫制请罪有司当以擅命论刑终不可以一时之利乱万世之法是春秋之防也】
　　【案鲁大夫书遂始于此僖三十年公子遂遂如晋襄公十二年季孙宿遂入郓大夫之专固有渐然盟聘而专犹可也兵事而专甚矣然胡氏释遂字又有专事两事生事之殊要之皆不冝遂也公羊以为善谷梁以为鲁实使之皆非经防】
　　夫人姜氏如莒张氏【非父母国而出入纵恣庄公无复防闲之意而执国政者无人可知矣】
  </div>
  <div class="pagination">
   <a href="春秋会通_page5.html">
    上一页
   </a>
   <a href="春秋会通.html">
    1
   </a>
   <a href="春秋会通_page2.html">
    2
   </a>
   <a href="春秋会通_page3.html">
    3
   </a>
   <a href="春秋会通_page4.html">
    4
   </a>
   <a href="春秋会通_page5.html">
    5
   </a>
   <span class="current-page">
    6
   </span>
   <a href="春秋会通_page7.html">
    7
   </a>
   <a href="春秋会通_page8.html">
    8
   </a>
   <a href="春秋会通_page9.html">
    9
   </a>
   <a href="春秋会通_page10.html">
    10
   </a>
   <a href="春秋会通_page11.html">
    11
   </a>
   <span>
    ...
   </span>
   <a href="春秋会通_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
