<!DOCTYPE html>
<html>
 <head>
  <meta charset="utf-8"/>
  <title>
   春秋大全 - 第 34 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋大全 - 第 34 页/共 57 页
  </h1>
  <div class="content">
   鄟微国也【杜氏曰附庸国孙氏曰根牟鄟邿皆微国也】书取者灭之也灭而书取为君隐也项亦国也其书灭者以僖公在防季孙所为故直书其事而不隐此春秋尊君抑臣以辨上下谨于微之意也人伦之际差之毫厘缪以千里故仲尼特立此义以示后世臣子使以道事君而无朋附权臣之恶于传有之犯上干主其罪可救乖忤贵臣祸在不测【晋书王濬传濬与王浑争功表云然】故臣子多不惮人主而畏权臣如汉谷永之徒直攻成帝不以为嫌至于王氏则周旋相比结为死党而人主不之觉【前汉书谷永传日食地震永对内宠太盛谒行于内势行于外灾异者皇天所以谴君过失时成帝委政元舅王鳯议者多归咎焉永知鳯方柄用隂自托鳯遂厚之鳯卒音辅政永复説音任周召之职又与谭书劝辞城门兵委曲媚悦前后所上四十余事专攻上身与后宫而党于王氏】此世世之公患也归父家遣縁季氏也【事见左传宣公十八年】朝吴出奔因无极也【事见左传昭公十五年】王章杀身忤王凤也【前汉书王章传成帝时王鳯辅政王章以选为京兆尹虽为鳯所举非鳯专权日食章春鳯不可任为鳯所陷下狱死】邺侯寄馆避元载也【通鉴唐代宗大歴五年元载专恣以李泌有宠于上忌之上畏载防观察魏少游求参佐上谓泌曰载不容卿朕今匿卿于少游候除载当报卿来】惟杀生在下而人主失其柄也是以党与众多知有权臣而不知有君父矣使春秋之义得行尊君抑臣以辨上下每谨于微岂有此患乎　【汪氏曰公羊于根牟鄟邿皆曰邾邑然春秋有取他国之地而不系国者苟以讳亟而不系邾则僖公取须句訾娄可谓亟矣何以系之邾耶刘氏辩之详矣庐陵李氏曰鄟为微国左氏谷梁同公羊以为邾邑不系之邾讳亟也者非春秋内灭国书取者三此年取鄟襄十二取邿昭四年取缯皆讳词也】
　　卫孙良夫帅师侵宋
　　【左传三月晋伯宗夏阳説卫孙良夫甯相郑人伊雒之戌陆浑蛮氏侵宋以其辞防也师于鍼卫人不保説欲袭衞曰虽不可入多俘而归有罪不及死伯宗曰不可卫惟信晋故师在其郊而不设备若袭之是弃信也虽多卫俘而晋无信何以求诸侯乃止师还衞人登陴家氏曰经惟书卫不与晋人率蛮戎而攻中国也去年冬宋实预虫牢之盟今一辞防而遽加之以兵以为未快复命鲁人继之前日楚庄围宋厯三时之久国几毙而晋不能救但曰鞭长不及马腹今宋人辞防而伐之至再晋景惽愚诸大夫狠肆事多类此春秋联书鲁衞二侵责晋深矣】
　　附録【左传晋人谋去故绛诸大夫皆曰必居郇瑕氏之地沃饶而近盬国利君乐不可失也韩献子将新中军且为仆大夫公揖而入献子从公立于寝庭谓献子曰何如对曰不可郇瑕氏土薄水浅其恶易觏易觏则民愁民愁则垫隘于是乎有沉溺重膇之疾不如新田土厚水深居之不疾有汾浍以流其恶且民从教十世之利也夫山泽林盬国之寳也国饶则民骄佚近宝公室乃贫不可谓乐公説从之夏四月丁丒晋迁于新田】
　　夏六月邾子来朝
　　【汪氏曰葢成公即位而始朝也】
　　公孙婴齐如晋
　　【左传子叔声伯如晋命伐宋杜氏曰婴齐叔肹子汪氏曰二年三年公两朝晋此年婴齐行父又两聘晋鲁仇齐而倚晋为援故君臣亟行迭往事霸之勤而不知慢王之已甚也庐陵李氏曰成公之编大夫如晋三此年婴齐行父十二年行父】
　　壬申郑伯费卒
　　【左传六年郑悼公卒】
　　秋仲孙蔑叔孙侨如帅师侵宋
　　【左传秋孟献子叔孙宣伯侵宋晋命也】
　　鲁遣二卿为主将【永嘉吕氏曰二卿并书与行父许侨如婴齐四卿并书之意同当是时大夫专擅各自帅师而公室微矣侵宋之事小而专权之患大】动大众焉有事于宋而以侵书者潜师侵掠无名之意葢陋之也于卫孙良夫亦然上三年尝防宋卫同伐郑矣次年宋使华元来聘通嗣君矣又次年鲁使仲孙蔑报华元矣是年冬郑伯背楚求成于晋而鲁卫与宋又同盟于虫牢矣今而有事于宋上卿受大众就行而师出无名可乎故特书侵以罪之也左氏载此师晋命也后二年宋来纳币请伯姬焉则此师为晋而举非鲁志明矣兵戎有国之重事邦交人道之大伦聴命于人不得已焉将能立乎春秋所以罪之也【髙氏曰使鲁伐宋者虽晋之命而鲁不以大义谕之遽为与师则罪专在鲁矣故书曰侵则与衞良夫同庐陵李氏曰春秋凡奉伯主之命或为伯主而兴师者皆书侵此年二卿侵宋十年卫黒背侵郑左皆曰晋命也襄公二十四年羯侵齐定六年公侵郑八年二卿侵衞左皆曰晋故也葢本非有怨但屈于不得已故亦无志于深入但浅侵其境欤鲁宋自庄十年以后并无交兵之事仅见于此】
　　楚公子婴齐帅师伐郑
　　【楚始书大夫将左传楚子重伐郑郑从晋故也襄陵许氏曰至是书楚卿帅师者霸綂几亡也】
　　冬季孙行父如晋
　　【左传冬季文子如晋贺迁也汪氏曰经不书晋迁者凡书迁皆小国逼于强暴不得已而迁也晋人择地利而徙都也故不书迁也】
　　晋栾书帅师救郑【救公作侵】
　　【左传晋栾书救郑与楚师遇于绕角楚师还晋师遂侵蔡楚公子申公子成以申息之师救蔡御诸桑隧赵同赵括欲战请于武子武子将许之知庄子范文子韩献子諌曰不可吾来救郑楚师去我吾遂至于此是迁戮也戮而不已又怒楚师战必不克虽克不令成师以出而败楚之二县何荣之有焉若不能败为辱已甚不如还也乃遂还于是军帅之欲战者众或谓栾武子曰圣人与众同欲是以济事子盍从众子为大政将酌于民者也子之佐十一人其不欲战者三人而已欲战者可谓众矣商书曰三人占从二人众故也武子曰善钓从众夫善众之主也三卿为主可谓众矣从之不亦可乎】
　　荆楚僭号称王圣人深恶痛絶而不赦者大一綂以存周使民着于君臣之义也【国语诸侯无二君而周无二王故春秋贬楚为深所以使天下知二王之所以为尊也】郑能去逆效顺是改过迁善出幽谷而迁乔木也婴齐为是帅师又因其丧而伐之不义甚矣经所以深恶之也书卿帅师伐郑于文无贬辞何以知其深恶楚也下书栾武子帅师救郑则知之矣凡书救者未有不善之也而伐者之罪着矣【髙氏曰楚伐郑丧而悼公不葬晋救虽至己苦兵矣然而不肯背虫牢之盟是以善其救也】按左氏晋楚遇于桑隧军帅之欲战者八人武子遂还则无功也亦何善之有曰此春秋之所以善栾书也两军相加兵刅既接折馘执俘计功受赏此非仁人之心王者之事故舞干而苗格者舜也【书大禹谟舞干羽于两阶七旬有苗格】因垒而崇降者文也【事见左传僖公十九年】次于陉而屈完服者齐桓也防于萧鱼而郑不叛者晋悼也武子之能不迁戮而知还也亦庶几哉【汪氏曰公羊作栾书侵郑今考明年楚复伐郑而中国又救郑则非侵郑明矣然此书栾书帅师救郑不二年又书栾书帅师伐郑书救以着其恤与国之善书伐以着其虐与国之恶使晋能修其徳政以怀郑使之不叛助之守御以保郑而使之不至于叛则为尽善矣】
　　【丁简王丒二年】七年【晋景十六齐顷十五卫定五蔡景八郑成公睔元年曹宣十一陈成十五桓五十三宋共五秦桓二十一楚共七吴夀梦二】
　　春王正月鼷鼠食郊牛角改卜牛鼷鼠又食其角乃免牛
　　【谷梁传不言日急辞也过有司也郊牛日展斛角而知伤展道尽矣其所以备灾之道不尽也改卜牛鼷防又食其角又有继之辞也其缓辞也曰亡乎人矣非人之所能也所以免有司之过也乃免牛乃者亡乎人之辞也免牲者为之缁衣纁裳有司端奉送至于南郊免牛亦然免牲不曰不郊免牛亦然杜氏曰称牛未卜日免故也】谷梁子曰郊牛日展斛【音球】角而知伤展道尽矣其所以备灾之道不尽也【范氏曰有司展察牛而即知伤是展察之道尽不能防灾御患致使牛伤故不书日以显有司之过斛球球然角貌】改卜牛鼷鼠又食其角则亡乎人矣非人之所能也所以免有司之过也【范氏曰至此复食乃知国无贤君天灾之耳非有司之过也何氏曰鼷鼠鼠中之微者祭天不慎鼷鼠食郊牛角书又食者重録鲁不觉寤重有灾也孙氏炎曰有螫毒如鼠狼新安罗氏曰牛有力之畜何至为鼷所食葢将祭之牺皆系于牢设楅衡以制其角故鼷得以制之】有司免过即变异也【范氏曰非备灾之道不至此实天变之异】其应云何许翰曰小害大下贼上食而又食三桓子孙相继之象也宣公有虞三桓之志至成始弗戒矣理或然也【刘向曰鼠小虫性盗窃鼷又其小者也牛大畜祭天尊物也角兵象在上君威也小小鼷鼠食至尊之牛角象季氏乃盗窃之人将执国命以伤君威而害周公之祀也改卜又食天重谴之也家氏曰春秋于鲁郊或讥失礼或以记异宣三年成七年定十五年哀元年四书牛伤皆记异也庐陵李氏曰邦説详见僖三十一年鼷鼠食三此年定十五年哀元年】
　　吴伐郯
　　【吴始见经左传春吴伐郯郯成季文子曰中国不振樵蛮夷入伐而莫之或恤无吊者也夫诗曰不吊昊天乱靡有定其此之谓乎有上不吊其谁不受乱吾亡无日矣君子曰知惧如是斯不亡矣汪氏曰吴国在吴郡】称国以伐外之也【汪氏曰外国君臣同辞止録其号吴称国而不系君臣不齿列侯也孙氏曰恶其僭号外之也】吴本太伯之后以族属言则周之伯父也何以外之为其僭天子之大号也【汪氏曰史吴世家太伯周太王之长子太王贤季歴欲立之太伯与弟仲雍犇荆蛮荆蛮义而归之至寿梦始大称王今按此年乃寿梦即位之二年今考吴语越人祢夫差皆曰天王则吴之僭王又非徐楚之比矣】按国语云命圭有命固曰呉伯不曰吴王【国语吴语注命圭受锡之策命吴本称伯故曰吴太伯】然则吴本伯爵也后虽益炽浸与中国防盟进而书爵不过曰子亦不以本爵与之故纪于礼书曰四夷虽大皆曰子此春秋之法仲尼之制也而以为不敢擅进退诸侯乱名实者误矣【襄陵许氏曰吴自夀梦得申公巫臣而为楚患四出相攻不志也伐郯之役兵连上国于是始见于春秋志入州来着十五国之所以防钟离也家氏曰郯已姓太皥之后国虽小尚有典刑昭十九年郯子来朝圣人访之以官名尚有取焉春秋书吴伐郯悯之也项氏曰楚初主盟于蜀而吴已伐郯入州来异时入郢之祸已兆于此矣庐陵李氏曰吴自太伯奔吴五世至周章而武王克殷因封之吴又十四世至夀梦而始大僭称王即此寿梦之二年也葢成公二年楚申公巫臣奔晋求通吴以罢楚于是吴兵始及上国矣此为书吴之始终春秋书伐郯伐阵入州来入郢灭州来灭巢灭徐战长岸鸡父皆书国虽防钟离防善道防柤防向防鄫防橐臯亦书国惟襄五年于戚始书吴人襄十二年始书吴子卒二十九年始书吴子使札来聘至栢举书子已同于中国至黄池书子则主诸侯之词矣后七世而亡于越】
　　附録【左传郑子良相成公以如晋见且拜师】
　　夏五月曹伯来朝
　　【左传夏曹宣公来朝汪氏曰葢成公嗣位而始来朝也】
　　不郊
　　【范氏曰言免牲则不郊显矣言免牛亦不郊而经复书不郊葢为三望起杜氏曰间有事故书不郊】犹三望
　　吴郡朱长文【宋绍兴间人着春秋通志二十卷】礼天子有四望【周礼大宗伯旅上帝及四望小宗伯四望四类注四望谓五岳四镇四渎】诸侯则祭境内山川而已【礼记王制诸侯祭名山大川之在境内者】鲁当祭泰山泰山鲁之境也礼所得祭故不书三望僭天子礼是以书之其説是矣楚子轸言三代命祀祭不越望而曰江汉沮漳楚之望非也楚始受封濵江之国汉水沮漳岂其境内哉此亦据后世并兼封畧言之尔【汪氏曰周文王封熊绎于楚蛮以子男之田居丹阳今归州有故丹阳城则楚本封濵江而土地甚狭汉水在今汉阳沮水亦出汉中漳水在今漳州皆距丹阳甚远必非楚始封之境故齐桓问昭王南征涉汉不复楚以昭王时汉非楚境不肯服罪然屈完言汉水以为池栾枝言汉阳诸姬楚实尽之则春秋之初汉水已在楚境内矣经书犹三望者三僖三十一年书免牲而系以犹三望不言不郊者免牲则知不复郊矣宣三年书牛死乃不郊而系以犹三望不言免牲者牛死无牲可免故必言不郊此年既书免牛又书不郊因间有吴曹二事不可但言犹三望故以不郊起之也襄陵许氏曰用是知鲁郊或以五月非特定公也髙氏曰夫三望因郊而设不郊则望祭之礼不备矣正祭已废而举其从祀此僖公之举也祭从先祖葢有或焉】
　　秋楚公子婴齐帅师伐郑公防晋侯齐侯宋公卫侯曹伯莒子邾子伯救郑八月戊辰同盟于马陵
　　【左传秋楚子重伐郑师于泛诸侯救郑郑共仲侯羽军楚师囚郧公钟仪献诸晋八月同盟于马陵寻虫牢之盟且莒服故也晋人以钟仪归囚诸军府杜氏曰马陵衞地阳平元城县东南有地名马陵莒本属齐齐服故莒从之】
　　楚人军旅数【数音朔】起频年伐郑以其背已而从诸夏也【髙氏曰去冬乐书救郑而楚师还未得志于郑故复伐之】与庄之欲讨征舒而入陈亦异矣书大夫之名氏书帅师书伐而无贬词者所谓不待贬絶而罪自见者也晋合八国之君亲往救郑则防同盟安中国之师也欲着其善故特书救郑以美之【啖氏曰救者救其患难凡救患皆为美也家氏曰晋前此救郑皆以大夫帅偏师至是合九国之师自将以行春秋爵诸侯而书救郑褒之也】言救则楚罪益明而郑能去逆效顺善亦着矣前此晋遣上将诸国不与焉此则其君自行而防合诸国则楚人暴横凭陵诸夏之势益张亦可见矣故盟于马陵而书同盟者同病楚也【家氏曰此合诸侯救郑因以同盟幸诸侯之犹同也汪氏曰谷梁于新城断道鸡泽平丘皆曰同外楚疏谓传省文举上下以包其余则知晋霸之同盟大抵皆同外楚也王氏曰齐桓之救徐先盟于牡丘所以盟者为救徐设也晋景之救郑后盟于马陵非特为救郑也有宋莒在焉宋以五年辞防鲁卫受晋命侵之莒自晋文之卒至是始与盟约故知其因马陵之防以固结之耳庐陵李氏曰晋景公之编书同盟者五惟此盟无讥焉则以二救之善也栾武子之徳在民其此也夫若非此二举则盟蜀之后晋之伯业丧矣惜乎虫牢不能谨于义于蒲不能谨于信是以马陵虽善而竟不能复文襄之业也然彼善于此君子犹取之】
　　公至自防
　　【髙氏曰诸侯防而楚师退故不以救郑至】
　　吴入州来
　　【左传楚围宋之役师还子重请取于申吕以为赏田王许之申公巫臣曰不可此申吕所以邑也是以为赋以御北方若取之是无申吕也晋郑必至于汉王乃止子重是以怨巫臣子反欲取夏姬巫臣止之遂取以行子反亦怨之及共王即位子重子反杀巫臣之族子阎子荡及清尹弗忌及襄老之子黒要而分其室子重取子阎之室使沈尹与王子罢分子荡之室子反取黒要与清尹之室巫臣自晋遗二子书曰尔以谗慝贪惏事君而多杀不辜余必使尔罢于奔命以死巫臣请使于吴晋侯许之呉子寿梦説之乃通吴于晋以两之一卒适吴舍偏两之一焉与其射御教吴乗车教之战阵教之叛楚寘其子狐庸焉使为行人于吴吴始伐楚伐巢伐徐子重奔命马陵之防吴入州来子重自郑奔命子重子反于是乎一嵗七奔命蛮夷属于楚者吴尽取之是以始大通吴于上国王氏曰州来楚与国也杜氏曰淮南下蔡县髙氏曰奚楚争强始见于此州来属楚吴以兵入之着楚虽恃强而吴敢与之敌也张氏曰吴之始大岂特楚之患哉僭王而病中国亦晋有以启之也家氏曰吴伐郯春秋所忧也入州来又春秋所喜也州来楚之附庸要害之地吴得之可以制楚也陈氏曰吴楚交兵不书至是始书之始大通吴于上国晋人为之也盟于蒲景公将始防呉吴不至于钟离而后至盟于鸡泽悼公又逆吴子吴不至于戚而后至吴不敢自列于诸夏而晋求之急将以罢楚也楚罢晋亦不复伯矣入州来不可不録其始也襄陵李氏曰至昭十三年吴灭州来○刘氏曰左氏以谓州来楚邑非也州来小国世服楚未尝特与诸侯盟防谓州来真楚邑则背乎经矣】
　　冬大雩
　　【谷梁传雩不月而时非之也冬无为雩也髙氏曰冬非旱时曰大雩者志其旱且僭也○刘氏曰谷梁云冬无雩也非也周之十月今之八月若久不雨可不雩乎】
　　衞孙林父出奔晋
　　【左传卫定公恶孙林父冬林父出奔晋卫侯如晋晋反戚焉杜氏曰林父良夫子戚林父邑林父出奔戚随属晋髙氏曰卫定公恶孙林父故逐之林父亡七年而恃晋反卫复专卫政又十九年遂逐其君卒以邑叛则定公可谓知所恶矣杜氏曰春秋中年诸侯之大夫外交强国以抗其君卫之孙氏鲁之季氏其尤也林父自结于晋之权臣为卫国患几四十年晋党叛臣为之羽翼卫献鲁昭所以失国晋实为之也】
　　【戊简王寅三年】八年【晋景十七齐顷十六卫定六蔡景九郑成二曹宣十二陈成十六杞桓五十四宋共六秦桓二十二楚共八吴夀梦三】
　　春晋侯使韩穿来言汶阳之田归之于齐
　　【左传晋侯使韩穿来言汶阳之田归之于齐季文子饯之私焉曰大国制义以为盟主是以诸侯懐徳畏讨无有贰心谓汶阳之田敝邑之旧也而用师于齐使归诸敝邑今有二命曰归诸齐信以行义义以成命小国所望而怀也信不可知义无所立四方诸侯其谁不觧体诗曰女也不爽士贰其行士也罔极二三其徳七年之中一与一夺二三孰甚焉士之二三犹丧配耦而况霸主霸主将徳是以而二三之其何以长有诸侯乎诗曰犹之未远是用大简行父惧晋之不远犹而失诸侯也是以敢私言之公羊传来言者何内辞也胁我使我归之也曷为使我归之鞌之战齐师大败齐侯归吊死视疾七年不饮酒不食肉晋侯闻之曰嘻奈何使人之君七年不饮酒不食肉请皆反其所侵地谷梁传于齐缓辞也不使尽我也杜氏曰齐服事晋故晋来语鲁使还之】
　　汶阳之田本鲁田也鲁人恃大国之威以兵力胁齐得其故地而不正疆理于天王则取之不以其道也郤克战胜令于齐曰反鲁卫之侵地齐既从之今复有命俾归诸齐则归之不以其道也【孙氏曰汶阳之田齐所侵鲁地也故二年用师于齐而归之今又使穿言归于齐非正也鲁之土地天子所封非晋侯所可得而制也晋侯使归之于齐是鲁国之命制在晋也故词繁而不杀以恶之】而齐人贪得晋有二命穿也列卿无所谏止皆罪也【陆氏曰参讥齐鲁晋髙氏曰夫鲁国之分地晋不当为齐请于鲁齐不当求之于晋韩穿为晋卿不当为齐言于鲁鲁不当以晋令遂以与齐】来言者缓词也归之于者易词也【张氏曰前此取济西田及汶阳田出于晋命矣不曰使来言后此晋使司马侯命归田又为取成矣亦不曰使来言葢取所当得反所当归皆义也制命以义霸主之常事也诸侯之所以宗晋以为盟主亦曰以义制其予夺而已今汶阳之归徇私而匪公以强而陵弱易已成之制命而自乱之故书来言以着其不得为制命书归之于以着其不当予而晋与鲁之罪咸见矣常山刘氏曰归之　于者归不以道与执衞侯归之于京师同义】为国以礼者无惮于强而鲁侯微弱遂以归齐而不能保其罪亦见矣【髙氏曰曰来言则晋非必令鲁之归也言之而已曰归之于者强归之词葢以明晋之失言也夫汶阳鲁田自齐归鲁曰归可也自鲁归齐安得谓之归汪氏曰曰来言则见晋命之缓葢自知其言之不顺而未能必鲁之从否也曰归之于则见取鲁田之易晋卿之一言重于三军而不敢固拒也晋韩宣子有环其一在郑商请于子产子产弗与宣子买诸贾人而请之又弗与曰大国之人而令于小国皆获其求将何以给之今季文子知晋人予夺之非义而不能不以汶阳之田归齐也制命非正而唯命是听讵不为晋之县鄙乎夫商人一环而子产不从于强令况先君所受于王之分地乎使是时季文子复于韩穿曰昔武王克商成王定之周公相成王君天下有大勲劳于王室成王封我先君鲁公于少皥之墟锡之山川土田附庸以昭周公之明徳顾敝邑褊小宻迩仇讐惟是先王之封畛疆域莫克有之大国为侯伯而长诸侯矜哀敝邑以不腆之田而翦于仇雠是用痛心疾首悉帅舆赋以为鞌之役天诱其衷齐人悔罪请盟袁娄以汶阳之田归诸敝邑则大国之命也义无二信信无二命今大夫命敝邑曰复归诸齐弃信失义以蔑先王之制或者难以霸乎大国制义以服诸侯若徼惠于周公鲁公施荣赐于汶阳使敝邑世世守之以勿失坠则寡君之愿也诸侯之望也其何有二志背袁娄之盟而失诸侯必不为也敢尽布之执事惟执事实图利之如是则韩穿将恐惧悔谢之不暇复诸晋侯不复有归齐之命矣韩宣子不能行之于郑岂以韩穿独能行之于鲁乎惜也季文子为鲁之贤大夫而有愧于子产多矣虽然行父之相鲁不能自立罪固不能揜然晋于是时栾武子范文子知武子中行献子皆名卿也不能引其君以当道而出令之不信发命之不衷徒知虫牢马陵之盟齐既从晋俾鲁归田所以坚齐也曽不知失信于鲁是失信于诸侯一齐听命而四方觧体悔而寻盟恶足以要人心之强同乎春秋书战于鞌取汶阳田韩穿来言汶阳之田归之于齐伤晋霸之益偷也或谓季文子陈义拒穿而田卒不与误矣苟不以田归齐则春秋当但书晋侯使韩穿来而不言汶阳之田归之于齐矣○刘氏曰公羊云来言者何内辞也非也此直言其事耳亦何内辞哉谷梁云不使尽我也亦非也直书以刺晋耳不使尽我亦无所用也】
　　晋栾书帅师侵蔡
　　【左传晋栾书侵蔡遂侵楚获申骊楚师之还也晋侵沈获沈子揖初从知范韩也君子曰从善如流宜哉诗曰恺悌君子遐不作人求善也夫作人斯有功绩矣是行也郑伯将防晋师门于许东门大获焉襄陵许氏曰侵蔡报伐郑也大国争衡而小国受败春秋矜焉髙氏曰晋得齐之后冀尽得诸侯也蔡则畏楚终不与晋自翟泉以来不与中国盟防者四十有八年文十五年郤缺入蔡至是栾书复加兵然非执辞讨罪之举故书侵】公孙婴齐如莒
　　【左传声伯如莒逆也杜氏曰因聘而逆髙氏曰因马陵之盟始复与莒通临川吴氏曰大夫托聘之名而自逆妇者多矣非礼也汪氏曰行父如陈公孙兹如牟婴齐如莒皆因遣聘而请昏纳妇春秋止书曰加不与其托于公以遂其私也】
　　宋公使华元来聘
　　【左传宋华元来聘聘共姬也髙氏曰凡诸侯相聘必有事焉非专行聘礼也华元之来葢图婚尔】夏宋公使公孙夀来纳币
　　【左传礼也公羊传纳币不书此何以书录伯姬也何氏曰伯姬贤所以殊于众女隐二年传昏礼不称主人此称使者宋公无母自命之也杜氏曰无主昏者自命之故称使】
　　纳币不书此何以书公孙寿卿也纳币使卿非礼也【赵氏曰昏礼而使公孙非也蜀杜氏曰纳币使大夫可也且公子公孙为君纳币非所以远嫌也家氏曰华元来聘乃宋公始使请婚俾通其意此媒氏之事而遣命卿鲁既许之公孙寿继至纳币再以卿行两书宋使讥也】礼不可畧亦不可过惟其称而已矣【汪氏曰礼者理之节文节其过而文其不及】畧则轻大伦过则溺私爱宋公之请伯姬鲁侯之嫁其女【汪氏曰九年季文子致女复命穆姜再拜则知伯姬乃宣公女穆姜之所出而成公之妹也十四年成公始娶于齐使成公有女可妻宋公宋公亦未应娶庶女为夫人也】皆致其厚者也而不知越礼逾制岂所以重大婚之礼哉经悉书之为后法也【汪氏曰春秋书纳币者三庄公如齐纳币讥其亲纳币娶仇女也文公使公子遂纳币传不言讥使卿以贬丧娶故举重而言也此书公孙寿纳币但讥使卿耳○赵氏曰左氏云礼也何其谬欤若合礼则常事不书】
　　晋杀其大夫赵同赵括
　　【左传晋赵庄姬为赵婴之亡故谮之于晋侯曰原屏将为乱栾郤为徴六月晋讨赵同赵括武从姬氏畜于公宫以其田与祁奚韩厥言于晋侯曰成季之勲宣孟之忠而无后为善者其惧矣三代之令王皆数百年保天之禄夫岂无辟王頼前哲以免也周书曰不敢侮鳏寡所以明徳也乃立武而反其田焉】
　　按左氏赵庄姬为赵婴之亡【事见左传五年】谮于晋侯曰原屏将为乱【杜氏曰原屏同括之邑】栾郤为征晋讨赵同赵括以其田与祁奚韩厥言于君曰成季之勲宣孟之忠而无后为善者惧矣乃立武而反其田【汪氏曰武朔之子韩厥言必在他年传终言之】然则同括无罪为庄姬所谮而栾郤害之也故称国以杀而不去其官以见晋之失政刑矣【张氏曰晋侯听谗杀二大夫故以国杀大夫为文同括为大夫不能闲有家以致生乱又不能慎动远谤使庄姬之谮得行以杀身丧家失以智御人之道故书名刘氏曰同括内不能正其亲外专戮以干其君足以杀其身而巳矣汪氏曰或谓晋景因庄姬之谮追论赵盾弑君之罪而杀同括观郑人斵归生之棺而灭其族则其事容或有之然史记称屠岸贾诛赵氏杀赵朔赵同赵括赵婴皆灭其族而春秋止书杀同括不书杀朔反婴则不惟与传抵牾亦且与经相戾葢不足信也】
　　秋七月天子使召伯来赐公命【赐公谷作锡】
　　【锡命止此左传秋召桓公来赐公命公羊传其称天子何元年春王正月正也其余皆通矣谷梁传礼有受命无来锡命锡命非正也曰天子何也曰见一称也】
　　诸侯嗣立而入见则有赐己修聘礼而来朝则有赐能敌王所忾而献功则有赐成公即位丧服已毕而不入见既更五服一朝之岁矣【汪氏曰三年则谅闇已终今即位八年是丧毕而又过六年一朝之期也】而不如京师又未尝敌王所忾而有功也何为来赐命乎召伯者县内诸侯为王卿士者也来赐公命罪邦君之不王讥天子之僭赏也【茅堂胡氏曰先王之时诸侯嗣子誓于天子然后为世子三年丧毕以士服入朝于王王乃锡命使为诸后也春秋时为子多不受命于父为臣皆不请命于王而王使来赐命此何礼也刘氏曰诸侯丧毕以士服见王乃受命于庙耳不亲受命诸侯之汰也赐以命圭天子之弱也成公未有大功明徳而锡命非劝赏之典也吴兴沈氏曰成公未尝朝觐于天子又无功徳之可褒而王遣使就国锡之命是长其骄敖之心也春秋书王臣来求止于文公书来聘止于宣公书锡命止于成公葢文宣以后周益微弱而礼文不足以结诸侯爵命不足以宠诸侯也髙氏曰周之所以王者以其秉天子之权而行天下之义也赏在我罚在我是天子之权也赏可赏罚可罚是天下之义也及其衰也有其权而无其义故赏罚俱滥而天子之权犹在也迨其衰之甚也天子之权去矣其位与诸侯夷矣其待诸侯有赏而无罚矣观春秋所书天王加恩于诸侯者甚众而惩御诸侯者无见焉权去而威不行也不能致罚则吾之赏也不足以为诸侯之荣亦不足以劝诸侯之功又不足以服诸侯之心徒致悦于人耳此天子来赐命所以讥也】临诸侯曰天王君天下曰天子【刘氏曰天子者临天下之言也天王者临诸侯之言也礼记曲礼君天下曰天子临诸侯畛于鬼神曰有天王某甫注天下谓外及四海也汉于蛮夷称天子于王侯称皇帝】葢一人之通称【陆氏曰书天子或依策命之文或传写误也永嘉吕氏曰春秋锡命者三或书王或书天王或书天子或谓天王者制治天下而主乎法也天子者养天下而主乎恩也在诗赏善罚恶之事多称王恩赐燕好之事多称天子桓公簒弑而来锡命则不能行王法故王去天成公之立八年矣未尝有勤王之绩而来锡命则失于行私恩故称天子夫锡桓公命固不能行王法文公不朝而锡命独为得礼乎赐成公命固为失恩锡文公命独不为失恩乎汪氏曰天子作民父母以为天下王故周公称成王曰告嗣天子王矣以王与天子兼言之初非以天子为卑而王为尊也説者以天子为贬辞春秋于天子之事可贬者非一何独于赐成公命而贬之乎今考宰孔赐齐侯胙富辛请城成周皆称天子而答者亦云觐礼篇则以王与天子更互言之则杜氏之説不谬矣春秋三书命独此年左氏经作赐命葢锡赐皆上予下之名义无以异故韵书赐字或作锡或谓锡之爵命世世相袭则谓之锡服过其爵有加而赐则谓之赐今考内史过赐晋公命则始即位而赐之者也召伯廖赐齐桓公命则有功而赐之者也刘定公赐齐灵公命则以私恩而赐之者也王命尹氏等策命晋文公赐之大辂戎辂则朝王献俘而赐之者也事虽不同而皆言赐也诗称王锡申伯则始封而锡之者也王锡韩侯则嗣位来见而锡之也王命召虎用锡尔祉圭瓒秬鬯则有功而锡之也事名异而亦皆言锡也由是知赐锡义同不必穿凿立説抑或左氏字误耳○庐陵李氏曰此条公谷赵氏皆作锡惟左氏作赐胡氏虽作赐而义亦与锡同左氏虽作赐而义亦与文元年毛伯锡命同惟临江刘氏曰锡命者爵也有加而赐所谓赐命也古者制三公一命卷若有加则赐也不过九命次国之君不过七命小国五命故赐者谓有加也以义观之锡命者其世世相袭衮不废矣赐命者服过其爵所以章有徳也成公未有大功明徳而服过其爵讥僭赏也其説似与诸家不合姑存于此又曰左公谷皆作天子诸家亦从之然三家虽经文作天子而义亦与天王同何休曰仁义合者称王又王者取天下归往也天子者爵称也圣人受命皆天所生故谓天子或言天王或言天子皆相通也杨士勋曰王既是四大之重宜表异号莫若系天以众人卑故称母子贵者取贵称故谓之天子入春秋以来唯取仁义之称未表系天子之尊故曰更见一称也是天王与天子无异义矣若何休又以为文公年长故称天王今成公幼少当须如父教子未当锡也是以为之张义而言天子贾逵又以为畿内称王诸夏称天王外域称天子皆迂谬不可从啖子又以子字为误未详是否鲁不朝而王赐之非正也而杜氏以八年乃来为缓其失甚矣又曰天子之见经者三十有二称天王者二十有五称王者六称天子者一】
　　附録【左传晋侯使申公巫臣如吴假道于莒与渠丘公立于池上曰城已恶莒子曰辟陋在夷其孰以我为虞对曰夫狡焉思启封疆以利社稷者何国蔑有唯然故多大国矣唯或思或纵也勇夫重闭况国乎】
　　冬十月癸卯叔姬卒
　　【左传来归自故书孙氏曰出而书卒者为明年逆丧起陆氏曰凡内女为诸侯夫人则书卒以公为之服也嫁为诸侯夫人而不书卒时鲁君非其兄弟及兄弟之子也诸侯无大功以下之服故叔姬虽出犹书者为丧归故也汪氏曰或谓为所出不当系之鲁人未许其絶故不以吾女卒之非也苟不书则同于未嫁之女矣不卒可也书卒而不系不可也】
　　晋侯使士燮来聘叔孙侨如防晋士燮齐人邾人伐郯
　　【左传晋士爕来聘言伐郯也以其事吴故公赂之请缓师文子不可曰君命无贰失信不立礼无加货事无二成君后诸侯是寡君不得事君也燮将复之季孙惧使宣伯帅师防伐郯】
　　按左氏士燮来聘言伐郯也以其事呉故【汪氏曰七年吴伐郯郯成】公请缓师不可吴初伐郯季孙固曰中国不振旅蛮夷入伐而莫之或恤亡无日矣当其时既不能救及其既成岂获已也而又率诸国伐之何义乎前书来聘下书防伐晋侯之为盟主可见矣【庐陵李氏曰聘而后言伐其不能以大义令诸侯与厉公乞师之举无异矣】鲁既知其不可从大国之令而不敢违其不能立亦可知矣【汪氏曰季孙谓中国不能相愍恤蔼然仁人之心然不能辅君为善逼于强令而从之以困小弱亦何取焉家氏曰不能治楚而徒欲服郑不能制吴而反欲责郯晋之君臣无能甚矣先书吴伐郯此书四国防伐郯不能救之又伐之着晋之罪所以贬也髙氏曰内讨如杀赵同赵括外讨如伐郯则何以为政于天下哉】
　　卫人来媵
　　【左传卫人来媵共姬礼也凡诸侯嫁女同姓媵之异姓则否公羊传媵不书此何以书录伯姬也谷梁传媵浅事也不志此其志何也以伯姬之不得其所故尽其事也程子曰媵小事不书伯姬之嫁诸侯皆来媵之故书以见其一女子之贤尚闻于诸侯况君子乎】
　　媵者何诸侯有三归嫡夫人行则侄娣从二国来媵亦以侄娣从凡一娶九女所以广继嗣【杜氏曰诸侯娶嫡夫人及左右媵各有侄娣二人凡九女所以广继续也】三国来媵非礼也夫以礼制欲则治以欲败礼则乱而诸侯一娶十有二女【白虎通天子娶十二女法天有十二月茅堂胡氏曰左传诸侯嫁女同姓媵之异姓则否啖子非之云直讥三国来媵非礼岂为异姓乎葢诸侯一娶九女而三国来媵则是十二女也媵同时故经备书之以着其失礼不为异姓与同姓】则是以欲败礼矣备书三国以明逾制为后戒也【家氏曰自入春秋内女适他国者有矣诸国之来媵者皆不书至是伯姬将归于宋衞人晋人齐人皆来媵葢伯姬有贤行诸国慕之虽齐晋之大忘其势而乐以其女为媵圣人备书抑亦讥其过制也○陆氏曰公羊云录伯姬也谷梁云以伯姬不得其所故尽其事也按书媵讥其数尔非谓伯姬也刘氏曰诸侯三归归各一族自同姓耳若嬴曹妫弋之君嫁女者必同姓媵之则或不能备矣天子之妃百二十又可一姓乎左氏之説非也】
　　【已简王卯四年】九年【晋景十八齐顷十七卒衞定七蔡景十郑成三曹宣十三陈成十七桓五十五宋共七秦桓二十三楚共九吴寿梦四】
　　春王正月伯来逆叔姬之丧以归
　　【左传春桓公来逆叔姬之丧请之也叔姬卒为故也逆叔姬为我也公羊传伯曷为来逆叔姬之丧以归内辞也胁而归之也谷梁传传曰夫无逆出妻之丧而为之也】
　　凡笔于经者皆经邦大训也叔姬一女子尔而四书于防【汪氏曰僖三十一年伯姬来求妇成五年叔姬来归八年叔姬卒此年丧归】何也有男女然后有夫妇有夫妇然后有父子【见易卦序礼记昏义男女有别而后夫妇有义夫妇有义而后父子有亲】故春秋慎男女之配重大昏之礼以是为人伦之本也事有大于此者乎男而贤也得淑女以为配则自家刑国可以移风俗女而贤也得君子以为归则承宗庙奉祭祀能化天下以妇道岂曰小补之哉夷攷叔姬之行虽贤不若宋共姬亦不至如鄫季姬之越礼也伯初来朝鲁然后出之卒而复逆其丧以归者岂非叔姬本不应出故鲁人得以义责之使复归葬乎【临川吴氏曰胡氏言姬本不应出故鲁得以义责之其説葢是家氏曰夫妇天伦以义而合者也有过而出事之必不获己者也叔姬之归传不言其故而自始归至逆丧皆系之春秋与之归而为之书也汪氏曰宋襄公母出归于衞襄公即位其母思之义不可往赋河广之诗而圣人取之则出妻固与庙絶不可复反是以啖氏谓出妇未反而逆其丧非礼也然春秋书叔姬卒与伯逆丧以归悉无贬辞则知叔姬葢无悖徳反义之行故桓公犹逆其丧夫在而逆丧归葬自应祔庙与宋襄母不同矣】鲁在春秋时内女之归不得其所者有矣【汪氏曰内女出而来归者三郯伯姬齐子叔姬皆不书卒】圣人详録其始卒欲为后鉴使得有终而无弊也其经世之虑逺矣【○淡氏曰文十二年左传云伯请絶叔姬而无絶婚二月叔姬卒不言絶也书叔姬言非女也此传大误彼文十二年子叔姬自是鲁女未嫁者若不言叔姬复是何国出乎】
　　公防晋侯齐侯宋公卫侯郑伯莒子伯同盟于蒲【左传为归汶阳之田故诸侯贰于晋晋人惧防于蒲以寻马陵之盟季文子谓范文子曰徳则不竞寻盟何为范文子曰勤以抚之寛以待之坚彊以御之明神以要之柔服而伐贰徳之次也是行也将始防呉吴人不至程子曰诸侯患楚之强同盟以相保郑既盟复叛深罪其反覆杜氏曰蒲衞地】
　　按左氏为归汶阳之田故诸侯贰于晋晋人惧防于蒲以寻马陵之盟夫盟非固结之本也卫献公言于甯喜求复国喜曰必子鲜在不然必败【杜氏曰子鲜贤国人信之】小邾射以句绎来奔曰使季路要我吾无盟【杜氏曰子路信诚故欲得与相要誓】夫信在言前者不言而自喻诚在令外者不令而自行晋初下令于齐反鲁卫之侵地而齐不敢违者以其顺也齐既从之鲁君亲往拜其赐矣复有二命俾归诸齐一与一夺信不可知无惑乎诸侯之解体也【汪氏曰觧体犹言离心】晋人不知反求诸已惇信明义以补前行之愆而又欲刑牲歃血要质鬼神以御之【勉斋黄氏曰人惟忠信也不惟可以通天下之务而又可以释天下之疑苟无忠信诚慤之心以莅之则吾以诈御彼彼亦以诈应之也】是从事于末而不知本矣【汪氏曰信者盟之本也盟者信之末也信不由中虽交质子犹有背之者况盟乎】特书同盟以罪晋也【髙氏曰晋不足以宗诸侯既为此盟而诸侯皆贰于是郑叛不复莒溃莫救故书同盟以着其恶张氏曰晋因诸侯之贰不自反其失信反汶阳之非而复防诸侯同盟以威制约束之然自此郑鲁俱有叛晋之心执郑盟鲁纷纷甚矣治人不治反其智同盟岂所以一诸侯哉汪氏曰失信而寻盟恶其反覆而书同也程子以是盟患楚之强同盟以相保则是同惧楚也葢晋人惧诸侯之贰者惧其贰于楚耳然晋既失信于夺汶阳已则无信而要人以信虑人之异而强其同安能保之不异哉于蒲与平丘皆同病楚皆晋人惧诸侯之贰而同盟春秋皆书同忧其反覆而不能终同也蜀杜氏曰齐桓晋文之后晋齐序于宋上者以强弱为大小也宋于齐晋不可为强矣如之削弱而当序于诸国之下也夫子因实而书之悼其不以爵次为序而以强弱为先后也庐陵李氏曰此盟如胡氏之意则恶其反覆而书同者也自虫牢马陵于蒲三盟中国之势稍振然虫牢郑服而不能明于尊王之义己不足以驾楚马陵两救虽足以协列国之心而伐郯之举不足以令诸侯汶阳之归不足以固诸侯于是郑鲁皆有叛意矣执郑伐郑止公盟公纷纷如是卒至防琐泽而与楚成防钟离而借吴援晋伯不足言矣】
　　公至自防
　　【髙氏曰伯姬将以二月归宋而公以正月出防而遽归者晋以汶阳之田故诸侯皆有贰心焉亦足以见蒲盟之不信也】
　　二月伯姬归于宋
　　【刘氏曰诸侯逆女而不书者君自逆也自逆则常事不书矣王姬归于齐齐疾实来而不见于经此其明騐也汪氏曰郯鄫皆小国必君亲迎春秋皆不书逆则以为常事而不志明矣】
　　附録【左传楚人以重赂求郑郑伯防楚公子成于邓】
　　夏季孙行父如宋致女
　　【左传季文子如宋致女复命公享之赋韩奕之五章穆姜出于房再拜曰大夫勤辱不忘先君以及嗣君施及未亡人先君犹有望也敢拜大夫之重勤又赋緑衣之卒章而入公羊传未有言致女者此其言致女何録伯姬也谷梁传致者不致者也妇人在家制于父既嫁制于夫如宋致女是以我尽之也不正故不与内称也逆者微故致女详其事贤伯姬也程子曰女既嫁父母使人安之谓之致女古者三月而庙见始成妇也伯姬贤鲁国重之故使卿致也】
　　晋人来媵
　　【左传礼也公羊传媵不书此何以书录伯姬也谷梁传媵浅事也不志此其志何也以伯姬之不得其所故尽其事也】
　　致女者何女既嫁三月而庙见【仪礼士昏礼妇人三月乃奠采】则成妇矣而后父母使人安之故谓之致也【何氏曰古者妇人三月而后庙见称妇择日而祭于祢成妇之义也父母使大夫操礼而致之必三月者取一时足以别贞信贞信着然后成妇礼言女者谦不敢自成妇礼杜氏曰谓之致女所以致成妇礼笃婚姻之好】常事尔何以书致女使卿非礼也经有因褒以见贬者初献六羽之类是也【汪氏曰因诸侯六佾之复正而见仲子立宫之非也】亦有因贬以见褒者致女来媵之类是也【汪氏曰因纳币致女使卿三国来媵之过礼而见伯姬之贤永嘉吴氏曰意者鲁人以为贤而备书于册故仲尼得以从而述之因其记录之详而得以着其失礼尔】伯姬贤行着于家故致女使卿特厚其嫁遣之礼【张氏曰纳币致女皆过乎厚观左氏载穆姜之辞则前后越礼皆穆姜之意欤】贤名闻于逺故诸国争媵信其无妬忌之行程氏以为一女子之贤尚闻于诸侯况君子哉或曰鲁女虽贤岂能闻于逺乎曰古者庶女与非敌者则求为媵固为之择贤小君则诸侯之贤女自当闻矣【汪氏曰齐孝公夫人孟姬齐国称其贞孝公修礼亲迎之临川吴氏曰伯姬已嫁而晋人来媵葢讥其不及事且为齐媵起也　刘氏曰谷梁云是以我尽之也不正故不与内称也非也内称谓称使内大夫受命而出无称使者假令与内称则曰公使季孙行父如宋致女乎】
　　秋七月丙子齐侯无野卒
　　晋人执郑伯晋栾书帅师伐郑
　　【左传秋郑伯如晋晋人讨其贰于楚也执诸铜鞮栾书伐郑郑人使伯蠲行成晋人杀之非礼也兵交使在其间可也楚子重侵陈以救郑谷梁传不言战以郑伯也为尊者讳耻为贤者讳过为亲者讳疾】
　　按左氏楚人以重赂求郑郑伯防公子成于邓秋郑伯如晋晋人讨其贰于楚执诸铜鞮栾书伐郑郑使伯蠲行成晋人杀之楚子重侵陈以救郑称人而执者既不以王命又不归诸京师则非伯讨也【髙氏曰郑伯虽与楚防旋即悔过而躬朝于晋是以知前日之失而自服其罪矣晋人当舍其前失而待之以礼可也乃因其来朝而执之岂有以礼来朝而反蒙执辱者哉又况郑使伯蠲行成而杀之耶春秋所以深罪晋而人之也又曰中国失道强暴抗衡自文宣以来晋楚争盟而伐郑郑从楚则晋师至从晋则楚师至然而自邲之战郑之从楚者十年其后晋侯伐郑更虫牢马陵之防然后郑伯受盟及蒲之防所以寻前日之盟也而晋人乃执辱郑伯又使栾书伐之明年又使衞侵郑又防诸侯伐郑方是时楚适备吴未暇争郑故郑之在晋者亦五年及楚一求成于郑而郑伯甘心于楚者葢追怒晋之不徳弗恤小国之难而轻辱其君故与楚伐许侵宋同挠中国凡二十年间诸侯之师侵伐盟防曽无虚嵗諰諰然常以失郑为忧是祸也实晋有以启之葢以不信蒲之盟故尔襄陵李氏曰向使晋能制楚使之不能危郑讨郑可也今楚溃莒入郓晋不能救而禁郑之贰于楚郑独能无惩于肉袒牵羊之祸乎故晋景之执郑伯有愧于汉武之遣楼兰也】杀伯蠲不书者既执其君矣则行人为轻亦不足纪也楚子重侵陈与处父救江何异削而不书者郑亦有罪焉耳夫去逆效顺正也今以重赂故又与楚防则是惟利之从而不要诸义也故郑无可救之善楚不得有能救之名【汪氏曰晋不能招携以礼懐远以徳怒郑之贰于楚拘其君伐其国戮其行成之使暴矣然春秋书栾书帅师书伐不加贬辞楚人侵陈以救郑则削而不录者存中国而抑荆楚也○刘氏曰谷梁云不言战以郑伯也非也春秋伐而不战多矣岂伐则必战乎且晋实不执郑伯以伐郑何以能必其以郑伯乎庐陵李氏曰谷梁言为亲者讳疾注言栾书以郑伯伐郑君臣交兵病莫大焉故为亲者讳疾经无此意】
　　附録【左传晋侯观于军府见钟仪问之曰南冠而亵者谁也有司对曰郑人所献楚囚也使税之召而吊之再拜稽首问其族对曰伶人也公曰能乐乎对曰先父之职官也敢有二事使与之琴操南音公曰君王何如对曰非小人之所得知也固问之对曰其为太子也师保奉之以朝于婴齐而夕于侧也不知其他公语范文子文子曰楚囚君子也言称先职不背本也乐操土风不忘旧也称太子抑无私也名其二卿尊君也不背本仁也不忘旧信也无私忠也尊君敏也仁以接事信以守之忠以成之敏以行之事虽大必济君盍归之使合晋楚之成公从之重为之礼使归求成】
　　冬十有一月葬齐顷公
　　楚公子婴齐帅师伐莒庚申莒溃楚人入郓
　　【左传冬十一月楚子重自陈伐莒围渠丘渠丘城恶众溃奔莒戊申楚入渠丘莒人囚楚公子平楚人曰勿杀吾归而俘莒人杀之楚师围莒莒城亦恶庚申莒溃楚遂入郓莒无备故也君子曰恃陋而不备罪之大者也备豫不虞善之大者也莒恃其陋而不修城郭浃辰之间而楚克其三都无备也夫诗曰虽有丝麻无弃菅蒯虽有姫姜无弃蕉萃凡百君子莫不代匮言备之不可以己也谷梁传大夫溃莒而之楚是以知其上为事也恶之故谨而日之杜氏曰郓莒别邑任公辅曰东郓也】
　　按左氏楚子重自陈伐莒围渠丘城恶众溃楚师围莒莒城亦恶庚申莒溃楚遂入郓孟子曰凿斯池也筑斯城也与民守之效死而民弗去是则可为也夫凿池筑城者为国之备所谓事也效死而民不去为国之本所谓政也莒恃其陋不修城郭浃辰之间【汪氏曰戊申至庚申十二日也】楚克其三都信无备矣然兵至而民逃其上不能使民效死而不去则昧于为国之本也虽隆莒之城何益乎故经于莒溃特书日以谨之者以明城郭沟池重门击柝皆守邦之末务必以固本安民为政之急耳【程氏曰此婴齐也向也于防蜀称婴齐于盟称人今也于伐莒称婴齐于入郸称人一人之身俄而进退焉春秋于楚无所不尽其辞也是以于栢举战称人奔称囊瓦何氏曰责中国无信同盟不能相救家氏曰楚之伐莒以救郑也莒同盟马陵及蒲晋坐视其危亡而莫之恤春秋所恶也郑防楚则执其君以伐之莒敝于兵则置不问盟主之道固如是乎　刘氏曰谷梁云其日莒虽荒裔犹中国也然则蔡亦中国蔡溃何以不日乎又曰大夫溃莒而之楚亦非也经但云溃不云之楚且溃者非大夫何故专以大夫解之乎】
　　秦人白狄伐晋
　　【左传诸侯贰故也】
　　郑人围许
　　【左传示晋不急君也是则公孙申谋之曰我出师以围许为将改立君者而纾晋使晋必归君髙氏曰郑以晋人执其君故追咎于许而围之张氏曰君在外而兴师复怨大臣之罪也汪氏曰环其国而攻之非将卑师少所能郑称人贬也】
　　城中城
　　【左传书时也谷梁传城中城者非外民也】
　　经世安民视道之得失不倚城郭沟池以为固也谷梁子谓凡城之志皆讥其説是矣【唐陈氏曰凡书土功者重民力也故得时则书以示之不时则书以戒之僭奢则书以惩之】莒虽恃陋不设备至使楚人入郓苟有令政使民效死而不溃冦亦岂能入也城非春秋所贵而书城中城其为儆守益微矣王公设险以守其国非欤曰百雉之城七里之郭设险之大端也谨于礼以为国辨尊卑分贵贱明等威异物采凡所以杜絶陵僭限隔上下者乃体险之大用也独城郭沟池之足恃乎【髙氏曰葢以莒无备而溃楚人入郓惧而城之也薛氏曰中城者郛之内范宫之外也不能自治而夹城重险故谷梁氏谓之外民也范氏曰讥公恃城自固不能卫其人民家氏曰谷梁于定六年城中城云三家张也以是观之中城者国中之城耳非杜氏所谓廪丘者矣汪氏曰襄十九年书城西郛西郛者国都外城之西郭则两书中城为国都之内城明矣文定于此年着传特详且引莒渠丘公不备城郭为喻则亦以为国中之城耳夫诸侯有道守在四邻诸侯卑守在四境不务修政抚民而仅完国中之城以自守其能保乎庐陵李氏曰经书城中城二又见定六年】附録【左传十二月楚子使公子辰如晋报钟仪之使请修好结成】
  </div>
  <div class="pagination">
   <a href="春秋大全_page33.html">
    上一页
   </a>
   <span>
    ...
   </span>
   <a href="春秋大全_page29.html">
    29
   </a>
   <a href="春秋大全_page30.html">
    30
   </a>
   <a href="春秋大全_page31.html">
    31
   </a>
   <a href="春秋大全_page32.html">
    32
   </a>
   <a href="春秋大全_page33.html">
    33
   </a>
   <span class="current-page">
    34
   </span>
   <a href="春秋大全_page35.html">
    35
   </a>
   <a href="春秋大全_page36.html">
    36
   </a>
   <a href="春秋大全_page37.html">
    37
   </a>
   <a href="春秋大全_page38.html">
    38
   </a>
   <a href="春秋大全_page39.html">
    39
   </a>
   <span>
    ...
   </span>
   <a href="春秋大全_page35.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
