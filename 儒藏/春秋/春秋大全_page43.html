<!DOCTYPE html>
<html>
 <head>
  <meta charset="utf-8"/>
  <title>
   春秋大全 - 第 43 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋大全 - 第 43 页/共 57 页
  </h1>
  <div class="content">
   春秋大全卷二十七
&lt;经部,春秋类,春秋大全&gt;
　　钦定四库全书
　　春秋大全卷二十八
　　明　胡广等　撰
　　襄公下
　　【己灵王二卯十六年】二十有七年【晋平十二齐景二衞献三十一蔡景四十六郑简二十曹武九陈哀二十三文四宋平三十秦景三十一楚康十四吴余祭二】
　　春
　　附録【左传春胥梁带使诸丧邑者具车徒以受地必周使乌余具车徒以受封乌余以其众出使诸侯伪效乌余之封者而遂执之尽获之皆取其邑而归诸侯诸侯是以睦于晋】
　　齐侯使庆封来聘
　　【左传齐庆封来聘其车美孟孙谓叔孙曰庆季之车不亦美乎叔孙曰豹闻之服美不称必以恶终美车何为叔孙与庆封食不敬为赋相防亦不知也杜氏曰景公即位通嗣君也汪氏曰自齐人媵伯姬侨如逆妇姜二国不通好者三十年今景公不事侵伐先遣贵卿聘于鲁亦云贤矣髙氏曰夫郑不仇楚而齐鲁释怨此宋之盟所以辑也庐陵李氏曰齐聘鲁五止于此】
　　夏叔孙豹防晋赵武楚屈建蔡公孙归生衞石恶陈孔奂郑良宵许人曹人于宋
　　【屈居勿反奂公作瑗后同晋楚始同主盟左传宋向戌善于赵文子又善于令尹子木欲弭诸侯之兵以为名如晋告赵孟赵孟谋于诸大夫韩宣子曰兵民之残也财用之蠧小国之大菑也将或弭之虽曰不可必将许之弗许楚将许之以召诸侯则我失为盟主矣晋人许之如齐齐人难之陈文子曰晋楚许之我焉得已且人曰弭兵而我弗许则固携吾民矣将焉用之齐人许之告于秦秦亦许之皆告于小国为防于宋五月甲辰晋赵武至于宋丙午郑良霄至六月丁未朔宋人享赵文子叔向为介司马置折俎礼也仲尼使举是礼也以为多文辞戊申叔孙豹齐庆封陈须无衞石恶至甲寅晋荀盈从赵武至丙辰邾悼公至壬戌楚公子黒肱先至成言于晋丁卯宋向戌如陈从子木成言于楚戊辰滕成公至子木谓向戌请晋楚之从交相见也庚午向戌复于赵孟赵孟曰晋楚齐秦匹也晋之不能于齐犹楚之不能于秦也楚君若能使秦君辱于敝邑寡君敢不固请于齐壬申左师复言于子木子木使驿谒诸王王曰释齐秦他国请相见也秋七月戊寅左师至是夜也赵孟及子晳盟以齐言庚辰子木至自陈陈孔奂蔡公孙归生至曹许之大夫皆至以藩为军晋楚各处其偏伯夙谓赵孟曰楚氛甚恶惧难赵孟曰吾左还入于宋若我何杜氏曰齐秦不交相见邾滕为私属皆不与盟宋为主人地于宋则与盟可知故经唯序九国大夫孙氏曰隠桓之际天子失道诸侯擅权宣成之间诸侯僭命大夫专国至宋之防诸侯日微天下之政中国之事皆大夫专持之故二十九年城三十年防澶渊昭元年防虢诸侯莫有见者髙氏曰此防楚意也楚人患吴而结诸夏也诸侯之大夫不详其故始徇其弭兵之名遂防于宋而与之盟自是内外之分莫辨而诸国俛首两事晋楚桓文数十年之功业一朝而壊之百姓虽暂免于兵革之苦而天下之大势遂大溃而不可收拾矣彼向戌者又岂足知天下之大计哉陈氏曰此晋楚初同主诸侯盟也晋楚尝盟矣防于琐泽之歳宋华元克合晋楚之成士燮防公子罢盟于宋西门之外不书犹曰特相盟也两国之好而非天下之大变也以诸侯分为晋楚之从而交相见也于是始则是南北二伯也天下之大变也于溴梁而无君臣之分于宋而无内外之辨昭定哀之春秋将以终于吴越焉尔矣汪氏曰楚先防而春秋先晋者尊中国而抑蛮荆也荆楚之同主夏盟皆宋为之也宋襄图伯始进楚人于鹿上之盟既而盂之防楚书爵而与宋公并序于诸侯之上二伯之端兆于此矣故遂有盂之执之败而宋不能霸华元合晋楚之成盟于宋西门之外争霸之业复启于此故鄢陵楚子败绩而郑终从楚今也向戌为成使晋楚之从交相见而两霸之势遂成于此故于申之防晋遂退缩不复主诸侯而宋向戌目献礼于楚子由是知荆楚之争雄于中国皆宋为之也】
　　衞杀其大夫甯喜
　　【左传衞甯喜专公患之公孙免余请杀之公曰微甯子不及此吾与之言矣事未可知只成恶名止也对曰臣杀之君勿与知乃与公孙无地公孙臣谋使攻甯氏弗克皆死公曰臣也无罪父子死余矣夏免余复攻甯氏杀甯喜及右宰谷尸诸朝石恶将防宋之盟受命而出衣其尸枕之股而哭之欲敛以亡惧不免且曰受命矣乃行谷梁传称国以杀罪累上也甯喜弑君其以累上之辞言之何也尝为大夫与之涉公事矣甯喜由君弑君而不以弑君之罪罪之者恶献公也】
　　甯喜既坐弑君之罪矣不以讨贼之词何也初衞侯使与喜言苟反政由甯氏祭则寡人甯氏纳之衞侯复国患甯喜之专也公孙免余请杀之曰微甯子不及此吾与之言矣对曰臣杀之君勿与知乃攻甯氏杀喜尸诸朝子鲜曰逐我者出纳我者死赏罚无章何以劝沮君失其信而国无刑不亦难乎故称国以杀而不去其官【范氏曰不言喜之非罪而死则献公之恶不彰孙氏曰甯喜不以讨贼辞书者献公杀之不以其罪也髙邮孙氏曰喜弑剽而纳衎衎反国而复用之既而以其私杀之喜虽有罪而衞侯杀之不以其罪矣昔里克杀奚齐而立夷吾夷吾杀之二君之杀其大夫皆以其私里克甯喜之见杀皆不以其罪故春秋皆曰杀其大夫家氏曰剽篡君者也他人可杀而甯喜尝事之以为君不得杀也故书弑以正其罪喜弑君者也他人可弑而衞献因之以入不得杀也故称国以杀不削其官】
　　衞侯之弟鱄出奔晋
　　【左传子鲜曰逐我者出纳我者死赏罚无章何以沮劝君失其信而国无刑不亦难乎且鱄实使之遂出奔晋公使止之不可及河又使止之止使者而盟于河托于木门不乡衞国而坐木门大夫劝之仕不可曰仕而废其事罪也从之昭吾所以出也将谁愬乎吾不可以立于人之朝矣终身不仕公丧之如税服终身公与免余邑六十辞曰唯卿备百邑臣六十矣下有上禄乱也臣弗败间且甯子唯多邑故死臣惧死之速及也公固与之受其半以为少师公使为卿辞曰大叔仪不贰能賛大事君其命之乃使文子为卿公羊传衞杀其大夫甯喜则衞侯之弟鱄曷为出奔晋为杀甯喜出奔也曷为为杀甯喜出奔衞甯殖与孙林父逐衞侯而立公孙剽甯殖病将死谓喜曰黜公者非吾意也孙氏为之我即死女能固纳公乎喜曰诺甯殖死喜立为大夫使人谓献公曰黜公者非甯氏也孙氏为之吾欲纳公何如献公曰子苟欲纳我吾请与子盟喜曰无所用盟请使公子鱄约之献公谓公子鱄曰甯氏将纳我吾欲与之盟其言曰无所用盟请使公子鱄约之子固为我与之约矣公子鱄辞曰夫负羁絷执鈇锧从君东西南北则是臣仆庶孽之事也若夫约言为信则非臣仆庶孽之所敢与也献公怒曰黜我者非甯氏与孙氏凡在尔公子鱄不得已而与之约已约归至杀甯喜公子鱄挈其妻子而去之将济于河携其妻子而与之盟曰苟有履衞地食衞粟者昧雉彼视谷梁传鱄喜之徒也鱄之为喜之徒何也已虽急纳其兄与人之臣谋弑其君是亦弑君者也鱄其曰弟何也鱄有是信者君赂不入乎喜而谷喜是君不直乎喜也故出奔晋织絇邯郸终身不言衞鱄之去合乎春秋】
　　衞侯之入使鱄与甯喜约言既杀甯喜鱄病失言遂出奔晋托于木门不乡衞国而坐木门大夫劝之仕不可曰仕而废其事罪也从之昭吾所以出也吾不可以立于人之朝矣终身不仕其称弟罪衞侯也【家氏曰鱄始衔其君兄之命以与甯喜约固许之以专衞国之政今以其专而杀之在衞献为食言鱄自以失信于死者逃其兄而去之夫鱄衞献之母弟也献非鱄不得反国今甫奠于位而不能安鱄之身献之不友甚矣书衞侯之弟讥不友也】谷梁子曰鱄之去合乎春秋【范氏曰喜虽弑君本与鱄约纳献公公由喜得入已与喜以君臣从事矣春秋拨乱重盟约今献公背之而杀忠与已者是献公恶而难亲也鱄惧祸将及君子见几而作不俟终日鱄之去衞其心合于春秋刘氏曰衞侯忌小忿以诛有功损大信以疑至亲使鱄至于去国逃死者无人君之道故也当此之时鱄以全身不罹于恶名为智以毋使其兄有诛弟之恶为义以不翘世以自洁为忠以不仕而能矫国之失为亷可谓重己者是乃君子之所贵也】
　　秋七月辛巳豹及诸侯之大夫盟于宋
　　【左传辛巳将盟于宋西门之外楚人衷甲伯州犂曰合诸侯之师以为不信无乃不可乎夫诸侯望信于楚是以来服若不信是弃其所以服诸侯也固请释甲子木曰晋楚无信久矣事利而已苟得志焉焉用有信大宰退告人曰令尹将死矣不及三年求逞志而弃信志将逞乎志以发言言以出信信以立志参以定之信亡何以及三赵孟患楚衷甲以告叔向叔向曰何害也匹夫一为不信犹不可单毙其死若合诸侯之卿以为不信必不捷矣食言者不病非子之患也夫以信召人而以僭济之必莫之与也安能害我且吾因宋以守病则夫能致死与宋致死虽倍楚可也子何惧焉又不及是曰弭兵以召诸侯而称兵以害我吾庸多矣非所患也季武子使谓叔孙以公命曰视邾滕既而齐人请邾宋人请滕皆不与盟叔孙曰邾滕人之私也我列国也何故视之宋衞吾匹也乃盟故不书其族言违命也晋楚争先晋人曰晋固为诸侯盟主未有先晋者也楚人曰子言晋楚匹也若晋常先是楚弱也且晋楚狎主诸侯之盟也久矣岂专在晋叔向谓赵孟曰诸侯归晋之德只非归其尸盟也子务徳无争先且诸侯盟小国固必有尸盟者楚为晋细不亦可乎乃先楚人书先晋晋有信也壬午宋公兼享晋楚之大夫赵孟为客子木与之言弗能对使叔向侍言焉子木亦不能对也乙酉宋公及诸侯之大夫盟于蒙门之外子木问于赵孟曰范武子之德何如对曰夫子之家事治言于晋国无隠情其祝史陈信于鬼神无愧辞子木归以语王王曰尚矣哉能歆神人宜其光辅五君以为盟主也子木又语王曰宜晋之伯也有叔向以佐其卿楚无以当之不可与争晋荀盈遂如楚莅盟郑伯享赵孟于垂陇子展伯有子西子产子大叔二子石从赵孟曰七子从君以宠武也请皆赋以卒君贶武亦以观七子之志子展赋草虫赵孟曰善哉民之主也抑武也不足以当之伯有赋鹑之贲贲赵孟曰牀第之言不逾阈况在野乎非使人之所得闻也子西赋黍苗之四章赵孟曰寡君在武何能焉子产赋隰桑赵孟曰武请受其卒章子大叔赋野有蔓草赵孟曰吾子之惠也印段赋蟋蟀赵孟曰善哉保家之主也吾有望矣公孙段赋桑扈赵孟曰匪交匪敖福将焉往若保是言也欲辞福禄得乎卒享文子告叔向曰伯有将为戮矣诗以言志志诬其上而公怨之以为賔荣其能久乎幸而后亡叔向曰然已侈所谓不及五稔者夫子之谓矣文子曰其余皆数世之主也子展其后亡者也在上不忘降印氏其次也乐而不荒乐以安民不淫以使之后亡不亦可乎宋左师请赏曰请免死之邑公与之邑六十以示子罕子罕曰凡诸侯小国晋楚所以兵威之畏而后上下慈和慈和而后能安靖其国家以事大国所以存也无威则骄骄则乱生乱生必灭所以亡也天生五材民并用之废一不可谁能去兵兵之设久矣所以威不轨而昭文德也圣人以兴乱人以废废兴存亡昏明之术皆兵之由也而子求去之不亦诬乎以诬道蔽诸侯罪莫大焉纵无大讨而又求赏无厌之甚也削而投之左师辞邑向氏欲攻司成左师曰我将亡夫子存我德莫大焉又可攻乎君子曰彼已之子邦之司直乐喜之谓乎何以恤我我其收之向戌之谓乎公羊传曷为再言豹殆诸侯也曷为殆诸侯为衞石恶在是也曰恶人之徒在是矣谷梁传溴梁之防诸侯在而不曰诸侯之大夫大夫不臣也晋赵武耻之豹云者恭也诸侯不在而曰诸侯之大夫大夫臣也其臣恭也晋赵武为之防也】
　　此一地也曷为再言宋书之重词之复其中必有大美恶焉宋之盟合左师欲弭诸侯之兵以为名而楚屈建请晋楚之从交相见【吕氏曰内外之分自此不复辨矣】自是中国诸侯南向而朝楚【永嘉吕氏曰鲁自僖公以来虽贰于楚而未尝一迹其国自盟宋之后明年如楚逾年乃至春秋备书之以见中国诸侯事楚犹事晋矣向也不过陈蔡郑从楚无他近楚之国也今也鲁宋皆均事楚矣】及申之防蛮荒之君篡弑之贼大合十有一国之众而用齐桓召陵之礼宋左师郑子产皆献礼焉宋世子佐以后至遂辞而不见伐吴灭赖无敢违者圣人至是哀人伦之灭伤中国之衰而其事自宋之盟始也【陈氏曰自宋以来晋不专主盟矣虢之盟读旧书加于牲上而已至鄟陵则齐主诸侯至臯鼬则鲁及诸侯晋之不足以主夏盟自宋始宋之盟赵武之偷也孔子曰庭燎之百由齐桓公始也大夫之奏肆夏由赵文子始也是王伯之所以兴衰也于是晋楚争先乃先楚人则其书先晋何春秋不以蛮荒先中国也】故防盟同地而再言宋者贬之也【汪氏曰事之美者屡言之以着其美事之恶者亦屡言之以着其恶是故美恶不嫌同辞】或者乃以宋之盟中国不出楚人不入玉帛之使交乎天下以尊周室为晋赵武楚屈建之力而善此盟也【刘氏曰宋之防弭诸侯之兵百姓免兵革之患十有余年赵武屈建之力可以当齐桓】其説误矣【孙氏曰溴梁之防诸侯防而曰大夫盟者大夫无诸侯也此盟诸侯不在而曰豹及诸侯之大夫盟于宋者不与大夫无诸侯也豹不氏前见也汪氏曰説者称于宋弭兵葢是时晋楚皆怠于出师是以偶有六七年之安靖然楚人衷甲苟非伯州犁之言则赵孟为宋襄之执矣况鲁帅师而取郓晋帅师而败狄兵亦未尝戢也楚围既读旧书未几篡国大合诸侯伐吴灭赖安在其能弭兵也哉家氏曰楚人虽强不过南服之雄耳晋虽中衰霸主之余威尚在也今诸侯来集楚人遽求为长赵武畏其盛兵衷甲苟求无事遂长楚人春秋为中国惜故先晋况防盟于中国之境而南蛮长之无内外之分乱坛坫之常启戎心而召后患赵武叔向无以辞其责也庐陵李氏曰楚之争伯常始于宋而楚之分伯亦成于宋其争伯也围宋盟宋矣然僖二十七年宋之盟无嫌于宋与春秋犹恕宋也至宣十五年宋楚为平已开天下南北之变矣故以贬词书未几而成十二年华元克合晋楚之成于是晋楚分伯之几启于宋矣春秋讳而不书葢有以也至是向戌以弭兵为名驱中国之诸侯而交见于楚廷宋其春秋之罪人欤春秋两书宋为地主以首祸罪宋也○刘氏曰此乃一事再见者前目而后凡耳何谓殆诸侯乎且石恶名恶耳行未必恶也公羊之説非也称诸侯者常文耳不称诸侯者变文也又豹不氏乃一事再见卒名之例不以是为恭也谷梁之説亦非也蔡许失位左氏贬之今鲁欲自同人之私失位甚矣且命出季氏而曰不可违何哉左氏违命不书族之説尤非也】
　　附録【左传齐崔杼生成及疆而寡娶东郭姜生明东郭姜以孤入曰棠无咎与东郭偃相崔氏崔成有疾而废之而立明成请老于崔崔子许之偃与无咎弗予曰崔宗邑也必在宗主成与疆怒将杀之告庆封曰夫子之身亦子所知也唯无咎与偃是从父兄莫得进矣大恐害夫子敢以告庆封曰子姑退吾图之告卢蒲嫳卢蒲嫳曰彼君之雠也天或者将弃彼矣彼实家乱子何病焉崔之薄庆之厚也他日又告庆封曰苟利夫子必去之难吾助女九月庚辰崔成崔疆杀东郭偃棠无咎于崔氏之朝崔子怒而出其众皆逃求人使驾弗得使圉人驾寺人御而出且曰崔氏有福止余犹可遂见庆封庆封曰崔庆一也是何敢然请为子讨之使卢蒲嫳帅甲以攻崔氏崔氏堞其宫而守之弗克使国人助之遂灭崔氏杀成与疆而尽俘其家其妻缢嫳复命于崔子且御而归之至则无归矣乃缢崔明夜辟诸大墓辛巳崔明来奔庆封当国○楚防罢如晋涖盟晋侯享之将出赋既醉叔向曰防氏之有后于楚国也宜哉承君命不忘敏子荡将知政矣敏以事君必能养民政其焉往○崔氏之乱申鲜虞来奔仆赁于野以丧庄公冬楚人召之遂如楚为右尹】
　　冬十有二月乙亥朔曰有食之
　　【左传十一月乙亥朔日有食之辰在申司厯过也再失闰矣杜氏曰周十一月今九月斗当建戌而在申故知再失闰也文十一年三月甲子至今年七十一嵗应有二十六闰今长厯推之得二十四闰通计少再闰○啖氏曰按经言十二月传言十一月依经当云三失闰进退不同不可得而考刘氏曰厯家之术求闰余易求交朔虽今司厯能正交朔反不能正闰乎】
　　【丙灵王二十辰七年崩】二十有八年【晋平十三齐景三衞献三十二蔡景四十七郑简二十一曹武十陈哀三十四文五宋平三十二秦景三十楚康十五卒吴余祭三】
　　春无冰
　　【左传梓慎曰今兹宋郑其饥乎嵗在星纪而淫于枵以有时菑隂不堪阳蛇乗龙龙宋郑之星也宋郑必饥枵虚中也枵耗名也土虚而民耗不饥何为孙氏曰时燠也汪氏曰是时襄公昏庸三家专政明年季武子取卞而襄公几不得入其纪纲纵弛可知矣】
　　附録【左传夏齐侯陈侯蔡侯北燕伯杞伯胡子沈子白狄朝于晋宋之盟故也齐侯将行庆封曰我不与盟何为于晋陈文子曰先事后贿旧也小事大未获事焉从之如志礼也虽不与盟敢叛晋乎重丘之盟未可忘也子其劝行】
　　夏衞石恶出奔晋
　　【左传衞人讨甯氏之党故石恶出奔晋衞人立其从子圃以守石氏之祀礼也】
　　邾子来朝
　　【左传邾悼公来朝时事也髙氏曰邾自晋执其君鲁取其田益微弱矣至是悼公来朝】
　　秋八月大雩
　　【左传旱也髙氏曰春无冰秋旱此皆人事所召而僭用大礼以祈之不亦悖乎】
　　附録【左传蔡侯归自晋入于郑郑伯享之不敬子产曰蔡侯其不免乎日其过此也君使子展迋劳于东门之外而傲吾曰犹将更之今还受享而惰乃其心也君小国事大国而隋傲以为己心将得死乎若不免必由其子其为君也淫而不父侨闻之如是者恒有子祸】
　　仲孙羯如晋
　　【左传孟孝伯如晋告将为宋之盟故如楚也】
　　附録【左传蔡侯之如晋也郑伯使游吉如楚及汉楚人还之曰宋之盟君实亲辱今吾子来寡君谓吾子姑还吾将使驿奔问诸晋而以告子大叔曰宋之盟君命将利小国而亦使安定其社稷镇抚其民人以礼承天之休此君之宪令而小国之望也寡君是故使吉奉其皮币以嵗之不易聘于下执事今执事有命曰女何与政令之有必使而君弃而封守跋涉山川蒙犯霜露以逞君心小国将君是望敢不唯命是听无乃非盟载之言以阙君德而执事有不利焉小国是惧不然其何劳之敢惮子大叔归复命告子展曰楚子将死矣不脩其政德而贪昧于诸侯以逞其愿欲久得乎周易有之在复之頥曰迷复凶其楚子之谓乎欲复其愿而弃其本复归无所是谓迷复能无凶乎君其往矣送葬而归以快楚心楚不几十年未能恤诸侯也吾乃休吾民矣禆灶曰今兹周王及楚子皆将死嵗弃其次而旅于明年之次以害鸟帑周楚恶之○九月郑游吉如晋告将朝于楚以从宋之盟子产相郑伯以如楚舍不为坛外仆言曰昔先大夫相先君适四国未尝不为坛自是至今亦皆循之今子草舍无乃不可乎子产曰大适小则为坛小适大苟舍而已焉用坛侨闻之大适小有五美宥其罪戾赦其过失救其菑患赏其德刑教其不及小国不困懐服如归是故作坛以昭其功宣告后人无怠于徳小适大有五恶説其罪戾请其不足行其政事共其职贡从其时命不然则重其币帛以贺其福而吊其凶皆小国之祸也焉用作坛以昭其祸所以告子孙无昭祸焉可也】
　　冬齐庆封来奔
　　【左传齐庆封好田而耆酒与庆舍政则以其内实迁于卢蒲嫳氏易内而饮酒数日国迁朝焉使诸亡人得贼者以告而反之故反卢蒲癸癸臣子之有宠妻之庆舍之士谓卢蒲癸曰男女辨姓子不辟宗何也曰宗不余辟余独焉辟之赋诗断章余取所求焉恶识宗癸言王何而反之三人皆嬖使执寝戈而先后之公膳日双鸡饔人窃更之以鹜御者知之则去其肉而以其洎馈子雅子尾怒庆封告卢蒲嫳卢蒲嫳曰譬之如禽兽吾寝处之矣使析归父告晏平仲平仲曰婴之众不足用也知无能谋也言弗敢出有盟可也子家曰子之言云又焉用盟告北郭子车子车曰人名有以事君非佐之所能也陈文子谓桓子曰祸将作矣吾其何得对曰得庆氏之木百车于庄文子曰可慎守也已卢蒲癸王何卜攻庆氏示子之兆曰或卜攻讐敢献其兆子之曰克见血冬十月庆封田于莱陈无宇从丙辰文子使召之请曰无宇之母疾病请归庆季卜之示之兆曰死奉而泣乃使归庆嗣闻之曰祸将作矣谓子家速归祸作必于尝归犹可及也子家弗听亦无悛志子息曰亡矣幸而获在吴越陈无宇济水而戕舟发梁卢蒲姜谓癸曰有事而不告我必不捷矣癸告之姜曰夫子愎莫之止将不出我请止之癸曰诺十一月乙亥尝于太公之庙庆舍涖事卢蒲姜告之且止之弗听曰谁敢者遂如公麻婴为尸庆奊为上献卢蒲癸王何执寝戈庆氏以其甲环公宫陈氏鲍氏之圉人为优庆氏之马善惊士皆释甲束马而饮酒且观优至于鱼里栾髙陈鲍之徒介庆氏之甲子尾抽桷击扉三卢蒲癸自后刺子之王何以戈击之解其左肩犹援庙桷动于甍以俎壶投杀人而后死遂杀庆绳麻婴公惧鲍国曰羣臣为君故也陈须无以公归税服而如内宫庆封归遇告乱者丁亥伐西门不克还伐北门克之入伐内宫弗克反陈于岳请战弗许遂来奔献车于季武子美泽可以鉴展庄叔见之曰车甚泽人必瘁宜其亡也叔孙穆子食庆封庆封汜祭穆子不説使工为之诵茅鸱亦不知既而齐人来让奔吴吴勾余予之朱方聚其族焉而居之富于其旧子服惠伯谓叔孙曰天殆富淫人庆封又富矣穆子曰善人富谓之赏淫人富谓之殃天其殃之也其将聚而殱旃家氏曰卢蒲癸王何庄公之幸臣也杀庆舍逐庆封而戮崔杼庄之弑也幸臣与之俱死者十人今为之讨贼亦幸臣也身为围君以幸臣为羽翼庄固可鄙矣而卿大夫无能为君讨贼复雠者而幸臣乃能之亦卿大夫之耻也汪氏曰齐杀崔杼不书皆非以贼讨也宋人以赂请万于陈而醢之且不书杀况杼以家乱而自毙乎】
　　附録【左传癸巳天王崩未来赴亦未书礼也○崔氏之乱丧羣公子故鉏在鲁叔孙还在燕贾在句渎之丘及庆氏亡皆召之具其器用而反其邑焉与晏子殿其鄙六十弗受子尾曰富人之所欲也何独弗欲对曰庆氏之邑足欲故亡吾邑不足欲也益之以殿乃足欲足欲亡无日矣在外不得宰吾一邑不受殿非恶富也恐失富也且夫富如布帛之有幅焉为之制度使无迁也夫民生厚而用利于是乎正德以幅之使无黜嫚谓之幅利利过则为败吾不敢贪多所谓幅也与北郭佐邑六十受之与子雅邑辞多受少与子尾邑受而稍致之公以为忠故有宠释卢蒲嫳于北竟求崔杼之尸将戮之不得叔孙穆子曰必得之武王有乱十人崔杼其有乎不十人不足以葬既崔氏之臣曰与我其拱璧吾献其柩于是得之十二月乙亥齐人迁庄公殡于大寝以其棺尸崔杼于市国人犹知之皆曰崔子也】
　　十有一月公如楚
　　【诸夏之君始旅见于楚左传为宋之盟故公及宋公陈侯郑伯许男如楚公过郑郑伯不在伯有廷劳于黄崖不敬穆叔曰伯有无戾于郑郑必有大咎敬民之主也而弃之何以承守郑人不讨必受其辜济泽之何行潦之苹藻寘诸宗室季兰尸之敬也敬可弃乎孙氏曰桓文既没蛮荆日炽中国日微故公逺朝强楚也陈氏曰举鲁以见其余也是故书公朝王所见王业之衰书公如楚见霸业之衰凡举鲁以见其余者则天下之辞也临川吴氏曰齐晋霸国也以鲁朝之犹云可也楚蛮荒也初亦小弱后以吞灭小国凭陵中夏而浸强大晋霸既衰不能与伉鲁之朝楚非得已也屈礼义之望国朝崛起之蛮荆傥书曰朝辱莫甚焉止书曰如犹为讳其耻也汪氏曰僖十八年郑文公始朝于楚二十二年郑伯又如楚二十四年宋成公亦如楚自是而后郑伯屡朝于楚而陈许诸君朝楚传亦闲见葢至于今年而中国之诸侯旅朝于楚以事天子之礼事之矣迨昭九年而诸侯之大夫亦旅见于楚矣迄哀之四年而晋亦京师楚矣世变至是圣人葢伤之甚矣】
　　十有二月甲寅天王崩
　　【左传王人来告丧问崩日以甲寅告故书之以征过也汪氏曰不书葬诸侯不防也】
　　乙未楚子昭卒
　　【左传及汉楚康王卒公欲反叔仲昭伯曰我楚国之为岂为一人行也子服惠伯曰君子有逺虑小人从迩饥寒之不恤谁遑其后不如姑归也叔孙穆子曰叔仲子专之矣子服子始学者也荣成伯曰逺图者忠也公遂行宋向戌曰我一人之为非为楚也饥寒之不恤谁能恤楚姑归而息民待其立君而为之备宋公遂反】甲寅天王崩乙未楚子昭卒相距四十二日则闰月之验也然不以闰书见丧服之不数闰也齐景公葬书闰月明杀恩之非礼也【吕氏曰此明闰月之验然不书闰者承前月而受其余日故书闰月之日系前月之下史策常体又有定例故不必每月书传此范甯之説也杜预以十二月无乙未曰误孙頴达以为甲寅乙未不得同月是皆不知闰月之日系前月之下耳】
　　附録【左传楚屈建卒赵文子丧之如同盟礼也】
　　【丁景王巳元年】二十有九年【晋年十四齐景四衞献三十三蔡景四十八郑简二十二曹武十一陈哀二十五文六宋平三十二秦景三十三楚郏敖防元年吴余祭四弑】
　　春王正月公在楚
　　【左传释不朝正于庙也楚人使公亲襚公患之穆叔曰袚賔而襚则布币也乃使巫以桃茢先被殡楚人弗禁既而悔之公羊传何言乎公在楚正月以存君也谷梁传闵公也】
　　嵗之首月公在他国者有矣【汪氏曰庄二十二年冬公如齐二十三年春至自齐文三年冬公如晋四年春至自晋十三年冬公如晋十四年正月至自晋成十年七月公如晋十一年三月至自晋襄四年冬公如晋五年春至自晋十二年冬公如晋十三年春至自晋昭十五年冬公如晋十六年夏至自晋】此独书公在楚者外为夷狄所制以俟其葬而不得归【唐陈氏曰如晋而不朝正者常也故不书楚外夷也如楚不朝正者非常也故书孙氏曰公在中国犹可在夷狄则甚矣公留于楚者七月故详而録之薛氏曰在楚之书也危其在中国之外也】内为强臣所逼欲擅其国而不敢入【刘氏曰昭公去国以干侯寄季氏居君之位摄君之祭鲁之一民非公之有圣人嫌于国无公公无国也故因正月书公在以正之今襄公亦去其国季孙亦叛于内居君之位摄君之祭其与干侯也同同则其文等矣故有公则无所复存存公则失国可知矣坤之剥曰龙战于野夫嫌于无阳而后称龙犹嫌于无君而后存公安可不察也】故特书所在以存君也【何氏曰襄公久在夷狄危録之范氏曰闵公为楚所制故存録庐陵李氏曰左氏疏曰僖十六年冬防淮宣七年冬防黒壤成十年秋如晋襄十二年冬如晋皆以次年至此等正月公皆不在其数多矣惟此一年书者释例曰凡公之行国之守臣每月亦以公不朝之故告于庙每日必告而特于正月释之者葢嵗之正也月之正也日之正也三始之正嘉礼所重人理所以自新故特显以通他月也惟书此年者如楚既非常公又逾年故发此一例以示法也】按左氏楚人使公亲襚夏四月送楚子葬至于西门之外还及方城【杜氏曰方城山在南阳叶县南】季武子取卞以自封【杜氏曰鲁国卞县】使公冶告曰闻守卞者将叛臣帅师徒以讨既得之矣公曰欲而言叛只见疏也吾不可以入矣将适诸侯有赋式微者乃归故特于嵗首朝正之时而书曰公在楚使后世臣子戴天履地视君父之危且困者必有天威不违顔咫尺【见左传僖公九年】食坐见于羮墙之意【后汉书李固传昔尧殂之后舜仰慕三年坐则见尧于墙食则覩尧于羮】而不以顷刻忘也【董子繁露曰公在楚臣子思君无一日无君之意】此义一行岂敢有顾其身与妻子与其家而不恤国朋附权臣以图富贵而背其君者乎【髙氏曰君在齐晋多矣阙朝王之礼亦不少矣但书公如齐如晋而义自见也今书公在楚则圣人之防深矣二十八年十一月公如楚十二月甲寅天王崩乙未楚子昭卒公不笃君臣之义以奔天王之丧而徇夷狄之强以俟楚子之葬久留于楚迨夏乃归故圣人特于朝正之时书公所在与昭公失国在干侯同且以责季氏之无君也家氏曰公在干侯以内外言也公在楚则去中国之辞也向戌售其邪説屈列国而伸蛮荒俾中国诸侯相率而朝于楚公复为楚人所侮辱久乃得归春秋闵中国诸侯之为蛮荒屈故于歳首书公在楚外楚也夫楚朝于中国理之常也中国旅朝于楚反常也春秋于事之反常者每变例而特书此类是也○啖氏曰左传云释不朝正于庙也按前后正月公不在例不书何独于此释不朝正乎赵氏曰凡君在外不应都废告朔之礼当是大臣摄行矣】附録【左传二月癸卯齐人葬庄公于北郭○夏四月葬楚康王公及陈侯郑伯许男送葬至于西门之外诸侯之大夫皆至于墓楚郏敖即位王子围为令尹郑行人子羽曰是谓不宜必代之昌松柏之下其草不殖】
　　夏五月公至自楚
　　【左传公还及方城季武子取卞使公治问玺书追而与之曰闻守下者将叛臣帅徒以讨之既得之矣敢告公冶致使而退及舍而后闻取卞公曰欲之而言叛只见疏也公谓公冶曰吾可以入乎对曰君实有国谁敢违君公与公冶冕服固辞强之而后受公欲无入荣成伯赋式微乃归五月公至自楚公冶致其邑于季氏而终不入焉曰欺其君何必使余季孙见之则言季氏如他目不见则终不言季氏及疾聚其臣曰我死必无以冕服敛非德赏也且无使季氏葬我谷梁传喜之也致君者殆其往而喜其反此致君之意义也范氏曰逺之蛮国喜得全归】
　　庚午衞侯衎卒
　　附録【左传葬灵王郑上卿有事子展使印段往伯有曰弱不可子展曰与其莫往弱不犹愈乎诗云王事靡盬不遑启处东西南北谁敢宁处坚事晋楚以蕃王室也王事无旷何常之有遂使印段如周】
　　阍弑吴子余祭
　　【左传吴人伐越获俘焉以为阍使守舟吴子余祭观舟阍以刀杀之公羊传阍者何门人也刑人也刑人则曷为谓之阍刑人非其人也君子不近刑人近刑人则轻死之道也谷梁传阍门者也寺人也不称名姓阍不得齐于人不称其君阍不得君其君也礼君不使无耻不近刑人不狎敌不迩怨贱人非所贵也贵人非所刑也刑人非所近也举至贱而加之吴子吴子近刑人也阍杀吴子余祭仇之也】
　　谷梁子曰阍门者寺人也不称名姓阍不得齐于人不称其君阍不得君其君也【沙随程氏曰谓之弑葢其君也不曰其君贱阍也盗杀蔡侯申书杀阍书弑何也以阍食庶人在官者之禄也】礼君不使无耻不近刑人【礼记曲礼刑人不在君侧祭统古者不使刑人守门】不狎敌不迩怨贱人非所贵也贵人非所刑也刑人非所近也举至贱而加之吴子吴子近刑人也阍杀吴子余祭仇之也左氏以为伐越获俘焉以为阍使守舟吴子观舟阍以刀弑之亦迩怨之失也【家氏曰春秋所以书言祸生于所忽也吴之诸君往往轻以蹈祸遏卒于巢余祭于阍僚死于专诸春秋之书良以垂戒示后焉耳】
　　附録【左传郑子展卒子皮即位于是郑饥而未及麦民病子皮以子展之命饩国人粟户一钟是以得郑国之民故罕氏常掌国政以为上卿宋司城子罕闻之曰邻于善民之望也宋亦饥请于平公出公粟以贷使大夫皆贷司城氏贷而不书为大夫之无者贷宋无饥人叔向闻之曰郑之罕宋之乐其后亡者也二者其皆得国乎民之归也施而不得乐氏加焉其以宋升降乎】
　　仲孙羯防晋荀盈齐髙止宋华定衞世叔仪郑公孙段曹人莒人滕人薛人小邾人城杞
　　【左传晋平公杞出也故治杞六月知悼子合诸侯之大夫以城杞孟孝伯防之郑子大叔与伯石往子大叔见大叔文子与之语文子曰甚乎其城也子大叔曰若之何哉晋国不恤周宗之阙而夏肄是屏其弃诸姬亦可知也已诸姬是弃其谁归之吉也闻之弃同即异是谓离德诗曰协比其邻婚姻孔云晋不邻矣其谁云之齐髙子容与宋司徒见知伯女齐相礼賔出司马侯言于知伯曰二子皆将不免子容专司徒侈皆亡家之主也知伯曰何如对曰专则速及侈将以其力毙专则人实毙之将及矣谷梁传古者天子封诸侯其地足以容其民其民足以满城以自守也危而不能自守故诸侯之大夫相帅以城之此变之正也】
　　晋平公杞出也【杜氏曰平公母悼夫人乃杞孝公姊妹尔雅姊妹之子为出】故合诸侯之大夫以城杞古之建国立家者必亲九族【欧阳氏曰父族四谓父之姓一族也父女昆弟适人有子二族也已女昆弟适人有子三族也已女子适人有子四族也母族三谓母之父一族也母之母二族也母之昆弟三族也妻族二谓妻之父为一族妻之母为一族】然有父族而后及母族有母族而后及妻族此葛藟之诗所为次也【汪氏曰葛藟九族刺平王也周室道衰弃其九族焉一章曰谓他人父二章曰谓他人母三章曰谓他人昆】晋主夏盟令行中国平公不能修文襄悼公之业尊奬王室恤宗周之阙而夏肄是屏【肄以二反陆氏曰斩而复生曰肄方言云枿余也】轻弃诸姬可谓知本乎平王惟不抚其民而逺屯戌于母家周人怨思焉【汪氏曰杨之水小序诗曰彼其之子不与我戌申申国平王之母家也】扬之水所以降为国风不得列于雅也城杞之役亦不待贬絶而可见矣【襄陵许氏曰齐桓城卫而诸侯归心者桓公之志公天下也晋平城杞而人疾其役其志私也动又不时能无携乎汪氏曰齐桓恤杞而城縁陵虽僭天子封国之权而得方伯救患之义事虽专而心则公也故春秋书曰诸侯城縁陵畧诸侯而不序且不曰城而曰城縁陵所以隠其专也晋平治杞而城之以大夫合天下之众而修其私亲之城郭初非救灾防患之举心既私而事亦悖矣故春秋列序十有一国之大夫而曰城所以着其失也陈氏曰合十一国诸侯之大夫而书城为悼夫人也合十三国诸侯之大夫于澶渊而书宋灾故为共姬也衞甯喜弑其君孙林父以邑叛蔡世子般弑其父吴楚之大夫交聘于中国天下亦多故矣晋为盟主而区区于宋杞是晋之已细也晋之已细而后有执齐庆封放陈招杀蔡侯般假讨贼之义以盟诸夏如楚灵王者矣庐陵李氏曰僖公为成风伐邾而春秋不予以救患之义平公为悼夫人城杞而春秋不予以保小之仁则于公私之际审矣】
　　晋侯使士鞅来聘
　　【左传范献子来聘拜城杞也公享之展庄叔执币射者三耦公臣不足取于家臣家臣展瑕展王父为一耦公臣公巫召伯仲顔庄叔为一耦鼓父党叔为一耦髙氏曰谢城且使我归田也庐陵李氏曰观拜城之使即私情之不足以令诸侯可知矣】
　　杞子来盟
　　【左传晋侯使司马女叔侯来治杞田弗尽归也晋悼夫人愠曰齐也取货先君若有知也不尚取之公告叔侯叔侯曰虞虢焦滑霍扬韩魏皆姬姓也晋是以大若非侵小将何所取武献以下兼国多矣谁得治之杞夏余也而即东夷鲁周公之后也而睦于晋以封鲁犹可而何有焉鲁之于晋也职贡不乏玩好时至公卿大夫相继于朝史不絶书府无虚月如是可矣何必瘠鲁以肥且先君而有知也母宁夫人而焉用老臣杞文公来盟书曰子贱之也杜氏曰贱其用夷礼陈氏曰凡来盟皆大夫也伯亲之故贱之也虽称子矣前乎此夷仪之防称伯后乎此卒复称伯来盟特称子见春秋之贬诸侯也春秋之褒贬君大夫莫备于隠桓庄之世寓王法也成襄而卞舍杞子无削其爵者舍楚子防无生名之者经之变文也汪氏曰自庄二十七年称伯至僖二十三年二十七年两称子自后并称伯惟此年来盟称子厥后终春秋称伯义见桓二年髙氏曰晋使鲁归前所侵田故书杞子来盟于士鞅来聘之下庐陵李氏曰此非前定之盟亦非因朝而盟葢晋之冶田非出于公义鲁之归杞田未必出于诚心故子亲来以要结之耳】
　　吴子使札来聘
　　【吴始聘吴始君臣并见左传吴公子札来聘见叔孙穆子説之谓穆子曰子其不得死乎好善而不能择人吾闻君子务在择人吾子为鲁宗卿而任其大政不慎举何以堪之祸必及子请观于周乐使工为之歌周南召南曰美哉始基之矣犹未也然勤而不怨矣为之歌邶鄘衞曰美哉渊乎忧而不困者也吾闻衞康叔武公之德如是是其衞风乎为之歌王曰美哉思而不惧其周之东乎为之歌郑曰美哉其细已甚民弗堪也是其先亡乎为之歌齐曰美哉泱泱乎大风也哉表东海者其大公乎国未可量也为之歌豳曰美哉荡乎乐而不淫其周公之东乎为之歌秦日此之谓夏声夫能夏则大大之至也其周之旧乎为之歌魏曰美哉沨沨乎大而婉险而易行以德辅此则明主也为之歌唐曰思深哉其有陶唐氏之遗民乎不然何忧之逺也非令德之后谁能若是为之歌陈曰国无主其能久乎自鄫以下无讥焉为之歌小雅曰美哉思而不贰怨而不言其周德之衰乎犹有先王之遗民焉为之歌大雅曰广哉熈熈乎曲而有直体其文王之徳乎为之歌颂曰至矣哉直而不倨曲而不屈迩而不偪逺而不携迁而不淫复而不厌哀而不愁乐而不荒用而不匮广而不宣施而不费取而不贪处而不底行而不流五声和八风平节有度守有序盛德之所同也见舞象箾南籥者曰美哉犹有憾见舞大武者曰美哉周之盛也其若此乎见舞韶濩者曰圣人之也而犹有慙德圣人之难也见舞大夏者曰美哉勤而不德非禹其谁能脩之见舞韶箾者曰德至矣哉大矣如天之无不帱也如地之无不载也虽甚盛德其蔑以加于此矣观止矣若有他乐吾不敢请已其出聘也通嗣君也故遂聘于齐説晏平仲谓之曰子速纳邑与政无邑与政乃免于难齐国之政将有所归未获所归难未歇也故晏子因陈桓子以纳政与邑是以免于栾髙之难聘于郑见子产如旧相识与之缟带子产献纻衣焉谓子产曰郑之执政侈难将至矣政必及子子为政慎之以礼不然郑国将败适衞説蘧瑗史狗史防公子荆公叔发公子朝曰衞多君子未有患也自衞如晋将宿于戚闻钟声焉曰异哉吾闻之也辩而不德必加于戮夫子获罪于君以在此惧犹不足而又何乐夫子之在此也犹燕之巢于幕上君又在殡而可以乐乎遂去之文子闻之终身不听琴瑟适晋説赵文子韩宣子魏献子曰晋国其萃于三族乎説叔向将行谓叔向曰吾子勉之君侈而多良大夫皆富政将在家吾子好直必思自免于难公羊传吴无君无大夫此何以有君有大夫贤季子也何贤乎季子让国也其让国奈何谒也余祭也夷昧也与季子同母者四季子弱而才兄弟皆爱之同欲立之以为君谒曰今若是迮而与季子国季子犹不受也请无与子而与弟弟兄迭为君而致国乎季子皆曰诺故诸为君者皆轻死为勇饮食必祝曰天苟有吴国尚速有悔于予身故谒也死余祭也立余祭也死夷昧也立夷昧也死则国宜之季子者也季子使而亡焉僚者长庶也即之季子使而反至而君之尔阖庐曰先君之所以不与子国而与弟者凡为季子故也将从先君之命与则国宣之季子者也如不从先君之命与则我宜立者也僚恶得为君乎于是使专诸刺僚而致国乎季子季子不受曰尔弑吾君吾受尔国是吾与尔为篡也尔弑吾兄吾又杀尔是父子兄弟相杀终身无己也去之延陵终身不入吴国故君子以其不受为义以其不杀为仁贤季子则吴何以有君有大夫以季子为臣则宜有君者也札者何吴季子之名也春秋贤者不名此何以名许夷狄者不壹而足也季子者所贤也曷为不足乎季子许人臣者必使臣许人子者必使子也谷梁传吴其称子何也善使延陵季子故进之也身贤贤也使贤亦贤也延陵季子之贤尊君也其名成尊于上也杜氏曰余祭既遣札聘上国而后弑札以六月到鲁未闻丧也】
　　札者吴之公子何以不称公子贬之也辞国而生乱者【或问季札胡文定公言其辞国以生乱温公又其明君臣之大分朱子曰可以受可以无受】札为之也故因其来聘而贬之示法焉【常山刘氏曰札何以不称公子辞国而生乱者札为之也吴子寿梦有四子季则札也夀梦欲立札札辞而去遏縁先君之志约以次必致国于札夷昧之卒札宜受命以安社稷而徇匹夫之节辞位以逃夷昧之子僚于是代立遏之子光乃弑僚而代之是以吴之乱札实为之也故春秋因札来聘去其公子以示贬焉】按吴子寿梦有子四人长曰诸樊次曰余祭次曰夷末札其季子也寿梦贤季札欲立以为嗣札辞不可然后立诸樊诸樊既除丧则致国于季子季子又辞而去之诸樊乃舍其子而立弟约以次传必及季子故诸樊卒而余祭立余祭卒而夷末立夷末卒则季子宜受命以安社稷成父兄之志矣乃徇匹夫之介节辞位以逃夷末之子僚僚既立诸樊之子光曰先君所以不与子国而与弟者凡为季子尔将从先君之命欤则季子宜有国也如不从先君之命则我宜立僚乌得为君于是使专诸刺僚而致国乎季子季子不受去之延陵终身不入吴国故曰季子辞国以生乱因其来聘而贬之示法焉或谓子贡问于孔子曰伯夷叔齐何人也曰古之贤人也怨乎曰求仁而得仁又何怨子贡以先圣贤夷齐知其恶谓辄之争而不为也季子辞位独不为贤而奚贬乎曰叔齐之德不越伯夷孤竹舍长而立幼私意也诸樊兄弟父子无及季札之贤者其父兄所为眷眷而欲立札公心也以其私意故夷齐让国为得仁而先圣之所贤以其公心故季子辞位为生乱而春秋之所贬苟比而同之过矣或曰世衰道微暴行交作臣篡其君者有之子篡其父者有之季子于是焉而辞位则将使闻其风者贪夫亷争夫让而篡弑夺攘之祸损矣其于名教岂不有补何贬之深也曰春秋达节而不守者也昔大伯奔吴而不反季歴嗣位而不辞【史记周本纪大王三子长大伯次虞仲少子季歴季歴生昌有圣瑞大伯知大王欲立季歴以传昌乃与虞仲亡如荆蛮以让季歴郑子美曰大伯让而王季立此季札之家法也札当成其诸兄効始祖之让而已自附于季歴以受国则吴乱弭矣】武王继綂受命作周亦不以配天之业让伯邑考官天下也彼王僚无季歴之贤武王之圣而季子为大伯之让岂至德乎使争弑祸兴覆师丧国其谁阶之也若季子之辞位守节立名全身自牧则可矣概诸圣王之道则过矣中庸曰道之不明不行也我知之矣季子所谓贤且智过而不得其中者也使由于季歴武王之义其肯附子臧之节而不受乎惜其择乎中庸失时措之宜尔此仲尼所以因其辞国生乱而贬之也或曰吴子使札与楚子使椒秦伯使术一例尔吴楚蛮夷之国秦介戎狄之间其礼未同于中夏故使人之来皆畧之而札何以独为贬乎曰春秋多变例圣笔有特书荆楚无大夫而屈完书族王朝下士以人通而子突书字诸侯公子以名著而季友书子母弟之无列者不登其姓名而叔肸书氏皆贤而特书者也季札让国天下贤之若仲尼亦贤季札必依此例或以字或以氏或以公子特书之矣今乃畧以名纪比于楚椒秦术之流无异称焉是知仲尼不以其让国为贤而贬之也噫世之君子盛称季札之贤于让国之际以为礼之大节不可乱也公子喜时春秋犹贤其后世【见公羊传昭公二十年喜时即子臧】于季札则何独贬之深也曰仲尼于季子望之深矣责之备矣惟与天地同德而达乎时中然后能与于此非圣人莫能修之岂不信夫【问先儒谓札让位以召乱贬不称公子然秦伯使术楚子使椒亦畧之説者以】【三者皆蛮裔其礼未同于中夏是以于其使人之来畧其官与族此説当否茅堂胡氏曰春秋有变例有】【特书谓三者皆蛮裔故畧之是以死法观春秋而不见圣人之用者也春秋史外传心之书当以活法观】【之黙识心通防于言意之表斯得之矣或问大伯让位适吴圣人以至德称之季子辞位守节春秋以名】【责之何也曰大伯时中季子过中自众人观之过者为贤自道观之过犹不及故褒贬如此或曰季子之】【节而见贬后之权废立者将有奸名犯分托于贤否之説以济其私欲而天下乱矣季子之处心积虑其】【在天下后世非计宗国之私一时之事也曰后之权废立者如有寿梦之命诸樊余祭夷末之勤勤于致】【国公子僚之不肖而季札之贤则非奸名犯分合于天下一国之公心矣不然苟欲济其私欲是特篡弑】【攘夺之伦春秋之所诛而不以听者也奚有贤否之説而可托哉张氏曰辞让之心人皆有之至于义之】【所当受分之所当处而不得辞虽圣人不敢徇小节而以退让为安舜禹之受天下季歴武王之受国皆】【择乎时中当其可而居之者也季子者其父命之其兄让之受之则父兄之意慊而国家安荣不受则父】【兄之命塞而适以长乱君子于此将何处而可哉况身为贵戚古之圣贤未有视社稷之安危若是恝者】【微子箕子比干之在商反覆诏告自靖自献以求无愧于先王孔子曰殷有三仁焉葢必若是而后心德】【始全而吾可以有辞于永世矣季子为其父之所立其兄之所属违父兄之命而徒以洁身而去为髙观】【宗国之危难僚与光之相残贼若秦人视越人之肥瘠正夫子所谓果哉末之难矣者其复位而待之言】【曰非我生乱君子殆未之信也刘质夫之言得圣人之防矣汪氏曰公谷为春秋贤季札然书法无异于】【鬬越椒西乞术则非贤之之辞刘氏胡氏张氏谓春秋贬之非以圣人待之不如椒术也特以称名而不称族不称氏不称字曾不殊于椒术比于贤者之异称则为贬尔圣人之意若曰季子有让国之贤而未合于中庸春秋苟特笔而褒之则人将争为过髙之行而不能与于时中之权也或者谓季子辞国于三十年之后春秋不当贬之于三十年之前今考夀梦已欲立季子诸樊之除丧又致国乎季子则季子之让不待三十年之后使札为季歴则吴乱弭矣襄二十五年诸樊卒而余祭立是年余祭弑而夷末立则季札衘命来聘之时三兄皆让国不从而迭立矣僚光之乱虽在三十年之后而致乱之由则在三十年之前也责备贤者之法安得不于其来聘而示意哉庐陵李氏曰札其称公子杜氏以为其礼未同于中国公羊以为许夷狄者不一而足谷梁以为成尊于上而陈氏又以为楚秦之使皆以再至而后进之今吴一聘而遂同于楚椒秦术之例者吴骤强也书札如椒术者皆非命大夫之词也其説不一独常山刘质夫以为贬词而胡氏张氏皆从之胡氏辨难已精无复他论光弑僚在昭二十七年】
　　秋九月葬衞献公
　　齐髙止出奔北燕
　　【北燕始见经左传秋九月齐公孙虿公孙灶放其大夫髙止于北燕乙未出书曰出奔罪髙止也髙止好以事自为功且专故难及之谷梁传其曰北燕从史文也襄陵许氏曰君放大夫可也臣放大夫是无君也不可以训故以出奔书也杜氏曰止髙厚之子北燕燕国蓟县张氏曰北燕姬姓召公奭之后】
　　冬仲叔羯如晋
　　【左传冬孟孝伯如晋报范叔也】
　　附録【左传为髙氏之难故髙竖以卢叛十月庚寅闾丘婴帅师围卢髙竖曰苟使髙氏有后请致邑齐人立敬仲之曾孙酀良敬仲也十一月乙卯髙竖致卢而出奔晋晋人城绵而寘旃○郑伯有使公孙黒如楚辞曰楚郑方恶而使余往是杀余也伯有曰世行也子晢曰可则往难则已何世之有伯有将强使之子晳怒将伐伯有氏大夫和之十二月己巳郑大夫盟于伯有氏禆谌曰是盟也其与几何诗曰君子屡盟乱是用长今是长乱之道也祸未歇也必三年而后能纾然明曰政将焉往禆谌曰善之代不善天命也其焉辟子产举不逾等则位班也择善而举则世隆也天又除之夺伯有魄子西即世将焉辟之天祸郑久矣其必使子产息之乃犹可以戾不然将亡矣】
　　【戊景王午二年】三十年【晋平十五齐景王衞襄公恶元年蔡景四十九弑郑简二十三曹武十二陈哀二十六杞文七宋平三十三秦景三十四楚郏敖二吴夷末元年】
　　春王正月楚子使防罢来聘
　　【左传通嗣君也穆叔问王子之为政何如对曰吾侪小人食而听事犹惧不给命而不免于戾焉与知政固问焉不告穆叔告大夫曰楚令尹将有大事子荡将与焉助之匿其情矣余氏曰且报朝也张氏曰鲁以君行而楚以大夫聘此齐桓晋文所以行乎列国者故自宋之盟中外不辨楚人行霸王之礼于中国非晋平赵武之责而何哉髙氏曰公逾年在楚楚郏敖新即位故使防罢来聘以报之自文公大年至此歴七十余年未尝来聘今防罢之来葢为恭也自是吴楚皆不复来聘矣王氏曰楚至此君臣之词与中国无异者荆蛮盛强中国诸侯服役不暇矣庐陵李氏曰楚聘鲁者三至此书法始同于中国】
　　附録【左传子产相郑伯以如晋叔向问郑国之政焉对曰吾得见与否在此嵗也驷良方争未知所成若有所成吾得见乃可知也叔向曰不既和矣乎对曰伯有侈而愎子晳好在人上莫能相下也虽其和也犹相积恶也恶至无日矣○三月癸未晋悼夫人食舆人之城杞者绛县人或年长矣无子而往与于食有与疑年使之年曰臣小人也不知纪年臣生之嵗正月甲子朔四百有四十五甲子矣其季于今三之一也吏走问诸朝师旷曰鲁叔仲惠伯防郤成子于承国之嵗也是嵗也狄伐鲁叔孙庄叔于是乎败狄于咸获长狄侨如及虺也豹也而皆以名其子七十三年矣史赵曰亥有二首六身下二如身是其日数也士文伯曰然则二万六千六百有六旬也赵孟间其县大夫则其属也召之而谢过焉曰武不才任君之大事以晋国之多虞不能由吾子使吾子辱在泥途久矣武之罪也敢谢不才遂仕之使助为政辞以老与之田使为君复陶以为绛县师而废其舆尉于是鲁使者在晋归以语诸大夫季武子曰晋未可媮也有赵孟以为大夫有伯瑕以为佐有史赵师旷而咨度焉有叔向女齐以师保其君其朝多君子其庸可媮乎勉事之而后可○夏四月己亥郑伯及其大夫盟君子是以知郑难之不已也】
　　夏四月蔡世子般弑其君固
　　【左传蔡景侯为太子般娶于楚通焉太子弑景侯家氏曰般之恶景之祸其襀习有自来矣人莫不有义理之心所谓义理之心夫人之所同也蔡与陈郑本皆诸侯之与国中间为楚所廹去来无常惟蔡自厥貉之防甘于从楚去而不复者七十有余年染于商臣之俗积习葢有自来也○刘氏曰向若书日者可遂云非夺父政乎又何云非外之乎谷梁之説非也】
　　五月甲午宋灾宋伯姬卒
　　【左传或呌于宋大庙曰譆譆出出鸟鸣于亳社如曰譆譆甲午宋大灾宋伯姬卒待姆也君子谓宋共姬女而不妇女待人妇义事也谷梁传取卒之日加之灾上者见以灾卒也其见以灾卒奈何伯姬之舍失火左右曰夫人少辟火乎伯姬曰妇人之义传姆不在宵不下堂左右又曰夫人少辟火乎伯姬曰妇人之义传姆不在宵不下堂遂逮乎火而死妇人以贞为行者也伯姬之妇道尽矣详其事贤伯姬也】
　　谷梁子曰取卒之日加之灾上者见以灾卒也伯姬之舍失火左右曰夫人少避火乎曰妇人之义传姆不在【姆音茂王氏曰女师也】宵不下堂遂逮乎火而死妇人以贞为行者也伯姬之妇道尽矣详其事贤伯姬也易曰恒其德贞妇人吉夫子凶【程子曰以顺从为恒者妇人之道在妇人则为贞故吉若丈夫而以顺从于人为恒则失其刚阳之正乃凶也】而或以为共姬女而不妇非也世衰道微暴行交作女德不贞妇道不明能全其节守死不回见于春秋者宋伯姬耳圣人冠以夫諡书于春秋曰葬宋公姬以着其贤行励天下之妇道也【安定胡氏曰伯姬乃妇人中之伯夷也襄陵许氏曰王化始于正家春秋拨乱谨礼以宋共姬为妇道之表故详録焉刘氏曰使共姬避火而全生未足以害其贞也然而不以己之可以全其生之故而违天下之常义此安乎性命者乃能之故审乎生死之度辨乎荣辱之境知礼之重重于生辱之甚甚于死伯夷叔齐饿于首阳之下求仁得仁何以过乎左氏曰共姬女而不妇女待人妇义事也非也如共姬之守礼死义不求生以害仁亦可免矣反谓之不妇乎易曰恒其德贞妇人吉共姬恒之矣所谓妇也临川吴氏曰葢亦罪宋之子与臣不能救其君母使之逮乎火而死也汪氏曰伯姬以成九年归于宋共公成十五年共公卒婺居三十有四年其年葢六十矣大延其宫必待传姆而后避固守妇节以及于死或者云传姆宵出必有常处伯姬守常而不知变必逮于火以是为贤则嫂溺援之以手者非也窃谓援溺之权乃丈夫变礼以救他人之死妇人越礼以贪生而免己之死则非义矣伯姬年迈六十虽曰避火全生未害其贞然君子之道过乎厚小人之道过乎薄春秋贤伯姬所以着其秉节不愉庶几风励千古使夫不当避而避以失节于造次颠沛之际者知所警也岂曰小补之哉】
　　天王杀其弟佞夫
　　【左传初王儋季卒其子括将见王而叹单公子愆期为灵王御士过诸廷闻其叹而言曰呜呼必有此夫入以告王且曰必杀之不慼而愿大视躁而足髙心在他矣不杀必害王曰童子何知及灵王崩儋括欲立王子佞夫佞夫弗知戊子儋括围蒍逐成愆成愆奔平畤五月癸巳尹言多刘毅单蔑甘过巩成杀佞夫括瑕廖奔晋书曰天王杀其弟佞夫罪在王也谷梁传传曰诸侯且不首恶况于天子乎君无忍亲之义天子诸侯所亲者唯长子母弟耳天王杀其弟佞夫甚之也孙氏曰春秋之义天子无专杀故二百四十年无天王杀大夫文此言杀其弟佞夫者景王不能容一母弟不可不见也吕氏曰言杀其弟无亲亲之恩也张氏曰王者之道亲亲而及天下则治有序别嫌疑以明赏罚则政有经周景王初立儋括谋乱而免佞夫不知而死所厚者薄本心亡矣所以终欲黜嫡立庶而致子朝之乱也临川吴氏曰象欲杀舜而舜封之为诸侯仁人之于弟葢如此儋括为乱佞夫实不知谋而尹刘诸人乃杀佞夫书王杀者罪王不能免其弟也陈氏曰凡王杀不书虽王子不书甚者母弟亦不书必杀无罪也而后书】
　　王子瑕奔晋
　　【临川吴氏曰瑕天王之子葢亦与闻乎儋括之谋括事败而佞夫见杀瑕惧及祸而奔晋瑕不能明为子事父之孝而自比于逆乱之党葢逆子也奔以逃死而自絶于父有罪而奔不可复入与王子朝奔楚同故不言出汪氏曰瑕朝皆为逆乱无所容身避罪逃窜非居禄位而出奔如国灭之君与在外之臣故不言出而止言奔】附録【左传六月郑子产如陈涖盟归复命告大夫曰陈亡国也不可与也聚禾粟缮城郭恃此二者而不抚其民其君弱植公子侈太子卑大夫敖政多门以介于大国能无亡乎不过十年矣】
　　秋七月叔弓如宋葬宋共姬
　　【公羊传外夫人不书葬此何以书隠之也何隠耳宋灾伯姬卒焉其称諡何贤也何贤尔宋灾伯姬存焉有司复曰火至矣请出伯姬曰不可吾闻之也妇人夜出不见傅姆不下堂傅至矣母未至也逮乎火而死谷梁传外夫人不书葬此其言葬何也吾女也卒灾故隠而葬之也杜氏曰共姬从夫諡也叔弓叔老之子卿共葬事礼过厚陆氏曰为灾而死髙其志行使卿往防所以书之薛氏曰古者夫人无諡从夫之諡东迁之后其制隳矣共姬执礼而死宋人不敢加非礼之諡一人守正知天下莫之违矣】
　　郑良霄出奔许自许入于郑郑人杀良霄
　　【左传郑伯有耆酒为窟室而夜饮酒击钟焉朝至未已朝者曰公焉在其人曰吾公在壑谷皆自朝布路而罢既而朝则又将使子晳如楚归而饮酒庚子子晳以驷氏之甲伐而焚之伯有奔雍梁醒而后知之遂奔许大夫聚谋子皮曰仲虺之志云乱者取之亡者侮之推亡固存国之利也罕驷丰同生伯有汰侈故不免人谓子产就直助疆子产曰岂为我徒国之祸难谁知所敝或主疆直难乃不生姑成吾所辛丑子产敛伯有氏之死者而殡之不及谋而遂行印段从之子皮止之众曰人不我顺何止焉子皮曰夫子礼于死者况生者乎遂自止之壬寅子产入癸卯子石入皆受盟于子晳氏乙巳郑伯及其大夫盟于大宫盟国人于师之梁之外伯有闻郑人之盟已也怒闻子皮之甲不与攻已也喜曰子皮与我矣癸丑晨自墓门之渎入因马师颉介于襄库以伐旧北门驷带帅国人以伐之皆召子产子产曰兄弟而及此吾从天所与伯有死于羊肆子产禭之枕之股而哭之敛而殡诸伯有之臣在市侧者既而葬诸斗城子驷氏欲攻子产子皮怒之曰礼国之干也杀有礼祸莫大焉乃止于是游吉如晋还闻难不入复命于介八月甲子奔晋驷带追之及酸枣与子上盟用两珪质于河使公孙肸入盟大夫己巳复归书曰郑人杀良霄不称大夫言自外入也于子蟜之卒也将葬公孙挥与禆灶晨防事焉过伯有氏其门上生莠子羽曰其莠犹在乎于是嵗在降娄降娄中而旦禆灶指之曰犹可以终嵗嵗不及此次也已及其亡也嵗在娵訾之口其明年乃及降娄仆展从伯有与之皆死羽颉出奔晋为任大夫鸡泽之防郑乐成奔楚遂适晋羽颉因之与之比而事赵文子言伐郑之説焉以宋之盟故不可子皮以公孙鉏为马师谷梁传不言大夫恶之也】
　　按左氏良霄汰侈嗜酒诸大夫皆恶之而与公孙黒争黒因其醉伐之良霄奔许自许袭郑以伐公门弗胜死于羊肆不言复入者其位未絶也若宋鱼石晋栾盈去国三年其称复入位已絶矣不言叛者将以灭国非直叛也若华亥之入南里宋辰之入萧其书叛者皆据土背君以自保未有灭国之谋也不言杀其大夫者非其大夫矣讨贼之词也【张氏曰良霄之出公孙黒葢有罪焉春秋舍黒专伐之罪而罪良霄何也伯有之所为有丧家亡身之道焉虽微公孙黒其能免于死乎既亡而不自省又入伐君而大乱其国此春秋所以正名以讨贼之辞也春秋于丧国失家者皆不书所逐之人以明其身之有罪使有国有家者兢兢自谨而求所以反身自修之道则奔亡之祸逺矣】
　　冬十月葬蔡景公
　　【公羊传贼未讨何以书葬君子辞也谷梁传不日卒而月葬不葬者也卒而葬之不忍使父失民于子也○刘氏曰凡不书葬者岂失民之谓乎谷梁之説非也汪氏曰公羊云君子辞也説者以为杀父耻重为中国讳夫既明书世子杀君又曰讳之可乎】
　　附録【左传楚公子围杀大司马蒍掩而取其室申无宇曰王子必不免善人国之主也王子相楚国将善是封殖而虐之是祸国也且司马令尹之偏而王之四体也絶民之主去身之偏艾王之体以祸其国无不祥大也何以得免】
  </div>
  <div class="pagination">
   <a href="春秋大全_page42.html">
    上一页
   </a>
   <span>
    ...
   </span>
   <a href="春秋大全_page38.html">
    38
   </a>
   <a href="春秋大全_page39.html">
    39
   </a>
   <a href="春秋大全_page40.html">
    40
   </a>
   <a href="春秋大全_page41.html">
    41
   </a>
   <a href="春秋大全_page42.html">
    42
   </a>
   <span class="current-page">
    43
   </span>
   <a href="春秋大全_page44.html">
    44
   </a>
   <a href="春秋大全_page45.html">
    45
   </a>
   <a href="春秋大全_page46.html">
    46
   </a>
   <a href="春秋大全_page47.html">
    47
   </a>
   <a href="春秋大全_page48.html">
    48
   </a>
   <span>
    ...
   </span>
   <a href="春秋大全_page44.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
