<!DOCTYPE html>
<html>
<head>
    <meta charset="UTF-8">
    <title>洪氏春秋说 - 第 7 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>洪氏春秋说 - 第 7 页/共 28 页</h1>
    <div class="content">　　二十有七年春公防杞伯姬于洮
　　春秋礼义之大宗人君动不以礼必谨书之以为世戒古之爱女者毋违有训送迎有节归宁有时以义裁恩以礼胜情而弗纳之于邪爱之至也伯姬公庻女人情爱女甚于男而爱庶女尤切其归再逾年公与防洮果为何事岂非习见齐侯越境送女防妹而不以为异乎
　　夏六月公防齐侯宋公陈侯郑伯同盟于幽
　　十六年同盟于幽者九国而防不书公郑亦随叛幽再同盟公防而郑服桓公得众矣共工氏伯九州出于汉儒之记荒忽难考王降而伯实自桓公始其创始为力艰为谋深为功亦大故于事之难济者不求速济而终于必济一畿内之郑十有二年而始服一蛮夷之楚二十有五年而始盟定计于坚忍不揺之地收功于雍容不迫之中是虽伯者规模犹有王者气象衣裳之防十一未尝有歃血之盟兵车之防四未尝有大战虽曰假之其用力亦非一日之积也商鞅说秦始以帝次以王又次以伯鞅何有帝王之学而君以为乆逺不能待及说以伯君意欲用又不若彊国之术可以速得志岂非以桓公之伯亦非急近功所能为欤
　　秋公子友如陈葬原仲
　　人臣外交有国之大患季友相鲁原仲相陈以有旧好二国修聘不可谓无功原仲之卒友越国防其葬外交之私也鲁自哀姜之入祸已有萌芽友逆知之不思弭乱于未萌而乃谋私于未乱既亲聘陈又葬外大夫于陈托身既固至庆父之变遂奔于陈以鲁君同气之爱而为异邦之托国有大难不早力图而为之尚得为贤乎
　　冬伯姬来莒庆来逆叔姬
　　莒小国庆大夫叔姬适之公室卑也伯姬主叔姬之嫁故归寜与来逆相先后庆身逆叔姬莒政在大夫越境逆妇而莫之尼也异时庆父负大恶出奔莒葢有主之者矣
　　杞伯来朝
　　男子刚不胜欲则制于妇杞伯踵伯姬归寜而来朝制于伯姬矣宻云不雨自我西郊隂倡而阳不和也杞隂倡而阳随之岂人道之正乎夏后本公爵先书侯今书伯后又书子犹滕侯书子皆时王所黜观杞伯惟妇言是听妇迹是践其黜固宜然王能黜滕杞小国大于滕杞者不能黜也
　　公防齐侯于城濮
　　二十有八年春王三月甲寅齐人伐卫卫人及齐人战卫人败绩
　　奉王命而讨有罪方伯连帅之职也桓公得众之后伐山戎伐楚伐郑皆伯讨惟伐卫为王讨卫朔倚五国之援逆王命而簒其后释憾于王室伐周而纳子頺罪不胜诛矣朔卒赤立同盟于幽傲然不防至是恵王使召伯廖赐齐侯命且请伐卫桓公于是奉辞声罪而讨之逆顺理明胜负势决故春秋书日以大其讨书及以着卫人敢于犯顺之罪而伯主尊周之功昭然不可掩矣齐将卑师少故称人【按左传称齐侯取赂而还则齐桓是举殊失敌忾之道原文所褒未合情事】
　　夏四月丁未邾子琐卒
　　秋荆伐郑公防齐人宋人救郑
　　荆前伐郑书州继来聘书人再伐郑复书州革靣未防复出为恶故不人其人赏以春夏刑以秋冬天何心哉同盟于幽之初郑有贰心再同幽盟而郑始服今荆伐郑县门不发示以闲暇知齐之必我救也伐兵方张救师已至不啻手足之相应列国孰不恃伯以为安乎此可见桓公有功于中国
　　冬筑郿大无麦禾
　　麦登于夏禾登于秋嵗事告终而并计之咸无焉故以大书凶年饥嵗老羸转于沟壑不知其防所宜急民之急日讲荒政乃于是时兴大役于不急之邑犹为有人心乎
　　臧孙辰告籴于齐
　　国无三年之蓄国非其国也鲁政失其平仍嵗大水又重之以大无麦禾民病极矣乞籴于齐勤恳迫切冀其恻然我怜以纾喁喁待哺之急先备何有哉葵丘五禁毋遏籴桓公深于救灾恤隣之义故鲁得以吐其虚实安危之情告之否则室如悬罄野无青草未必不我窥也虽然告于人者急施于已者缓何以起吾沟中之瘠臧文仲盍归诏公以罢不急之役乎
　　二十有九年春新延廐
　　挍人三乘为皁三皁为系六系为廐六廐成挍天子十有二闲邦国六闲圉人春除蓐衅廐马政国之重务也延廐新于除蓐之时常事宜不书然嵗凶年谷不登君膳不祭肺驰道不除祭事不县马亦不食谷自贬损以忧民如此大无麦禾之后廐虽仍旧未害也必修旧而新之志不在民矣廐焚曰伤人乎不问马重人命也民有饥色野有饿莩而廐有肥马岂非率兽食人乎
　　夏郑人侵许
　　秋有蜚
　　庄公时记异尤异麋虽有之而今多本无之而今有蜚南方臭恶之虫今亦始有之地气自南而北也文姜之淫行未磨哀姜之淫行又着起秽贻臭充塞表里公懵然莫闻乖气致异随事有征祸至不悟天其若之何哉
　　冬十有二月纪叔姬卒
　　城诸及防
　　水昏正而栽城其时矣非其嵗也或谓饥嵗兴大役使民得食其力亦救荒之一术而荒政十二聚万民未尝有是者民勤于食则百事废也鲁当荐饥之余老弱惟借丁壮以养吾取丁壮趋城筑之役一家俯仰事育孰任其责是以政而纳之沟壑也况古者力役皆良农岂可与后世防手食力者比哉
　　三十年春王正月
　　夏次于成秋七月齐人降鄣
　　师次于郎师及齐师围郕郕降于齐师我志于得郕郕不我降也次于成齐人降鄣我志不在鄣特次成以张齐之声势而鄣即降于齐矣鄣纪之遗邑霜风摇落之余木杪一叶其何能乆桓公方伯宜思一改前辙以大义服诸侯而复遂昔非恃强轧弱使纪无遗迹所得毫芒所丧丘山矣公党强以灭无罪故不书公
　　八月癸亥葬纪叔姬
　　痛哉纪之亡也伯姬方卒而纪侯大去其国葬之者齐也叔姬方卒而齐人降其遗邑之鄣葬之者鲁也伯姬未卒则纪侯未去叔姬未卒则鄣邑未降齐心知其无罪犹以二姬之故得保余喘身死而国随之且无与葬矣叔姬之贤以身为残纪一线之脉竟与国为存亡故春秋详録之为仗节守义之劝
　　九月庚午朔日有食之鼓用牲于社
　　日食修徳月食修刑公不知恐惧修省以答天变而循用非礼不鼓于朝而于社且用不宜用之牲故春秋谨书之以见鲁舍礼而用例
　　冬公及齐侯遇于鲁济齐人伐山戎
　　伐山戎以通燕之职贡问楚包茅不贡之张本也周官以九贡致邦国之用用不可阙则贡不可废燕贡道里之所从入而山戎梗之是伐盖伯讨也公与桓公遇而谋之齐自伐之桓公治戎狄名正势顺恢乎有余地岂待内有因国外有从诸侯而后动于义哉
　　三十有一年春筑台于郎
　　夏四月薛伯卒
　　筑台于薛
　　六月齐侯来献戎捷
　　诸侯有四夷之功则献于王齐侯伐山戎不献捷于周而献于鲁献非所献也盖公尝与闻伐戎之谋故齐以捷献然仗王灵敌王忾以行伯讨非为齐鲁之私乃袭卫俘之迹故春秋病之使齐移所献鲁者躬擐甲冑献之天子之庭天子大合乐而受之功与方叔召虎相颉颃矣惜乎夷吾智不及此
　　秋筑台于秦
　　夏启有钧台之享文王有灵台之乐居髙明逺眺望以纾烦宣欝固不可无其地而于郎于薛于秦防观于逺非其地矣况兴筑之烦耶夺农时以趣土功穷民力以纵已欲公之心其荡乎
　　冬不雨
　　三十有二年春城小谷
　　按左氏城小谷为管仲也夷吾拙于未相齐之前智于已相齐之后初傅子纠不能入又不能存又不能死使当杀纠之日鲁并杀而归之则亦已矣鲁不杀而归之齐遂得以脱堂阜之囚辅成伯业是鲁有大造于已也而夷吾亦念所以报鲁者山戎之伐桓公躬献捷于鲁以宠光显荣之庄公懐夷吾之徳城其食邑以报诚相与为厚矣然君子爱人以徳夷吾导其君来献戎捷俾鲁受非所当受之献得为爱人以徳乎人臣无外交小谷齐邑鲁越境为之城而已安之得为无外交乎如其道万钟不以为泰非其道箪食豆羮不可受于人我以私厚鲁鲁以私厚我鲁方荐饥用民力以城已邑得无大于箪食豆羮乎义利公私之间王伯之所由辨夷吾惟义不胜利公不胜私故辅伯之功虽大春秋无一字褒进之器小不足以大受也
　　夏宋公齐侯遇于梁丘
　　梁丘在曹邾之间去齐八百里二君相遇于此是不期之遇也使期而为杀礼之遇何待越八百里而遥乎宋序齐上宋先至也桓公图伯以来他国皆一出一入于其间乆而后定惟宋于桓公防鄄之后歴十七年常如一日志相得可知邂逅相遇适我愿兮梁丘之谓矣
　　秋七月癸巳公子牙卒八月癸亥公薨于路寝冬十月己未子般卒
　　士有忘身殉国之节然后可以托孤寄命而其欺君卖国以为己利必患得患失者为之庄公病垂死召季友授之政而属长子般且语以公子牙庆父材之说友退以君命酖叔牙于鍼巫氏大义灭亲似矣然君亲无将叔牙既将矣庆父谋嗣独不与闻其将乎友诚察其将一举并庆父诛之以絶乱萌斯合周公诛管蔡之义而欲不能刚酖叔牙漏庆父刺虎不毙是自遗祸也且公初筑台临党氏淫孟任而生般出非其正所以动庶长夺嫡之谋公薨般立日奉几筵于路寝礼严势重人谁敢窥而次于党氏自彰先君之过居处不尊拱扈不肃庆父遂得以行其谋是纵之弑也友许君以死奉般般戕于贼手友为荀息之死犹可见公于地下而奉身出奔为自全之计视君之存亡国之安危若无与于已是又将开鲁未巳之难任顾托之重者如是乎般立未逾年故书子书卒
　　公子庆父如齐
　　隠公之弑羽父立桓公而讨寪氏有死者子般弑庆父诛邓扈乐而归狱焉小人冐大恶假同谋以掩己罪而通国不敢问国无人焉故也国有人焉因人心之忿激声首恶之罪而讨之党恶者次第正其狱则乱臣贼子知所惩矣叔牙之将友既酖之庆父之弑友反避之惟其材弱气馁而畏强御是以不敢抉其情而其罪使堂堂如齐亡何又堂堂还鲁犹常时尚为国有人乎叔牙为叔孙氏季友为季孙氏庆父为孟孙氏谓之三桓桓弑隠而立乖悖逆之气钟于诸孤季虽有贤誉而纵恶长奸胚胎再弑之祸其实同一气耳厥后逐昭公擅公室而裂之亦沴气之传也
　　狄伐郉









　　钦定四库全书
　　春秋说卷九　　　　　　宋　洪咨夔　撰闵公
　　元年春王正月
　　公以乱立不成乎即位之礼故不书即位子般孟任出也闵公姜出也僖公风出也子般长僖公次之闵公又次之在礼立嗣以适不以长庄公无适嗣哀姜之娣叔姜有子子以母贵则闵公当立使庄公合谋在庭审所宜嗣请命于周而立公国未有衅又主于齐本一正而国定矣而牵于私爱乃以盟臂孟任之子托季友季友逢君之私以奉般许之般立不足以厌国人之望庆父遂动于恶况哀姜初归以孟任之嬖与荘公要约而后入今娣之子不得立而党氏甥立哀姜之心能平乎故庆父弑般哀姜与闻之般卒齐人以大义立公公立才八嵗已能齐侯纳季子盖早慧矣庆父负不可赦之恶而忌其慧遂使卜齮贼之于武闱盖与跋扈之祸正同是则再弑之祸萌于荘公之私嬖成于季子之私奉而立公之不早定也
　　齐人救郉
　　饥与之食病与之药中流失船而与之壶烈火延灼而与之沃是之谓救桓公之伯救凡四荆伐郑则救郑楚围许则救许楚伐徐则救徐而救邢者再人方懐倒悬之急而我恻然动心投袂而起不容顷刻安仁之也充是心则弥满六合周徧万有矣入春秋以来戎患早而浅狄患迟而深桓公方伐山戎而还狄伐邢如入无人之境是轻伯也管仲请救邢以从简书固足见释难拯危之仁而御外绥内正伯业之所由盛故书救以善之
　　夏六月辛酉我君荘公秋八月公及齐侯盟于落姑君薨称子某既称子逾年称公不可旷年无君也荘公即世以乱缓公逾年改元不成乎即位之礼荘公而后书公公虽防知所痛矣落姑之盟出公意故书及眇然羁丱之中创钜痛深急于求助而盟元舅以复贤望雍容进趋不失两君相见之礼济济乎有成人之风矣得贤师傅辅掖之迪其方开之性其欲进之机火然泉逹日引月长晋悼可为也奈何哀姜无保佑之慈季友无拥防之忠转柁帆摧出门轴折君子深惜之
　　季子来归
　　淫风之行未有不召乱者荘公之世纵侈宣淫上下无间文姜与齐襄疾驱于通道大都已则筑台临党氏而搂孟任哀姜通于共仲而仆人邓扈乐又淫于宫中一家之中如蜩螗沸羮欲不乱得乎成风事成季而属僖公则子般及公之立皆非其志特借之以为驱除般卒成季出奔公立而复之犹望扶顚掖危之力而巨恶在列曽不知问听其再动于恶武闱之祸方作而身奉成风之子适邾共仲奔莒乃入立之成季虽不与知其谋纵虎兕于通衢意果安在国人特以方乱而季子归皆有慰喜之意圣人因而书之大恶实不容掩也况一书季子来归而季氏得政权去公室之渐皆自此始矣
　　冬齐仲孙来
　　桓公方与公为落姑之大夫随以省难来非不念鲁也而声庆父之罪以致讨犹寂无闻岂以季子既归必有以处此欤季子纵罪人以济其私武闱祸曽不旋踵齐鲁之望孤矣夫以鲁之君臣纵淫召乱而谓犹秉周礼者何故动于人情者一时之变根于人心者百世之常周公伯禽所以封殖人心者岂以一贼臣而遂冺哉异时韩宣子见易象与鲁春秋曰周礼尽在鲁相去几何年所见犹仲孙也兵环城外歌不辍屋壁可壊丝竹自如至此而后知入人深矣然仲孙书来不书其所以来名曰省鲁实以觇鲁圣人盖危之故与介葛卢白狄来同辞
　　二年春王正月齐人迁阳
　　桓公之伯始灭谭继灭遂已而降鄣迁阳皆以势迫而力胁之也人情重迁而强之迁国无以立民无以生仁者为之乎封卫救邢不足以掩其过故仲尼之门无道桓文之事者
　　夏五月乙酉吉禘于荘公
　　吉凶之礼不可参举而错行荘公之防未祥而禘用吉礼可乎夫鲁之郊禘非礼也周公其衰矣成王以周公能为人臣不能为之功赐之天子之礼乐非周公意也季夏六月鲁以禘礼祀周公于太庙牲用白牡尊用牺象山罍郁尊用黄目灌用王瓉大圭升歌清庙下管象朱干玉戚冕而舞大武皮弁素积裼而舞大夏其礼盛矣伯禽受非礼之赐初惟以祀周公后世仍周公之祀遂僣用之羣公之庙禘者禘其所自出而羣庙合食焉此天子之礼也诸侯僣天子则大夫僣诸侯八佾雍彻无所不至矣春秋于僣礼不可胜讥随事而见故假吉禘以讥禘之僣
　　秋八月辛丑公薨
　　子般之弑卒而不薨未逾年不称公也公之弑薨而不地不忍着其地犹隠公也贼不讨不书庆父自缢犹不讨也其不言弑为鲁讳也虽为鲁讳而夫人之孙庆父之奔实有不可掩者存明堂位曰君臣未尝相弑安知春秋之防而显哉
　　九月夫人姜氏孙于邾
　　文姜与闻桓弑哀姜与闻闵弑身负巨恶国无所容故皆托辞以孙孙一也文姜称夫人而不氏哀姜以氏见者何文姜淫于齐孙于齐不待着氏而恶己见哀姜淫于鲁孙于邾非着氏无以昭其恶也哀姜不孙于齐而孙于邾者何文姜孙而襄公受之哀姜孙而桓公不之受也夫三纲五常之理未尝一息冺焉而穷人欲者自灭之夫妇之义以文姜而灭母子之道以哀姜而灭乖气薫蒸逆节白岂无故而然哉钟巫氏一念之烈也
　　公子庆父出奔莒
　　庆父弑般而如齐弑闵而奔莒奔窘于如矣而不失其为公子志逸贼也天下之恶无党恶者则恶不自动天下之奸无保奸者则奸不自容故讨恶必讨党恶诛奸必诛保奸皇极无所不受而淫朋比徳之必去正以是也庆父初弑使季友仗大义声其罪其出如齐齐不纳焉彼必知惧不敢复动于恶季友纵之齐人纳之彼知鲁不能讨齐有足恃故敢蹈前非而复出今季友缓追逸贼犹前日齐则惩往事不复纳矣齐不之纳故夫人不孙齐而孙邾庆父不奔齐而奔莒邾莒小国非隠奸匿恶之地而于夷之薨及宻之缢特一息留耳恶无党奸无保俯仰覆载窄于窭数夫然后乱臣贼子惧
　　冬齐髙子来
　　厌乱思治人之常情困穷无尤易为徳党氏初变国人震动得一季友来而国势定讙曰季子喜可知也武闱再变国人益震动得一髙傒来而国势定讙曰髙子喜又可知也然季子之来不能存闵公于嵗月之近髙子之来乃能定僖公于三十三年之久季子私髙子公也桓公本中材之主管夷吾相之所用各当其材而伯业济大夫出疆利社稷安国家则専之仲孙髙子皆以専境外之画不称使其得人何如哉
　　十有二月狄入卫
　　小雅尽废周道凌夷伊川被髪而祭卒没于陆浑之戎气召而类应也卫自宣公以来三纲五常之理灭其能不召狄乎邶诗终于二子乗舟鄘诗终于载驰卫诗终于木实一本末也州吁之乱罪人随得狄犹未敢动至蘧蒢戚施之刺兴而伋寿争相为死父子夫妇兄弟之伦一切扫地重以五国逆王命而纳朔朔伐周而纳子頽君臣之伦尽废穷人欲而灭天理此所以有狄祸也然康叔之化浃人者深人心之天理未尝泯自朔防杀太子伋而代立至其子懿公国人常欲败之辞甲诿鹤乃其中心之见耳夫天伦壊而狄敢入人心正而卫复兴圣贤教化之深真国脉所系哉
　　郑弃其师
　　不教民而战是谓弃之况以大众付之好利不顾其君者乎夫君子难进而易退故用人莫重乎始进髙克始进不以礼柔行巽入深中于君心而得兵权禾之螟木之蝎虽知其毒庸可去乎是以俾之将兵河上幸其死敌不返失众自奔而不计吾师之胜负得防是弃其师也弃其师是弃其国也诗序以为危国亡师之本得其旨矣



<经部,春秋类,洪氏春秋说>
　　钦定四库全书
　　春秋説卷十　　　　　　宋　洪咨夔　撰僖公上
　　元年春王正月
　　按左氏共仲使卜齮贼闵公于武闱成季以僖公适邾共仲奔莒乃入立之公羊曰桓公使髙子将南阳之甲立僖公而城鲁合而论之季友挟齐而立公也日旦于隂伏风之余春囬于穷冬沍寒之后国家祸乱天所以开圣贤之君也卫既杀伋惠公懿公祸不旋踵已而贤如文公者出而卫复立晋既杀申生奚卓惠怀乱靡有定已而贤如重耳者出而晋遂伯鲁自桓公弑隠溢为文姜哀姜之祸再弑防亡国已而贤如僖公者出能遵伯禽之法俭以足用寛以爱民务农重谷而鲁再振是虽倾否返剥理数当然而观变熟则心志老渉事多则血气定操心危则谋虑深思治切则作为果与优防沉酣于富贵而不知艰难者异矣春秋作于鲁以鲁有可变之资望之盖切其望僖公尤切观鲁颂介商周之间可知已公能充其天资加之学力且合众贤为之助纪纲修法度立因周而用鲁髙屋建瓴之势未必不易于齐晋而悠悠以老嵗月坐阅桓文襄穆之伯更王迭衰东西奔走从人之不暇而诗人所以期望颂祷不能自已者竟无以慰满人意岂不重可惜防乱立故不书即位
　　齐师宋师曹伯次于聂北救邢夏六月邢迁于夷仪齐师宋师曹师城邢
　　邢周公之裔再有狄祸伯主之羞也桓公初救邢直前不顾如觧倒悬之急再救邢次而后救徐行扑焚得无缓乎邢虽救而不免于迁缓之咎也然行三军者临事而惧好谋而成畏三军者量敌而进虑胜而防兵不可直遂敌不可轻视也况今日已灭卫之狄非复前日初伐邢之狄冐然奋击胜固甚善脱不如意其势愈张故聂北之次宋曹既集观衅俟机而后进如审固之镞必破的何敌之敢当前救以人今救以师视势而为之轻重也师逐狄人具邢器用而迁之师无私焉邢迁如归且合众师城夷仪以弭后虞其为邢谋盖深于初救邢之时矣书三国次聂北救邢以着其缓再书三国之师城邢以着其勤功过不相掩也
</div>
    <div class="pagination">
<a href="洪氏春秋说_page6.html">上一页</a><span>...</span><a href="洪氏春秋说_page2.html">2</a><a href="洪氏春秋说_page3.html">3</a><a href="洪氏春秋说_page4.html">4</a><a href="洪氏春秋说_page5.html">5</a><a href="洪氏春秋说_page6.html">6</a><span class="current-page">7</span><a href="洪氏春秋说_page8.html">8</a><a href="洪氏春秋说_page9.html">9</a><a href="洪氏春秋说_page10.html">10</a><a href="洪氏春秋说_page11.html">11</a><a href="洪氏春秋说_page12.html">12</a><span>...</span><a href="洪氏春秋说_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
