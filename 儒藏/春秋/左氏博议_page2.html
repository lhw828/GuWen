<!DOCTYPE html>
<html>
 <head>
  <meta charset="utf-8"/>
  <title>
   左氏博议 - 第 2 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   左氏博议 - 第 2 页/共 7 页
  </h1>
  <div class="content">
   虞叔伐虞公【桓十年初虞叔有玉虞公求旃弗献既而悔之曰周谚有之匹夫无罪怀璧其罪吾焉用此其以贾祸也乃献之又求寳剑叔曰是无厌也无厌将及我遂伐虞公故虞公出奔共池】
　　虞公以贪失国虞叔以吝逐君贪与吝遇此祸之所以成也贪者惟恐不得人之物吝者惟恐失己之物贪者虽得万金而不能满吝者虽失一金而不能忘虞之君臣上贪而下吝贪者求之吝者共之乱安得而不作乎然贪与吝非二法也视人之物则贪视己之物则吝未得而求之则贪既得而守之则吝名虽不同其心则同出于嗜货焉使虞公思吾求剑之心即虞叔守剑之心必不至于贪矣使虞叔思吾守剑之心即虞公求剑之心必不至于吝矣惟其不能交相恕而反相责此其所以酿莫大之衅也由古而暨今人所以相贼相刃相靡者职此之由吾将告贪者以廉告吝者以施庶几其有瘳乎呜呼彼方贪而吾告之以廉是教饿虎之不求肉也彼方吝而吾告之以施是将求肉于饿虎也无益于彼祗取辱焉信如是则果无术以救之乎曰此固不必他求也不过以贪治贪以吝治吝而已至理之中无一物之可废人心之中无一念之可除贪吝之念苟本无邪安从而有苟本有邪安得而无是贪吝固不可强使之无然亦不必使之无也吾心一旦涣然冰释则曰贪曰吝孰非至理哉盖事有善恶而念无善恶是念加于事之善者则名善念是念加于事之恶者即名恶念所谓念者初无二也譬之于火用之防釜则为善用之燎原则为恶然曷尝有二火哉譬之于水用之溉田则为善用之灌城则为恶然曷尝有二水哉自人观之虽若为二而其一未尝不卓然独存于二之中也世所以指虞公为贪者以其求财常不厌耳苟用是念以求道不厌立而不已必求与权贤而不已必求为圣则与夫子学而不厌何以异乎【见论语】世所以指虞叔为吝者以其守财欲不失耳苟用是念以守道不失与生俱生欲不能迁与死俱死威不能夺则与顔子服膺弗失何以异乎【记中庸】求财与求道相去逺矣而所谓不厌者其念未尝加损也守财与守道相去逺矣而所谓不失者其念未尝加损也向之恶今之善特因物而改其名耳吾之念曷尝改哉人徒见其尝名贪尝名吝遂疑而恶之乃欲求道于是念之外是犹恶焚而废火食恶溺而废水饮也误矣
　　楚屈瑕败蒲骚【桓十一年楚屈瑕将盟贰轸郧人军于蒲骚将与随绞州蓼伐楚师莫敖患之鬭亷曰郧人军其郊必不诫且曰虞四邑之至也君次于郊郢以御四邑我以锐师宵加于郧郧有虞心而恃其城莫有鬬志若败郧师四邑必离莫敖曰盍请济师于王对曰师克在和不在众商周之不敌君之所闻也成军以出又何济焉莫敖曰卜之对曰卜以决疑不疑何卜遂败郧师于蒲骚卒盟而还】楚伐绞【桓十二年楚伐绞军其南门莫敖屈瑕曰绞小而轻轻则寡谋请无扞采樵者以诱之从之绞人获三十人明日绞人争出驱楚役徒于山中楚人坐其北门而覆诸山下大败之为城下之盟而还】屈瑕大败【桓十三年楚屈瑕伐罗鬬伯比送之还谓其御曰莫敖必败举趾髙心不固矣遂见楚子曰必济师楚子辞焉入告夫人邓蔓邓蔓曰大夫其非众之谓其谓君抚小民以信训诸司以德而威莫敖以刑也莫敖狃于蒲骚之役将自用也必小罗君若不镇抚其不设备乎夫固谓君训众而好镇抚之召诸司而劝之以令德见莫敖而告诸天之不假易也不然夫岂不知楚师之尽行也楚子使赖人追之不及莫敖使徇于师曰谏者有刑及鄢乱次以济遂无次且不设备及罗罗与卢戎两军之大败之】
　　楚人有习操舟者其始折旋疾徐惟舟师之是听开帆击楫云兴鸟逝一息千里虽未知操舟之术而动于操舟之利既不能自制亦不能自决也于是小试于洲渚之间平澜浅瀬水波不兴投之所向无不如意不知适有大幸遂以为尽操舟之术矣遽谢遣舟师傲然自得沼视溟渤而杯视江湖椎鼓径进亟犯大险吞天沃日之涛排山倒海之风轰逐澎湃奔鲸骇虬乃傍徨四顾胆落神泣堕桨失柂身膏鱼鳖之腹然则召今日之危者岂非前日之幸乎使其自试之时已遇风涛之变则将知难而悔终身不敢言舟楫矣屈瑕之祸不幸类是当屈瑕与郧师相距于蒲骚自知将畧非长委计鬭廉教以次郢御四邑者鬭廉也教以锐师宵加于郧者又鬭防也教以师不在众不疑何卜者又鬭廉也无小无大惟鬭廉之谋是从以成厥功岂不犹操舟者其始惟舟师之听乎屈瑕徒见用竒之功而欲窃效焉伐绞之役是身试于洲渚之时也幸而绞人偶入其计志满气扬自谓筭无遗策凡天下之言兵者无出我之右矣彼区区之罗人政须折棰笞之耳削规破矩任意直前变出不圗军偾身蹶其得祸盖与操舟者无以异也邓曼推其祸端归之蒲骚之役吾以为成屈瑕之祸者在绞而不在蒲骚方伐绞之初屈瑕虽欲自用尚未敢自信也苟又挫于绞人必谓昔以用人言而胜今以自用而败将益求其所未至不敢以兵为戯矣彼既见其谋之騐忘其幸而矜其能心口相语畴昔蒲骚之胜借曰鬭廉之谋今采樵诱敌之策岂亦鬭防教我乎此所以坚其自用之意而趣其荒谷之缢也屈瑕之死生在于伐绞之胜败骄之于先而陷之于后庸非天欲毙之乎苻坚之治秦一则王猛二则王猛猛之死下诏以新失丞相置观以听讼其辞至兢兢也继踵而张掖西域之捷交至【见苻坚载记】其心始纵谓天下之事止此耳猛虽亡吾岂不能独办乎迄自用而致淝水之辱【见谢传】向若猛死之后其锋尝小挫必不敢遽轻天下坚之防国即屈瑕之防师也由天子至于庶人免于师傅之严而骤欲独行其志遇事之易者未足喜遇事之难者未足忧盖先遇其易则以易为常是祸之原也先遇其难则以难为常是福之基也世固有以一胜累一国以一能败一身者矣岂不甚可畏耶











　　左氏议卷四
&lt;经部,春秋类,左氏博议&gt;
　　钦定四库全书
　　左氏博议卷五
　　宋　吕祖谦　撰
　　祭仲立厉公【桓十一年注见四巻】祭仲杀雍纠【桓十五年祭仲専郑伯患之使其婿雍纠杀之雍姬知之谓其母曰父与夫孰亲其母曰人尽夫也父一而已胡可比也遂告祭仲仲杀纠公曰谋及妇人宜其死也】髙渠弥杀昭公【桓十七年初郑伯将以髙渠弥为卿昭公立惧其杀己也辛邜弑昭公而立公子舋君子谓昭公知所恶矣公子达曰髙伯其为戮乎复恶已甚矣】齐人杀子亹【桓十八年齐侯师于首止子亹防之髙渠弥相七月戊戌齐人杀子亹而轘髙渠弥祭仲逆郑子于陈而立之是行也祭仲知之故称疾不往人曰祭仲以智免仲曰信也】楚杀子南【襄二十二年楚观起有于令尹子南未益禄而有马数十乘楚人患之王将讨焉子南之子弃疾为王御士王每见之必泣弃疾曰君三泣臣矣敢问谁之罪也王曰令尹之不能尔所知也国将讨焉尔其居乎对曰父戮子居君焉用之泄命重刑臣亦不为王遂杀子南于朝辕观起于四竟子南之臣谓弃疾请徙子尸于朝曰君臣有礼惟二三子三日弃疾请尸王许之既塟其徒曰行乎曰吾与杀吾父行将焉入曰然则臣王乎曰弃父事雠吾弗忍也遂缢而死】
　　告君子以理告众人以事所谓众人者见形而后悟按迹而后明非遽可理晓也孟子曰所欲有甚于生者所恶有甚于死者君子于处死生之际固自得于言意之表矣由众人观之则天下之可恶者孰有甚于死乎虽申告以义之重然彼不知义果何物口诵心惟淡乎若大羮明水之无味也以无味之言而驱之就其所恶之死吾知其难也曷若告之以事因其素所晓者而入之乎祭仲当宋人之执而不能死必以所恶者莫甚于死也故宁受逐君之名然不数年而有雍纠之谋使仲弗先知则蹈厉公之机矣向之死以狥国今之死以怙权其荣辱天渊也当是时虽欲复死于宋其可得乎其后当昭公之弑而又不能死亦必以所恶者莫甚于死也故宁纵弑君之贼不数月而有首止之防使仲弗先知则随渠弥之戮矣向之死以讨乱今之死以从逆其荣辱天渊也当是时虽欲复死于昭公其可得乎人之所不可复得者生耳今反思死不可复得则孟子所恶有甚于死之论非矫情也既达者观其理未达者观其事处死之道思过半矣然祭仲之处死犹未足为难也臣之死于君死于国职也乃若雍纠将杀祭仲而谋于其女楚子将杀子南而告于其子为其女为其子者将若之何父也君也夫也鼎立为三纲而世未有能轻重之者也全彼则害此全此则害彼岂非天下之至难处而君子所当先讲乎曰是不必讲也有是事则有是理无是事则无是理若雍姬弃疾之事君子之所必不遇也伐国不问仁人对孝子而公言将杀其亲世之所无也君子之深爱婉容见者意消虽欲防诋其亲犹忸怩而不能出口矧曰杀之云乎闻君子死亲之难矣不闻人敢以杀其亲之谋告君子也里闾之相毁訾者遇其所厚在席必为之止父子间岂朋友比哉雍纠不以雍姬为可忌而谋之楚子不以弃疾为可惮而告之固可占知二人之为人矣平居暇日诚不足以动人祸已至此告者杀夫不告者杀父左右皆坑谷也果君子则必不至闻此言果闻此言则必非君子两者乌可并立耶吾之所忧者不能造君子之域耳未有既为君子而复遇此变者也今缓于为君子而急于讲二人之得失不欲消此变而欲当此变抑末矣故曰雍姬弃疾之事非君子所当讲也
　　盗杀伋寿【桓十六年初卫宣公烝于夷姜生急子属诸右公子为之娶于齐而美公取之生寿及朔属寿于左公子夷姜缢宣姜与公子朔搆急子公使诸齐使盗待诸莘将杀之寿子告之使行不可曰弃父之命恶用子矣有无父之国则可也及行饮以酒寿子载其旌以先盗杀之急子至曰我之求也此何罪请杀我乎又杀之二公子故怨惠公十一月左公子泄右公子职立公子黔牟惠公奔齐】卫侯放公子黔牟【庄六年夏卫侯入放公子黔年于周放寗跪于秦杀左公子泄右公子职乃即位君子以二公子之立黔牟为不度矣夫能固位者必度于本末而后立衷焉不知其本不谋知本之不枝弗强诗云本枝百世】
　　和气致祥乖气致异二气之相应犹桴鼓也物之祥不如人之祥故国家以圣贤之出为佳祥而景星矞云神爵甘露之祥次之物之异不如人之异故国家以邪佞之出为大异而彗孛飞流孽牛祸之异次之是以王季文王迭出于古公之裔【古公亶父王季之父文王之祖】武庚禄父实育于商纣之门【武庚禄父纣之后也后与管蔡作乱周公诛之】亦各从其类也卫宣公之无道昏纵悖乱腥闻于天乖戾之气所召者宜其为凶为奸为逆为恶而伋寿二子并生其家然则天理有时而舛乎曰是所以为天理也世皆以人欲灭天理而天理不可灭彼卫公之家三纲坏矣五典隳矣凡生民之常性皆剥丧而无余矣而二子之贤忽生于至丑至汚之地焉是知上帝之降衷虽在昏纵悖乱之中未尝不存也二子自幼至长所闻者何语所见者何事而介然自守习不能移岂得之于人乎是天以二子而彰此理之未尝亡也呜呼天理固然矣若宣公之无道天反以贤子孙遗之世亦有乖气而或致祥者乎曰二子之贤君子之所谓祥而卫国之所谓妖也彼以其邪我以其正彼以其浊我以其清毎若凿枘之不相合自朋恶党视之岂不犹妖孽哉防譛交作致二子之死又致惠公之逐又致黔牟之放又致左右公子之诛其为变异孰大焉吾是以知天道之不诬乖气之果致异也天虽降祥人无以承之则祥而为异使宣公因二子之贤一念悔悟而复于正正宫闱以正朝廷正朝廷以正百官正百官以正万民风驱雷动万恶皆消固可以移匏叶桑中之诗而为汉广行露之章矣变灾为瑞变乖气为和气特反覆手耳此岂宣公之所及哉宣公固不足责以二子之贤受之于天者如此反不能己卫国之乱者何欤曰黍稷穜稑之种受于天也如是而植如是而耘如是而获者人也卤莽灭裂而坐待仓箱之盈可乎二子之受于天者大舜之也其处顽父嚚母之间终至格奸【见尚书】虽守区区之介死于无名成父母之恶者无他焉所以充养而广大之者不如舜耳观二子之生则知天理之不可灭观二子之死则知天之不可恃是道也非洞天人之际达性命之原何足以知之哉
　　鲁及齐师战于奚【桓十七年夏及齐师战于奚疆事也于是齐人侵鲁疆疆吏来告公曰疆埸之事慎守其一而备其不虞姑尽所备焉事至而战又何谒焉】
　　边境非有国者所当忧也民之死生国之安危皆系于边境闻其有警焉得而不忧呜呼是所以不当忧也民之死生国之安危皆系于边境闻其有警而始忧之则未有警之前所讲者何事耶平居暇日审形势定规模简将帅明斥候者为此时也烽举尘起按吾素定之画次第而行之何忧之有是故闻警而忧者可以占知其无备也闻警而不忧者可以占知其有备也汉丙吉为相其驭吏见驿骑持赤白囊知虏入云中代郡遂归府白吉曰恐冦所入边郡长吏有老病不任兵马者宜可豫视吉善其言召东曹科条其人吉以是得忧边思职之褒【见汉丙吉传】当是时吉为相乆矣边吏之壮老材否谩不加省见驿骑羽檄之来始科条其人一何晚耶自云中至长安凡几里自虏入至闻警凡几日两阵相望呼吸胜败使果有老病不任兵马者吾恐汰斥之诏未下而覆败之报已闻矣虽忧亦奚以为善乎鲁桓公之言曰疆之事谨守其一而备其不虞姑尽所备焉事至而战又何谒焉桓公之意以谓为备当在于无事之时苟事之已至汝虽谒之吾虽忧之城戍保障非一日二日所能筑也矛防车徒非一日二日所能缮也餽饷刍茭非一日二日所能储也亦不过拱手待毙而已桓公之责成疆吏亦严矣犹有説焉桓公之责疆吏则是而所任以守疆者不知其何人也贤耶其责成固宜不贤耶徒委其责而不问吾惧其阶祸也付吴起以西河则魏不知有秦【吴起魏文侯时为将击秦拔五城文侯以起善用兵乃以为西河守以拒秦】付李广以北平则汉不知有狄【汉李广为右北平太守匈奴号曰飞将军避之数嵗不敢入】付羊祜以襄阳则晋不知有吴【晋武帝有灭吴之志以羊祜镇襄祜绥怀逺近甚得江汉之心】是数公者固不以边警烦君父为其君者亦可以委其责而高枕矣人非数公而苟弛其衘辔则掌北门之管者未必不召冦而起衅也【僖三十二年注见三十一卷内】此又人君之大戒
　　桓公与文姜如齐【桓十八年公与姜氏如齐申繻曰女有家男有室无相凟也易此必败公防齐侯于泺遂及文姜如齐齐侯通焉公谪之以告夏四月丙子享公使公子彭生乘公公薨于车鲁人告于齐曰寡君畏君之威不敢宁居来修旧好礼成而不反无所归咎恶于诸侯请以彭生除之齐人杀彭生】
　　天下同知畏有形之冦而不知畏无形之冦兵革者有形之冦也冦环吾城人之登陴者冒风雨犯雪霜穷昼夜亲矢石而不敢辞者岂非一失此城则立为虀粉乎迫大害者固不敢辞小劳欲之冦人甚于兵革礼之卫人甚于城郭而人毎不能守礼者特以欲之冦人无形可见故狎而翫之耳殊不知有形之冦其来有方其至有时犹可御也至于无形之冦防宴之中有防穽焉谈笑之中有戈矛焉堂奥之中有虎豹焉乡隣之中有戎狄焉藏于杳然冥然之间而于卒然忽然之际非圣人以礼为之防则人之类灭乆矣国君夫人父母没则使大夫宁于兄弟礼也姑姊妹已嫁而反兄弟弗与同席亦礼也是二礼者人不过以为别嫌明微耳亦未知其为甚急也鲁桓公及文姜犯是礼以如齐转盻而罗拉干之祸身死异国为天下笑一失于礼而祸遽至此人其可斯须去礼耶君子视欲如冦视礼如城彼其左右前后伺吾之失守而肆其吞噬者不可胜数稍怠则堕其手矣吾之所以孤立于争夺陵犯之得保其生者非天非地非父非母实恃礼以生也无此礼则无此身升降俯仰之烦岂不胜于屠戮戕杀之酷弁冕环佩之拘岂不胜于刀锯斧钺之加人徒见君子常处于至劳之地而不知君子常处于至安之地也世俗所以厌其烦而恶其拘者亦未见其害耳城之围于冦者楼橹虽宻犹恐其疎隍堑虽险犹恐其平岂其厌楼橹之宻恶隍堑之险哉苟人果能眞见无形之冦则终日百拜犹恐其逸曲礼三千犹恐其简也况敢厌恶其烦与拘耶
　　辛伯谏周公黒肩【桓十八年周公欲弑庄王而立王子克辛伯告王遂与王杀周公黑肩王子克奔燕初子仪有于桓王桓王属诸侯周公辛伯諌曰并君匹嫡两政耦国乱之本也周公弗从故及】
　　万乘之君犯之者未必皆得祸士君子之一言虽千百载之后稍犯之则其祸立至何其严也辛伯之諌周公而谓并后匹嫡两政耦国才八字耳緫古今乱亡之枢而莫能移焉汉高帝犯之而有人彘之祸【戚姬有于高帝生赵王如意上以太子仁弱欲废而立赵王大臣争之及惠帝即位晨出射赵王少不能蚤起太后使人持酖饮之黎明帝还赵王已死太后遂斩戚夫人手足去眼□耳饮防药使居厠中命曰人彘居数日乃召帝观人彘帝见问知其戚夫人乃大哭因病嵗余不能起】唐高宗犯之而有武氏之簒【唐高宗之为太子也入侍太宗见武氏而悦之太宗崩武氏为尼忌日上诣寺行香见之纳之后宫拜为昭仪后及淑妃皆衰后废后及妃为庶人命司空李勣赍縀册皇后武氏委以政事权与人主侔上欲有所为动为后所制自是政无大小皆预闻之天下大权悉归中宫黜陟生杀决于其口天子拱手而已史臣賛曰武氏之乱唐之宗室戕灭殆尽高宗溺爱祍席不戒履霜之渐而毒流天下呜呼父子夫妇之间可谓难矣】晋献公犯之而有里克之衅【僖四年晋献公立骊姬为夫人生奚齐其娣生卓子及将立奚齐既与中大夫成谋姬谓太子曰君梦齐姜必速祭之太子祭于曲沃归胙于公公田姬寘诸宫六日公至毒而献之公祭之地地坟与犬犬毙与小臣亦毙姬泣曰贼由太子太子奔新城五年春晋侯杀其世子申生姬遂譛二公子曰皆知之重耳奔蒲夷吾奔屈九年晋献公卒里克丕郑欲纳文公故以三公子之徒作乱冬十月里克杀奚齐于次荀息立公子卓十一月里克杀公子卓于朝齐隰朋帅师防秦师纳晋惠公】隋文帝犯之而有张衡之逐【初上使太子勇参决军国政时有损益上皆纳之勇性寛厚率意任情无矫饰之行上性节俭勇尝女饰蜀锦上见而不悦后遇冬至日百官皆诣勇勇张乐受贺上知之自是恩始衰渐生猜阻晋王广知之弥自矫饰后由是数称广贤杨素揣后意因盛言太子不才后使素賛上废勇立晋王广私赂东宫幸臣令伺太子动静宻告杨素于是内外喧谤过失日闻杨素舞文巧诋锻链以成其狱废勇及其男女为庶人立晋王广为太子四年上疾寝于仁寿宫召王太子入居大宝殿夫人平旦出更衣为太子所逼夫人拒之得免归于上所上恠其神色有异问其故夫人然曰太子无礼上恚抵牀曰畜生何足付大事独孤误我乃呼柳述元岩曰召我儿勇述岩出閤为敕书杨素闻之以白太子矫诏执述岩系大理狱追东宫兵上帖上防宿卫门禁出入并取宇文述郭衍节度令右庶子张衡入寝殿侍疾尽遣后宫出就别室俄而上崩故中外颇有异论】齐简公犯之而有田阚之乱【齐简公之在鲁也阚止有宠焉及即位使为政陈成子惮之骤顾诸朝御鞅言于公曰陈阚不可并也君其择焉弗听初陈豹欲为子我臣使公孙言己巳有防而止既而言之使为臣他日与之言政説遂有谓之曰我尽逐陈氏而立女若何曰我逺于陈氏矣且其违者不过数人何尽逐焉遂告陈氏夏五月成子兄弟四乘如公子我在幄出迎之遂入闭门侍人御之子行杀侍人公与妇人饮酒于檀防成子迁诸寝公执戈将击之太史子余曰非不利也将除害也成子出舍于库闻公犹怒将出曰何所无君子行抽剑曰需事之贼也谁非陈宗所不杀子者有如陈宗乃止子我归属徒攻闱与大门皆不胜乃出陈氏追之失道于弇中适丰丘丰丘人执之以告杀诸郭闗庚辰陈恒执公于舒州公曰吾早从鞅之言不及此】齐王芳犯之而有曹马之争【三国魏齐王芳明帝飬子也立为太子景初三年正月明帝崩太子即位八年大将军曹爽用何晏邓飏等谋迁太后于永宁宫专擅朝政多树亲党屡改制度太傅司马懿遂与爽有隙称疾不与政事嘉平元年太傅司马懿以皇后令收爽羲晏飏谧等皆下狱劾以大逆不道夷三族】晋元帝犯之而有武昌之叛【晋元帝之始镇江东也王敦与从弟导同心翼戴帝亦推心任之敦总征讨导専机政羣从子弟布列显要时人为之语曰王与马共天下后敦自恃有功且宗族强盛情益骄恣帝畏而恶之乃引刘隗刁恊以为腹心稍抑损王氏之权而敦益懐不平遂举兵叛于武昌】唐明皇犯之而有范阳之变【唐明皇宠安禄山及出而禄山专制三道阴蓄异志殆将十年以上待之厚欲俟晏驾然后作乱防杨国忠为相与禄山不相恱屡言其且反上不听国忠数以事激之欲其速反以取信于上禄山以十一月举兵反诈为敕书召诸将示之曰有宻旨令禄山将兵入朝讨杨国忠所部十五万众反于范阳】小犯则小受祸大犯则大受祸影随形响随声未有如是之速也辛伯曷尝有厌胜诅盟之术而必其騐哉亦因理而言耳天下之甚可畏者莫大于理惟言出于理故凛然列八字于千百载之上非雷霆而震非雪霜而严非山岳而峻非江海而险非师旅而威非碪质而惨尊之者王畏之者覇慢之者危弃之者亡上林夫人之席由此而正也【汉袁盎】青蒲涕泣之諌由此而也【汉史丹】太傅兽睡之讥由此而识也【司马懿】尾大不掉之譬由此而生也【申无宇曰昭十一年】世儒之文词愈多而理愈寡盖有书五车而无片言之中理者矣辛伯之言如是之约而古今有国之大戒咸在焉非所谓文中之欹器欤【见家语三恕篇】呜呼辛伯之言眞有国者坐右铭也为国者诚能朝览夕思奉以周旋则未读诗而已知上僣之讥未读易而已知洊震之象未读书而已知威福之权未读礼而已知畿甸之制未读春秋而已知一统之义固可配无逸之屏【唐崔植传曰元宗即位宋璟尝手冩无逸图献帝置于内殿劝帝出入观省以自戒】而代千秋之鉴也【唐元宗千秋节王公并献宝鉴张九龄上事鍳十章号千秋金鉴録以伸讽谕】故吾以谓献丹扆之六箴者【唐文宗昏荒数逰幸狎比羣小听朝简忽李德裕上丹扆六箴其一曰宵衣讽视朝希晚也二曰正服讽服御非法也三曰罢献讽敛求珍恠也四曰纳诲讽侮弃忠言也五曰辨邪讽任用羣小也六曰防微讽伪逰轻出也帝不能用】不如献辛伯之八字楚武王心荡【庄四年楚武王伐随将齐入告夫人邓曼曰余心荡邓曼叹曰王禄尽矣盈而荡天之道也先君其知之矣故临武事将大命而荡王心焉若师徒无亏王薨于行国之福也王遂行卒于樠木之下令尹鬬祁莫敖屈重除道梁溠营军临随随人惧行成莫敖以王命入盟随侯且请为防于汉汭而还济汉而后丧】
　　气听命于心者圣贤也心听命于气者众人也凡气之在人逸则肆劳则怠乐则骄忧则慑生则盈死则涸气变则心为之变有不能自觉焉志者气之帅也今心随气变是志不能为气之帅而气反为志之帅矣气反为志之帅而吾心志之盛衰惟气之为听则心者气之役也圣贤君子以心御气而不为气所御以心移气而不为气所移歴山之耕【见史记】南风之琴【见家语】劳逸变于前而舜之心未尝变也羑里之囚虞芮之朝【并见史记】忧乐变于前而文王之心未尝变也避席之时【见孝经】易箦之际【见礼记】死生变于前而曽子之心未尝变也自劳自逸自忧自乐自死自生吾心曷尝不自若哉楚武王凭陵诸夏兵行中国虽临大敌其心初不为之荡也迨其季年以堂堂之楚师伐蕞尔之随将授兵而心荡焉盖武王初未尝知治心之理所恃者血气之刚耳平时临敌而心不荡者非眞能不动也气方刚也死期将至血气既荡心安得不随之而荡乎彼所谓邓曼者方且谓盈而荡天之道也先君其知之矣故临武事将大命而荡王心焉呜呼所以荡王心者岂一女子所能知乎邓曼惟不能知既归之于天又归之于鬼神抑不知心即天也未尝有心外之天心即神也未尝有心外之神乌得舍此而他求哉心由气而荡气由心而出蠡生于稼而害稼者蠡也蚋生于醯而败醯者蚋也气出于心而荡心者气也邓曼区区四顾而外求犹贼在同室反执市人而讯之愈讯而愈失矣使楚武王而悟此则贼吾心者岂他在耶将不得而遁矣贼既不得而遁善养气者盍亦锄治是气絶其本根以去心之贼乎吁又非也浩然之气与血气初无异体由养与不养二其名尔苟失其养则气为心之贼苟得其养则气为心之辅亦何常之有哉愤乱散越临死生而失其正者是气也泰定精明临死生而得其正者亦是气也凌烟图绘之功臣谁非前日勍敌耶
　　邓三甥请杀楚文王【庄六年楚文王伐申过邓邓祁侯曰吾甥也止而享之骓甥聃甥养甥请杀楚子邓侯弗许三甥曰亡邓国者必此人也若不早图后君噬脐其及图之乎图之此为时矣邓侯曰人将不食吾余对曰若不从三臣抑社稷实不血食而君焉取余弗从还年楚子伐邓十六年楚复伐邓灭之】
　　阴阳风雨晦明天之六气也阴寒疾阳热疾风末疾雨腹疾晦惑疾明心疾人之六疾也有以医自业者语人曰六气者致疾之源必使无阴阳无风雨无晦明然后疾可除世宁有是理耶不归咎于人而归咎于天此天下之拙医也守身在我而疾不在于六气守国在我而患不在于四隣何人而不受六气其独致疾者必非善守身者也何国而不接四隣其独被患者必非善守国者也端汝视履啬汝精神时汝饮食审汝药石六气虽沴于汝身何有哉丰汝徳泽明汝政刑固汝封疆训汝师旅四邻虽暴于汝国何有哉邓之三甥不知国之存亡系于我之治乱反谓系于楚子之死生汲汲然欲杀之忘内而忧外何其疎也抑不知亡邓之原曷尝专在于楚耶环楚而国者如陈如蔡如郑如许下至于江黄道栢之属不可一二数也楚不先加兵而惟急于灭邓者岂非见邓有可乘之衅乎吾国有可乘之衅置而不忧顾以隣敌为忧虽楚子可得而杀犹有楚国存焉虽楚国可得而灭犹有诸侯存焉为吾忧者未始有极也当是时强陵弱众暴寡之风徧于天下今日齐人灭谭书于诸侯之策矣明日晋人灭虢又书于诸侯之策矣国有衅可乘诸侯将争欲灭之亡邓岂独一楚哉必若三甥之计非尽吞四隣不能奠枕亦迂矣呜呼四隣固不可尽吞纵使尽吞四隣亦未可恃以为安也秦不亡于六国未灭之前而亡于六国既灭之后【秦有六国兢兢以存六国既灭骄矜以亡】隋不亡于南北未一之前而亡于南北既一之后【文帝以外戚之尊受托孤之重乘兹机运遂迁周鼎楼舡南迈则金陵夫险骠骑北指则单于欵塞暨乎暮年废嫡立庶托付失所迹其衰怠之源稽其乱亡之兆起自文皇成于炀帝所由来逺非一朝一夕也北史论】亡国之衅夫岂在于隣敌耶三甥之谋谬戾明甚而世犹以有追恨邓侯不用其言者盖小人之情咎人而不咎己也用此心以观古人宜其咎楚而不咎邓也桀既放于南巢语人曰吾悔不杀汤于夏台吁桀虽偶能杀汤天下岂能无放桀者耶桀之诬上天虐万方诛龙逢嬖妹喜【见尚书及史记】可以取亡者擢髪不能尽数也桀皆不之悔而独悔于不杀汤可谓咎人而不咎己矣桀之为人非恶不视非恶不听非恶不言非恶不动造次顚沛无非罪恶仅有不杀汤之一善耳反自悔以为失是耻一善之尚存欲万恶之皆备也哀哉鲁庄公围郕【庄八年夏师及齐师围郕郕降于齐师仲庆父请伐齐师公曰不可我实不德齐师何罪罪我之由夏书曰皋陶迈种德德乃降姑务修德以待时乎秋师还君子是以善鲁庄公】
　　事之相反者莫如勇怯而相近者亦莫如勇怯奋然劲悍与怯相反者小勇也退然温克与怯相近者大勇也小勇名满天下大勇名不出家曷谓小勇胜小敌者是已曷谓大勇胜大敌者是已冦敌之来虽多至于百万知兵者谈笑而麾之犹摧枯振槁然岂足为大敌哉大莫大于心敌忿欲之兴郁勃炽烈内焚肺腑剑不能击防不能撞车不能冲骑不能突自古贲育韩白之徒战必胜攻必取者未尝不受屈于是敌也贲育韩白冠古今之勇者也今胜贲育韩白之所不能胜得不谓之大勇乎然战胜于一心之间非有攻城略地之可纪也非有伏尸流血之可骇也非有献俘奏凯之可夸也内克莫大之敌而功无毫髪见于世岂识其为勇乎不特不识其为勇既胜忿欲之敌则忍人之所不能忍容人之所不能容平人之所不能平其犯而不较与怯者相去不能以寸世又将以怯名之矣以勇怯相近而难辨者也鲁庄公及齐师围郕郕降于齐师仲庆父请伐齐公曰我实不徳齐师何罪罪我之由姑务修德以待时乎且齐鲁同伐郕而齐专有其功人情之所必校也庄公敛兵不校罪己而不罪齐抑不知庄公勇者欤怯者欤吾断之曰庄公盖怯者也大勇不校大怯亦不校勇者不校是不欲校也怯者不校是不能校也勇者以义不当校故胜其私心而不校心敌且能胜之况区区之外敌乎使遇义所当校者出其余勇天下已不能当矣不校者勇士之所难也校者勇士之所易也彼鲁庄之视齐襄乃君父不戴天之雠义所必校者也反巽懦畏怯俛首为雠人之役坐视其取郕而不校者特畏其强而不敢校耳姑托罪已修徳之辞以自觧于众岂其本心哉故不校者庄公之所易也校者庄公之所难也庄公之不校与勇者难易政相反乌得比而同之耶或曰世固有以弱犯强以小犯大不量力而取毙者庄公虽不得为勇亦庶几善量力者也曰论义者不论力君父之雠义所必讨不幸而力不胜死于雠敌亦足以自献于先王矣以仇牧之怯岂能胜南宫万之勇哉闵公之难忘其怯而直前虽毙于南宫万之手世未有以不量力罪之者也【庄十二年】若是则庄公当与齐争欤曰庄公忘君父之雠而与齐通又与之连兵而伐郕及不得郕而争则是争利之师而非复仇之师也然则庄公之是役争亦失不争亦失失在于通齐之始耳一失其始进退上下何往而非罪哉故曰君子作事谋始














　　左氏议卷五
　　钦定四库全书
　　左氏博议卷六
　　宋　吕祖谦　撰
　　齐侯见豕【庄八年冬齐侯游于姑棼遂田于贝丘见大豕从者曰公子彭生也公怒曰彭生敢见射之豕人立而啼公惧坠于车伤足丧屦反诛屦于徒人费弗得鞭之见血走出遇贼于门刼而束之】蛇鬬于郑【荘十四年初内蛇与外蛇鬭于郑南门中内蛇死六年而厉公入公闻之问于申繻曰犹有妖乎对曰人之所忌其气熖以取之妖由人兴也人无衅焉妖不自作人弃常则妖兴故有妖】神降于莘【荘三十二年秋七月有神降于莘惠王问诸内史过曰是何故也观其恶也故有得神以兴亦有以亡虞夏商周皆有之王曰若之何对曰以其物享焉其至之日亦其物也王从之】卜偃童谣【僖五年晋侯复假道于虞以伐虢八月甲午晋侯围上阳问于卜偃曰吾其济乎对曰克之公曰何时对曰童謡云丙之晨龙尾伏辰均服振振取虢之旂鹑之贲贲天策焞焞火中成军虢公其奔其九月十月之交乎丙子旦日在尾月在策鹑火中必是时也冬十二月丙子朔晋灭虢】狐突遇申生【僖十年狐突适下国遇太子太子使登仆而告之曰夷吾无礼余得请于帝矣将以晋畀秦秦将祀余对曰臣闻之神不歆非类民不祀非族君祀无乃殄乎且民何罪失刑乏祀君其图之君曰诺吾将复请七日新城西偏有巫者而见我焉许之遂不见及期而往告之曰帝许我罚有罪矣敝于韩】城鄫有夜登丘【僖十六年十二月城鄫役人病有夜登丘而呼曰齐有乱不果城而还】柩有声如牛【僖三十二年冬晋文公卒将殡于曲沃出绛柩有声如牛卜偃使大夫拜曰君命大事将有西师过轶我击之必大捷焉】蛇出泉宫【文十六年有蛇自泉宫出入于国如先君之数秋八月辛未声姜薨毁泉台】魏颗见老人【宣十五年魏颗败秦师于辅氏获杜囬秦之力人也初魏武子有嬖妾无子武子疾命颗曰必嫁是疾病则曰必以殉及卒颗嫁之曰疾病则乱吾从其治也及辅氏之役颗见老人结草以亢杜囬杜囬踬而颠故获之夜梦之曰余而所嫁妇人之父也尔用先人之治命余是以报】鸟鸣亳社【襄三十年或叫于宋太庙曰譆譆出出鸟鸣于亳社如曰譆譆甲午宋大灾】郑伯有【昭七年郑人相惊以伯有曰伯有至矣则皆走不知所往铸刑书之歳二月或梦伯有介而行曰壬子余将杀带也明年壬寅余又将杀段也及壬子驷带卒国人益惧齐燕平之月壬寅公孙段卒国人愈惧明月子产立公孙泄及良止以抚之乃止】石言于晋【昭八年春石言于晋魏榆晋侯问于师旷曰石何故言对曰石不能言或冯焉不然民听滥也抑臣又闻之曰作事不时怨讟动于民则有非言之物而言今宫室崇侈民力雕尽怨讟并作莫保其性石言不亦冝乎】当璧而拜【昭十三年初共王无冢适有子五人无适立焉乃大有事于羣望而祈曰请神择于五人者使主社稷乃徧以璧见于羣望曰当璧而拜者神所立也谁敢违之既乃与巴姬宻埋璧于大室之庭使五人齐而长入拜康王跨之灵王肘加焉子干子晢皆逺之平王弱抱而入再拜皆厌纽鬬韦龟属成然焉且曰弃礼违命楚其危哉】郑龙鬭【昭十九年郑大水龙鬭于时门之外洧渊国人请为禜焉子产弗许曰我鬭龙不我觌也龙鬬我独何觌焉禳之则彼其室也吾无求于龙龙亦无求于我乃止也】玉化为石【昭二十四年王子朝用成周之寳珪于河甲戌津人得诸河上阴不佞以温人南侵拘得玉者取其玉将卖之则为石王定而献之与之东訾】鸜鹆来巢【昭二十五年夏有鸜鹆来巢书所无也师已曰异哉吾闻文武之世童謡有之曰鸜之鹆之公出辱之鸜鹆之羽公在外野往馈之马鸜鹆跦跦公在干侯征褰与襦鸜鹆之巢逺哉遥遥稠父丧劳宋父以骄鸜鹆鸜鹆往歌来哭童謡有是今鸜鹆来巢其将及乎】龙见于绛【昭二十九年秋龙见于绛郊魏献子问于蔡墨曰吾闻之虫莫知于龙以其不生得也谓之知信乎对曰人实不知非龙实知】
　　怪生于罕而止于习赫然当空者世谓之日粲然徧空者世谓之星油然布空者世谓之云隐然在空者世谓之雷突然倚空者世谓之山然际空者世谓之海如是者使人未尝识而骤见之岂不大可怪耶其所以举世安之而不以为异者何也习也焄蒿凄怆之妖木石鳞羽之异世争怪而共传之者以其罕接于人耳天下之理本无可怪吉有祥凶有祲明有礼乐幽有鬼神是犹有东必有西有昼必有夜也亦何怪之有哉夫子之不语恠者非惧其惑众也无恠之可语也左氏嗜恠时神恠之事多出其书范寗辟之以诬説者是之吾谓载之者非辟之者亦非也载之者必以为恠而骇其有辟之者必以为恠而意其无一以为有一以为无至于心以为恠则二子之所同病也人不知道则所知者不出于耳目之外耳目之所接者谓之常耳目之所不接者谓之恠凡所谓恠者共辨而竞争之至于耳目之所常接者则轻之曰是区区者吾既饫闻而厌见之矣何必复论哉抑不知耳之所闻非眞闻目之所见非眞见也耳之所闻者声尔而声声者初未尝闻目之所见者形尔而形形者初未尝见日星也云雷也山海也皆世俗饫闻而厌见者也至于日星何为而明云雷何为而起山何为而峙海何为而停是孰知所以然者乎其事愈近其理愈逺其迹愈显其用愈藏人之所不疑者有深可疑者存焉人之所不恠者有深可恠者存焉吾日用饮食之间行不着习不察尚莫知其端倪反欲穷其辞于荒忽茫昧之表何其舛于先后也天下皆求其所闻而不求其所以闻皆求其所见而不求其所以见使得味于饫闻厌见之中则彼不闻不见者亦释然而无疑矣子路学于夫子以事鬼神为问又以死为问【见先进】子路之心盖以人者吾所自知所不知者鬼神生者吾所自知所不知者死耳子路果知人则必无鬼神之问矣子路果知生则必无死之问矣观其鬼神之问可以占其未知人也观其死之问则可以占其未知生也夫子答之曰未能事人焉能事鬼未知生焉知死此盖夫子提耳而诲子路无非眞实语世儒乃或以为拒子路之问岂不哀哉子路深省于一言之下故白刅在前结缨正冠不改其操则死生鬼神之际子路其自知之矣在睽之归妹曰睽孤见豕负涂载鬼一车先张之弧后説之弧匪冦婚媾往遇雨则吉其象曰遇雨之吉羣疑亡也幽明实相表里幽隣于明明隣于幽初未尝孤立也是爻居睽之孤孑然孤立睽幽明而为两涂睽生疑疑生恠故负涂之豕载车之鬼阴丑诡幻无所不至然至理之本同然者终不可睽疑则射解则止疑则冦解则婚向之疑以为恠者特未能合幽明为一耳犹阳之见阴之伏匿阳明阴幽常若不通及二气和而为雨则阳中有阴阴中有阳孰见其异哉阴阳和而为雨则羣物润幽明合而为一则羣疑亡融通贯注和同无间平日所疑荡涤而不复存矣子路之问人鬼死生睽而不合既闻夫子之言岂非遇雨而羣疑亡乎左氏与子路而同逰夫子之门者也犹不能除嗜恠之习然则夫子之雨亦择地而降欤曰非也五日霏微十日霡霂而枯荄槁木不能沾防滴之泽焉非雨之有所吝我无以受之也我无以受之则日见降雨犹为不遇雨日见圣人犹为不遇圣人左氏遇圣人而蒙蔽是谁之罪耶齐公孙无知弑襄公【庄八年齐侯使连称管至父戍葵丘瓜时而往曰及瓜而代期戍公问不至请代弗许公孙无知有于僖公衣服礼秩如适襄公绌之二人因之以作乱】
　　咎既往者易为説扶将倾者难为功乐论病而惮治病此人之通患也齐公孙无知之弑襄公论者本其祸端归之僖公其説曰国无二统礼无二嫡基于衣服礼秩之微而成于篡弑戕夺之酷齐之祸庸非僖公为之乎呜呼此论病也非治病也当僖公之时献此言可矣及襄公之时始为此言何其晚耶追论前日之失而不能已今日之祸君子不贵也君子不幸而立襄公之朝宁肯徒咎既往一无规画拱手而待祸耶天下无不可为之时而无不可除之患未然之前吾则有防患之术已然之后吾则有救患之术唯所遇如何耳在襄公世祸患已成防患之术既往而不必论请独论救患之术恩与怨亲与雠人皆以为不可并也殊不知易恩者莫如怨易亲者莫如雠公孙无知虽托于公族而僖公假以非分之宠上偪正嫡方襄公居东宫之时以人情度之岂能不忌且恨哉僖公一旦捐宾客而不立朝想无知之心自知襄公必偿其宿忿投于废绌疎弃之域矣使襄公释然待之加厚则无知必谓本当见怨反得恩焉本当见雠反得亲焉吾何以得此于彼哉始以为虎今乃吾之父始以为狼今乃吾之兄既得望外之施亦必思望外之报矣然则向之怨所以彰今日之恩也向之雠所以彰今日之亲也襄公果知出此则变无知悖逆之心为忠义之心非徒可以除患抑又可以召福矣昔汉定陶王少而爱长多材艺元帝竒之母昭仪又幸几代皇后太子成帝即位縁先帝意厚遇异于他王元帝开其隙而成帝能合其隙【见汉书木传】此所以有僖公之失而无襄公之祸也成帝之心思吾亲不可得而见见吾亲之所爱者犹见吾亲焉吾亲既殁无所致其孝今厚吾亲之所厚是亦厚吾亲也爱亲之心方笃万虑皆不能入其胷次自亲之外无复他念何暇省记吾一身之嫌隙乎苟微见畴昔之隙必吾爱亲之心已少弛矣忘亲之爱而思己之隙先己后亲固已堕于不孝矧又报之乎如意之于诸吕【初戚姬有宠于上生赵王如意上以太子仁弱欲废而立赵王大臣争之及惠帝即位晨出射赵王少不能早起太后使人持酖饮之黎明帝还赵王已死】植之于魏【三国魏陈思王植以才见异而丁仪丁廙杨修等为之羽翼太祖狐疑几为太子者数矣文帝即位灌均希防奏植醉酒悖慢遂贬植为安乡侯诛其党】攸之于晋【晋齐献王攸才望出武帝之右时为文帝所宠爱毎见攸輙抚其床呼其小字曰此桃符座也几为太子者数矣及帝寝疾虑攸不安为武帝叙汉淮南王魏陈思故事而泣临崩执攸手以授帝后中书荀朂侍中冯紞疾攸搆于帝攸知愤怨欧血而死】死亡相寻吾未尝不恨惠文武三帝之愆于孝也安得以成帝之风警之乎虽然先君之所爱从而爱之孝也苟欲而不制驯致叔段州吁之乱【注见一卷】则将奈何曰爱之必欲全之授之以权而长其恶是致之于死地也焉得爱齐威公入齐【庄九年雍廪杀无知公伐齐纳子纠桓公自莒先入秋师及齐师战于干时我师败绩鲍叔帅师来言曰子紏亲也请君讨之管召雠也请受而甘心焉乃杀子纠于生窦召忽死之管仲请囚鲍叔受之及堂阜而税之归而以告曰管夷吾治于髙傒使相可也公从之】
　　鲁庄公忘父之雠而纳子纠管敬仲忘主之雠而事桓公齐桓公忘身之雠而用管仲不可忘者父雠也忘其不可忘庄公之罪也可忘者身雠也忘其可忘者桓公之义也独管仲之事论者疑焉子纠其主也桓公其主之雠也不死其主而相其雠宜若得罪于名教今反见称于孔子此论者之所共疑也竞驽者至伯乐而定竞是非者至孔子而定既经孔子岂复容异同之论乎虽然无所见而苟异圣人者狂也无所见而苟同圣人者愚也已则无所见徒假圣人以为重曰伯乐所誉其马必良孔子所誉其人必贤使有问其所以良其所以贤者必错愕吃讷左右视而不知所对矣随伯乐而誉马者未免为不知马随孔子而誉人者未免为不知人天下之事知当自知见当自见伯乐之鍳初无与于吾之鍳也孔子之智初非与于吾之智也管仲之是非圣人固有定论矣抑不知反求吾心果定欤不定欤吾之心不知所定而苟随圣人以为定是以名从圣人而非以实从圣人也君子之学从实而不从名吾心未定虽圣人之言不能使之定是岂妄疑圣人之言者哉其从圣人以心不以貌此眞从圣人者也是故闻孔子称管仲之言必当求孔子称管仲之意孔子之意岂以管仲所枉者寡而所直者众耶所诎者小而所伸者大耶呜呼枉尺直寻在圣门中无是事也又况事雠之枉不得为寡诎道信身在圣门中无是事也又况事雠之诎不得为小然则孔子之意果安在耶纠之与桓公均非正嫡也均非当立也然春秋书纳纠而不系以子薄昭言杀弟而不谓之兄是纠少而尤不当立者也向若桓公杀纠于未入齐之前则是两公子争国而相杀者耳管仲雠桓公可也当干时之战桓公之位已定社稷既有奉矣民人既有归矣是桓公者齐之君也纠者齐之亡公子也以亡公子而欲干国之统桓公以君拒臣纠以臣犯君曲直客主之势判然矣桓公既得鹿而追治逐鹿之罪灭亲亲之恩固可深责然以齐君而杀齐之亡公子非两下相杀者也君之杀其臣虽非其罪为臣之党者敢以为雠乎此管仲所以事桓公孔子所以许管仲也人第知管仲之事雠耳孰知仲之不当雠桓公哉知仲之不当雠桓公则知仲实未尝事雠也苟徒信孔子之言而不复深考其所以言则反君事雠皆将自附于管仲矣噫仲果反君事雠则虽万善不足以赎况区区之伯功耶
　　齐鲁战长勺【庄十年春齐师伐我公将战曹刿请见其乡人曰肉食者谋之又何间焉刿曰肉食者鄙未能逺谋乃入见问何以战公曰衣食所安弗敢专也必以分人对曰小惠未徧民弗从也公曰牺牲玉帛弗敢加也必以信对曰小信未孚神弗福也公曰小大之狱虽不能察必以情对曰忠之属也可以一战战则请从公与之乘战于长勺公将鼓之刿曰未可齐人三鼓刿曰可矣齐师败绩公将驰之刿曰未可下视其辙登轼而望之曰可矣遂逐齐师既克公问其故对曰夫战勇气也一鼓作气再而衰三而竭彼竭我盈故克之夫大国难测也惧有伏焉吾视其辙乱望其旗靡故逐之】士蒍諌晋侯伐虢【庄二十七年晋侯将伐虢士蒍曰不可虢公骄若骤得胜于我必弃其民无众而后伐之欲御我谁与夫礼乐慈爱战所畜也夫民让事乐和爱亲哀丧而后可用也虢弗畜也亟战将饥】
　　迂儒之论每为武夫所轻钲鼓震天旌旄四合车驰毂击百死一生而迂儒曲士乃始缓视濶步诵诗书谈仁义于锋镝矢石之间宜其取踞牀溺冠之辱也鲁庄公与齐战于长勺两军相望此为何时而以听狱用情对曹刿之问战何其迂濶而逺于事情耶是言也持以语宋襄陈余则见许矣持以语孙武吴起则见侮矣彼曹刿遽以一战许之意者刿亦迂儒曲士之流欤观其从庄公战以我之盈乘齐之竭以我之整逐齐之乱机权韬畧与孙武吴起并驱争先初非宋襄陈余侪匹也使庄公之言诚迂阔而不切事情岂足以动刿之听耶其所以深赏而亟许之者殆必有説也马之所以不敢肆足者衔辔束之也臣之所以不敢肆意者法制束之也衔辔败然后见马之眞性法制弛然后见民之眞情困之不敢怨虐之不敢叛者刼于法制耳大敌在前抢攘骇惧平日之所谓法制者至是皆涣然而解散矣法制既散眞情乃出食马之恩【史记秦穆公亡善马岐下野人共得而食之者三百人吏逐得欲法之公曰君子不以畜产害人吾闻食善马肉不饮酒伤人乃皆赐酒而赦之后三百人闻秦击晋皆求从推锋争死以报食马之恩遂虏晋君】羊羮之怨【战国策中山君享都士大夫司马子期在焉羊羮不遍司马子期怒而走楚説楚王伐中山中山君亡喟然仰叹曰与不期众少其于当阨怨不期深浅其于伤心吾以一杯羊羮亡国】恩恩怨怨各肆其情以报其上苟非暇豫之时深感固结于法令之外亦危矣哉况人之易感而难忘者莫如窘辱迫之时子羔为卫政刖人之足卫乱子羔走郭门刖者守门曰于此有室子羔入追者罢子羔将去谓刖者曰吾亲刖子之足此乃子报怨之时也何故逃我刖者曰君之治臣也先后臣以法欲臣之免于法也臣知之狱决罪定临当论刑君愀然不乐见于顔色臣又知之此臣之所以脱君也【见家语致思篇】盖人方在缧絏之中锱铢之施视若金石毛髪之惠视若丘山子羔一有司耳徒有哀矜之意初无哀矜之实其遇冦难人犹且报之若是况庄公君临一国小大之狱皆必以情及其遇冦人之思报岂子羔比耶狱死地也战亦死地也昔居死地常受其赐今安得不赴死地以答其赐哉民既乐为之死则防坚却敌特余事耳庄公之言吾见其切而不见其迂也吾尝论古人之言兵与后人之言兵皦然不同曹刿问何以战公始对以惠民刿不以为然则对以事神刿又不以为然则对以听狱三答曹刿之问略无片言及于军旅形势者何耶盖有论战者有论所以战者军旅形势者战也民心者所以战也二者犹泾渭之不相乱河济之不相涉问所以战而答之以战是问楚而答燕也晋士蒍谏晋侯伐虢亦曰虢公骄若骤胜必弃其民夫礼乐慈爱战所畜也虢弗畜也亟战将饥当时之论兵者毎如此鲁庄公晋士蒍在春秋时未尝以学术著名而所论钩深致逺得战之本岂非去古未逺人人而知此理耶唐桺宗元号为当代儒宗其论长勺之役乃谓徒以断狱为战之具吾未之信乃歴举将臣士卒地形之属宗元之所言皆所谓战而非所以战也吾是以知春秋之时虽不学之人一话一言有后世文宗巨儒所不能解者也况当时所谓有学术者耶况上而为三代为唐虞者耶新学小生区区持私智之蠡而欲测古人之海妄生讥评聚讼不已多见其不知量也
　　禹汤罪已桀纣罪吊【庄十一年秋宋大水公使吊焉曰天作雨害于粢盛若之何不吊曰孤实不敬天降之灾又以为君忧拜命之辱臧文仲曰宋其兴乎禹汤罪己其兴也悖焉桀纣罪人其亡也忽焉且列国有凶称孤礼也言惧而名礼其庶乎既而闻之曰公子御説之辞也臧孙达曰是宜为君有恤民之心】
　　近禹汤者莫如桀纣禹汤大圣也桀纣大恶也其相去之逺不啻天渊何为其相近也禹汤善之极桀纣恶之极善恶二也其所以行之者一也禹汤归功于人桀纣亦归罪于人禹汤功冠天下皆推而归之人曰此左右之功此羣臣之功此诸侯之功此万姓之功自视不见有一毫之功焉桀纣罪冠天下皆推而归之人曰此左右之罪此羣臣之罪此诸侯之罪此万姓之罪自视不见有一毫之罪焉然则禹汤归功之心非即桀纣归罪之心乎禹汤归罪于己桀纣亦归功于己禹汤引天下之罪而归之己曰此我之愆非汝之愆此我之责非汝之责欲以一身尽代天下之罪焉桀纣引天下之功而归之己曰此我之谋非汝之谋此我之力非汝之力欲以一身尽攘天下之功焉然则禹汤归罪之心岂非桀纣归功之心乎由是观之禹汤之所以为善乃桀纣之所以为恶者也使禹汤移归功之心为归罪之心则桀纣矣使桀纣移归罪之心为归功之心则禹汤矣惟圣罔念作狂惟狂克念作圣旦圣暮狂特翻覆手耳人之所甚尊而不敢仰望者禹汤也人之所甚贱而不足比数者桀纣也平居自期以为吾虽自奋必不能为禹汤吾虽自画必不至为桀纣今观自狂入圣如此之易则吾有时而禹汤矣安得而不喜自圣入狂亦如此之易则吾有时而为桀纣矣安得而不惧一念之是咫尺禹汤一念之非咫尺桀纣诱于前迫于后则善岂待勉恶岂待戒哉凡人之学太高则骄太卑则怠二者学者之大病也苟思去禹汤为甚近怠乌乎生又思去桀纣为甚近骄乌乎生圣狂二法更相惩劝骄怠二病更相扫除或挽之或推之此顔子所以欲罢不能也【见论语】乆矣世之不知此理也而臧文仲独知之曰禹汤罪已其兴也勃焉桀纣罪人其亡也忽焉判禹汤与桀纣自人已之两语意者古之遗言欤至其论公子御説之宜为君则流入于瞽史之学惜乎狐裘而羔袖也吾又尝论之禹汤能收天下之恶桀纣能长天下之恶天下之人忿争贪暴众恶蔓延徧布海内禹汤皆敛之于己以为己罪人见禹汤之罪已忿者平争者息贪者愧暴者悔禹汤一罪已而尽收天下之恶使归于善天下皆归于善是亦禹汤之善也虽曰罪已然天下功孰有居禹汤之右者哉禹汤所収者恶所得者善所引者罪所得者功何耶盖既除稂莠何必复求稼之茂既除尘垢何必复求镜之明但収其恶不必求善恶既尽则善将焉往哉此所以収恶而得善也引罪而得功也桀纣安于为恶不自咎而咎人天下亦从而相咎本所犯者一恶耳讳其恶而不自咎诈也嫁其恶而咎人险也变一恶而数恶日滋月长自十而百自百而千自千而万覆国亡身遗臭后世由不能収天下之恶而长天下之恶也禹汤受其罪而终不能污桀纣辞其罪而终不能逃一兴一亡邈然辽絶揆厥本原不过差之辞受之间而已吾是以益知其相近虽然大圣大恶相近若此屠酤盗贼翻然为善者尚多有之未闻有既圣而复为恶者何也曰河之险入则死出则生死生之分才跬歩人固有防其中而得脱者矣岂有既出而复肯入者哉











　　左氏议卷六
&lt;经部,春秋类,左氏博议&gt;
　　钦定四库全书
　　左氏议卷七
　　宋　吕祖谦　撰
　　宋万弑闵公【庄十二年宋万弑闵公立子防公子御説奔亳南宫牛猛获帅师围亳萧叔大心及戴武宣穆庄之族以曹师伐之杀南宫牛于师杀子防于宋立桓公猛获奔卫南宫万奔陈宋人请猛获于卫卫人欲弗与石祁子曰不可天下之恶一也恶于宋而保于我保之何补得一夫而失一国与恶而弃好非谋也卫人归之亦请南宫万于陈以赂陈人使妇人饮之酒而以犀革裹之比及宋手足皆见宋人皆醢之】
　　陛防警跸公孙述之待马援也岸帻迎笑光武之待马援也以述之肃反取井蛙之讥光武之嫚而援委心焉【马援隗嚣以为緌徳将军时公孙述称帝于蜀使援往观之援素与述同里闬相善以为既至当握手欢如平生而述盛陈陛卫以延援入归谓嚣曰子阳井底蛙耳而妄自尊大不如专意东方建武四年嚣使援奉书洛阳援至引见世祖岸帻迎笑曰卿遨逰二帝间今见卿使人大慙援谢曰当今之世非但君檡臣臣亦择君矣臣与公孙述同县少相善臣前至蜀述陛防而后进臣臣今逺来陛下何知非刺客奸人而简易若是帝复笑曰卿非刺客顾説客耳援曰天下反覆盗名字者不可胜数今见陛下恢廓大度同符高祖乃知帝王自有眞也见东汉本传】然则朴小礼果非所以待豪杰耶英雄豪悍之士磊落轶荡出于法度之外为君者亦当以度外待之破崖岸削边幅拊背握手以结其情箕踞盛气以折其骄嘲笑谑浪以尽其懽慷慨歌呼出肺肝相示然后足以得其死命是非乐放肆也待豪杰者法当如是也南宫万之勇闻于诸侯宋闵公靳侮之者岂非欲略去细谨自谓得待豪杰之法耶然终召万之怨至于见弑何也袒裼暴虎必冯妇而后可怯夫而试冯妇之术适足以劘虎牙耳古之嫚侮者莫如汉高帝高帝之嫚侮岂徒然哉踞洗以挫黥布随以王者之供帐【随何説九江王布归汉既至汉王方踞牀洗足召布入见布大怒悔来欲自杀及出就舍帐御饮食从官皆如汉王居布又大喜过望出汉黥布传】嫚骂以挫赵将随以千户之侯封【高祖令周昌选赵壮士可令将者白见四人上嫚骂曰竖子能为将乎四人慙皆伏地封各千户以为将本纪】用不测之辱用不测之恩降霜霰于炎蒸之时轰雷霆于闭蛰之际顚倒豪杰莫知端倪此高帝所以能鼔舞一世也无鼔舞豪杰之术拘则为公孙述纵则为宋闵公何往而不败哉噫此不足论也若高帝鼓舞豪杰之术其至矣乎曰未也术必有时而穷高帝嫚侮之患卒见于暮年此所以厌拔剑击柱之争而俯就叔孙通之仪也【见叔孙通传】高帝岂不欲早用叔孙通之仪哉彼见其所谓仪者拘缀苛碎决非武夫悍将所能堪天下未定而遽行之必失豪杰之心故宁蔑弃礼法而不顾殊不知名教之中自有乐地岂叔孙辈所能识耶采薇出车东山之诗雨雪寒燠草木禽兽仆马衣裳室家婚姻曲尽人情昵昵如儿女语文武周公之待将帅开心见诚盖如此初未尝如陋儒之拘亦不至如后世之纵也髙帝明达最易告语惜乎无以是诗晓之
　　息妫过蔡【庄十年蔡哀侯娶于陈息侯亦娶焉息妫将归过蔡蔡侯曰吾姨也止而见之弗賔息侯闻之怒使谓楚文王曰伐我吾求救于蔡而伐之楚子从之秋九月楚败蔡师于萃以蔡侯献舞归】楚灭息入蔡【庄十四年蔡侯为莘故绳息妫以语楚子楚子如息以食入享遂灭息以息妫归生堵敖及成王焉未言楚子问之对曰吾一妇人而事二夫纵弗能死其又奚言楚子以蔡侯灭息遂伐蔡秋七月楚入蔡君子曰商书所谓恶之易也如火之燎于原不可乡迩其犹可扑灭者其如蔡哀侯乎】子元振万【庄二十八年楚令伊子元欲蛊文夫人为馆于其宫侧而振万焉夫人闻之泣曰先君以是舞也习戎备也今令尹不寻诸仇雠而于未亡人之侧不亦异乎御人以告子元曰妇人不忘袭雠我反忘之秋子元以车六百乘伐郑】鬭班杀子元【庄三十年楚公子元归自伐郑而处王宫鬭射师諌则执而梏子申公鬭班遂杀子元】陈夏征舒杀灵公【宣十年陈灵公与孔宁仪行父饮酒于夏氏公谓行父曰征舒似汝对曰亦似君征舒病之公出自其廐射而杀之二子奔楚十一年冬楚子为陈夏氏故伐陈谓陈人无动将讨于少西氏遂入陈杀夏征舒轘诸栗门】申公巫臣聘夏姬【成二年楚之讨陈夏氏也庄王欲纳夏姬申公巫臣曰不可君召诸侯以讨罪也今纳夏姬贪其色也贪色为淫淫为大罚周书曰明德慎罚文王所以造周也明德务崇之之谓也慎罚务去之之谓也若兴诸侯以取大罚非慎之也君其图之王乃止子反欲取之巫臣曰是不祥人也是天子蛮杀御叔弑灵侯戮夏南出孔仪丧陈国何不祥如是人生实难其有不获死乎天下多美妇人何必是子反乃止巫臣使道焉曰归吾聘女又使自郑召之王遣夏姬归巫臣聘诸郑郑伯许之及共王即位将为阳桥之役使屈巫聘于齐且告师期巫臣尽室以行申叔跪从其父将适郢遇之曰异哉夫子有三军之惧而又有桑中之喜宜将窃妻以逃者也及郑以夏姬行遂奔晋晋人使为邢大夫子反请重币锢之王曰止其自为谋也则过矣其为吾先君谋也则忠忠社稷之固也所盖多矣且彼若能利国家虽重币晋将可乎若无益于晋晋将弃之何劳锢焉】子重子反杀巫臣之族【成七年楚围宋之役师还子重请取于申吕以为赏田王许之申公巫臣曰不可此申吕所以邑也是以为赋以御北方若取之是无申吕也晋郑必至于汉王乃止子重是以怨巫臣子反欲取夏姬巫臣止之遂取以行子反亦怨之及共王即位子重子反杀巫臣之族分其室】叔向取申公巫臣氏【昭二十八年初叔向欲娶于申公巫臣氏其母欲娶其党叔向曰吾母多而庶鲜吾惩舅氏矣其母曰子灵之妻杀三夫一君一子而亾一国两卿矣可无惩乎吾闻之甚美必有甚恶是郑穆少妃姚子之子子貉之妹也子貉早死无后而天钟美于是将必以是大有败也叔向惧不敢取平公强取之生伯石伯石始生子容之母走谒诸姑曰长叔姒生男姑视之及堂闻其声而还曰是豺狼之声也狼子野心非是莫丧羊舌氏矣遂弗视】
　　一息妫而产三国之祸一夏姬而合四国之争甚矣色者祸之首也吾尝攷息妫夏姬之终始悯之未已而有所疑焉疑之未已而有所感焉誉女之色者必曰倾城倾国呜呼此何等不祥语也有士于此尝倾人之城尝倾人之国世必指为不祥之人矣必畏而恶之矣至于女则反夸其倾城倾国求之惟恐不及焉在士则为丑名在女则为美名如息妫夏姬亡人之身亡人之国不可一二数前车覆后车随前舟溺后舟进明知其祸而竞逐之彼碌碌者犹不足道也以巫臣之智叔向之贤亦皆甘心焉此吾之所疑也既而思之意有所重则爱有所移莫亲于身莫厚于族莫大于国一念昏惑醉于声色之美尚能弃平日之所甚重者犹敝屣况醉于理义之味者乎其见危致命以碪质为枕席以鼎镬为池沼固无足恠世之求生害仁者特未知为善之味耳此吾之所惑也抑吾又有所深惑者焉申公巫臣谏庄王子反纳夏姬而终挟夏姬以出走阳以正义拒之而阴取之其险谲人之所共恶宜子反欲锢之于晋也共王则曰其自为谋也则过矣其为吾先君谋也则忠人皆以为险共王独以为忠何邪共王之心以谓因彼伪言成吾眞善吾蒙其益足矣彼之行诈足以自损吾何预焉在我则益在彼则损哀之可也怨之不可也深味其言广大寛愽凡猜阻忌刻之心冰觧冻释荡然不留人君诚佩是言以纳谏则但采葑菲何恤下体但荐苹藻何嫌涧濵吾能纳规谏则为君之责塞矣其诚其伪其狂其讦皆谏者之事也非吾事也吾方急于听纳求免吾之责亦何暇忧人之忧哉虽尧之稽于众舜之取诸人以为善不能加毫末于此矣噫人心之取舍有大不同者想巫臣之在晋必窃笑楚国受吾之欺而夏姬为吾之所得是楚失计而我得计也共王之在楚亦必切笑巫臣能解先君之惑而自不免于惑是巫臣失计而楚得计也巫臣之笑共王之笑孰得孰失必有能辨之矣考之于传巫臣以阳桥之役奔晋实共王即位之三年也共王生十年而即位当巫臣之出奔其齿才十有三耳以十有三龄之童子其言可为万代纳谏之法非有大过人之资能之乎共王有大过人之资不能充养威权下移虽知巫臣之无罪坐视子反之徒屠戮其族曽莫能制召怨生敌为国大患聦敏之不足恃如此吾未尝不慨然深感也共王虽不能践是言然其言实典谟训诰之所未听言者当宝之以为元龟盖天欲以是宝遗后世借共王之口而之耳后世之君盍亦曰共王自为谋也则过矣其为后世谋也则忠郑厉公杀傅瑕原繁【庄十四年郑厉公自栎侵郑获傅瑕傅瑕曰苟舍我吾请纳君与之盟而赦之傅瑕杀郑子及其二子而纳厉公厉公入遂杀傅瑕使谓原繁曰傅瑕贰周有常刑既伏其罪矣纳我而无贰心者吾皆许之上大夫之事吾愿与伯父图之且寡人出伯父无里言入又不念寡人寡人憾焉对曰先君桓公命我先人典司宗祏社稷有主而外其心其何贰如之苟主社稷国内之民其谁不为臣臣无二心天之制也子仪在位十四年矣而谋召君者庸非贰乎庄公之子犹有八人若皆以官爵行赂劝贰而可以济事君其若之何臣闻命矣乃缢而死】
　　国不亡于外寇而亡于内寇恶不成于有助而成于无助国家之难攻其外而无应于内则攻者亦将穷而自止无宰嚭则越不能亡吴【越王勾践伐吴吴王败之越王以余兵五千保栖于防稽吴王追而围之越王乃令大夫种行成于吴请为臣吴王将许之子胥言曰天以越赐吴勿许也种还以报勾践勾践欲杀妻子燔宝器触战以死种止勾践曰吴太宰嚭贪可诱以利请间行言之于是勾践乃以美女宝器间献太宰嚭嚭乃见大夫种于吴王言曰愿赦勾践之罪不幸不赦勾践率五千人触战必有当也嚭因説吴王曰越王以服为臣若赦之此国之利也吴王将许之子胥諌曰今不灭越后必悔之吴王不听卒赦越罢兵而归后越卒灭吴见史记】无郭开则秦不能亡赵【秦使王翦攻赵赵使李牧司马尚御之秦多与赵王臣郭开金为反间言李牧司马尚欲反赵王乃使赵忽及齐将顔聚代李牧李牧不受命赵使人徴捕得李牧斩之后三月秦遂灭赵见史记李牧传】无郑译刘昉则隋不能亡周【北史周天元不预召刘昉顔之仪入卧内欲属后事天元瘖不能言昉见静帝冲幼以杨坚后父有重名遂与郑译等谋引坚辅政从之是日帝殂秘不防昉译矫诏以坚总知中外兵马事靖帝立以坚为相国进爵为隋王大定元年逊位于隋】无裴枢桺灿则梁不能亡唐【昭宗天祐元年朱全忠杀崔请帝迁都洛阳帝未及下楼宰相裴枢已得全忠移书促百官东行驱士民号泣满路二年裴枢罢政事初桺灿及第不四年为宰相时天子左右皆全忠腹心灿曲意事之同列裴枢皆朝廷宿望意轻之灿以为憾譛于全忠故罢四年帝禅位于梁】是数国者非其人之内叛人孰能取之故曰国不亡于外寇而亡于内寇天下未有皆助恶者也为恶者未有皆得天下之助者也彼为恶者惟欲人皆中立无所偏助如里克之于骊姬【出晋语】王祥之于司马【见晋王祥传】冯道之于五季【见五代火冯道传】阴拱黙居坐观成败则吾事济矣故曰恶不成于有助而成于无助是故祸莫甚于内叛奸莫甚于中立二者之罪孰为大曰中立之罪为大是何也内叛之罪昜见中立之罪难知人臣之叛君即雠者五尺童子皆知疾之虽所谓雠敌者资之以集事亦未尝不赏其功而疑其心也君且叛之而况于人乎今日为我所诱而叛君安知他日不为人所诱而叛我乎吾位未定则借之以成功吾位既定则除之以防患此傅瑕叛子仪而纳厉公终不免于厉公之诛也乃若原繁之自为谋可谓宻矣自庄公之世用事于朝歴忽亹仪突之变国四易主泛然中立举无所助入则事之出则舍之视君如传舍不置欣戚于其间依阿取容优防卒岁既不为人所爱亦不为人所憎固可以独全于艰危之时自古之持位保禄者率用此术虽遇明主亦未易察其为奸也厉公以私憾杀之固非其正天其或者假手于厉公以大警为臣者欤观繁对厉公之辞曰苟主社稷国内之民其谁不为臣信如是説则苟据君位者皆奉之无所择簒亦君也僣亦君也盗亦君也雠亦君也为臣者皆操此心则人君将安所恃乎甚矣繁之奸也呜呼论人臣之罪者至叛逆而极然事克则卿不克则烹成败犹居其半也至于中立者自谓无往而不得志国有存亡君有废兴时有治乱民有安危吾之爵秩常自如也彼何预于我哉其用心可谓奸之尤者矣中立如原繁有时而干厉公之诛则世之取容者果可以长无祸乎吾故表原繁之诛以风中立之士云
　　王赐虢公晋侯玉马【庄十八年虢公晋侯朝王王享醴命之宥皆赐玉五防马三匹非礼也王命诸侯名位不同礼亦异数不以礼假人】
　　吏之守帑者以财假人谓之盗将之守边者以地假人谓之叛财之在帑者非吏之财也地之在边者非将之地也财非其财而擅施焉地非其地而擅弃焉其排抵谴诃也宜哉为官守帑者吏也为国守边者将也为天守名分者君也专财与地得罪于人则专礼以假人者岂不得罪于天耶天未尝以名分与人君特寄之人君俾守之耳舆地广轮之慱版籍生齿之繁甲兵卒乘之雄象犀金缯之富皆君之有独名分者非君之有也天以四海九州全付人君惟吝于名分何耶盖分者四海九州之所自立人之所轻天之所重也周惠王不知天之所重误视名分为已物轻以假人而不甚惜当虢公晋侯之来朝惠王谓公侯相去一间耳赐赉之际有所厚薄吾心慊然于是等其玉与马之数不为之隆杀殊不知天秩有礼多多寡寡不可乱也假天之秩以为私惠何以继天而子元元乎人心无厌侯而可假公之礼则公亦思假王之礼惠王既假晋以公礼矣后数十年而晋文有请隧之举果欲假王之礼非惠王啓其僣心晋文遽敢尔耶剥庐则及牀剥牀则及肤庶人而僣士礼是僣大夫之渐也士而僣大夫礼是僣诸侯之渐也大夫而僣诸侯礼是僣天子之渐也圣人欲上全天子之尊必先下谨士庶人之分守其下所以卫其上也况公侯之近且贵乎吾观儒者之议礼毎力争于毫厘尺寸之间非特较公侯璧马之多寡也如天子之席五重诸侯之席三重所争者才再重耳天子之堂九尺诸侯之堂七尺所争者才二尺耳由庸人观天子诸侯之分岂再重之席二尺之堂所能抑扬何儒者之迂耶大堤云横屹如山岳其视尺寸之土若不能为堤之损益也然水潦暴至势与堤平苟犹有尺寸之土未没则濒水之人可恃无恐当是时百万生灵之命系于尺寸之土焉尺寸之土可以遏昏垫之害尺寸之礼可以遏僣乱之源然则儒者力争于毫厘尺寸之间非迂也势也原庄公逆王后于陈【庄十八年虢公晋侯郑伯使原庄公逆王后于陈陈妫归于京师实惠后】蘓公奉子頽【庄十九年初王姚嬖于庄王生子頽子頽有蒍国为之师及惠王即位取蒍国之圃以为囿边伯之宫近于王宫王取之王夺子禽祝跪与詹父田而收膳夫之秩故蒍国邉伯石速詹父子禽祝跪作乱因蘓氏秋五大夫奉子頽以伐王不克出奔温蘓子奉子頽以奔卫卫师燕师伐周冬立子頽】王处栎【庄二十年郑伯和王室不克遂以王归王处于栎王子頽享五大夫乐及徧舞郑伯闻之见虢叔曰寡人闻之哀乐失时殃咎必至今王子頽歌舞不倦乐祸也夫司冦行戮君为之不举而况敢乐祸乎奸王之位祸孰大焉临祸亡忧忧必及之盍纳王乎虢公曰寡人之愿也】郑伯虢公纳王【庄二十一年春胥命于弭夏同伐王城郑伯将王自圉门入虢叔自北门入杀王子頽及五大夫郑伯享王于闗西辟乐备王与之武公之畧自虎牢以东原伯曰郑伯效尤其将自有咎】防于首止【僖五年防于首止防王太子郑谋宁周也】惠王崩【僖七年冬闰月惠王崩襄王恶太叔之难惧不立不发丧而告难于齐】盟于洮【僖八年春王正月公防王人齐侯宋公卫侯许男曹伯陈世子款盟于洮左氏云谋王室也】王子带召戎【僖十一年夏杨拒泉皋伊雒之戎同伐京师入王城焚东门王子带召之也秦晋伐戎以救周秋晋侯平戎于王】王子带奔齐【僖十二年王以戎难故讨王子带秋王子带奔齐】仲孙湫言王子带【僖十三年春齐侯使仲孙湫聘于周且言王子带事毕不与王言归复命曰未可王怒未怠其十年乎不十年王弗召也】滑人叛郑【僖二十年滑人叛郑而服于卫夏郑公子泄堵寇帅师入滑】富辰请召王子带【僖二十二年富辰言于王曰请召大叔诗曰恊比其邻昏姻孔云吾兄弟之不恊焉能怨诸侯之不睦王説王子带自齐复归于京师王召之也】襄王以狄伐郑以狄女为后大叔以狄师攻王王使告难【僖二十四年郑之入滑也滑人听命师还又即卫郑公子士泄堵俞弥帅师伐滑王使伯服游孙伯如郑请滑郑伯怨惠王之入而不与厉爵也又怨襄王之与卫滑也故不听王命而执二子王怒将以狄伐郑富辰谏王弗听使頽叔出狄师夏狄伐郑取栎王德狄人将以其女为后富辰諌王又弗听甘昭公通于隗氏王替隗氏頽叔桃子曰我实使狄狄其怨我遂奉大叔以狄师攻王王御士将御之王曰先后其谓我何宁使诸侯图之王出适郑处于汜大叔以隗氏居于温冬王使来告难曰不谷不德得罪于母弟之子带鄙在郑地汜敢告叔父臧文仲对曰天子蒙尘于外敢不奔问官守王使简师父告于晋使左鄢父告于秦】晋侯纳王【僖二十五年春秦伯师于河上将纳王狐偃言于晋侯曰求诸侯莫如勤王诸侯信之且大义也继文之业而信宣于诸侯今为可矣使卜偃卜之吉晋侯辞秦师而下三月甲辰次于阳樊右师围温左师逆王夏四月丁巳王入于王城取太叔于温杀之于隰城戊午晋侯朝王王享醴命之宥】
　　天下之事逺近隠显之所在初未尝有定名古非逺也今非近也古之事非隠也今之事非显也惟吾心之所见如何耳今之所谓甚近而易见者莫如身之所亲歴也惠王身被子頽簒夺之祸而复宠子带郑伯身见子頽徧舞之僣而复奏备乐襄王身经子带召戎之变而复亲戎狄身遇之而复身蹈之何耶人心蔽于此者怠于彼惠王蔽于爱故虽近被簒夺之害己如异世而忘之矣郑伯蔽于侈故虽近见徧舞之僣已如异世而忘之矣襄王蔽于忿故虽近经召戎之变已如异世而忘之矣是三君者心一有所蔽虽耳目之所亲接者视之惘然如异世事况欲责纣使鉴数百年前之桀责幽厉使鉴数百年前之纣难矣哉故尝论之心有所蔽则以今为古心无所蔽则以古为今是何也心有所蔽则触情纵欲衅在前而不见戮在后而不知身所亲歴曾未逾时若醉若梦视之犹太古洪荒之世不复省録此以今为古也惠襄郑伯之类是也心无所蔽则六通四辟合千载为一朝合万代为一世与古圣贤更相授受更相酬酢于无声无臭之中和同无间此以古为今也舜文若合符节之类是也以古为今以今为古特在吾心之通与蔽耳曷尝有定名哉呜呼人心不可有所蔽也处当世之事而蔽于私情则虽易见之祸有不能见焉论异世之事而蔽于陈迹则虽易见之理有不能见焉惠襄郑伯既蔽于私情而不能见其祸矣后世论之亦未免蔽于陈迹也自其迹观之则郑伯首倡纳惠王者虢公从郑伯而纳惠王者郑功大而惠王反薄之虢功小而惠王反厚之世皆疑惠王待郑之薄也襄王以狄伐郑富辰固谏之襄王召子带富辰实导之能见狄之祸而不见子带之祸世皆悔富辰导子带之失也惠王失位于齐桓伯诸侯之时襄王失位于晋文伯诸侯之时纳襄王者在晋而纳恵王者不在齐世皆咎齐桓之纳王缓也揆之以理则惠王之待郑薄本无可疑富辰之召子带本无可悔齐桓之缓于纳王本无可咎是岂有难见之理哉两人交讼其行赂多出于理之曲者盖恃直则不必赂也郑恃功之大而守其常虢慊功之小而献其謟功已往而易忘謟方至而易惑此惠王之所以厚虢而薄郑欤刘文靖裴寂俱唐室功臣然首建大义皆文静之谋非寂敢望也高祖厚寂而薄文静者文静以其功寂以其謟耳【见唐史本纪】人情岂相逺哉故曰惠王之待郑薄本无可疑兄弟当亲戎狄当疎子带之不可絶政如戎之不可通也富辰教襄王亲其所亲疎其所疎本无二説使襄王纳其谏而不与狄通则子带何自而成其恶乎苟与狄通虽无子带犹不免于乱也自古与外裔共功者未有不为其反噬唐之囘纥【囘纥本匈奴高车部也安禄山反肃宗借其兵力収复两京自是恃功时入冦边】晋之契丹【五代晋高祖以河东节度使假契丹援举兵灭唐而据其位割幽燕十六州之地与契丹而臣事之出帝即位不肯称臣于契丹契丹大怒遣使责让后大举入冦出帝北迁】始借其力终罹其患彼二国者亦岂有子带之衅召之邪为襄王者当以与狄通为悔不当以召子带为悔也故曰富辰之召子带本无可悔天子犹父也诸侯犹子也父有难一子居近而能救之为诸子者幸其父之免足矣何必竞其功耶齐桓伯天下郑虢纳王而齐桓未尝争其功当是时风俗犹厚也及襄王之出晋与秦俱欲纳王晋文辞秦师而独擅其功外传记子犯之言曰君盍纳王若不纳秦将纳之则失周矣何以求诸侯是犹一子欲専救父之名拒诸子使不得前其心不在于父而在于名安得为孝乎吁亦薄矣然则齐桓晋文孰为咎耶故曰齐桓之缓于纳王本无可咎后世之论疑其所不当疑悔其所不当悔咎其所不当咎
　　鬻拳兵諌【庄十九年鬻拳强谏楚子楚子弗从临之以兵惧而从之鬻拳曰吾惧君以兵罪莫大焉遂自刖也楚人以为大阍谓之大伯使其后掌之君子曰鬻拳可谓爱君矣諌以自纳于刑刑犹不忘纳君于善】
　　古今以人君拒谏为忧吾以为未知所忧也首人君之恶者拒谏居其最置是而不忧将何忧曰君之拒谏可忧而非人臣之所当忧也君臣同体君陷于恶臣不为之忧将谁忧曰君有君之忧臣有臣之忧未闻舍己之忧而忧人之忧者也人臣之忧在于谏之未善不在于君之未从谏之道难矣哉诚之不至未善也理之不明未善也辞之不达未善也气之不平未善也行之不足以取重于君未善也言之不足以取信于君未善也坐以待旦夜以继日其所忧者惟恐吾未尽谏之之道亦何暇忧其君之从与拒乎不忧术之未精而徒忧病之难治天下之拙医也不忧筭之不多而徒忧敌之难胜天下之庸将也臣之纳谏者苟尤君而不尤己不导君而使自从徒欲强君而使必从其流终至于鬻拳胁君而后止耳鬻拳岂欲胁君哉告而不听故出于强强而不听故出于胁君愈不听而愈求之于君曽不知反吾纳谏之道尽欤不尽欤谏吾职也听君职也吾未能尽其职乃欲越其职以必君之听其可乎祭在人飨在神谏在臣听在君有孔子而鲁不治者谏在孔子而听在鲁侯也有孟子而齐不治者谏在孟子而听在齐王也孔孟急于救世岂在鬻拳下乎然宁坐视齐鲁之失道终不肯强齐鲁之君者尽臣之职而不敢越臣之职也鬻拳之事君其视孔孟未能万分之一而遽欲胁君乎当鬻拳临楚子以兵及其拒楚子不纳也幸楚子不以为忤耳苟楚子之不从吾不知鬻拳何术以继之乎使是时不幸为楚子所诛则陷于逆乱其心迹终无以自见于后世矣鬻拳亦知其不可继自谓吾心忠而迹逆心顺而迹悖故以刖足之心明吾兵谏之迹后世欲学吾之兵谏盍学吾之刖足吾之刖足不可学则吾之兵谏亦不可学也圣人之道欲后世之皆可学鬻拳之道欲后世之不可学何其与圣人异耶先之以称兵后之以刖足坏于前而收于后开于前而闭于后随作随救焦然不宁吾恐圣人之举事不若是之烦且劳也道有枢言有防柁移则舟转轮运则车行夫岂在于用力耶古之人固有广厦细旃之上从容片言基治平之原者固未尝动声色费辞説也牵裾折槛已为下策况动干戈于君侧耶荀卿儒之陋者也其论谏诤辅拂乃曰自能率羣臣百吏相与强君君虽不安不能不听遂以解国之大患谓之辅拂之説【见荀子臣道篇】即鬻拳之説皆欲以力强其君者也匹夫所恃以动万乘者道存焉耳苟欲与君较力是丐者与猗顿较富也危矣哉
　　陈敬仲辞卿饮桓公酒【庄二十二年陈公子完奔齐齐侯使敬仲为卿辞曰羁旅之臣幸若获宥及于寛政赦其不闲于教训而免于罪戾弛于负担君之惠也所获多矣敢辱髙位以速官谤请以死告诗云翘翘车乘招我以弓岂不欲往畏我友朋使为工正饮桓公酒乐公曰以火继之辞曰臣卜其昼未卜其夜不敢君子曰酒以成礼不继以淫义也以君成礼弗纳于仁也】
　　人之嗜进而不知止未有不由子孙累者一身之奉易足也一身之求易供也其所以嗜进而不知止者特欲为子孙无穷之计耳吾身不能常存主眷不能常保身未没眷未衰之时厚集权以遗后之人一失此机子孙将何所庇乎此所以爵愈高而心愈躁禄愈丰而心愈贪也陈氏之在齐其子孙莫强焉窃意敬仲入齐之始其所以遗子孙者必甚厚反覆考之则大不然人皆求权位以遗子孙齐桓公使之为卿位既高矣而敬仲辞之人皆结眷以遗子孙齐桓公饮其家至欲继之以烛宠亦深矣而敬仲又辞之敬仲虽安于恬退曷不少享齐公之美意以为子孙之托耶呜呼是乃敬仲深托其子孙于齐也人之所以求多位与宠者不过欲子孙用之不尽耳抑不知吾尽取其位安得余位以遗子孙乎吾尽取其宠安得余宠以遗子孙乎敬仲所以不处齐卿之位者恐其位之尽也不当夜宴之宠者恐其宠之尽也齐敬仲毎有不尽之恨故其子孙亦毎有不尽之泽是辞一卿之秩而开一世之基辞一夕之宴而而得数百年之眷深矣哉敬仲托其子孙于齐也至于田和席敬仲之业既满而溢簒窃齐国六七传而遂亡以损而兴以满而灭岂非盈者天地鬼神之所共恶耶君子之立朝使君有慊心则可使君有厌心则不可乐嵗之肉如藿凶嵗之藿如肉富家之帛如布贫家之布如帛贵生于不足而贱生于既足也势盈位极为君所厌身且不保而况子孙乎宋刘湛之事文帝其始帝与语视日早晚惟恐其去其后亦视日早晚惟恐其不去文帝既厌湛而湛独宠冒宜其不免于诛也【见南史刘湛传】使湛当文帝惟恐其去之时翻然引去则文帝之与湛常有无穷之思是知爱极则移高极则危由古至今用过其量见险不止未有能全者也用过其量者固召衅而集祸矣彼人与位相称者其可以无虑欤曰亦未可以安枕而卧也谢安之隐东山也晋国慕之惟恐其不起也及其既出髙崧谓之曰卿高卧东山诸人毎言安石不肯出将如苍生何苍生今将如卿何安有愧色【见晋谢安传】盖天下望安之出乆矣一旦为苍生而起则寒者求衣饥者求食不获者求得今之责我者皆昔之慕我者也未出则为人所慕既出则为人所责未出则人恐失我之贤既出则我恐失人之望忧乐劳逸岂可同日而语耶然则用过其量者固为不可语人与位相称者亦未易处也
  </div>
  <div class="pagination">
   <a href="左氏博议.html">
    上一页
   </a>
   <a href="左氏博议.html">
    1
   </a>
   <span class="current-page">
    2
   </span>
   <a href="左氏博议_page3.html">
    3
   </a>
   <a href="左氏博议_page4.html">
    4
   </a>
   <a href="左氏博议_page5.html">
    5
   </a>
   <a href="左氏博议_page6.html">
    6
   </a>
   <a href="左氏博议_page7.html">
    7
   </a>
   <a href="左氏博议_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
