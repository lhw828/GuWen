<!DOCTYPE html>
<html>
 <head>
  <meta charset="utf-8"/>
  <title>
   春秋左传属事 - 第 8 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋左传属事 - 第 8 页/共 17 页
  </h1>
  <div class="content">
   襄公七年春郯子来朝始朝公也
　　昭公十七年秋郯子来朝公与之宴昭子问焉曰少皥氏鸟名官何故也郯子曰吾祖也我知之昔者黄帝氏以云纪故为云师而云名炎帝氏以火纪故为火师而火名共工氏以水纪故为水师而水名太皥氏以龙纪故为龙师而龙名我高祖少皥挚之立也凤鸟适至故纪于鸟为鸟师而鸟名凤鸟氏厯正也鸟氏司分者也伯赵氏司至者也青鸟氏司啓者也丹鸟氏司闭者也祝鸠氏司徒也鴡鸠氏司马也鸤鸠氏司空也爽鸠氏司冦也鹘鸠氏司事也五鸠鸠民者也五雉为五工正利器用正度量夷民者也九扈为九农正扈民无淫者也自颛顼以来不能纪逺乃纪于近为民师而命以民事则不能故也仲尼闻之见于郯子而学之既而告人曰吾闻之天子失官学在四夷犹信【少皥金天氏黄帝子已姓之祖郯子其后黄帝轩辕氏姬姓祖也黄帝受命有云瑞故以云纪事百官师长皆以云为名缙云氏盖其一官也炎帝神农氏姜姓祖有火瑞以火纪事名百官共工以诸侯伯有九州者在神农前太皥后亦受水瑞故以水名官太皥伏羲氏风姓祖有龙瑞故以龙命官挚少皥氏之名鳯鸟知天时故以名厯正之官乌燕也以春分来秋分去伯赵伯劳也以夏至鸣冬至止青鸟鸧鴳也以立春鸣立夏止丹鸟惊雉也以立秋来立冬去入大水为蜃上四鸟为四司皆歴正之属官祝鸠鹪鸠也祝鸠孝故为司徒主教民鴡鸠王鴡也鸷而有别故为司马主法制鸤鸠鴶鵴也鴶鵴平均故为司空平水土爽鸠鹰也鸷故为司冦主盗贼鹘鸠鹘雕春来冬去故为司事是为五鸠鸠聚也治民上聚故以鸠为名雉有五种西方曰鷷雉攻木之工东方曰鶅雉抟埴之工南方曰翟雉攻金之工北方曰鵗雉攻皮之工伊洛之南曰翚雉设五色之工夷平也使度量器用平也扈有九种春扈鳻鶞相五土之宜趣民耕种者夏扈窃趣民耘苗者秋扈窃蓝趣民收敛者冬扈窃黄趣民盖藏者棘扈窃丹为巢驱鸟者行扈唶唶昼为民驱鸟者宵扈啧啧夜为农驱兽者桑扈窃脂为蚕驱雀者老扈鷃鷃趣民收麦令不得晏起者皆以教民事扈止也止使民不淫放也颛顼氏代少皥者徳不能致逺瑞而以民事命官夫子学而叹之时年二十八失官官不修其职传言圣人无常师】
　　小邾【邾今在山东滕县境】
　　庄公五年秋郳犂来来朝名未王命也【附庸未受爵命为诸侯例称名后从齐桓尊周室王命为小邾子】
　　襄公七年夏小邾穆公来朝亦始朝公也【僖七年朝鲁无传】昭公三年秋小邾穆公来朝季武子欲卑之穆叔曰不可曹滕二邾实不忘我好敬以逆之犹惧其贰又卑一睦焉逆羣好也其如旧而加敬焉志曰能敬无灾又曰敬逆来者天所福也季孙从之【卑之不欲以诸侯礼待之一睦小邾也】十七年春小邾穆公来朝公与之燕季平子赋采叔穆公赋菁菁者莪昭子曰不有以国其能乆乎【采叔诗小雅取其君子来朝何锡与之以穆公喻君子菁莪亦小雅取其既见君子乐且有仪昭子嘉其能答赋言其贤故能乆有国】
　　哀公十四年春小邾射以句绎来奔曰使季路要我吾无盟矣使子路子路辞季康子使冉有谓之曰千乘之国不信其盟而信子之言子何辱焉对曰鲁有事于小邾不敢问故死其城下可也彼不臣而济其言是义之也由弗能【济成也】
　　介【介今为山东胶州】
　　僖公二十九年春介葛卢来朝舎于昌衍之上公在防馈之刍米礼也【葛卢介国君名昌衍在今山东曲沃县境旧有昌平城嫌公行不当致馈故曰礼】冬介葛卢来以未见公故复来朝礼之加燕好介葛卢闻牛鸣曰是生三牺皆用之矣其音云问之而信【燕宴礼好货好也一岁再来故加之周礼夷掌与鸟言貉掌与兽言注云夷征东夷所获貉征东北夷所获介葛卢是东夷之国其土俗有知兽言者故闻牛声而知其情】
　　戎狄
　　隐公二年春公防戎于潜修惠公之好也戎请盟公辞夏戎请盟秋盟于唐复修戎好也
　　桓公二年秋公及戎盟于唐修旧好也冬公至自唐告于庙也凡公行告于宗庙反行饮至舍爵策勲焉礼也特相防徃来称地让事也自叅以上则往称地来称防成事也【旧好惠隐之好凡公出入皆告庙告至饮酒庙中既饮毕置爵则书勲劳于策速纪有功也特相防公与一国防也凡防必有事二君防则或以其地之近或以其事之重而为主賔主相让而事成故往书防于某归书至自某明有让以为礼也叅以上则必以国强爵尊或伯国主其事故来归则书至自防以见其防事之成凡诸侯防必有让与事此分称者各举其重耳】
　　庄公十八年夏公追戎于济西不言其来讳之也【戎来侵鲁鲁人不知去乃追之故讳不言其来】
　　襄公十八年春白狄始来
　　鲁取小国
　　僖公十七年夏师灭项淮之防公有诸侯之事未归而取项齐人以为讨而止公秋声姜以公故防齐侯于卞九月公至书曰至自防犹有诸侯之事焉且讳之也【项今山东项城县汴今山东泗水县】
　　宣公九年秋取根牟言易也【牟今山东福山县有牟城】
　　襄公十三年夏邿乱分为三师救邿遂取之凡书取言易也用大师焉曰灭弗地曰入【邿今山东济隂县有邿城弗地不有其地】昭公四年九月取鄫言易也【详见邾莒之难鄫见上卷】
　　孔夫子仕鲁
　　昭公七年三月公如楚郑伯劳于师之梁孟僖子为介不能相仪及楚不能答郊劳九月公至自楚孟僖子病不能相礼乃讲学之苟能礼者从之及其将死也召其大夫曰礼人之干也无礼无以立吾闻将有达者曰孔丘圣人之后也而灭于宋其祖弗父何以有宋而授厉公及正考父佐戴武宣三命兹益共故其鼎铭云一命而偻再命而伛三命而俯循墙而走亦莫予敢侮饘于是鬻于是以糊余口其共也如是臧孙纥有言曰圣人有明徳者若不当世其后必有达人今其将在孔丘乎我若获没必属说与何忌于夫子使事之而学礼焉以定其位故孟懿子与南宫敬叔师事仲尼仲尼曰能补过者君子也诗曰君子是则是效孟僖子可则故已矣【师之梁郑城门僖子名获大夫其属也圣人谓正考父灭于宋谓其子孔父嘉为华督所杀其子奔鲁孔子之六代祖也弗父何正考父之曾祖宋闵公之子厉公之兄适嗣当立以让厉公三传而至考父考父相宋三君曰戴武宣三命上卿言高位鼎铭考父庙鼎之铭而偻而伛而俯言愈共循墙不敢安行莫敢侮言恭甚而人不之慢于是鼎中为饘为鬻以糊口而已言至俭也纥武仲也正考父以明徳而不得志于宋其后应大于孔子获没得以夀终也说南宫敬叔何忌孟懿子皆僖子之子知礼则位可安故曰定位诗小雅】
　　定公十年夏公防齐侯于祝其实夹谷孔丘相犂弥言于齐侯曰孔丘知礼而无勇若使莱人以兵刼鲁侯必得志焉齐侯从之孔丘以公退曰士兵之两君合好而裔夷之俘以兵乱之非齐君所以命诸侯也裔不谋夏夷不乱华俘不干盟兵不偪好于神为不祥于徳为愆义于人为失礼君必不然齐侯闻之遽辟之将盟齐人加于载书曰齐师出竟而不以甲车三百乘从我者有如此盟孔丘使兹无还揖对曰而不反我汶阳之田吾以共命者亦如之齐侯将享公孔丘谓梁丘据曰齐鲁之故吾子何不闻焉事既成矣而又享之是勤执事也且牺象不出门嘉乐不野合飨而既具是弃礼也若其不具用秕稗也用秕稗君辱弃礼名恶子盍图之夫享所以昭徳也不昭不如其已也乃不果享齐人来归郓讙隂之田【夹谷今山东淄川县西南夹谷山一名祝其山其阳即齐鲁防盟之地犂弥齐勇士不知孔子大圣徒以知礼称之莱人齐所灭莱夷兵之以兵击莱人辟辟去莱兵也如此盟谓如此盟诅之祸兹无还鲁大夫言须齐归汶阳田乃共齐命梁丘据齐嬖臣故旧典成防成事也牺象牺尊象尊嘉乐钟磬秕谷不成者稗草之似谷者喻享不具礼秽薄若秕稗孔子知齐懐诈故拒之郓讙隂三田即汶阳田也隂山之隂在山东泰安州境后人因名谢过城】
　　十二年夏仲由为季氏宰将堕三都于是叔孙氏堕郈季氏将堕费公山不狃叔孙輙帅费人以袭鲁　仲尼命申句须乐颀下伐之　二子奔齐遂堕费将堕成公敛处父谓孟孙　我将不堕冬十二月公围成弗克【三都费郈成也强盛为国害故欲堕之不狃费宰輙不得志于叔孙氏申句须乐颀鲁大夫仲尼时司冦二子不狃輙也处父孟氏成宰俱详见陪臣交叛○是时费郈数叛为二家患故仲由宰季氏而堕之未暇专为公室谋也若成忠于孟氏则不能堕矣夫子因而毙之盖亦抚其机而不失耳苏子瞻乃谓孔子之所以为圣或谓非孔子事是过待圣人而考之未详也】
　　哀公十一年　孔文子之将攻太叔也访于仲尼仲尼曰胡簋之事则尝学之矣甲兵之事未之闻也退命驾而行曰鸟则择木木岂能择鸟文子遽止之曰圉岂敢度其私访衞国之难也将止鲁人以币召之乃归【文子名圉攻太叔事见衞父子争国胡瑚通鸟自喻言当择地而处度谋将止善其意也召而归所谓自衞反鲁乐正雅颂各得其所】季孙欲以田赋使冉有访于仲尼仲尼曰丘不识也三发卒曰子为国老待子而行若之何子之不言也仲尼不对而私于冉有曰君子之行也度于礼施取其厚事举其中敛从其薄如是则以丘亦足矣若不度于礼而贪冒无厌则虽以田赋将又不足且子季孙若欲行而法则周公之典在若欲苟而行又何访焉弗聴【兵赋之法因其田财通出马一疋牛三头今欲别其田及家财各为一赋故云田赋发问也卒终也行行政事丘十六井以丘赋周公之旧典也】
　　十二年春王正月用田赋
　　十四年夏六月甲午齐陈恒弑其君壬于舒州孔丘三日齐而请伐齐三公曰鲁为齐弱乆矣子之伐之将若之何对曰陈恒弑其君民之不与者半以鲁之众加齐之半可克也公曰子告季孙孔子辞退而告人曰吾以从大夫之后也故不敢不言
　　十六年夏四月己丑孔丘卒公诔之曰昊天不吊不憖遗一老俾屏余一人以在位茕茕余在疚呜呼哀哉尼父无自律【吊恤憖强俾使屏蔽也无自律言我无以为法也余见哀公孙越】
　　列卿世嗣之变【孟献子之立　叔孙穆子之立季悼子孟孝伯臧为之立
　　叔孙昭子之立　孟懿子之生臧防之立　季康子夺嫡】
　　文公元年春王使内史叔服来防葬公孙敖闻其能相人也见其二子焉叔服曰谷也食子难也收子谷也丰下必有后于鲁国【内史中大夫叔服其字葬僖公故来防公孙敖庆父子諡穆伯谷字文伯难字惠叔敖二子也食谓祭祀供养收葬其身丰下頥颔丰大也】
　　七年　穆伯娶于莒曰戴已生文伯其娣声已生惠叔戴已卒又聘于莒莒人以声已辞则为襄仲聘焉冬徐伐莒莒人来请盟穆伯如莒涖盟且为仲逆及鄢陵登城见之美自为娶之仲请攻之公将许之叔仲惠伯谏曰臣闻之兵作于内为乱于外为冦冦犹及人乱自及也今臣作乱而君不禁以啓冦雠若之何公止之惠伯成之使仲舎之公孙敖反之复为兄弟如初从之【已莒姓戴声皆諡声已辞言声已在可无复聘也襄仲公子遂諡敖之从弟莒被徐伐求援于鲁而盟鄢陵莒邑惠伯叔牙孙名彭生既谏公复和于下成和也舍不娶也反还莒女也】
　　八年秋襄王崩穆伯如周吊防不至以币奔莒从已氏焉
　　十四年　穆伯之从已氏也鲁人立文伯穆伯生二子于莒而求复文伯以为请襄仲使无朝聴命复而不出三年而尽室以复适莒文伯疾而请曰谷之子弱请立难也许之文伯卒立惠叔穆伯请重赂以求复惠叔以为请许之将来九月卒于齐告防请葬弗许【敖虽以淫奔而鲁复立其子故求复归遂不许朝锢之于家谷子名蔑是为孟献子以其防弱故让于弟请葬请归葬于鲁】十五年夏齐人或为孟氏谋曰鲁尔亲也饰棺寘诸堂阜鲁必取之从之卞人以告惠叔犹毁以为请立于朝以待命许之取而殡之齐人送之书曰齐人归公孙敖之防为孟氏且国故也葬视共仲声已不视帷堂而哭襄仲欲勿哭惠伯曰防亲之终也虽不能始善终可也史佚有言曰兄弟致美救乏贺善吊灾祭敬防哀情虽不同母絶其爱亲之道也子无失道何怨于人襄仲说帅兄弟以哭之他年其二子来孟献子爱之闻于国或谮之曰将杀子献子以告季文子二子曰夫子以爱我闻我以将杀子闻不亦逺于礼乎逺礼不如死一人门于句鼆一人门于戾丘皆死【敖防乆不得归齐人或为之谋饰棺不殡示无所归堂阜齐鲁境上地卞人鲁卞邑大夫惠叔前请至今期年犹未已毁过防礼鲁哀其志得殡于孟氏之寝如叔服言大夫防还不书因鲁感子以赦父敦公族之义故书之葬制如庆父以罪降也声已怨敖弃已故帷堂以自隔襄仲忿其夺已妇故弗哭感惠伯言亲亲宜厚乃率以哭致美各尽其美好善吉事也二子敖在莒所生者惠叔卒献子立传阙记闻于国爱之笃也不如死以死自明也句鼆戾丘鲁二邑有冦攻门二子御之而死】○【以上为孟献子之立以下叔孙穆子之立】
　　文公十一年秋鄋瞒侵齐遂伐我公卜使叔孙得臣追之吉　冬十月甲午败狄于咸获长狄侨如　以命宣伯【鄋瞒狄国名防风之后漆姓身长三文故名长狄侨如其君名因命其子名之以旌其功宣伯侨如諡详附见晋并诸戎】
　　成公十四年秋宣伯如齐逆女称族尊君命也九月侨如以夫人妇姜氏至自齐舍族尊夫人也故君子曰春秋之称微而显志而晦婉而成章尽而不污惩恶而劝善非圣人谁能修之【为君逆故称叔孙舎族为不称叔孙因谓春秋之称善也或其词微以隠矣而其义则明以显惟因事以志其事而以义则深以晦或婉曲以示顺而尤秩乎其成章或尽其事而详书之而实粹乎其无汚凡善者以褒恶者以贬而劝惩之训着故唯圣能之】
　　十六年六月晋楚遇于鄢陵　战之日齐国佐高无咎至于师衞侯出于衞公出于坏隤宣伯通于穆姜欲去季孟而取其室将行穆姜送公而使逐二子公以晋难告曰请反而聴命姜怒公子偃公子鉏趋过指之曰女不可是皆君也公待于坏隤申宫儆备设守而后行是以后使孟献子守于公宫秋防于沙随谋伐郑也宣伯使告郤犫曰鲁侯待于坏隤以待胜者郤犫将新军且为公族大夫以主东诸侯取货于宣伯而诉公于晋侯晋侯不见公【鄢陵事见鄢陵之战坏隤鲁邑穆姜成公母淫于侨如欲取季孟二家以益之公不得已托晋难以缓其事偃鉏公二庶弟皆君欲废公更立之公恐有变故申勑宫备设置留守致后晋楚战期因得谮云待其胜者而从之诉谮也】七月公防尹武公及诸侯伐郑将行姜又命公如初公又申守而行诸侯之师次于郑西我师次于督扬不敢过郑子叔声伯使叔孙豹请逆于晋师为食于郑郊师逆以至声伯四日不食以待之食使者而后食【如初复欲逐二子督扬郑地畏郑不敢过之声伯名婴齐豹侨如弟先虑侨如之祸奔齐声伯知其贤不忘宗国故就使之请逆复戒其使者必须逆师至已乃食故为食以待使未至四日不食既至又先食之而后食见其忠至】宣伯使告郤犫曰鲁之有季孟犹晋之有栾范也政令于是乎成今其谋曰晋政多门不可从也宁事齐楚有亡而已蔑从晋矣若欲得志于鲁请止行父而杀之我毙蔑也而事晋蔑有贰矣鲁不贰小国必睦不然归必叛矣九月晋人执季文子于苕丘公还待于郓使子叔声伯请季孙于晋郤犫曰苟去仲孙蔑而止季孙行父吾与子国亲于公室对曰侨如之情子必闻之矣若去蔑与行父是大弃鲁国而罪寡君也若犹不弃而惠徼周公之福使寡君得事晋君则夫二人者鲁国社稷之臣也若朝亡之鲁必夕亡以鲁之密迩仇雠亡而为雠治之何及郤犫曰吾为子请邑对曰婴齐鲁之常也敢介大国以求厚焉承寡君之命以请若得所请吾子之赐多矣又何求范文子谓栾武子曰季孙于鲁相二君矣妾不衣帛马不食粟可不谓忠乎信谗慝而弃忠良若诸侯何子叔婴齐奉君命无私谋国家不贰图其身不忘其君若虚其请是弃善人也子其图之乃许鲁平赦季孙冬十月出叔孙侨如而盟之侨如奔齐十二月季孙及郤犫盟于扈归刺公子偃召叔孙豹于齐而立之齐声孟子通侨如使立于高国之闲侨如曰不可以再罪奔衞亦闲于卿【宣伯知犫恶栾范故以季孟比蔑无也苕丘晋地郓鲁地亲于公室言亲鲁甚于晋公室情淫慝之情仇讐齐楚也属齐楚则还为晋仇贱官介因也承奉也无私不二不忘君谓力辞邑请季孟见其忠也盟侨如诸大夫共盟之以为戒刺偃偃独与谋故召豹不絶其后且立贤也声孟子齐灵公母高国齐二卿传终言侨如之佞】
　　十七年　初声伯梦涉洹或与已琼瑰食之泣而为琼瑰盈其怀从而歌之曰济洹之水赠我以琼瑰归乎归乎琼瑰盈吾怀乎惧不敢占也还自郑壬申至于貍脤而占之曰余恐死故不敢占也今众繁而从余三年矣无伤也言之之莫而卒【洹水在今河南林县境至安阳县经永和镇入衞河一名安阳河琼玉瑰珠也食珠玉含象泪下化为珠玉满怀梦中复歌之不占知其凶也貍脤地名繁多也莫暮同传戒数占梦○婴齐忠贤而不永世鲁故不竞】
　　襄公九年夏穆姜薨于东宫始往而筮之遇艮之八史曰是谓艮之随随其出也君必速出姜曰亡是于周易曰随元亨利贞无咎元体之长也亨嘉之防也利义之和也贞事之干也体仁足以长人嘉徳足以合礼利物足以和义贞固足以干事然故不可诬也是以虽随无咎今我妇人而与于乱固在下位而有不仁不可谓元不靖国家不可谓亨作而害身不可谓利弃位而姣不可谓贞有四徳者随而无咎我皆无之岂随也哉我则取恶能无咎乎必死于此弗得出矣【因穆姜薨追记其始往之筮前鲁以其淫乱故徙之太子宫艮下艮上艮震下兑上随五爻皆变惟二爻不变故为随周礼太卜掌三易杂用连山归藏周易周易用变爻兼之卦为占九六也此独言八七八定爻也旧说谓二易用定爻为占理或然史疑遇八为不利故更以周易变爻得随卦而论随为出之象以苟恱于姜姜自知不吉而曰无也周易五爻皆变则占之卦之定爻六爻变则占之卦彖词爻言随而不言用爻故姜因而即以彖为言据周易故姜亦不及他易因引周易言随以四徳备而后无咎详引四徳之善不可以诬妄得之已行皆与四徳相戾故必凶妇人卑于丈夫故曰下位姣淫也传言穆姜辨而不徳】○【以上为叔孙穆子之立以下为季悼子孟孝伯臧为之立】
　　二十二年春臧武仲如晋雨过御叔御叔在其邑将饮酒曰焉用圣人我将饮酒而已雨行何以圣为穆叔闻之曰不可使也而傲使人国之蠧也令倍其赋【御叔鲁御邑大夫武仲多知时称为圣人故讥其不预知将雨而出遇之为不知穆叔言其既不任使而又傲君之使徒靡禄而无益故为国蠧古者大夫以国邑为家重贡于公是减已而贡之故以倍赋为罚】
　　二十三年季武子无适子公弥长而爱悼子欲立之访于申丰曰弥与纥吾皆爱之欲择才焉而立之申丰趋退归尽室将行他日又访焉对曰其然将具敝车而行乃止访于臧纥臧纥曰饮我酒吾为子立之季氏饮大夫酒臧纥为客既献臧孙命北面重席新樽絜之召悼子降逆之大夫皆起及旅而召公鉏使与之齿季氏失色季氏以公鉏为马正愠而不出闵子马见之曰子无然祸福无门唯人所召为人子者患不孝不患无所敬共父命何常之有若能孝敬富倍季氏可也奸回不轨祸倍下民可也公鉏然之敬共朝夕恪居官次季孙喜使饮已酒而以具往尽舍旃故公鉏氏富又出为公左宰孟孙恶臧孙季孙爱之孟氏之御驺丰防好羯也曰从余言必为孟孙再三云羯从之孟庄子疾丰防谓公鉏苟立羯请雠臧氏公鉏谓季孙曰孺子秩固其所也若羯立则季氏信有力于臧氏矣弗应己夘孟孙卒公鉏奉羯立于户侧季孙至入哭而出曰秩焉在公鉏曰羯在此矣季孙曰孺子长公鉏曰何长之有唯其才也且夫子之命也遂立羯秩奔邾臧孙入哭甚哀多涕出其御曰孟孙之恶子也而哀如是季孙若死其若之何臧孙曰季孙之爱我疾疢也孟孙之恶我药石也美疢不如恶石夫石犹生我疢之美其毒滋多孟孙死吾亡无日矣孟氏闭门告于季孙曰臧氏将为乱不使我葬季孙不信臧孙闻之戒冬十月孟氏将辟借除于臧氏臧孙使正夫助之除于东门甲从已而视之孟氏又告季孙季孙怒命攻臧氏乙亥臧纥斩鹿门之关以出奔邾初臧宣叔娶于铸生贾及为而死继室以其侄穆姜之姨子也生纥长于公宫姜氏爱之故立之臧贾臧为出在铸臧武仲自邾使告臧贾且致大蔡焉曰纥不佞失守宗祧敢告不吊纥之罪不及不祀子以大蔡纳请其可贾曰是家之祸也非子之过也贾闻命矣再拜受使为以纳请遂自为也臧孙如防使来告曰纥非能害也知不足也非敢私请苟守先祀无废二勲敢不辟邑乃立臧为臧纥致防而奔齐其人曰其盟我乎臧孙曰无辞将盟臧氏季孙召外史掌恶臣而问盟首焉对曰盟东门氏也曰母或如东门遂不聴公命杀适立庶盟叔孙氏也曰母或如叔孙侨如欲废国常荡覆公室季孙曰臧孙之罪皆不及此孟椒曰盍以其犯门斩关季孙用之乃盟臧氏曰无或如臧孙纥干国之纪犯门斩关臧孙闻之曰国有人焉谁居其孟椒乎【公弥字公鉏悼】【子名纥皆武子庶子申丰其属大夫两问而治行示以失常不敢预也纥武仲名客上賔也重席新樽絜降逆】【皆尊宠之以示立旅而召使与齿皆卑下之以示废季氏虽素爱悼子见顿易常分又恐公鉏不从故失色旅】【旅酬也马正家司马闵子马字马父所位也言废置在父惟当敬共其命祸福唯人自召不可以常论公鉏从】【之而富且出仕于公为左宰御驺孟氏之属官丰防名羯孟庄子庶子孝伯其长名秩为孟孙为之后也请讐】【臧知公鉏怨之深也鉏为言秩固当立若能立羯则比臧之立纥尤为有力盖臧顺季氏意而季氏能专立之】【故也户侧防主季氏因已废长立防故前弗能应于此亦徇唯才之对而不得复以长防为序又云孟孙之命盖诬之也纥多智自知作不顺于季氏季孟将踵其逆以搆已故多涕盖自伤也更正词以答其御爱则纵欲长恶故曰疢疾恶则拂情止欲故曰药石告臧氏为乱为公鉏仇之也戒为备辟穿藏借除借人除葬道也正夫遂正也甲从以甲士从已视作者畏孟氏也季孙时已悔前废立追怨纥故怒其甲逐之铸国名其侄穆姜姨母之子与穆姜为姨兄弟立之立为嗣大蔡大不吊不为天所吊又自言罪轻应有后纳蔡以请可得立也贾使为代已请而为乃背贾自请焉防臧孙邑今曲阜县东有防山智不足谓使甲从已虑事不周二勲谓文仲宣叔此夫子所谓要君者其人从者谓将陈其罪恶盟大夫以为戒臧以废立季孙所忌故云无词恶臣谓奔亡者外史掌之盟首载书之章首仲遂侨如事俱见前孟椒献子之孙子服惠伯也居语词臧孙心服盟已之词叹国之有人又揣知其为椒皆智也】齐侯将为臧纥田臧孙闻之见齐侯与之言伐晋对曰多则多矣抑君似鼠夫鼠昼伏夜动不穴于寝庙畏人故也今君闻晋之乱而后作焉宁将事之非鼠如何乃弗与田仲尼曰知之难也有臧武仲之知而不容于鲁国抑有由也作不顺而施不恕也夏书曰念兹在兹顺事恕施也【为田与之邑言伐晋自夸其功臧孙知其将败不欲受邑故以鼠比之使怒而止以避其祸夫子故称之为知而原其奔亡者由其废长立庶逆天理而拂人情也又引书云行事常常念如在己身则无此患】○【以上为季悼子孟孝伯臧为之立以下为叔孙昭子之立】
　　二十四年冬齐人城郏穆叔如周聘且贺城王嘉其有礼也赐之大路【郏王城也于是谷雒毁王宫齐因叛晋欲求媚于天子故城之大路天子所赐车之总名】
　　昭公四年　初穆子去叔孙氏及庚宗遇妇人使私为食而宿焉问其行告之故哭而送之适齐娶于国氏生孟丙仲壬梦天压已弗胜顾而见人黒而上偻深目而豭喙号之曰牛助余乃胜之旦而皆召其徒无之且曰志之及宣伯奔齐馈之宣伯曰鲁以先子之故将存吾宗必召女召女何如对曰愿之乆矣鲁人召之不告而归既立所宿庚宗之妇人献以雉问其姓对曰余子长矣能奉雉而从我矣召而见之则所梦也未问其名号之曰牛曰唯皆召其徒使视之遂使为竖有宠长使为政公孙明知叔孙于齐归未逆国姜子明取之故怒其子长而后使逆之田于丘莸遂遇疾焉竖牛欲乱其室而有之强与孟盟不可叔孙为孟钟曰尔未际飨大夫以落之既具使竖牛请日入弗谒出命之日及賔至闻钟声牛曰孟有北妇人之客怒将往牛止之賔出使拘而杀诸外牛又强与仲盟不可仲与公御莱书观于公公与之环使牛入示之入不示出命佩之牛谓叔孙见仲而何叔孙曰何为曰不见既自见矣公与之环而佩之矣遂逐之奔齐疾急命召仲牛许而不召杜泄见告之饥渇授之戈对曰求之而至又何去焉竖牛曰夫子疾病不欲见人使寘馈于个而退牛弗进则置虚命彻十二月癸丑叔孙不食乙夘卒牛立昭子而相之公使杜泄葬叔孙竖牛赂叔仲昭子与南遗使恶杜泄于季孙而去之杜泄将以路葬且尽卿礼南遗谓季孙曰叔孙未乘路葬焉用之且冡卿无路介卿以葬不亦左乎季孙曰然使杜泄舍路不可曰夫子受命于朝而聘于王王思旧勲而赐之路复命而致之君君不敢逆王命而复赐之使三官书之吾子为司徒实书名夫子为司马与工正书服孟孙为司空以书勲今死而弗以是弃君命也书在公府而弗以是废三官也若命服生弗敢服死又不以将焉用之乃使以葬季孙谋去中军竖牛曰夫子固欲去之【穆子叔孙豹諡畏宣伯之难先奔齐庚宗鲁地有妇人闻其故哭送之上偻肩上偻伛豭喙口如猪穆子以梦异故志之以待騐馈馈宣伯也愿之乆言始为乱已有此愿盖忿词既立立为卿姓子也问有子否豹以牛状名与梦协故宠之其乱盖天啓也竖小臣为政掌家政明齐大夫穆子在齐与相知及归而明娶其妻故怒并恶其二子而迟逆之丘莸鲁地孟长子孟丙牛强盟欲使从已孟不可为孟钟为孟丙铸钟也际接也古者大夫立子为嫡必须接见同僚孟未接诸大夫故飨之以豭血衅钟曰落具享具日享日谒白也命日诈命之日北妇人国姜也客谓公孙明以怒豹而又止其往此牛以计杀其长子莱书公御士名观于公私游观于公宫环玉环示示叔孙命佩诈命使之佩而何如何起穆子之问自见仲已自往见公而自佩其环古者大夫立子为嫡必以见之于君今不由父命故怒牛又以计逐其次子杜泄叔孙氏宰牛不食叔孙故告之饥渇而使以戈逐之牛宠任日乆泄卒不虞其恶之至此未喻其意而云求食可得无须去之牛又诈称叔孙病恶见人使馈者置于个而去不以食叔孙复写器令空示已食彻之絶食三日而卒今东西厢昭子豹之庶子名婼昭子叔仲带也与南遗皆季氏家臣使毁杜泄憎其异已故恶毁也路王前所赐冡卿谓季氏介次也左不顺也吾子谓季孙夫子谓叔孙书名定位号服车服之次工正所书勲王功也杜泄据礼守正卒不能夺去中军非叔孙意诬之以媚季孙】
　　五年春王正月舍中军　以书使杜泄告于殡　杜泄受其书而投之帅士而哭之叔仲子谓季孙曰带受命于子叔孙曰葬鲜者自西门季孙命杜泄杜泄曰卿丧自朝鲁礼也吾子为国政未改礼而又迁之羣臣惧死不敢自也既葬而行仲至自齐季孙欲立之南遗曰叔孙氏厚则季氏薄彼实家乱子勿与知不亦可乎南遗使国人助竖牛以攻诸大库之庭司宫射之中目而死竖牛取东鄙三十邑以与南遗昭子即位朝其家众曰竖牛祸叔孙氏使乱大从杀嫡立庶又披其邑将以赦罪罪莫大焉必速杀之竖牛惧奔齐孟仲之子杀诸塞关之外投其首于宁风之棘上仲尼曰叔孙昭子之不劳不可能也周任有言曰为政者不赏私劳不罚私怨诗云有觉徳行四国顺之初穆子之生也庄叔以周易筮之遇明夷之谦以示卜楚丘曰是将行而归为子祀以谗人入其名曰牛卒以馁死明夷日也日之数十故有十时亦当十位自王已下其二为公其三为卿日上其中食日为二旦日为三明夷之谦明而未融其当旦乎故曰为子祀日之谦当鸟故曰明夷于飞明而未融故曰垂其翼象日之动故曰君子于行当三在旦故曰三日不食离火也艮山也离为火火焚山山败于人为言败言为谗故曰有攸往主人有言言必谗也纯离为牛世乱谗胜胜将适离故曰其名曰牛谗不足飞不翔垂不峻翼不广故曰其为子后乎吾子亚卿也抑少不终【舍中军详见三桓弱公室殡叔孙之殡哭痛其见诬带叔仲子名不夀而终为鲜鲜年少也西门非鲁朝正门自朝从生时朝觐之正路迁易也自自从也葬而行尽其终事方自逺也仲仲壬闻防而归大库鲁库名今山东曲阜县东有大庭氏库东鄙叔孙氏邑乱大从犹乱大作隠言杀其父耳披折也塞关齐鲁境上关宁风齐地不劳不以立已为功劳诗大雅觉直也言徳行直则四方顺从之庄叔叔孙得臣諡穆子父也离下坤上明夷艮下坤上谦明夷初九变为谦楚丘卜人姓名行出奔祀奉祀此下皆详解卦占之义离为日夷伤也日入地故曰明夷日之数自甲至癸故曰十日中当王食时当公平旦为卿鸡鸣为士夜半为皁人定为舆黄昏为日入为僚晡时为仆日昳为台隅中日出阙不在第旷其位以尊王公也日中盛明故以为上当王次之为公又次之为卿此以十时当十位而止于卿者以占者卿也此离在坤下日在地中之象又变为谦谦道卑退故曰明而未融日明未融故曰当旦庄叔卿也以卦论之当为卿故曰为子祀离为日为鸟离变为谦日光不足故当鸟鸟飞行故曰于飞于日为未融于鸟为垂翼明夷初九得位有应君子象也在明伤之世居谦下之位故将辟难而行旦位在三又非食时故曰三日不食离艮合体故曰火焚山艮为言为离所败故曰言败离变为艮故言有所往往而见烧故主人有言言而见败故必谗言易离下离上畜牝牛吉故曰纯离为牛离焚山则离胜譬世乱则谗胜山焚则离独存故知名牛也竖牛非牝牛故不吉谦道冲退故飞不逺翔翼垂下而不高峻故不能广逺不翔不广故必为子祀旦日正卿之位庄叔父子世为亚卿不足以终卦体故将不获其终也○据传穆子之祸预兆于蓍继符于梦有若前定不可避者然君子以守道为正知人为哲禨祥梦卜等有不必道者矣】○【以上为叔孙昭子之立以下为孟懿子之立】
　　十一年夏孟僖子防邾庄公盟于祲祥　泉丘人有女梦以其帷幕孟氏之庙遂奔僖子其僚从之盟于清丘之社曰有子无相弃也僖子使助防氏之簉反自祲祥宿于防氏生懿子及南宫敬叔于泉丘人其僚无子使字敬叔【祲祥地阙泉丘鲁地其女以梦当为孟氏妇故从僖子邻女为僚友者因随之而共相为盟簉副倅也防氏之女为僖子副妾别居在外故纳泉丘女令助之懿子敬叔似双生字养也】○【以上为孟懿子之生以下为臧防之立】
　　二十五年　初臧昭伯如晋臧防窃其寳偻句以卜为信与僭僭吉臧氏老将如晋问防请往昭伯问家故尽对及内子与母弟叔孙则不对再三问不对归及郊会逆问又如初至次于外而察之皆无之执而戮之逸奔郈郈鲂假使为贾正焉计于季氏臧氏使五人以戈楯伏诸桐汝之闾防出逐之反奔执诸季氏中门之外平子怒曰何故以兵入吾门拘臧氏老季臧有恶及昭伯从公平子立臧防防曰偻句不余欺也【臧防昭伯从弟偻句所出地因以为名僭不信也问问昭伯起居防家事尽对而内事不对若有他故以疑昭伯欲乱其家也执戮恶其诈也鲂假郈邑大夫贾正掌货物使有常价若市吏计送计簿也臧氏伏兵逐防执之致平子怒昭伯因从昭公伐季氏不克从公出奔季孙恨之乃立防为臧孙防以偻句为信桐汝里名○国乱君亡以僭获利世道之衰极矣】○【以上为臧防之立以下为季康子夺适】
　　哀公三年秋季孙有疾命正常曰无死南孺子之子男也则以告而立之女也则肥也可季孙卒康子即位既葬康子在朝南氏生男正常载以如朝告曰夫子有遗言命其圉臣曰南氏生男则以告于君与大夫而立之今生矣男也敢告遂奔衞康子请退公使共刘视之则或杀之矣乃讨之召正常正常不反【正常桓子宠臣欲付以后事故勑令弗从已死南孺子季桓子妻言若生男告公而立之肥季康子名桓子庶长子退辟位也共刘鲁大夫杀之康子使杀之也讨讨杀者不反义不可反也】














　　春秋左传属事卷八
&lt;经部,春秋类,春秋左传属事&gt;
　　钦定四库全书
　　春秋左传属事卷九　　　明　傅逊　撰
　　鲁
　　三桓弱公室【季友立僖公　仲遂立宣公　季孙宿专政　意如逐昭公　哀公逊越】
　　庄公二十三年夏公如齐观社非礼也曹刿谏曰不可夫礼所以整民也故防以训上下之则制财用之节朝以正班爵之义帅长防之序征伐以讨其不然诸侯有王王有巡守以大习之非是君不举矣君举必书书而不法后嗣何观【齐因祭社搜军实公往观之故刿諌谓国君以礼齐民朝防礼之大者防之所谋必皆尊王室脩臣礼是训其则也必号令诸国出贡赋多少是制其节也诸侯朝天子或小国朝大国其先后之次皆以王朝班爵之制为定是正其义也爵同则以年之长防为次是帅其序也有不朝不会或朝防而不率其常则征伐以讨之诸侯脩王事天子省四方皆大习朝防之礼人君必以是为举动当书之于策为后法知公此举非贻谋燕翼之道矣】○秋丹桓宫之楹
　　二十四年春刻其桷皆非礼也御孙谏曰臣闻之俭徳之共也侈恶之大也先君有共徳而君纳诸大恶无乃不可乎【礼楹天子诸侯黝垩大夫苍士黈丹楹非礼也又礼天子之桷斵之砻之加密石焉诸侯之桷斵之砻之大夫斵之士斵本刻桷非礼也御孙鲁大夫俭则心敛而敬日跻故曰徳之恭侈则心骄而恶日肆故曰恶之大】○秋哀姜至公使宗妇觌用币非礼也御孙曰男贽大者玉帛小者禽鸟以章物也女贽不过榛栗枣脩以告防也今男女同贽是无别也男女之别国之大节也而由夫人乱之无乃不可乎【公娶于齐夏已亲迎时齐女方至后諡哀姜贽之为言至也执之见人以表至诚公侯伯子男执玉诸侯世子附庸孤卿执帛卿执羔大夫执鴈士执雉章所执之物以表贵贱榛小栗脩脯防敬也皆取其名以示敬男女异物以厚别也今庄公在位日乆多越礼以行于夫人始至复自乱其别宜其起祸乱而弱后嗣也】
　　二十五年春陈女叔来聘始结陈好也嘉之故不名【季友相鲁原仲相陈二人有旧故女叔来聘季友冬亦报聘卿以名书字之为嘉】
　　二十七年秋公子友如陈葬原仲非礼也原仲季友之旧也【因季友与陈厚交故后遇乱奔陈友于此已见爱于庄故得越国行其私】
　　三十二年　初公筑台临党氏见孟任从之閟而以夫人言许之割臂盟公生子般焉雩讲于梁氏女公子观之圉人荦自墙外与之戏子般怒使鞭之公曰不如杀之是不可鞭荦有力焉能投盖于稷门公疾问后于叔牙对曰庆父材问于季友对曰臣以死奉般公曰乡者牙曰庆父材成季使以君命命僖叔待于鍼巫氏使鍼季酖之曰饮此则有后于鲁国不然死且无后饮之归及逵泉而卒立叔孙氏八月癸亥公薨于路寝子般即位次于党氏冬十月己未共仲使圉人荦贼子般于党氏成季奔陈立闵公【党氏鲁大夫台临其家今山东曲阜县有庄公台孟任党氏女閟不从也公许以为夫人复割臂以为信既而生般雩祭天讲肄也女公子般妹也圉人掌养马者名荦以慢言戏之般鞭荦公以其力能自投接其屋之桷反覆门上鞭之恐衔忿作乱杀之乱弭时庆父威权已盛故公疾谋后而叔牙以为材季友知将有乱誓奉般以死忠节着矣复以君命酖叔牙而仍为立后至公薨庆父果使荦弑般季避患奔陈国人立公之庶子是为闵公时年八岁梁氏鍼巫氏皆鲁大夫僖叔牙諡酖鸟名其羽有毒以画酒饮之则死逵泉在今山东曲阜县鲁城南即位即丧位共仲庆父也】
　　闵公元年春不书即位乱故也【国乱不得成礼】夏六月葬庄公乱故是以缓秋八月公及齐侯盟于落姑请复季友也齐侯许之使召诸陈公次于郎以待之季子来归嘉之也冬齐仲孙湫来省难　归曰不去庆父鲁难未已【十一月乃葬故缓闵公初立国家多难以季友忠贤故请伯主而复之落姑齐地湫齐大夫详见齐桓公之伯】二年　初公傅夺卜齮田公不禁秋八月辛丑共仲使卜齮贼公于武闱成季以僖公适邾共仲奔莒乃入立之以赂求共仲于莒莒人归之及密使公子鱼请不许哭而往共仲曰奚斯之声也乃缢闵公哀姜之娣叔姜之子也故齐人立之共仲通于哀姜哀姜欲立之闵公之死也哀姜与知之故孙于邾齐人取而杀之于夷以其尸归僖公请而葬之成季之将生也桓公使卜楚丘之父卜之曰男也其名曰友在公之右闲于两社为公室辅季氏亡则鲁不昌又筮之遇大有之干曰同复于父敬如君所及生有文在其手曰友遂以命之成风闻成季之乃事之而属僖公焉故成季立之【齮鲁卜大夫公防知爱其傅遂成其意以夺齮田齮忿傅并及公故庆父使之弑公闱宫中门僖公闵公庶兄成季以之适邾至庆父奔乃以入而立之密鲁地今山东昌邑县有密城公子鱼字奚斯请免其死不许而自裁其后为孟氏○庆父罪浮于叔牙既不正其罪而皆为之立后季子之私也○哀姜与弑闵公齐为鲁杀之夷鲁地僖公请还其丧外欲以厚固齐内存母子之义卜楚丘鲁掌卜大夫在右言用事也两社周社亳社两社之闲朝廷执政之所干下离上大有六五变而为干干下干上其筮词曰同复于父敬如君所干为君父离变为干故云云以手文理自成为友故遂以名之成风庄公妾僖公母卦兆之占辞】
　　僖公元年春不称即位公出故也公出复入不书讳之也讳国恶礼也【国乱身出而入故即位之礼阙掩恶善臣子之礼】冬莒人来求赂公子友败诸郦获莒子之弟挐非卿也嘉获之也公赐季友汶阳之田及费【郦鲁地求赂求还庆父之赂莒既不能为鲁讨贼前已受赂而复求其贪已甚故经以季友获之为嘉公固感其援立之恩因事而赐之二邑】夫人氏之丧至自齐君子以齐人之杀哀姜也为已甚矣女子从人者也【言女子有三从之义在夫家有罪非父母家所宜讨○于时鲁国乱君危小君又难于致戮桓方以义正天下况其所自出非桓讨之而谁也】
　　八年秋禘而致哀姜焉非礼也凡夫人不薨于寝不殡于庙不赴于同不祔于姑则弗致也【寝小寝同同盟将葬又不以殡过庙故致之为非礼○哀姜以淫乱国在庙犹宜出之而况致之乎】
　　三十三年春齐国庄子来聘自郊劳至于赠贿礼成而加之以敏臧文仲言于公曰国子为政齐犹有礼君其朝焉臣闻之服于有礼社稷之衞也【迎来曰郊劳送去曰赠贿敏速于事以礼相亲则社稷永固故曰衞】冬公如齐朝且吊有狄师也反薨于小寝即安也【小寝夫人寝也讥公就所安不终于路寝】葬僖公缓作主非礼也凡君薨卒哭而祔祔而作主特祀于主烝尝禘于庙【僖公以十二月薨明年四月葬甫及其期但作主在二年则为缓又谓凡既葬卒哭则以新死者之神祔之于祖尸柩已逺孝子思慕故造木主立几筵焉用丧礼特祭于寝其四时常祭与禘祭则合祀之于庙此错简当在明年葬僖公下○按礼父母之丧哭无时既葬而虞乃卒无时之哭唯朝夕哭而已谓之卒哭卒哭而祔祔者告新主以当入祖庙而告祖父以当迁也庙也既告则新主复于寝三年丧毕递迁其应迁主而复奉以入庙此云君薨卒哭而不云反虞虞祭已有主如传云祔而作主则作主后矣又云特祀于主谓如小祥大祥禫则就寝特祀此主此于礼为近若夫丧服不以入宗庙又三年丧不为礼不为乐曽子问缌不祭而又云烝尝禘于庙与礼大异矣】
　　文公元年夏四月丁巳葬僖公【见前】冬穆伯如齐始聘焉礼也凡君即位卿出竝聘践脩旧好要结外援好事邻国以衞社稷忠信卑让之道也忠徳之正也信徳之固也卑让徳之基也【穆伯公孙敖諡庆父子也忠则无邪故曰正信则能守故曰固卑让则善日益故曰基】
　　二年春丁丑作僖公主书不时也【见前】秋八月丁夘大事于太庙跻僖公逆祀也于是夏父弗忌为宗伯尊僖公且明见曰吾见新鬼大故鬼小先大后小顺也跻圣贤明也明顺礼也君子以为失礼礼无不顺祀国之大事也而逆之可谓礼乎子虽齐圣不先父食乆矣故禹不先鲧汤不先契文武不先不窋宋祖帝乙郑祖厉王犹上祖也是以鲁颂曰春秋匪解享祀不忒皇皇后帝皇祖后稷君子曰礼谓其后稷亲而先帝也诗曰问我诸姑遂及伯姊君子曰礼谓其姊亲而先姑也仲尼曰臧文仲其不仁者三不知者三下展禽废六关妾织蒲三不仁也作虚器纵逆祀祀爰居三不知也【礼父子异昭穆兄弟昭穆同僖是闵兄同为穆耳然僖甞臣闵僖应下今上闵故为逆祀宗伯掌宗庙昭穆之礼新鬼僖公也既兄死时又长故大闵公弟死时少弗忌明见其如此又以僖贤圣故自以为礼君子讥之臣继君犹子继父不得以齐圣为论齐中也禹汤文王不以齐圣而先其祖父帝乙微子父厉王郑桓公父亦不以不肖而不祖之忒差也皇皇美也后帝天也诗颂僖公郊祭上帝配以后稷诗邶风衞女思归不得故愿致问于姑姊二诗皆以尊先其亲讥弗忌阿比文公而先其亲父也臧文仲以贤称夫子讥以六事而逆祀在其中展禽栁下惠知其贤使在下位六关塞关阳关之属禁絶末游而废之家人贩席与民専利为不仁三虚器谓居蔡有器而无其位聴夏父跻僖公海鸟曰爰居止于东门外文仲以为神命国人祀之为不知三】
　　九年冬秦人来归僖公成风之襚礼也诸侯相吊贺也虽不当事苟有礼焉书也以无忘旧好【追赠僖公并及成风送死不及尸故曰不当事亦书于典策垂示子孙使无忘过厚之礼】○【以上为季友立僖公以下为仲遂立宣公】文公二年冬襄仲如齐纳币礼也凡君即位好舅甥脩昏姻娶元妃以奉粢盛孝也孝礼之始也【谅闇既终嘉好之事通于内外内外之礼始备此除凶之即位也　僖公薨在十二月乙巳至是未备二十五月其纳币诸昏礼皆在三年内传谓之孝不亦悖乎】
　　四年夏逆妇姜于齐卿不行非礼也君子是以知出姜之不允于鲁也曰贵聘而贱逆之君而卑之立而废之弃信而坏其主在国必乱在家必亡不允宜哉诗曰畏天之威于时保之敬主之谓也【礼娶必亲迎卿亦不行失甚矣允信也始不见尊贵终必不为所敬信公薨而出故曰出姜遂纳币为贵聘非卿为贱逆君小君不以夫人礼逆是卑废之主内主也诗颂言畏天威则保福禄文公反之宜其后之微也】
　　十八年二月丁丑公薨六月葬文公秋襄仲庄叔如齐惠公立故且拜葬也文公二妃敬嬴生宣公敬嬴嬖而私事襄仲宣公长而属诸襄仲襄仲欲立之叔仲不可仲见于齐侯而请之齐侯新立而欲亲鲁许之冬十月仲杀恶及视而立宣公书曰子卒讳之也仲以君命召惠伯其宰公冉务人止之曰入必死叔仲曰死君命可也公冉务人曰若君命可死非君命何聴弗聴乃入杀而埋之马矢之中公冉务人奉其帑以奔蔡既而复叔仲氏夫人姜氏归于齐大归也将行哭而过市曰天乎仲为不道杀适立庶市人皆哭鲁人谓之哀姜【襄仲公子遂諡庄叔叔孙得臣諡二妃次妃叔仲惠伯也恶太子视其母弟君命诈以子恶命姜氏恶视之母出姜也大归归而不反所谓不允于鲁也】○莒纪公生太子仆又生季佗爱季佗而黜仆且多行无礼于国仆因国人以弑纪公以其寳玉来奔纳诸宣公公命与之邑曰今日必授季文子使司冦出诸竟曰今日必达公问其故季文子使太史克对曰先大夫臧文仲教行父事君之礼行父奉以周旋弗敢失队曰见有礼于其君者事之如孝子之养父母也见无礼于其君者诛之如鹰鹯之逐鸟雀也先君周公制周礼曰则以观徳徳以处事事以度功功以食民作誓命曰毁则为贼掩贼为藏窃贿为盗盗器为奸主藏之名赖奸之用为大凶徳有常无赦在九刑不忘行父还观莒仆莫可则也孝敬忠信为吉徳盗贼藏奸为凶徳夫莒仆则其孝敬则弑君父矣则其忠信则窃寳玉矣其人则盗贼也其器则奸兆也保而利之则主藏也以训则昏民无则焉不度于善而皆在于凶徳是以去之昔高阳氏有才子八人苍舒隤敳梼戭大临尨降庭坚仲容叔达齐圣广渊明允笃诚天下之民谓之八恺高辛氏有才子八人伯奋仲堪叔献季仲伯虎仲熊叔豹季貍忠肃共懿宣慈惠和天下之民谓之八元此十六族也世济其姜不陨其名以至于尧尧不能举舜臣尧举八恺使主后土以揆百事莫不时序地平天成举八元使布五教于四方父义母慈兄友弟共子孝内平外成昔帝鸿氏有不才子掩义隠贼好行凶徳丑类恶物顽嚚不友是与比周天下之民谓之浑敦少皥氏有不才子毁信废忠崇饰恶言靖谮庸回服谗搜慝以诬盛徳天下之民谓之穷竒颛顼氏有不才子不可教训不知话言告之则顽舍之则嚚傲很明徳以乱天常天下之民谓之梼杌此三族也世济其凶增其恶名以至于尧尧不能去缙云氏有不才子贪于饮食冒于货贿侵欲崇侈不可盈厌聚敛积实不知纪极不分孤寡不恤穷匮天下之民以比三凶谓之饕餮舜臣尧宾于四门流四凶族浑敦穷竒梼杌饕餮投诸四裔以御魑魅是以尧崩而天下如一同心戴舜以为天子以其举十六相去四凶也故虞书数舜之功曰慎徽五典五典克从无违教也曰纳于百揆百揆时序无废事也曰宾于四门四门穆穆无凶人也舜有大功二十而为天子今行父虽未获一吉人去一凶矣于舜之功二十之一也庶几免于戾乎【纪公莒子号也莒夷无諡季文子名行父友之子克太史名则法也合法斯为吉处犹制也度量也食养也誓命要信也毁则坏法也掩匿也贿财也器国用也藏名掩贼为名也奸用用奸器也誓命至无赦皆九刑之书其书今亡还环同兆犹徴也八恺即垂益臯陶之伦旧云庭坚臯陶字未详恺和也八元即稷契朱虎熊罴之伦元善也后土地官禹作司空平水土故以禹在八恺契作司徒敬敷五教故以契在八元帝鸿黄帝少皥金天氏次黄帝颛顼即高阳氏缙云黄帝时官名浑敦穷竒梼杌饕餮俱恶兽名故取以为凶人之号缙云氏非帝王后故曰比裔衣裾喻边逺也魑魅山川异气所出为人害者五典克从八元之功百揆时序八恺之功四门穆穆流四凶之效举十六相去四凶为二十功也○是时宣公以簒得国行父以贤秉政而莒仆行与宣类宣喜纳之故行父必黜之以儆慑其心且盛称古圣贤之事以自夸比此宣公所以欿歉于心授之柄而不敢收也又按高辛子八人尧兄弟也尧岂不知而待舜且八恺主后土以揆百事地平天成伯禹之任八元使布五教契之任元恺八人既同徳且同职何别无任乎若为长佐同主一事则不宜曰十六相也且与书文亦异此非文子见闻之谬则左氏之夸恐不足为据也】
　　宣公元年春王正月公子遂如齐逆女尊君命也三月遂以夫人妇姜至自齐尊夫人也【前称公子后止书名故云然】夏季文子如齐纳赂以请防防于平州以定公位东门襄仲如齐拜成六月齐人取济西之田为立公故以赂齐也【春秋时簒立者既列于防则不得复讨臣子杀之与弑君同故宣公求防于齐侯以济西赂之拜成谢得防也平州齐地在今山东新泰县境襄仲居东门故以称今山东曲阜县有襄仲台】
　　五年春公如齐高固使齐侯止公请叔姬焉夏公至自齐书过也秋九月齐高固来逆女自为也故书曰逆叔姬卿自逆也冬来反马也【公簒得国恃齐为安故齐留公强成昏公既见止连昏于邻国之臣厌尊毁列辱其先君而于庙行饮至之礼故书以示过礼送女留其送马谦不敢自安三月庙见遣使反马高固遂与叔姬俱宁故经传具见以示讥】
　　七年春衞孙桓子来盟始通且谋防晋也夏公防齐侯伐莱不与谋也凡师出与谋曰及不与谋曰防晋侯之立也公不朝焉又不使大夫聘晋人止公于防盟于黄父公不与盟以赂免故黒壤之盟不书讳之也【莱今为山东莱州黄县又有莱城国近齐故伐之公感齐定位之恩不事晋而专事齐于此又以兵防伐既而致晋辱黄父即黒壤】
　　八年夏有事于太庙襄仲卒而绎非礼也【绎又祭陈昨日之礼所以賔尸于时襄仲既卒有卿佐之丧宜废此礼而犹绎故曰非礼】○冬葬敬嬴旱无麻始用葛茀雨不克葬礼也礼卜葬先逺日辟不怀也【记礼变之所由茀所以引柩殡则有之以备火葬则以下柩古者葬必卜日必先卜其日之逺者怀亲之意】十年春公如齐齐侯以我服故归济西之田夏齐惠公卒公如齐奔丧【公亲奔丧非礼】秋师伐邾取绎季文子初聘于齐冬子家如齐伐邾故也国武子来报聘【文子以齐侯初立而聘子家名归父仲遂子也以伐邾取邑惧讨而往报报文子也】
　　十四年冬公孙归父防齐侯于谷见晏桓子与之言鲁乐桓子告高宣子曰子家其亡乎怀于鲁矣怀必贪贪必谋人谋人人亦谋已一国谋之何以不亡【谷今山东东阿县有谷城乐乐其土也桓子晏婴父宣子高固也】
　　十五年秋初税畆非礼也谷出不过借以丰财也【周法民耕百畆公田十畆借民力而治之税不过此使民富厚而国之财自丰】
　　十七年冬公弟叔肸卒公母弟也凡太子之母弟公在曰公子不在曰弟凡称弟皆母弟也
　　十八年　公孙归父以襄仲之立公也有宠欲去三桓以张公室与公谋而聘于晋欲以晋人去之冬公薨季文子言于朝曰使我杀适立庶以失大援者仲也夫臧宣叔怒曰当其时不能治也后之人何罪子欲去之许请去之遂逐东门氏子家还及笙坛帷复命于介既复命袒括髪即位哭三踊而出遂奔齐书曰归父还自晋善之也【宣公徳遂立已而宠其子以心膂不堪三桓之专与谋去之故季文子乘公薨逐之适谓子恶齐之甥襄仲杀之而立宣公南通于楚既不能固又不能坚事齐晋故云失大援宣叔文仲子武仲父许其名也时为司冦主行刑言子自以归父害已欲去者许请为子去之子家以君薨家遣故除地为坛而张帷介副也将奔使介反命于君已袒衣以麻约髪依在国即丧位三踊致哀而后奔善善其见逐尽礼以行】○【以上为仲遂立宣公以下为季孙宿专政】
　　成公十八年八月己丑公薨于路寝言道也十二月孟献子防于虚朾请于诸侯而先归防葬丁未葬我君成公书顺也【在路寝得君薨之道五月而葬故曰顺○时成公薨襄公以冲年即位故政权益下移而季氏益强】
　　襄公二年夏齐姜薨初穆姜使择美槚以自为榇与颂琴季文子取以葬君子曰非礼也礼无所逆妇养姑者也亏姑以成妇逆莫大焉诗曰其惟哲人告之话言顺徳之行季孙于是为不哲矣且姜氏君之妣也诗曰为酒为醴烝畀祖妣以洽百礼降福孔偕【齐姜成公妇襄公嫡母穆姜成公母襄公祖母也是为姑妇槚梓属榇棺也颂琴琴名犹言雅琴皆穆姜自备终事文子取之以葬齐姜故为逆诗大雅言哲人行事无不顺不哲言其逆也言妣见卑于祖妣又诗周颂烝进也畀与也偕徧也言敬事祖妣则鬼神降福季孙逆取以葬是不以礼为不敬祖妣】
　　四年秋定姒薨不殡于庙无榇不虞匠庆谓季文子曰子为正卿而小君之丧不成不终君也君长谁受其咎初季孙为已树六槚于蒲圃东门之外匠庆请木季孙曰略匠庆用蒲圃之槚季孙不御君子曰志所谓多行无礼必自及也其是之谓乎【定姒襄公生母无榇者素不备榇至死方作季氏以定姒本贱既无器备议其丧制欲殡不过庙又不反哭匠庆鲁大匠谓如季孙所议则为夫人礼不成慢其母是不终事君之道君长知之必季任其咎蒲圃塲圃名文子树槚欲自为榇请木将为定姒榇也畧不以道取也既许故仅不御御止也季孙于穆姜定姒之薨皆不以礼而季氏旋卒故传引古志以騐之○定姒虽故贱身产襄公其礼虽不并嫡而亦当有加行父简忽如是其心悖矣传明言其罪而前注皆与传异西山真氏乃谓季孙意抑妾母又以畧取槚不禁为贤何大谬哉】
　　五年冬季文子卒大夫入敛公在位宰庀家器为葬备无衣帛之妾无食粟之马无藏金玉无重器备君子是以知季文子之忠于公室也相三君矣而无私积可不谓忠乎【丧大记畧云大夫丧将大敛君至主人迎入门右巫止于门外君释菜祝先入登堂君即位于序端又士丧礼君若有赐焉则视敛既布衣君至升自阼阶西向庀其也○大率下而盗上者必立贤行美名以外收人誉故能隂操其柄自古簒窃奸雄皆阶此以济而忠贤大臣为众望所归其迹亦与之类人君于此能辨其邪正而进退之斯可以称明矣】
　　七年夏南遗为费宰叔仲昭伯为隧正欲善季氏而求媚于南遗谓遗请城费吾多与而役故季氏城费【南遗季氏家臣费季氏邑今山东费县有费城隧正主役徒昭伯叔仲惠伯之孙】
　　九年冬公送晋侯晋侯以公宴于河上问公年季武子对曰防于沙随之岁寡君以生晋侯曰十二年矣是谓一终一星终也国君十五而生子冠而生子礼也君可以冠矣大夫盍为冠具武子对曰君冠必以祼享之礼行之以金石之乐节之以先君之祧处之今寡君在行未可具也请及兄弟之国而假备焉晋侯曰诺公还及衞冠于成公之庙假钟磬焉礼也【季武子文子之子名宿防沙随在成十六年岁星十二岁而一周天冠成人之服必冠而后生子故为嘉礼之大必备礼以行祼谓灌鬯酒享祭先君金石钟磬也以钟磬为举动之节祧即庙也以庙之兆域为言成公献公曽祖○天子诸侯无冠礼近世儒者论之详矣使果宜冠则返国而行乎祖庙何后事之有乃寄他国以行此季氏弱其君非礼速冠以阿伯主意传谓之礼则何适而非礼也】
　　十一年春季武子将作三军告叔孙穆子曰请为三军各征其军穆子曰政将及子子必不能武子固请之穆子曰然则盟诸乃盟诸僖闳诅诸五父之衢正月作三军三分公室而各有其一三子各毁其乘季氏使其乘之人以其役邑入者无征不入者倍征孟氏使半为臣若子若弟叔孙氏使尽为臣不然不舍【鲁固有三军时已废坏季氏欲专其民人故假以作为名请分为三而各征之穆子知季氏将执鲁政必厚自封殖不能终均为三也武子方志在分国而固请穆子料其必复变故盟之僖闳僖宫之门五父衢道名在今曲阜县西南诅以祸福之言相要于是三家各毁其家乘以足成其数季氏使其军乘之人率邑役入其家者无公征不入者则使公家倍征之设利病以驱民入已孟氏唯取其子弟之半为已臣盖四分其乘之人以三归公而取其一叔氏尽取其子弟以父兄归公其本谋如此不然不舎其故而改作也此三家皆专公室而季氏尤横皆乘襄公幼弱而为之】二十九年夏四月葬楚康王公及陈侯郑伯许男送葬公还及方城季武子取卞使公冶问玺书追而与之
　　曰闻守卞者将叛臣帅徒以讨之既得之矣敢告公冶致使而退及舍而后闻取卞公曰欲之而言叛祗见疏也公问公冶曰吾可以入乎对曰君实有国谁敢违君公与公冶冕服固辞强之而后受公欲无入荣成伯赋式微乃归五月公至自楚公冶致其邑于季氏而终不入焉曰欺其君何必使余季孙见之则言季氏如他日不见则终不言季氏及疾聚其臣曰我死必无以冕服敛非徳赏也且无使季氏葬我【送葬事余见晋楚为成平王得国方城楚山卞今山东泗水县季武子乘公不在国取之以自益使其属大夫公冶问公起居既封玺书以去复追而言取卞事故冶初不知既致其使命及发书方闻公言季氏欲得卞而欺我言叛益疏我不敢归冶以君国莫违为对公以冕服赏之荣成伯鲁大夫诗邶风曰式微式微胡不归义取寄寓之微劝公归也冶以此不义季氏致其所与邑而终不入其家犹深以欺君为恨冕服生不能辞死必不以敛并拒其葬于季氏冕服卿服冕非徳赏以为季氏使而赏也○贤人不幸而仕于强家其志可悲矣】六月范献子来聘拜城杞也公享之展庄叔执币射者三耦公臣不足取于家臣家臣展瑕展王父为一耦公臣公巫召伯仲顔庄叔为一耦鄫鼓父党叔为一耦【晋平公出前合诸侯城杞故为礼谢鲁执币将以酬宾也公臣不能备三耦见公室卑微】○【以上为季武子专政以下为季孙意如逐昭公】
　　三十一年夏五月公作楚宫穆叔曰太誓云民之所欲天必从之君欲楚也夫故作其宫若不复适楚必死是宫也六月辛巳公薨于楚宫叔仲带窃其拱璧以与御人纳诸其怀而从取之由是得罪立胡女敬归之子子野次于季氏秋九月癸巳卒毁也立敬归之娣齐归之子公子裯穆叔不欲曰太子死有母弟则立之无则立长年钧择贤义钧则卜古之道也非适嗣何必娣之子且是人也居丧而不哀在慼而有嘉容是谓不度不度之人鲜不为患若果立之必为季氏忧武子不聴卒立之比及葬三易衰衰衽如故衰于是昭公十九年矣犹有童心君子是以知其不能终也【公适楚喜其宫仿而作之以为名太誓武王伐纣誓师之词拱璧公大璧也带窃之鲁人以此薄带子孙不得志于鲁胡归姓国敬归襄公妾毁过哀毁瘠以致灭性敬齐皆諡裯昭公名义钧均有可立之义衰已三易而衰衽复如旧衽甚言其嬉戏无度也】昭公四年十二月癸丑叔孙不食乙夘卒【叔孙穆子也为竖牛絶粮三日而卒详见列卿世嗣之变】
　　五年春王正月舍中军卑公室也毁中军于施氏成诸臧氏初作中军三分公室而各有其一季氏尽征之叔孙氏臣其子弟孟氏取其半焉及其舍之也四分公室季氏择二二子各一皆尽征之而贡于公以书使杜泄告于殡曰子固欲毁中军既毁之矣故告杜泄曰夫子唯不欲毁也故盟诸僖闳诅诸五父之衢受其书而投之帅士而哭之【季氏果欲厚自予而四分其军则无中军故曰舍又不欲亲其议勑二家防诸大夫发毁置之计而避其恶名故于施氏臧氏前三分时季孟叔虽专而犹有差至舍而四分则以二之良归季以其二归叔孟国人尽属三家惟随时献于公而已其専益甚复以书告于穆子之殡而诬之云云其臣杜泄痛其见诬而投之哭之余见列卿世嗣之变】公如晋自郊劳至于赠贿无失礼晋侯谓女叔齐曰鲁侯不亦善于礼乎对曰鲁侯焉知礼公曰何为自郊劳至于赠贿礼无违者何故不知对曰是仪也不可谓礼礼所以守其国行其政令无失其民者也今政令在家不能取也有子家羁弗能用也奸大国之盟陵虐小国利人之难不知其私公室四分民食于他思莫在公不图其终为国君难将及身不恤其所礼之本末将于此乎在而屑屑焉习仪以亟言善于礼不亦逺乎君子谓叔侯于是乎知礼【昭公不能收其国柄而徒习于仪文之细为知礼者所讥女叔齐司马侯也羁庄公孙字懿伯陵小谓伐莒取诨利难谓乘莒乱取鄫不知私不自知有私难民食言威权尽去如民之寄食他三家也一云君以养民不能养民使其民仰食于他思莫图终无有为公谋其终者防民忧国礼之本也威仪文词其末也时平公亦失政故女齐并以讽谏】十一年五月齐归薨大搜于比蒲非礼也九月葬齐归公不慼晋士之送葬者归以语史赵史赵曰必为鲁郊侍者曰何故曰归姓也不思亲祖不归也叔向曰鲁公室其卑乎君有太丧国不废搜有三年之丧而无一日之慼国不恤丧不忌君也君无慼容不顾亲也国不忌君君不顾亲能无卑乎殆其失国【齐归昭公母搜数军实也晋史赵言昭公必出在郊野不能有国盖公生于归不思亲则不为祖考所归祐姓生也叔向亦以臣无君君无亲度必失国】十七年夏六月甲戌朔日有食之祝史请所用币昭子曰日有食之天子不举伐鼓于社诸侯用币于社伐鼓于朝礼也平子御之曰止也唯正月朔慝未作日有食之于是乎有伐鼓用币礼也其余则否太史曰在此月也日过分而未至三辰有灾于是乎百官降物君不举辟移时乐奏鼓祝用币史用辞故夏书曰辰不集于房瞽奏鼓啬夫驰庶人走此月朔之谓也当夏四月谓之孟夏平子弗从昭子退曰夫子将有异志不君君矣【周六月夏四月也为正阳之月纯阳用事隂气未动而侵阳为灾重故天子不举鼎伐鼓于社责羣隂社爵为上公诸侯爵卑于社用币以请而伐鼓于朝以自责故祝史请用币昭子谓礼也平子止之以为唯建子之月岁首日食为灾宜救故太史曰在此月非岁首因详述其礼分春分至夏至三辰日月星日月相侵又犯是宿故三辰皆为灾降物减物采也辟避正寝移时过日食时奏伐也用币用于社用辞以自责夏书征集安房舍也日月不安其舍则食瞽乐师啬夫司空属主帛者车马曰驰步曰走为救日食备也孟夏正夏之四月平子竟不从故昭子知其有无君之心盖日君象救之所以抑臣助君也】
　　二十五年春叔孙婼聘于宋　宋公享昭子赋新宫昭子赋车辖明日宴饮酒乐宋公使昭子右坐语相泣也乐祁佐退而告人曰今兹君与叔孙其皆死乎吾闻之哀乐而乐哀皆丧心也心之精爽是谓魂魄魂魄去之何以能乆季公若之姊为小邾夫人生宋元夫人生子以妻季平子昭子如宋聘且逆之公若从谓曹氏勿与鲁将逐之曹氏告公公告乐祁乐祁曰与之如是鲁君必出政在季氏三世矣鲁君丧政四公矣无民而能逞其志者未之有也国君是以镇抚其民诗曰人之云亡心之忧矣鲁君失民矣焉得逞其志靖以待命犹可动必忧【昭子聘于宋且为平子逆女余见宋桓魋之乱新宫逸诗车辖诗小雅周人思得贤女以配君子喻平子求配宋女也右坐坐宋公右以相近改礼坐也乐祁宋司城佐助宴礼可乐而哀可哀而乐皆丧其心时宋公昭子饮酒而泣故云死徴公若平子庶叔其姊与公若同母者宋元夫人曹氏邾女也为平子外姊公若从昭子逆其女三世文武平四公宣成襄昭诗大雅言无人则忧患至】夏有鸜鹆来巢书所无也师已曰异哉吾闻文武之世童謡有之曰鸜之鹆之公出辱之鸜鹆之羽公在外野往馈之马鸜鹆跦跦公在干侯徴褰与襦鸜鹆之巢逺哉遥遥禂父丧劳宋父以骄鸜鹆鸜鹆往歌来哭童谣有是今鸜鹆来巢其将及乎【鸜鹆不逾济故为鲁所无师已鲁大夫跦跦跳行貌褰袴也禂父昭公死外故丧劳宋父定公代立故以骄昭公生出故歌死还故哭将及将及此事也】初季公鸟娶妻于齐鲍文子生申公鸟死季公亥与公思展与公鸟之臣申夜姑相其室及季姒与饔人檀通而惧乃使其妾抶已以示秦遄之妻曰公若欲使余余不可而抶余又诉于公甫曰展与夜姑将要余秦姬以告公之公之与公甫告平子平子拘展于卞而执夜姑将杀之公若泣而哀之曰杀是是杀余也将为之请平子使竖勿内日中不得请有司逆命公之使速杀之故公若怨平子季郈之鸡鬭季氏介其鸡郈氏为之金距平子怒益宫于郈氏且让之故郈昭伯亦怨平子臧昭伯之从弟会为谗于臧氏而逃于季氏臧氏执旃平子怒拘臧氏老将禘于襄公万者二人其众万于季氏臧孙曰此之谓不能庸先君之庙大夫遂怨平子公若献弓于公为且与之出射于外而谋去季氏公为告公果公贲公果公贲使侍人僚柤告公公寝将以戈击之乃走公曰执之亦无命也惧而不出数月不见公不怒又使言公执戈以惧之乃走又使言公曰非小人之所及也公果自言公以告臧孙臧孙以难告郈孙郈孙以可劝告子家懿伯懿伯曰谗人以君徼幸事若不克君受其名不可为也舍民数世以求克事不可必也且政在焉其难图也公退之辞曰臣与闻命矣言若泄臣不获死乃馆于公叔孙昭子如阚公居于长府九月戊戌伐季氏杀公之于门遂入之平子登台而请曰君不察臣之罪使有司讨臣以干戈臣请待于沂上以察罪弗许请囚于费弗许请以五乘亡弗许子家子曰君其许之政自之出乆矣隠民多取食焉为之徒者众矣日入慝作弗可知也众怒不可蓄也蓄而弗治将蕰蕰蓄民将生心生心同求将合君必悔之弗聴郈孙曰必杀之公使郈孙逆孟懿子叔孙氏之司马鬷戾言于其众曰若之何莫对又曰我家臣也不敢知国凡有季氏与无于我孰利皆曰无季氏是无叔孙氏也鬷戾曰然则救诸帅徒以往陷西北隅以入公徒释甲执冰而踞遂逐之孟氏使登西北隅以望季氏见叔孙氏之旌以告孟氏执郈昭伯杀之于南门之西遂伐公徒子家子曰诸臣伪劫君者而负罪以出君止意如之事君也不敢不改公曰余不忍也与臧孙如墓谋遂行己亥公孙于齐次于阳州齐侯将唁公于平隂公先至于野井齐侯曰寡人之罪也使有司待于平隂为近故也书曰公孙于齐次于阳州齐侯唁公于野井礼也将求于人则先下之礼之善物也齐侯曰自莒疆以西请致千社以待君命寡人将帅敝赋以从执事唯命是聴君之忧寡人之忧也公喜子家子曰天禄不再天若胙君不过周公以鲁足矣失鲁而以千社为臣谁与之立且齐君无信不如早之晋弗从臧昭伯率从者将盟载书曰戮力壹心好恶同之信罪之有无缱绻从公无通外内以公命示子家子子家子曰如此吾不可以盟羁也不佞不能与二三子同心而以为皆有罪或欲通外内且欲去君二三子好亡而恶定焉可同也陷君于难罪孰大焉通外内而去君君将速入弗通何为而何守焉乃不与盟昭子自阚归见平子平子稽颡曰子若我何昭子曰人谁不死子以逐君成名子孙不忘不亦伤乎将若子何平子曰苟使意如得改事君所谓生死而肉骨也昭子从公于齐与公言子家子命适公馆者执之公与昭子言于幄内曰将安众而纳公公徒将杀昭子伏诸道左师展告公公使昭子自铸归平子有异志冬十月辛酉昭子齐于其寝使祝宗祈死戊辰卒左师展将以公乘马而归公徒执之【季氏专横日乆公私之怨俱集共欲以公去之而公才非拨乱反致失国公鸟公亥俱平子庶叔父鸟为兄亥一名若思展季氏族相佐也季姒即公鸟妻鲍文子女也饔人食官檀其名抶扑也秦遄鲁大夫妻公鸟妹秦姬也使使以非礼公甫平子弟要劫以非礼公之亦平子弟逆迎也执夜姑之有司欲迎受生杀之命季郈二家相近鸡鬬今曲阜县西南有鬬鸡台介鸡捣芥子播其羽令辛一云为鸡着申金距以金为鸡距怒怒其不下已益宫侵郈氏以自益让责也昭伯臧为子谗事见列卿世嗣之变旃之也禘大祭万舞也于礼公当四十八人今俱万于季氏仅得二人不能庸谓其弃礼太甚将废之不用也公为昭公子务人果贲皆其弟无命独言执而无勑命小人嫌其微不足谋大懿伯子家羁受名徒以虚名受祸馆于公明无所泄也○子家之言诚知时矣然公室其容以不张乎季氏虽强亦非莾操懿温之比使昭公稍有英畧则虽不受诛亦守臣分之不遑矣子家以公庸暗不能办是耳○公从诸臣谋以兵伐季氏而昭子适往阚阚今属山东东平州季氏廹于难三请命弗得子家知公必危沂水在鲁城南隠民潜亡逃匿者日入时将起而作慝慝恶也蕰积也同求谓生悖心而求同恶者合而攻君也氷棚通椟丸盖可以取饮执之而踞无战心故叔孙氏之兵得陷而入之孟氏因即杀公使连兵以逐公子家言若非公本意者公自止季氏有所惩必稍改公不忍如墓谋辞先君且谋所奔也阳州齐鲁境上邑平隂今山东平隂县野井今属禹城县旧有野井亭吊失国曰唁齐侯将唁公于平隂而公先至野井待之故齐侯自咎以谢公言不勅有司逺诣阳州而欲近防平隂故鲁侯过恭先至野井逺迎善物善事也二十五家为社千社二万五千家以给公待役使之命唯命伐季氏之命为臣以给公也信明也罪有无言处者有罪从者无罪缱绻无离散也皆有罪言从者陷君留者逐君也何守何必守君而弗去也昭子归以义责意如意如欲归公以自赎故谓犹既死复生枯骨复肉也昭子以意如意往言于公子家恐从者知其谋命执适馆者昭子恐反侧者挠公归将安之以纳公而公徒乃伏兵欲杀之故自铸避焉既平子变前志昭子耻为所欺因祈自杀展鲁大夫谋与公乘马轻归○昭公之奔实由叔孙氏司马昭子徒责季氏而不罪其臣何也岂亦以伐季氏为非而叔季固一体耶至季氏中变唯自祈死使身免于不义而已岂以权在季氏而不可孰何耶诚有不可解者】十一月宋元公将为公故如晋　己亥卒于曲棘【如乐祁言曲棘今河南杞县旧有曲棘里】十二月庚辰齐侯围郓【郓今山东郓城县欲取以居公】
　　二十六年春王正月庚申齐侯取郓三月公至自齐处于郓言鲁地也夏齐侯将纳公命无受鲁货申丰从女贾以币锦二两防一如瑱适齐师谓子犹之人高齮能货子犹为高氏后粟五千庾高齮以锦示子犹子犹欲之齮曰鲁人买之百两一布以道之不通先入币财子犹受之言于齐侯曰羣臣不尽力于鲁君者非不能事君也然据有异焉宋元公为鲁君如晋卒于曲棘叔孙昭子求纳其君无疾而死不知天之弃鲁耶抑鲁君有罪于鬼神故及此也君若待于曲棘使羣臣从鲁君以卜焉若可师有济也君而继之兹无敌矣若其无成君无辱焉齐侯从之使公子鉏帅师从公成大夫公孙朝谓平子曰有都以衞国也请我受师许之请纳质弗许曰信女足矣告于齐师曰孟氏鲁之敝室也用成已甚弗能忍也请息肩于齐齐师围成成人伐齐师之饮马于淄者曰将以厌众鲁成备而后告曰不胜众师及齐师战于炊鼻齐子渊捷从泄声子射之中楯瓦繇胊汰辀匕入者三寸声子射其马斩鞅殪改驾人以为鬷戾也而助之子车曰齐人也将击子车子车射之殪其御曰又之子车曰众可惧也而不可怒也子囊带从野泄叱之泄曰军无私怒报乃私也将亢子又叱之亦叱之冉竖射陈武子中手失弓而骂以告平子曰有君子白晳鬒须眉甚口平子曰必子彊也无乃亢诸对曰谓之君子何敢亢之林雍羞为顔鸣右下苑何忌取其耳顔鸣去之苑子之御曰视下顾苑子刜林雍断其足鑋而乘于他车以归顔鸣三入齐师呼曰林雍乘【齐既取郓居公复欲纳公入国而其臣贿君暗卒于无成丰贾皆季氏家臣二丈为端二端为两瑱充耳防卷也急卷使如充耳易藏且见锦之熟细子犹梁丘据齮其家臣丰言若能为我行货于据当请使为高氏后又致粟五千庾庾十六斗齮为言于据鲁人买此甚多布陈之以百两为数先以二两见币材之美如此财材同异所怪也卜卜可否鉏齐大夫成孟氏邑今山东宁阳县有成城朝欲以成御齐师于境不使及国恐见疑故请质因诈齐师欲降使之懈而成备淄水源出泰安州莱芜县原山违临淄至夀光县入济齐师饮马于淄而成败之托言众心不服姑伐以厌众既备乃告齐云众不欲降已不能胜于是季氏师与齐战炊鼻鲁地渊捷齐大夫字子车泄声子鲁大夫一名野泄从逐也瓦橹脊繇过也朐车轭汰矢激辀车辕匕矢镞也射马射渊捷之马在腹曰鞅殪马死故改驾人鲁人鬷戾叔孙司马误以渊捷为戾而助之战捷因疑为齐人而试呼之鲁人方知非戾遂击捷为捷所射殪其御又欲射余人捷以不可怒众止之囊带齐大夫亦逐野泄叱之不加害泄欲以公战御之不欲私报其叱而子囊又叱故泄亦叱齐二人逐野泄俱纵之归见齐人无战心冉竖季氏臣骂武子骂也子彊武子字亢拒也冉伪言不敢亢以顺季武林雍顔鸣皆鲁人雍羞为鸣右故下车战何忌齐大夫不欲杀雍但取其耳以辱之鸣见雍被获惧而去御复欲何忌击其足故使下顾遂击断雍足雍一足寄车以归鸣不以私怨三入齐师呼雍共乘制击也凿一足行也见鲁人皆致力于季氏】秋盟于鄟陵谋纳公也【齐侯与莒邾盟也鄟陵地旧阙】
　　二十七年春公如齐公至自齐处于郓言在外也秋会于扈令戍周且谋纳公也宋衞皆利纳公固请之范献子取货于季孙谓司城子梁与北宫贞子曰季孙未知其罪而君伐之请囚请亡于是乎不获君又弗克而自出也夫岂无备而能出君乎季氏之复天救之也休公徒之怒而啓叔孙氏之心不然岂其伐人而说甲执冰以游叔孙氏惧祸之滥而自同于季氏天之道也鲁君守齐三年而无成季氏甚得其民淮夷与之有十年之备有齐楚之援有天之赞有民之助有坚守之心有列国之权而弗敢宣也事君如在国故鞅以为难二子皆图国者也而欲纳鲁君鞅之愿也请从二子以围鲁无成死之二子惧皆辞乃辞小国而以难复【戍周见子朝之乱子梁宋乐祁字贞子衞北宫喜諡复复存也淮夷鲁东夷宣布也如在国即后归马具衣履之类难复以难纳复晋君也】孟懿子阳虎伐郓郓人将战子家子曰天命不慆乆矣使君亡者必此众也天既祸之而自福也不亦难乎犹有鬼神此必败也呜呼为无望也夫其死于此乎公使子家子如晋公徒败于且知【虎季氏臣伐郓欲夺公郓也慆恱也言天乆不佑君众违天而战必败而使君终于亡盖子家意欲公静以竢命且战败则威愈亵而无复归道也且知近郓地】冬公如齐齐侯请飨之子家子曰朝夕立于其朝又何飨焉其饮酒也乃饮酒使宰献而请安子仲之子曰重为齐侯夫人曰请使重见子家子乃以君出【子家忿齐无纳公之意度其必不加礼于公故云将饮酒耳齐果如其言宰膳宰献献爵请安请公安也君不敌臣故使宰献既命以安皆公享卿大夫之礼盖卑公也子仲鲁公子愸字前谋逐季氏不能奔齐其女重为齐夫人此饮酒欲使重见从宴媟也故子家使公避之】
　　二十八年春公如晋将如干侯子家子曰有求于人而即其安人孰矜之其造于竟弗聴使请逆于晋晋人曰天祸鲁国君淹恤在外君亦不使一个辱在寡人而即安于甥舅其亦使逆君使公复于竟而后逆之【干侯晋邑今北直成安县齐卑公故适晋子家欲使公次于晋境以待命而公不用其言果见辱一个单使也亦使逆言自使齐逆君也复于境使公复还于晋之境而后逆之居干侯】
  </div>
  <div class="pagination">
   <a href="春秋左传属事_page7.html">
    上一页
   </a>
   <span>
    ...
   </span>
   <a href="春秋左传属事_page3.html">
    3
   </a>
   <a href="春秋左传属事_page4.html">
    4
   </a>
   <a href="春秋左传属事_page5.html">
    5
   </a>
   <a href="春秋左传属事_page6.html">
    6
   </a>
   <a href="春秋左传属事_page7.html">
    7
   </a>
   <span class="current-page">
    8
   </span>
   <a href="春秋左传属事_page9.html">
    9
   </a>
   <a href="春秋左传属事_page10.html">
    10
   </a>
   <a href="春秋左传属事_page11.html">
    11
   </a>
   <a href="春秋左传属事_page12.html">
    12
   </a>
   <a href="春秋左传属事_page13.html">
    13
   </a>
   <span>
    ...
   </span>
   <a href="春秋左传属事_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
