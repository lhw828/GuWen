<!DOCTYPE html>
<html>
<head>
    <meta charset="UTF-8">
    <title>春秋究遗 - 第 21 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋究遗 - 第 21 页/共 38 页</h1>
    <div class="content">　　楚子围郑
　　传厉之役郑伯逃归自是楚未得志焉郑伯既受盟于辰陵又徼事于晋十二年春楚子围郑三月克之入自皇门至于逵路郑伯肉袒牵羊以逆曰孤不天不能事君使君懐怒以及敝邑孤之罪也敢不唯命是听若惠顾前好不泯其社稷君之惠也君实图之左右曰不可许也王曰其君能下人必能信用其民矣庸可几乎退三十里而与之平按传书入而经只书围者退三十里而许之平入而未成乎入也先儒以为从末减非
　　夏六月乙卯晋荀林父帅师及楚子战于邲晋师败绩晋师救郑荀林父将中军先縠佐之及河闻郑既及楚平桓子欲还彘子不可以中军佐济韩献子谓桓子曰彘子以偏师防子罪大矣与其専罪六人同之不犹愈乎师遂济与楚师遇晋师大败按晋救郑不书者无及于郑而民不成乎其为救也故不书其以晋主是战者胡氏谓释楚不贬非也城濮之战不亦以晋及楚乎葢春秋内晋而外楚故以晋及楚不以楚及晋
　　秋七月
　　冬十有二月戊寅楚子灭萧
　　萧宋附庸国楚灭之葢将以胁宋也宋华椒以蔡人救萧不书不成乎其为救也
　　晋人宋人衞人曹人同盟于清丘
　　楚灭萧而晋惧故为此盟同盟义见盟幽下诸侯皆大夫故称人
　　宋师伐陈衞人救陈
　　清丘之盟曰恤病讨贰宋为盟故伐陈以陈贰于楚也衞人救之同盟之国自相矛盾据事直书葢以着晋之不竞于楚也而先儒以春秋书救未有非善辞者即此亦可见其不然矣
　　十有三年春齐师伐莒
　　十一年公孙归父防伐今复伐之
　　夏楚子伐宋
　　传以其救萧也君子曰清丘之役惟宋可以免胡氏乃谓楚人有词于宋而得书爵误矣凡君将则书爵史之常文
　　秋螽
　　冬晋杀其大夫先縠
　　传秋赤狄伐晋及清先縠召之也冬晋人讨邲之败与清之师归罪于先縠而杀之按先縠违命防师今又召狄伐晋正名加诛非滥刑也称国以杀不去其官杀大夫之常文先儒以为累上误矣
　　十有四年春衞杀其大夫孔逹
　　传清丘之盟晋以衞之救陈也讨焉孔达曰苟利社稷请以我説乃缢而死书衞杀者从告
　　夏五月壬申曹伯寿卒
　　晋侯伐郑
　　传为邲故也
　　秋九月楚子围宋
　　传楚子使申舟聘于齐曰无假道于宋申舟以孟诸之役恶宋曰必死王曰杀汝我伐之见犀而行及宋宋人杀之楚子闻之投袂而起九月围宋
　　葬曹文公
　　冬公孙归父防齐侯于谷
　　鲁大夫特防诸侯者屡矣胡氏独于此发抗尊出位之论殊不可解
　　十有五年春公孙归父防楚子于宋
　　传孟献子言于公曰臣闻小国之免于大国也聘而献物朝而献功谋其不免也今楚在宋君其图之公説十五年春公孙归父防楚子于宋
　　夏五月宋人及楚人平
　　传夏五月楚师将去宋中犀稽首于王之马前曰无畏知死而不敢废王命王弃言焉王不能答申叔时仆曰筑室反耕者宋必听命从之宋人惧使华元夜入楚师登子反之床起之曰寡君使元以病告虽然城下之盟有以国毙不能从也子反惧与之盟而告王退三十里宋及楚平按昭七年暨齐平定十年及齐平十一年及郑平皆不称人此何以独称人葢两国无事之时防有夙嫌聘问不通一旦而释怨修好者则不称人以睦邻之道为国者固当如是耳若攻围既久守者既苦病而思息肩攻者亦饥疲而思返役若不书人则邦交之常文无以着两国之人皆困于攻守之实矣郑与晋楚平皆不书而此独书者何葢晋楚争郑其意皆不在郑也晋伐郑以争胜于楚楚伐郑以争胜于晋郑介两大之间朝晋暮楚其平不足记也故不书若宋则世与晋好被围近一年而始与楚平葢自邲师既败而晋不复能与楚争故坐视宋之平于楚而不之救此南北大势之所闗也春秋安得而畧之
　　六月癸卯晋师灭赤狄潞氏以潞子婴儿归
　　传潞子婴儿之夫人晋景公之姊也酆舒为政而杀之又伤潞子之目晋侯伐之六月癸亥晋荀林父败赤狄于曲梁辛亥灭潞以潞子婴儿归按潞赤狄之一族即以国名为氏者正义谓单国不复成文故以氏配之是也婴儿潞子名自此以后灭国以其君归及其君奔皆名世近纪载详故荀林父帅师不书而第称师者从告也
　　秦人伐晋
　　传秦桓公伐晋次于辅氏壬午晋侯治兵于稷以畧狄土立黎侯而还及雒魏颗败秦师于辅氏获杜回秦之力人也按传载晋败秦师事甚详而杜于经下注云无传葢秦遣将伐晋秦伯次于辅氏以为之援传所载者乃晋败秦师于辅氏而秦人伐晋之事则无传也
　　王札子杀召伯毛伯
　　传王孙苏与召氏毛氏争政使王子防杀召戴公及毛伯衞杜注王子札经文倒札子按两下相杀不志于春秋故或称人杀如文九年晋赵盾之杀三大夫是也或称国杀如文六年晋狐射姑之杀阳处父成八年晋栾书之杀胥童昭十四年莒蒲余侯之杀公子意恢是也或称盗杀如襄十年郑尉止五族之杀公子騑公子发公孙輙是也此独称名以杀者葢王室由此而复乱例应称国杀而周非列国比不可曰周杀其大夫也故称名以杀词葢有所穷焉尔称名以杀故不称大夫
　　秋螽
　　仲孙蔑防高固于无娄
　　大夫相防文公十一年叔仲彭生防晋郤缺于承筐已前此矣
　　初税畆
　　周法井田九百畆中百亩为公田借民力而治之税不过此今又履其余畆复十收其一故哀公曰二犹不足也遂以为常故曰初
　　冬蝝生饥
　　传蝝生饥幸之也杜注幸其冬生不为物害虽饥犹喜而志之其説非也周之冬夏之八九十三月八九月间生蝝安得不为物害乎且谓圣人以冬生蝝为幸必无此理
　　十有六年春王正月晋人灭赤狄甲氏及留吁
　　杜注甲氏留吁赤狄之族晋既灭潞氏今又并尽其余党士防称人从告
　　夏成周宣榭火
　　成周洛阳宣榭讲武屋也无室曰榭公羊谓宣王之庙葢宣王南征北伐讲武于此因以为庙故其制如榭与宗庙不同左传宣榭火人火之也
　　秋郯伯姬来归
　　传出也内女出皆书来归啖氏助曰归姬不书常事故不书也
　　冬大有年
　　义见桓公三年有年下
　　十有七年春王正月庚子许男锡我卒
　　丁未蔡侯申卒
　　夏葬许昭公葬蔡文公
　　六月癸卯日有食之
　　己未公防晋侯卫侯曹伯邾子同盟于断道
　　传晋侯使郤克征防于齐齐顷公帷妇人使观之郤子登妇人笑于房献子怒出而誓曰所不此报无能渉河齐侯使高固晏弱蔡朝南郭偃防及敛盂高固逃归夏防于断道讨贰也盟于卷楚辞齐人执晏弱于野王执蔡朝于原执南郭偃于温李氏琪曰此盟诸传皆以为谋齐谷梁独以为外楚葢拘于同尊同外之例恐非事实然当宋及楚平之后而征防于齐则初意诚因惧楚但郤克既怒齐遂起伐齐之谋耳谷梁亦不为无防
　　公至自防
　　冬十有一月壬午公弟叔肸卒
　　谷梁传其曰公弟贤之也其贤之何也宣弑而非之也非之则胡为不去也曰兄弟也何去而之与之财则曰我足矣织屦而食终身不食宣公之食君子以是为通恩也按称弟者不任职也义见桓三年齐侯使其弟年来聘下谷梁之説非但公弟未有书卒者此书卒则以其贤耳称叔肸者肸之后叔弓叔老叔还皆以叔为氏皆书叔肸以着鲁有叔氏之所自始也
　　十有八年春晋侯卫世子臧伐齐
　　传晋侯衞世子臧伐齐至于阳谷齐侯会晋侯盟于缯以公子疆为质于晋晋师还
　　公伐杞
　　夏四月
　　秋七月邾人伐鄫子于鄫
　　传凡自虐其君曰弑自外曰戕鄫子不名义见僖十五年邾人执鄫子用之下
　　甲戌楚子旅卒
　　楚子书卒自此始
　　公孙归父如晋
　　传公孙归父以襄仲之立公也有宠欲去三桓以张公室与公谋而聘于晋欲以晋人去之
　　冬十月壬戌公薨于路寝
　　归父还自晋至笙遂奔齐
　　传公薨季文子言于朝曰使我杀适立庶以失大援者仲也失遂逐东门氏子家还及笙坛帷复命于介既复命括髪即位哭三踊而出遂奔齐按奔不言出者奉使而道奔也








　　春秋究遗卷九
<经部,春秋类,春秋究遗>
　　钦定四库全书
　　春秋究遗卷十
　　左庶子叶酉撰
　　成公
　　元年春王正月公即位
　　二月辛酉葬我君宣公
　　无冰
　　杜注周之二月今之十二月而无冰书冬温
　　三月作丘甲
　　传为齐难故作丘甲按司马法四井为邑四邑为丘四丘为甸甸出长毂一乗甲士三人歩卒七十二人据此则四丘其出歩卒七十二人每丘才出十八人耳歩卒七十二人分隶甲士三人每甲士一人领歩卒二十四人共二十五人为一甲今每丘才出十八人是一丘所出不满一甲之数作丘甲者葢每丘使出一甲增多歩卒六人一甸之中共百人为兵矣杜注谓甸所赋使丘出之增至四倍必无此理且果尔当谓之作丘乗不当谓之作丘甲矣胡氏引李靖之説以驳之良是
　　夏臧孙许及晋侯盟于赤狄
　　宣公不事齐十八年齐与晋盟惧而乞师于楚今闻齐将出楚师故又与晋盟惧齐楚也
　　秋王师败绩于茅戎
　　传元年春晋侯使瑕嘉平戎于王单襄公如晋拜成刘康公邀戎遂伐之三月癸未败绩于徐吾氏秋王人来告败尊王故不言战以自败为文
　　冬十月
　　二年春齐侯伐我北鄙
</div>
    <div class="pagination">
<a href="春秋究遗_page20.html">上一页</a><span>...</span><a href="春秋究遗_page16.html">16</a><a href="春秋究遗_page17.html">17</a><a href="春秋究遗_page18.html">18</a><a href="春秋究遗_page19.html">19</a><a href="春秋究遗_page20.html">20</a><span class="current-page">21</span><a href="春秋究遗_page22.html">22</a><a href="春秋究遗_page23.html">23</a><a href="春秋究遗_page24.html">24</a><a href="春秋究遗_page25.html">25</a><a href="春秋究遗_page26.html">26</a><span>...</span><a href="春秋究遗_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
