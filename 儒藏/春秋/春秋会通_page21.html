<!DOCTYPE html>
<html>
 <head>
  <meta charset="utf-8"/>
  <title>
   春秋会通 - 第 21 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋会通 - 第 21 页/共 27 页
  </h1>
  <div class="content">
   衞孙林父入于戚以叛左氏【孙林父以戚如晋书曰入于戚以叛罪孙氏也臣之禄君实有之义则进否则奉身而退专禄以周旋戮也】胡氏【书曰入于戚以叛者着其据土背君之罪也】
　　【案经书叛五叛人十一衞孙林父宋华亥向宁华定宋弟辰仲佗石彄公子地晋赵鞅荀寅士吉射也陈氏曰书叛必不能讨者也春秋之季家有藏甲邑有百雉之城者矣故书叛始此】
　　甲午衞侯衎复归于衞左氏【甲午衞侯入大夫逆于竟者执其手而与之言道逆者自车揖之逆于门者颔之而已】胡氏【衞侯出奔齐入于夷仪皆以爵称今既复归而得国矣乃书其名何也人之有徳慧术智者尝存乎疢疾衞侯淹恤在外十有二年困于心衡于虑久矣此生于忧患之时而一旦得国失信无刑犹夫人也则是困而弗革虽复得国犹非其国也此见春秋俟人改过之深而责人自弃之重欲其强于为善之意也】张氏【春秋名衎与衞侯郑杀叔武公子瑕名之同意然甯喜以纳君而见杀则方之成公衎为甚矣】
　　【案衎之入夷仪与突之入栎同甯喜之弑剽而衎复归与傅瑕杀郑子而突复归同衎之杀甯喜与突之杀傅瑕同然甯喜之事则备书其首末而傅瑕之事并不见经以为不告故不书者似然矣然鲁郑邻国不应如是之忽略也先儒曰厉公复国削而不书者言既入于栎则其国已复矣然夷仪亦衞大都且书法既同何以辨焉独陈氏曰郑伯虽在栎尝与诸侯防于垂则君国矣是故杀忽不书杀子亹不书杀子仪不书以三子之不书知突之已定也以剽之书弑知衎之犹未定也是故衎再见而后名之郑伯突入于栎不曰郑伯突复归于郑此其书复归何弑剽而后得国也此説虽亦未甚合姑备一説】
　　夏晋侯使荀吴来聘左氏【晋人为孙氏故召诸侯将以讨衞也中行穆子来聘召公也】
　　公防晋人郑良霄宋人曹人于澶渊左氏【衞人侵戚东鄙孙氏愬于晋晋戍茅氏殖绰伐茅氏杀晋戍三百人孙蒯追之获殖绰复愬于晋六月公防晋赵武宋向戌郑良霄曹人于澶渊以讨衞疆戚田取衞西鄙懿氏六十以与孙氏赵武不书尊公也向戌不书后也郑先宋不失所也注卿防公侯皆应贬但向戌又有后期之责故书良霄以駮之书良霄所以责向戌非是舍霄罪也若良霄与晋宋皆贬称人则嫌向戌直以防公被贬其后期之责不见故书良霄名退宋班明向戌有二罪也】胡氏【赵武贬称人助孙氏也郑良霄独不贬者案左氏郑伯为衞侯故如晋则知其不助孙氏矣】
　　【案此防左氏晋宋书人之説啖子不取而以为末命之卿公谷皆无传无以辨其必然胡氏説今本亦不载而见于张氏所引姑从之】
　　秋宋公杀其世子痤左氏【初宋芮司徒生女弃诸隄下共姬之妾取以入名之曰弃长而美平公入夕视之尤姬纳诸御嬖生佐恶而婉大子痤美而很合左师畏而恶之寺人惠墙伊戾为大子内师而无宠楚客聘于晋过宋大子知之请野享之公使往伊戾请从之公曰夫不恶女乎对曰小人之事君子也恶之不敢逺好之不敢近敬以待命敢有贰心乎遣之至则欿用牲加书征之而骋告公曰大子将为乱既与楚客盟矣公曰为我子又何求对曰欲速公使视之则信有焉问诸夫人与左师则皆曰固闻之公囚大子大子曰惟佐也能免我召而使请曰日中不来吾知死矣左师闻之聒而与之语过期乃缢而死佐为大子公徐闻其无罪也乃亨伊戾】胡氏【杀世子母弟直称君者甚之也夫贼世子者寺人也而罪宋公何哉谮言之得行也必有嬖妾配嫡以惑其心又有小人欲结内援者以为之助然后爱恶一移父子夫妇之间不能相保者众矣尸此者其谁乎晋献之杀申生宋公之杀痤直称君者春秋正其本之意】
　　晋人执衞甯喜左氏【澶渊之防衞侯防之晋人执甯喜北宫遗使女齐以先归衞侯如晋晋人执而囚之士弱氏秋齐侯郑伯为衞侯故如晋晋侯兼享之国子使晏平仲私于叔向曰晋君宣其明徳于诸侯恤其患而补其阙正其违而治其烦所以为盟主也今为臣执君若之何晋侯言衞侯之罪使叔向告二君子展赋将仲子兮晋侯乃许归卫侯冬衞人归衞姬于晋乃释衞侯君子是以知平公之失政也注将仲子诗义取众言可畏虽为杀晋戌然人终以为为孙氏】公羊【此执有罪何以不得为伯讨不以其罪执之也】
　　八月壬午许男甯卒于楚冬楚子蔡侯陈侯伐郑葬许灵公左氏【许灵公如楚请伐郑曰师不兴孤不归矣八月卒于楚楚子曰不伐郑何以求诸侯冬楚子伐郑郑人将御之子产曰晋楚将平诸侯将和楚王是故昧于一来不如使逞而归乃易成也夫小人之性衅于勇啬于祸以足其性而求名焉者非国之利也若何从之子展説不御冦十二月入南里堕其城门于师之梁涉于汜而归而后葬许灵公】
　　【案萧鱼之后楚兵三至郑而无功矣】
　　附録左氏【秦晋为成秦伯之弟鍼如晋脩成叔向命召行人子员曰秦晋不和久矣今日之事幸而集晋国赖之】左氏【郑伯赏入陈之功赐子展三命之服先八邑子产再命之服先六邑子产辞邑】左氏【楚子秦人侵吴遂侵郑至于城麇楚穿封戍囚郑皇颉公子围与之争之正于伯州犂伯州犂上其手曰夫子为王子围寡君之贵介弟也下其手曰此子为穿封戌方城外之县尹也谁获子囚曰颉遇王子弱】左氏【楚伍举娶于王子牟子牟为申公而亡伍举奔郑将遂奔晋蔡声子将如晋遇之于郑郊班荆相与食而言复故声子曰子行也吾必复子及宋向戌将平晋楚声子通使于晋还如楚令尹子木与之语问晋故焉且曰晋大夫与楚孰贤对曰晋卿不如楚其大夫则贤皆卿材也如杞梓皮革自楚往也虽楚有材晋实用之子木曰夫独无族姻乎曰虽有而用楚材实多归生闻之善为国者赏不僭而刑不滥今楚多淫刑其大夫多逃死于四方而为之谋主以害楚国不可救疗所谓不能也子仪之乱析公奔晋晋人寘诸戎车之殿绕角之役晋将遁矣析公曰楚师轻窕易震荡也若多鼓钧声以夜军之楚师必遁晋人从之楚师宵溃晋遂侵蔡袭沈获其君败申息之师获申丽而还郑于是不敢南面楚失华夏则析公之为也雍子之父兄谮雍子雍子奔晋晋人与之鄐彭城之役晋楚遇于靡角之谷晋将遁矣雍子发命于军曰归老幼反孤疾二人役归一人简兵搜乗秣马蓐食师陈焚次明日将战楚师宵溃晋降彭城而归诸宋以鱼石归楚失东夷子辛死之则雍子之为也子反与子灵争夏姬子灵奔晋晋人与之邢扞御北狄通吴于晋教吴叛楚吴于是伐巢取驾克棘入州来楚罢于奔命至今为患则子灵之为也若敖之乱伯贲之子贲皇奔晋晋人与之苗鄢陵之役楚晨压晋军而陈晋将遁矣苗贲皇曰楚之良在其中军王族而已若塞井夷灶成陈以当之栾范易行以诱之中行二郤必克二穆吾乃四萃于王族必大败之晋人从之楚师大败王夷师熸子反死之郑叛吴兴楚失诸侯则苗贲皇之为也子木曰是皆然矣声子曰今又有甚于此椒举娶于申公子牟子牟得戾而亡君大夫谓椒举女实遣之惧而奔郑今在晋矣晋人将与之县以比叔向彼若谋害楚国岂不为患子木惧言诸王益其禄爵而复之声子使椒鸣逆之】左氏【晋韩宣子聘于周王使请事对曰晋士起将归时事于宰旅无他事矣王闻之曰韩氏其昌阜于晋乎辞不失旧】左氏【齐乌余以廪丘奔晋袭衞羊角取我高鱼赵文子言于晋侯曰晋为盟主诸侯或相侵也则讨而使归其地今乌余之邑皆讨类也请归之遂执乌余皆取其邑而归诸侯诸侯是以睦于晋】
　　二十有七年春齐侯使庆封来聘左氏【庆封来聘其车美叔孙曰美服不称必以恶终注景公即位通嗣君也】
　　【案齐聘鲁五止于此】
　　夏叔孙豹防晋赵武楚屈建蔡公孙归生衞石恶陈孔奂郑良霄许人曹人于宋左氏【宋向戌善于赵文子又善于令尹子木欲弭诸侯之兵以为名如晋告赵孟赵孟谋于诸大夫韩宣子曰兵民之残也财用之蠧小国之大菑也将或弭之虽曰不可必将许之弗许楚将许之以召诸侯则我失为盟主矣晋人许之如楚楚亦许之如齐齐人难之陈文子曰晋楚许之我焉得已且人曰弭兵而我弗许则固携吾民矣将焉用之齐人许之告于秦秦亦许皆告于小国为防于宋五月甲辰晋赵武至于宋丙午郑良霄至戊申叔孙豹齐庆封陈须无衞石恶至丙辰邾悼公至壬戌楚公子黒肱先至成言于晋丁夘宋向戌如陈从子木成言于楚戊辰滕成公至子木谓向戌请晋楚之从交相见也向戌复于赵孟赵孟曰晋楚齐秦匹也晋之不能于齐犹楚之不能于秦也楚君若能使秦君辱于敝邑寡君敢不固请于齐左师复言于子木子木使驲谒诸王王曰释齐秦他国请相见也秋七月戊寅左师至是夜也赵孟及子晳盟以齐言庚辰子木至自陈陈孔奂蔡公孙归生至曹许之大夫皆至以藩为军晋楚各处其偏注齐秦不交相见邾滕为私属皆不与盟宋为主人地于宋故经惟序九国孔奂非上卿故在石恶下】陈氏【晋楚初同主夏盟也晋楚尝盟矣防于琐泽之嵗宋华元克合晋楚之成不书犹曰特相盟也两君之好而非天下之大变也以诸侯分为晋楚之从而交相见也于是始则是南北二伯也天下之大变也于溴梁而无君臣之分于宋而无夷夏之辨昭定哀之春秋将以终于吴越焉尔矣】
　　衞杀其大夫甯喜左氏【衞甯喜专公患之公孙免余请杀之公曰微甯子不及此对曰臣杀之君勿与知夏免余攻甯氏杀甯喜及右宰谷尸诸朝公与免余邑六十受其半以为少师】胡氏【甯喜既坐弑君之罪矣不以讨贼之词何也初衞侯使与喜言苟反政由甯氏祭则寡人甯氏纳之衞侯复国患甯喜之专也公孙免余请杀之曰微甯子不及此吾与之言矣对曰臣杀之君勿与知乃攻甯氏杀喜尸诸朝子鲜曰逐我者出纳我者死赏罚无章何以劝沮君失其信而国无刑不亦难乎故称国以杀而不去其官】
　　【案甯喜之罪与里克一也而二君杀之皆以私故不入讨贼之例谷梁曰称国以杀罪累上也又曰恶献公也】
　　衞侯之弟鱄出奔晋【鱄谷作专】左氏【子鲜曰逐我者出纳我者死君失其信而国无刑不亦难乎且鱄实使之遂出奔晋公使止之不可及河又使止之止使者而盟于河托于木门不乡衞国而坐木门大夫劝之仕不可曰仕而废其事罪也从之昭吾所以出也将谁愬乎吾不可以立于人之朝矣终身不仕公丧之如税服终身注书弟以罪兄】公羊【献公谓甯喜曰子苟纳我吾请与子盟喜曰无所用盟请使公子鱄约之公使鱄鱄辞曰夫负羁絷执鈇锧从君东西南北则是臣仆庶孽之事也若夫约言为信则非臣仆庶孽之所敢与也献公怒曰黜我者非甯氏与孙氏凡在尔鱄不得已而与之约已约归至杀甯喜鱄挈其妻子而去之将济于河携其妻子而与之盟曰苟有履衞地食衞粟者昧雉彼视注昧割也犹曰视彼割雉】谷梁【专喜之徒也专之为喜之徒何也已虽急纳其兄与人之臣谋弑其君是亦弑君者也专其曰弟何也专有是信者君赂不入乎喜而杀喜是君不直乎喜也故出奔晋织絇邯郸终身不言衞专之去合乎春秋】胡氏【其称弟罪衞侯也谷梁子曰专之去合乎春秋】张氏【刘氏曰衞侯尼小忿以诛有功捐大信以疑至亲使鱄至于去国逃死者无人君之道也当此之时鱄以全身不离于恶名为智以母使其兄有诛弟之恶为义以不翘世以自洁为忠以不仕为廉可谓重已乎是乃君子之所贵】
　　【案此条三传略同胡氏事取左氏义取谷梁但谷梁以专为喜之徒者非也何休又以鱄守小信而忘大义拘小介而失大忠亦非也其説详见于叔肸卒下杨士勋之辨矣而郑氏以比之微子之去则过美也】
　　秋七月辛巳豹及诸侯之大夫盟于宋左氏【辛巳将盟于宋西门之外楚人衷甲伯夙谓赵孟曰楚氛甚恶惧难赵孟曰吾左还入于宋若我何伯州犂曰合诸侯之师以为不信无乃不可乎夫诸侯望信于楚是以来服若不信是弃其所以服诸侯也固请释甲子木曰晋楚无信久矣事利而已苟得志焉焉用有信太宰退告人曰子木将死矣赵孟患楚衷甲以告叔向叔向曰何害也匹夫一为不信犹不可单毙其死若合诸侯之卿以为不信必不捷矣且吾因宋以守病则夫能致死与宋致死虽倍楚可也乃盟晋楚争先晋人曰晋固为诸侯盟主未有先晋者也楚人曰子言晋楚匹也若晋常先是楚弱也且晋楚狎主诸侯之盟也久矣岂专在晋叔向谓赵孟曰诸侯归晋之徳只非归其尸盟也子务徳无争先且诸侯盟小国固必有尸盟者楚为晋细不亦可乎乃先楚人书先晋晋有信也季武子使谓叔孙以公命曰视邾滕既而齐人请邾宋人请滕皆不与盟叔孙曰邾滕人之私也我列国也何故视之宋衞吾匹也乃盟故不书其族言违命也】谷梁【溴梁之防诸侯在而不曰诸侯之大夫大夫不臣也赵武耻之豹云者恭也诸侯不在而曰诸侯之大夫大夫臣也其臣恭也晋赵武为之防也】胡氏【此一地也曷为再言宋书之重词之其中必有大美恶焉宋之盟合左师欲弭诸侯之兵以为名而楚屈建请晋楚之从交相见自是中国诸侯南向而朝楚及申之防蛮夷之君簒弑之贼大合十有一国之众而用齐桓召陵之礼宋左师郑子产皆献礼焉宋世子佐以后至遂辞而不见伐吴灭赖无敢违者圣人至是哀人伦之灭伤中国之衰而其事自宋之盟始也故防盟同地而再言宋者贬之也或者乃以宋之盟中国不出夷狄不入玉帛之使交乎天下以尊周室为晋赵武楚屈建之力而善此盟也其説误矣】陈氏【书先晋何春秋不以夷狄先中国也自宋以来晋不专主盟矣虢之盟读旧书加于牲上而已至鄟陵则齐主诸侯至臯鼬则鲁及诸侯晋之不足以主夏盟自宋始宋之盟赵孟之偷也豹云者蒙上文也】张氏【刘氏曰豹何以名一事而再见者卒名也地于宋以宋为主也吕氏曰晋楚之从交相见夷夏之分自此不复辨矣】
　　【案此条谷梁美赵武左氏贬叔孙豹皆非书先晋之説陈氏得之豹不氏之説刘氏陈氏得之大抵春秋宋虢之防楚先而书晋为首黄池之防吴先而书晋以及皆不以夷先夏也侨如意如之再见皆止书名省文之常体也公羊説非○又案楚之争伯常始于宋而楚之分伯亦成于宋其争伯也围宋盟宋矣然僖二十七年宋之盟无嫌于宋与春秋犹恕宋也至宣十五年宋楚为平已开天下南北之变矣故以贬词书未防而成十二年华元克合晋楚之成于是晋楚分伯之机啓于宋矣春秋讳而不书盖有以也至是向戌以弭兵为名驱中国之诸侯而交见于楚廷宋其春秋诸侯之罪人欤春秋两书宋为地主以首祸罪宋也】
　　附録左氏【壬午宋公兼享晋楚之大夫赵孟为客】左氏【乙酉宋公及诸侯之大夫盟于蒙门之外晋荀盈如楚涖盟楚防罢如晋涖盟】左氏【宋左师请赏公与之邑六十以示子罕子罕曰凡诸侯小国晋楚所以兵威之畏而后上下慈和安靖其国家所以存也无威则骄骄则乱生所以亡也天生五材民并用之废一不可谁能去兵兵之设久矣所以威不轨而昭文徳也而子求去之不亦诬乎以诬道蔽诸侯罪莫大焉削而投之】
　　【案此则当时识者亦知此盟之为非矣】
　　冬十有二月乙亥朔日有食之【长厯推是十一月朔】左氏【十一月乙亥朔日有食之辰在申司厯过也再失闰矣注周十一月今九月斗当建戌而在申故知再失闰也文十一年三月甲子至今年七十一嵗应有二十六闰今长厯推得之二十四闰通计少再闰疏取文十一年三月甲子者以绛县老人之言也】
　　二十有八年春无冰左氏【注前年知其再失闰顿置两闰以应天正故此年正月建子得以无冰为灾而书】
　　附録左氏【梓慎曰今兹宋郑其饥乎嵗在星纪而淫于枵以有时菑隂不堪阳蛇乗龙龙宋郑之星也宋郑必饥枵虚中也枵耗名也土虚而民耗不饥何为】
　　【案此条注则杜氏明以建子为春矣】
　　夏衞石恶出奔晋左氏【衞人讨甯氏之党故石恶出奔晋衞人立其从子圃以守石氏之祀】
　　邾子来朝左氏【邾悼公来朝时事也】秋八月大雩左氏【旱也】
　　仲孙羯如晋左氏【孟孝伯如晋将为宋之盟故如楚也】
　　冬齐庆封来奔左氏【二十七年齐崔杼生成及彊而寡娶东郭姜生明东郭姜以孤入曰棠无咎与东郭偃相崔氏崔成有疾而废之立明成请老于崔崔子许之偃与无咎弗予成与彊怒将杀之告庆封庆封告卢蒲嫳嫳曰彼君之雠也天或者将弃彼矣崔之薄庆之厚也他日又告庆封曰苟利夫子必去之难吾助女九月崔成崔彊杀东郭偃棠无咎于崔氏之朝崔氏怒而出遂见庆封封使卢蒲嫳帅甲以攻崔氏杀成与彊而尽俘其家其妻缢崔子至则无归矣乃缢庆封当国至是庆封好田而嗜酒与庆舍政则以其内实迁于卢蒲嫳氏易内而饮酒反卢蒲癸癸臣子之有宠言王何而反之二人皆嬖冬十月庆封田于莱十一月乙亥尝于大公之庙庆舍涖事卢蒲癸自后刺子之王何以戈击之死庆封归遇告乱者丁亥伐西门不克还伐北门克之入伐内宫弗克反陈于岳请战弗许遂来奔献车于季武子美泽可以鉴既而齐人来让奔吴吴句余子之朱方富于其旧叔孙穆子曰善人富谓之赏淫人富谓之殃其将聚而殱旃注子之庆舍也】
　　【案崔杼之死齐人戮尸于市而不书者不予以讨贼之例也○又案昭四年楚灵围朱方杀庆封】
　　十有一月公如楚左氏【为宋之盟故公及宋公陈侯郑伯许男如楚及汉楚康王卒公欲反叔仲昭伯曰我楚国之为岂为一人行也子服惠伯曰君子有逺虑小人从迩饥寒之不恤谁遑其后不如姑归也叔孙穆子曰叔仲子专之矣子服子始学者也荣成伯曰逺图者忠也公遂行宋向戌曰我一人之为非为楚也饥寒之不恤谁能恤楚姑归而息民待其立君而为之备宋公遂反】公羊【注如楚皆月者危公朝夷狄也】陈氏【诸夏之君旅见于楚于是始举鲁以见其余也外相如不志有异焉则志之齐侯郑伯如纪可以书曷为不书公及宋公陈侯郑伯许男如楚凡举鲁以见其余者天下之词也公朝于王所公如楚于以见王伯之盛衰故曰此天下之词】
　　【案公如楚二又见昭七年】
　　附録【左氏交相见事】左氏【是年夏齐侯陈侯蔡侯北燕伯杞伯胡子沈子白狄朝于晋宋之盟故也齐侯将行庆封曰我不与盟陈文子曰虽不与盟敢叛晋乎重丘之盟未可忘也○蔡侯之如晋也郑伯使游吉如楚及汉楚人还之曰宋之盟君实亲辱今吾子来寡君谓吾子姑还吾将使驲奔问诸晋而以告子大叔曰宋之盟君命将利小国而亦使安定其社稷此君之宪令而小国之望也寡君是故使吉奉其皮币以嵗之不易聘于下执事今执事有命曰女何与政令之有必使而君弃而封守跋涉山川蒙犯霜露以逞君心小国将君是望敢不唯命是听无乃非盟载之言以阙君徳子大叔归告子展曰楚子将死矣不脩其徳政而贪昧于诸侯君其往也送葬而归以快楚心楚不防十年未能恤诸侯也吾乃休吾民矣九月郑游吉如晋告将朝于楚以从宋之盟子产相郑伯以如楚舍不为坛曰大适小则为坛小适大苟舍而已大适小有五美宥其罪戾赦其过失救其菑患赏其徳刑教其不及小适大有五恶説其罪戾请其不足行其政事共其职贡从其时命不然则重币帛以贺其福而吊其凶皆小国之祸也○楚屈建卒】
　　十二月甲寅天王崩【灵王也襄二年即位在位二十七年景王立】左氏【王人来告丧问崩日以甲寅告书之以征过也注据本以十一月癸巳崩】
　　附録左氏【葬灵王郑上卿有事子展使印段往伯有曰弱不可子展曰与其莫往弱不犹愈乎诗云王事靡盬不遑啓处东西南北谁敢宁处坚事晋楚以蕃王室也王事无旷何常之有遂使印段如周】
　　乙未楚子昭卒【康王甲寅之后四十二日始得乙未长厯推此月戊戌朔甲寅是十七日其月无乙未也日误】胡氏【甲寅乙未相距四十二日则闰月之验也然不以闰书见丧服之不数闰也齐景公葬书闰月则明杀恩之非礼也】
　　【案闰承前月而受其余日故书闰月之日系前月之下史防常体此范甯之説也然杜氏以十二月无乙未者盖杜专据左氏説经以二十八年春顿置两闰则此年不得又有闰故直以为日误耳胡氏之説非惟不取左氏于范氏之意亦微异矣然论春秋日月恐杜氏为密】
　　【周景王元年】二十有九年春王正月公在楚左氏【释不朝正于庙也楚人使公亲襚公患之乃使巫以桃茢先祓殡楚人弗禁既而悔之夏四月葬楚康王公及陈侯郑伯许男送葬至于西门之外公还及方城季武子取卞使公冶问玺书追而与之曰闻守卞者将叛臣帅徒以讨之既得之矣敢告公曰欲之而言叛祗见疏也公欲无入荣成伯赋式微乃归】公羊【何言乎公在楚正月以存君也】谷梁【闵公也】胡氏【嵗之首月公如他国者有矣此独书公在楚者外为夷狄所制以俟其葬而不得归内为强臣所逼欲擅其国而不敢入故特于嵗首朝正之时而书曰公在楚以存君也使后世臣子戴天履地视君父之危困者必有天威不违顔咫尺食坐见于羮墙之意而不以顷刻忘也此义行岂有顾其身与妻子而不恤国朋附权臣以图富贵而背其君者乎】陈氏【吾君尝以正月在齐晋矣不书书在楚危在楚也】张氏【刘氏曰易坤之剥曰龙战于野其血黄夫嫌于无阳而后称阳犹嫌于无君而后称公安可弗察耶】
　　【案左氏疏曰僖十六年冬防淮宣七年冬防黒壤成十年秋如晋十二年冬如晋皆以次年至此等正月公皆不在其类多矣惟此一年书者释例曰凡公之行国之守臣每月亦以公不朝之故告于庙每月必告而特于正月释之者盖嵗之正也月之正也日之正也三始之正嘉礼所重人理所以自新故特显以通他月也惟书此年者如楚既非常公又逾年故发此一例以示法也○又案正月书公在四又见昭三十年三十一年三十二年】
　　夏五月公至自楚谷梁【喜之也致君者殆其往而喜其反此致君之意义也
　　案公至自楚二又见昭七年】
　　庚午衞侯衎卒○阍弑吴子余祭左氏【吴人伐越获俘焉以为阍使守舟吴子余祭观舟阍以刀弑之】公羊【阍者何门人也刑人也君子不近刑人近刑人则轻死之道也】谷梁【阍门者也寺人也不称名姓阍不得齐于人不称其君阍不得君其君也礼不使无耻不近刑人不狎敌不迩怨贱人非所贵也贵人非所刑也刑人非所近也举至贱而加之吴子吴子近刑人也阍弑吴子余祭仇之也】胡氏【案谷梁则吴子近刑人也案左氏则吴子亦迩怨之失也】
　　仲孙羯防晋荀盈齐高止宋华定衞世叔仪郑公孙段曹人莒人滕人薛人小邾人城【公羊作世叔齐公谷有邾人】左氏【晋平公出也故治六月知悼子合诸侯之大夫以城孟孝伯防之郑子大叔与伯石往子大叔见大叔文子与之语文子曰甚乎其城也子大叔曰若之何哉晋国不恤宗周之阙而夏肄是屏其弃诸姬亦可知也已诸姬是弃其谁归之吉也闻之弃同即异是谓离徳诗曰协比其邻昬姻孔云晋不邻矣其谁云之】谷梁【古者天子封诸侯其地足以容其民其民足以满城以自守也危而不能自守故诸侯之夫夫相帅以城之此变之正也】胡氏【古者之建国立家者必亲九族然有父族而后及母族有母族而后及妻族此葛藟之诗所为次也晋主夏盟令行中国平公不能复文襄之业尊奬王室恤宗周之阙而夏肄是屏轻弃诸姬可谓知本乎平王惟不恤其民而逺屯戍于母家周人怨思焉之水所以降为国风不得列于雅也城之役亦不待贬絶而可见矣】陈氏【书城是合十二国之大夫为悼夫人也书宋灾是合十三国之大夫为共姬也甯喜弑君孙林父以邑叛蔡世子般弑父吴楚大夫交聘于中国天下亦多故矣晋为盟主而区区于宋是晋之已细也晋之已细然后有执齐庆封放陈招杀蔡侯般假讨贼之义以盟诸夏若楚灵王者矣】张氏【许氏曰齐桓城衞而诸侯归心焉者桓公之志公天下也晋平城而人疾其役其志私也动又不时能无携乎】
　　【案此条诸皆贬惟谷梁及何氏于之盖谷梁不知悼夫人女之事也僖公为成风伐邾而春秋不子以救患之义平公为悼夫人城而春秋不子以保小之仁则于公私之际审矣】
　　晋侯使士鞅来聘左氏【范献子来拜城也公享之展庄叔执币射者三耦公臣不足取于家臣】
　　【案士鞅来聘二又见昭二十一年观拜城之使即私情之不足以令诸侯可知矣】
　　杞子来盟左氏【晋侯使司马女叔侯来治田弗尽归也晋悼夫人愠曰齐也取货先君若有知也不尚取之公告叔侯叔侯曰虞虢焦滑霍韩魏皆姬姓也晋是以大若非侵小将何所取武献以下兼国多矣谁得治之夏余也而即东夷鲁周公之后也而睦于晋以封鲁犹可而何有焉鲁之于晋也职贡不乏玩好时至公卿大夫相继于朝史不絶书府无虚月如是可矣何必瘠鲁以肥且先君而有知也毋宁夫人而焉用老臣文公来盟书曰子贱之也注鲁归其田故来盟贱其用夷礼故书子】公羊【注贬称子者微弱不能自城危宗庙社稷当坐】谷梁【注盖时王所黜】
　　【案称子三不同且从左氏此非前定之盟亦非因朝而盟盖晋之治田非出于公义鲁之归田未必出于诚心故子亲来以要结之耳】
　　吴子使札来聘左氏【吴公子札来聘通嗣君也请观于周乐注吴子余祭既遣札聘上国而后死札以六月到鲁未闻丧也不称公子其礼未同于上国】公羊【吴无君无大夫此何以有君有大夫贤季子也何贤乎季子让国也其让国奈何谒也余祭也夷昧也与季子同母者四季子弱而才兄弟皆爱之同欲立之以为君谒曰今若是迮而与季子国季子犹不受也请无与子而与弟弟兄迭为君而致国乎季子皆曰诺故诸为君者皆轻死为勇饮食必祝曰天苟有吴国尚速有悔于余身故谒也死余祭也立余祭也死夷昧也立夷昧也死则国宜之季子者也季子使而亡焉僚者长庶也即之季子使而反至而君之尔阖庐曰先君之所以不与子国而与弟者凡为季子故也将从先君之命与则国宜之季子者也如不从先君之命与则我宜立者也僚恶得为君于是使专诸専僚而致国乎季子季子不受曰尔弑吾君吾受尔国是吾与尔为簒也尔杀吾兄吾又杀尔是父子兄弟相杀终身无已也去之延陵终身不入吴国故君子以其不受为义以其不杀为仁贤季子则吴何以有君有大夫以季子为臣则宜有君者也札者何吴季子之名也春秋贤者不名此何以名许夷狄者不壹而足也季子者所贤也曷为不足乎季子许人臣者必使臣许人子者必使子也】谷梁【吴其称子何善使延陵季子故进之也身贤贤也使贤亦贤也延陵季子之贤尊君也其名成尊于上也】胡氏【札者吴之公子何不称公子贬也辞国而生乱者札为之也故因其来聘而贬之示法焉案吴子寿梦有子四人长诸樊次余祭次夷昧札其季子也寿梦贤季札欲立以为嗣札辞不可然后立诸樊诸樊既除丧则致国于季子季子又辞而去之诸樊乃舍其子而立弟约以次必及季子故诸樊卒而余祭立余祭卒而夷末立夷末卒则季子宜受命以安社稷成父兄之志矣乃徇匹夫之介节辞位以逃夷昧之子僚僚既立诸樊之子光曰先君所以不与子国而与弟者凡为季子尔将从先君之命欤则季子宜有国也如不从先君之命欤则我宜立僚乌得为君于是使专诸専僚而致国乎季子季子不受去之延陵终身不入吴国故曰季子辞国而生乱因其来聘而贬之示法焉或谓子贡问于孔子曰伯夷叔齐何人也曰古之贤人也怨乎曰求仁而得仁又何怨子贡以先圣贤夷齐知其恶衞辄之争而不为也季子辞位独不为贤而奚贬乎曰叔齐之徳不越伯夷孤竹舍长立幼私意也诸樊兄弟父子无及季札之贤者其父兄所为眷春而欲立札者公心也以其私意故夷齐让国为得仁而先圣之所贤以其公心故季子辞位为生乱而春秋之所贬苟比而同之过矣或曰世衰道微暴行交作臣簒其君者有之子簒其父者有之季子于是焉而辞位则将使闻其风者贪夫廉争夫让而簒弑夺攘之祸捐矣其于名教岂不有补何贬之深也曰春秋达节而不守者也昔大伯奔吴而不反季厯嗣位而不辞武王继统受命作周亦不以配天之业让伯邑考官天下也彼王僚无季厯之贤武王之圣而季子为大伯之让岂至徳乎使争弑祸兴覆师丧国其谁阶之也若季子辞位守节立名全身自牧则可矣槩诸圣王之道则过矣中庸曰道之不明不行也我知之矣季子所谓贤且智过而不得乎中者也使由于季厯武王之义其肯附子臧之节而不受乎惜其择乎中庸失时措之宜尔此仲尼所以因其辞国生乱而贬之也或曰吴子使札与楚子使椒秦伯使术一例尔吴楚蛮夷之国秦介戎狄之间其礼未同于中夏故使人之来皆略之而札何以独为贬乎曰春秋多变例圣笔有特书荆楚无大夫而屈完书族王朝下士以人通而子突书字诸侯公子以名著而季友书子母弟之无列者不登其姓名而叔肸书氏皆贤而特书者也季札让国天下贤之若仲尼亦贤季札必依此例或以字或以氏或以公子特书之矣今乃略以名纪比于楚椒秦术之流无异称焉是知仲尼不以其让国为贤而贬之也噫世之君子盛称季札之贤于让国之际以为礼之大节不可乱也公子喜时春秋犹贤其后世于季札则何独贬之深也曰仲尼于季子望之深矣责之备矣惟与天地同徳而达乎时中然后能与于此非圣人莫能脩之岂不信夫】张氏【古之圣贤未有视社稷之安危若是恝者季子身为贵戚违父兄之命而徒以洁身而去为高视宗国之危乱僚与光之相残贼若秦人视越人之肥瘠正吾夫子所谓果哉末之难矣者其复位而待之言曰非我生乱君子殆末之信也刘质夫之得圣人之防矣】
　　【案札不称公子杜氏以为其礼未同于中国公羊以为许夷狄者不一而足谷梁以为成尊于上而陈氏又以为楚秦之使皆以再至而后进之今吴一聘而遂同于楚椒秦术之例者吴骤强也书札如椒术者皆非命大夫之词也其説不一独常山刘质夫以为贬词而胡氏张氏皆从之胡氏辨难已精无复他论光弑僚在昭二十七年】
　　附録【左氏季子观乐次第】左氏【使工为之歌周南召南曰美哉始基之矣为之歌邶鄘衞曰美哉渊乎忧而不困者也吾闻康叔武公之徳如是是其衞风乎为之歌王曰美哉思而不惧其周之东乎为之歌郑曰美哉其细已甚为之歌齐曰美哉泱泱乎大风也哉表东海者其大公乎为之歌豳曰美哉荡乎乐而不淫其周公之东乎为之歌秦曰此之谓夏声其周之旧乎为之歌魏曰美哉沨沨乎为之歌唐曰思深哉其有陶唐氏之遗民乎为之歌陈曰国无主其能久乎自郐以下无讥焉为之歌小雅曰美哉思而不贰怨而不言其周徳之衰乎为之歌大雅曰广哉熙熙乎其文王之徳乎为之歌颂曰至矣哉盛徳之所同也见舞象箾南籥者曰美哉犹有憾见舞大武者曰美哉周之盛也见舞韶濩者曰圣人之也而犹有慙徳见舞大夏者曰美哉勤而不徳见舞韶箾者曰徳至矣大矣观止矣若有他乐吾不敢请已遂聘于齐説晏平仲聘于鄚见子产如旧适衞説蘧瑗史狗史防公子荆公叔发公子朝曰衞多君子未有患也适晋説赵文子韩宣子魏献子曰晋国其萃于三族乎説叔向】
　　【案季札所观其豳秦魏唐陈等与今次序不同盖夫子未删定以前也但未删以前亦不过止有十五国则夫子所删削盖亦无多孔子世家云古诗三千余篇盖马迁之谬耳正义云】
　　秋九月葬衞献公○齐高止出奔北燕【召公奭之燕蓟县】左氏【齐公孙虿公孙灶放其大夫高止于北燕高止好以事自为功且专故难及之】
　　冬仲孙羯如晋左氏【孟孝伯如晋报范叔也注士鞅也】
　　三十年春王正月楚子使防罢来聘左氏【通嗣君也注楚郏敖即位】公羊【注公数如晋希见答今见聘故喜録之书月】
　　【案楚聘鲁者三至此书法始同于中国】
　　夏四月蔡世子般弑其君固【景公】左氏【蔡景侯为大子般娶于楚通焉大子弑景侯】
　　五月甲午宋灾宋伯姬卒【伯姬上公谷无宋字】左氏【或呌于宋大庙曰譆譆出出甲午宋大灾宋伯姬卒待姆也君子谓宋共姬女而不妇女待人妇义事也】谷梁【取卒之日加之灾上者见其以灾卒也伯姬之舍失火左右曰夫人少辟火乎伯姬曰妇人之义傅母不在宵不下堂遂逮乎火而死妇人以贞为行者也伯姬之妇道尽矣详其事贤伯姬也】胡氏【易曰恒其徳贞妇人吉夫子凶而或以伯姬女而不妇者非也世衰道微暴行交作女徳不贞妇道不明能全其节守死不回见春秋者宋伯姬耳圣人冠以夫諡书于春秋曰葬宋共姬以着其贤行励天下之妇道也】
　　天王杀其弟佞夫王子瑕奔晋【佞公羊作年】左氏【灵王崩儋括欲立王子佞夫佞夫弗知儋括围蒍逐成愆成愆奔平畤五月癸巳尹言多刘毅单蔑甘过巩成杀佞夫括瑕廖奔晋书曰天王杀其弟佞夫罪在王也】谷梁【甚之也】
　　秋七月叔弓如宋葬宋共姬【谷无下宋字】公羊【何以书葬隠之也其称諡何贤也】
　　郑良霄出奔许自许入于郑郑人杀良霄左氏【郑伯有使公孙黒如楚辞曰楚郑方恶而使余往是杀余也强使之子皙怒将伐伯冇氏大夫和之伯有嗜酒为窟室而夜饮酒击钟焉朝至未已朝者曰公焉在其人曰吾公在壑谷皆自朝布路而罢既而朝则又将使子皙如楚归而饮酒子皙以驷氏之甲伐而焚之伯有奔雍梁醒而后知之遂奔许癸丑晨自墓门之渎入因马师颉介于襄库以伐旧北门驷带帅国人以伐之伯有死于羊肆】谷梁【不言大夫恶之也】胡氏【不言复入者其位未絶也若宋鱼石晋栾盈去国三年其称复入位已絶矣不言叛者将以灭国非直叛也若华亥之入南里宋辰之入萧其书叛者皆据土背君以自保未有灭国之谋也不言杀其大夫者非其大夫矣讨贼之词也】
　　冬十月葬蔡景公○晋人齐人宋人衞人郑人曹人莒人邾人滕人薛人人小邾人防于澶渊宋灾故左氏【为宋灾故诸侯之大夫防以谋归宋财冬十月叔孙豹防晋赵武齐公孙虿宋向戌衞北宫佗郑罕虎及小邾之大夫防于澶渊既而无归于宋故不书其人君子曰信其不可不慎乎澶渊之防卿不书不信也夫诸侯之上卿防而不信宠名皆弃不信之不可也如是书曰某人某人防于澶渊宋灾故尤之也不书鲁大夫讳之也】公羊【防未有言其所为者此言其所为何録伯姬也诸侯相聚而更宋之所丧曰死者不可复生尔财复矣此大事也曷为使微者卿也卿则其称人何贬曷为贬卿不得忧诸侯也】谷梁【不言灾故则无以见其善也其曰人何也救灾以众何救焉更宋之所丧财也澶渊之防中国不侵伐夷狄夷狄不入中国无侵伐八年善之也晋赵武楚屈建之力也】胡氏【春秋大法君弑而贼不讨则不书葬况世子之于君父乎蔡景公何以独书葬遍刺天下之诸侯也葬送之礼在春秋时视人情之疏密而为之今蔡世子般弑其君藏在诸侯之防而往防其葬是恩义情礼之笃于世子般不以为贼而讨之也世子弑君是夷狄禽兽之不若而不知讨岂不废人伦灭天理乎故春秋大法君弑贼不讨则不书葬而蔡景公特书葬者圣人深痛其所为遍刺天下之诸侯也鲁隠宋殇之贼不讨则不书葬蔡景公贼亦不讨而特书葬犹闵僖二公不承国于先君则不书即位桓宣簒弑以立而及书之也何以知圣人罪诸侯之意如此乎以下文书防于澶渊宋灾故而贬其大夫则知之矣二百四十二年之间列防亦众而未有言其所为者此独言其所为何遍刺天下之大夫也大夫以智帅人者也知者无不知当务之为急蔡世子弑其君天下之大变人理所不容也则防其葬而不讨宋国有灾小事也则合十二国之大夫更宋之所丧而归其财则可谓知务乎叔孙豹晋赵武而下皆诸侯上卿执国政者也三纲国政之本至于沦絶无父无君是禽兽也世子弑君禽兽逼人则与之同羣而不恤谋宋灾而不恤蔡之乱奚啻于养桐梓求鸡犬不顾其身有腹心危疾而不知疗者哉以为未之察也可谓不智苟察此而不谋则亦不仁矣是故诸国之大夫贬而称人鲁卿讳而不书又特言防之所为以垂戒后世其欲人之自别于禽兽之害也可谓深切着明矣或曰夫穆叔赵孟向戌子皮皆诸侯之良也而所谋若是何也世衰道微邪説交作以利害谋国家而不知本于仁义也久矣是以至此极孔子所以惧春秋所以作乎】张氏【君臣父子之变自文元年以商臣书此犹夷狄之事也及是年蔡以中国之臣子为之而鲁防其葬晋合诸侯为防而所恤者宋之大灾而已故于此章三致意焉既变例书蔡景公之葬又人诸侯之大夫而讳鲁卿又特书曰宋灾故其深伤之意可知矣】
　　【案此条谷梁以为善之书人者众词固失之矣而左氏止非其不信公羊又以为卿不得忧诸侯夫春秋盟防之不信者多矣城亦卿之忧诸侯也何独于此而贬之深乎故胡氏独从刘质夫之言而张氏亦用之其义精矣陈氏曰诸侯之大夫不序自蜀盟以来未有也于是复不序何晋不足以为盟主也晋之不足以主盟自宋始必再言故而后贬重絶晋也凡诸侯不序吾君在焉而书吾君大夫不序吾大夫在焉而书吾大夫与有讥也讥不在鲁矣则不书吾君大夫曰不书鲁大夫讳之也亦通】
　　附録左氏【是年晋悼夫人食舆人之城者绛县人或年长矣无子而往有与疑年使之年曰臣生之嵗正月甲子朔四百四十五甲子矣其季于今三之一也师旷曰鲁叔仲惠伯防却成子于承匡之嵗也七十三年矣史赵曰亥有二首六身下二如身是其日数也士文伯曰然则二万六千六百冇六旬也】左氏【是年郑子皮授子产政子产使都鄙有章上下有服田有封洫庐井有伍大人之忠俭者从而与之泰侈者因而毙之从政一年舆人诵之曰取我衣冠而褚之取我田畴而伍之孰杀子产吾其与之及三年又诵之曰我有子弟子产诲之我有田畴子产殖之子产而死谁其嗣之】
　　三十有一年春王正月○夏六月辛巳公薨于楚宫左氏【公作楚宫穆叔曰君欲楚也夫故作其宫若不复适楚必死是宫也】
　　秋九月癸巳子野卒左氏【立胡女敬归之子子野次于季氏秋九月癸巳卒毁也立敬归之娣齐归之子公子裯穆叔不欲曰大子死有母弟则立之无则立长年钧择贤义钧则卜古之道也非适嗣何必娣之子且是人也居丧而不哀在慼而有嘉容是谓不度不度之人鲜不为患若果立之必为季氏忧武子不听卒立之比及葬三易衰衰衽如故衰于是昭公十九年矣犹有童心君子是以知其不能终也】胡氏【子般子赤弑而书卒子野过毁亦书卒何以别乎曰闵公内无所承不书即位则子般之弑可知下书夫人姜氏归于齐上书公子遂叔孙得臣如齐赤之卒也隠而不日则子赤之弑可知与子野异矣子野有命立昭公故穆叔虽不欲而不能止也】
　　己亥仲孙羯卒【孟孝伯】○冬十月滕子来防葬【成公】○癸酉葬我君襄公○十有一月莒人弑其君密州左氏【莒犂比公生去疾及展舆既立展舆又废之犂比公虐国人患之十一月展舆因国人以攻莒子弑之乃立去疾奔齐齐出也展舆吴出也书曰莒人弑其君买朱鉏言罪之在也】胡氏【经以传为案传有乖谬则信经而弃传可也若密州之事是矣左氏称展舆因国人以攻莒子信斯言则是子弑其父也而春秋有不书乎故赵匡谓其文当曰展舆因国人之攻莒子弑之乃立而后来传写误为以字尔左氏博通诸史叙事尤详能令后人得见本末因以求意经文可知而门弟子转相传授日月既久浸失本真如晋赵盾许世子止等事详考传之所载以求经之大义可也而传不可疑如莒人弑其君密州独依经之所书以证传之谬误可也而传不可信尽以为可疑而废传则无以知其事之始末尽以为可信而任传则经之意大防或泥而不通矣要在学者详考而精择之可也】
　　附録左氏【是年穆叔至自防曰赵孟将死矣其语偷及赵文子卒晋公室卑政在侈家韩宣子为政不能图诸侯皆不堪晋求谗慝多是以有平丘之防又子产相郑伯以如晋晋侯以我丧故未之见也子产尽壊其馆之垣而纳车马焉又北宫文子相衞襄公以如楚宋之盟故也又吴子使屈狐庸聘于晋通路也又郑子产之从政也择能而使之冯简子能防大事子大叔美秀而文公孙挥能知四国之为又善为辞令裨谌能谋谋于野则获谋于邑则否郑国将有诸侯之事子产乃问四国之为于子羽且使多为辞令与裨谌乗以适野使谋可否而告冯简子使防之事成乃授子大叔使行之以应对賔客是以鲜有败事又郑人游于乡校以论执政然明曰毁乡校如何子产曰何为夫人朝夕退而游焉以议执政之善否其所善者吾则行之其所恶者吾则改之是吾师也吾闻忠善以损怨不闻作威以防怨岂不遽止然犹防川大决所犯伤人必多不如小决使道不如吾闻而药之也子皮欲使尹何为邑子产曰子有美锦不使人学制焉大官大邑身之所庇也而使学者制焉其为美锦不亦多乎】
　　【案襄公在位三十一年当其初立外则晋悼之伯方务绥睦亲邻内则季孙行父仲孙蔑叔孙豹皆贤大夫故鲁国自事伯外皆无他虞奈何自五年季文子卒后武子继之専权肆欲城费而私邑张作三军而公室卑入郓而君命不行于是诸大夫则而象之城成郛而孟氏强矣城防而臧氏亦强矣悼公既没齐邾交伐鲁之不振益甚盖以兵权分于三家故也至其末年乃俯首南面而朝于楚虽晋伯之失使然而鲁之人望亦泯矣孔子曰禄之去公室五世矣政逮于大夫四世矣盖宣成以来已然而实成于襄公也李氏曰仲孙之用事者五叔孙之用事者十有四季孙之用事者十则三卿专政之形成齐人伐我者七邾人伐我者二莒人侵我者四则邻国交争之祸起虽享国长久倚晋为重已阶削弱之端此襄公生乱而不悟其变也斯言得之矣】
　　春秋防通卷十九
&lt;经部,春秋类,春秋会通&gt;
　　钦定四库全书
　　春秋会通卷二十　　　　　元　李亷　撰昭公【名禂諡法威仪恭明曰昭在位二十五年孙于齐在外八年共三十三年】左氏【注昭公襄公子母齐归襄公薨子野卒昭公立】
　　【周景王四年】元年春王正月公即位谷梁【继正即位正也】
　　叔孙豹会晋赵武楚公子围齐国弱宋向戌卫齐恶陈公子招蔡公孙归生郑罕虎许人曹人于虢【虢公作漷谷作郭公羊弱作酌齐恶作石恶罕虎作轩虎】左氏【楚公子围聘于郑且娶于公孙叚氏入逆而出遂会于虢寻宋之盟也祁午谓赵文子曰宋之盟楚人得志于晋今令尹之不信诸侯之所闻也子弗戒惧又如宋子木之信称于诸侯犹诈晋而驾焉况不信之尤者乎楚重得志于晋晋之耻也子相晋国于今七年矣再合诸侯三合大夫服齐秋宁东夏平秦乱城淳于师徒不顿国家不罢民无谤讟诸侯无怨天无大灾子之力也有令名矣而终之以耻吾子其不可以不戒文子曰武受赐矣然宋之盟子木有祸人之心武有仁人之心是楚所以驾于晋也今武犹是心也楚又行僭非所害也武将信以为本譬如农夫是穮是蓘虽有饥馑必有丰年且吾闻之能信不为人下楚不为患楚令尹请用牲读旧书加于牲上而已晋人许之三月甲辰盟楚公子围设服离卫叔孙穆子曰楚公子美矣君哉】胡氏【会于虢寻宋之盟而经何以不书在宋之盟楚人先防若曰狎主诸侯则惧晋之先也故围请读旧书加于牲上而晋人许之观其事虽若楚重得志晋少懦矣然春秋不贵修盟晋人以信为本故每书必先赵武陈侯之弟招何以不称弟诸侯之尊弟兄不得以属通曰公子者其本当称者也曰弟者因事而特称之者也所以然者诸侯非始封之君则臣诸父昆弟族人不得以其属戚君也】
　　【案晋赵武为政再合诸侯三合大夫止此　又案陈公子招公羊以不称弟为贬者非也其实八年之称弟乃贬耳】
　　附録【公羊例公子招下】公羊【君亲无将将而诛焉春秋不待贬絶而罪恶见者不贬絶以见罪恶也贬絶然后罪恶见者贬絶以见罪恶也】
　　三月取郓左氏【季武子伐莒取郓莒人告于会楚告于晋曰寻盟未退而鲁伐莒渎齐盟请戮其使乐王鲋欲求货于叔孙而为之请使请带焉弗与梁其踁曰货以藩身子何爱焉叔孙曰诸侯之会卫社稷也我以货免鲁必受师是祸之也何卫之为人之有墙以蔽恶也墙之隙坏谁之咎也卫而恶之吾又甚焉虽怨季孙鲁国何罪叔出季处有自来矣吾又谁怨然鲋也贿弗与不已召使者裂裳帛而与之曰带其褊矣赵孟闻之曰临患不忘国忠也思难不越官信也图国忘死贞也谋主三者义也有是四者又可戮乎乃请诸楚曰鲁虽有罪其执事不辟难畏威而敬命矣疆埸之邑一彼一此何常之有莒鲁争郓为日久矣苟无大害于其社稷可无亢也楚人许之乃免叔孙叔孙归曾夭御季孙以劳之旦及日中不出曾夭谓曾阜曰旦及日中吾知罪矣鲁以相忍为国也忍其外不忍其内焉用之阜曰数月于外一旦于是庸何伤贾而欲赢而恶嚣乎叔孙指楹曰虽恶是其可去乎乃出见之】胡氏【其不曰伐莒取郓者乘莒乱而取邑故不悉书为内讳也】
　　【案取郓之说胡氏全用左氏其公谷皆因城郓之文而以为内邑者非也大抵郓居莒鲁之间或为莒或为鲁初无定属也○案季孙伐莒取郓与归父伐邾取绎何异而书法不同程氏胡氏以为乘乱取邑故隐讳其词然则不乗乱而取之者不贬乎陈氏曰归父伐邾犹公命也此则专取邑而已此则未当然则云何曰书伐莒是以讨贼予鲁也不书伐而书取则収夺而已矣】
　　夏秦伯之弟鍼出奔晋左氏【秦后子有宠于桓如二君于景其母曰弗去惧选鍼奔晋其车千乘书曰秦伯之弟鍼出奔晋罪秦伯也后子享晋侯造舟于河十里舎车自雍及绛归取酬币终事八反】公羊【秦无大夫此何以书仕诸晋也有千乘之国而不能容其母弟故君子谓之出奔也】谷梁【诸侯之尊弟兄不得以属通其弟云者亲之也亲而奔之恶也】胡氏【书此见人君宠爱其子不差以礼是祸之也鍼之适晋其车千乘司马侯问焉曰子之车尽于此乎对曰此谓多矣若能少此吾何以得见叔齐曰秦公子必归能知其过必有令图令图天所賛也后五年秦伯卒后子归书曰弟者罪秦伯也夫后子出奔其父祸之而罪秦伯何也春秋以均爱望人父以能友责人兄父母有爱妾犹没身敬之不衰况兄弟乎兄弟翕而后父母顺矣故不曰公子而特称秦伯之弟云】
　　【案后子以五年冬归秦】
　　六月丁巳邾子华卒○晋荀吴帅师败狄于大卤【卤公谷作原】左氏【晋中行穆子败无终及羣狄于大原崇卒也将战魏舒曰彼徒我车所遇又阨请皆卒自我始乃毁车以为行未陈而薄之大败之】公羊【此大卤也曷为谓之大原地物从中国邑人名从主人】胡氏【大卤大原也案六月宣王北伐之诗其词曰薄伐玁狁至于大原而诗人美之者谓不穷追逺讨及封境而止也然则大原在禹服之内而狄人来侵攘斥宜矣其过在毁车崇卒以诈诱狄人而败之非王者之师耳使后世车战法亡崇尚步卒争以变诈相髙日趋苟简皆此等启之矣书败狄讥之也】
　　秋莒去疾自齐入于莒莒展舆出奔吴【谷梁无舆字陆徳明注左传云一本无舆字】左氏【莒展舆立而夺羣公子秩公子召去疾于齐秋齐公子鉏纳去疾展舆奔吴】谷梁【防展簒逾年不称爵者不为内外所予也不成君故但书名】胡氏【天下国家定于一吴楚僭号经不书葬土无二王也以忽繋之郑则突不称国以小白系之齐则纠不书子国无二君也展舆乃莒子而去疾曷为又以国氏乎程子曰去疾假齐之力以入莒讨展舆之罪正也其以国氏与去疾之讨有罪也此莒之公子曷为不称公子自谓先公之子可以有国不疑遂立乎其位而无所禀也其书入者难词也展舆曷为不称爵为弑君者所立既立乎其位而不能讨贼则是与闻乎故也斯不可以有国矣不可以有国则曷为以国氏程氏曰罪诸侯之与其立也虢之会展舆无列何以见诸侯之与其立乎莒虽以乱未能预防然诉鲁取郓而在防者欲执叔孙则知诸侯之与其立矣亦以国氏恶崇乱也】陈氏【前言齐无知弑其君后言小白入于齐前言莒人弑其君后言去疾入于莒则不与弑之词也前言卫侯入于夷仪后言卫寗喜弑其君前言齐阳生入于齐侯言齐陈乞弑其君则与弑之词也辞有先后罪有小大故曰属词比事春秋教也】
　　【案此条莒去疾与齐小白之例同固无疑矣独展舆以国氏程氏谓罪诸侯之与其立此意似晦窃意国无二君常例也卫衎与剽莒展舆去疾皆以二君书者变例也彼突方入国纠方争国故不得书国书子今展舆既立逾年成君矣其不书爵已足以见絶之之意若又不书莒何以见其已立乎陈佗以讨贼书亦系以国则展舆之系国不必求它义也若州吁无知之被讨不系国则上文已见矣】
　　叔弓帅师疆郓田左氏【因莒乱也注春取郓今正其封疆】张氏【凡疆田而书帅师有难也何以书讥讥以乱为利也】
　　葬邾悼公○冬十有一月己酉楚子麇卒【麇公羊作卷】左氏【冬楚公子围将聘于郑伍举为介未出竟闻王有疾而还伍举遂聘十一月己酉公子围至入问王疾缢而弑之遂杀其二子幕及平夏右尹子干出奔晋宫厩尹子晳出奔郑杀大宰伯州犂于郏葬王于郏谓之郏敖伍举问应为后之词焉对曰寡大夫围伍举更之曰共王之子围为长子干奔晋从车五乗灵王即位防罢为令尹防启疆为太宰】胡氏【案左氏楚令尹围入问王疾缢而弑之使赴于诸侯应为后之词曰共王之子围为长初围之未动于恶入预夏盟缉蒲为宫设服离卫中国大夫莫不知其有无君之心矣虽以疾赴曷为承伪藏在诸侯之防乎当是时仲尼已生将志于学乃所见之世非祖之所逮闻也又曷为因之而不革乎曰此春秋之所以为春秋非圣人莫能脩之者也薨则书薨卒则书卒弑则书弑葬则书葬各纪其实载于简防国史掌之此史官之所同而凡为史者皆可及也或薨或不薨或卒或不卒或弑或不弑或葬或不葬笔削因革裁自圣心以达王事此仲尼之所独而游夏亦不能与焉者也然则郏敖实弑而书卒何欤令尹围弑君以立中国力所不加而莫能致讨则亦已矣至大合诸侯于申与会者凡十有三国其臣举六王二公之事其君用齐桓召陵之礼而宋向戌郑子产皆诸侯之良也而皆有献焉不亦傎乎若革其伪赴而正以弑君将恐天下后世以簒弑之贼非独不必致讨又可从之以主会盟而无恶矣圣人至此悯之甚惧之甚悯之甚者闵中国之衰微而不能振也惧之甚者惧人欲之横流而不能遏也是故察微显权轻重而畧其簒弑以扶中国制人欲存天理其立义微矣】陈氏【君弑矣晏然赴于他国之君如恒词犹郑騑也而其臣子听焉相与设应为后之词甚矣无人纪也从而书卒所以诛楚之臣听贼之所为也】张氏【隐公弑而书薨为鲁讳也楚麇弑而书卒为中国讳也郑僖齐悼弑而书卒为贤者讳也考是三者足以见圣人微显志晦之法矣】
　　【案弑而书卒三已见郑髠顽卒下此条张氏同胡氏陈氏说又小不同而大槩皆不主杜氏之从告也】
　　楚公子比出奔晋【案此以十三年归楚书弑君其年为公子弃疾所杀】
　　附録左氏【是年晋侯疾卜曰实沈台骀为祟子产曰君身则出入饮食哀乐之事也山川星辰之神又何为焉求医于秦秦伯使医和视之和曰疾如蛊非鬼非食惑以丧志良臣将死天命不祐十二月赵孟卒郑伯如晋吊及雍乃复】
　　二年春晋侯使韩起来聘左氏【晋侯使韩宣子来聘且告为政而来见礼也观书于大史氏见易象与鲁春秋曰周礼尽在鲁矣吾乃今知周公之徳与周之所以王也公享之季武子赋绵之卒章韩子赋角弓武子拜曰敢拜子之弥缝敝邑寡君有望矣宴于季氏有嘉树焉宣子举之武子赋甘棠】
　　夏叔弓如晋【叔弓叔老子】左氏【报宣子也晋侯使郊劳辞曰寡君使弓来继旧好固曰女无敢为賔彻命于执事敝邑宏矣敢辱郊使致馆辞曰寡君命下臣来继旧好好合使成臣之禄也敢辱大馆叔向曰子叔子知礼哉忠信礼之器也卑让礼之宗也】
　　【案昭公之编大夫如晋者七叔弓二季孙宿二叔孙婼二意如一】
　　秋郑杀其大夫公孙黒左氏【元年郑徐吾犯之妹美公孙楚既聘之矣父孙黒又使强委禽焉犯惧告子产子产曰是国无政非子之患也唯所欲与犯请于二子请使女择焉子皙盛饰入子南戎服入女观之曰子晳信美矣抑子南夫也适子南氏子晳怒櫜甲以见子南欲杀之子南知之执戈逐之伤子产曰直钧幼贱有罪罪在楚也乃执子南放于吴郑伯及其大夫盟于公孙段氏罕虎公孙侨公孙段印段游吉驷带私盟于闺门之外实薫隧公孙黒强与于盟使太史书其名且曰七子子产弗讨至是黒将作乱欲去游氏而代其位伤疾作而不果驷氏与诸大夫欲杀之子产在鄙闻之惧弗及乗遽而至使吏数之曰尔有死罪三専伐伯有一也昆弟争室二也薰隧之盟女矫君位三也不速死大刑将至七月壬寅缢尸诸周氏之衢加木焉】胡氏【驷黒则有罪矣而郑人初畏其强不之讨也因其疾而幸胜之则亦云殆矣故称国以杀累乎上也】
　　冬公如晋至河乃复季孙宿如晋左氏【二年晋韩宣子如齐纳币韩湏如齐逆女齐陈无宇送女致少姜少姜有宠于晋侯晋侯谓之少齐谓陈无宇非卿执诸中都至是少姜卒公如晋及河晋侯使士文伯来辞曰非伉俪也请君无辱季孙宿遂致服焉】公羊【其言至河乃复何不敢进也注乃难词也时闻晋欲执之不敢徃君子荣见与耻见距故讳使若至河河水有难而反】谷梁【公如晋而不得入季孙宿如晋而得入恶季孙宿也注明晋之不见公季孙宿之所为】胡氏【举动人君之大节贤哲量之以行藏其道奸邪窥之以作止其恶四隣视之以厚薄其情故有国者必谨于礼而后动此守身之本保国之基也礼虽自卑而尊人亦不妄恱人以自辱昭公既不能据经守正失礼而妄动又不能从权适变无故而轻复终复失国出奔客死他境盖始诸此行矣或曰礼者明微正于未动之前可也已至于河而见却虽欲勿反将得已乎曰以周公之胄千乗之国轻身以脩隣好乃欲却而不纳夫何敢若曰敝邑褊小敬事大国惟恐获戾闻陈无宇见执于中都谓少姜之数于守适信也用是不遑宁处跋履山川来修吊事今若不获进见翦为仇雠他国谁敢朝夕在庭脩事大之礼乎夫小国之去就从违听大国之令也若非伉俪齐人请陈无宇之罪何以令之也苟有二命又何以为盟主如此其将谢过之不暇敢不纳乎昭公习仪以亟而不明乎礼其反也宜经书公如晋至河乃复季孙宿如晋而昭公失国之因季氏逐君之渐晋人下比之迹不待贬絶而皆见矣】
　　【案昭公如晋九得入而欲见止者二五年十五年也至河而见却者四此年十二年十三年二十一年也有疾而复者一二十三年也次干侯者二二十八年二十九年也此条公羊以为晋欲执公谷梁以为季氏诉公与左氏少姜之事不同诚如左氏说晋之辞公未为失也则春秋止罪公之轻动也矣若胡氏说无乃成少姜之为适乎又乃闻义不徙而强为非礼之行亦非也】
　　三年春王正月丁未滕子原卒夏叔弓如滕五月葬滕成公左氏【注葬襄公滕子来会故厚执之】
　　秋小邾子来朝左氏【小邾穆公来朝季武子欲卑之穆叔曰不可曹滕二邾实不忘我好敬以逆之犹惧其贰又卑一睦焉逆羣好也其如旧而加敬焉志曰敬逆来者天所福也季孙从之】
　　八月大雩左氏【旱也】冬大雨雹公羊【注为季氏】张氏【雹戾气也此中国不振夷狄会诸侯之兆也】
  </div>
  <div class="pagination">
   <a href="春秋会通_page20.html">
    上一页
   </a>
   <span>
    ...
   </span>
   <a href="春秋会通_page16.html">
    16
   </a>
   <a href="春秋会通_page17.html">
    17
   </a>
   <a href="春秋会通_page18.html">
    18
   </a>
   <a href="春秋会通_page19.html">
    19
   </a>
   <a href="春秋会通_page20.html">
    20
   </a>
   <span class="current-page">
    21
   </span>
   <a href="春秋会通_page22.html">
    22
   </a>
   <a href="春秋会通_page23.html">
    23
   </a>
   <a href="春秋会通_page24.html">
    24
   </a>
   <a href="春秋会通_page25.html">
    25
   </a>
   <a href="春秋会通_page26.html">
    26
   </a>
   <span>
    ...
   </span>
   <a href="春秋会通_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
