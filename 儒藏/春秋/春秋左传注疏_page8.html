<!DOCTYPE html>
<html>
 <head>
  <meta charset="utf-8"/>
  <title>
   春秋左传注疏 - 第 8 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋左传注疏 - 第 8 页/共 45 页
  </h1>
  <div class="content">
   春秋左传注疏卷六
　　春秋左氏传注疏卷六考证
　　谷伯绥来朝邓侯吾离来朝注谷国在南乡筑阳县北○【臣召南】按筑阳汉属南阳后汉建安十三年曹操分南阳西界立南乡郡晋武帝平吴改南乡郡爲顺阳郡是以晋志序筑阳于顺阳郡之下也或疑南乡当作南阳者非
　　传盟向求成于郑旣而背之疏此盟向之邑必有主据之○【臣浩】按此义注所未言疏补其阙据后襄王以阳樊予晋仓葛不服知盟向之不服亦必有主据之也
　　冬十月雨雪注今八月也书失时○【臣浩】按夏时八月本不当雨雪故以异常而书于经杜注谓时失专指司天之授时差错与后传失闰一例则非也
　　传楚子伐随疏释例曰汉一名沔水出武都沮县东经汉中魏兴至南阳○魏兴讹魏典各本皆然【臣召南】按魏文帝分汉中立魏兴郡晋因之今依晋志改正
　　传王命虢仲立晋哀侯之弟缗于晋○赵汸补注曰陈氏云王命诸侯不书今按王室不以立缗告诸侯晋又不告立君史亦无由得书也
　　九年冬曹伯使其世子射姑来朝注曹伯有疾故使其子来朝○【臣召南】按此以十年曹桓公卒故注谓曹伯有疾也曹伯使世子朝自是非礼故经依实书之若果曹伯有疾则世子闻乐而叹乃人之至情施父何得言非叹所乎【臣照】按春秋之时强凌弱众暴寡之势寖炽曹伯或有戒心讳其疾之闻于诸侯而使世子来朝世子懐忧故闻乐而叹施父窥其防故曰曹大子其有忧乎非叹所也后儒以乐奏而叹比之执玉髙卑其容俯仰之类遂谓施父讥曹大子失叹恐是后儒之误解也
　　传虢仲芮伯梁伯荀侯贾伯伐曲沃○【臣召南】按荀贾二国杜注不言所在按水经注古水西南迳荀城在绛州西十五里后汉郡国志注引博物记河东临汾县有贾乡贾伯邑
　　传虢公出奔虞注虞国在河东大阳县○【臣召南】按地理志河东郡大阳吴山在西上有吴城周武王封泰伯后于此是爲虞公爲晋所灭大阳监本讹作太阳今改正
　　传秦人纳芮伯万于芮注四年围魏所执者○【臣浩】按前年秋传有芮伯与虢仲梁伯荀侯贾伯同伐曲沃则彼芮伯是国人所立此芮伯乃四年秦围魏所执者也
　　宋人执郑祭仲注听迫胁以逐君罪之也○【臣召南】按后汉书贾逵传逵擿出左氏三十事尤着明者皆君臣之大义父子之纪纲如祭仲之属左氏义深于君父公羊多任于权变谓此
　　传郧人军于蒲骚注郧国在江夏云杜县东南有郧城○【臣召南】按各本俱作云社非也汉晋志俱作云杜故城在今湖广安陆府今改正
　　传鬭廉曰注四邑随绞州蓼也○蓼监本讹郧今改正传郑伯因栎人杀檀伯注檀伯郑守栎大夫○【臣浩】按五年传注檀伯即曼伯也
　　冬城向注此城向亦俱是十一月○啖助曰按下有十一月纵是同月亦今之九月农工未毕不可兴役赵汸补注曰今按土功自戒事至毕功非止一月之事故城筑皆时而不月
　　傅齐人杀彭生注不书非卿○陈傅良曰杜氏说非是杀彭生不书嫌讨贼也赵汸曰史旣讳戕书薨则杀彭生必不复书





　　春秋左氏传注疏卷六考证
&lt;经部,春秋类,春秋左传注疏&gt;
　　钦定四库全书
　　春秋左传注疏卷七【起荘公元年尽十年】
　　晋杜氏注　唐陆德明音义　唐孔颖达疏
　　庄公音义【陆曰庄公名同桓公子母文姜諡法胜敌克乱曰庄】疏【正义曰鲁世家云庄公名同桓公之子文姜所生即桓六年子同生者也以庄王四年即位諡法胜敌克壮曰荘是嵗嵗在鹑火】
　　经元年春王正月疏【正义曰此月无事而空书月者荘虽不即君位而亦改元朝庙与民更始史书其事见此月公宜即位而父弑母出不忍即位故空书其文闵僖亦然】
　　三月夫人孙于齐注夫人荘公母也鲁人责之故出奔内讳奔谓之孙犹孙让而去音义【孙本亦作逊音同注及传同】疏【注正义曰夫人孙意传文不明故云鲁人责之盖责其诉公于齐侯而使公见杀故慙惧而出奔也公羊传曰孙者何孙犹孙也内讳奔谓之孙谷梁传曰孙之为言犹孙也讳奔也杜用彼为说昔帝尧孙位以让虞舜故假彼美事而为之名犹孙让而去释例曰使若不为臣子所逐自孙位而去者】
　　夏单伯送王姬注无传单伯天子卿也单采地伯爵也王将嫁女于齐既命鲁为主故单伯送女不称使也王姬不称字以王为尊且别于内女也天子嫁女于诸侯使同姓诸侯主之不亲昏尊卑不敌音义【单音善采七代反别彼列反】疏【注正义曰检经上下公卿书爵大夫书字单伯书爵故为卿也单者天子畿内地名人君赐臣以邑令采取赋税谓之采地礼运曰诸侯有国以处其子孙大夫有采以处其子孙是谓食邑为采地单氏世仕王朝此及文公之世皆云单伯成公以下常称单子知伯子皆爵也此时称伯后降为子耳又解不称王使之意王于时将遣鲁主昏必先有命岂得未尝命鲁径送女来故知王已命鲁为主鲁巳承受王命单伯送女付鲁而已不复重宣王命故不称使也十一年王姬不云王使送者为送者微也以姬繋王不称女字以王为尊故繋之于王且以别于内女内女则以字配姓谓之伯姬是也公羊传曰使我主之曷为使我主之天子嫁女于诸侯必使诸侯同姓者主之诸侯嫁女于大夫必使大夫同姓者主之所以然者昏之行礼必賔主相敌天子于诸侯诸侯于大夫不亲昏者尊卑不敌故也二王之后虽王所賔客示崇先代而已不得即与王敌嫁于二王之后亦使诸侯主之秦汉以来使三公主之呼为公主】
　　秋筑王姬之馆于外注公在谅闇虑齐侯当亲迎不忍便以礼接于庙又不敢逆王命故筑舍于外音义【谅音梁又音亮迎鱼敬反】疏【注正义曰谷梁传曰筑之外变之正也仇讐之人非所以接昏姻也衰麻非所以接弁冕也其意言公与齐为讐又身有重服不得与齐侯为礼故筑于外也左氏先儒亦用此为説杜案传文称请以彭生除之齐人虽为杀彭生心实讐齐但不敢逆王命故以谅闇为辞故筑馆于外杜谓诸侯之丧既葬则衰麻除矣不得以丧服为言也若讐不除服未释则诸侯之国同姓多矣天王不应强使鲁侯冒斩衰接父讐与之行吉礼也以此益明杜谅闇之言为得其实徒以昏姻吉礼行事在庙公在谅闇之内虑齐侯当来亲迎不可便以全吉之礼接賔于庙又讐除服释不敢逆王命辞主昏故筑舍于外使齐侯从外迎之】
　　冬十月乙亥陈侯林卒注无传未同盟而赴以名王使荣叔来锡桓公命注无传荣叔周大夫荣氏叔字锡赐也追命桓公褒称其徳若昭七年王追命衞襄之比音义【比必利反】疏【注正义曰公羊传曰锡者何赐也命者何加我服也又诗唐风无衣之篇晋人为其君请命于天子之使以无衣为辞则王锡诸侯当有服也传称王赐晋惠公命受玉惰则王赐又有玉也但赐诸侯以玉者欲使执而朝觐所以合瑞今追命桓公若追命衞襄之比止应褒称其徳赐之策书或当有服以表尊卑不复合瑞未必有玉也释例曰天子锡命其详未闻诸侯或即位而见锡或歴年乃加锡或已薨而追锡鲁桓薨后见锡则亦衞襄之比也鲁文即位见锡则亦晋惠之比也鲁成八年齐灵二十三年乃见锡随恩所加得失存乎其事言存乎其事者观其锡之早晚知恩之厚薄观其人之善恶知事之得失故传不复显言其是非也杜于追命衞襄之下注云命如今之哀防魏晋以来唯天子崩乃有哀防将葬于是遣奠读之陈大行功徳叙臣子哀情非此类也人臣之丧不作哀防良臣既卒或赠之以官褒德叙哀载之于防将葬赐其家以告柩如今哀防盖此谓也】
　　王姬归于齐注无传不书逆公不与接疏【注正义曰成九年伯姬归于宋杜云宋不使卿逆非礼以逆者非卿故不书此云公不与接者杜意以公不与接虽卿亦不书也所以知者十一年齐侯来逆共姬而经不书故也又嫁伯姬于宋鲁与宋无故此时有故知不与接也春秋之例送女不书者取受我而厚之此单伯书者为送至于鲁不至于齐故也】
　　齐师迁纪郱鄑郚注无传齐欲灭纪故徙其三邑之民而取其地郱在东莞临朐县东南郚在朱虚县东南北海都昌县西有訾城音义【郱蒲丁反鄑子靳反郚音吾朐其俱反訾子斯反】疏【注正义曰齐人迁此三邑非三邑之人自迁也故知齐欲灭纪故徙其三邑之民而取其地也苏氏云直取其地不取其民故云迁不云取不言所往之处者志在去之而已非欲安存其人故与宋人迁宿文同其文异于郉迁也释例曰郉迁于夷仪则以自迁为文宋人迁宿齐人迁阳则以宋齐为文各从彼此所迁之实记注之常辞亦非例也郱在东莞言郡郚在朱虚不言郡者释例土地名朱虚亦属东莞使之蒙上郡】
　　传元年春不称即位文姜出故也注文姜与桓俱行而桓为齐所杀故不敢还庄公父弑母出故不忍行即位之礼据文姜未还故传称文姜出也姜于是感公意而还不书不告庙音义【父弑音试一音如字】疏【注正义曰不称即位为文姜出故也则即位之日文姜未还故知庄公以父弑母出不忍行其即位之礼也经书三月夫人孙于齐则是夫人来而复去故知文姜于是感公意而还也三月以来经传皆无夫人还事故解之还不书不告庙释例曰文姜之身终始七如齐再如莒皆以淫行书行而不书反则元年之还亦不告庙推此可知也公羊传曰夫人固在齐矣其言孙于齐何念母也正月以存君念母以首事谷梁传曰接练时录母之变始念之也其意言文姜往年如齐至此年三月犹尚不反三月练祭念及其母乃书其出奔非三月始从鲁去也左氏先儒皆用此説杜不然者史之所书据实而录未有虚书其事者也夫人若遂不还则孙已久矣何故至是三月始言孙于齐乎公若念及于母自可迎使来归何以反书其孙岂庄公召命史官使书其母孙乎又礼三年之丧期月而练桓公以往年四月薨至今年三月未得一期何故已得为练而云接练录变存君念母也若以经无还文即言留齐不反则自是以后亦无还文二年夫人防齐侯于禚岂复自齐防之哉以此知三月始从鲁去也】○三月夫人孙于齐不称姜氏絶不为亲礼也注姜氏齐姓于文姜之义宜与齐絶而复奔齐故于其奔去姜氏以示义音义【复扶又反去起吕反】疏【注正义曰文姜终始皆称姜氏唯此一文独异故传解其意云不称姜氏絶不为亲言于夫人之义宜与齐絶不复为亲也姜氏者齐之姓也礼妇人在家则天父出嫁则天夫为夫斩衰三年为兄大功九月今兄杀已夫于文姜之义宜与齐絶姜意不与齐絶而复奔之故于其奔也特去姜氏去姜氏者若言夫人不是齐女不姓姜氏以示应絶之义应絶不絶所以刺文姜也传言礼者为夫絶兄礼之意也公羊传曰夫人何以不称姜氏贬曷为贬与弑公也其与弑公奈何夫人谮公于齐侯公曰同非吾子齐侯之子也齐侯怒使公子彭生搚干而杀之谷梁传亦云不言氏姓贬之也左氏先儒取二传为説言传称絶不为亲礼也谓庄公絶母不复以之为亲为父絶母得礼尊父之义故曰礼也杜不然者释例曰文姜与公如齐以淫见讁惧而归诉于襄公襄公杀公而委罪于彭生弑公之谋姜所不与疑惧而自留于齐庄公感其不反以阙即位之礼故姜氐自齐而还鲁鲁人探情以责之故复出奔夫子以为姜氏罪不与弑于庄公之义当以母淫于齐而絶其齐亲内全母子之道故经不称姜氏传曰絶不为亲礼也明絶之于齐也文姜称夫人明母义存也哀姜外淫故孙称姜氏明义异也观此解之意夫人宜与齐絶释例之文言庄公宜与齐絶者夫人犹尚宜絶庄公固宜絶矣先儒谓庄公宜与母絶杜意庄公宜与齐絶故偏据庄公为文所以非旧説耳其实夫人及公俱当与齐絶也】○秋筑王姬之馆于外为外礼也注齐彊鲁弱又委罪于彭生鲁不能讐齐然丧制未阕故异其礼得礼之变音义【未阕苦穴反】疏【注正义曰传不直言礼而云为外礼者筑之是常未足褒美正为筑之于外是应变之礼故解其意齐彊鲁弱又委罪彭生鲁既不能讐齐虽内实深讐外若无怨既不敢辞王命又不欲见齐侯因其丧制未阕故异其礼为之于外是其得礼之变也乐息为阕则阕训为息也未阕言其未止息也王姬之馆必筑之者公羊传曰主王姬者必为之改筑于路寝则不可小寝则嫌羣公子之舍则以卑矣其道必为之改筑者也谷梁传曰于庙则己尊于寝则己卑为之筑节矣郑箴膏肓云宫庙朝廷各有定处无所馆天子之女故宜筑于宫外是言湏筑之意也但杜意若其内不恨齐非有丧制不湏筑于城之外耳此言外者谓城之外説公羊谷梁者亦以为城外然王姬来嫁必湏筑馆所以十一年王姬不筑馆者或因其旧馆或筑而不书也】
　　经二年春王二月葬陈庄公注无传鲁往防之故书例在昭六年
　　夏公子庆父帅师伐于余丘注无传于余丘国名也庄公时年十五则庆父庄公庶兄疏【注正义曰公羊谷梁皆以于余丘为邾之别邑左氏无传正以春秋之防未有伐人之邑而不繋国者此无所繋故知是国释例注阙不知其处盖近鲁小国也庄公时年十五者以桓六年生至此二年为十五庄二十七年公羊传曰公子庆父公子牙公子友皆庄公之母弟也左氏先儒用此为説杜以不然故明之释例曰经书公子庆父伐于余丘而公羊以为庄公母弟计其年嵗既未能统军又无晋悼王孙满防知之文此盖公羊之妄而先儒曽不觉悟取以为左氏义今推案传之上下羽父之弑隐公皆谘谋于桓公则桓公已成人也传曰生桓公而惠公薨指明仲子唯有此男非谓生在薨年也桓以成人而弑隐即位乃娶于齐自应有长庶故氏曰孟此明证也公疾问后于叔牙牙称庆父材疑同母也传称季友文姜之爱子与公同生故以死奉般情义相推考之左氏有若符契是杜明其异母之意也氏曰孟氏传文实然而经称仲孙杜无明释八年传称仲庆父其举諡称之则谓之共仲盖庆父虽为庶长而以仲为字其后子孙以字为氏是以经书仲孙时人以其庶长称孟故传称孟孙其以諡配字而谓之共仲犹臧僖伯管敬仲之类也刘云盖庆父自称仲欲同于正适言已少次庄公为三家之长故以庄公为伯而自称仲春秋之例皆传言实而经顺其意经称当时之事书其自称之辞其人自称仲孙不得不书为仲传序已适之事举其时人之语时人呼为孟氏不得不以孟录论语云孟孙问孝于我是时人呼云孟氏也楚公子弃疾弑君取国改名为居经书楚子居卒是从其自称也】
　　秋七月齐王姬卒注无传鲁为之主比之内女疏【注正义曰他国夫人之卒例皆不书唯鲁女为诸侯之妻书其卒耳王姬非是内女亦书其卒为比之内女故也檀弓曰齐告王姬之丧鲁庄公为之大功或曰由鲁嫁故为之服姊妹之服是其比内女也】
　　冬十有二月夫人姜氏防齐侯于禚注夫人行不以礼故还皆不书不告庙也禚齐地音义【禚诸若反】
　　乙酉宋公冯卒注无传再与桓同盟音义【冯皮冰反】疏【注正义曰桓十一年盟于折十二年于谷丘是再也】
　　传二年冬夫人姜氏防齐侯于禚书奸也注文姜前与公俱如齐后惧而出奔至此始与齐好防防非夫人之事显然书之传曰书奸奸在夫人文姜比年出防其义皆同音义【好呼报反】
　　经三年春王正月溺防齐师伐衞注溺鲁大夫疾其专命而行故去氏音义【溺乃狄反去起吕反】疏【注正义曰隐四年翚防宋公陈侯蔡人衞人伐郑传曰羽父请以师防之公弗许固请而行故书曰翚帅师疾之也彼不称公子传言疾之今溺亦不称公子传亦言疾之知其事与翚同疾其专命而行故去氏也公子非氏贬与氏同故言氏也】
　　夏四月葬宋庄公注无传
　　五月葬桓王
　　秋纪季以酅入于齐注季纪侯弟酅纪邑在齐国东安平县齐欲灭纪故季以邑入齐为附庸先祀不废社稷有奉故书字贵之音义【酅戸圭反本又作】疏【注正义曰公羊传曰纪季者何纪侯之弟也何以不名贤也何贤乎纪季请后五庙以存姑姊妹谷梁传曰酅纪之邑也入于齐者以酅事齐也杜取彼为説知季是纪侯之弟以酅邑入齐为附庸之君附属齐国也诸侯之卿例当书名善其能自存立故书字贵之也释例曰齐侯郑伯诈朝于纪欲以袭之纪人大惧而谋难于鲁请王命以求成于齐公告不能齐遂偪之迁其三邑国有旦夕之危而不能自入为附庸故分季以酅使请事于齐大去之后季为附庸先祀不废社稷有奉季之力也故书字不书名书入不书叛也判分也传曰始分为纪侯大去张本也刘贾谓纪季以酅奔齐不言叛不能专酅也传称纪侯不能下齐以与纪季季非叛也纪亡之后叔姬归于酅明为附庸犹得专酅故可归也是杜具説贵之意也以叔姬归酅知酅为附庸附庸之君虽无爵命而分地建国南面之主得立宗庙守祭祀僖二十一年传曰任宿湏句颛臾皆风姓也寔司大皥与有济之祀论语云夫颛臾昔者先王以为东蒙主湏句颛臾皆附庸也得祀所出之祖主其竟内山川明得祀先君奉社稷】
　　冬公次于滑注滑郑地在陈留襄邑县西北传例曰凡师过信为次兵未有所加所次则书之既书兵所加则不书其所次以事为宜非虚次音义【滑乎八反又于八反】疏【注正义曰此解畧而释例详释例曰凡师一宿为舍再宿为信过信为次此周公之典以详录师出入行止迟速因为之名也兵事尚速老师费财不可以久故春秋告命三日以上必记其次舍之与信不书者轻碎不以告也兵未有所加所次则书之以示迟速公次于滑师次于郎是也既书兵所加则不书其所次以事为宜非虚次诸久兵而不书次是也既书兵所加而又书次者义有取于次遂伐楚次于陉盟于牡丘遂次于匡是也所记或次在事前次以成事也或次在事后事成而次也皆随事实无义例也杜言既书兵所加则不书其次者或伐或战旷日持久其间必有三日之次既书战伐则不书次虽次在事前次在事后皆不书也既书兵所加而又书次者义有取于次齐侯伐楚楚彊齐欲绥之以徳故不速进而次于陉盟于牡丘本为救徐名使大夫救徐次匡以为之援义取于次故书兵所加而又书其次次在事前谓僖元年齐师宋师曹师次于聂北救邢也次在事后谓襄二十三年叔孙豹帅师救晋次于雍榆也聂北之下公羊传曰曷为先言次而后言救君也雍榆之下公羊传曰曷为先言救而后言次先通君命也左氏先儒取彼为説言齐桓君也进止自由故先次后救叔孙臣也先通君命故先救后次杜以传无此言故改正其谬言此二事或次以成事或事成而次皆随事实先后而书之无义例也先儒又言书次者皆善之辞释例曰叔孙救晋次于雍榆传曰礼者善其宗助盟主非以次为礼也齐桓次于聂北救邢亦以存邢具其器用师人无私见善不在次也而贾氏皆即以为善次次之与否自是临时用兵之宜非礼之所素制也言非素制者非礼家制此名以为善也沈氏云将防郑伯非军旅而书次者古者君行师从卿行旅从故亦从师行之例也】
　　传三年春溺防齐师伐衞疾之也注传重明上例音义【重直用反】○夏五月葬桓王缓也注以桓十五年三月崩七年乃葬故曰缓○秋纪季以酅入于齐纪于是乎始判注判分也言分为附庸始于此○冬公次于滑将防郑伯谋纪故也郑伯辞以难注厉公在栎故音义【难乃旦反栎音歴或音书约反】凡师一宿为舎再宿为信过信为次注为经书次例也舍宿不书轻也言凡师通君臣疏【注正义曰舍者君行一日止而舍息也信者住经再宿得相信问也谷梁传曰次止也则次亦止舍之名过信以上虽多日亦为次不复别立名也通君臣者公次于滑君也叔孙豹次于雍榆臣也但是师行皆从此例君将不言帅师故止云公次亦师次也非师之次则不在此例释例讥贾氏云若鲁公次干侯之比非为用师不应在例而复例之亦为滥也】
　　经四年春王二月夫人姜氏享齐侯于祝丘注无传享食也两君相见之礼非夫人所用直书以见其失祝丘鲁地音义【食音嗣又如字本或作防以见贤遍反】疏【注正义曰郑仪礼注云飨谓享大牢以饮賔则享是饮酒大礼与防小别而以享为防者言夫人与齐侯防而设享礼故书享齐侯也定十年夹谷之防传称齐侯将享公孔丘拒之乃不果享是享者两君相见之礼二年谷梁传曰妇人不言防言防非正也飨甚矣是享非夫人所当用也礼不合用而夫人用之故直书以见其失也定本享防作享食也】
　　三月纪伯姬卒注无传隐二年裂繻所逆者内女唯诸侯夫人卒葬皆书恩成于敌体疏【注正义曰谷梁传曰外夫人不卒此其言卒何也吾女也适诸侯则尊同以吾为之变卒之也为之变者为之服也礼诸侯絶期尊同则为之变服服大功九月恩成于敌体故书其卒适大夫则畧之释例曰内女唯诸侯夫人卒乃书恩成于敌体其非适诸侯则畧之以服制相凖也生书其来而死不録其卒从外大夫之比也】
　　夏齐侯陈侯郑伯遇于垂注无传
　　纪侯大去其国注以国与季季奉社稷故不言灭不见迫逐故不言奔大去者不反之辞疏【注正义曰传称纪侯不能下齐以与纪季是往年分酅与之纪国犹在今则全以纪与之故云以国与季释例曰纪侯力弱虑穷自以列国不忍屈臣于齐使季以酅求安而脱身外寓季果为附庸社稷有奉故不言灭不见迫逐故不言奔大去者不反之辞盖时史即实而言仲尼弗改故传不言故书书曰也是説大去之意也灭人国者皆毁其宗庙迁其社稷纪季虽降为附庸得自立庙社而其国不灭也诸侯之奔皆被逐而出此则不见迫逐故不言奔时史谓之大去仲尼以为得理故因而用之十二年叔姬归于酅则纪季虽全得纪国亦不移就纪都纪之宗庙社稷皆迁之于酅承祀如本故为不灭虽云国祚不灭其实为齐所吞纪之器物财贿亦应为齐得成二年传称纪甗玉磬目之以纪得非灭纪所得也季既入臣于齐纵使齐不自取必应以之为赂假令季以赂齐亦是灭纪所得也】六月乙丑齐侯葬纪伯姬注无传纪季入酅为齐附庸而纪侯大去其国齐侯加礼初附以崇厚义故摄伯姬之丧而以纪国夫人礼葬之疏【注正义曰纪侯由齐大去则是齐为纪讐而葬其夫人故解其意云云虽为齐侯所葬亦由鲁往防之故书释例曰纪侯大去其国令弟纳邑附齐齐侯嘉而愍之恩及伯姬姬鲁女故以来告大夫防葬故书齐侯葬纪伯姬也不书諡者亡国之妇夫妻皆降莫与之諡而贾许方以诸侯礼説又失之也】
　　秋七月
　　冬公及齐人狩于禚注无传公越竟与齐微者俱狩失礼可知音义【狩手又反竟音境本又作境】
　　传四年春王三月楚武王荆尸授师孑焉以伐随注尸陈也荆亦楚也更为楚陈兵之法扬雄方言孑者防也然则楚始于此参用防为陈音义【孑吉热反方言云楚谓防为孑为陈直觐反】疏【注正义曰尸陈也释诂文荆即楚之旧邑故云荆亦楚也楚本小国地狭民少虽时复出师未自为灋式今始言荆尸则武王初为此楚国陈兵之法名曰荆尸使后人用之宣十二年传称荆尸而举是遵行之也扬雄以尔雅释古今之语作书拟之采异方之语谓之方言方言云防谓之孑郭璞云取名于钩孑也防是撃刺之兵有上刺之刃又有下钩之刃故以钩孑为名也始云授师孑焉是往前未以此器授师故云然则楚始于此参用防为陈言参用之者参杂用之陈之所用非专用防】将齐入告夫人邓曼曰余心荡注将授兵于庙故齐荡动散也音义【齐侧皆反注同】邓曼叹曰王禄尽矣盈而荡天之道也先君其知之矣故临武事将发大命而荡王心焉注楚为小国僻陋在夷至此武王始起其众僭号称王陈兵授师志意盈满临齐而散故邓曼以天地鬼神为徴应之符音义【僻匹亦反僭子念反应应对之应】若师徒无亏王薨于行国之福也注王薨于行不死于敌王遂行卒于樠木之下注樠木木名音义【樠郎荡反又莫昆反又武元反】疏【注正义曰此字之音或为曼或为朗若以莆为声当作曼以两为声当作朗字体难定或两为之音杜直云木名不知木何所似木有似榆者俗呼为朗榆盖为朗也】令尹鬬祁莫敖屈重除道梁溠营军临随随人惧行成注时秘王丧故为竒兵更开直道溠水在义阳厥县西东南入郧水梁桥也随人不意其至故惧而行成音义【重直用反一音直容反溠髙贵乡公音侧嫁反水名字林壮加反郧音云或作员】疏【注正义曰除道谓除治新路故知更开直道梁溠为作梁于溠故为桥也释例曰义阳厥县西有漈水源出县北从县西东南至随县入郧水杜以漈解溠盖声相近而字转耳】莫敖以王命入盟随侯且请为防于汉汭而还注汭内也谓汉西音义【汭如鋭反水曲曰汭】济汉而后发丧疏【正义曰莫敖既与随侯盟且又请随侯与已为防礼于汉水之汭而后迁楚也随侯畏楚遂从莫敖为防礼防讫随侯因济汉还国而后发王丧也】○纪侯不能下齐以与纪季注不能降屈事齐尽以国与季明季不叛音义【下遐嫁反】夏纪侯大去其国违齐难也注违辟也音义【难乃旦反】
　　经五年春王正月
　　夏夫人姜氏如齐师注无传书奸疏【正义曰于时齐无征伐之事不知师在何处盖齐侯疆理纪地有师在纪杜云书奸奸发夫人当向纪地从之不言防者往其军内就齐侯耳不行防礼】
　　秋郳犂来来朝注附庸国也东海昌虑县东北有郳城犂来名音义【郳五兮反国名后为小邾犂力兮反虑如字又力于反】
　　冬公防齐人宋人陈人蔡人伐衞
　　传五年秋郳犂来来朝名未王命也注未受爵命为诸侯传发附庸称名例也其后数从齐桓以尊周室王命以为小邾子音义【数音朔】疏【注正义曰郳者附庸之国犂来其君之名传言未王命者解其称名之意由未得爵命为诸侯故称名也经书其名传言未王命此传所发即是附庸称名之例例当称名故仪父称字为贵之也郳之上世出于邾国世本云邾顔居邾肥徙郳宋仲子注云邾顔别封小子肥于郳为小邾子则顔是邾君肥始封郳谱云小邾邾侠之后也夷父顔有功于周其子友别封为附庸居郳曽孙犂来始见春秋附从齐桓以尊周室命为小邾子穆公之孙惠公以下春秋后六世而楚灭之世本言肥杜谱言友当是一人僖七年经书小邾子来朝知齐桓请王命命之】○冬伐衞纳惠公也注惠公朔也桓十六年出奔齐
　　经六年春王正月王人子突救衞注王人王之微官也虽官卑而见授以大事故称人而又称字疏【注正义曰昭十二年传称叔孙昭子三命逾父兄则昭子之父叔孙豹再命也再命而名见于经知诸侯之卿再命三命皆书名一命乃称人诸侯之臣既然则王朝之臣亦然周礼王之上士三命中士再命下士一命故杜以为刘夏石尚称名氏者上士中士也称王人者下士也僖八年公羊传曰王人微者知此王人亦微者故云王人王之微官也春秋之世二字而子在上者皆是字故知子突是字救卫必以师救而文不称师于例为将卑师少以卑官而帅少师救衞不能使衞侯不入是无功也无功而称字者以朔既谗构取国而又不能于民王意即定黔牟不欲使朔得入故遣师救之时史恶诸侯逆王命故尊王使言子突虽则官卑蒙王授以大事故称人而又称字贵王人所以责诸侯也释例曰庄六年五国诸侯犯逆王命以纳衞朔大其事故字王人谓之子突是説进之意也进之不称名而越称字者王之上士下士爵同而命异耳进之同中士未足以为荣故超从大夫之例称字以贵之也文二年垂陇之防晋士縠堪其事即书名氏似若眞为卿然故不复称人此贵子突止为敦责诸侯非是人实堪进故称人依其夲班称字见其别有所为耳谷梁传曰王人卑者也名贵之也善救衞也救者善则伐者不正矣杜意取彼为説唯以子突为字耳范注谷梁亦云此名当为字误尔】
　　夏六月衞侯朔入于衞注朔为诸侯所纳不称归而以国逆为文朔惧失众心以国逆告也归入例在成十八年疏【注正义曰去年齐宋陈蔡伐衞传曰纳惠公也此年衞侯得入则是诸侯纳之当言归而经书入成十五年宋华元奔晋宋人迎而反之当言复归而经书归释例曰朔惧有违众之犯而以国逆告华元实国逆欲挟晋以自助故以外纳赴春秋从而书之示二子之情也凡诸侯外纳有三一者以言语告请得入蔡季归于蔡是也二者兴师送入其国楚人围陈纳顿子于顿是也三者所纳之君别在他国而诸侯师伐彼国令其得入今公及诸侯伐衞是也】
　　秋公至自伐衞注无传告于庙也
　　螟注无传为灾音义【螟亡丁反】
　　冬齐人来归衞俘注公羊谷梁经传皆言衞寳此传亦言寳唯此经言俘疑经误俘囚也音义【俘芳夫反】　疏【注正义曰释例曰齐人来归衞寳公羊谷梁经传及左氏传皆同唯左氏经独言衞俘考三家经传有六而其五皆言寳此必左氏经之独误也案説文保从人□省声古文不省然则古字通用寳或字与俘相似故误作俘耳杜既以为误而又解俘为囚是其不敢正决故且从之】
　　传六年春王人救衞○夏衞侯入放公子黔牟于周放跪于秦杀左公子泄右公子职注跪衞大夫宥之以远曰放音义【乃定反跪其毁反宥音又】乃即位君子以二公子之立黔牟为不度矣夫能固位者必度于本末而后立衷焉不知其本不谋知本之不枝弗强注本末终始也衷节适也譬之树木本弱者其枝必披非人力所能强成音义【度待洛反下同衷丁仲反注同王音忠强其丈反注同披普靡反又普知反】诗云本枝百世注诗大雅言文王本枝俱茂蕃滋百世也音义【蕃音烦】　疏【正义曰君子以二公子之立黔牟也为不知揆度形势矣夫立人为君使能自坚固其位者必当揆度于本末度其本者谓其人才徳贤善根本牢固度其末者谓其人终能保有邦国蕃育子孙知其堪能自固而后立其衷焉衷谓节适言使得节适时乃立之也若不能知其本之可立与否则不当谋之如似树木知其根本之弱不能生长枝叶以喻所立之人材力劣弱不能保有邦国蕃育子孙则不湏自强立之诗以树木本干喻适枝叶喻庻言文王子孙本干枝叶适子庻子皆传国百世由文王之徳堪使蕃滋故也刘云度其本谓思所立之人有母氏之宠有先君之爱有彊臣之援为国人所信服也度其末谓思所立之人有度量有知谋有治术为下民所爱乐也】○冬齐人来归衞寳文姜请之也注公亲与齐共伐衞事毕而还文姜淫于齐侯故求其所获珍寳使以归鲁欲说鲁以谢慙音义【说音悦】○楚文王伐申过邓邓祁侯曰吾甥也注祁諡也姊妹之子曰甥音义【祁巨支反字林上尸反】疏【注正义曰諡法经典不易曰祁衞有石祁子亦諡也释亲云谓我舅者吾谓之甥是姊妹之子曰甥】止而享之骓甥甥养甥请杀楚子注皆邓甥仕于舅氏也音义【骓音隹】邓侯弗许三甥曰亡邓国者必此人也若不早图后君噬齐注若齧腹齐喻不可及音义【噬市制反齐粗兮反齧五结反】其及图之乎图之此为时矣邓侯曰人将不食吾余注言自害其甥必为人所贱疏【正义曰食谓噉之为甥设享而因享害之所有余食更为人设之将贱吾不肯复食噉吾之余食也膏肓以为楚邓彊弱相县若从三甥之言楚子虽死邓灭曽不旋踵若刳腹去疾炊炭止沸左氏为短郑箴云楚之彊盛从灭邓以后于时楚未为彊何得云彊弱相县苏氏云三甥既有此语左氏因史记之文录其实事非君子之论何以非之】对曰若不从三臣抑社稷实不血食而君焉取余注言君无复余音义【焉于防反复扶又反下文同】弗从还年楚子伐邓注伐申还之年十六年楚复伐邓灭之注鲁庄公十六年楚终强盛为经书楚事张本疏【注正义曰知非楚文王十六年者以文王庄五年即位至十九年卒唯十五年耳】
　　经七年春夫人姜氏防齐侯于防注防鲁地
　　夏四月辛卯夜恒星不见注恒常也谓常见之星辛卯四月五日月光尚微盖时无云日光不以昏没音义【不见贤遍反注及传皆同】疏【注正义曰恒常释诂文夜者自昏至旦之总名但此经下言夜中则此言夜者夜未至中谓初昏之后耳非竟夜不见星也谷梁夜作昔传曰日入至于星出谓之昔不见者可以见也必如彼言星出以前名之曰昔则名昔之时法当未有星矣何以怪其不见而书为异也明经所言夜者夜昏之后星应见之时而不见耳公羊传曰恒星者何列星也言天官列宿常见之星也于时周之四月则夏之仲春月令仲春之月日在奎昬弧中郑云弧在舆鬼南则于时南方之星尽当列见谓常见之星者谓南方星也杜以长厯校之知辛卯是四月五日也杜以五日月光尚微不能奄星使不见若有云蔽当时复无云盖日光不以昬没是故以为异也】夜中星陨如雨注如而也夜半乃有云星落而且雨其数多皆记异也日光不匿恒星不见而云夜中者以水漏知之音义【夜中夜半也丁仲反又如字陨于闵反落也匿女力反】疏【注正义曰公羊説如雨者言其状似雨也此传言星陨如雨与雨偕也偕训为俱与雨俱下不得为状似雨也故转如为而谓星落而且雨其数多与雨杂下所落非一星也非常为异害物为灾此二事虽是天之变异不见物被灾害皆记异也星陨非常固可记异雨乃常事亦言之者见星之陨其势宜明时乃隂雨雨内见星所以为异主言星之异不言雨之为异也夜之早晚以星为验日光不匿恒星不见而云夜中者以水漏知之漏者昼夜百刻于时春分之月夜当五十刻二十五刻而夜半也】
　　秋大水注无传
　　无麦苖注今五月周之秋平地出水漂杀熟麦及五稼之苖音义【漂匹妙反又匹遥反】疏【注正义曰直言无麦苖似是麦之苖而知麦苗别者公羊传曰曷为先言无麦而后言无苗待无麦然后书无苗如彼传文知麦苗别也且此秋今之五月麦已熟矣不得方云麦之无苗故知熟麦及五稼之苗皆为水漂杀也种之曰稼敛之曰穑月令五时食谷黍稷麻麦豆周礼谓之五谷故云五稼之苗何休云禾初生曰苗秀曰禾】
　　冬夫人姜氏防齐侯于谷注无传谷齐地今济北谷城县
　　传七年春文姜防齐侯于防齐志也注文姜数与齐侯防至齐地则奸发夫人至鲁地则齐侯之志故传畧举二端以言之音义【数音朔】疏【注正义曰文姜数与齐侯防者二年于禚四年于祝丘五年如齐师此年于防于谷是也哀十五年传称齐致禚媚杏于衞则禚是齐地定五年传称季平子行东野卒于防则防是鲁地传于齐地言书奸于鲁地言齐志故知至齐地则奸发夫人至鲁地则齐侯之志也二年防之始此年防之末故传畧举二端以言之明其余意同也杜于禚于谷皆言齐地于祝丘言鲁地见其有二意若其不然桓五年经书城祝丘祝丘鲁地不湏解之释例曰妇人无外事见兄弟不逾阈故其他行非礼所及亦例所不存而当其时实有出入或以事宜或以淫纵小君之行不得不书故直书其行而其善恶各繋于本防于禚传称书奸夫人入齐地也防于防传称齐志齐侯入鲁地也于经无例传以实言之】○夏恒星不见夜明也星陨如雨与雨偕也注偕俱也音义【偕音皆】○秋无麦苗不害嘉谷也注黍稷尚可更种故曰不害嘉谷
　　经八年春王正月师次于郎以俟陈人蔡人注无传期共伐郕陈蔡不至故驻师于郎以待之疏【注正义曰唯言以俟陈蔡不知何故待之下有师及齐师围郕或与陈蔡同计故云期共伐郕陈蔡不至故待之贾逵及说谷梁者皆云陈蔡欲伐鲁故待之陈蔡于鲁竟絶路遥春秋以来未尝构怨何因辄伐鲁也又俟者相须同行之辞非防冦拒敌之称若是畏其来伐当谓之御不得称俟故知期共伐郕耳何休服防亦言欲共伐郕】
　　甲午治兵注治兵于庙习号令将以围郕疏【注正义曰周礼中春敎振旅中秋敎治兵谷梁传曰出曰治兵习战也入曰振旅习战也公羊传曰出曰祠兵入曰振旅其礼一也皆习战也释天云出为治兵尚威武也入为振旅反尊卑也孙炎云出则幼贱在前贵勇力也入则尊老在前复常灋也彼言治兵振旅皆谓因田猎而选车徒敎战灋习号令知此治兵亦是习号令此治兵于庙欲就尊严之处使之畏威用命耳但军旅之众非庙内所容止应告于宗庙出在门巷习之昭十八年传称郑人简兵大搜将为搜除杜云治兵于庙城内地迫故除广之是告于庙习于巷也下有围郕知治兵为围郕也沈云周礼中秋治兵月令孟春令云是月也不可以称兵所以甲午治兵者以为围郕故非时治兵犹如备难而城虽非时不讥沈又云治兵之礼必须告庙告庙虽是内事治兵乃是外事故虽告庙仍用甲午且治兵则征伐之类又为围郕虽在郊内亦用刚日甲午治兵公羊以为祠兵谓杀牲飨士卒】
　　夏师及齐师围郕郕降于齐师注二国同讨而齐独纳郕音义【降戸江反传皆同】疏【正义曰于例将卑师众称师此直言师则公不自将传称仲庆父请伐齐师闻郕降齐师在国请耳非是军中请也】
　　秋师还注时史善公克己复礼全军而还故特书师还疏【注正义曰春秋之例公行征伐还则书至命将出师未有书师还者也庆父请伐齐师欲以自围郕之师回伐齐师若用其言则方相战鬬师或丧败公乃自责无德引罪归己时史善公克己复礼全军而还喜其得还故特书师还也传言君子是以善鲁荘公君子谓当时之史书此师还以善鲁庄公也仲尼以为得理故因而用之克己复礼论语文也克胜也己虽恨齐胜情而止责己而不责于人合于礼意僖三十年秦晋围郑传称秦人窃与郑盟子犯请击秦师晋侯不许与此事同而彼无善文者鲁庄中平之主能有善事故为可嘉晋文身为霸主而私自恨郑引秦共伐而秦人背之失其所与则为不知得免不知之讥已为幸矣虽不从子犯未足可尚时史不善其事故仲尼亦无褒文】
　　冬十有一月癸未齐无知弑其君诸儿注称臣臣之罪也音义【儿如字一音五兮反】
　　传八年春治兵于庙礼也夏师及齐师围郕郕降于齐师仲庆父请伐齐师注齐不与鲁共其功故欲伐之公曰不可我实不德齐师何罪罪我之由夏书曰臯陶迈种德注夏书逸书也称臯陶能勉种德迈勉也音义【夏戸雅反后放此陶音遥】德乃降疏【正义曰此虞书臯陶谟之文以述禹事故传谓之夏书孔安国以为迈行种布降下也言臯陶能行布其德德乃下洽于民故民归之今引之断章取证降义当言臯陶能布行其德由其有德乃为人降服也杜不见古文故以为逸书以迈为勉言臯陶能勉力种树功德不知德乃降亦是书文谓为庄公之语故隔从下注言能慕臯陶之种徳乃人自降服之自恨不能如臯陶也】姑务修德以待时乎注言苟有德乃为人所降服姑且也秋师还君子是以善鲁庄公注传言经所以卽用旧史之文○齐侯使连称管至父戍葵丘注连称管至父皆齐大夫戍守也葵丘齐地临淄县西有地名葵丘音义【称尺证反又如字】时而徃曰及而代期戍公问不至注问命也音义【期音基本亦作朞】请代弗许故谋作乱僖公之母弟曰夷仲年生公孙无知有宠于僖公衣服礼秩如适注适太子音义【适丁厯反注同】襄公绌之二人因之以作乱注二人连称管至父音义【绌勑律反】连称有从妹在公宫无宠使间公注伺公之间隙音义【从才用反下从者皆同间如字注同或古苋反非】曰防吾以女为夫人注防克也宣无知之言音义【防在接反女音汝】冬十二月齐侯游于姑棼遂田于贝丘注姑棼贝丘皆齐地田猎也乐安博昌县南有地名贝丘音义【棼扶云反贝补盖反乐音洛】见大豕从者曰公子彭生也注公见大豕而从者见彭生皆妖鬼公怒曰彭生敢见射之豕人立而啼公惧队于车伤足丧屦反诛屦于徒人费注诛责也音义【敢见贤遍反射食亦反啼田兮反队直类反丧息浪反屦九具反费音秘】弗得鞭之见血走出遇贼于门刼而束之费曰我奚御哉袒而示之背信之费请先入注诈欲助贼音义【御鱼吕反袒音但】伏公而出鬬死于门中石之纷如死于阶下注石之纷如齐小臣亦鬬死音义【纷敷文反】遂入杀孟阳于牀注孟阳亦小臣代公居牀音义【牀士良反】曰非君也不类见公之足于戸下遂弑之而立无知注经书十一月癸未长厯推之月六日也传云十二月传误初襄公立无常注政令无常鲍叔牙曰君使民慢乱将作矣奉公子小白出奔莒注鲍叔牙小白傅小白僖公庶子音义【鲍歩卯反】乱作管夷吾召忽奉公子纠来奔注管夷吾召忽皆子纠傅也子纠小白庶兄来不书皆非卿也为九年公伐齐纳子纠齐小白入于齐传音义【召诗照反纠居黝反】初公孙无知虐于雍廪注雍廪齐大夫为杀无知传音义【廪力锦反】
　　经九年春齐人杀无知注无知弑君而立未列于会故不书爵例在成十六年疏【注正义曰无知弑君自立则是为齐君矣而不言弑其君者为未列于会故不书爵不书爵者正谓不书弑其君也释例曰诸侯不受先君之命而篡立得与诸侯会者则以成君书之齐商人蔡侯般之属是也若未得接于诸侯则不称爵楚公子弃疾杀公子比蔡人杀陈佗齐人杀无知卫人杀州吁公子瑕之属是也诸侯篡立虽以会诸侯为正此列国之制也至于国内策名委质即君臣之分已定故虽杀不成君亦与成君同义也是言杀而不称君之意也曹伯负刍杀大子而自立成十五年晋侯讨而执之十六年曹人请于晋曰若有罪则君列诸会矣是列会则成君故指彼以为例】公及齐大夫盟于蔇注齐乱无君故大夫得敌于公盖欲迎子纠也来者非一人故不称名蔇鲁地琅邪缯县北有蔇亭音义【蔇其器反缯才陵反】疏【注正义曰僖二十九年传曰在礼卿不会公侯会伯子男可也是大夫不得敌公也若敌公则经没公不书而贬卿称人翟泉之盟是也此不没公者齐乱无君故大夫得敌公旣得敌公当书名氏而直言齐大夫者来者非一人故不称名也文七年宋人杀其大夫传曰不称名众也是众则不得书名】
　　夏公伐齐纳子纠疏【正义曰公羊传曰纠者何公子纠也何以不称公子君前臣名也何休曰嫌当为齐君在鲁君前不为臣礼故去公子见臣于鲁也贾逵云不言公子次正也公羊之说不可通于左氏次正不称公子其事又无所出案今定本经文纠之上且有子字自外入内不称公子者多唯有楚公子比称公子盖告辞有详畧故为文不同此有伐齐之文故不须言于齐纳防菑于邾为无伐邾之文故须言于邾】齐小白入于齐注二公子各有党故虽盟而迎子纠当须伐乃得入又出在小白之后小白称入从国逆之文本无位疏【注正义曰传称鲍叔牙以小白奔莒管夷吾召忽奉子纠来奔则二子在国宠均势敌故国内各有其党今齐大夫来盟于蔇直是子纠之党来迎子纠耳小白之党犹自向莒迎小白也若其举国同心共推子纠来迎卽宜付之不须以盟要之今旣与之盟而兴师送纠是二公子各自有党须伐乃得入故公伐齐也昭十三年传称桓公有国髙以为内主则国子髙子是小白之党也彼迎小白旣早公送子纠又迟公伐齐纳子纠始行即书小白入齐得告乃书故至齐之时出小白之后也传例曰凡去国国逆而立之曰入小白称入从国逆之文以其本无位也若本有位则当云复归贾服以为齐大夫来迎子纠公不亟遣而盟以要之齐人归迎小白谓迎小白者还是盟蔇大夫故杜言各自有党以排之】
　　秋七月丁酉葬齐襄公注无传九月乃葬乱故
　　八月庚申及齐师战于干时我师败绩注小白旣定而公犹不退师歴时而战战遂大败不称公战公败讳之干时齐地时水在乐安界岐流旱则竭涸故曰干时音义【干音干岐其宜反又巨移反涸戸各反】疏【注正义曰公以夏伐齐已出小白之后齐人得葬襄公便是国寜位定公可退而不退战而败绩是公之罪时史书策不称公战公败为公讳也若言此战非公是将卑师众故直言师战师败耳此战虽讳犹书败升陉之战败亦不书者彼为获公胄耻讳之深故不书败也】九月齐人取子纠杀之注公子为贼乱则书齐实告杀而书齐取杀者时史恶齐志在谲以求管仲非不忍其亲故极言之音义【恶乌路反谲古穴反】疏【正义曰此名纠耳称子者公羊传曰其称子纠何贵也其贵奈何宜为君者也何休云以君薨称子某言之者着其宜为君从未逾年君例贾逵云称子者愍之案定本上纳子纠已称子则此言子非愍之也沈云齐人称子纠故鲁史从其所称而经书子纠知者传云子纠亲也请君讨之岂复是愍之乎刘与贾同注正义曰诸侯之臣为卿乃见经公子为贼乱者则书其名不问位之贵贱释例曰祸福不告则不书然则国之大事见告则皆承告而书贵贱各以所告为文也福莫大于享国有家祸莫甚于骨肉相残故公子取国及为乱见杀者亦皆书之不必系于为卿故子纠意恢以公子见书于经也是説公子书经之意也】
　　冬浚洙注无传洙水在鲁城北下合泗浚深之为齐备音义【浚苏俊反深也洙音殊水名泗音四】疏【注正义曰释例云洙水出鲁国东北西南入沇水下合泗公羊传曰洙者何水也浚之者何深之也曷为深之畏齐也是畏齐故深之为阻固也】
　　传九年春雍廪杀无知○公及齐大夫盟于蔇齐无君也○夏公伐齐纳子纠桓公自莒先入注桓公小白○秋师及齐师战于干时我师败绩公丧戎路传乘而归注戎路兵车传乘乘他车音义【丧息浪反传直专反又丁恋反传乘绳证反注传乘字同乘他如字】○秦子梁子以公旗辟于下道注二子公御及戎右也以误齐师音义【辟音避本亦作避一音婢亦反】是以皆止注止获也鲍叔帅师来言曰子纠亲也请君讨之注鲍叔乘胜而进军志在生得管仲故托不忍之辞管召讐也请受而甘心焉注管仲射桓公故曰讐甘心言欲快意戮杀之音义【召诗照反讐市由反射食亦反】乃杀子纠于生窦注生窦鲁地音义【窦音豆】召忽死之管仲请囚鲍叔受之及堂阜而税之注堂阜齐地东莞蒙隂县西北有夷吾亭或曰鲍叔解夷吾防于此因以为名音义【税本又作説同土活反一音失锐反解古买反防扶畧反】归而以告曰管夷吾治于髙傒注髙傒齐卿髙敬仲也言管仲治理政事之才多于敬仲音义【治直吏反注同傒音兮】使相可也音义【相息亮反】疏【正义曰此传大畧世有管子书者或是后人所録其言甚详其小匡篇曰桓公自莒反于齐使鲍叔牙为宰鲍叔辞曰君有加惠于臣使臣不冻馁则是君之赐也若必治国家则非臣之所能也其唯管夷吾乎臣之所不如夷吾者五寛惠爱民臣不如也治国不失秉臣不如也忠信可结于诸侯臣不如也制礼义可法于四方臣不如也介胄执枹立于军门使百姓皆加勇臣不如也夫管子民之父母也将欲治其子不可弃其父母公曰管夷吾亲射寡人中钩殆于死今乃用之可乎鲍叔曰彼为其君勤也君若宥而反之其为君犹是也公曰然则为之奈何鲍叔曰君使人请之鲁公曰夫施伯鲁之谋臣也彼知吾将用之必不吾与鲍叔曰君诏使者曰寡君有不令之臣在君之国愿请之以戮于羣臣鲁君必诺且施伯之知夷吾之才必将致鲁之政夷吾受之则鲁能弱齐矣夷吾不受彼知其将反齐必杀之君亟请之不然无及公乃使鲍叔行成曰公子纠亲也请君讨之鲁人为杀公子纠又曰管仲讐也请受而戮之鲁君许诺施伯谓鲁侯曰勿与非戮之也将用其政也管仲天下之贤人今齐求而得之则必长为鲁国忧君何不杀之而授其尸鲁君曰诺将杀管仲鲍叔进曰杀之齐是戮齐也杀之鲁是戮鲁也寡君愿生得之以狥于国为羣臣戮若不生得是君与寡君之贼比也非敝邑之所请也使臣不敢受命于是乎鲁君乃不杀遂生束缚而以与齐鲍叔受而哭之三举施伯从而笑之谓大夫曰管仲必不死矣鲍叔之不忍戮贤人其知知称贤以自成也至于堂阜之上鲍叔袚而浴之三桓公亲迎于郊遂与归礼之于庙三酌而问为政焉外传齐语与管子大同管子当是本耳管子无治于高傒之言鲍叔之美管子其言非一说者各记所闻故不同耳】公从之
　　经十年春王正月公败齐师于长勺注齐人虽成列鲁以权谲稽之列成而不得用故以未陈为文例在十一年长勺鲁地音义【勺上酌反陈直觐反十一年经注同】疏【注正义曰例称敌未陈曰败某师皆陈曰战此传称齐人成陈击鼓不应称败齐师故解之孙子兵书曰誓稽之使失其先后谓稽留彼敌不时与战使先后失其次第鲁以曹刿之语权谋谲诈以稽留之列成而不得用与未陈相似故以未陈为文释例曰长勺之役虽俱陈而鼓音不齐□李之役越人患吴之整以死士乱吴虽皆已陈犹以独克为文举其权诈是也此注稽或作掩误耳今定本作稽】
　　二月公侵宋注无传侵例在二十九年
　　三月宋人迁宿注无传宋强迁之而取其地故文异于邢迁音义【强其丈反】
　　夏六月齐师宋师次于郎注不言侵伐齐为兵主背蔇之盟义与长勺同音义【背音佩传同】疏【注正义曰此春败齐师于长勺传称齐师伐我则今次于郎亦是欲来伐我而经竝不称侵伐侵伐者责罪之文也桓十年齐侯郑伯来战于郎传曰我有辞也故不称侵伐则知此与长勺不书侵伐亦为我有辞也我有辞者齐来伐我为公伐齐纳子纠来报伐也公之伐齐大夫来盟于蔇许以子纠为君今鲁伐齐纳子纠彼自背盟伐鲁非责鲁也鲁有此辞故齐人不合伐也杜言二公子各有党则迎子纠者非小白之徒而责齐背盟者言彼蔇盟大夫背盟而从小白误公使伐齐耳不言桓公背盟也杜以传于长勺之役有伐我之语故就传为解而以此同之】公败宋师于乘丘注乘丘鲁地音义【乘绳证反】
　　秋九月荆败蔡师于莘注荆楚本号后改为楚楚辟陋在夷于此始通中国然告命之辞犹未合典礼故不称将帅莘蔡地音义【莘所巾反将率于匠反率又作帅同所类反】疏【注正义曰荆楚一木二名故以为国号亦得二名终庄公之世经皆书荆僖之元年乃书楚人伐郑盖于尔时始改爲楚以后常称楚也他国虽将有尊卑师有多少或称师或称将不得直书国名史之书防承彼告辞此直称国知其告命之辞未合典礼故不称将帅也】以蔡侯献舞归注献舞蔡季疏【正义曰谷梁传曰以归犹愈乎执也杜于隐七年注云但言以归非执也则以归者直将与共归不被囚执其耻轻于执也释例得获例曰敌国交兵亦有兵器之获欲殊别君臣故于君曰灭于臣曰获国君者社稷之主百姓之望当与社稷宗庙共其存亡者也而见获于敌国虽存若亡死之与生皆与灭同至于偏军元帅君之臣仆出身致命荣辱得失自其常事故传曰胡子髠沈子逞灭获陈夏齧君臣之辞也如杜此言师败身虏亦应称灭此不言灭而云以归者释例所云据宗庙社稷已亡而君见获于敌君身虽在与亡无异皆以灭为文则定六年郑游速帅师灭许以许男斯归是也若社稷宗庙不亡君身见获于敌则云以归此蔡侯献舞归是也刘云在陈死则称灭以还者则言以归以规杜氏非也】
　　冬十月齐师灭谭注谭国在济南平陵县西南传曰谭无礼此直释所以见灭经无义例他皆放此灭例在文十五年音义【谭徒南反】谭子奔莒注不言出奔国灭无所出疏【注正义曰公羊传曰何以不言出国已灭矣无所出也】
　　传十年春齐师伐我注不书侵伐齐背蔇之盟我有辞公将战曹刿请见注曹刿鲁人音义【刿古卫反见贤遍反下同】疏【注正义曰史记作曹沬亦云鲁人】其乡人曰肉食者谋之又何间焉注肉食在位者间犹与也音义【闲间厠之间注同与音预】疏【注正义曰孟子论庶人云五亩之宅树之以桑五十者可以衣帛鸡豚狗彘之畜无失其时七十者可以食肉是贱人不得食肉故云在位者也襄二十八年传説子雅子尾之食云公膳日双鸡昭四年传说颁之法云食肉之禄皆与焉大夫命妇丧浴用盖位为大夫乃得食肉也间谓间杂言不应间其中而为之谋故云间犹与也】刿曰肉食者鄙未能远谋乃入见问何以战公曰衣食所安弗敢专也必以分人疏【正义曰公意衣食二者虽所以安身然亦不敢专已有之必以之分人】对曰小惠未徧民弗从也注分公衣食所惠不过左右故曰未徧音义【徧音遍注同】公曰牺牲玉帛音义【牺许宜反】疏【正义曰四者皆祭神之物曲礼曰天子以牺牛诸侯以肥牛郑云牺纯毛也肥养于涤也然则牲谓三牲牛羊豕也牺者牲之纯色也鲁自得用天子之礼要牺牲相配之语未必为得用乃言之也】弗敢加也必以信注祝辞不敢以小为大以恶为美对曰小信未孚神弗福也注孚大信也疏【注正义曰孚亦信耳以言小信未孚故解孚为大信以形之】公曰小大之狱虽不能察必以情注必尽已情察审也对曰忠之属也注上思利民忠也音义【属音蜀】疏【注正义曰桓六年传文也言以情审察不用使之有枉则是思欲利民故为忠之属也】可以一战战则请从公与之乘注共乘兵车音义【从才用反乘绳证反】战于长勺公将鼓之刿曰未可齐人三鼓刿曰可矣齐师败绩公将驰之刿曰未可下视其辙注视车迹也音义【三息暂反又如字辙直列反】登轼而望之疏【正义曰考工记云兵车之广六尺有六寸三分车广去一以为隧隧谓舆内前后深四尺四寸也三分其隧一在前二在后以揉其式式在舆间从前量之深一尺四寸三分寸之二也以其广之半为之式崇崇二尺三寸也谓当车舆之内去前轸一尺四寸三分寸之二下去车板三尺三寸横施一木名之曰轼得使人立于其后时依倚之曹刿登轼得臣云君冯轼皆谓此也】曰可矣遂逐齐师旣克公问其故对曰夫战勇气也一鼔作气再而衰三而竭彼竭我盈故克之夫大国难测也惧有伏焉注恐诈奔音义【轼音式伏如字旧扶乂反】吾视其辙乱望其旗靡故逐之注旗靡辙乱怖遽音义【旗音其靡音美怖普布反遽其据反】○夏六月齐师宋师次于郎公子偃曰宋师不整可败也注公子偃鲁大夫宋败齐必还请击之公弗许自雩门窃出蒙臯比而先犯之注雩门鲁南城门臯比虎皮音义【雩音于比音毗注同】疏【注正义曰雩门为鲁南城门盖时人犹以名之故知也僖二十八年传称胥臣蒙马以虎皮此云蒙臯比而先犯之事与彼同知臯比是虎皮也以胥臣之事譬之必知定是虎皮其名曰臯比则其义未闻乐记云倒载干戈包之以虎皮名之曰建櫜郑以为兵甲之衣曰櫜櫜韬也而其字或作建臯故服防引以解此】公从之大败宋师于乘丘齐师乃还○蔡哀侯娶于陈息侯亦娶焉息妫将归过蔡蔡侯曰吾姨也注妻之姊妹曰姨疏【注正义曰释亲云妻之姊妹同出为姨孙炎云同出俱已嫁也】止而见之弗賔注不礼敬也息侯闻之怒使谓楚文王曰伐我吾求救于蔡而伐之楚子从之秋九月楚败蔡师于莘以蔡侯献舞归○齐侯之出也过谭谭不礼焉及其入也诸侯皆贺谭又不至注以九年入音义【过古禾反】冬齐师灭谭谭无礼也谭子奔莒同盟故也注传言谭不能及远所以亡






　　春秋左传注疏卷七
　　春秋左氏传注疏卷七考证
　　单伯送王姬疏成公以下常称单子○常监本讹当今改正
  </div>
  <div class="pagination">
   <a href="春秋左传注疏_page7.html">
    上一页
   </a>
   <span>
    ...
   </span>
   <a href="春秋左传注疏_page3.html">
    3
   </a>
   <a href="春秋左传注疏_page4.html">
    4
   </a>
   <a href="春秋左传注疏_page5.html">
    5
   </a>
   <a href="春秋左传注疏_page6.html">
    6
   </a>
   <a href="春秋左传注疏_page7.html">
    7
   </a>
   <span class="current-page">
    8
   </span>
   <a href="春秋左传注疏_page9.html">
    9
   </a>
   <a href="春秋左传注疏_page10.html">
    10
   </a>
   <a href="春秋左传注疏_page11.html">
    11
   </a>
   <a href="春秋左传注疏_page12.html">
    12
   </a>
   <a href="春秋左传注疏_page13.html">
    13
   </a>
   <span>
    ...
   </span>
   <a href="春秋左传注疏_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
