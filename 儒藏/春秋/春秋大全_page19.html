<!DOCTYPE html>
<html>
<head>
    <meta charset="UTF-8">
    <title>春秋大全 - 第 19 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋大全 - 第 19 页/共 57 页</h1>
    <div class="content">　　【左传徐即诸夏故也临川吴氏曰徐夷也首僭王楚亦夷也次僭王徐楚同恶者也因齐桓之合诸侯匡天下徐亦革面而即诸夏以即诸夏而为楚所伐可悲也夫】
　　三月公防齐侯宋公陈侯衞侯郑伯许男曹伯盟于牡丘
　　【左传盟于牡丘寻葵丘之盟且救徐也谷梁传兵车之防也郑氏曰牡丘齐地与匡近国语筑五鹿中牟葢与牡丘以衞诸夏之地注四塞诸夏之阙也】
　　遂次于匡
　　【谷梁传遂继事也次止也有畏也杜氏曰匡衞地在陈留长垣县西南】
　　公孙敖帅师及诸侯之大夫救徐
　　【左传孟穆伯帅师及诸侯之师救徐诸侯次于匡以待之谷梁传善救徐也何氏曰大夫不序者起防上大夫君以目故臣凡也内独出名氏者臣不得因君殊尊省文别尊卑也杜氏曰敖庆父之子】
　　楚都于郢距徐亦远【汪氏曰郢在江之南徐在淮之北楚之伐徐必越宋陈蔡诸国之境】而举兵伐徐暴横【去声】凭陵之罪着矣徐在山东与齐宻迩以封境言之不可以不速救【家氏曰齐之救徐非专为存徐计亦自为也徐近于齐楚人伐之所以震齐之邻其为谋深矣楚人得志于徐则必乗胜造齐之南境】以形势言之非有餽粮越险之难也今书盟于牡丘见诸侯救患之不协矣【张氏曰葵丘之盟诸侯既听命矣此为楚人伐徐而合诸侯即驱之讨楚救徐可也又从而盟之诸侯不一故也人心已一而复贰非伯主救灾恤患之志怠而人心始懈乎君子屡盟乱是用长此心之盛衰霸业之所从而盛衰也霸主诸侯之心皆疑不足以保徐断可知矣】书次于匡见霸主号令之不严矣【何氏曰言次者讥诸侯缓于仁恩既约救徐而生事次止不自往遣大夫往卒不能解也】书大夫帅师而诸侯不行见桓徳益衰而御外侮安中国之志怠矣【汪氏曰桓公倡霸四十余年未尝命大夫为主将今诸侯不亲将而大夫帅师则救徐之役特且应之而不冀其成功也】凡兵而书救未有不善之也救而书次则尤罪其当速而故缓失用师之义矣中庸曰至诚无息不息则久春秋谨始卒欲有国者敦不息之诚也始勤而终怠则不能久而无以固其国矣【啖氏曰凡救当奔命而往救次失救道也孙氏曰言次言救者恶诸侯缓于救患也诸侯既约救徐而遣大夫往此缓于救患可知也陈氏曰防救未有书帅师者其称帅师何公子庆父弑闵者也而敖世为将是故谨志之见三家之所从始也又曰救不言次言次无志于救也桓公合八国之众以救徐而仅使大夫将则桓志荒矣卒不竞于楚救而言次甚讥之也有诸侯在而使大夫将始以牡丘桓公为之也有诸侯在而使大夫盟始于鸡泽悼公为之也汪氏曰霸者之事假借仁义之名以济其利欲之私故欲之未遂则汲汲焉谋度而经营之欲之既遂则懈怠苟且而不复能有为矣由其心伪而不诚是以始终勤怠之殊而前后盛衰之异也孟子言以力假仁者霸又曰五霸假之也假之一字得春秋诛心之法矣四年公孙兹帅师及诸侯之师侵陈列序诸国则书防此不言防而言及既防而后及也非主鲁之辞也与襄三年书叔孙豹及诸侯之大夫及袁侨盟之意同不独言大夫若曰受命其君故书诸侯以綂之葢当时诸侯虽以其权畀之大夫而春秋之法必欲其权孙于诸侯也庐陵李氏曰经书盟而后救者牡丘救而后盟者马陵一则督率于未然一则戒惧于已然也又曰经书诸侯之大夫三救徐盟袁侨盟于宋也大夫之专始于齐桓成于晋悼极于晋平又曰许氏曰遂救许遂之善者也以其进也遂次于匡遂之不善者也以其止也】
　　夏五月日有食之
　　【左传不书朔与日官失之也】
　　秋七月齐师曹师伐厉
　　【左传秋伐厉以救徐也杜氏曰厉楚与国义阳随县北有厉乡张氏曰兵法攻所必救厉在徐楚之间欲楚之来救以解徐也然继此楚败徐于娄林则厉在所不必救明年不克救徐而还况同盟不同心而宋已伐同役之曹矣髙氏曰诸侯大夫救徐而齐侯独帅曹同伐厉厉虽可讨然非所以救徐也见强楚之难御而中国之威已顿矣王氏曰此伐厉以救徐与伐楚救江无异然春秋不书以救者厉近徐而楚远江则齐桓之用兵犹愈于阳处父也】
　　八月螽
　　【谷梁传螽虫灾也甚则月不甚则时】
　　九月公至自防
　　【公羊传桓公之防不致此何以致久也范氏曰庄二十七年盟幽传曰桓防不致安之也此致者齐桓徳衰故危而致之髙氏曰以防致者始于此春秋致防凡二十有七公自正月如齐因而防盟暴师于外已逾三时而以防致见救徐之无功也庐陵李氏曰不以徐至者诸侯不亲行也】
　　季姬归于鄫
　　【临川吴氏曰鄫子请娶季姬僖公许之至是始归也刘氏曰杜云来宁不书此书者明中絶非也传云止之岂絶之哉鲁人为国讳丑雕琢止之之説以求揜其迹仲尼作经推例以知义因文以画情主人习其读而不知学者原其事而知之此类是也】
　　已夘晦震夷伯之庙
　　【左传震夷伯之庙罪之也于是展氏有隐慝焉公羊传晦者何防也震之者何雷电击夷伯之庙者也夷伯者曷为者也季氏之孚也季氏之孚则微者其称夷伯何大之也曷为大之天戒之故大之也何以书记异也谷梁传晦防也震雷也夷伯鲁大夫也因此以见天子至于士皆有庙天子七庙诸侯五大夫三士二故徳厚者流光徳薄者流卑是以贵始徳之本也始封必为祖】
　　震者雷电击夷伯之庙也不曰夷伯之庙震而曰震夷伯之庙者天应【去声】之也天人相感之际微矣夷伯者鲁大夫也大夫既卒不名【杜氏曰夷伯鲁大夫展氏之祖父夷諡伯字大夫既卒书字】谷梁以为因此见天子至于士皆有庙天子七庙诸侯五大夫三士二【礼记祭法王立七庙曰考庙王考庙皇考庙显考庙祖考庙有二祧诸侯立五庙曰考庙王考庙皇考庙显考庙祖考庙大夫立三庙曰考庙王考庙皇考庙适士二庙曰考庙王考庙官师一庙曰考庙士考无庙】故徳厚者流光徳薄者流卑【范氏曰徳厚者位尊道隆者爵重故天子远及七世士祭祖而已】是以贵始徳之本也始封必为祖【范氏曰契为殷祖弃为周祖汪氏曰大夫之祖如公子展为展氏之祖公子驱为臧孙氏之祖之类张氏曰正蒙曰凡隂气凝聚阳在内者不得出则奋击而为雷震不善之积葢亦如此然天之怒击毎在于恶稔而人不加诛之后春秋书震者惟此事尔诗云敬天之怒无敢戏豫敬天之渝无敢驰驱昊天曰明及尔出王昊天曰旦及尔游君子知天之日监而畏其威如此所以事天也夹漈郑氏曰公子展之子曰公孙夷伯范氏曰夷伯之庙过制髙氏曰不曰公孙者大夫三庙宜毁而不毁故贬之也　赵氏曰公谷并云晦防也据十六年戊申朔陨石于宋五成十六年甲午晦晋楚战于鄢陵并书晦朔则知晦者晦朔之晦耳古史之体应合书日而遇晦朔必书之以为歴数之证谷梁成十六年传云事过晦书晦何得于此独名晦防乎公羊又云夷伯季氏之子微者称夷伯大之也天戒之故大之按褒贬当以义类岂有为天所罚反乃书字反于理甚矣大夫既死加諡之后不更称名尔原仲亦是也】
　　冬宋人伐曹
　　【左传讨旧怨也襄陵许氏曰同盟始自相攻桓不能已矣张氏曰庄十四年曹从齐桓伐宋宋至今憾之今诸侯曽贰曹方伐厉救徐而襄公乗虚伐之尚可继桓而图霸乎于此见桓徳之衰而襄志之私也家氏曰宋襄于桓之方存已有图伯之心其后执滕围曹张本于此春秋所以讥也陈氏曰诸夏之相交兵自庄之十九年未之有也于是再见宋襄为之也庐陵李氏曰宋曹之争始此自曹庄公以齐命防伐宋遂与宋人为不释之憾夫伐宋非独一曹而独仇曹之深者曹在宋之宇下非他国比也十九年围曹宣三年围曹至曹阳之衰宋景用师尤亟哀三年有乐髠之伐六年有向巢之伐七年书人以围八年书公以入而曹亡于宋矣郑子产曰曹畏宋岂非壤地相接必欲吞噬而后已乎】
　　楚人败徐于娄林【败必迈反】
　　【左传楚败徐于娄林徐待救也张氏曰见楚之独胜而救徐之威不立伐厉之谋无补也杜氏曰娄林徐地下丕僮县东南有娄亭陈氏曰何以书椘人败徐于娄林病齐也齐帅天下之诸侯以遏冦乱所以存中国也楚伐徐桓公合八国之众盟于牡丘次于匡以救徐而徐卒败于椘不数年宋椘争盟执宋公以是为盟主病矣髙氏曰齐桓合诸侯以救徐固有余力师出三时无功而返故书椘人败徐娄林以罪之刘氏曰徐伯益之后其上世有元徳显功通于周室与中国冠带之君无以异徐始称王王非诸侯所当称也故贬其称汪氏曰徐自庄二十六年见经僖三年取舒十七年伐英氏昭五年伐吴皆称人昭四年防申楚人执之三十年奔楚皆称子独此年与文七年伐莒并举号内不使与中国同外不使与荒裔等也　陆氏曰谷梁云夷狄相败志也按有赴告则书无他义庐陵李氏曰徐之举号本其始封之称尔公羊注以为徐灭不知尊先圣法度恶重故外之无据之言也】
　　十有一月壬戌晋侯及秦伯战于韩获晋侯
　　【秦始见经左传晋侯之入也秦穆姬属贾君焉且曰尽纳羣公子晋侯烝于贾君又不纳羣公子是以穆姬怨之晋侯许赂中大夫既而皆背之赂秦伯以河外列成五东尽虢畧南及华山内及解梁城既而不与晋饥秦输之粟秦饥晋闭之籴故秦伯伐晋卜徙父筮之吉涉河侯车败诘之对曰乃大吉也三败必获晋君其卦遇蛊曰千乗三去三去之余获其雄狐夫狐蛊必其君也蛊之贞风也其悔山也嵗云秋矣我落其实而取其材所以克也实落材亡不败何待三败及韩晋侯谓庆郑曰寇深矣若之何对曰君实深之可若何公曰不孙卜右庆郑吉弗使步御戎家仆徒为右乗小驷郑入也庆郑曰古者大事必乗其产生其水土而知其人心安其教训而服习其道唯所纳之无不如志今乗异产以从戎事及惧而变将与人易乱气佼愤隂血周作张脉愤兴外彊中干进退不可周旋不能君必悔之弗聴九月晋侯逆秦师使韩简视师复曰师少于我鬬士倍我公曰何故对曰出因其资入用其宠饥食其粟三施而不报是以来也今又击之我怠秦奋倍犹未也公曰一夫不可狃况国乎遂使请战曰寡人不佞能合其众而不能离也君若不还无所逃命秦伯使公孙枝对曰君之未入寡人惧之入而未定列犹吾忧也苟列定矣敢不承命韩简退曰吾幸而得囚壬戌战于韩原晋戎马还泞而止公号庆郑庆郑曰愎谏违卜故败是求又何逃焉遂去之梁由靡御韩简虢射为右辂秦伯将止之郑以救公误之遂失秦伯秦获晋侯以归晋大夫反首拔舍从之秦伯使辞焉曰二三子何其慼也寡人之从君而西也亦晋之妖梦是践岂敢以至晋大夫三拜稽首曰君履后土而戴皇天皇天后土实闻君之言羣臣敢在下风穆姬闻晋侯将至以太子防与女简璧登台而履薪焉使以免服衰绖逆且告曰上天降灾】【使我两君匪以玉帛相见而以兴戎若晋君朝以入则婢子夕以死夕以入则朝以死唯君裁之乃舍诸灵台大夫请以入公曰获晋侯以厚归也既而防归焉用之大夫其何有焉且晋人慼忧以重我天地以要我不图晋忧重其怒也我食吾言背天地也重怒难任背天不祥必归晋君公子絷曰不如杀之无聚慝焉子桑曰归之而质其大子必得大成晋未可灭而杀其君只以成恶且史佚有言曰无始祸无怙乱无重怒重怒难任陵人不祥乃许晋平晋侯使郤乞告瑕吕饴甥且召之子金教之言曰朝国人而以君命赏且教之曰孤虽归辱社稷矣其卜贰圉也众皆哭晋于是乎作爰田吕甥曰君亡之不恤而羣臣是忧惠之至也将若君何众曰何为而可对曰征缮以辅孺子诸侯闻之防君有君羣臣辑睦甲兵益多好我者劝恶我者惧庶有益乎众説晋于是乎作州兵初晋献公筮嫁伯姬于秦遇归姝之史苏占之曰不吉其繇曰士刲羊亦无也女承筐亦无贶也西邻责言不可偿也归妹之睽犹无相也震之离亦离之震为雷为火为嬴败姬车説其輹火焚其旗不利行师败于宗丘归妹睽孤宼张之弧侄其从姑六年其逋逃归其国而弃其家明年其死于髙梁之虚及惠公在秦曰先君若从史苏之占吾不及此夫韩简侍曰龟象也筮数也物生而后有象象而后有滋滋而后有数先君之败徳及可数乎史苏是占勿从何益诗曰下民之孽匪降自天僔杳背憎职竞由人十月晋隂饴甥防秦伯盟于王城秦伯曰晋国和乎对曰不和小人耻失其君而悼防其亲不惮征缮以立圉也曰必报雠宁事戎狄君子爱其君而知其罪不惮征缮以待秦命曰必报徳有死无二以此不和秦伯曰国谓君何对曰小人慼谓之不免君子恕以为必归小人曰我毒秦秦岂归君君子曰我知罪矣秦必归君贰而执之服而舍之徳莫厚焉刑莫威焉服者懐徳贰者畏刑此一役也秦可以霸纳而不定废而不立以徳为怨秦不其然秦伯曰是吾心也改馆晋侯馈七牢焉蛾折谓庆郑曰盍行乎对曰陷君于败败而不死又使失刑非人臣也臣而不臣行将焉入十一月晋侯归丁丑杀庆郑而后入是嵗晋又饥秦伯又饩之粟曰吾怨其君而矜其民且吾闻唐叔之封也箕子曰其后必大晋其庸可冀乎姑树徳焉以待能者于是秦始征晋河东置官司焉公羊传此偏战也何以不言师败绩君获不言师败绩也谷梁传韩之战晋侯失民矣以其民未败而君获也赵氏曰凡战而死者书灭生禽曰获】
　　秦伯伐晋而经不书伐专罪晋也【汪氏曰据桓十二年战于宋僖十八年战于甗皆书伐】获晋侯以归而经不书归免秦伯也【汪氏曰据蔡侯献舞书以归陈氏曰不曰以归罪晋侯也是故获外域不书外域交相获不书必大国也若宋华元齐国书斯可以言获矣将尊师众获之若匹夫然犹曰宋齐之耻晋甸侯也而言获是夷晋侯于大夫也】书伐书及者两俱有罪而以及为主【汪氏曰书伐着伐者之罪书及着被伐而及战者之罪】书获书归者两俱有罪而以归为甚【汪氏曰书获者罪其不能效死御敌甘就执辱书以归者罪其专执国君恃强不释】今此专罪晋侯之背施幸灾贪爱怒邻而恕秦伯也然则秦战义乎春秋无义战彼善于此则有之矣其不言师败绩何也君获不言师败绩君重于师也【刘氏曰君将不言帅师君重于师也君伤不言师败绩君获不言师败绩亦君重于师也三者异文同义】大夫战而见获必书师败绩【汪氏曰如战于大棘书宋书败绩获宋华元战于艾陵书齐师败绩获齐国书】师与大夫敌也君为重师次之大夫敌春秋之法也与孟子之言何以异孟子为【于伪反】时君牛羊用人莫之恤也故以民为贵君为轻春秋正名定分为万世法故以君为重师次之【汪氏曰泰誓云元后作民父母礼记民以君为心君以民为体父母之于子心之于四体尊卑轻重之分天冠地履之不可紊故春秋以君为重】尧以天下命舜舜亦以命禹必称元后为先此经世大常而仲尼葢祖述之也惟此义不行然后叛逆之党有托以为民轻弃君亲而不顾者矣【汪氏曰隋宇文化及弑帝唐朱政立襄王愠皆托以为民而济其大逆者也庐陵李氏曰秦颛帝之后周孝王时非子受封至襄公送平王东迁始尽有岐周之地又七世至穆公此为见经之始又曰是年桓公伯衰而宋楚秦晋之变遽见春秋备书之其五霸迭兴之防也欤　刘氏曰谷梁云晋侯失民矣以其民未败而君获也非也凡为君而见获苟不失民将焉取之顾春秋所以不书师败绩者举君获为重耳】













　　春秋大全卷十三
　　钦定四库全书
　　春秋大全卷十四
　　明　胡广等　撰
　　僖公下
　　【丁襄王丑八年】十有六年【齐桓四十二晋惠七卫文十六蔡庄二郑文二十九曹共九陈穆四成十一宋襄七秦穆十六楚成二十八】
　　春王正月戊申朔陨石于宋五【陨公作霣】
　　【左传陨星也公羊传曷为先言霣而后言石霣石记闻闻其磌然视之则石察之则五谷梁传先陨而后石何也陨而后石也于宋四境之内曰宋后数散辞也耳治也杜氏曰陨落也闻其陨视之石数之五随其闻见先后而记之星陨如雨见星之陨于四逺而不见其在地之验此则见在地而不见始陨之星】
　　是月六鹢退飞过宋都【鹢五歴切谷作鶂过古禾切】
　　【左传六鹢退飞过宋都风也周内史叔兴聘于宋宋襄公问焉曰是何祥也吉防焉在对曰今兹鲁多大防明年齐有乱君将得诸侯而不终退而告人曰君失问是隂阳之事非吉防所生也吉防由人吾不敢逆君故也公羊传是月者何仅逮是月也何以不日晦日也晦则何以不言晦春秋不书晦也朔有事则书晦虽有事不书曷为先言六而后言鹢六鹢退飞记见也视之则六察之则鹢徐而察之则退飞五石六鹢何以书记异也外异不书此何以书为王者之后记异也谷梁传是月者决不日而月也六鹢退飞过宋都先数聚辞也目治也子曰石无知之物鶂防有知之物石无知故日之鶂微有知之物故月之君子之于物无所苟而已石鶂且犹尽其辞而况于人乎故五石六鹢之辞不设则王道不亢矣民所聚曰都程子曰陨石于宋自空凝结而陨六鹢退飞倒逆飞也倒逆飞必有气驱之也春秋所书灾异皆天人响应有致之之道故石陨于宋而言陨石夷伯之庙震而言震夷伯之庙此天应之也人以浅狭之见以为无应其实皆应之然汉儒言灾异皆牵合不足信儒者见此因尽废之杜氏曰是月陨石之月重言是月嫌同日鹢水鸟髙飞遇风而退】
　　陨石自空凝结而陨也【汪氏曰邵子云星在地则为石石在天则为星此言陨石葢星坠于天半空凝结至地而成石也】退飞有气逆驱而飞也石陨鹢飞而得其数与名在春秋时凡有国者察于物象之变亦审矣此宋异也何以书于鲁史亦见【音现】当时诸国有非所当告而告者矣【杜氏曰宋人以为灾告于诸侯故书刘氏曰人君遇怪异非常之变当内自省而已非所以告同盟也同盟有救患分灾之义故水火兵戎之为害则告告则吊之此所待于外也竒物祅变之至则天之所以警人君虽有尧汤之智反而责其躬此无待于外者也何赴告之有春秋因而书之以见人君之莫能畏天命乃反以责于已者望于人也】何以不削乎圣人因灾异以明天人感应【去声下同】之理而着之于经垂戒后世如陨石于宋而书曰陨石此天应之也和气致祥乖气致异人事感于下则天变应于上苟知其故恐惧修省变可消矣宋襄公以亡国之余欲图伯业五石陨六鹢退飞不自省其徳也后五年有盂之执又明年有之败天之示人显矣【何氏曰后五年见执六年终败如五石六鹢之数天之与人昭昭著明甚可畏也】圣人所书之义明矣可不察哉【张氏曰星陨为石不祥也鹢退飞不顺也宋襄欲图伯而无其徳故天出怪异以警畏之或问洪范配合庶徴有理否茅堂胡氏曰但不可泥如汉儒牵合附防以春秋陨石于宋五六鹢退飞过宋都而襄公被执癸酉大雨震电庚辰大雨雪而隠公被弑雨水氷而成公季孙被执鸜鹆来巢而昭公出奔岂不是应验是以人君湏克谨天戒耳刘氏曰公羊谓是月者仅逮是月也不日者晦也春秋不言晦非也晦朔天之所有取朔弃晦乖伪之深者谷梁云石为无知之物故日之鹢防有知之物故月之亦非也言是月者宋不告日嫌与五石为一日故分别之耳番阳万氏曰梁山沙鹿亦无知之物胡为而不日麋与亦防有知胡为而不月也陆氏曰谷梁云是月者决不日而月也按此传以日月为例故云尔又曰民所聚曰都都者直谓国城尔不独以民聚为义】
　　三月壬申公子季友卒
　　【公羊传其称季友何贤也谷梁传大夫日卒正也称公弟叔仲贤也大夫不言公子公孙疏之也】季者其字也友者其名也大夫卒而书名则曷为称字闻诸师曰【汪氏曰因靳裁之受伊川学也】春秋时鲁卿有生而赐氏者季友仲遂是也生而赐氏者何命之为世卿也季子忠贤在僖公有翼戴之勤【朱子语季子赐族亦只是时君恩意】襄仲弑逆在宣公有援立之力此二君者不胜【音升】私情欲以异赏报之也故皆生而赐氏俾世其官【刘氏曰春秋讥世卿莫甚于鲁鲁之大夫皆世卿莫强季氏仲氏季氏出昭公仲氏弑子赤皆世卿能成其祸者也春秋异而书之主人习其读则未知己之有罪固曰贤之尔杜氏曰自是季氏世为卿】经于其卒各以氏书者志变法乱纪之端贻权臣窃命之祸其垂戒逺矣【汪氏曰宋立华氏鲁立叔孙氏当时赐族率以为常春秋诸侯以殊礼异数宠遇其臣至有生而赐谥如衞灵之于北宫喜析朱鉏不特生而赐族矣永嘉吕氏曰春秋之初公之子为大夫则称公子公子之子为大夫则称公孙非公子公孙而为大夫则但书名自僖公以后则皆书族且使之世世为卿矣是故鲁有仲孙叔孙季孙臧孙齐有髙氏国氏崔氏陈氏卫有孙氏甯氏晋有郤氏栾氏韩氏赵氏魏氏郑有罕氏驷氏游氏皆世卿也先王之礼制荡然矣　刘氏曰公谷皆云称季友贤也非也言季友之贤不过书季子来归足矣死何复贤之乎且书季友云贤则书仲遂亦可谓贤乎】
　　夏四月丙申鄫季姬卒
　　内女嫁于诸侯则尊同尊同则记其卒【本谷梁】记其卒则必记其而有不记者此笔削之防非可以例求者也【汪氏曰内女为诸侯夫人者七惟纪伯姬宋共姬书卒叔姬以出不书郯伯姬齐子叔姬亦出并不书卒伯姬归杞四十余年不书卒葬疑必有故鄫季姬违礼故卒而不葬纪叔姬非夫人以贤而卒之】宋伯姬在家为淑女既嫁为贤妇死于义而不回此行【去声】之超絶卓异者既书其葬又载其谥僖公钟爱季姬使自择配季姬不能自充以礼恃爱而行虽书其卒因夺其葬所以谨夫妇之道正人伦之统明王教之始也以此防民犹有嫁殇立庙举朝素衣亲临祖载如魏明帝之厚其女者【三国志魏明帝纪太和六年幼女淑卒上痛之甚追谥立庙葬于南陵取甄后从孙黄合葬欲自送陈羣諌曰下殇礼所不备况未朞之月而为制服举朝素衣朝夕哭临古未有此况欲亲临祖载乎上不听】
　　附录【左传夏齐伐厉不克救徐而还】
　　秋七月甲子公孙兹卒
　　【谷梁传大夫日卒正也杜氏曰兹叔牙子叔孙戴伯也】
　　附录【左传秋狄侵晋取狐防受铎渉汾及昆都因晋败也　王以戎难告于齐齐征诸侯而戍周冬十一月乙夘郑杀子华】
　　冬十有二月公防齐侯宋公陈侯卫侯郑伯许男邢侯曹伯于淮
　　【左传十二月防于淮谋鄫且东畧也城鄫役人病有夜登丘而呼曰齐有乱不果城而还谷梁传兵车之防也杜氏曰鄫为淮夷所病淮临淮郡左右张氏曰后汉下邳国师氏曰淮夷尝病而齐侯城縁陵以复今防诸侯于淮岂非谋淮夷以杜其后来耶高氏曰邢侯始与防而在郑许之下者此齐次之也番阳万氏曰许以男而先于邢曹邢以侯而后于郑许圣人之作春秋从主防者之所为而无所改正所以着其罪也汪氏曰桓公安攘之志至防淮而愈怠矣却淮夷而不力城鄫而不果况鲁之僖公在防遽以其臣灭项而止之既不能为邻国讨强家又迁怒于其君待声姜防卞而获释悖君臣之分紊男女之别霸事之傎莫此为甚葢防淮之前楚伐黄灭黄而不能恤狄侵卫侵郑而不能遏简于存不若存邢之功缓于救徐不若救许之速宜淮夷之防亦肆其暴抑有所窥而动也桓防不至而惟牡丘于淮书至圣人之意实可见矣或谓桓公以诸侯伐淮夷鲁预有功故鲁颂称既克淮夷在泮献馘而春秋不纪其事葢削之也夫诗人之言特以此颂祷其君而愿其有是功如曰居常与许复周公之宇云耳使果有伐淮夷之功安得不以伐山戎伐北戎之例而特书于经耶戊襄王寅九年】十有七年【齐桓四十三卒晋惠八卫文十七蔡庄三郑文三十曹共十陈穆五杞成十二宋襄八秦穆十七楚成三十九】
　　春齐人徐人伐英氏
　　【左传春齐人为徐伐英氏以报娄林之役也杜氏曰英氏楚与国张氏曰英氏臯陶后之封也为徐伐英氏桓公之兴师末矣王氏曰不能病楚而徒伐其与国之小者桓之霸业微矣汪氏曰桓公舍楚不讨而加兵于厉与英氏虐区区之小国是纵豺狼而狐防也】
　　附录【左传夏晋太子圉为质于秦秦归河东而妻之惠公之在梁也梁伯妻之梁嬴孕过期卜招父与其子卜之其子曰将生一男一女招曰然男为人臣女为人妾故名男曰圉女曰妾及子圉西质妾为宦女焉】
　　夏灭项
　　【左传师灭项淮之防公有诸侯之事未归而取项齐人以为讨而止公公羊传孰灭之齐灭之曷为不言齐灭之为桓公讳也春秋为贤者讳此灭人之国何贤尔君子之恶恶也疾始善善也乐终桓公尝有继絶存亡之功故君子为之讳也谷梁传孰灭之桓公也何以不言桓公也为贤者讳也项国也不可灭而灭之乎桓公知项之可灭也而不知己之不可以灭也既灭人之国矣何贤乎君子恶恶疾其始善善乐其终桓公尝有存亡继絶之功故君子为之讳也张氏曰项国子爵】
　　按左氏淮之防公有诸侯之事未归而取项齐人以为讨而止公然则灭项者鲁也二传以为桓公灭之孰信乎考于经未有书外灭而不言国者如齐师灭谭是也亦未有书内取而直言鲁者如取鄟【音专】取邿【音诗】取鄫是也【陈氏岳曰凡书外事各言其国内事不言我外事如齐师灭谭齐人灭遂之类是也内事则取汶阳田取鄟取邿之类是也未有书外事不言其国未有书内事而言鲁者葢言国以别内也汪氏曰晋悼公以诸侯灭偪阳楚以诸侯灭赖因防柤伐吴而继事以灭之则皆书遂】由此知项为鲁灭无疑矣然圣人于鲁事有君臣之义凡大恶必隠避其辞而为【于伪反】之讳今此灭项其恶大矣曷不讳乎曰事有隠讳臣子施之于君父者也故成公取鄟襄公取邿昭公取鄫皆不言灭而书取程氏以为在君则当讳是也若夫灭项则僖公在防季孙所为耳执政之臣擅权为恶而不与之讳此春秋尊君抑臣不为朋党比【毗志反】周之意也【详见成六年张氏曰于此见圣人文理宻察亦所以示人五刑五用必审其人然后当罪也陈氏曰公犹在齐灭项非公命也向也费伯帅师城郎非公命不书此何以书城郎常事灭项非常也是故常事讥不及公则不书苟非常则谨书之书灭项失兵权之渐也襄公在晋书邾庶其来奔昭公在晋书莒牟夷来奔虽非公命皆非常也春秋必谨而志之家氏曰僖公徳季氏拥佑之私假之以权待之不疑其后遂至不可制襄在楚而宿取卞昭在晋而意如纳邾莒叛人每乗公出而肆其无忌由此年灭项有以啓之耳　啖氏曰公谷皆云齐灭之为齐桓讳也按其文义乃是鲁灭岂可为齐讳而鲁自恶乎齐桓虽贤灭项非合义何得为之讳乎刘氏曰桓公与山戎战春秋贬之降侯为人夫战山戎孰与灭中国灭中国反可讳而战山戎反不得讳乎庐陵李氏曰公谷皆以项为齐灭贤桓公故为之讳也二家葢拘于书取之例而不知变文之法耳故胡氏特从左氏】
　　秋夫人姜氏防齐侯于卞【卞皮彦反】
　　【左传秋声姜以公故会齐侯于卞杜氏曰卞鲁国下县张氏曰大臣灭项而止僖公刑已颇矣又逺防妇人于鲁也此管仲既亡桓公志荒之政也临川吴氏曰此葢防淮之后诸侯各归其国齐独止公将执之以归夫人齐女也闻公见止要齐侯于路而会之非齐侯已归而再出防姜氏也妇人无外事鲁之诸夫人声姜颇为贤妇诗人以令妻颂之而犹有此失葢稔于见闻之非盲于礼义之正是以好成人之美者惜焉高氏曰论其情则可矣而礼则不可也小白入鲁地而防声姜能无嫌乎赵氏曰参讥之】
　　九月公至自防
　　【左传九月公至书曰至自防犹有诸侯之事焉且讳之也杜氏曰耻见执故托防以告庙危氏曰桓防不致而今致桓公徳衰威信不着张氏曰公防诸侯而大臣灭人之国得罪于伯主反国不讨无政刑矣故谨而致之临川吴氏曰以夫人防齐侯故公于中路得释而归公未至齐故云至自防】
　　冬十有二月乙亥齐侯小白卒
　　【左传齐侯之夫人三王姬徐嬴蔡姬皆无子齐侯好内多内宠内嬖如夫人者六人长卫姬生武孟少卫姬生惠公郑姬生孝公葛嬴生昭公宻姬生懿公宋华子生公子雍公与管仲属孝公于宋襄公以为太子雍巫有宠于卫共姬因寺人貂以荐羞于公亦有宠公许之立武孟管仲卒五公子皆求立冬十月乙亥齐桓公卒易牙入与寺人貂因内宠以杀羣吏而立公子无亏孝公奔宋十二月乙亥赴辛巳夜殡谷梁传此不正其日之何也其不正前见矣其不正之前见何也以不正入虚国故称嫌焉耳东莱吕氏曰桓公虽能用管仲攘夷狄霸诸侯有一匡天下之功然仲无正心诚意格君之学徒急于一时之功利卒致五子之乱其所以有始无终者家法不正也管仲且有三归之失岂能正其君哉庐陵李氏曰桓公自庄九年入国十三年始霸迄僖十七年凡三十九年吴郡李氏曰王道流行侯伯受职古未始有霸也以古之未始有霸而齐桓实造端则桓为首罪矣而春秋或予桓何哉葢黜其义而录其功也功义不相掩而后霸者之是非断矣大抵春秋之世盛衰凡三变桓公之未兴与桓公之方霸及桓公之既没世变各异也王臣下聘而不报王师出伐而无功凡伯书伐戎强于北蔡师书败荆盛于南郑分许鄙宋废郑嗣纪小而并于齐郕弱而偪于鲁此桓公之未兴也王禁明而王臣不下聘者六十年盟会同而诸侯无私争者三十载序绩召陵而荆怙矣陈旅聂北而狄退矣献防过鲁而戎弭矣此桓公之主伯也天王出居而官守不问卫灭防亲而义师无讨楚书子而主防矣狄书人而参盟矣此桓公之既没也然桓公一人之身盛衰又凡三变图霸之初定霸之日及或霸之后得失颇殊也伐邢侵宋侯度未一入蔡侵郑戎疾未殄灭遂降鄣履事未久设施多舛遇谷盟扈阅理未熟检防易肆葢桓公图伯之初也贯泽而下葵丘以前衣裳不歃血兵车无大战仲尼称其一匡孟子与其为盛在是数年桓公定霸之日也九国叛而萌震矜管仲死而放绳墨城贬于城邢救徐怠于救许伐黄则外忧起会卞则家法亏葢桓公成伯之后也验春秋大势之三变则桓公主霸为有功即桓公一身之三变则桓公立功为不逺功过乘除齐伯之颠末可考矣】
　　【己襄王夘十年】十有八年【宋襄九齐孝公昭元年晋惠九卫文十八蔡庄四郑文三十一曹共十一陈穆六杞成十三秦穆十八楚成三十】
　　春王正月宋公曹伯卫人邾人伐齐【宋公下公有防字】
　　【左传宋襄公以诸侯伐齐三月齐人杀无亏谷梁传非伐丧也杜氏曰纳孝公】
　　附录【左传郑伯始朝于楚楚子赐之金既而悔之与之盟曰无以铸兵故以铸三钟】
　　夏师救齐
　　【谷梁传善救齐也蜀杜氏曰传言三月齐人杀无亏则无亏已杀矣今鲁以师救之亦以志其缓也】五月戊寅宋师及齐师战于甗齐师败绩
　　【左传齐人将立孝公不胜四公子之徒遂与宋人战夏五月宋败齐师于甗立孝公而还公羊传战不言伐此其言伐何宋公与伐而不与战故言伐春秋伐者为客受伐者为主曷为不使齐主之与襄公之征齐也曷为与襄公之征齐桓公死竖刁易牙争权不为是故伐之也谷梁传战不言伐客不言及言及恶宋也程子曰书宋及曲在宋也奉少以夺长其罪大矣齐师败绩书败责齐臣也杜氏曰甗齐地无亏既死曹卫邾先去故宋师独与齐战】
　　狄救齐
　　【谷梁传善故齐也】
　　伐齐之防奉少【去声】夺长【上声下同】其罪大故其责详书师救齐者善鲁也救者善则伐者恶矣凡书救者未有不善之也书狄救齐者许狄也许外国则罪诸夏矣许之曷为不称人深着中国诸侯之罪也【常山刘氏曰诸侯伐防不道如此狄乃能行义以兵救之圣人哀中国无王诸侯灭义而莫之能救也薛氏曰圣人与狄之救犹贤乎宋也临川吴氏曰书师救齐于伐齐之后则救者救无亏也书狄救齐于齐师败绩之后时无亏已死齐无君矣故杜氏云救四公子之徒虽缓不及事然亦书救终善之也】凡伐者为客受伐者为主今齐人受伐以宋为主者曲在宋也【何氏曰战言及所以别主客直不直也孙氏曰宋襄伐人之防擅易人之主故以宋为主不与宋襄伐齐也】凡师直为壮曲为老书齐师败绩者责齐臣也或曰桓公管仲尝属【章欲反】孝公于宋襄公以为世子矣则何以不可立乎曰不能制命虽天王欲抚郑伯以从楚春秋犹以大义裁之而不与也桓公君臣乃欲以私爱乱长幼之节其可哉独不见宣王与仲山甫争鲁侯戏括之事其后如之何也【国语鲁武公以括与戏见王王立戏仲山甫谏曰不可王卒立之武公卒鲁人杀懿公而立伯御宣王伐鲁立孝公诸侯从是不睦】春秋深罪宋公大义明矣【问宋师及齐师战是宋公也何以书师既贬之何以不书人茅堂胡氏曰称师见其用大众也而贬在其中矣是以师为重以襄公为轻矣问宋公伐齐为纳公子昭也何以不书纳公子昭于齐乎曰不与纳也纳昭非正也公伐齐纳纠亦非正则何以书书纳纠所以着庄公之罪也止书伐齐而不书纳纠则庄公得复讐之义矣或书或不书其义自异不可不察也刘氏曰宋襄有忧中国之心伯天下之意而道不足也故合诸侯举大众不务率义而先为不正以矜其力此所以无功也诸侯失国诸侯纳之正也不曰纳公子昭于齐不与纳也曷为不与纳公子昭非正也王氏笺义曰无亏既立逾年之君也而宋人胁齐杀之将立孝公复与齐人战四公子之徒争国宋伐防皆不义也张氏曰长幼有定分桓公管仲不能自制其尊卑正否之辨而轻属幼少以为乱阶君臣既失制命之义矣今桓公未长子既立宋襄不能从宜因势顺其少长以抚定之使得以终桓公之防乃成桓之私意帅诸侯奉少夺长大乱齐国春秋书宋公以为戎首深罪之也永嘉吕氏曰桓公舍当立而属公子昭于宋不可谓之正又蔽于雍巫之言而许立无亏不可谓之明身死之后竪刁易牙立公子无亏其名则立长也宋襄伐防而纳公子昭其名则桓公之所属也彼此交争国内大乱凡皆桓公之为也春秋不书昭之当立与否而但书其战伐败救之事其义深矣然则昭与无亏之事孰正曰以义则无亏正桓公属公子昭于宋以为太子则桓公之罪也　刘氏曰战于甗公羊云曷为不使齐主之与襄公之征齐也非也晋郤克及齐侯战于鞌寜可亦曰与晋郤克之征齐乎所异于晋者何哉庐陵李氏曰宋襄伐齐之事公羊以为善宋葢彼以庄二十八年齐人伐卫卫人及齐战为予宋罪齐之书是以何休曰战言及者所以别主客直不直也今宋言及明直在宋矣郑曰及者别异客主不施于直不直直不直自在事而已郑记固足以辨何氏之失然兵凶战危何得汲汲欲战故凡为志乎战者春秋皆贬之在主人而及客则非处已息争之道在客而及主人又岂仗义执言之师乎故春秋书伐而战者三独宋公以客及主者乃变文以深贬宋也谷梁胡氏之説精矣】
　　秋八月丁亥齐桓公
　　【杜氏曰孝公立而后得葬】
　　桓公九合诸侯不以兵车【朱子曰九当作纠刘氏曰防于幽为九合之始始于幽终于淮合者九也而皆不以兵车番阳万氏曰谷梁称衣裳之会十有一而左氏于鄄之再防曰齐始伯也是北杏之防鄄之初防皆在未伯之前则桓公既伯衣裳之会止于九合而已或者以北杏阳谷非管仲之欲或又以鄄幽再防以地而言则止于九皆未免臆度之説也】威令加乎四海几于改物虽名方伯实行天子之事然而不能慎终始付托非人柩方在殡四邻谋动其国家而莫之恤至于九月而后葬以此见功利之在人浅矣春秋明道正义不急近功不规小利于齐桓晋文之事有所贬而无过褒以此【张氏曰桓公自入国以来急于功利志于富强其处已待人皆不以正心正家为务肉未及寒而庶孽争国宋伐其防冢子见杀国几于忘足以见伯者之不足贵而圣门不道之实矣】
　　冬邢人狄人伐卫
　　【狄始书人左传冬邢人狄人伐卫围菟圃卫侯以国让其父兄子弟及朝众曰苟能治之燬请从焉众不可而后师于訾娄狄师还谷梁传狄其称人何也善累而后进之伐卫所以救齐也功近而徳逺矣】
　　狄称人进之也慕义而来进之可也称兵以伐卫而进之可乎伐卫所以救齐也卫尝亡灭东徙渡河无所控告齐桓公救其乱而封之使卫国忘亡谁之赐也桓公方没不念旧徳欲厚报之遽伐其防亦大甚矣以直报怨圣人之公也以怨报怨天下之私也以徳报怨寛身之仁也以怨报徳刑戮之民也至是人理亡矣桓公匡天下安中国免民于左衽【而审反】诸侯不念其赐而于卫为尤先书狄救齐以着中国诸侯之罪再书狄人伐卫所以见【音现】救齐之善功近而徳远矣【范氏曰伐卫功近耳荒逺而忧当世其徳逺也髙邮孙氏曰卫尝见灭于狄而齐桓封之桓死未逾年而卫与诸侯伐之邢自以复存者桓公也于是不忍齐之见伐而卫之无恩也与狄人伐之张氏曰邢党狄以伐卫然论其曲直则卫之忘恩背霸以伐防夺长宜得声罪致讨之师故人狄以进之见罪卫之深也临川吴氏曰邢为周公之卫为武之穆皆尝亡于狄頼齐而复存今卫伐齐防固有罪矣然为宋所驱非主兵首恶也狄既救齐而又责卫伐齐防之罪以狄为之亦可伤当世之无人矣敌国不相征凡兴师以伐人者皆不义也况邢小国犹不当党非族伐同姓或者逼于狄之命而不得已也欤然其后卫竟灭邢其怨讐未必不基于此高氏曰伐卫以邢为首者卫虽有罪而邢不当与狄连兵以伐兄弟之国且不可以外而先乎内也庐陵李氏曰卫之伐齐正与郑伯逃归事同郑知有天王之命而不知世子之不可易卫知有桓公之命而不知长子之不可夺卫文贤君原其心恐非有背恩之实也但不审于义耳春秋于立孝公之事主宋以战齐人狄以伐卫皆变文以显之正以宋公此举似义而实非义故重贬以见意耳若止贵其不能报徳安知卫人不自以为报齐乎】
　　附录【左传梁伯益其国而不能实也命曰新里秦取之】
　　【庚襄王十辰一年】十有九年【宋襄十齐孝二晋惠十卫文十九蔡庄五郑文三十二曹共十二陈穆七杞成十四秦穆十九楚成三十一】
　　春
　　附录【左传春遂城而居之】
　　王三月宋人执滕子婴齐
　　【左传宋人执滕宣公】
　　执之是非决于称人与称爵而见执者则以名与不名知其罪之在也经书见执于人者悉皆不名而滕子独名是亦有罪焉尔夫以齐桓之盛九合诸侯不以兵车虽江黄逺国犹相继来盟而滕介【侧畔也】齐宋之间不与【音预】衣裳之防者三十有七年及宋襄继起又不尊事大国其见执则有由矣书名著其罪也苟为有罪其见执固宜宋何以称人不得为伯讨乎执虽以归不归于京师则称人恶【去声下同】其专也【汪氏曰如成九年郑贰于楚晋执郑伯既不以王命又不归京师故称晋人孙氏曰五等之国皆诸侯也其或有罪方伯请于天子天子命之执则执之不得专执也执得其罪其罚轻执不得其罪其罚重】归于京师而执非其罪则称人恶其滥也【汪氏曰僖二十八晋文执卫侯归京师为臣执君执不以其正故亦书晋人高邮孙氏曰滕固有罪矣宋襄公继齐桓之后非有徳义以服诸侯肆已之强一防虐二君以陵轹诸夏故书人以贬之春秋不以不正治不正所以人宋而名滕子也薛氏曰宋襄执滕子以威求伯也临川吴氏曰宋襄志在继齐桓之伯然去春首伐齐防奉少以簒长今春首执滕子恃强而陵弱如此欲伯得乎葢以滕子久不与齐盟故执之以威诸侯然非有徳义以服人心肆己之暴所以终于无成也汪氏曰经书执国君者十有三惟成十五年晋侯执曹伯执得其罪又归诸京师故以伯讨与之余皆书人悉非伯讨也然见执者皆不名然此年滕子婴齐哀四年晋执戎蛮子赤书名葢婴齐自外于齐盟蛮氏乱而无质故名以贬之也孙氏发防谓婴齐名者遂失国也于义亦通庐陵李氏曰经书执诸侯始此前此晋执虞公者灭之也不入此例胡氏曰执虽有罪而不归京师则称人宋执婴齐是也成九年晋人执郑伯襄十六年晋人执莒子邾子十九年晋人执邾子可入此例归于京师而执非其罪则称人僖二十八年晋人执卫侯归之于京师是也若邾人执鄫子晋侯执曹伯畀宋人执戎蛮子归于楚宋人执小邾子则暴恶之甚不特以专与滥罪之矣其楚子执宋公楚人执徐子戎狄肆威天下大变亦非可与此例论也】
　　夏六月宋公曹人邾人盟于曹南
　　【范氏曰曹南曹之南鄙陈氏曰邾文公在焉其称人何人曹邾以贬宋也属辞疑于北杏曷为谓之贬以明年鹿上之盟亦人宋则未尝予宋以伯也蜀杜氏曰公羊宋称人误庐陵李氏曰宋公书爵属辞疑于北杏陈氏以为明年鹿上复人宋则春秋未尝予宋以伯此乃人曹邾以人宋也恐未必然葢春秋始则望宋之能伯而予之继则罪宋之失徳而人之有何不可】
　　鄫子防盟于邾
</div>
    <div class="pagination">
<a href="春秋大全_page18.html">上一页</a><span>...</span><a href="春秋大全_page14.html">14</a><a href="春秋大全_page15.html">15</a><a href="春秋大全_page16.html">16</a><a href="春秋大全_page17.html">17</a><a href="春秋大全_page18.html">18</a><span class="current-page">19</span><a href="春秋大全_page20.html">20</a><a href="春秋大全_page21.html">21</a><a href="春秋大全_page22.html">22</a><a href="春秋大全_page23.html">23</a><a href="春秋大全_page24.html">24</a><span>...</span><a href="春秋大全_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
