<!DOCTYPE html>
<html>
<head>
    <meta charset="UTF-8">
    <title>胡氏春秋传 - 第 36 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>胡氏春秋传 - 第 36 页/共 38 页</h1>
    <div class="content">　　公至自瓦
　　秋七月戊辰陈侯柳卒音注【怀公卒子闵公越立】
　　晋士鞅帅师侵郑遂侵衞音注【此其言遂何晋始伐与国也于襄之二十三年齐始叛晋取朝歌去年郑始叛晋盟齐于咸衞始叛晋盟齐于沙于是侵郑衞又明年及齐平虽鲁亦叛晋矣】葬曹靖公
　　九月葬陈怀公
　　季孙斯仲孙何忌帅师侵衞
　　冬衞侯郑伯盟于曲濮音注【曲濮衞地】
　　从祀先公音注【先公闵公僖公也阳虎欲去三桓而为此也】
　　【蜀人冯山曰昭公至是始得从祀于太庙其説是也季氏逐君而制其死生之命公薨干侯不得终于正寝既薨七月又不得以时归葬既葬絶其兆域又不得同于先君而在墓道之南至孔子为司冦然后沟而合诸墓则其主虽久未得从昭穆而祔祭宜矣及意如已卒阳虎专季氏将杀季孙斯而乱鲁国托于正以售其不正始以昭公之主从祀太庙盖欲着季氏之罪以取媚于国人然其事虽顺其情则逆眷秋原情制法故不书禘事与日特曰从祀先公于盗窃宝玉大弓之上见事出阳虎而不可详也其亦深切着明矣】音注【冯山字允廸普州人着春秋通解十二卷见音现】
　　盗窃宝玉大弓音注【盗谓阳虎也宝玉夏后氏之璜大弓封父之繁弱　书曰盗窃宝玉大弓鲁无人之辞也是故陪臣皆不书书阳虎为盗是治陪臣也孔子之作春秋治至于陪臣斯极矣庚敬王十子九年】九年【晋定十一齐景四十七衞灵三十四蔡昭十八郑献十三卒曹伯阳元年陈闵公越元年杞僖五宋景十六秦哀三十六卒楚昭十五呉阖庐十四】
　　春王正月
　　夏四月戊申郑伯虿卒音注【虿敕迈反　献公卒子声公胜立】
　　得宝玉大弓
　　【谷梁子曰寳王封圭大弓武王之戎弓周公受赐藏之鲁或曰夏后氏之璜封父之繁弱也子孙世守罔敢失坠以昭先祖之徳存肃敬之心耳古者告终易代璧琬琰天球夷王兑之戈和之弓垂之竹矢莫不陈列非直为美观也先王所寳传及其身能全而归之则可以免矣鲁失其政陪臣擅权虽先公分器犹不能守而盗得窃诸公宫其能国乎故失之书得之书所以讥公与执政之臣见不恭之大也此义行则有天下国家者各知所守之职不敢忽矣】音注【璜音黄繁扶元反琬于院反琰以冉反分扶问反见音现】
　　六月葬郑献公
　　秋齐侯衞侯次于五氏音注【五氏晋地　外防书次自厥貉以来未之有也于是再见其再见何中国无伯也齐衞伐盟主则其不书伐何春秋重絶晋也于襄之二十三年尝书齐伐晋至是而不书何齐始叛晋诸侯犹有盟主也前年郑叛晋盟齐于咸衞叛晋盟齐于沙明年及齐平鲁亦叛晋诸侯无盟主矣有盟主非羙事也无盟主非细故也是故春秋重絶晋也】
　　秦伯卒音注【哀公卒孙惠公立】
　　冬葬秦哀公




　　春秋传卷二十七
　　钦定四库全书
　　春秋传卷二十八　　　　宋　胡安国　撰定公下
　　【辛敬王二丑十年】十年【晋定十二齐景四十八卫灵三十五蔡昭十九郑声公胜元年曹阳二陈闵二杞僖六宋景十七秦恵公元年楚昭十六吴阖庐十五】
　　春王三月及齐平
　　夏公会齐侯于夹谷公至自夹谷音注【夹谷鲁地汉东海祝其县有夹山】
　　【夹谷之会孔子相犂弥言于齐侯曰孔丘知礼而无勇若使莱人以兵劫鲁侯必得志焉齐侯从之两君就坛两相相揖齐人鼓噪而起欲以执鲁君孔子厯阶而升不尽一等而视归乎齐侯曰两君合好而裔夷之俘以兵乱之非齐君所以命诸侯也裔不谋夏夷不乱华俘不干盟兵不偪好于神为不祥于徳为愆义于人为失礼齐侯遽止之而属其臣曰夫人率其君与行君子之道二三子独率我入小人之俗使寡人获罪于鲁侯如之何晏子曰小人之谢过也以文君子之谢过也以质君已知过则谢之以质尔于是归郓讙龟隂之田仲尼一言威重于三军亦顺于理而已矣故天下莫大于理而强众不与焉】音注【相息亮反噪素报反好呼报反偪彼力反属章欲反与音预】
　　晋赵鞅帅师围卫
　　齐人来归郓讙龟隂田音注【三邑皆汶阳田也○未有言来归田者言来归郓讙龟隂田以是为齐人之愿也济西言取讙阐言取郓讙龟隂不言取以是为齐人之愿则以夫子相夹谷之防也】
　　【齐人前此尝归济西田矣后此尝归讙及阐矣而此独书来归何也曰蹄者鲁请而得之也曰来归者齐人心服而归之也定公齐侯会于夹谷孔子摄相事具左右司马以从至于会所以礼相见却裔俘拒兵车之命而罢享礼之设于野由是齐侯归三邑以谢过故杨子法言曰仲尼用于鲁齐人章章归其侵疆桓公以义责楚而楚人求盟夫子以礼责齐而齐人归地皆书曰来序绩也春秋夫子之笔削自序其绩可乎圣人防人物于一身万象异形而同体通古今于一息百王异世而同神于土皆安而无所避也于我皆真而无所妄也其曰天之将丧斯文也后死者不得与于斯文也天之未丧斯文也匡人其如予何是以天自处矣而亦何嫌之有】音注【济子礼反相息亮反从才用反妄音忘丧息浪反处上声】
　　叔孙州仇仲孙何忌帅师围郈音注【郈鲁邑东平无盐县东南有郈乡郈音后】
　　秋叔孙州仇仲孙何忌帅师围郈
　　【郈叔孙氏邑也侯犯以郈叛不书于防书围郈则叛可知矣再书二卿帅师围郈则强亦可知矣天子失道征伐自诸侯出而后大夫强诸侯失道征伐自大夫出而后家臣强其逆弥甚则其失弥速故自诸侯出十世希不失矣自大夫出五世希不失矣陪臣执国命三世希不失矣三家専鲁为日已久至是家臣争叛亦其理宜矣春秋制法本忠恕施诸已而不愿亦勿施诸人故所恶于上不以使下所恶于下不以事上二三子知倾公室以自张而不知家之拟其后也凡此类皆据事直书深切着明矣】音注【恶乌故反】
　　宋乐大心出奔曹
　　宋公子地出奔陈
　　冬齐侯卫侯郑游速会于安甫音注【安甫齐地】
　　叔孙州仇如齐
　　宋公之弟辰曁仲佗石彄出奔陈音注【彄音抠】
　　【按左氏宋公子地有白马四公以与桓魋地怒扶魋夺之魋惧将走公泣之母弟辰曰子为君礼不过出境君必止子地出奔陈公弗止辰为之请弗听辰曰是吾迋吾兄也吾以国人出君谁与处书曰宋公之弟辰曁仲佗石彄出奔陈其弟云者罪宋公以嬖魋故以失二弟无亲亲之恩曁云者罪辰以兄故帅其大夫出奔无尊君之义夫曁者不得已之词又以见仲佗石彄见胁于辰不能自立无大臣之节也】音注【魋徒回反抶敕乙反为于伪反迋古况反见音现胁肸业反】
　　【壬敬王二寅十一年】十有一年【晋定十三齐景四十九卫灵三十六蔡昭二十郑声二曹阳三陈闵三杞僖七宋景十八秦恵二楚昭十七吴阖庐十六】
　　春宋公之弟辰及仲佗石彄公子地自陈入于萧以叛音注【萧宋邑】
　　夏四月
　　秋宋乐大心自曹入于萧
　　【出奔陈则称曁入于萧以叛则称及及非不得已之词得已而不已者也夫事君者可贫可贱可杀而不可使为乱今不得已而轻于去国犹之可也得已不已而果于叛君则无首从之别其罪一施之故不称曁而称及四卿在萧以叛而大心自曹从之其叛可知矣故不书叛而曰入于萧入逆词也书自陈自曹者结邻国以入叛陈与曹之罪亦着矣】音注【从才用反别笔列反】
　　冬及郑平音注【平不书必闗天下之大故而后书书输平以志诸侯之合书及郑平以志诸侯之散此春秋之所以终始也】
　　叔还如郑涖盟音注【叔还叔弓曾孙一云叔诣曾孙还音旋】
　　【癸敬王二夘十二年】十有二年【晋定十四齐景五十卫灵三十七蔡昭二十一郑声三曹阳四陈闵四杞僖八宋景十九秦恵三楚昭十八吴阖庐十七】
　　春薛伯定卒音注【襄公卒子比立】
　　夏葬薛襄公
　　叔孙州仇帅师堕郈音注【堕毁也音隳郈叔孙氏之邑也叔孙州仇堕郈季孙斯堕费以是为三家之愿也则以孔子之相鲁也】
　　卫公孟彄帅师伐曹音注【孟彄孟絷子也彄苦侯反】
　　季孙斯仲孙何忌帅师堕费
　　【按左氏仲由为季氏宰将堕三都于是叔孙氏堕郈季氏将堕费公山不狃叔孙辄帅费人袭鲁公与三子入季氏之宫登武子之台费人攻之入及公侧仲尼命申句须乐颀下伐之二子奔齐遂堕费礼曰制国不过千乘都城不过百雉家富不过百乘以此坊民诸侯犹有叛者故家不蔵甲邑无百雉之城礼所当谨也郈费成者三家之邑政在大夫三卿越礼各固其城公室欲张而不得也三桓既微陪臣檀命凭倚其城数有叛者三家亦不能制也而问于仲尼遂堕三都是谓以礼为国可以为之兆也推而行诸鲁国而准则地方五百里凡侵小而得者必有兴灭国继絶世之义诸侯大夫各谨于礼不以所恶于上者使其下亦不以所恶于下者事其上上下交相顺而王政行矣故曰苟有用我者期月而可三年有成】音注【句音劬颀音祈坊与防同诸侯犹有叛者见坊记数色角反恶乌故反下同期音几】
　　秋大雩
　　冬十月癸亥公会齐侯盟于黄音注【黄齐地】
　　十有一月丙寅朔日有食之
　　公至自黄
　　十有二月公围成公至自围成音注【成孟氏邑○公行不越竟不至至围成危之也初作三军三分公室而各有其一季氏尽征之叔孙氏臣其子弟孟氏取其半焉三家之强孟氏为有君也莫难于堕郈费成易耳而公自将围成弗克是不足与有为也齐人归女乐三日不朝是以防罪行也按左氏将堕成公敛处父谓孟孙曰堕成齐人必至于北门且成孟氏之保障无成是无孟氏也子伪不知我将不堕书公围成强也其致危之也仲由为季氏宰孔子为鲁司冦而不能堕成何也按是冬公围成不克越明年孔子由大司寇摄相事然后诛少正夘与闻国政三月而商贾信于市男女别于途及齐人馈女乐孔子遂行然则围成之时仲尼虽用事未能専得鲁国之政也而辩言乱政如少正夘等必肆疑沮于其间矣成虽未堕无与为比亦不能为患使圣人得志行乎鲁国以及朞月则不待兵革而自堕矣】音注【敛力捡反相息亮反少诗照反贾音古别笔列反沮左吕反比毗至反】
　　【甲敬王二辰十三年】十有三年【晋定十五齐景五十一卫灵三十八蔡昭二十二郑声四曹阳五陈闵五杞僖九宋景二十秦恵四楚昭十九呉阖庐十八】
　　春齐侯卫侯次于垂葭音注【垂葭卫地一名郥氏髙平钜鹿县西南有郥亭】夏筑蛇渊囿
　　大搜于比蒲音注【比蒲地阙比音毗】
　　卫公孟彄帅师伐曹
　　秋晋赵鞅入于晋阳以叛音注【晋阳即大原别名】
　　【按左氏赵鞅谓邯郸午曰归我卫贡五百家吾舎诸晋阳午许诺归告其父兄皆不可赵孟怒遂杀午围邯郸午苟寅之甥苟寅士吉射之姻也而相与睦遂伐赵氏鞅奔晋阳晋人围之赵鞅之入拒范中行也而直书曰叛何也人臣専土与君为市则是簒弑之阶坚氷之戒岂无以有已之义乎后世大臣有困于谗间迁延居外不敢释兵卒以忧死者亦未明人臣之义故尔故直书入于晋阳以叛入者不顺之辞叛者不赦之罪】音注【邯音寒郸音丹午鞅同族舍如字置也射食亦反行户郎反闲去声】
　　冬晋荀寅士吉射入于朝歌以叛音注【射食亦食夜二反○荀寅士吉射伐赵氏鞅奔晋阳韩魏伐范中行氏寅吉射奔朝歌鞅非始祸者也则曷为皆以叛书之春秋之季家有蔵甲邑皆百雉之城矣鞅必奔晋阳吉射必奔朝歌则是皆叛也】
　　【按左氏知文韩简魏襄子与荀寅范吉射相恶将逐荀范言于晋侯曰君命大臣始祸者死载书在河今三臣始祸而独逐鞅刑不均矣请皆逐之遂奉公以伐二子二子败奔朝歌晋主夏盟威服天下及大夫専政贿赂公行内外离析示威平丘而齐叛辞请召陵而蔡叛盟于沙咸而郑叛次于五氏而卫叛涖于郑防于夹谷防于黄而鲁叛诸侯叛于外大夫叛于内故奔于晋阳而赵鞅叛入于朝歌而荀寅与士吉射叛以晋国之大天下莫强焉邦分崩而不能守也春秋于晋事或畧而不序或贱而称人或书侵以陋之责亦备矣至是三卿内叛直书于防见其效也故臧哀伯曰国家之败由官邪也官之失徳宠赂章也晋卿始祸縁卫贡也乐祁见执献杨楯也蔡侯从吴荀寅货也昭公弗纳范鞅赂也而晋室自是不复能主盟矣故为国以义不以利春秋之大法在焉见诸行事亦可谓深切着明矣】音注【见音现楯食允反复扶又反】
　　晋赵鞅归于晋音注【栾盈鱼石犹言入至鞅而后言归则晋无人之辞也此韩赵魏分晋之本也叛臣至于书归则佚贼不足録矣】
　　【按左氏荀范奔朝歌韩魏以赵氏为请鞅入于绛盟于公宫然则书归者易词也韩魏为之请晋侯许之复而寅与吉射去国出奔则无有难之者故其归为易矣三子之叛其罪一也鞅以有援故得复寅吉射以无助故终叛春秋书鞅归于晋非与之也以罪晋侯纵失有罪无政刑耳叛逆人臣之大恶始祸晋国之载书既不能致辟于鞅奉行天讨以警乱臣又亢不衷徇韩魏之请而许之复无政刑矣其能国乎先儒或谓言归者以地正国也鞅取晋阳之甲以逐君侧之恶人则其説误矣以地正国而可是人主可得而胁人臣擅兴无罪以兵谏者真爱其君也使后世贼臣称兵向阙以诛君侧为名而实欲胁君取国者则此説启之也大失春秋之意矣】音注【易以防反为于伪反援于眷反辟音辟亢苦浪反胁肸业反】
　　薛弑其君比音注【比弑子恵公夷立又名寅】
　　【称国以弑者当国大臣之罪也孙复以为举国之众皆可诛非矣三晋有国半天下若皆可诛刀锯不亦滥乎颖川常秩曰孙复之于春秋动辄有罪盖商鞅之法耳弃灰于道者有诛步过六尺者有罚其不即人心逺矣王回以是尚秩此善讥复者】音注【常秩字夷甫宋嘉祐熙寜间人】
　　【乙敬王二巳十四年】十有四年【晋定十六齐景五十二卫灵三十九蔡昭二十三郑声五曹阳六陈闵六杞僖十宋景二十一秦恵五楚昭二十呉阖庐十九卒】
　　春卫公叔戍来奔卫赵阳出奔宋
　　【公叔戍将去南子之党夫人愬曰戍将为乱故公叔来奔赵阳北宫结皆戍党也故亦出奔而灵公无道不能正家以丧其大臣之罪着矣戍又以富见恶于卫侯夫富者怨之府也使戍积而能散以财发身不为贪人之所怨于以保其爵位倘庶几乎】音注【去起吕反丧息浪反恶乌故反】
　　二月辛巳楚公子结陈公孙佗人帅师灭顿以顿子牂归音注【牂音戕○顿欲事晋而絶陈好故也】
　　夏卫北宫结来奔音注【北宫结公戍党】
　　五月于越败呉于檇李呉子光卒音注【檇李今呉郡嘉兴县南有檇李城檇音醉○此越句践元年也史记呉阖庐闻越允常死兴师伐越句践袭败呉师射杀阖庐阖庐卒子夫差立】
　　【按左氏呉伐越句践御之患其整也使罪人三行属剑于颈呉师属目因伐之阖庐伤而卒书败者诈战也定公五年于越入呉至是败呉于檇李会黄池之歳越又入呉悉书于史以其告也哀之元年呉子败越栖句践于会稽之上岂独不告而史防不书疑仲尼削之也吴子光卒夫差使人立于庭苟出入必谓已曰而忘越王之杀而父乎则对曰唯不敢忘三年乃报越然则夫椒之战复父讐也非报怨也春秋削而不书以为常事也其防防矣】音注【句古侯反行户郎反属章欲反会古外反稽古兮反夫音扶差初佳反唯以水反】
　　公会齐侯卫侯于牵音注【牵卫地今魏城黎阳县东北有牵城齐鲁为会止此○晋人围朝歌公会齐卫于脾上梁之间谋救范中行氏也○郑得罪于王而齐挟之以叛晋范中行得罪于君而齐挟之以挠晋景公问政子曰君君臣臣其以是欤】
　　公至自会
　　秋齐侯宋公会于洮音注【洮曹地】
　　天王使石尚来归脤音注【脤市轸反○周鲁之交止此】
　　卫世子蒯聩出奔宋音注【蒯苦恠反聩五恠反】
　　【世子国本也以宠南子故不能保世子而使之去国以欲杀南子故不能安其身至于出奔是轻宗庙社稷之所付托而恣行矣春秋两着其罪故特书世子其义不系于与蒯聩之世其国也而灵公无道不能正家以危其国本至使父子相残毁灭天理之所由着矣】
　　卫公孟彄出奔郑音注【公孟彄蒯聩之党】
　　宋公之弟辰自萧来奔
　　大搜于比蒲音注【大搜止此自舎中军公不与兵政者四十年矣于是搜比蒲则以季孙斯叔孙州仇之堕费郈也故曰政逮于大夫四世矣故夫三桓之子孙防矣】
　　邾子来会公音注【会公于比蒲】
　　城莒父及霄音注【莒父宵二邑名父音甫】
　　【丙敬王二午十五年】十有五年【晋定十七齐景五十三卫灵四十蔡昭二十四郑声六曹阳七陈闵七杞僖十一宋景二十二秦恵六楚昭二十一吴子夫差元年】
　　春王正月邾子来朝
　　鼷防食郊牛牛死改卜牛音注【鼷音奚】
　　二月辛丑楚子灭胡以胡子豹归
　　【按左氏吴之入楚胡子尽俘楚邑之近胡者楚既定又不事楚曰存亡有命事楚何为为是楚灭之夫灭人之国其罪大矣然胡子豹乘楚之约尽俘其邑之近胡者所谓国必自灭而后人灭之非灭之者独有罪也国君造命不可委命者既以为有命而又贪生忍辱不死于社稷则是不知命矣书以归罪豹之不能死位而与归也故楚子书爵而胡子豹名】音注【吴之入楚定公四年为于伪反】
　　夏五月辛亥郊
　　壬申公薨于髙寝音注【髙寝宫名】
　　郑罕逹帅师伐宋
　　齐侯卫侯次于蕖蒢音注【蕖蒢宋地】
　　邾子来奔丧音注【诸侯来奔丧于是始】
　　秋七月壬申姒氏卒
</div>
    <div class="pagination">
<a href="胡氏春秋传_page35.html">上一页</a><span>...</span><a href="胡氏春秋传_page31.html">31</a><a href="胡氏春秋传_page32.html">32</a><a href="胡氏春秋传_page33.html">33</a><a href="胡氏春秋传_page34.html">34</a><a href="胡氏春秋传_page35.html">35</a><span class="current-page">36</span><a href="胡氏春秋传_page37.html">37</a><a href="胡氏春秋传_page38.html">38</a><a href="胡氏春秋传_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
