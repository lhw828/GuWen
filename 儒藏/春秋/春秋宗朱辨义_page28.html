<!DOCTYPE html>
<html>
<head>
    <meta charset="UTF-8">
    <title>春秋宗朱辨义 - 第 28 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋宗朱辨义 - 第 28 页/共 38 页</h1>
    <div class="content">　　夏楚子伐吴
　　【吴楚相攻可以不书书楚子伐吴者录吴楚之搆兵以着荆蛮之所以息患于中国也】
　　秋七月甲子朔日有食之既
　　齐崔杼帅师伐莒
　　【齐既袭莒而又伐之怒莒之屈于晋而又盟鲁也左氏云崔杼帅师送防启疆因以伐莒若是则仍是掩其不备矣春秋必不书伐春秋既书伐是必假为罪莒之辞以致讨而非送使者之师也】
　　大水
　　八月癸巳朔日有食之
　　公防晋侯宋公衞侯郑伯曹伯莒子邾子滕子薛伯杞伯小邾子于夷仪
　　【晋受齐之伐逾年而始防诸侯于夷仪以谋伐之诸侯之师既集又逾时而不克伐者何也栾盈之难魏氏犹庇之而诸卿之仇盈者范氏为甚韩赵知中行之怨犹未深也盈之族大而士多除大族而戮多士国乱已极人心必摇势不能和诸卿一众志以用大师于齐也】
　　冬楚子蔡侯陈侯许男伐郑
　　【李氏以萧鱼之后楚兵再至郑而无功为悼公之余泽者非也齐桓之伯不五年而楚子防盂晋文之伯不十年而楚子次厥貉其余泽安在哉楚君臣虎视中国与晋争伯未尝一日忘也今晋有内乱齐以东方大国而与之为仇楚内结强齐外率附己诸侯之师乗晋之乱以加兵于郑得郑必矣而棘泽之次无功即还者楚患吴也故春秋于前书楚子伐吴以着楚之所以不能争郑也汪氏以为楚伐郑以救齐不书救齐为不予楚人之救者非也晋防夷仪实未伐齐何以书楚救齐乎汪氏又以为诸侯去齐而救郑救不及事所以不书诸侯之救者亦非也楚合蔡陈许之师伐郑原未有必得郑之志其为宼未深受害未甚虽微诸侯之师亦将解郑而去诸侯之救既不为功亦不为罪功罪皆无是以不书非为其救不及事也】
　　公至自防
　　【春秋但书防夷仪不书伐齐救郑则其至防宜矣又何有不至齐为不能正齐之罪不至郑为薄其救郑之功之义哉许氏之说非也】
　　陈鍼宜咎出奔楚
　　【大夫出奔必有内乱书之以着郑师之所以入陈也】
　　叔孙豹如京师
　　【聘于天子礼也然自此以前五十余年不聘自此以后终春秋之世不聘此为仅有之事虽书以美之而实示其讥也】
　　大饥
　　二十有五年
　　春齐崔杼帅师伐我北鄙
　　【齐素弱鲁鲁既救晋而又侵齐齐未有不报之者也在鲁必明知有齐师而先为之备故齐之来伐虽当大饥之后而不为病也】
　　夏五月乙亥齐崔杼弑其君光
　　【太史书崔杼弑其君崔杼杀之其弟嗣书而杀者二人其弟又书乃舎之南史氏闻太史尽死执简以往闻既书矣乃还夫齐光受杀于崔杼之家而杼又无可委罪之人狱无可疑其当书崔杼弑其君也必矣而杼犹杀其三人则凡弑君而有可疑者其当国之人必不许史氏归狱于己矣彼列国之史氏讵尽如晋史之书赵盾不畏其死齐史之书崔杼死三人而犹不畏哉故春秋书弑君恐多不得其实者也夫子作春秋审其情事一防以天理王法之公而是正之此所为春秋成而乱臣贼子惧也】
　　公防晋侯宋公衞侯郑伯曹伯莒子邾子滕子薛伯杞伯小邾子于夷仪
　　【晋再防诸侯于夷仪将以伐齐也晋之再谋伐齐者齐搆叛臣乱晋因以伐晋而取朝歌也欲报朝歌再防夷仪而不克伐者齐以庄公之弑兑晋以纳贿请成也呜呼是非公私之义亡矣向背者邻国之常情篡弑者天下之大恶朝歌之怨可以不报弑君之贼不可以不讨乃为报怨而来反见弑君而去是十二国之诸侯为晋讨叛侯而崔杼之弑君亦为晋诛叛侯矣天理王法至此不且澌灭殆尽哉故春秋书崔杼弑君于前书同盟重丘于后事不可掩而罪无所逃贬之至矣】
　　六月壬子郑公孙舎之帅师入陈
　　【君在防大夫専师以入人国岂非罪乎然陈尝助楚伐郑郑怨而报之或者其君臣之定谋也但伐人而至入其国都为己甚矣书公孙舎之书帅师书入亦所以罪之也髙氏据左氏子产子展之有礼以为春秋无贬者非也李氏又以为子产子展之入陈同于子国子耳之侵蔡二子之心不同故舎之得称名而子国称人亦非也夫侵者师浅入以掠其境也入者奔其人民破其城郭而造其国都也虽应侵不应侵应入不应入曲直别有义在而即以用师言之侵之为轻入之为重而罪之轻重亦视乎此诸儒以称人为贬以举爵称名为无贬大失春秋之义也】
　　秋八月己巳诸侯同盟于重丘
　　【重丘齐地盟于齐地则明着其释弑君之罪而不问矣杜氏以为齐亦与盟则不然齐景为崔杼新立必不敢出防崔杼亦必惧讨而不敢出盟既书诸侯同盟必无齐大夫与焉夫晋以伐齐之故而防夷仪齐适有弑君之变即不能易伐叛之辞为讨贼之辞以声崔杼之罪则释此而去可也而又盟诸侯何哉彼只以遂其初志而已叛则伐之服则舎之我之伯事举矣齐弑齐君不足问也其称同盟者载书之词义不系乎书同也伊川以为同病楚夫春秋不罪其成齐乱而顾予其治楚患哉必不然矣】
　　公至自防
　　【汪氏以为着其党恶附奸之罪也文定至例所云党恶附奸只桓公伐郑庄公伐衞及此数处可通然政不必为此拘说也】
　　衞侯入于夷仪
　　【郑突入栎名衞侯入夷仪不名文定正不正之说亦有义理然而奔君复国使奔既不名而复又不名则不知其为谁矣突书入栎不再书归于郑故入栎时不可不名衞侯入夷仪其后书复归于衞故于复归衞名而入夷仪时不必名也文定以为有世叔仪以守有母弟鱄以出或抚其内或营其外有归之道于义未絶故爵而不名者非也春秋奔君书名惟衞郑衞衎称爵二君于义原未絶然亦于复归书名故奔可以无书燕款为齐卿所纳不名故奔书名蔡朱莒庚舆邾益不复归故奔书名忽突羁赤有奔有入若不书名则于两人无别郑突之一奔一归一入皆名衞朔奔入皆名亦所以着其恶也郕伯奔而不名者国微而史失之也】
　　楚屈建帅师灭舒鸠
　　【楚灭舒鸠称大夫帅师自北而晋荀吴灭陆浑之戎蔡公孙姓灭沈郑游速灭许皆书大夫帅师矣如以书人为贬书大夫帅师为与之然则春秋与大夫之灭人国耶】
　　冬郑公孙夏帅师伐陈【夏公作虿】
　　【郑于六月已入陈矣至冬又帅师伐之一年而再加兵于陈亦可谓之不义矣春秋比书以深恶之也家氏以春秋不人公孙夏为无贬辞谓陈叛华即楚郑服晋既久能一歳再出师以伐陈挠楚为春秋予之然则宣成之间郑许皆服于楚郑屡用兵于许以许之故受楚责而归晋成公四年一歳而再用兵于许诸儒又以书郑伐许为春秋狄郑者何耶于再伐许则甚其罪于再伐陈则又嘉其义是非曲直不当若是其悬也如以予从晋之郑以伐从楚之陈则去年四国伐郑以蔡陈许之君同楚子举爵又何义耶】
　　十有二月吴子遏伐楚门于巢卒
　　【书伐楚以见非伐巢也书门于巢以见未有侵掠宼患之事及巢也书门于巢卒以见吴子之卒不以正也吴子以伐楚而出害不及巢而卒不以正则为巢人之诈而杀之可知矣兵不加已隠谋设伏以戕其国君巢之罪也宜其卒为吴所灭与】
　　二十有六年
　　春王二月辛夘衞甯喜弑其君剽
　　【季氏逐昭公于外八年既薨丧归而后立君季氏之罪未可逃也即昭公卒能复国自季出之自季复之専国揽权威福由己讵可借口于伊尹太甲之放桐归亳哉甯殖助林父逐君立君剽之在位已十有二年使殖尚在而废剽复衎亦未可解于易置其君之罪而况弑剽乎而况喜之弑剽乎喜之弑剽以为遵父命也以为复故君也夫父命则遵矣故君则复矣而弑君之恶名谁任之哉使喜亲为弑君之逆而可以脱殖逐君之罪则陷身以贷父犹之可也逐君弑君世济其恶甯氏所谓狠而愚者也弑君之名里克不能辞喜顾可辞耶喜果孝子则于殖逐君之时宜谏于殖既死之后宜去范氏以为父立以为君则子宜君之者亦不然也】
　　衞孙林父入于戚以叛
　　【文定以为据土背君当是时也衞剽已弑衞衎未入林父之叛为叛何君哉然而林父之叛叛衞也戚为衞邑受之自先王守之自先公凡国君而内失一邑外取一邑且以为罪岂人臣所可窃据者哉况林父以之如晋而负岩邑挟大国以抗其君哉林父之逐君也春秋书衞侯出奔而逐君未有主名此于甯喜弑剽之后衞衎复归之前书林父入戚以叛而后林父逐君之罪并着矣不然二月辛夘剽弑越四日甲午衎归林父即仓猝如戚而叛之形未着衞之侵戚晋之戍戚皆在衎归之后春秋何以书叛于辛夘甲午之间哉葢使既书衞衎归衞而后书林父以戚叛则或疑林父以他故不悦于衎衎迫之以叛而不见逐衎之为林父矣惟书叛于剽甫弑衎未归之间而后可以知衎之出林父出之剽之立林父立之治林父之叛衞并以治林父之逐君也】
　　甲午衞侯衎复归于衞
　　【奔君不名则不知其为何君衞郑衞衎奔不名者以复归书名见之也衞衎入夷仪不名复归名者两见而卒名之也文定谓其归国之后失信无刑是以名之然使衞衎不杀甯喜而春秋既书弑其君剽而衞衎不名何以见两君之名实哉衞衎自图复国而搆喜弑剽为己之故而教为人臣者以弑其君是悦其忠于己而不悦其忠于所事之君即不杀喜亦为非义春秋亦不以其于义未絶而姑予之也使春秋以杀喜之故而名衞衎岂不杀喜即宜举爵以予其搆臣弑君以纳己而因以尊宠之哉剽为孙甯所立虽亦不免于篡春秋既以弑君之罪罪甯喜则剽非喜之所当弑既非喜所当弑即非衎所宜搆之以弑矣固知春秋之名衞衎不以杀甯喜示义也】
　　夏晋侯使荀吴来聘
　　【观下书澶渊之防则荀吴之来为约公防可知矣夫孙甯逐君伯主释而不讨则晋悼之失也晋平之时剽立已十二年列于诸侯之防者七甯喜一旦弑之乌可以无讨哉甯喜弑君之罪大于林父之据邑晋悼既释林父之逐君则林父之据邑犹为恶于甯氏而不忘所立之剽而晋平之助林父为助其忠于剽者也先儒责晋平之约防诸侯为奬叛臣为率天下之人臣使之尽叛其君夫以林父之君为剽则林父之据邑为剽弑之故而非叛剽以林父之君为衎则林父逐衎于十二年之前君臣之义已絶而其据邑亦非为叛衎春秋书法书甯喜弑君以罪甯喜书林父入戚以叛于剽甫弑之后衎未入之前以罪林父而各当乎两人之罪故林父之叛为叛衞而非叛衎晋之助林父为助叛衞之林父而非助叛衎之林父也使春秋至此而始罪林父之叛君岂贷林父逐君之罪于十二年以前哉晋平但知十二年君衞之剽不可弑十二年去衞之衎不可纳而忘乎逐君据邑之林父不可助故约诸侯为澶渊之防也使晋平执甯喜戮之使林父辟邑以定衎之为君则于义得矣而晋平不能也然而春秋犹恕之者林父逐君事在已往今之据邑不为无罪而晋平之助林父犹视助凡据邑叛君者罪为稍减故戍戚不书讨衞疆戚田不书执衞侯不书也】
　　公防晋人郑良霄宋人曹人于澶渊
　　【据左氏防澶渊以讨衞疆戚田取衞西鄙懿氏六十以与孙氏夫卿大夫之食邑君所赐者非君所赐则尺寸不可以私有衞之戚岂林父所宜据衞之西鄙岂晋所宜强取以与孙氏哉故澶渊之防春秋书以示讥也葢晋平但知衎已非衞之君而忘乎林父原为衞之臣但知今日君衞之剽不可弑而忘乎当日君衞之衎不可逐但知剽已杀而林父非衎之臣而忘乎衎既复而戚为衎之邑但知助不弑剽之林父而忘乎助逐衎之林父但知助林父以抗十二年失国之君而忘乎逆衞衎以党十二年専国之臣是非公私之介不明失大义而开逆乱之端此为甚矣所以然者衞之歴世坚辅晋伯皆孙氏父子主其君而为之晋徳孙氏而不徳衞故衞逐林父则林父奔晋林父逐衎则衎不奔晋而奔齐林父奔晋则晋纳之衎奔齐则晋定剽之为君而絶衎于衞也观于鲁之听衞以从晋文三年孙良夫来聘及盟襄七年孙林父来聘及盟则孙氏父子不特以衞从晋而又为晋以致鲁宜晋徳之哉故鲁与孙氏亦世有盟好澶渊之防三国皆大夫而独襄公亲往也是以春秋目公以着之至于晋宋书人郑书良霄以为贬赵武向戍不贬良霄为子产新得政郑伯为衞侯如晋为不助孙氏者春秋亦无此义也宋序郑下或非向戍晋之是赵武非赵武皆不可知即为赵武而不名者防澶渊之罪灭于防戚而不必名以着之也不然澶渊人之以贬岂防戚名季孙宿士匄华阅公孙虿而反无贬哉郑良霄名者为后五年杀良霄起也自书楚执行人良霄之后十五年无事见经故于此及盟宋名之以着良霄用事于郑之久也如以人赵武向戍示贬则亦当没公以示贬今观于公则公之人则人之名则名之固非屑屑于名某不名某以为贬某不贬某也且使以郑伯为衞侯如晋而不贬良霄则晋之执衞侯春秋不书未尝着晋执衞侯之罪何以示书良霄为予郑伯不助孙氏之义哉】
　　秋宋公杀其世子痤【痤谷作座】
　　【晋献宠骊姬爱奚齐而杀申生孽自己作也宋平以伊戾之谗而杀痤莫亲于父子莫重于世适一谗人搆难而即自残其骨肉甘受杀子之名则宋平为愚于晋献矣然而谗言之入必乗其隙宋平之嬖弃犹晋献之嬖骊姬也宋平之爱佐犹晋献之爱奚齐也故两君初无易世子之心而惟恐世子因我有私爱而疑我有易世子之心始则虚意世子之疑已继则实以己而疑世子嫌隙成而形迹着于是谗间行而祸乱作矣春秋直笔书之与书弑君同为严重之词以为杀世子者非他人即尔君父也君父所杀者非他人即尔世子也其以垂戒天下后世深切着明矣】
　　晋人执衞甯喜
　　【晋人之执甯喜公羊以为不以其罪执之不得为伯讨刘氏以为执其不应纳君而伐孙氏也髙氏以为讨其伐戚而杀晋戍也家氏以为坐林父之诉而执之则悖也其说皆非也雍廪以私杀无知春秋犹予以讨贼之义晋人执甯喜虽有怒其伐孙氏杀晋戍之私未尝不以讨弑君为名既以讨弑君为名则虽受林父之诉而亦未为不义何为不予以伯讨哉春秋所以不予晋者罪其既执甯喜不以为戮而犹释之使归衞而为卿也盖甯喜弑君之贼晋为盟主讨而杀之则得其义矣徒执何为耶有执则有释春秋书执则不杀之词也讨弑君之贼而但执之失刑甚矣故春秋以执甯喜书者罪晋平不杀之而执之也】
　　八月壬午许男甯卒于楚
　　【春秋附楚之国许为可悯许之于郑既有先世灭国不祀之仇许叔入许之后而郑积世加兵不已晋为伯主曽不能制郑使无侵小许之附楚岂得已哉春秋书许甯之卒楚所以恶郑虐许之甚而悯许男之死不得其所也】
　　冬楚子蔡侯陈侯伐郑
　　【楚合陈蔡以伐郑诸侯之救不至郑不服而犹未受楚害者楚以应许男之求而志不在得郑故也】
　　葬许灵公
　　二十有七年
　　春齐侯使庆封来聘
　　【鲁反覆向背于齐晋之间齐争鲁于晋致受诸侯之伐其往年之聘鲁则以报鲁君臣朝聘之勤也今鲁坚事晋而齐聘忽来则邦交之常也齐景即位之初而有礼于鲁以为贤也可矣】
　　夏叔孙豹防晋赵武楚屈建蔡公孙归生衞石恶陈孔奂郑良霄许人曹人于宋
　　【弭兵息民事非不善屈中国之诸侯以庭见于楚则冠裳倒置而齐桓晋文之业扫地尽矣据左氏则向戍本为弭兵之谋而晋楚之从交见则子木请之而赵孟许之也论者不以罪赵武而以罪向戍何哉宋在春秋独能抗楚楚屡伐之至于围之逾年而不肯服齐桓之伯宋实辅之晋文城濮之战宋师与焉宋襄鹿上之盟犹有兼伯齐楚之势执于盂败于而不悔其后晋主夏盟未尝一背晋而向楚也今向戍但为和解晋楚以讲好睦隣而赵武竟诺其诸侯交见赵武累向戍矣约盟既定明年朝楚闻楚子卒宋公及汉而返向戍曰姑归息民待其立君而为之备葢悔为赵武所误而为备楚之逺图犹凛凛乎中原正气不可得而辱屈之也】
　　衞杀其大夫甯喜
　　【晋杀里克衞杀甯喜而书杀其大夫与齐弑商人而书弑其君同齐人弑君之贼也齐人既君之则其君矣不书弑其君而何哉里克甯喜弑君之贼也晋惠衞献既大夫之则其大夫矣不书杀其大夫而何哉而衞献之杀喜又甚于晋惠之杀克葢惠以里克弑两君而入立克之弑两君克自为之也惠之失在不于入国之时即正克弑君之罪而徳其迎立成为君臣及知其本欲谋纳重耳而后忌而杀之也衞献盟喜以纳已教之弑剽则剽之弑献与闻焉绐之以弑君纳已授之以国政为其大夫者逾年然后恶其専而杀之则为杀大夫而非讨弑君明矣故晋惠杀克犹可曰子弑两君而衞献杀喜不能明正其罪曰子弑剽也】
　　衞侯之弟鱄出奔晋
　　【鱄负羁絷执鈇锧以从君于外者十有二年而心不贰不可谓非忠于衞侯者矣纳君之策告于天王请于方伯讨剽而戮孙甯名正言顺以复国正也即不能然托于大国以兵伐衞废剽逐孙甯而纳其君犹之正也再不能然告无罪于国人国人羣起而攻孙甯以请故君反正犹之正也乃衞献之复国由于甯喜甯喜之纳君由于弑剽甯喜之弑剽由于鱄之约言谷梁氏曰已虽急纳其兄与人之臣谋弑其君是亦弑君者也责之是矣而又以为衞鱄之去合乎春秋则非也葢鱄之去以杀甯喜而去知信之不可失而不知君之不可弑知纳我者不可杀而不知弑君者不可用使衞献不杀甯喜而鱄顾可与弑君之贼比肩事主哉知大义者苟知不杀甯喜而与之同朝之非义亦可以知既杀甯喜而愤然去国之未为义也与人之臣谋弑其君既失之于前虽恶其失信以去亦无救于后不以义始者必不能以义终故无论喜之杀不杀鱄之去不去无适而可也】
　　秋七月辛巳豹及诸侯之大夫盟于宋
　　【自诸侯之大夫盟宋而中国诸侯北面朝楚由今论之晋之罪也然在当日诸侯则固相与安之矣葢楚之初入春秋即以败蔡师虏蔡侯书固已横暴之甚矣其后入蔡伐郑见于经者皆非侵掠细故也齐桓创伯以攘楚为义诸侯借以稍安至宋襄召衅辱盂败诸侯畏楚而为通好请命之计非晋文城濮一战诸侯之北面朝楚尚得延至襄昭之世哉厥貉之次辰陵之盟蜀之盟几几乎无中国矣晋君臣强霸横争为诸侯捍外侮力支中国几及百年而内溃之势卒不可救不得已而为弭兵息民之说固不得甚其一日之罪而冺其百年之功也嗟乎晋为诸侯御楚诚晋之功晋即不为诸侯御楚何至遂以为晋之罪哉盖春秋之势诸侯不能自强屡欲从楚晋强制之使不从楚非诸侯之力可以不从楚而晋迫之使从楚也故不得以北面朝楚为晋罪也虽然晋非天下诸侯之罪人而赵武则晋之罪人也晋世主夏盟天下诸侯之安危视晋晋之先公当楚势昌炽之时犹能战城濮战鄢陵防萧鱼以挫其锋比年以来楚有吴患势稍衰矣赵武当国使能辅晋平増修徳政和辑臣民结好诸侯为必能胜楚之势楚不内宼则为衣裳之防以震慑之楚入侵则为兵车之防以战却之振先绪而缵伯功则楚可弱而诸侯可安数世之利也奈何失可乗之时而反使诸侯北面于楚耶夫齐桓晋文周之罪人顾春秋犹或义而取之者则以其攘楚也有攘楚之功故天下诸侯不朝天王而朝伯主齐晋偃然受之功罪犹足相当今以天下诸侯而分为晋楚之从天王安在哉是不以为周之诸侯而以为晋楚之诸侯矣嗟乎晋不以诸侯朝周而以朝己至此又以己之诸侯朝楚又以己之诸侯易楚之诸侯使并朝己罪为大矣以此罪晋虽有百年捍诸侯之功不足赎也则皆赵武之累晋也】
　　冬十有二月乙亥朔日有食之
　　【自十四年至此凡十四年之间而日九食又三见频年两见频月变亦甚矣如谓行有常度食有定数则频月亦非异何有于频年哉然而通春秋观之惟此为数则不以为有感而致然不可也】
　　二十有八年
　　春无氷
　　【无氷纪异明是子丑之月主夏正者谓是年前未藏氷而春无氷供用说乌可从】
　　夏衞石恶出奔晋
　　【衞衎复国逾年而弟奔再逾年而卿奔其不见直于国人可知矣然而晋方庇林父而仇衎二人皆奔晋亦不免于逺难适仇之罪也】
　　邾子来朝
　　【邾近于鲁不能尽以小事大之道忽起伐鲁之谋以致君辱地削至于无可如何而仍朝于鲁则亦不得为谋国之善矣】
　　秋八月大雩
　　仲孙羯如晋
　　【襄公二十一年以前五朝于晋大夫亦五聘之及今八年终襄公之世不复朝晋而聘问亦疎羯之如晋亦以公将朝楚而告为宋之盟故也亦可以知晋平之不足以致诸侯而鲁亦不勤于晋矣】
　　冬齐庆封来奔
　　【庆封来奔齐来让而后奔吴则鲁已受其奔矣庆封与杀其君来奔而受鲁之党恶不能免于春秋之讥也诸儒多以春秋为鲁讳恶此非恶耶如义存乎讳则楚杀庆封于伐吴之后于此可以不书或书遂奔吴以示鲁之不受矣】
　　十有一月公如楚
　　【公之朝楚与朝齐晋其为不归职贡于宗周而庭见诸侯取讥春秋一也然齐晋假尊周为名而天子致伯则其朝也为朝伯主未为有罪而罪在不朝天王耳至于朝楚甚矣而又奉晋命以往尤为非义之至也】
　　十有二月甲寅天王崩
　　【周来告丧公虽不在而以葬期按之则当于公至自楚之后而竟不往防岂非罪哉若天王速葬而以送楚子之葬故不及往防罪尤甚矣】
　　乙未楚子昭卒
　　【天王崩楚子卒相比以书合观前后之文则见鲁之勤于楚而不一加礼于周也春秋事外寓贬如此之类不可不知】
　　二十有九年
　　春王正月公在楚
　　【前书十一月公如楚后书五月公至自楚虽不书公在楚亦可知公之在楚矣而春秋书公在楚者以示公不宜在楚而在楚也而上又有天王崩之文有楚子卒之文天王崩则当急奔天王之丧而何以在楚楚子卒则朝楚之礼可已而奔丧送葬皆不当行而何以在楚哉文定兼罪季氏取卞而着人臣不敢一日忘君非经义也】
　　夏五月公至自楚
　　【晋景既卒而成公如晋是明着其以奔丧往也襄公如楚而楚子卒是以朝楚往而适有楚子之丧也其有送葬之辱则一而已矣人君举动不可以轻使若宋公之及汉闻丧而还楚其能旦夕亡我哉此则非赵武之罪而鲁大夫之罪也】
　　庚午衞侯衎卒
　　阍弑吴子余祭
　　【盗杀蔡侯者无主无名之词也阍弑吴子者有主无名之词也无主者散也有主者専也无名者贱也盗曰杀者盗非臣也阍曰弑者阍臣也阍既为臣而不曰弑其君者有大臣有小臣有贵臣有贱臣僮仆隶卒之贱君可以槩而臣之而彼不敢同于卿大夫士庶人以君其君也】
　　仲孙羯防晋荀盈齐髙止宋华元衞世叔仪郑公孙段曹人莒人滕人薛人小邾人城杞【仪公作齐莒人下公谷有邾人歴叙诸侯之大夫以见晋之役诸大夫诸大夫之听命于晋専以城杞也杞未若齐桓时有淮夷之急患乃合十一国之大夫以为之城而又不及农隙之时其为讥何疑哉晋即能恤宗周亲诸姬而亦为举动之过矣左氏以为治杞谷梁以为杞危而不能自守故诸侯之大夫相率以城之汪氏以为修其城郭然使就杞之故都而増修之用晋一国之力足矣不必烦十一国而为此大役也惟杜氏以为杞国本都陈留雍丘县桓六年淳于公亡国杞始并之迁都淳于僖十四年迁缘陵襄二十九年晋人城淳于杞又迁鄀若是则此为城淳于乃春秋不书城淳于而书城杞者必杞既迁淳于晋人为之扩大其城如邢既迁夷仪而三国为之城不曰城夷仪而曰城邢也故春秋城缘陵与城楚丘同城而后迁也城杞与城邢同迁而后城也然邢迁夷仪书杞迁淳于不书者邢为狄所迫不书迁夷仪不足以着狄之暴与齐桓之功今杞非有不得已而迁之故晋亦非有不得已而城杞之故故不书迁以着晋之私于杞也】
　　晋侯使士鞅来聘
</div>
    <div class="pagination">
<a href="春秋宗朱辨义_page27.html">上一页</a><span>...</span><a href="春秋宗朱辨义_page23.html">23</a><a href="春秋宗朱辨义_page24.html">24</a><a href="春秋宗朱辨义_page25.html">25</a><a href="春秋宗朱辨义_page26.html">26</a><a href="春秋宗朱辨义_page27.html">27</a><span class="current-page">28</span><a href="春秋宗朱辨义_page29.html">29</a><a href="春秋宗朱辨义_page30.html">30</a><a href="春秋宗朱辨义_page31.html">31</a><a href="春秋宗朱辨义_page32.html">32</a><a href="春秋宗朱辨义_page33.html">33</a><span>...</span><a href="春秋宗朱辨义_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
