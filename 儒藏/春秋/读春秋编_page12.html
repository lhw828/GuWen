<!DOCTYPE html>
<html>
<head>
    <meta charset="UTF-8">
    <title>读春秋编 - 第 12 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读春秋编 - 第 12 页/共 17 页</h1>
    <div class="content">　　夏四月四卜郊不从乃不郊【谷梁传夏四月不时也四卜非礼也】
　　郑公孙舎之帅师侵宋【左氏传郑人患晋楚之故诸大夫曰不从晋国几亡楚弱扵晋晋不吾疾也疾急也言晋不急争郑也晋疾晋若急争郑楚将辟之何为而使晋师致死扵我何计使晋师致死力以争郑楚弗敢敌然后可固与也可固与晋子展曰与宋为恶诸侯必至吾从之盟楚师至吾又从之则晋怒甚矣晋能骤来楚将不能楚将不能数来吾乃固与晋大夫说之郑大夫恱其谋使疆场之司恶扵宋宋向戍侵郑大获子展曰师而伐宋可矣若我伐宋诸侯之伐我必疾吾乃听命焉且告扵楚楚师至吾又与之盟而重赂晋师乃免矣夏郑子展侵宋欲以致诸侯之师也】
　　公会晋侯宋公衞侯曹伯齐世子光莒子邾子滕子薛伯杞伯小邾子伐郑　秋七月己未同盟于亳城北【亳北郑地　此晋以诸侯再驾伐郑也程氏曰郑服而同盟也随复从楚伐宋故云同见其反覆　郑子展谋以乍服乍叛使晋怒甚而屡致师扵我而楚不敢争然后与之也卒不能逃其谋而晋悼不恶其反覆惟其诚待之故其后始心服矣】
　　公至自伐郑【谷梁传不以后至盟后复伐郑也】
　　楚子郑伯伐宋【左氏传楚子囊乞旅于秦秦右大夫詹帅师从楚子将以伐郑郑伯逆之丙子伐宋郑逆服故更伐宋从子展之谋也】
　　公防晋侯宋公衞侯曹伯齐世子光莒子邾子滕子薛伯杞伯小邾子伐郑　会于萧鱼【此晋悼伐郑之三驾也郑伯寻背亳北之盟与楚伐宋故晋悼复以诸侯伐郑而楚之力已屈而不争郑扵是始服于晋使行人良霄告于楚曰孤以社稷之故不能懐君君若能以玉帛绥晋不然则武震以摄威之孤之愿也楚人执之诸侯之师观兵于郑东门郑人使王子伯骈行成甲戌晋赵武入盟郑伯冬十月丁亥郑子展出盟晋侯十二月戊寅会于萧鱼郑服而与会也萧鱼郑地　晋楚争郑逾五十年郑以蕞尔之邦介二大国之间虽屡盟屡叛反覆无常然久困扵兵亦病矣伯者汲汲乎争此者以郑居天下之中而虎牢之险晋楚之门户也楚得之则可以抗晋晋得之则可以却楚伯者未有不得扵郑而能却楚也晋伯中微郑人与楚悼公奋起服郑有道初驾盟于戏再驾盟于亳北郑虽服而又叛逮夫三驾晋赦郑囚而归之纳斥候禁侵掠加礼扵郑郑人心恱诚服为会萧鱼郑懐晋之徳不叛者二十四年诸侯少息中国少安晋悼伯业之盛春秋扵是有取焉吁晋何以得此哉盖由能用知防之谋也郑服而数叛曽不甚怒动诸侯之师以伐郑兵力非不强也及楚救之未甞与之战能坚忍而得善胜之道不暴骨以逞惟推诚信以感之故楚遂终屈而郑亦心服及萧鱼之会但成交好之礼不事盟诅而要结自固初非强之而自服虽不及召陵城濮之举而晋悼之功亦可尚也已】
　　公至自会【谷梁传伐而后会不以伐郑得致郑伯之辞程氏曰兵不加郑故书至自会】楚人执郑行人良霄【郑使良霄告絶于楚楚人执之书曰楚人执郑行人非其罪也许氏曰书楚执良霄见楚力尽扵此矣】
　　冬秦人伐晋【左氏传秦庶长鲍庶长武帅师伐晋以救郑鲍先入晋地士鲂御之少秦师而不设备壬午武济自辅氏与鲍交伐晋师己丑秦晋战于栎晋师败绩易秦故也说左氏者以晋师败绩晋耻不告未可必其然也】
　　十有二年【庚子】春王二月莒人伐我东鄙围台季孙宿帅师救台遂入郓【谷梁台作邰杜氏注琅琊费县南有台亭郓莒邑　莒背萧鱼之会而伐鲁东鄙围台季孙宿受命救台经书遂入郓専也大夫无遂事受命而救台不受命而入郓恶季孙宿之擅权也】夏晋侯使士鲂来聘【左氏传晋士鲂来聘且拜师谢累年伐郑　襄陵许氏曰晋悼服郑抑楚而聘善持胜矣】
　　秋七月吴子乗卒【左氏传吴子夀梦卒临于周庙礼也凡诸侯之防异姓临于外同姓扵宗庙同宗扵祖庙同族扵祢庙宗所出之王祖始封之君同族髙祖以下是故鲁为诸姬临扵宗庙为邢凡蒋茅胙祭临扵周公之庙泰山孙氏曰不书葬以其称王罪大恶重贬之也襄陵许氏曰夀梦得一申公巫臣而国势变化与华夏通楚以吴议其后亦不能为大患扵中国】
　　冬楚公子贞帅师侵宋【左氏传楚子囊秦庶长秦官无地庶长名伐宋师于梁宋地以报晋之取郑】
　　公如晋【左氏传公如晋朝且拜士鲂之辱】
　　十三年【辛丑】春公至自晋
　　夏取邿【公羊邿作诗邿音诗　左氏传邿乱分为三师救邿遂取之杜氏注小国也任城亢父县有邿亭襄陵许氏曰晋始息民是以楚侵宋不报鲁取邿不讨取无大乱而已　因其乱而救之可也因围取焉假义之名以贪利其恶可知也】
　　秋七月庚辰楚子审卒【共王卒康王立襄二十八年卒】
　　冬城防【城臧氏之邑　左氏传书事时也于是将早城臧武仲请俟毕农事襄陵许氏曰郑役既熄鲁政有则知取邿以为利城防以为安而已矣】
　　十四年【壬寅】春王正月季孙宿叔老会晋士匄齐人宋人衞人郑公孙虿曹人莒人邾人滕人杞人小邾人会吴于向【向郑地叔老声伯子也鲁使二卿会晋敬事伯国齐崔杼宋华阅卫北宫括在防惰慢不摄故贬称人　吴来在向诸侯会之故曰防吴　左氏传十三年吴侵楚战于庸浦楚地大败吴师十四年吴告败于晋会于向为吴谋楚也范宣子数吴之不徳地以退吴人士匄以前年吴伐防为不徳数而退之不为吴伐楚前年吴子卒此防新君诸樊也下称人微者也扵是子叔齐子即叔老字为季武子介介副也武子即宿也卿为卿介非礼也以会自是晋人轻鲁币而益敬其使　襄陵许氏曰四卿帅师自大夫始二卿列防自襄公始大夫张也何氏曰诸侯委任大夫交防强吴臣日以强三年之后君若赘旒矣】
　　二月乙未朔日有食之
　　夏四月叔孙豹会晋荀偃齐人宋人衞北宫括郑公孙虿曹人莒人邾人滕人薛人杞人小邾人伐秦【左氏传诸侯之大夫从晋伐秦以报栎之役也栎之役在十一年今又不获成乃归晋人谓之迁延之役迁延却退也晋自殽师以来距此年伐秦六十九年自此以后兵祸始息齐宋称人微者也】
　　己未衞侯出奔齐【公羊卫侯下有衎字　卫侯衎出奔二卿孙林父殖之所逐也不书臣之所逐不以臣而逐君也以自奔书亦以其君骄慢无礼不能自立而出奔也不书衎名所以抑强臣存大义也】
　　莒人侵我东鄙【报十二年入郓也】
　　秋楚公子贞帅师伐吴【左氏传楚子为庸浦之役故十三年吴乗楚防侵楚战于庸浦子囊师于棠以伐吴吴不出而还】
　　冬季孙宿会晋士匄宋华阅衞孙林父郑公孙虿莒人邾人于戚【左氏传会于戚谋定卫也　卫侯固无礼君也林父臣也而逐之祈于晋晋遂防诸侯于戚以定之逐君之贼晋侯曽不恶之而卒狥其私谋今又列于会经直书之所以贬诸侯也矧卫人立剽非正也而晋为谋定之则正弗胜矣师旷荀偃之言有保奸之志而无辅伯之忠晋悼之徳其衰矣乎洎襄昭之际大夫无君晋实启之也】
　　十有五年【癸卯】春宋公使向戌来聘二月己亥及向戌盟于刘【刘鲁地左氏传宋向戌来聘报二年豹之聘且寻盟寻十一年毫之盟襄陵许氏曰不盟于国而盟于刘崇向戌故公弱甚矣】
　　刘夏逆王后于齐【杜氏注刘采邑夏名也天子卿书字刘夏非卿故书名天子无外所命则成故不言逆女　戚之会齐不至晋怨齐矣王逆后于齐畏晋而使微者经不书正月其以此邪　左氏传官师从单靖公逆王后于齐卿不行非礼也官师刘夏也刘夏独遇鲁告昬故不书单靖公常山刘氏曰昬姻人伦之本王后者天下之母刘夏非三公而逆后是不重人伦之本不尊天下之母礼何以兴而风化何以成乎不称使不与天子之使夏也　春秋逆王后者二祭公行得礼而又书之者讥遂事也刘夏之逆则以非三公而讥之也春秋二百四十二年周王十三其逆王后者惟二是知非礼则书之也】
　　夏齐侯伐我北鄙围成公救成至遇【遇鲁地公羊传其言至遇何不敢进也杜氏注书至遇公畏齐不敢进也常山刘氏曰武备不谨成郛见围救患当速乃复畏避公之所为可知矣】季孙宿叔孙豹帅师城成郛【常山刘氏曰由不能救成故成郛见壊而城也吕氏曰成郛壊而城苟完而已当世君臣所以为国者如是而止寜为逺虑乎】
　　秋八月丁巳日有食之
　　邾人伐我南鄙【左氏传邾人伐我使告于晋晋将为防以讨邾莒晋侯有疾乃止故溴梁之防晋人执邾子莒子以归　莒人伐东鄙齐侯伐北鄙邾人伐南鄙三国固可罪鲁之不能睦四邻亦可知也】冬十有一月癸亥晋侯周卒【左氏传晋悼卒遂不克防】
　　十有六年【甲辰】春王正月葬晋悼公【葬悼公平公立　杜氏注逾月而葬速也】三月公会晋侯宋公卫侯郑伯曹伯莒子邾子薛伯杞伯小邾子于溴【扁入】梁戊寅大夫盟【溴水名出河内轵县东南至温入河溴梁晋地　三年鸡泽之会尚言及诸侯之大夫盟至于溴梁则又甚矣政在大夫故不言诸侯之大夫盖大夫无诸侯也事之信否在大夫其専可知也　齐髙厚逃盟故不书　此书卫侯乃剽也二十五年卫侯入于夷仪衎也二君皆称卫侯犹郑突及仪皆称郑伯也】
　　晋人执莒子邾子以归【诸侯有罪当执之归于京师不得自治之録以归恶其専也以邾莒背盟伐鲁故执之何以不得为伯讨而称晋人古之君子正已而物正先自治而治人晋侯之正未能以行其国而执人此所以非伯讨也】
　　齐侯伐我北鄙【齐贰晋故晋平践祚齐侯遂即伐鲁至秋又伐北鄙围成十七年齐又两伐鲁晋帅列国同围齐二十年澶渊之盟齐始服】
　　夏公至自防
　　五月甲子地震【地震凡五详见文九年】
　　叔老会郑伯晋荀偃卫殖宋人伐许【左氏传许请迁于晋许欲背楚迁都于晋诸侯遂迁许许大夫不可晋人归诸侯以其师讨许之不肯迁郑子蟜公孙虿闻将伐许遂相郑伯以从诸侯之师穆叔从公齐子即叔老帅师防晋荀偃夏六月次于棫林许地庚寅伐许次于函氏许地郑非主兵曷为书郑伯不以大夫主诸侯则推而属之郑也晋虽主兵而先郑伯臣不可过君也　许男有从中国之志其臣沮之斯时大抵臣强而君不可以有为也】
　　秋齐侯伐我北鄙围成【成鲁孟氏邑齐贰晋故伐鲁左氏传齐侯围郕孟孺子速徼音浇要也之速孟献子之子庄子也齐侯曰是好勇去之以为之名去之不与之战以成其名速遂塞海陉而还海陉鲁隘道速见齐师去已遂塞隘道以为名而归】
　　大雩　冬叔孙豹如晋【言齐故也十八年晋帅诸侯同围齐】
　　十有七年【己巳】春王二月庚午邾子牼【苦耕切】卒【宣公卒悼公立昭元年卒　十六年晋人执邾子以归今书邾子牼卒则既释之矣经不书其归不告也】
　　宋人伐陈【左氏传宋庄朝宋微者伐陈获司徒卬卑宋也陈卑宋师不设备故获】
　　夏卫石买帅师伐曹【石买石稷子　左氏传卫孙蒯孙林父之子田于曹隧饮马于重平声丘曹邑毁其瓶重丘人闭门而訽音候骂也之曰亲逐而君谓林父尔父为厉言林父死当为恶鬼是之不忧而何以田为夏卫石买孙蒯伐曹取重丘杜氏注不书孙蒯非卿曹人愬于晋为眀年晋执石买传卫孙蒯以匹夫一言之忿而欲申之遂轻弃大国之盟结邻邦之怨劳众害民其専甚矣蒯使石买徃伐故经以实事书之着其贬也】
　　秋齐侯伐我北鄙围桃　髙厚帅师伐我北鄙围防【祧鲁邑防鲁臧纥邑自隠以来齐伐我皆书人君将书君自文十五年始大夫将书大夫自髙厚始　杜氏注弁县东南有桃墟　十五年齐围成十六年齐又伐我至今年又围二邑三年之中加兵于鲁者四前年之冬鲁甞愬于晋至眀年晋师方出怠扵救患故齐恣为不道而伐鲁之师犹未巳也】
　　九月大雩　宋华臣出奔陈【宋华阅卒华臣弱臯比之室华臣阅之弟臯比阅之子华臣以华阅卒臯比新立故弱其室而侵易之使贼杀其宰华吴贼六人以铍刃劒属杀诸卢门城门合左师之后合左师向戌也左师惧曰老夫无罪贼曰臯比私有讨扵吴遂幽其妻曰畀余而大璧言与我以汝大璧宋公闻之曰臣也华臣不唯其宗室是暴大乱宋国之政必逐之左师曰臣也亦卿也大臣不顺国之耻也不如盖之乃舎之十一月国人逐瘈狗瘈音制又音计狾仝狂也瘈狗入于华臣氏国人从之华臣惧遂奔】冬邾人伐我南鄙【左氏传为齐故也　邾齐与国以前年晋执其君故怨鲁而助齐伐我】十有八年【丙午】春白狄来【左氏传白狄始来杜氏注白狄狄之别名未甞与鲁接故曰始未白狄来不言朝公羊氏谓不能朝也书白狄不名其君所以外之也刘氏曰所以惩滛慝一内外也周公致太平越裳氏九译而献白雉公曰君子徳不及焉不享其贽此乃天子之让也况列国之君守藩之臣乎】夏晋人执衞行人石买【左氏传晋人执卫行人石买于长子长子上党郡县名长上声又如字执孙蒯于纯留纯留亦上党郡县名为曹故也为前年卫伐曹故贲其伐曹不当因使执之故称行人孙蒯使石买伐曹曹人诉诸晋石买以君命聘于晋晋人不当执之又不归于京师不得为伯讨故称人以执罪晋可知矣】
　　秋齐师代我北鄙【黜侯称师贬其用众也四年之中伐鲁者五终之致十二国之师而几不免齐环自取之也】
　　冬十月公防晋侯宋公卫侯郑伯曹伯莒子邾子滕子薛伯杞伯小邾子同围齐【溴梁之会齐侯不与三年之中五加兵于鲁齐之骄暴甚矣今年晋帅十一国之师伐之同围齐齐侯御诸平隂而守之齐师遁遂入平隂荀偃士匄克京兹魏绛栾盈克邿焚雍门之萩及申池之木又焚北郭西郭东侵及潍南及沂齐侯驾将走邮棠太子抽劒断鞅乃止齐侯受兵祸若此其亟也经书同围见诸侯所同疾之也终书伐者师出有名而伐有罪也其罪齐之意可见矣】曹伯负刍卒于师【成公卒武公立昭十四年卒　成十三年伐秦之役曹伯卢卒于师负刍杀其世子而自立晋侯执之归于京师正也王不戮负刍书曹伯归自京师不正也今书曹伯负刍卒于师此天意也天道好还王释之天诛之始见王之不王也】
　　楚公子午帅师伐郑【自晋与诸侯萧鱼之防楚不敢加兵于郑七年矣今郑子孔即公子嘉将叛晋而欲起楚师以去诸大夫而専政使告楚子庚子庚不可楚子知之遂帅师伐郑于是郑子蟜公孙虿伯有良霄子张公孙黒肱从郑伯伐齐子孔子展公孙舎之子西公孙夏守郑子展子西知子孔欲去诸大夫之谋完守入保子孔不敢出会楚师楚师侵郑诸邑至虫牢而反盖子孔召之也故眀年郑讨子孔】十有九年【丁未】春王正月诸侯盟于祝柯【去年围齐之诸侯也祝柯齐地祝柯县今属济南郡诸侯已围齐又为祝柯之盟不序诸侯前目后凡也】
　　晋人执邾子【左氏传执邾悼公以其伐我故伐鲁在十七年遂次于泗上疆我田正邾鲁疆界取邾田自漷水归之于我　晋前年执邾子以归以其伐鲁故既释之而归卒邾新君立又复伐鲁其无所忌惮若此曽不畏伯主之讨今晋执其君削其田虽当罪而非正以其不由王命而皆出扵大夫故称人以执非伯讨也】
　　公至自伐齐【胡氏曰围齐以伐至见齐灵之无道宜得诸侯之伐免其围齐之罪辞也春秋扵此有沮横逆抑强暴之意】
　　取邾田自漷水【漷音宏入声又音郭　取邾田以漷水为界也漷水出东海合乡县西南经鲁国至髙平湖陆县入泗　邾甞屡伐鲁鲁愬于晋晋怒因防执之鲁乗其隙恃伯威以取其田取非其有故经书取邾田恶内也而又所取无厌直自漷水为界为尤甚矣圣笔仅书六字而晋鲁之罪尽见交讥之也成元年晋败齐于鞌使齐人归我汶阳之田书曰取汶阳田不言齐鲁地也与此异矣】
　　季孙宿如晋【左氏传季武子如晋拜师拜谢讨齐之师也】
　　葬曹成公　夏衞孙林父帅师伐齐【左氏传晋栾鲂帅师从卫孙文子伐齐　栾鲂栾氏族经不书兵并林父也夫讨强暴之罪而使逐君之大夫则晋何足以服齐之心故特书林父主兵以贬晋也】
　　秋七月辛卯齐侯环卒【灵公卒庄公立二十六年遇弑】
　　晋士匄帅师侵齐至谷闻齐侯卒乃还【左氏传士匄侵齐及谷闻防而还礼也公羊传还者何善辞也何善尔大其不伐防也古之为师也不伐防大夫以君命出境有可以安社稷利国家则専之可也谷齐地也记其至谷乃所眀境外得専之也非齐地则止师而请之示不敢専也时礼义废乗人之危伐防者多矣宋围滕防贬之称人文九年郑伐卫防狄之书郑成三年如士匄之志信可嘉也】八月丙辰仲孙蔑卒【鲁大夫孟献子也】
　　齐杀其大夫髙厚【齐灵娶于鲁曰顔懿姬无子其侄鬷声姫生光为太子诸子仲子戎子诸子皆妾姓子者二子皆宋女戎子嬖仲子生牙属诸戎子戎子请为太子灵公许之仲子曰不可废常不祥灵公使太子居东鄙以牙为太子令髙厚傅之夙沙卫为少傅灵公疾崔杼微逆光立焉光杀戎子执公子牙灵公卒光即位崔杼杀髙厚于洒蓝齐地而兼其室书曰齐杀髙厚从君于昬也称国以杀罪累上也不以丙下相杀书者其君之意也故以累上之辞言之】
　　郑杀其大夫公子嘉【左氏传郑子孔之为政也専国人患之乃讨西宫之难十年盗杀三卿子孔知而不言与纯门之师十八年召楚师于纯门子孔当罪子展子西率国人伐之杀子孔而分其室胡氏曰嘉则有罪矣子展子西不能正以王法肆诸市朝与众同弃乃利其室而分之有私意焉故称国以杀而不去其官此春秋原情定罪之意杀嘉虽去其专然大夫为政国非其国矣】
　　冬葬齐灵公　城西郛【左氏传惧齐也前年与晋伐齐故惧而为备】
　　叔孙豹会晋士匄于柯【杜氏注魏郡内黄县有柯城】
　　城武城【备齐也杜氏注泰山南武城县　齐庄立始及晋平盟于大隧大隧地关鲁惧齐故穆叔会范宣子于柯以自固穆叔见叔向赋载驰之四章四章曰控于大国谁因谁极欲引大国救助也叔向曰敢不承命穆叔归曰齐犹未也不可以不惧乃城武城】
　　二十年【戊申】春王正月辛亥仲孙速防莒人盟于向【向莒邑左氏传春及莒平孟庄子即仲孙速防莒人盟于向督之盟故也督即祝柯莒数伐鲁前年盟督故二国复自结盟好】
　　夏六月庚申公会晋侯齐侯宋公衞侯郑伯曹伯莒子邾子滕子薛伯杞伯小邾子盟于澶渊【澶音蝉杜氏注澶渊在顿丘县南一名繁污卫地按唐置澶州今属开徳府临河县左氏传盟于澶渊齐成故也齐与晋平　齐数伐鲁鲁愬于晋十八年晋防十二国诸侯讨之而齐始惧去年又伐之遇齐防而还至澶渊之会而齐始服序齐扵晋下以専为齐而为防晋为盟主扵齐则賔之也】
　　秋公至自会　仲孙速帅师伐邾【速蔑之子　今夏鲁既与邾盟矣口血未干孟庄子何为又复兴伐经直书之着其背盟之罪也】
　　蔡杀其大夫公子燮　蔡公子履出奔楚【初蔡文侯今景侯父欲事晋曰先君谓庄侯与于践土之盟在僖二十八年晋不可弃且兄弟也畏楚不能行而卒楚人使蔡无常公子燮求从先君以利蔡蔡人杀之公子履其母弟同母弟也故出奔楚　燮之谋合于义矣杀之何罪故称国以杀而不去其官罪累上也履乃燮之同母弟燮被杀不容不惧祸而奔但奔楚为可罪尔】
　　陈侯之弟黄出奔楚【陈庆虎庆寅畏公子黄之逼二庆陈卿畏黄偪夺其政愬于楚曰与蔡司马同谋谓燮楚人以为讨公子黄出奔楚书曰陈侯之弟黄出奔楚言非其罪也公子将出奔呼扵国曰庆氏无道求専陈国暴蔑其君而去其亲五年不灭是无天也为二十三年陈杀二庆传经显书弟以恶其兄之不兄也非兄之罪则曰公子二庆欲専陈之政外挟强楚以去君之弟而陈侯不能眀其诬故特书弟以罪陈侯也】
　　叔老如齐【左氏传齐子即叔老初聘于齐齐既与鲁平故叔老如齐修聘】
　　冬十月丙辰朔日有食之
　　季孙宿如宋【左氏传季武子如宋报向戌之聘也向戌聘在十五年】
　　二十有一年【己酉】春王正月公如晋【左氏传公如晋拜师谢十八年伐齐之师及取邾田也兼谢十九年漷水之田】
　　邾庶其以漆闾丘来奔【庶其邾大夫不书微也不氏未命也漆闾丘邾二邑也昭五年莒牟夷以牟娄及防兹来奔同此书恶鲁受叛人邑也案左氏传庶其非卿也以地来虽贱必书重地也　庶其之来季武子又以公姑姊妻之故臧武仲讥其赏盗经特书其事恶鲁以利接之不以义所以警贪也】夏公至自晋　秋晋栾盈出奔楚【栾桓子黡娶范宣子匄女生懐子即盈十四年栾黡强逐范鞅奔秦故鞅怨栾氏与栾盈为公族大夫而不相能桓子妻范祁与其家臣州賔通几已其室矣盈患之祁惧其讨乃譛盈扵宣子曰盈将为乱宣子信之遂逐之秋栾盈出奔楚　范匄逐之而曰栾盈出奔盈之罪有以取之盈不能闲其家有可逐之衅故逐之是亦盈之出奔也】
　　九月庚戌朔日有食之
　　冬十月庚辰朔日有食之【此年九月十月日食至二十四年七月八月又连食食之变起于文也有虽交而不食者襄公之世日食者七而三年之中又连月而食者再襄公见制强臣政不已出天象之示戒也】
　　曹伯来朝【左氏传曹武公来朝始见也即位三年始来见公也】
　　公会晋侯齐侯宋公衞侯郑伯曹伯莒子邾子于商任【音壬地阙左氏传防于商任锢栾氏也禁锢栾盈使诸侯不得受　栾盈虽忲徒以权臣忌而譛之而出非其罪也傥逾境而恩义絶矣极之扵其所徃孟子犹以为不可况会诸侯以逞范鞅之积憾必欲使之无所容孔子曰人而不仁疾之已甚乱也故盈发愤入于曲沃为乱幸而胜不然几致自贻其祸此皆以私败公可为后世之戒也】
　　二十有二年【庚戌】春王正月公至自防
　　夏四月【夏四月凡十一】　秋七月辛酉叔老卒【子叔齐子也】
　　冬公会晋侯齐侯宋公卫侯郑伯曹伯莒子邾子薛伯杞伯小邾子于沙随【晋知栾盈在齐故防诸侯于沙随复锢栾氏也栾盈以世勲之旧非有犯上之恶徒以范氏之怨故宣子逐之商任之会已俾诸侯锢之矣犹且逞憾不已再会诸侯沙随复申锢之之举逼之太甚是宜启其怨愤以激其变也】
　　公至自会　楚杀其大夫公子追舒【追舒楚令尹子南也罢楚人观起未益禄而有马数十乗招权纳贿所致楚人患之将讨焉追舒之子弃疾为王御士王毎见必泣弃疾曰君三泣臣矣敢问谁之罪也王曰令尹之不能尔所知也国将讨焉尔其居乎对曰父戮子居君焉用之泄命重刑臣亦不为王遂杀追舒而轘观起　追舒之为人足以杀其身然而楚子与人之子而谋其父其刑已甚不可行乎天下追舒罪不至死故称国以杀大夫者罪累上也】
　　二十有三年【辛亥】春王二月癸酉朔日有食之
　　三月己巳杞伯匄卒【孝公卒弟文公姑容立】
　　夏邾畀我来奔【书纳邾叛人恶内也】　葬杞孝公
　　陈杀其大夫庆虎及庆寅　陈侯之弟黄自楚归于陈【左氏传陈侯如楚公子黄愬二庆于楚楚人召之使庆乐徃乐二庆族杀之庆氏以陈叛因陈侯在楚而叛之夏屈建楚莫敖从陈侯围陈陈人城治城以距其君板坠而杀人庆氏筑城板坠地杀筑人役人相命各杀其长遂杀庆虎及庆寅楚人纳公子黄黄因楚得归故曰纳称国以杀罪累上也其言及庆寅何以罪及之也二庆欲専陈国譛出公子黄而陈侯不能诛至因夷狄之力然后能克故称国以杀公子黄之出入称弟无失弟之道也特以地书讥陈侯也言归者以其有归之理也】
　　晋栾盈复入于晋入于曲沃【栾盈晋勲旧之臣曲沃其所食之邑虽奔楚而仍书晋以其非叛未遽絶之也徒以遭防被逐而晋侯又两会诸侯锢之之急使之无所容扵是盈不胜忿遂潜假齐之力由曲沃复入于晋攻之不胜乃走入于曲沃初曲沃大夫胥午告盈必不集事盈答以虽死无悔其志乱可知矣圣人至公之笔原其忿激作乱故不言叛书复入于晋又书入于曲沃者见其入晋不克而还入曲沃使能入晋则不入曲沃矣盖亦由栾氏忲极而当灭扵盈故因内乱以搆其祸幸而范宣子能用乐王鲋之防使范鞅奋勇强刼魏舒以分其势而栾氏败然亦危甚矣有国者可不鉴欤】
　　秋齐侯伐衞遂伐晋【齐侯潜助栾盈入晋其志在乎谋晋晋既克栾齐乗乱以掩其不备声言伐卫其实伐晋也背澶渊之盟而伐伯主取朝歌取郫邵二邑封晋尸于少水齐庄之恶甚矣经书遂原其志以贬之也识者有以觇齐庄之骄恣而祸乱自此作矣嗟夫晋伯衰而诸侯贰大夫强中国之忧也】八月叔孙豹帅师救晋次于雍榆【雍榆晋地汲郡朝歌县东有雍城　晋有栾氏之难齐乗闲而徃伐鲁命豹帅师救之义也豹受命救患当急不当次止于雍榆而不克救经直书之以罪豹也】
　　己卯仲孙速卒【孟庄子也】
　　冬十月乙亥臧孙纥出奔邾【案传季孙宿两庶子长曰公弥又曰公鉏少曰纥宿欲立少访扵臧武仲武仲阿顺季孙废长立少及孟庄子疾有二子长曰秩少曰羯豊防谓季孙长子公鉏曰苟立羯请讐臧氏遂立羯秩奔邾孟孙羯譛臧氏于季孙曰将为乱季孙怒命攻之乙亥臧纥斩鹿门之闗以出奔邾鲁人聚大夫而盟之曰无或如臧孙纥干国之纪犯门斩闗仲尼曰知之难矣有臧武仲之知而不容扵鲁国抑有由也作不顺而施不恕也循理为顺如心为恕武仲废长立少不顺不恕也蘧伯玉曰不以道事其君者其出乎纥亡如防据邑请后鲁人为立臧为纥致防而奔齐孔子曰臧武仲以防求为后扵鲁虽曰不要君吾不信也纥之不以道信矣鲁以利纳庶其畀我而以谗去臧孙纥収叛人去智士鲁之为国可知矣】晋人杀栾盈【左氏传晋人克栾盈于曲沃尽杀栾氏之族党　盈出奔楚义絶扵君臣非晋大夫故不曰大夫而但曰栾盈弃族而出为乱而入众之所疾晋之冦也故书晋人杀栾盈讨贼之辞也郑良霄奔许已而入郑伐北门郑人杀之故书郑人杀良霄与栾盈之事类也故不曰大夫而以举众讨贼之辞书之】齐侯袭莒【左氏传齐侯还自晋不入遂袭莒　春秋惟此一书袭谓掩其不备也特书爵所以耻之也以大国而为盗贼掩袭之事其恶甚矣盖侵伐之中罪之尤者也】
　　二十有四年【壬子】春叔孙豹如晋【豹即穆叔也杜氏曰贺克栾氏】
　　仲孙羯帅师侵齐【左氏传孟孝伯即羯侵齐晋故也前年齐伐晋鲁为晋报侵】夏楚子伐吴【左氏传楚子为舟师以伐吴不为军政无功而还为下吴召舒鸠张本】秋七月甲子朔日有食之既【襄陵许氏曰春秋三书日食既桓三年以周桓败宣八年以楚庄兴至是而中国诸侯皆受盟于楚矣】
　　齐崔杼帅师伐莒【左氏传齐侯既伐晋而惧将欲见楚子楚子使防啓疆楚大夫如齐聘且请期秋齐侯闻将有晋师使陈无宇齐大夫从防啓疆如楚辞有晋师未得相见且乞师崔杼帅师送之遂伐莒侵介根莒邑　齐侯前年袭莒既已与之平今复伐莒无信甚矣】
　　大水【襄陵许氏曰夷仪之会以水不克伐齐则知水之所被广矣非特鲁之灾也大水凡九详见桓元年】八月癸巳朔日有食之【汉五行志曰董仲舒以为比食又既象阳将絶周室将衷防之象也后六君弑楚子伐郑灭舒鸠鲁侯朝之卒主中国王氏曰甲者日之首也子者阳之首也癸者日之末也已者阳之末也日之与阳皆君道也首末皆弱君道微矣况日之既乎此非天王之过乃诸侯之过也此年不书王罪诸侯也】
　　公会晋侯宋公衞侯郑伯曹伯莒子邾子滕子薛伯杞伯小邾子于夷仪【夷仪邢地后为卫地左氏传会于夷仪将以伐齐水不克晋合诸侯将伐齐以报前年见伐】
　　冬楚子蔡侯陈侯许男伐郑【左氏传楚子伐郑以救齐门于东门攻郑东门次于棘泽诸侯还救郑楚子自棘泽还使防啓疆帅师送陈无宇言齐楚固相结也许氏曰夷仪之师不能正齐之乱而徒致棘泽之役以为郑难则其救不足録矣】
　　公至自防　陈鍼宜咎出奔楚【左氏传陈人复讨庆氏之党鍼宜咎出奔楚】叔孙豹如京师【左氏传齐人城郏王城也穆叔如周聘且贺城王灵王嘉其有礼也赐之大路大路天子所赐车之揔名为昭四年叔孙以所赐路葬张本襄陵许氏曰自宣九年仲孙蔑如京师其后五十余年乃始有叔孙豹以罕书也盖自是不书聘王矣】
　　大饥【饥凡四大饥一　是年日再食秋大水冝乎冬有大饥谷梁曰五谷不升为大饥有死伤曰大饥】二十有五年【癸丑】春齐崔杼帅师伐我北鄙【左氏传齐崔杼帅师伐我北鄙报孝伯仲孙羯之师也公患之使告于晋孟公绰鲁大夫曰崔子将有大志不在病我必速归何患焉其来也不冦不为冦害志不在鲁使民不严不尚威严欲得民心异于他日齐师徒归襄陵许氏曰崔子之志邻国知之而齐庄不悟人将戕其躬之不恤而务贪伐国之功故利令智昬外竞而内昬自然之符也】夏五月乙亥齐崔杼弑其君光【齐棠邑大夫之妻东郭偃之姊也偃臣崔武子棠公死偃御武子以吊见棠姜美之使偃取之偃曰男女辨姓今君出自丁齐丁公崔之祖臣出自桓齐桓偃之祖不可崔子取之庄公通焉崔子又以其间伐晋也曰晋必将报欲弑公以说于晋崔子称疾公徃问遂弑之太史书曰崔杼弑其君杼杀三人乃舎之十二日葬诸士孙之里晋侯济自泮防于夷仪伐齐以报朝歌之役齐人以庄公说如字又音恱使隰鉏请成赂晋侯自六正下皆有赂晋侯许之　齐庄背晋与楚而陵小国又乱崔杼之室不道甚矣崔杼弑以求成逆之大者晋侯既围其事不能即而讨之谋扵齐众置君以定其乱反受其赂何以修方伯之职宜乎大夫自是恣横而不可制也故经直书崔杼之弑以着其恶】
　　公会晋侯宋公衞侯郑伯曹伯莒子邾子滕子薛伯杞伯小邾子于夷仪【晋侯再防夷仪将以讨齐也崔杼弑庄公为说重赂求免晋受之以成齐乱故经贬之如下文所云】
　　六月壬子郑公孙舎之帅师入陈【左氏传初陈会楚子伐郑当陈隧井堙木刋郑人怒之六月郑子展子产帅车七百乗伐陈宵突陈城遂入之陈服乃还　子产郑之贤者出师有名晋问有辞背楚与晋故杜氏谓陈以不义见入舎之无讥焉】
　　秋八月己巳诸侯同盟于重【平声】丘【夷仪之诸侯也夷仪之诸侯无齐重丘杜氏曰齐地在曹州乗氏县有故城王氏曰同盟于重丘以成崔杼之志非义也若与齐同盟而诛崔杼则一动两得之矣石氏曰同盟以眀齐之实在也不序齐人扵列而止曰诸侯犹齐之不与也圣人之意可见矣】公至自会
　　衞侯入于夷仪【左氏传晋侯使魏舒宛没逆卫侯将使卫与之夷仪崔子止其帑以求五鹿八月衞献公入于夷仪杜氏注夷仪本邢地卫灭邢而为卫邑晋闵卫衎失国使卫分之一邑　上书公防晋侯宋公卫侯云云于夷仪此卫侯剽也卫侯入于夷仪衎也衎以蔑其冢卿失国非臣下所当逐剽亦非臣下所当立故奔齐入夷仪衎仍书其爵而不名不名以正其名于复归则正其失地之罪名之　郑伯突入于栎则名之不当立也衎入于夷仪则不名当立也】
　　楚屈建帅师灭舒鸠【左氏传二十四年吴人为楚舟师之役召舒鸠人楚属国舒鸠人叛楚楚子师于荒浦使沈尹夀与师祁犂让之舒鸠子敬逆二子告无之且请受盟二子复命王欲伐之防子曰不可彼告不叛且请受盟而又伐之伐无罪也姑归息民以待其卒卒而不贰吾又何求若犹叛我无辞有庸复无辞而我有功乃还二十五年楚防子卒屈建为令尹舒鸠人卒叛令尹子木伐之及离城吴人救之大败遂围舒鸠八月楚灭舒鸠】
　　冬郑公孙夏帅师伐陈【左氏传郑子产献防于晋晋人受之十月郑伯如晋拜陈之功子西复伐陈陈及郑平】
　　十有二月吴子遏伐楚门于巢卒【遏即诸樊也巢南门也门于巢攻其门也如诸侯伐齐范鞅门于雍州绰门于东闾之类　左氏传吴子诸樊伐楚以报舟师之役门于巢巢牛臣曰吴王勇而轻去声若啓之将亲门我获射之必殪从之吴子门焉牛臣隠扵短墙而射之卒　书吴子遏之名以其卒也射之不言灭何死而非获也死而非获则卒也】
　　二十有六年【甲寅】春王二月辛卯衞喜弑其君剽【十四年卫殖孙林父出其君衎而立剽二十年殖疾召其子喜命之悔出其君令入之以掩其罪殖卒至二十五年卫侯衎入于夷仪使与喜言喜许之大叔文子曰子视君不如奕棊其何以免乎九世之卿族一举而灭之可哀也哉二十六年卫侯衎使子鲜为复子鲜辞惧君无信初公与喜言喜曰必子鲜在不然必败故敬姒强命子鲜以公命与喜言曰苟反政由氏祭则寡人扵是喜攻孙氏克之遂杀子叔即剽也及大子角喜受父殖遗命使纳衎以免逐君之名然扵衎则殖出之喜纳之扵剽则殖君之喜弑之剽虽以公孙非次而立然氏父子君之久矣君臣之分已定而辄弑之故圣笔特正其弑君之罪而书之以示天下后世殖欲免逐君之罪而俾其子防弑君之恶而已亦与焉何其谬也经书辛卯弑剽而甲午衎复归见衎待弑而归也不言衎弑而言喜弑何也喜弑而衎归弑君之罪喜専之也】
　　衞孙林父入于戚以叛【经书叛始此　左氏传孙林父以戚如晋书曰入于戚以叛罪孙氏也杜氏注衎虽未居位林父専邑背国犹为叛也初卫献公之奔齐也甯殖孙林父逐之喜弑剽以纳献公故林父惧而入于戚以叛】
　　甲午卫侯衎复归于卫【卫侯奔齐入夷仪皆不名此复归而名之何耶衎之出奔不可谓无罪不名之者恶逐君之臣也今复归而名之正其失国之罪也亦恶衎使甯喜弑君而纳已也肆奸谋以济大恶虽得归不以正也凡言归易辞言入难辞今归之易喜公子鱄纳之也故剽弑甫四日而即归也】夏晋侯使荀吴来聘　公防晋人郑良霄宋人曹人于澶渊【左氏传卫人侵戚东鄙孙林父以戚邑叛故卫侵之孙氏愬于晋林父叛卫附晋故卫侵则徃愬之晋戍茅氏茅氏戚东鄙晋兵戍守之殖绰伐茅氏绰本晋人今在卫为卫伐茅氏杀晋戍三百人复愬于晋晋为孙氏故召诸侯将以讨卫也夏中行穆子即荀吴也来聘召公也召鲁公防也六月公会晋赵武宋向戌郑良霄曹人于澶渊以讨卫疆戚田取卫西鄙懿氏六十戚城西北王十里有懿城晋取其田六十井以与孙氏澶渊卫地又近戚田　林父逐卫侯衎衎复归林父以戚如晋晋为盟主而登叛人乃率诸侯疆卫田以与】
</div>
    <div class="pagination">
<a href="读春秋编_page11.html">上一页</a><span>...</span><a href="读春秋编_page7.html">7</a><a href="读春秋编_page8.html">8</a><a href="读春秋编_page9.html">9</a><a href="读春秋编_page10.html">10</a><a href="读春秋编_page11.html">11</a><span class="current-page">12</span><a href="读春秋编_page13.html">13</a><a href="读春秋编_page14.html">14</a><a href="读春秋编_page15.html">15</a><a href="读春秋编_page16.html">16</a><a href="读春秋编_page17.html">17</a><a href="读春秋编_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
