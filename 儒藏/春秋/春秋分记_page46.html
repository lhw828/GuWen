<!DOCTYPE html>
<html>
<head>
    <meta charset="UTF-8">
    <title>春秋分记 - 第 46 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋分记 - 第 46 页/共 122 页</h1>
    <div class="content">　　中牟【定九年】
　　晋车在中牟释例荥阳中牟县囬逺疑非也按中牟在河南计非晋境所及至三家分晋中牟属魏而赵世家曰献侯即位治中牟则河南之中牟非赵所得都明矣杜之疑扵义为当臣瓒云中牟当在漯水之上
　　阙地四十有三
　　随【隐五年】　　　　鄂【六年】　　　　条【桓二年】
　　汾隰【三年】　　　　聚【庄二十五年】　　东关【二十八年】
　　隂【僖十五年】　　　　受铎【十六年下同】　昆都
　　庐柳【二十四年下同】　　屏　　　　　楼
　　被庐【二十七年】　　　郊【文三年】　　　夷【六年下同】
　　郫　　　　　　菫隂【七年】　　　诸浮【十三年】黄父【十七年】　　　向隂【宣七年】　　辅氏【十五年下同】
　　雒　　　　　　衍之县　　断道【十七年】赤棘【成元年】　　　河【十三年下同】　　箕郜
　　苕丘【十七年】　　　虚【十七年】　　　长樗【襄三年】
　　着【二十一年】　　　　鄐【二十六年】　　　魏榆【昭八年】
　　平陵【二十八年下同】　　马首　　　　适歴【三十一年】平中【定三年】　　　五氏【九年】　　　百泉【十四年】棘蒲【哀元年】　　　隂人【四年】　　　英丘【二十三年】邢【襄二十一年】


　　春秋分记卷二十六
<经部,春秋类,春秋分记>
　　钦定四库全书
　　春秋分记卷二十七　　　宋　程公说　撰书九
　　疆理书第三
　　齐地緫説
　　太公望佐文武定天下以功封扵营丘号曰齐盖古青州地也禹贡海岱惟青州喁夷既略潍淄其道厥土白坟海濵广斥莱夷作牧浮于汶逹于济舜分青州为营州周以徐州合青州其土益大周礼职方正东曰青州在天文枵之次女虚危之分辰居子宫曰寳瓶其封域东至于海西至于河南至于穆陵北至于无棣阻渤澥之险凭河济之固后据千乘前倚兖濮擅利鱼盐形势十二故太公用之而富桓公资之以霸自桓公后虽不复霸矣然凭藉地利犹得以雄彊扵诸侯太公治齐修道术尊贤智赏有功至扵今其土多好经术矜功名舒缓阔逹而足智其失则夸奢朋党季札观风闻齐音曰泱泱乎大风也哉表东海者其太公乎杜佑曰青州人情变诈皆因管仲轻重而为弊














<经部,春秋类,春秋分记,卷二十七>
　　齐地释名
　　齐【隐三年下同】
　　少昊之世有爽鸠氏虞夏时有季萴汤末有逄公伯陵殷末有蒲姑氏与四国作乱成王灭之以封大公国扵临淄广记云南郊山下有天齐渊齐之爲齐义本此
　　石门
　　释例济北卢县故城西南济水以石为门京相璠曰卢县故城西南六十里有故石门去水三百歩卢县今济南府长清县是也广记则以二地为在临邑县按临邑居济南之北长清居济南之西南长清之西即临邑之南二邑相近宜卢与石门在二邑间也卢县虽以春秋卢地得名然曰故城则春秋之卢其故城在晋卢县境而宻近扵临邑矣【济南齐州】
　　卢
　　释例济北卢县故城今长清县
　　艾【六年】
　　释例泰山牟县东南有艾山又琅邪临沂县东艾亭疑按广记袭庆府奉符县地有汉牟县而九域志艾山则属沂州境注云春秋公会齐侯盟于艾考之舆图沂属邑沂水新泰俱在奉符东南则艾山当在沂州境矣
　　嬴【桓三年】
　　汉晋爲嬴县后废入袭庆府莱芜县
　　谷【庄七年】
　　此年夫人姜氏会齐侯于谷昭十一年传曰齐桓公城谷而寘管仲于今頼焉广记曰城中有管仲井即同会谷之地后汉置谷城县后废入东阿今东平府东阿县东故城在焉有谷城山【或以城小谷为同此误也详见内鲁】
　　葵丘【八年下同】
　　广记青州临淄县有葵丘
　　贝丘
　　释例乐安博昌县南地名贝丘今青州夀光县地也又恩州治清河县有汉贝丘地应劭曰齐侯田于贝丘即此然考之舆地齐都临淄夀光于临淄为东而贝丘则在寿光南地之相近襄公田防于斯恩州距博州西北博盖古聊摄之地传谓聊摄以东言齐地西至聊摄谓恩州爲贝丘则是在聊摄外矣襄公虽至防荒岂有自临淄逺至于聊摄之外邪按广记恩州在春秋时属齐后属晋又水经注亦以应注事近踈博昌即司马彪郡国志所谓贝中聚者然则贝丘当在夀光非恩州贝丘明矣
　　干时【九年下同】
　　释例时水在乐安界岐流旱即竭涸故曰干时今青州千乘县有乐安城
　　堂阜
　　东莞防隂县西北有夷吾亭或曰鲍叔解夷吾缚扵此因以为名今沂州新泰县有防隂故城在东南堂阜在东去州西北二百一十里
　　柯【十三年】
　　东平府东阿县广记云本齐柯邑【今有阿井甞胶以贡】
　　阳谷【僖三年】
　　东平府阳谷县
　　穆陵【四年下同】
　　沂州沂水县穆山齐之南境在州北一百八十里
　　无棣
　　沧州无棣县南以无棣河为名州南百七十里
　　酅【二十六年】
　　释例济北谷城县西北有地名酅下今东阿县地有谷城县
　　周首【文十一年】
　　释例济北谷城县东北有周首亭京相璠曰济北所治卢子城故齐周首邑也今东阿县
　　平州【宣元年】
　　释例泰山牟县西平州乡今奉符县
　　石窌【成二年下同】
　　济南府长清县东地名石窌
　　莘
　　博州武水县西北故莘城
　　华泉
　　济南府厯城县有华不注山下有泉
　　徐关
　　济南府章丘县故徐关城
　　清【十七年】
　　大名府莘县
　　平隂【襄十八年下同】
　　东平府平隂县
　　防门
　　释例平隂城南北防有门今平隂县水经注河道所由名防门去平隂三里
　　广里
　　传堑防门而守之广里水经注防门北有光里齐人言广音与光同即春秋广里也
　　京兹
　　释例平隂城东南今平隂县东南
　　邿
　　平隂县西有邿山
　　卢
　　东平府阳谷县
　　祝柯【十九年下同】
　　汉晋为祝柯县今济南府禹城县在府西一百三十里
　　髙唐
　　释例济南祝阿县西北髙唐城今博州髙唐县髙唐在博州之东北禹城在济南府之西二邑相近故在博州为东北则扵祝阿为西北云
　　重丘【二十五年】
　　应劭曰安徳县北五十里有重丘乡水经注故重丘县同盟重丘伐齐今安徳府【安徳徳州】
</div>
    <div class="pagination">
<a href="春秋分记_page45.html">上一页</a><span>...</span><a href="春秋分记_page41.html">41</a><a href="春秋分记_page42.html">42</a><a href="春秋分记_page43.html">43</a><a href="春秋分记_page44.html">44</a><a href="春秋分记_page45.html">45</a><span class="current-page">46</span><a href="春秋分记_page47.html">47</a><a href="春秋分记_page48.html">48</a><a href="春秋分记_page49.html">49</a><a href="春秋分记_page50.html">50</a><a href="春秋分记_page51.html">51</a><span>...</span><a href="春秋分记_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
