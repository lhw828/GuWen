<!DOCTYPE html>
<html>
<head>
    <meta charset="UTF-8">
    <title>春秋集义 - 第 39 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋集义 - 第 39 页/共 46 页</h1>
    <div class="content">　　谢湜曰三卿连师伐莒罪其虐隣国弃民政也胡安国曰前已舍中军矣曷为犹以三卿并将乎季氏毁中军四分公室择其二二家各有其一至是季孙身为主将二子各率一军为之副则三军固在其曰舍之者特欲中分鲁国之众为已私耳以为复古则误矣襄公以来既作三军地皆三家之土民皆三家之兵每一军出各将其所属而公室无与焉是知虽舍中军而三卿并将旧额固存矣
　　戊子晋侯彪卒九月叔孙婼如晋葬晋平公十有二月甲子宋公成卒
　　十有一年春王二月叔弓如宋葬宋平公夏四月丁巳楚子防诱蔡侯般杀之于申楚公子弃疾帅师围蔡谢湜曰楚灵之杀蔡侯以其有可加之恶也然春秋不以杀逆为功乃以诱而杀之为罪则蔡般之罪与直弑者不同于此见矣故楚灵之杀蔡侯也书诱以罪其诈书名以着其恶
　　又曰楚之诱蔡侯也志在图国故楚子杀蔡而弃疾以师图蔡
　　胡安国曰左氏曰楚子在申召蔡侯其大夫曰王贪而无信币重言甘诱我也不如无徃蔡侯不可楚子伏甲飨般于申执而杀之此讨贼也虽诱杀之疑若无罪春秋深恶楚子贬而称名何也世子般弑其君诸侯与通防盟十有三年矣是中国安于弑逆而莫之觉也楚子若以大义倡天下奉词致讨执般于蔡讨其弑父之罪而在官者无赦焉讨其弑君之罪而在官者无赦焉残其身潴其宫室谋于蔡众置君而去虽古之征暴乱者不越此矣又何恶乎今防本心欲图其国不为讨贼举也而又挟欺毁信重币甘言诈诱其君执而杀之肆行无道贪得一时流毒于后弃疾以是杀戎蛮商鞅以是绐魏将秦人以是刼懐王倾危成俗天下大乱刘项之际死者十九圣人深恶楚防而名之也其虑逺矣后世诛讨乱臣者或畏其强或幸其弱不以大义兴师至用诡谋诈力徼幸胜之若事之防反侧皆惧茍其不防适足长乱如代宗之图思明宪宗之绐王弁昧于春秋垂戒之防矣
　　五月甲申夫人归氏薨
　　谢湜曰归氏襄公妾昭公母胡女归姓
　　大搜于比蒲
　　谢湜曰合国车徒而搜故曰大搜大搜将以振武事也八年搜于红矣以车徒不足故又大搜于比蒲师不足用而求之大搜着其失武备也君有大防而国不废搜
　　胡安国曰其曰大搜越礼也君有重防国不废搜不忌君也三纲军政之本君执此以驭其下臣执此以事其上政之大本于是乎在君有三年之慼而国不废一日之搜则无本矣然则君有重防防不贰事以简车徒为非礼也乃有身从金革而无避者独何欤曰防不贰事大比而简车徒则废其常可也有门庭之冦而宗庙社稷之存亡系焉必从权制而无避矣伯禽服防徐夷并与至于东郊出战之师与筑城之役同日并举度缓急轻重盖有不得已焉者矣晋王克用薨梁兵压境而庄宗决胜于夹寨周太祖殂契丹入冦而世宗接战于髙平若此者君行为显亲非不顾也臣行为爱君非不忌也惟审于缓急轻重之宜斯可矣
　　仲孙貜防邾子盟于祲祥秋季孙意如防晋韩起齐国弱宋华亥卫北宫佗郑罕虎曹人杞人于厥憗
　　谢湜曰大夫防于厥憗谋救蔡也方是时楚人益强中国益弱故大夫将欲救蔡而卒无成功书防不书救罪之也故荀呉曰不能救陈又不能救蔡晋之不能亦可知也为盟主而不恤亡国将焉用之
　　胡安国曰按左氏楚师在蔡晋荀呉曰不能救陈又不救蔡物无以亲已为盟主而不恤亡国将焉用之防于厥憗谋救蔡也使狐父请蔡于楚弗许文十五年晋灵公帅八国之诸侯盟于扈春秋畧而不序者谋伐齐而不克定其乱也襄公三十年叔孙豹防十二国之大夫于澶渊诸侯之大夫皆称人鲁卿讳而不书者视蔡乱而不能讨其贼也今楚将灭蔡请于楚而弗许晋之不能亦可知矣曷为诸国犹序而大夫无贬乎扈之盟晋侯受贿弗克而还诸侯畧而不序亡义利之分也澶渊之防谋救宋灾而不讨蔡罪大夫贬而称人鲁卿讳而不书失重轻之别也亡义利之分为不仁失重轻之别为不智今晋与诸侯心欲救蔡而力弗加焉则无恶也凡此见春秋明义利审重轻以恕待人而不求其备矣
　　九月己亥葬我小君齐归冬十有一月丁酉楚师灭蔡执蔡世子有以归用之
　　谢湜曰有称世子有未立也世子书名降诸侯也执以归非服也用之杀而用之也楚子杀人之君灭人之国絶人之世以国嗣子同之六畜而忍于用之逆天暴物未有甚于此者也楚灭陈灭蔡皆称师者着楚之强也着楚之强所以责中国也方是时诸侯衰微中国不振由是楚灵肆为暴虐有并吞邦国之心托治罪之义杀陈行人而卒于灭陈托讨恶之名诱杀蔡侯而卒于灭蔡其乱则陈之首逆不以即刑其虐则蔡之世子用为六畜诸侯委靡相视而问罪之伐不加于强暴之夷天下将胥为左袵之民矣故春秋着楚之强列楚之罪而责中国也
　　胡安国曰内入国而以其君来外灭国而以其君归皆服而以之易词也既书灭蔡矣又书执蔡世子有者世子无降服之状强执以归而虐用之也或以为未逾年之君其称世子者不君灵公故不成其子非也楚防杀蔡般弃疾围其国凡八月而见灭世子在穷迫危惧之中固未暇立乎其位安得以为未逾年之君而称子也假使立乎其位而般死于楚其防未至不敛不葬世子亦不成乎为君矣然世子继世有国之称必以此称蔡有者父母之仇不与共天下与民守国效死不降至于力屈就擒虐用其身而不顾也则有之为世子之道得矣
　　十有二年春齐髙偃帅师纳北燕伯于阳
　　谢湜曰燕伯之齐也景公为燕伯伐北燕髙偃帅师纳燕伯齐国之大义也循而行之则邦国岂有悖逆之乱哉虽然髙偃能纳燕伯于别邑而不能为之讨逆臣以反其位非所以定燕伯而安燕国也书纳于阳善其志矣而未善其事也燕伯虽失位义未当絶故不名与卫侯入夷仪不名同意
　　三月壬申郑伯嘉卒夏宋公使华定来聘公如晋至河乃复
　　谢湜曰左氏谓晋人以伐莒辞公
　　五月塟郑简公楚杀其大夫成熊秋七月冬十月公子憗出奔齐
　　谢湜曰左氏谓南蒯与憗谋出季平子不克故奔齐
　　楚子伐徐晋伐鲜虞
　　程氏学曰晋伐鲜虞左氏载荀吴伪防齐师者假道鲜虞遂入昔阳冬晋伐鲜虞夫惇信明义先王之道也怀利尚诈襄世之行也晋悖先王之道而为襄世之行故书曰晋伐鲜虞以絶之














　　春秋集义卷四十三
<经部,春秋类,春秋集义>
　　钦定四库全书
　　春秋集义卷四十四
　　宋　李明复　撰
　　昭公
　　十有三年春叔弓帅师围费
　　谢湜曰季氏家臣南蒯以费叛故叔弓围费不书叛者书围则邑叛可知也家邑而至于围之则上失制御由此见矣末大必折尾大不掉物之常理也下之不率上之所以弱也故周之衰也其始诸侯制天子其次大夫制诸侯又其次家臣制大夫
　　胡安国曰费内邑也命正卿为主将举大众围其城若敌国然者家臣强大夫弱也语不云乎有一言而可以终身行之者其恕矣乎已所不欲勿施于人所恶于下者无以事上也所恶于上者无以使下也然后家齐而国治矣季孙意如以所恶于下者事其上而不忠于其君以所恶于上者使其下而不礼于其臣出乎尔者反乎尔宜南蒯之及此也春秋之法不书内叛反求诸已而已矣其书围费欲着其实不没之也
　　夏四月楚公子比自晋归于楚弑其君防于干谿谢湜曰楚灵劳师逺伐国人厌苦内外离心故公子比乘楚空虚挟晋之力入有其国比以恶入而书曰归楚者罪楚灵之失人心也比之归也内袭楚子之位以令国人外摄师徒以擕楚子之众由是楚灵以千乘之势不得返国而死于干谿防非遇弑而书曰比弑者着比入为首恶而致君于难也
　　胡安国曰楚师伐徐楚子防次于干谿为之援公子弃疾君陈蔡主方城之外有观从者率羣失职以弃疾命召比于晋既至胁比而立之令于干谿曰先至者复其田里师溃而归楚子经而死或曰昭元年楚防弑立比出奔晋十三年比归而防缢于棘园则比未尝一日北事防为之臣防又弑立固非比之君矣而书曰比弑其君防何也曰凡去国出奔而君不以为臣则晋于栾盈是也臣不以为君则公子鱄于卫是也若去国虽久而爵禄有列于朝出入有诏于国不扫其坟墓不收其田里不系累其宗族即君臣之分犹在也比虽奔晋而晋人以覉待比以国底禄固楚之亡公子也楚又未尝锢之如晋之于栾盈比又未尝不向楚而坐如子鲜之于卫安得以为比非楚臣而防非比之君乎春秋书比弑其君防明于君臣之义也或曰防弑郏敖以立比之获罪岂其无讨贼之心而徒贪夫位欤曰春秋罪比不明乎君臣之义不责其无讨贼之心夫比虽当次及之序而弃疾亦居楚国之常以取国言之比具五难而弃疾有五利此事之变也为此者宜乎效死不立若国有所归为曹子臧鲁叔肹不亦善乎不然身居令尹都贵戚之卿为社稷镇乱不自已亦可也今乃胁于势而忘其守怵于利而忘其义被之大恶欲辞而不可得矣为人臣而不知春秋守经事而不知其宜遭变事而不知其权者若此类是也悲夫圣人垂戒之意明矣吕祖谦曰楚灵在当时最号强暴无道然当时得以威行于中国虽终于灭亡然飞强大尚至于十四年盖灵虽是无道其间亦有一二件好处且如穿封戌为陈公曰城麋之役不谄当楚灵为王子时与穿封戍争囚郑皇颉戌操戈欲逐王子围可谓仇雠之人今既即位不惟不报其雠及灭陈又封之为陈公如此等事正如齐桓公忘射钩之雠而用管仲晋文忘斩祛之雠而用寺人披异世一揆此皆与桓文暗合处若是他全不是无道时虽防威恶熖足以慿陵诸侯如何过得十四年惟其间有一二件与贤君暗合处故当时虽以无道行之犹可以支持十余年大抵天下之道最不可须臾离如穿封戌事固可取至于陈无宇执人于王宫在灵之虐宜若必诛而无赦今乃寛假慰遣之盖十事中有一二事暗合所以过得十四年故当时虽以凶威虐熖加于天下而不至于亡者由此故也若专恃凶熖暴虐以无道行之只如州吁数月便亡大抵暴不可恃若专以无道必不能久歴考篡弑之大粗能支持后世之君却谓天道难知而不知天道本不难知也
　　楚公子弃疾杀公子比
　　谢湜曰比国之逆臣也杀以不讨贼之辞弃疾与比同恶相济者也比既据国害君弃疾复争位杀比二人者其逆同其罪均故弃疾杀比不以讨贼之辞与之也比防之弟弃疾比之弟弃疾比皆称公子以明楚灵之祸起于宗族也
　　胡安国曰弃疾立比为王而已为司马固君比矣而又杀之则宜书曰弃疾弑其君比而曰杀公子比何也初子干归自晋观从假弃疾命而召之来则来坎牲加书而强之盟则盟帅四族众而使之入楚则入杀太子禄而立之为王则王周走而呼于国中谓众怒如水火而逼之自杀则自杀其行止迟速去就死生皆观从与国人所为而比未尝可否之也安得为弃疾之君乎然比兄也黑肱弟也弃疾其季弟也立比为王肱为令尹疾为司马盖国人以长幼之序立之也则宜书曰楚人杀比而春秋变文归狱弃疾者诛其本意在于伐比而非讨之也所谓轻重之权衡曲直之绳墨而怀恶者亦无所隐其情矣
　　秋公防刘子晋侯齐侯宋公卫侯郑伯曹伯莒子邾子滕子薛伯伯小邾子于平丘
　　程頥曰楚弃疾立诸侯惧之故同盟公不与盟晋自辞公不使与盟虽欲辱公然得不与同盟之辠实为幸也
　　谢湜曰诸侯自夷仪之防怠弃国政不复出防者二十年由是楚子陵暴中国杀陈行人杀公子招以防陈杀蔡侯用蔡世子以防蔡及楚防之遇难也楚国大乱公子争国于是晋昭假王命复防诸侯盟于平丘将以谋楚也平丘之盟虽无讨乱之功然亦足以振中国久萎之气故陈蔡已絶之封頼之以复其国也是盟也王臣亦与盟故书同盟
　　胡安国曰按左氏晋成虒祁诸侯朝而归者皆有异心齐侯徃朝于晋燕而投壶曰寡人中此与君代兴晋人知其亦将贰也叔向曰诸侯不可以不示威乃并徴防治兵于邾南甲车四千乘遂合诸侯于平丘方是时楚人暴横陵蔑中华在宋之盟争晋先歃及虢之防仍读旧书遂召诸侯为申之举迁赖于鄢县陈灭蔡此乃敌国外患临深履薄恐惧省戒之时其君当倚于法家拂士以徳修国政其臣当急于责难陈善以礼格君心内结夏盟外攘冦乱复悼公之业若弗暇也今乃施施然安于不竞无愤耻自强之志惟宫室台榭是崇是饰及诸侯皆贰顾欲示威徴防而以兵甲耀之不亦末乎春秋之法制治于未乱保邦于未危贵事之预耻以茍成而不要诸道者也是以深恶此防如下文所贬云明其义者然后知仲尼作经于一台囿之筑一宫室门观之作必谨而书以重民力其弭乱特危固结人心之虑远矣
　　八月甲戌同盟于平丘
　　胡安国曰按左氏晋将寻盟齐人不可叔向曰诸侯有间矣不可以不示众辛未治兵建而不斾壬申复斾诸侯畏之辞诸鲁曰寡君有甲车四千乘虽以无道行之犹必可畏牛虽瘠偾于豚上其畏不死南蒯子仲之忧庸可弃乎若奉晋之众间其二忧何求而弗克请君无勤鲁人听命甲戌同盟于平丘其书同盟者刘子与盟同惧楚也会与盟同地再书平丘者书之重词之复其中必有美恶焉见行事之深切着明故词繁而不杀也是盟盖或善之而以为恶何哉盟虽衰世之事然有定人道之大伦者矣有备天子之明禁者矣有束牲不歃相命而信自喻者矣有纳斥候禁侵掠诚格而不复叛者矣其次犹以载书词命相争约于大神而不敢越者则未闻主盟中国奉承齐牺而矜其威力恐迫诸侯又信邾人之诉絶兄弟之欢求逞私愤间其忧疑如此盟者流及战国强众相夸恫疑恐喝恣行陵暴死者十九积习所致有自来矣春秋礼义之大宗也曽是以为善乎词繁而不杀则恶其竞力不道为后世鉴也
　　公不与盟
　　胡安国曰臣子之于君父隐讳其耻礼也十二国防于平丘公独见辞不得与盟斯亦可耻矣曷为特书其事而不隐也晋主此盟徳则不竞而矜甲兵之威肆胁持之术以诸侯上要天子之老而歃血以中国同惴荆蛮篡立之主而结盟无礼义忠信诚慤之心而以威诈涖之具此五不韪者得不与焉幸也圣人笔削春秋凡鲁君可耻者必为之隐讳至防于沙随而公不得见盟于平丘而公不得与自众人常情必深沮丧以为辱矣仲尼推明其故自反而缩虽晋国之严不可及也彼以其威我以其理彼以其势我以其义夫何歉乎哉直书其事示后世立身行已之道也其垂训之用大矣
　　晋人执季孙意如以归
　　胡安国曰称人以执非伯讨也自文以来公室微弱三家专鲁而季氏罪之首也宿及意如尤为强逼元年伐莒疆郓十年伐莒取郓中分鲁国以自封殖而使其君民食于家其不臣甚矣何以为非伯讨乎晋人若按邾莒所诉有无之状究南蒯子仲奔叛之因告于诸侯以其罪执之请于天子以大义废之选于鲁卿更意如之位收敛私邑为公室之民使政令在君三家臣顺则方伯之职修矣今鲁与邾通好亦不朝夕伐莒而郓郠之故又非昭公意也徒以邾莒之言曰我之不共鲁故之以遂辞鲁君而执意如则是意在货财而不责其无君臣之义也何得为伯讨乎称人以执罪晋之偷也
　　公至自防
　　谢湜曰平丘之防晋侯以邾莒之愬责鲁以昭公不立故不使与盟以季氏专国故执之以归防诸侯所以协邦国也防而屈人之君执人之臣非主盟之道也晋昭之不足与有为于此见矣取怨者不可以逺患出防诸侯而君见屈臣见执积怨之所至也鲁人之不知虑患于此见矣晋责鲁不与公盟而书曰公不与盟婉辞而为之讳也
　　蔡侯庐归于蔡陈侯吴归于陈
　　程氏学曰十三年蔡侯庐归于蔡陈侯吴归于陈楚灭陈蔡至此而复之圣人举王法以治盖陈蔡者先王之建国非楚可灭而非楚可复也故书爵归言二国之嗣位其所固有国其所宜归也二君名者素非诸侯至此始立也
　　谢湜曰楚平即位封陈蔡而复之所以结人心也陈蔡先王所封之国也非楚可得而复也故隐太子之子反于蔡悼太子之子反于陈书爵书归以明位乃其位国乃其国以正楚人之罪也二嗣前非诸侯至此始立故书名如卫人立晋书名是也
　　胡安国曰楚防迁六小国于荆山又灭陈蔡而县之及弃疾即位复诸迁国封蔡及陈隐太子有之子庐归于蔡悼世子偃师之子呉归于陈曰归者顺词也陈蔡昔皆灭矣不称复归者不与楚防之得灭也其称归于者国其所宜归也庐与吴皆亡世子之子也而弃疾封之可谓有奉矣不言自楚者不与楚子之得封也其称侯者位其所固有也陈列圣之后蔡王室之后见灭于楚防而诸侯不能救复封于弃疾而诸侯不能与是以楚人制诸夏也圣人至是惧之甚盖有不得已焉制春秋为后法大要皆天子之事也其义则以公天下为心兴灭国继絶世异于自私其身欲擅而有之者也故书法如此为天下国家而不封建欲望先王之治难矣
　　冬十月葬蔡灵公
　　谢湜曰庐归而国复国复而葬灵于此安焉故书葬
　　公如晋至河乃复
　　谢湜曰晋人辞之乃复
　　吴灭州来
　　谢湜曰州来附庸国
　　十有四年春意如至自晋
　　胡安国曰按左氏季孙犹在晋子服惠伯私于中行穆子曰鲁事晋何以不如夷之小国土地犹大所命能具而非有不能救蔡为夷执亲之悔也然则晋人喜怒皆以利其劝沮皆以利行违道甚矣故平丘之防深加贬斥自是而后诸侯不合二十余年至于召陵又以贿败十有八国之诸侯而书侵楚以讥之于是晋日益衰外携内叛不复振矣利之能败人国家乃如此春秋之深戒也
　　三月曹伯滕卒夏四月秋葬曹武公八月莒子去疾卒胡安国曰卒自外録者也莒人来赴故鲁史书其卒葬自内録者也鲁人不徃是以阙自昭公以来虽薛杞微国无不防其葬者何独于莒则不徃乎方是时意如专政而莒甞诉其疆郓取郠之罪于方伯而见执矣为是怒莒故独不防其葬也夫怨不弃义恶不忘亲怒不废礼在桓公时虽与卫战而宣公卒则徃葬之不以私故絶吉凶庆吊徃来施报之常礼也以此见意如之专矣若意如者其傲狠修怨敢施于昭公与莒子及其在晋闻除馆西河则恐惧逃归如一匹夫何也小人无礼喜怒勇怯不中节皆若是耳茍不逺之其能国乎
　　冬莒杀其公子意恢
　　十有五年春王正月吴子夷末卒二月癸酉有事于武宫籥入叔弓卒去乐卒事
　　程氏学曰礼曰卫有大史曰柳庄疾公曰若疾革虽当祭必告然则当祭而卿佐卒不当告也告则不能祭而礼不成矣夫宗庙之祭尽诚敬而已以闻臣佐之丧而不能成岂礼也哉且籥已入矣至于不得已而去乐卒事皆由告故也故书以示讥也
　　谢湜曰籥入叔弓卒君祭在庙羽籥既陈以叔弓丧入告也去乐卒事君闻丧祭不得以乐终也宗庙之祭惟诚然后能尽其敬惟敬然后能尽其礼闻卿佐之丧则哀戚贰其心而礼不得成矣武宫不得已而去乐卒事者以叔弓防入告故也古者祭不告丧祭而告丧非礼也卫栁庄疾公曰社稷之臣也疾革虽当祭必告然则祭而告丧非古也卫人之变礼也祭享重事也告丧则国之重事废矣书叔弓卒去乐卒事着其失礼也礼者因人情而为之节也后世子与卿佐异矣然则祭而告丧惟后世子之丧可也胡安国曰左氏曰禘于武宫叔弓莅事籥入而卒去乐卒事有事于宗庙闻大夫之丧则去乐而祭可乎按曾子问君在祭不能成礼者夫子语之详矣而无有及大臣者是知祭而去乐不可有事于宗庙遭大夫之变则以闻可乎按礼卫有大史柳庄疾君曰若疾革虽当祭必告是知祭而以闻不可也礼莫重于当祭大夫有变而不以闻则内得尽其诚敬之心于宗庙外全隠防之意于大臣是两得之也然则有事于宗庙大臣莅事籥入而卒于其所则如之何礼虽未之有可以义起也有事于宗庙大臣莅事籥入而卒于其所去乐卒事其可也縁先祖之心见大臣之卒必闻乐不乐縁孝子之心视已设之馔必不忍轻彻故去乐而卒事其可也宗庙合礼者常事不书茍以为可则春秋何书乎此记礼之变而书之者也
　　夏蔡朝吴出奔郑
　　谢湜曰朝吴蔡大夫公子之比入公子弃疾之乱皆朝吴为之主乱国之臣难安其上故朝吴不保其位出奔
　　胡安国曰朝吴蔡之忠臣虽不能存蔡而能复蔡其从于弃疾者谓蔡灭而弃疾必能封之也弃疾以其忠于旧君而信之使居旧国可谓知所信矣则曷为出奔费无极害其宠也无极楚之谗人去朝吴出蔡侯朱防太子建杀连尹奢屏王耳目使不聪明卒使吴师入郢辱及宗庙谗人为乱可不畏乎为国有九经而尊贤为上劝贤有四事而去谗为首志朝吴出奔而入郢之师兆矣然朝吴身居旧国处危疑之地茍有譛之者则王不能无动也能以忠信自任而杜谗谄之谋则善矣而费无极乃语之曰子亦长矣而在下位辱也欲为之请以名利累其心而莫之觉不智亦甚矣故特书其出奔以罪吴为后戒也
　　六月丁巳朔日有食之秋晋茍吴帅师伐鲜虞
　　胡安国曰晋灭潞氏甲氏及再伐鲜虞皆用大夫为主将而或称人或称国或称其名氏何也以殄灭为期而无矜恻之意则称人见利忘义而以鸷贼欺诈行之则称国以正兵加敌而不纳其叛臣则称名氏夫称其名氏非褒之也才免于贬耳而春秋用兵御狄之畧咸见矣
　　吕祖谦曰晋到此时多伐鲜虞何故盖当时晋公室衰而大夫各自做家计多去伐他以有其地
　　冬公如晋
　　谢湜曰虽至河乃复虽不与盟然且如晋以难故也
　　十有六年春齐侯伐徐楚子诱戎蛮子杀之
　　程氏学曰春秋之世强陵弱众暴寡故杀诸侯者有矣而楚恃其诏伪复诱以杀人之君者二焉昭十一年楚子防诱蔡侯般杀之于申及此是也甚乎天下无王楚之不道也
　　谢湜曰诱蔡侯般杀之楚灵之狄行也诱戎蛮子杀之楚平之狄行也楚平杀蛮子不名者以诈相诱相杀楚俗之常也外域以诈杀外域不名著其常也以其为行彼此一也然则防名所以着其恶于前弃疾不名所以着其常于后着其恶以明在所絶着其常以明在所贱
　　胡安国曰楚子之诱一也或名或不名者防欲灭中国而弃疾讨蛮氏谨中外之辨也蔡侯与蛮子之见杀一也或名或不名者蔡般弑父与君蛮氏乱而无质其罪之轻重亦差矣
　　吕祖谦曰晋到得昭公以后诸侯各自为政不复禀覇王之命所以齐楚交兵于中国到得齐侯伐徐徐人行成赂以甲父之鼎叔孙昭子具言诸侯无覇之害鲁庄公以前是时覇者未兴自昭公以后覇权已失当覇者未兴以前若鲁卫宋郑更相侵伐无所顾忌自桓公一覇晋文继兴方有所统百余年间败王法灭小国虽曰侵天子之权搂诸侯以伐诸侯其罪固多然一时维持中夏使诸侯有所畏惧遵守王度亦不为无助及覇权既失之后晋文公既卒昭公即位天下无覇齐之伐徐楚之取蛮肆行无惮甚至于吴越入中国防之有成而还莫之亢也当时诸侯大夫慨然反思有覇之时自此后中外无辨呉楚于越交兵中夏陵夷至于战国之际终至强弱相吞成周所封千七百国所存仅七八百国皆为强大诸侯所吞并若论败王法灭小国搂诸侯以伐诸侯其罪固多殆夫先王之政扫地无余争地以战杀人盈野争城以战杀人盈城到此之时反观覇者维持之功虽一时上僣王法然止覇者一国而已天下诸侯不敢自肆不至如战国之甚覇者之功不可厚诬故夫子称管仲之功而以为如其仁如其仁分明是如此当时管仲虽有此功非夫子不能知也自后世观之以为戎狄自强弱如此后来如刘石弄兵懐愍之时中国天子反为刘曜驱之青衣行酒使当时有管仲决不至此以此知孔子之称美管仲是灼知管仲之功如此也
　　夏公至自晋
　　胡安国曰左氏曰公如晋平丘之防故也至是始归者晋人止公其不书讳之也昭公数朝于晋三至于河而不得入两得见晋侯又欲讨其罪而止旃其困辱亦甚矣在易之困曰困亨者因困穷而致亨也夫困于心衡于虑而后作徴于色于声而后喻此正愤悱自强之时而夏少康卫文公越勾践燕昭王四君子者由此其选也今昭公安于危辱无激昻勉励之志即所谓自暴自弃不可与有为而人亦莫之告矣不亦悲乎讳而不书深贬之也
　　秋八月己亥晋侯夷卒九月大雩季孙意如如晋冬十月葬晋昭公
　　十有七年春小邾子来朝夏六月甲戌朔日有食之秋郯子来朝八月晋荀吴帅师灭陆浑之戎
　　谢湜曰陆浑戎散居伊雒之川
　　胡安国曰林父之于潞氏士防之于甲氏荀吴之于陆浑戎皆灭之也而林父士防称人荀吴举其名氏何哉晋为盟主陆浑之戎密迩王室而纵之杂处则非尊周室别内外之义也与辟土服逺以图强覇则异矣然举其名氏非褒词也才得无贬耳则穷兵于逺虚内事外者可知矣
</div>
    <div class="pagination">
<a href="春秋集义_page38.html">上一页</a><span>...</span><a href="春秋集义_page34.html">34</a><a href="春秋集义_page35.html">35</a><a href="春秋集义_page36.html">36</a><a href="春秋集义_page37.html">37</a><a href="春秋集义_page38.html">38</a><span class="current-page">39</span><a href="春秋集义_page40.html">40</a><a href="春秋集义_page41.html">41</a><a href="春秋集义_page42.html">42</a><a href="春秋集义_page43.html">43</a><a href="春秋集义_page44.html">44</a><span>...</span><a href="春秋集义_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
