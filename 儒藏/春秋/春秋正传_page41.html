<!DOCTYPE html>
<html>
<head>
    <meta charset="UTF-8">
    <title>春秋正传 - 第 41 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋正传 - 第 41 页/共 44 页</h1>
    <div class="content">　　正传曰何以书谨君之出入也而不义之会将何以致反靣之词乎
　　秋齐侯宋公会于洮
　　正传曰书齐宋会于洮着不义之会也左氏曰范氏故也然则此会为助范中行氏也齐侯前既与鲁卫为牵之会今复与宋为洮之会是果于不义之行而不知悔矣
　　天王使石尚来归脤
　　正传曰公羊以为石尚天子之士脤者俎实也腥曰脤熟曰膰何以书志非礼也受胙礼也致胙非礼也相维辟公天子穆穆言诸侯助王祭也天子祭而受胙于神乃颁胙于助祭之诸侯以诸侯助祭同受之于神故也鲁未甞助祭于周而天王致之胙何谓乎春秋书之见天子之不君而诸侯之不臣其所感慨深矣
　　卫世子蒯聩出奔宋
　　正传曰书蒯聩出奔宋则父子乱伦之罪并着矣左氏曰卫侯为夫人南子召宋朝会于洮太子蒯聩献盂于齐过宋野野人歌之曰既定尔娄猪盍归吾艾豭太子羞之谓戱阳速曰从我而朝少君少君见我我顾乃杀之速曰诺乃朝夫人夫人见太子太子三顾速不进夫人见其色啼而走曰蒯聩将杀余公执其手以登防太子奔宋尽逐其党故公孟彄出奔郑自郑奔齐太子告人曰戯阳速祸余戯阳速告人曰太子则祸余太子无道使余杀其母余不许将戕于余若杀夫人将以余説余是故许而弗为以纾余死谚曰民保于信吾以信义也胡氏曰世子国本也以宠南子故不能保世子而使之去国以欲杀南子故不能安其身至于出奔是轻宗庙社稷之所付托而恣行矣春秋两着其罪故特书世子其义不繋于与蒯聩之世其国也而灵公无道不能正家以危其国本至使父子相残毁灭天理之所由着矣
　　卫公孟彄出奔郑
　　正传曰公孟彄曾帅师乃卫用事之卿也灵公疑其为蒯聩之党而逐之遂出奔郑灵公惑于南子所以不正凡正人皆为所恶春秋书出奔着灵公之无道也正人尽去而邪道大行矣
　　宋公之弟辰自萧来奔
　　正传曰何以书交讥之也宋景公宠嬖向魋公子地出奔母弟辰为之请止弗听而辰亦出奔入萧与地叛又自萧而来奔春秋书之一以见景嬖佞弃亲为不君辰不胜一朝之忿出奔忘君为不臣胥得罪矣
　　大搜于比蒲
　　正传曰书大搜讥亟也五年大搜礼也
　　邾子来会公
　　正传曰会者偶相见之词先儒以为会公于比蒲夫小之事大当脩朝礼于都受之于庙邾子偶因比蒲之搜而来会公于此则非礼矣春秋书之讥非礼也见邾子之来定公之受皆非礼也
　　城莒父及霄
　　正传曰莒父及霄鲁二邑书城二邑讥劳民也夫既方堕费郈矣今又城莒父及霄鲁可谓反覆而政令不一矣或曰葢公叛晋助范中行氏故惧齐而城二邑是则惑之甚也已不治而欲治人以不正可得乎堕三都孔子深谋也既堕费郈未能堕成孔子遽以女乐去司防自此而孔子之説不行矣此二邑之所以复城也或曰此或者讥不时乎曰非也或曰此当是冬事其搜其城非不时也逸其文故是年无冬耳应之者曰然则先儒谓春秋以一字为褒贬苟文有脱误乌乎徴诸
　　【敬王二十五年】十有五年【晋定十七年齐景五十三年卫灵四十年蔡昭二十四年郑声六年曹阳七年陈闵七年杞僖十一年宋景二十二年秦惠六年楚昭二十一年呉夫差元年】
　　春王正月邾子来朝
　　正传曰何以书志礼也以小事大邦交之宜也悔过之善也邾子以比蒲之会为不成礼故正月来朝悔前过葢前愆而得以小事大邦交之礼矣故春秋善之左氏曰邾隠公来朝子贡观焉邾子执玉髙其容仰公受玉卑其容俯子贡曰以礼观之二君者皆有死亡焉夫礼死生存亡之体将左右周旋进退俯仰于是乎取之朝祀防戎于是乎观之今正月相朝而皆不度心已亡矣嘉事不体何以能久髙仰骄也卑俯替也骄近乱替近疾君为主其先亡乎
　　鼷鼠食郊牛牛死改卜牛
　　正传曰鼷鼠即小鼠噬牛伤皮无不死者何以书志灾异也着不敬也谷梁子曰不敬莫大焉愚谓灾异由天敬谨由人故能致敬谨尽视牲之礼重典守之责则虽有天灾无从生矣故郊牛鼠食而死虽或天灾乃不敬之致也春秋书此则鲁君臣之不敬而僣窃之非礼皆可见矣
　　二月辛丑楚子灭胡以胡子豹归
　　正传曰书楚子灭胡以胡子豹归着楚之愤暴也左氏曰呉之入楚也胡子尽俘楚邑之近胡者楚既定胡子豹又不事楚曰存亡有命事楚何为多取费焉二月楚灭胡胡氏曰夫灭人之国其罪大矣然胡子豹乗楚之约尽俘其邑之近胡者所谓国必自灭而后人灭之非灭之者独有罪也国君造命不可委命者既以为有命而又贪生忍辱不死于社稷则是不知命矣书以归罪豹之不能死位而与归也故楚子书爵而胡子豹名愚谓直书其事而其罪自见不繋乎名与否矣若夫楚子灭人之罪大胡子侵楚之罪小春秋书之特罪其大者耳非罪豹也
　　夏五月辛亥郊
　　正传曰此周之夏五月即夏之春三月也此因郊牛死改卜牛涤之故在五月也何以书失礼之中又失礼焉于此见矣鲁不当郊一失也郊牛之死二失也行之夏五月非时三失也
　　壬申公薨于髙寝
　　正传曰书公薨于髙寝志国君之大故也而其非正见矣左氏曰夏五月壬申公薨仲尼曰赐不幸言而中是使赐多言者也谷梁曰髙寝非正也愚谓命不可言礼则有定子贡以髙卑俯仰而知公之不久偶中耳至于诸侯死正寝礼也曾子曰吾何求哉吾得正而毙焉斯已矣贵正也公之薨不于正寝而于髙寝非正终矣其生也为叛臣季孙意如所立已不得正其始其终也于髙寝又不得正其终春秋书之窃取之情可见矣
　　郑罕达帅师伐宋
　　正传曰书郑伐宋志非义之兵也左氏曰郑罕达败宋师于老丘愚谓郑纳宋叛人公子地又为地伐大国欲取地以居之葢不待贬而罪恶见
　　齐侯卫侯次于渠蒢
　　正传曰何以书志义举也左氏曰齐侯卫侯次于遽挐谋救宋也愚谓据此则二君渠蒢之会葢因郑为叛人公子地伐宋故合兵救之也其义则善矣然而次于渠蒢不免逗遛观望所谓见义而不为无勇矣
　　邾子来奔防
　　正传曰书邾子来奔防则非礼自见矣公羊子曰其言来奔防何奔防非礼也天子崩诸侯奔防会塟诸侯薨诸侯使士吊之大夫塟之礼也今邾子不知礼之品秩而惟大国之畏以所行于天子者行之同列失礼之甚者也故春秋书之而取义自见
　　秋七月壬申姒氏卒
　　正传曰姒氏哀公之母定公之妾其称姒氏者妾母以子贵哀公未君不得推贵其母也故公羊氏曰何以不称夫人哀未君是也左氏以为不赴且不祔者非也何以书志君母之大故也
　　八月庚辰朔日有食之
　　正传曰书日有食之志天变也
　　九月滕子来会塟
　　正传曰书滕子来防塟志非礼也以所事天子者事鲁也
　　丁巳塟我君定公雨不克塟戊午日下昃乃克塟正传曰书雨不克塟戊午日昃乃塟志不得乎礼也夫塟必有备有备无患何雨不克塟之有书雨不克塟则是无备非礼矣塟之日日中而虞所以安亲之神也今日下昃乃克塟则是无虞祭无虞非礼矣谷梁子曰塟既有日不为雨止礼也雨不克塟丧不以制也左氏以为雨不克襄事礼也非矣
　　辛巳塟定姒
　　正传曰书塟定姒志君母之大事也公羊子曰定姒何以书塟未逾年之君也有子则庙庙则书塟胡氏曰曾子问并有丧则如之何子曰塟先轻而后重其奠也其虞也先重而后轻
　　冬城漆
　　正传曰书冬城漆志非礼也定公定姒连丧继塟土血未干而兴不急之役忘哀以劳民非礼矣张氏曰城漆谋伐邾也定公之丧邾子来奔事鲁谨矣哀公初立不务善隣而以土地之故劳民力啓民怨二年取其田七年俘其君卒使呉人乗间以伐其国齐人问罪而取讙阐利未得而害随之谋国如此其不终也宜哉














　　春秋正传卷三十五
　　钦定四库全书
　　春秋正传卷三十六　　　明　湛若水　撰哀公【名蒋定公子母定姒四嵗即位在位二十七年其十四年春春秋絶笔】
　　【敬王二十六年】元年【晋定十八年齐景五十四年卫灵四十一年蔡昭二十五年郑声七年曹阳八年陈闵八年杞僖十二年宋景二十三年秦惠七年楚昭二十二年呉夫差二年】
　　春王正月公即位
　　正传曰书公即位正始也
　　楚子陈侯随侯许男围蔡
　　正传曰书楚子三国之君围蔡志报怨也左氏曰春楚子围蔡报栢举也里而栽广丈髙倍夫屯昼夜九日如子西之素蔡人男女以辨使疆于江汝间而还蔡于是乎请迁于呉胡氏曰夫男女以辨则是降也疆于江汝则迁其国也而独书围蔡何也蔡甞以呉师入郢昭王奔随壊宗庙徙陈器挞平王之墓矣至是楚国复寜帅师围蔡降其众迁其国而春秋书之畧者见蔡宜得报而楚子复雠之事可恕也圣人本无怨而怨出于不怨故议雠之轻重有至于不与共戴天者今楚人祸及宗庙辱逮父母若包羞忍耻而不能一洒之则不可以有立而天理灭矣故特书围蔡而称爵恕楚之罪词也愚谓胡氏之论是矣然不必称爵乃可恕楚之罪也
　　鼷鼠食郊牛改卜牛夏四月辛巳郊
　　正传曰何以书谷梁曰鼷鼠食郊牛改卜牛志不敬也郊牛日展斛角而知伤夏四月郊不时也胡氏曰昔者周公郊祀后稷以配天此成王亮隂之时位冡宰摄国政行天子之事也鲁何以得郊成王追念周公有大勲劳于天下而欲尊鲁故赐以重祭得郊禘大雩然则可乎孔子曰鲁之郊禘非礼也周公其衰矣欲尊鲁而赐以人臣不得用之礼乐岂所以康周公也哉天子祭天地诸侯祭社稷大夫祭五祀庶人祭先祖此定理也今鲁得郊以为常事春秋欲削而不书则无以见其失礼尽书之乎则有不胜书者故圣人因其失礼之中又有失焉者则书于防所谓由性命而言也圣人奚容心哉因事而书以志其失为后世戒其垂训之义大矣
　　秋齐侯卫侯伐晋
　　正传曰书齐卫伐晋罪党叛也左氏曰齐侯卫侯会于干侯救范氏也师及齐师卫孔圉鲜虞人伐晋取棘蒲愚谓晋为天下主盟之国范中行晋之叛臣也齐景公当脩霸业率与国徃正其罪可也乃与卫伐晋取地以助范氏之叛负不义之罪于天下矣
　　冬仲孙何忌帅师伐邾
　　正传曰书伐邾志非义也邾事鲁之谨无罪而伐之是昩恩徳之报无恤小之义矣
　　【敬王二十七年】二年【晋定十九年齐景五十五年卫灵四十二年卒蔡昭二十六年郑声八年曹阳九年陈闵九年杞僖十三年宋景二十四年秦惠八年楚昭二十三年呉夫差三年】
　　春王二月季孙斯叔孙州仇仲孙何忌帅师伐邾取漷东田及沂西田癸巳叔孙州仇仲孙何忌及邾子盟于句绎
　　正传曰何以书取田志贪利也何以书盟志为利也左氏曰伐邾将伐绞邾人爱其土故赂以漷沂之田而受盟是贪利之兵也谷梁子曰三人伐而二人盟何也各盟其所得也是以得利而盟也夫以利而伐人者亦以利而受伐于人以利而盟者亦利尽而寒盟何以质于神而结忠信于人乎胡氏曰曷为列书三卿哀公得国不张公室三卿并将鲁众悉行伐国取地以盟其君而已不与焉适越之辱兆矣定公之薨邾子来奔丧事鲁恭矣而不免于见伐徒自辱焉不知以礼为国之故也邾在邦域之中不加矜恤而诸卿相继伐之旣取其田而又强与之盟不知以义睦隣之故也故详书以着其罪三人伐则曷为二人盟盟者各盟其所得也莫强乎季孙何独无得季氏四分公室有其二昭公伐意如叔孙氏救意如而昭公孙阳虎囚桓子孟孙氏救桓子而阳虎奔今得邾田葢季氏以归二家而不取也
　　夏四月丙子卫侯元卒
　　正传曰书卫侯元卒志邻国之大故也是以有相恤之义焉左氏曰初卫侯游于郊子南仆公曰余无子将立汝不对他日又谓之对曰郢不足以辱社稷君其改图君夫人在堂三揖在下君命只辱夏卫灵公卒夫人曰命公子郢为太子君命也对曰郢异于他子且君没于吾手若有之郢必闻之且亡人之子辄在乃立辄愚谓蒯聩得罪出奔而立輙是立子以拒父也且郢已有灵公之命矣若遵公命以立郢则輙免于拒父之罪而聩负杀母之名必不敢动则卫无后来之乱矣惟立輙则以子拒父子不子父不父乱大伦以危其国家实在此举矣
　　滕子来朝
　　正传曰何以书志邦交之礼也
　　晋赵鞅帅师纳卫世子蒯聩于戚
　　正传曰戚卫邑何以书纳志犹夫义也憾其非大义也不以大义告于天王以正名分而徒以力纳之也左氏曰六月乙酉晋赵鞅纳卫太子于戚宵迷阳虎曰右河而南必至焉使太子絻八人衰绖伪自卫逆者告于门哭而入遂居之然则何以志犹夫义纳也灵公志溺于爱而乱其家太子志在正家而自陷于恶夫人啼愬之言已入灵公废立之命未出则太子者固昔太子耳太子未有废命为国人之所拒为子輙之所拒晋帅师纳之于义未为不可也独晋以霸国不能奉王命声大义以正之此春秋所以书之之意乎夫蒯聩虽得罪于父而继以出奔輙不可以居位而得罪于父宜不用夫人之乱命避位以让父安社稷重宗庙可也是则輙之义得矣乃居位据国以拒父天下岂有无父之人而可以为人君乎晋帅师纳之于戚比之为子以拒父者有间矣未为过举也胡氏以纳为国人不受而鞅为不知义过矣夫輙拒之而晋固纳之纳之书实事也何义例之有胡氏曰世子不言纳位其所固有国其所宜君谓之储副则无所事乎纳矣凡公子出奔复而得国者其顺且易则曰归有奉焉则曰自其难也则曰入不称纳矣况世子哉今赵鞅帅师以蒯聩复国而书纳者见蒯聩无道为国人之所不受也国人不受而称世子者罪卫人之拒之也所以然者縁蒯聩出奔灵公未甞有命废之而立他子及公之卒大臣又未甞谋于国人数聩之罪选公子之贤者以主其国乃从輙之所欲而君之以子拒父此其所以称世子也人莫不爱其亲而志于杀莫不敬其父而忘其丧莫不慈其子欲其子之富且贵也而夺其位蒯聩之于天理逆矣何疑于废黜然父虽不父子不可以不子輙乃据国而与之争可乎故特繋纳卫世子蒯聩于戚于赵鞅帅师之下而鞅不知义灵公与卫国大臣不能早正国家之本以致祸乱其罪皆见矣
　　秋八月甲戌晋赵鞅帅师及郑罕达帅师战于鐡郑师败绩
　　正传曰书晋赵鞅及郑罕达战于鐡郑师败绩而其善恶自见矣左氏曰秋八月齐人输范氏粟郑子姚【即罕达】子般【即驷】送之士吉射逆之赵鞅御之遇于戚阳虎曰吾车少以兵车之斾与罕驷兵车先陈罕驷自后随而从之彼见吾貌必有惧心于是乎会之必大败之从之卜战焦乐丁曰诗曰爰始爰谋爰契我谋恊以故兆询可也简子【即赵鞅】誓曰范氏中行氏反易天明斩艾百姓欲擅晋国而灭其君寡君恃郑而保焉今郑为不道弃君助臣二三子顺天明从君命经徳义除诟耻在此行也克敌者上大夫受县下大夫受郡士田十万庶人工商遂人臣圉免志父无罪君实图之若其有罪绞缢以戮桐棺三寸不设属辟素车朴马无入于兆下卿之罸也甲戌将战邮无恤【即王良也】御简子卫太子为右登鐡上望见郑师众太子惧自投于车下子良授太子绥而乗之曰妇人也简子巡列曰毕万【晋献公卿】匹夫也七战皆获有马百乗死于牖下羣子勉之死不在冦繁羽御赵罗宋勇为右罗无勇麇之吏诘之御对曰痁作而伏卫太子祷曰曾孙蒯聩敢昭告皇祖文王烈祖康叔文祖襄公郑胜乱从晋午在难不能治乱使鞅讨之蒯聩不敢自佚备持矛焉敢告无絶筋无折骨无靣伤以集大事无作三祖羞大命不敢请佩玉不敢爱郑人撃简子中肩毙于车中获其蠭旗太子【蒯聩】救之以戈郑师北获温大夫赵罗太子复伐之郑师大败获齐粟千车赵孟喜曰可矣传傁曰虽克郑犹有知在忧未艾也初周人与范氏田公孙尨【范氏臣】税焉赵氏得而献之吏请杀之赵孟曰为其主也何罪止而与之田及鐡之战以徒五百人宵攻郑师取蠭旗于子姚之幕下献曰请报主徳追郑师姚般公孙林殿而射前列多死赵孟曰国无小既战简子曰吾伏弢呕血鼔音不衰今日我上也太子曰吾救主于车退敌于下我右之上也邮良曰我两靷将絶吾能止之我御之上也驾而乗材两靷皆絶愚谓观此赵简子数范中行与郑之罪则简子忠于晋者也齐郑忘晋君之好以助叛臣党恶者也其善恶功罪较然矣然而二子皆书名而不言大夫则诸儒所谓义例者何在乎故直书其事而善恶自见者为不易之论矣
　　冬十月塟卫灵公
　　正传曰书塟卫灵公志恤哀之礼也
　　十有一月蔡迁于州来蔡杀其大夫公子驷
　　正传曰何以并书之并讥蔡君也见蔡君之无道也既召祸机而迁国又杀忠臣以媚敌故曰并讥之也左氏曰呉泄庸如蔡纳聘而稍纳师师毕入众知之蔡侯告大夫杀公子驷以説哭而迁墓冬蔡迁于州来胡氏曰州来呉所灭也蔡请迁于呉而中悔呉人如蔡纳聘而师毕入蔡侯告大夫杀公子驷以説哭而迁墓如此则实呉人之所迁也而经以自迁为文何也楚既降蔡使疆于江汝蔡人听命而还师矣复背楚请迁于呉而又自悔也其谋之不臧甚矣夫迁国大事也盘庚五迁利害甚明众犹胥怨不适有居至于丁寜反复播告之脩而后定也今蔡介于呉楚二大国之间背楚诳呉及其事急又委罪于执政其谁之咎也故经以自迁为文而杀公子驷则书大夫而称国言君与用事大臣擅杀之也放公孙猎则书大夫而称人言国乱无政众人擅放之也驷与猎其以请迁于呉为非者乎而委之罪以説谁敢有复尽忠而与谋其国者哉愚谓或称大夫或不称或书国或不书史之文也而仲尼取义则固不系乎此也何居曰文之不一也
　　【敬王二十八年】三年【晋定二十年齐景五十六年卫出公輙元年蔡昭二十七年郑声九年曹阳十年陈闵十年杞僖十四年宋景二十五年秦惠九年卒楚昭二十四年呉夫差四年】
　　春齐国夏卫石曼姑帅师围戚
　　正传曰何以书围戚罪党恶也夫国之所以为国君之所以为君以其有人伦也舜窃负而逃遵海濵终身乐忘天下以人伦为重也蒯聩伤家之乱而欲割恩正义以陷于大恶其得罪于父非有闗于宗社也輙未甞受命于灵公乃夫人先以公命命郢郢不居故立輙耳国夏与曼姑不能因晋之纳以輙迎蒯聩于戚而避位让父以正伦理乃助人之子以围人之父是无人伦矣其得罪于舜也大矣何以立国而为人主大臣乎公羊以輙不以父命辞王父命而宜立以曼姑受命于灵公义可以拒之是不知天理人伦为君国之本也胡氏曰按左氏灵公游于郊公子郢御公曰余无子将立汝对曰郢不足以辱社稷君其改图君夫人在堂三揖在下君命只辱灵公卒夫人曰命公子郢为太子君命也对曰郢异于他子且君没于吾手若有郢必闻且亡人之子輙在乃立輙以拒蒯聩蒯聩前称世子者所以深罪輙之见立不辞而拒其父也輙若可立则蒯聩为未絶未絶则是世子尚存而可以拒乎主兵者卫也何以序齐为首罪齐人与卫之为恶而党之也公孙文仲主兵伐郑而序宋为首以诛殇公石曼姑主兵围戚而序齐为首以诛国夏训天下后世讨乱臣贼子之法也古者孙从祖又孙氏王父之字考于庙制昭常为昭穆常为穆不以父命辞王父命礼也輙虽由嫡孙得立然非有灵公之命安得云受之王父辞父命哉故冉有谓子贡曰夫子为卫君乎子贡曰诺吾将问之入曰伯夷叔齐何人也曰古之贤人也曰怨乎曰求仁而得仁又何怨出曰夫子不为也伯夷以父命为尊而让其弟叔齐以天伦为重而让其兄仲尼以为求仁而得仁者也然则为輙者柰何宜辞于国曰若以父为有罪将从王父之命则有社稷之镇公子在我焉得为君以为无罪则国乃世子之所有也天下岂有无父之国哉而使我立乎其位如此则言顺而事成矣是故輙辞其位以避父则卫之臣子拒蒯聩而辅之可也輙立其位以拒父则卫之臣子舍爵禄而去之可也乌有父不慈子不孝争利其国灭天理而可为者乎
　　夏四月甲午地震
　　正传曰书地震志异也夫地道尚静而震动焉失其道矣当是之时天子诸侯之国皆君弱而臣强是其应乎
　　五月辛夘桓宫僖宫灾
　　正传曰书桓宫僖宫灾志变也天火曰灾灾从天降也所以示谴戒乎鲁也诸侯之庙五亲尽则迁天之道也所谓迁者主迁而庙不迁谓之桓宫僖宫则桓僖亲尽而不迁非天之道矣因天变以验人事其咎固在此乎左氏曰夏五月辛夘司铎【官名】火火逾公宫桓僖灾救火者皆曰顾府南宫敬叔至命周人出御书俟于宫曰庀女而不在死子服景伯至命宰人出礼书以待命命不共有常刑校人乗马巾车脂辖百官官备府库慎守宫人肃给济濡帷幕郁攸从之蒙葺公屋自太庙始外内以悛助所不给有不用命则有常刑无赦公父文伯至命校人驾乗车季桓子至御公立于众魏之外命救火者伤人则止财可为也命藏象魏曰旧章不可亡也富父槐至曰无备而官办者犹拾沈也于是乎去表之稾道还公宫孔子在陈闻火曰其桓僖乎愚谓春秋书此不过志二宫之灾耳而公糓又凿为不言及敌也一也之説而胡氏从之又有不言及等也称及则祖有尊卑矣之説皆穿凿之过而不知经之取义不系乎此也
　　季孙斯叔孙州仇帅师城啓阳
　　正传曰何以书讥不宜城也党范啓衅惧晋而城一不宜也不顾民时大兴工役二不宜也地震庙灾不知脩省三不宜也
　　宋乐髠帅师伐曹
　　正传曰书宋乐髠帅师伐曹志陵暴之兵也曹为小国以宋之大宜以大字小可也乃肆其陵弱暴寡之心擅兴大众以伐之宋为无道矣然而曹以小弱界乎其隣不能尽事大之礼以致祸变恶得无罪故此年乐髠伐六年向巢伐七年围八年入而以曹伯归有由然矣
　　秋七月丙子季孙斯卒
</div>
    <div class="pagination">
<a href="春秋正传_page40.html">上一页</a><span>...</span><a href="春秋正传_page36.html">36</a><a href="春秋正传_page37.html">37</a><a href="春秋正传_page38.html">38</a><a href="春秋正传_page39.html">39</a><a href="春秋正传_page40.html">40</a><span class="current-page">41</span><a href="春秋正传_page42.html">42</a><a href="春秋正传_page43.html">43</a><a href="春秋正传_page44.html">44</a><a href="春秋正传_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
