<!DOCTYPE html>
<html>
 <head>
  <meta charset="utf-8"/>
  <title>
   春秋左传注疏 - 第 39 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋左传注疏 - 第 39 页/共 45 页
  </h1>
  <div class="content">
   &lt;经部,春秋类,春秋左传注疏&gt;
　　钦定四库全书
　　春秋左传注疏卷五十三【起昭公二十九年尽三十二年】
　　晋杜氏注　唐陆德明音义　孔颖达疏
　　经二十有九年春公至自干侯居于郓注以干侯至不得见晋侯故疏【注正义曰二十五年公孙于齐齐侯唁公于野井二十六年经书公至自齐公虽不至齐都旣入齐境得与齐侯相见故书公至自齐往年公如晋次于干侯虽入晋境不得与晋侯相见故书至自干侯以干侯致告于庙者为不得见晋侯故】齐侯使高张来唁公注唁公至晋不见受高张高偃子音义【唁音彦】疏【注正义曰诗毛传曰吊失国曰唁二十五年公新失国齐侯唁公可矣于此复唁公者公以齐不忧已弃而适晋望得晋人矜之晋侯不肯见公齐侯心复恨公嫌公此举故遣唁公所以嗤笑公也故云唁公至晋不见受又似更复失国故唁之】公如晋次于干侯注复不见受往干侯音义【复扶又反】夏四月庚子叔诣卒注无传
　　秋七月
　　冬十月郓溃注无传民逃其上曰溃溃散叛公音义【溃户对反】疏【注正义曰民逃其上曰溃文三年传例也公自二十六年以来常居于郓此时公旣如晋必留人守郓郓人溃散而叛公使公不得更来当是季氏道之使然】
　　传二十九年春公至自干侯处于郓齐侯使高张来唁公称主君注比公于大夫疏【注正义曰传称范宣子抚荀偃云事吴敢不如事主医和谓赵文子曰主是谓矣如此之类大夫称主文多矣今髙张以齐侯之命称公为主君以晋不受公故轻侮之比公于大夫也】子家子曰齐卑君矣君祗辱焉注言往事齐适取辱音义【祗音支】公如干侯注为齐所卑故复适晋冀见恤音义【复扶又反】　三月己夘京师杀召伯盈尹氏固及原伯鲁之子注皆子朝党也称伯鲁子终不説学音义【召上照反説音悦】尹固之复也注二十八年尹固与子朝俱奔楚而道还疏【注正义曰尹固复还之年传虽不载以妇人尤之云其过三岁乎知以二十六年在道而还至此为三岁也】有妇人遇之周郊尤之曰处则劝人为祸行则数日而反是夫也其过三岁乎夏五月庚寅王子赵车入于鄻以叛隂不佞败之注赵车子朝之余也见王杀伯盈等故叛鄻周邑音义【数所主反鄻列勉反】　平子每岁贾马注贾买也音义【贾古买反】具从者之衣屦而归之于干侯公执归马者卖之注卖其马乃不归马卫侯来献其乘马曰啓服注啓服马名音义【乘如字】疏【注正义曰释畜云马前右足白啓郭璞曰左传曰啓服诗曰两服上襄郑云两服中央夹辕者此马毛色名啓公用以夹辕故以啓服为名也】堑而死注隋堑死也音义【堑七艳反】公将为之椟注为作棺也音义【将为如字一音于伪反椟徒木反为作于伪反下同】子家子曰从者病矣请以食之乃以帏裹之注礼曰敝帏不弃为埋马也音义【食音似裹古火反】疏【注正义曰檀弓文也礼有埋马之法子家子请以马肉食从者以公将为之椟所以深抑之公感子家子之言方始依礼以帷裹之史记滑稽传云楚庄王有所爱马衣以文绣置之华屋之下席之以路牀防之以枣脯马病肥死欲以棺椁大夫礼葬之优孟者故楚之乐人也多辩常以谈笑风谏于是入门大笑王惊而问其故优孟曰马者王之所爱也以楚国之大何求不得而以大夫礼塟之薄请以人君礼塟之王曰何如对曰臣请以雕玉为棺文梓为椁甲卒为穿圹老弱负土庙食太牢奉以万户之邑诸侯闻之皆知大王贱人而贵马也王曰寡人过一至于此为之奈何优孟曰请大王以六畜葬之以垅灶为椁铜歴为棺齐以姜桂荐以木兰祭以粳稻衣以火光葬之人肠于是王乃使以马属大官无令天下闻之彼亦此之类也】公赐公衍羔裘使献龙辅于齐侯注龙辅玉名疏【注正义曰周礼使泽国用龙节皆金也以英荡辅之杜子春云荡谓以函器盛此节谓铸金为龙以玉为函辅盛龙节谓之龙辅此献函不献节故直云献龙辅卿云盛龙节之玉函耳案説文云龙祷旱玉也为龙文又玉人云上公用龙今辅与龙连文故云龙辅玉名盖用此意】遂入羔裘齐侯喜与之阳谷注阳谷邑名公衍公为之生也其母偕出注出之产舍疏【注正义曰内则云妻将生子及月辰居侧室夫使人日再问之作而自问之妻不敢见使姆衣服而对至于子生夫复使人日再问之夫齐则不入侧室之门子生男子设弧于门左女子设帨于门右三日始负子男射女否然则产舍是侧室也】公衍先生公为之母曰相与偕出请相与偕告注留公衍母使待已共白公三日公为生其母先以告公为为兄公私喜于阳谷而思于鲁曰务人为此祸也注务人公为也始与公若谋逐季氏且后生而为兄其诬也久矣乃黜之而以公衍为大子○秋龙见于绛郊注绛晋国都音义【见贤遍反下见龙朝夕见皆同】魏献子问于蔡墨注蔡墨晋太史曰吾闻之虫莫知于龙以其不生得也谓之知信乎对曰人实不知非龙实知注言龙无知乃人不知之耳音义【莫知音智下谓之知实知注无知同】疏【正义曰人以龙不生得而谓之为知者此是人实不知非是龙实能知言龙可生得非是不生得也故説古有飬龙之事以证龙可生得也以人不知有此事故今説之】古者畜龙故国有豢龙氏有御龙氏注豢御养也音义【豢音患】疏【注正义曰服防曰豢养也谷食曰豢御亦养也养马曰圉礼养犬豕曰豢知其以谷养盖龙亦食谷也御与圉同言养龙犹养马故称御】献子曰是二氏者吾亦闻之而不知其故是何谓也对曰昔有飂叔安注飂古国也叔安其君名音义【飂力谬反】有裔子曰董父注裔逺也孙之后为裔音义【裔以制反】实甚好龙能求其耆欲以饮食之龙多归之乃扰畜龙以服事帝舜帝赐之姓曰董注扰顺也音义【好呼报反耆时志反饮于鸩反下同食之音嗣下不能食饮食之食同扰而小反】疏【正义曰扰顺也顺龙之所欲而畜养之】氏曰豢龙注豢龙官名官有世功则以官氏封诸鬷川鬷夷氏其后也注鬷水上夷皆董姓音义【鬷子工反】疏【注正义曰郑语云黎为高辛氏火正命之曰祝融其后八姓董姓鬷夷豢龙则夏灭之矣是也】故帝舜氏世有畜龙及有夏孔甲扰于有帝注孔甲少康之后九世君也其德能顺于天音义【夏户雅反下皆同少诗照反下少皥同】疏【注正义曰帝王世纪云少康子帝杼杼子帝芬芬子帝芒芒子帝世世子帝不降不降弟帝乔乔子帝广也至帝孔甲孔甲不降子】帝赐之乘龙河汉各二注合为四音义【乘绳证反河汉各二服云河汉各二乘】疏【注正义曰服防云四头为乘四乘十六头也传言赐之乘龙赐之一乘之龙也卽云河汉各二是河汉共一乘也又云各有雌雄是河汉之二皆一雌一雄也故杜以为合为四】各有雌雄孔甲不能食而未获豢龙氏有陶唐氏旣衰其后有刘累注陶唐尧所治地音义【治直吏反】学扰龙于豢龙氏以事孔甲能饮食之夏后嘉之赐氏曰御龙注夏后孔甲以更豕韦之后注更代也以刘累代彭姓之豕韦累寻迁鲁县豕韦复国至商而灭累之后世复承其国为豕韦氏在襄二十四年音义【更音庚注同复扶又反】疏【注正义曰传言以更豕韦之后则豕韦是旧国废其君以刘累代之郑语云祝融之后八姓大彭豕韦为商伯矣又云彭姓彭祖豕韦则商灭之矣如彼文豕韦之国至商乃灭于夏王孔甲之时彭姓豕韦未全灭也又下云刘累惧而迁于鲁县明是累迁之后豕韦复国至商乃灭耳襄二十四年传范宣子自言其祖在夏为御龙氏在商为豕韦氏则刘累子孙复封豕韦杜迹其事知累之后世更复其国为豕韦氏也旧无此觧杜自为证故云在襄二十四年】龙一雌死濳醢以食夏后注濳藏也藏以为醢明龙不知音义【醢音海知音智】夏后飨之旣而使求之注求致龙也惧而迁于鲁县注不能致龙故惧迁鲁县自贬退也鲁县今鲁阳也范氏其后也注晋范氏也献子曰今何故无之对曰夫物物有其官官脩其方注方法术朝夕思之一日失职则死及之注失职有罪音义【朝如字下朝夕见同】失官不食注不食禄官宿其业注宿犹安也其物乃至注设水官脩则龙至若泯弃之物乃坻伏注泯灭也坻止也音义【泯弥忍反坻音旨又丁礼反】郁湮不育注郁滞也湮塞也育生也音义【湮音因】疏【正义曰此论致龙之事物谓龙也夫物物各有其官当谓如龙之辈盖言鳯凰麒麟白虎元龟之属每物各有其官主掌之也其人居此官者脩其为官方术从朝至夕终日脩之若一日失其所掌之职令其官方不理则有死罪及之居官者当死矣失其官方则不得食禄得死罪是不食禄也居官者安其为官之业使职事脩理则其所掌之物乃自生至水官脩则龙至其余亦当然也若灭弃所掌之事令职事不脩则其物乃止息而濳伏沉滞壅塞不复生育以此故不可生而得也注正义曰夜宿所以安身故云宿犹安也谓安心思其职业服防云宿思也今日当预思明日之事如家人宿火矣卿以服义大迂曲氓灭也坻止也释诂文也上言官宿其业其物乃至职业不脩则物不至物虽不至尚有物在若灭弃所掌职事不理则其物止而濳伏不复生育乃令无有此物非徒不至而已郁滞也湮塞也贾逵云然杜用之也郁积是沈滞之意故为滞也传谓塞井为堙井是堙为塞也言此物沉滞壅塞不复生也】故有五行之官是谓五官实列受氏姓封为上公注爵上公疏【正义曰列谓行列言五官皆然也人臣有大功者天子封为国君又赐之以姓诸侯以国为氏言其得封又得姓兼受之也】祀为贵神社稷五祀是尊是奉注五官之君长能脩其业者死皆配食于五行之神为王者所尊奉音义【长丁丈反下文同】疏【注正义曰五官之君长死则皆为贵神王者社稷五祀则尊奉之如祭配食于五行之神卽下重该脩熙犂是也王者祭木火土金水之神而以此人之神配之食非専祭此人也分五行以配四时故五行之神句芒祝融之徒皆以时物之状而为之名此五者本为五行之神作名耳非与重该之徒为名也晋语云虢公梦在庙有神人靣白毛虎爪执钺立西阿公惧而走神曰无走帝命曰使晋袭于尔门公拜稽首觉召史嚚占之对曰如君之言则蓐收也天之刑神也如彼文虢公所梦之状必非该之貎自是金神之形耳由此言之知句芒祝融冥后土之徒皆是木火水土之神名非所配人之神名也虽本非配人之名而配者与之同食亦得取彼神名以为配者神名犹社本土神之名稷本谷神之名配者亦得称社稷也此五行之官配食五行之神天子制礼使祀焉是为王者所尊奉也】木正曰句芒注正官长也取木生句曲而有芒角也其祀重焉音义【句古侯反注及下皆同重直龙反下文同】疏【注正义曰正训为长故为官长木官之最长也其火金水土正亦然贾逵云总言万物句芒非专木生如句杜误耳木正顺春万物始生句而有芒角杜独言木者以木为其主故经云木正且木比万物芒角为甚故举木而言刘以杜不取贾义而独举于木而规杜非也】火正曰祝融注祝融明貎其祀犂焉音义【犂力兮反】疏【注正义曰杜不觧祝则谓祝融二字共为明貎也贾逵云夏阳气明朗祝甚也融明也亦以夏气为之名耳郑语云黎为髙辛氏火正以焞燿敦大光明四海故命之曰祝融如彼文又似由人生名者彼以其官掌夏德又称之故以夏气昭明命之耳】金正曰蓐收注秋物摧蓐而可收也其祀该焉音义【蓐音辱本又作辱摧徂回反】水正曰冥注水隂而幽冥其祀脩及熙焉音义【冥亡丁反】土正曰后土注土为羣物主故称后也其祀句龙焉在家则祀中霤在野则为社音义【霤力救反】疏【注正义曰后者君也羣物皆土所载故土为羣物之主以君言之故云后土也贾逵云句芒祀于户祝融祀于灶蓐收祀于门冥祀于井后土祀于中霤今杜云在家则祀中霤是同贾説也家谓宫室之内对野为文故称家非卿大夫之家也言在野者对家为文虽在库门之内尚无宫室故称野且卿大夫以下社在野田故周礼大司徒云辨其邦国都鄙之数制其畿疆而沟封之设其社稷之壝而树之田主各以其野之所宜木遂以名其社郑云社稷后土及田正之神田主田神后土田正之所依也诗人谓之田祖所宜木谓若松栢栗也是在野则祭为社也此野田之社民所共祭卽月令仲春之月择元日命民社是也刘云天子以下俱荷地德皆当祭地但名位有髙下祭之有等级天子祭地祭大地之神也诸侯不得祭地使之祭社也家又不得祭社使祭中霤也霤亦地神所祭小故变其名贾逵以句芒祀于五云云言虽天子之祭五神亦如此耳杜以别祭五行神以五官配之非祀此五神于门户井灶中霤也门户井灶直祭门户等神不祭句芒等也唯有祭后土者亦是土神故特辩之云在家则祀中霤在野则为社言彼为中霤亦是土神但祭有大小郊特牲云社所以神地之道也地载万物取财于地教民羙报焉家主中霤而国主社示本也是在家则祀中霤也大司徒以下同此礼也】龙水物也水官弃矣故龙不生得注弃废也疏【正义曰汉氏先儒説左氏者皆以为五灵配五方龙属木鳯属火麟属土白虎属金神龟属水其五行之次木生火火生土土生金金生水水生木王者脩其母则致其子水官脩则龙至木官脩则鳯至火官脩则麟至土官脩则白虎至金官脩则神龟至故为其説云视明礼脩而麟至思睿信立而白虎扰言从文成而神龟在沼聼聦知正而名川出龙貎共体仁则鳯凰来仪皆脩其母而致其子也觧此龙水物者言龙为东方之兽是北方水官之物也水官废矣故龙不生得言母不脩故子不至也杜氏旣无其説未知与旧同否此下不注似与旧説异或当以为龙是水内生长故为水官之物水官废矣故龙不生得言水官不脩故无水内之灵兽也若如此觧则上文物有其官当谓五灵之物各自有其官官能脩理各自致物龙是水内之物可令水官致龙其鳯凰麟虎之辈共在天地之间不是寝金食火木生土出未知何官致鳯何官致虎未测杜旨不可强言是用阙疑以俟来哲】不然周易有之注言若不尔周易无縁有龙在干注干下干上干音义【干其连反本亦作干】之姤注巽下干上姤干初九变音义【姤古豆反】曰濳龙勿用注干初九爻辞音义【爻音交反】其同人注离下干上同人干九二变曰见龙在田注干九二爻辞其大有注干下离上大有干九五变曰飞龙在天注干九五爻辞其夬注干下兊上夬干上九变音义【夬古快反兊徒外反】曰亢龙有悔注干上九爻辞音义【亢苦浪反】其坤注坤上坤下坤干六爻皆变音义【坤本又作巛空门反】曰见羣龙无首吉注干用九爻辞坤之剥注坤下艮上剥坤上六变音义【剥邦角反艮古恨反】曰龙战于野注坤上六爻辞疏【正义曰传例上下虽不用筮但指此卦某爻之义者卽以某爻之变更别为卦卽云此卦之某卦则此干之姤宣十二年师之临是也刘云杜以之为适谓易之爻变则成一卦遂以彼卦名爻干之初九姤卦爻九二同人卦爻九五大有卦爻上九夬卦爻用九全变则成坤卦故谓用九为坤蔡墨此意取易文耳非揲蓍求卦安有之适之义若以之为之适则其非之适之意何以言其同人其大有此本当言初九九二但以爻变成卦卽以彼卦名爻其意不取于之适所言其同人其大有犹引诗言其二章其三章先引初九故言乾卦之姤爻初九言干以下不复须云干故言其同人其大有就乾卦而其之其此同人爻其此大有爻以下文势悉皆若是也巽下干上姤干之初九爻变而成姤卦也其彖曰姤遇也柔遇刚也干为天为刚巽为风为柔风行必有所遇犹女行而遇男故名此卦为姤也蔡墨此言取易有龙字而已无取于易之义理故杜注唯指其辞之所在不觧其辞之意其説易者自具于此不复烦言也离下干上同人干之九二爻变而成同人之卦也其象曰天与火同人天体在上火性炎上同于天也犹君设政教而臣民从之和同之义故名此卦为同人也服防云天在上火炎上同于天天不可同故曰同人干下离上大有干之九五爻变而成大有之卦也其彖曰大有柔得尊位大中而上下应之曰大有柔得尊位谓六五也五位尊而柔居之处尊以柔居中以大体无二隂以分其应上下应之无所不纳大有之义故名此卦为大有干下兊上夬干之上九爻变而成夬卦也其彖曰夬决也刚决柔也此卦五阳而决一隂干为天为刚为健兊为泽为柔为説以刚正决柔邪故名此卦为夬干之六爻皆阳坤之六爻皆隂以二卦其爻旣纯故别緫其用而为之辞故干有用九坤有用六余卦其爻不纯无緫用也六爻皆变乃得緫用干之六爻皆变则成坤卦故谓用九之辞为其坤也六爻旣变而不用卦下之辞者周易用变卦下之辞非变又无龙文史墨指説于龙故以用为语坤下艮上剥坤之上六爻变而成剥卦也其彖曰剥剥也柔变刚也剥卦五隂而一阳隂渐长而灭阳犹邪长而剥损正道故名此卦为剥也】若不朝夕见谁能物之注物谓上六卦之所称龙各不同也今説易者皆以龙喻阳气如史墨之言则为皆是眞龙疏【正义曰蔡墨言古者龙可生得人皆见之故周易之辞以龙为喻若使龙不朝夕出见谁能知其动静而得以物名之易言濳龙飞龙及龙战之等明是见其飞濳见其战鬭而得以物名之是知龙可生得古人见龙形也】献子曰社稷五祀谁氏之五官也注问五官之长皆是谁对曰少皥氏有四叔注少皥金天氏音义【皥户老反】疏【正义曰少皥氏有四叔四叔是少皥之子孙非一时也未知于少皥逺近也四叔出于少皥耳其使重为句芒非少皥使之世族谱云少皥氏其官以鸟为名然则此五官皆在高阳之世也楚语云少皥氏之衰也九黎乱德民神杂糅不可方物颛顼受之乃命南正重司天以属神命火正黎司地以属民是则重黎居官在高阳之世也又郑语云黎为髙辛氏火正命之曰祝融则黎为祝融又在髙辛氏之世案世本及楚世家云高阳生称称生卷章卷章生黎如彼文黎是颛顼之曾孙也楚语云少皥之衰颛顼受之卽命重黎似是卽位之初不应卽得命曾孙为火正也少皥世代不知长短颛顼初已命黎至高辛又加命不应一人之身緜歴两代事旣久逺书复散亡如此参差难可考校世家云共工作乱帝喾使黎诛之而不尽帝诛黎而以其弟呉回为黎复居火正为祝融卽如此言黎或是国名官号不是人之名字颛顼命黎髙辛命黎未必共是一人传言世不失职二者或是父子或是祖孙其事不可知也由此言之少皥四叔未必不有在髙辛世者也此五祀者居官有功以功见祀不是一时之人脩熙相代为水正卽非一时也且传言世不失职便是积世能官其功益大非是暂时有功遂得万世承祀明是歴选上代取其中最有功者使之配食亦不知初以此人配食何代圣王为之葢在高辛唐虞之世耳】曰重曰该曰脩曰熙实能金木及水注能治其官音义【重直龙反该古咳反】使重为句芒注木正该为蓐收注金正脩及熙为冥注二子相代为水正世不失职遂济穷桑此其三祀也注穷桑少皥之号也四子能治其官使不失职济成少皥之功死皆为民所祀穷桑地在鲁北疏【注正义曰穷桑少皥之号帝王世纪亦然贾逵云处穷桑以登为帝故天下号之曰穷桑帝贾以济为度也言四叔子孙世不失职遂渡少皥之世杜以少皥之世以乌名官不得有木正火正故以济为成四子能治其官使不失职济成少皥之功言少皥有王功子孙能成之故死皆为民所祀也少皥居穷桑定四年传称封伯禽于少皥之墟故云穷桑地在鲁北土地名穷桑□言在鲁北相传云耳】颛顼氏有子曰犂为祝融注犂为火正音义【颛音专顼许玉反】共工氏有子曰句龙为后土注共工在太皥后神农前以水名官其子句龙能平水土故死而见祀音义【共音恭】疏【注正义曰十七年传郯子言前世名官从下而上先言炎帝以火名次言共工以水名次言太皥以龙名是共工在太皥后神农前以水名官者也祭法曰共工氏之霸九州也其子曰后土能平九州故祀以为社能平九州是能平水土也言共工有子谓后世子耳亦不知句龙之为后土在于何代少皥氏旣以鸟名官此当在颛顼以来耳】此其二祀也后土为社注方答社稷故明言为社疏【注正义曰献子问社稷五祀旣答五祀当更答社稷但句龙旣为后土又亦配社蔡墨旣答五祀方答社稷故明言后土为社也】稷田正也注掌播殖也疏【正义曰月令云孟春行冬令则首种不入郑云首种谓稷也周语云宣王不籍千亩虢文公谏曰民之大事在农是故稷为大官然则百谷稷为其长遂以稷名为农官之长正长也稷是田官之长】有烈山氏之子曰柱为稷注烈山氏神农世诸侯音义【烈如字礼记作厉山】疏【正义曰鲁语及祭法皆云烈山氏之有天下也其子能殖百谷故祀以为稷言有天下则是天子矣杜注不得为诸侯也贾逵郑皆云烈山炎帝之号杜言神农世诸侯者案帝王世纪神农本起烈山然则初封烈山为诸侯后为天子犹帝尧初为唐侯然也若然烈山卽神农而云神农世为诸侯者案世纪神农为若緫有八世至榆罔而灭亦称神农氏是緫号神农也故烈山氏得于神农之世为诸侯后为农神也刘以为烈山氏卽神农非诸侯而规杜非也此及鲁语皆云其子曰柱祭法曰农者刘云盖柱人名其官曰农犹呼周弃为稷】自夏以上祀之注祀柱音义【上緫掌反】周弃亦为稷自商以来祀之注弃周之始祖能播百谷汤旣胜夏废柱而以弃代之传言蔡墨之博物疏【注正义曰弃为周之始祖能播殖百谷经传备有其事以其后世有天下号国曰周故以周冠弃弃时未称周也书序云汤旣胜夏欲迁其社不可作夏社孔安国云汤承尧舜禅代之后顺天应人逆取顺守而有慙德故革命创制改正易服变置社稷而后世无及句龙者故不可而止是言成汤变置社稷之由也汤于帝世年代犹近功之多少传习可知故得量其优劣改易祀典意欲迁杜而无及句龙弃功乃过于柱废柱以弃为稷也其五祀之神重犂之辈若更有贤能亦应迁徙但其功莫之能先帝王不敢改易故得永流万代常在祀典良由后世之臣弱后王之意谦故也】○冬晋赵鞅荀寅帅师城汝濵注赵鞅赵武孙也荀寅中行荀呉之子汝濵晋所取陆浑地音义【濵音賔行户郎反】遂赋晋国一鼓铁以铸刑鼎注令晋国各出功力共鼔石为铁计令一鼓而足因军役而为之故言遂音义【铸之树反令力呈反】疏【注正义曰服防云鼓量名也曲礼曰献米者操量鼓取晋国一鼔铁以铸之但礼之将命置重而执轻鼓可操之以将命卽豆区之类非大器也唯用一鼓则不足以成鼎家赋一鼔而铁又太多且金铁之物当称之以权衡数之以钧石寕用量米之器量之哉故杜以为赋晋国者令民各出功力均赋取其功也冶石为铁用橐扇火动橐谓之鼓今时俗语犹然令众人鼔石为铁计令一鼓使足故云赋晋国一鼓铁也遂者因上生下之辞因城汝濵遂铸刑鼎故言遂也】着范宣子所为刑书焉疏【正义曰范宣子制作刑书施于晋国自使朝廷承用未尝宣示下民今荀寅谓此等宣子之书可以长为国法故铸鼎而铭之以示百姓犹如郑铸刑鼎仲尼讥之其意亦与叔向讥子产同】仲尼曰晋其亡乎失其度矣夫晋国将守唐叔之所受法度以经纬其民卿大夫以序守之注序位次也民是以能尊其贵贵是以能守其业贵贱不愆所谓度也疏【正义曰守其旧法民不豫知临时制宜轻重难测民是以能尊其贵畏其威刑也官有正法民常畏威贵是以能守其业保禄位也贵者执其权柄贱者畏其威严贵贱尊卑不愆此乃所谓度也言所谓法度正如此是也】文公是以作执秩之官为被庐之法注僖二十七年文公搜被庐脩唐叔之法音义【被皮义反庐力居反搜本又作搜所求反】以为盟主今弃是度也而为刑鼎民在鼎矣何以尊贵注弃礼徴书故不尊贵贵何业之守注民不奉上则上失业贵贱无序何以为国疏【正义曰今弃是贵贱常度而为刑书之鼎民知罪之轻重在于鼎矣贵者断狱不敢加增犯罪者取验于书更复何以尊贵威权在鼎民不忌上贵复何业之守贵之所以为贵只为权势在焉势不足畏故业无可守贵无可守则贱不畏威贵贱旣无次序何以得成为国】且夫宣子之刑夷之搜也晋国之乱制也注范宣子所用刑乃夷搜之法也夷搜在文六年一搜而三易中军帅贾季箕郑之徒遂作乱故曰乱制音义【帅所类反】疏【注正义曰于时晋侯将以士谷梁益耳将中军先克曰狐赵之勳不可废也以狐射姑将中军赵盾佐之阳处父改搜于董更以赵盾将中军狐射姑佐之是一搜而三易中军帅三易者士谷梁益耳将中军是易代前人是一易也狐射姑将中军是二易也又赵盾将中军是三易也致使贾季箕郑之徒怨恨而作乱其事文公传具矣因此搜而有此乱故曰晋国之乱制】若之何以为法蔡史墨曰范氏中行氏其亡乎注蔡史墨卽蔡墨中行寅为下卿而干上令擅作刑器以为国法是法奸也又加范氏焉易之亡也注范宣子刑书中旣废矣今复兴之是成其咎音义【擅市战反复抉又反咎其久反】疏【正义曰宣子刑书久已废矣今复变易兴之以成其灭亡也刘云范氏取搜之法以为国制虽则为非书已废矣纵应有祸亡衅已歇今荀寅更述其事又加增范氏之恶焉范氏已欲免祸今复改易之而使亡】其及赵氏赵孟与焉然不得已若德可以免注铸刑鼎本非赵鞅意不得已而从之若能脩德可以免祸为定十三年荀寅士吉射入朝歌以叛音义【与音预朝如字】
　　经三十年春王正月公在干侯注释不朝正于庙夏六月庚辰晋侯去疾卒注未同盟而赴以名音义【去起吕反】
　　秋八月葬晋顷公注三月而葬速音义【顷音倾】疏【正义曰諡法慈仁和民曰顷】
　　冬十有二月吴灭徐徐子章羽奔楚注徐子称名以名告也
　　传三十年春王正月公在干侯不先书郓与干侯非公且征过也注征明也二十七年二十八年公在郓二十九年公在干侯而经不释朝正之礼者所以非责公之妄且明过谬犹可掩故不显书其所在使若在国然自是郓人溃叛齐晋卑公子家忠谋终不能用内外弃之非复过误所当掩塞故每岁书公所在音义【征直升反或本作惩误复扶又反】疏【正义曰经书公在干侯者季氏以此告庙释公不得朝正故国史书之于策也释例曰昭公之孙每正月必书者以孙告庙也公二十五年始出居郓及干侯累岁居外而仲尼不书于经故传曰不先书郓与干侯非公且征过也旣以非责公之妄且明过谬之可掩故不显书其在外使若在国然也自三十年至于终没则皆显书其所在之地传皆随年而互言其事明罪之在公非复过谬也三代封建自上及下降杀以两君不亢高臣不极卑彊弱相参众力相须贤愚相厠故虽有昏乱之君亦有忠贤之辅我周东迁晋郑是依无知之乱实获小白骊姬之妖重耳以兴天下虽瓦觧而不土崩海内虽鼎沸而不盆溢天生季氏以贰鲁侯季氏未有篡夺之恶公虽失志亦无抽筯倒悬之急聼用竖侥幸之私旣不能强又不能弱所以身死于外见贬于春秋也是言罪在公书公在之意也杜言见贬于春秋者公当在国治民毎岁书公在外是其贬责公也刘云序云诸言不书皆仲尼新意然则前三年鲁史皆书公在仲尼去之仲尼所以不于此先书公在郓与干侯者所以非公之妄妄伐季氏且明过谬犹可掩此年书者自是郓人溃叛云云此年云非公且征过三十一年云言不能外内三十二年云言不能外内又不能用其人毎岁传言公之罪也注不先书郓与干侯一事之中有两种之意一者非责公之妄一者明公过谬犹可掩也非责公之妄者以君举必书公在干侯与郓臣子当委曲详録今轻略不记似若不足可録然所以非责公之妄也明公过谬犹可掩者被臣所逐出居于外若显然书之则耻恶尤甚故隐而不书犹若在国欲明公过谬之失尚可容掩也此以征为明明公过可掩也襄二十八年传云王人来告防问崩日以甲寅告故书之以徴过征亦为明明告丧者之过也彼言征审也审其事知无他故以明其过失也服防云非公且徴过昭公无道久在外季氏非公不肯释言公在某地春秋之义亦以不书征季氏之过此年书者公不得入晋外内有困辱季氏闵而释之所谓事君如在国案明年传云言不能外内又明年传云言不能外内又不能用其人皆是传説经意非责昭公不是季氏非公也卽如服言往前季氏非公不肯释公所在此年以后方始闵而释之所谓事君如在国则往年未释之时不如在国矣二十七年扈之防范献子何以已言季氏事君如在国也季氏夺公郓邑与公交战行货齐晋使不纳公祷于宫求君不入及其死也犹欲絶其兆域加之恶諡闵公之事复安在乎】○夏六月晋顷公卒秋八月葬郑游吉吊且送葬魏献子使士景伯诘之曰悼公之丧子西吊子蟜送葬注在襄十五年音义【诘起吉反蟜居表反】今吾子无贰何故注吊丧共使音义【使所吏反】对曰诸侯所以归晋君礼也礼也者小事大大字小之谓事大在共其时命注随时共所求音义【共音恭注及下同】字小在恤其所无以敝邑居大国之间共其职贡与其备御不虞之患岂忘共命注言不敢忘共命以所备御者多不及办之音义【御鱼吕反注同办皮苋反】先王之制诸侯之丧士吊大夫送葬唯嘉好聘享三军之事于是乎使卿晋之丧事敝邑之间先君有所助执绋矣注绋挽索也礼送葬必执绋音义【好呼报反间音闲下同绋音弗挽本又作晚音晚索悉各反】疏【注正义曰绋礼或作綍礼记缁衣云王言如丝其出如纶王言如纶其出如綍綍是大绳也周礼天子葬用六綍丧大记君葬用四綍大夫葬用二綍绋为葬之所用是挽索也案礼杂记诸侯执綍五百人大夫三百人郑云天子盖干人也天子诸侯之丧殡于西序而属綍焉备火灾而挽之也王制云丧三年不祭唯祭天地社稷为越綍而行事谓丧在殡逾绋而行祭也周礼大司徒云大丧帅六郷之众庻属其六引又遂人云大丧帅六遂之役属六綍郑丧大记注云在棺曰綍行道曰引至圹将窆又曰綍是綍引一物从所在而异名耳礼送丧必执绋曲礼文也郑云葬丧之大事绋引车索也郑之先君亲送晋侯葬者传无其文游吉今言之盖亦尝有矣】若其不间虽士大夫有所不获数矣注不得如先王礼数大国之惠亦庆其加注庆善也谓善其君自行而不讨其乏明底其情注底致也音义【底音旨】取备而已以为礼也疏【正义曰善其有加不讨其之明知郑国致其情实取充备而已】灵王之丧注在襄二十九年我先君简公在楚我先大夫印段实往敝邑之少卿也注少年少也音义【印一刃反少诗照反注同】疏【正义曰由简公在楚上卿守国故少卿行耳郑以为简公若在君当自行其言非传旨也】王吏不讨恤所无也今大夫曰女盍从旧注盍何不也音义【女音汝盍胡腊反下同】旧有丰有省不知所从从其丰则寡君幼弱是以不共从其省则吉在此矣唯大夫图之晋人不能诘注传言大叔之敏音义【省所景反下同】○吴子使徐人执掩余使钟吾人执烛庸注二十七年奔故二公子奔楚楚子大封而定其徙注大封与土田定其所徙之居使监马尹大心逆吴公子使居养注二子奔楚楚使逆之于竟也养卽所封之邑音义【监古衔反竟音境】莠尹然左司马沈尹戌城之注城养音义【莠音诱】取于城父与胡田以与之注胡田故胡子之地将以害吴也子西谏曰吴光新得国而亲其民视民如子辛苦同之将用之也若好吴边疆使柔服焉犹惧其至注柔服谓不与吴搆怨音义【若好呼报反吴一本作吾疆居良反】吾又彊其雠以重怒之无乃不可乎注雠谓二公子音义【重直用反】吴周之胄裔也而弃在海濵不与姬通今而始大比于诸华光又甚文将自同于先王注先王谓大王王季亦自西戎始比诸华音义【胄直又反大王音泰】不知天将以为虐乎使翦丧吴国而封大异姓乎其抑亦将卒以祚吴乎其终不远矣注言其事行可知不久音义【丧息浪反祚字故反】我盍姑亿吾鬼神注亿安也音义【亿于力反】而宁吾族姓以待其归注善恶之归将焉用自播焉注播犹劳动也音义【焉于防反播彼我反又波贺反注同】王弗听吴子怒冬十二月吴子执钟吾子遂伐徐防山以水之注防壅山水以灌徐音义【壅于勇反灌古乱反】己卯灭徐徐子章禹断其髪注断髪自刑示惧音义【断丁管反注同】携其夫人以逆吴子吴子唁而送之使其迩臣从之遂奔楚注迩近也楚沈尹戌帅师救徐弗及遂城夷使徐子处之注夷城父也○吴子问于伍员曰初而言伐楚注在二十年音义【员音云】余知其可也而恐其使余往也又恶人之有余之功也今余将自有之矣伐楚何如对曰楚执政众而乖莫适任患若为三师以肄焉注肄犹劳也音义【恶乌路反适丁歴反任音壬肄本又作肆以制反下同】一师至彼必皆出彼出则归彼归则出楚必道敝注罢敝于道音义【罢音皮下文同】亟肄以罢之注亟数也音义【亟欺冀反数所角反】多方以误之旣罢而后以三军继之必大克之阖庐从之楚于是乎始病注为定四年吴入楚传
　　经三十有一年春王正月公在干侯
　　季孙意如防晋荀跞于适歴注适歴晋地音义【跞力狄反适丁歴反】
　　夏四月丁巳薛伯谷卒注襄二十五年盟重丘音义【重直龙反】疏【注正义曰传言同盟故书此谷与鲁必尝同盟矣薛于重丘以前虽数与鲁盟薛伯入春秋以来卒葬不见经传未知此谷以何年卽位故举去今近者言之】
　　晋侯使荀跞唁公于干侯注将使意如迎公故荀跞来唁
　　秋葬薛献公注无传
　　冬黑肱以滥来奔注黑肱邾大夫滥东海昌虑县不书邾史阙文音义【滥力甘反或力蹔反虑音闾又如字】疏【注正义曰公羊谷梁亦以滥为邾邑而传觧其无邾之意言邾人以滥封此黑肱使为别国故不繋于邾以非天子所封故无子男爵号其言不可通于左氏左氏无传明是阙文二传见其文阙而妄为説耳】
　　十有二月辛亥朔日有食之
　　传三十一年春王正月公在干侯言不能外内也注公内不容于臣子外不容于齐晋所以久在干侯○晋侯将以师纳公范献子曰若召季孙而不来则信不臣矣然后伐之若何晋人召季孙献子使私焉曰子必来我受其无咎注言我为子受无咎之任音义【咎其九反下注放此为于伪反】疏【正义曰言我为子受其重任其使子必无咎受其货故保任之】季孙意如防晋荀跞于适歴荀跞曰寡君使跞谓吾子何故出君有君不事周有常刑子其图之季孙练冠麻衣跣行注示忧慼音义【出如字又勑律反跣素典反】疏【正义曰练冠盖如丧服斩衰旣练之后布冠也麻衣当是布深衣也问丧云亲始死徒跣跣行不屦以其不得事君示已忧戚之深也】伏而对曰事君臣之所不得也敢逃刑命注言愿事君君不肯还不敢辟罪君若以臣为有罪请囚于费以待君之察也亦唯君若以先臣之故不絶季氏而赐之死注虽赐以死不絶其后音义【费音秘】疏【正义曰此季孙探言罪已之意不絶季氏之祀或更立其子弟直赐其身死而已服防云言赐不使死是为以死赐之若赐死卽是不杀下句何须更言弗杀弗亡】若弗杀弗亡君之惠也死且不朽若得从君而归则固臣之愿也敢有异心注君皆谓鲁侯也盖季孙探言罪已轻重以答荀跞音义【探他南反】夏四月季孙从知伯如干侯注知伯荀跞音义【知音智】子家子曰君与之归一慙之不忍而终身慙乎公曰诺众曰在一言矣君必逐之注言晋旣忧君君一言使晋晋必逐之荀跞以晋侯之命唁公且曰寡君使跞以君命讨于意如意如不敢逃死君其入也公曰君惠顾先君之好施及亡人将使归粪除宗祧以事君则不能见夫人已所能见夫人者有如河注夫人谓季孙也言若见季孙已当受祸明如河以自誓音义【好呼报反施以豉反祧他雕反夫音扶下及注同】荀跞掩耳而走注怪公所言示不忍听曰寡君其罪之恐敢与知鲁国之难注言恐获不纳君之罪今纳而不入何敢复知耶音义【与音预难乃旦反复扶又反】臣请复于寡君退而谓季孙君怒未怠子姑归祭注归摄君事子家子曰君以一乘入于鲁师季孙必与君归公欲从之众从者胁公不得归注传言君弱不得复自在音义【乘绳证反众从才用反】○薛伯谷卒同盟故书注谓书名也入春秋来薛始书名故传经在荀跞唁公上传在下者欲鲁事相次○秋吴人侵楚伐夷侵潜六注皆楚邑楚沈尹戌帅师救濳吴师还楚师迁濳于南冈而还吴师围左司马戌右司马稽帅师救及豫章注左司马沈尹戌音义【稽音啓又古兮反】吴师还始用子胥之谋也注谋在前年○冬邾黑肱以滥来奔贱而书名重地故也注黑肱非命卿故曰贱君子曰名之不可不愼也如是注是黑肱也夫有所有名而不如其已注有所谓有地也言虽有名不如无名已止也以地叛虽贱必书地以名其人终为不义弗可灭已是故君子动则思礼行则思义不为利回注回正心也音义【不为于伪反下不为同】不为义疚注疚病也见义则为之音义【疚久又反】或求名而不得或欲盖而名章惩不义也齐豹为卫司宼守嗣大夫注守先人嗣言其尊音义【惩直升反下同】作而不义其书为盗注求名而不得也二十年豹杀卫侯兄欲求不畏疆御之名邾庻其注在襄二十二年莒牟夷注在五年邾黑肱以土地出求食而已不求其名贱而必书注春秋叛者多唯取三人来适鲁者三人皆小国大夫故曰贱此二物者所以惩肆而去贪也注物事也肆放也齐豹书盗惩肆也三叛人名去贪也音义【去起吕反】若艰难其身注身为艰难以险危大人注大人在位者而有名章彻注谓得勇名攻难之士将奔走之注攻犹作也奔走犹赴趣也音义【难乃旦反】若窃邑叛君以徼大利而无名注谓不书其人名音义【徼古尧反】贪冒之民将寘力焉注尽力为之不顾于见书音义【冒亡北反又亡报反寘之防反】是以春秋书齐豹曰盗三叛人名以惩不义数恶无礼其善志也注无礼恶逆皆数而不忘记事之善者也音义【数所主反注同】故曰春秋之称微而显注文微而义着音义【称尺证反】婉而辨注辞婉而防别音义【婉于阮反别彼列反】疏【正义曰此婉而辨则与微而显其意一也故杜云辞婉而防别辞婉则文微也防别则义显也上句微而显者据文虽微隐而义理显著下句婉而辨者辞虽婉顺相似而防意有殊故重起其文也此与成十四年婉而成章其事异也彼谓讳君恶与此不同也】上之人能使昭明注上之人谓在位者在位者能行其法非贱人所能善人劝焉淫人惧焉是以君子贵之○十二月辛亥朔日有食之是夜也赵简子梦童子臝而转以歌注转婉转也音义【臝本又作祼力果反】旦占诸史墨曰吾梦如是今而日食何也注简子梦适与日食防谓咎在已故问之对曰六年及此月也吴其入郢乎终亦弗克注史墨知梦非日食之应故释日食之咎而不释其梦音义【郢以井反又羊政反应应对之应】入郢必以庚辰注庚日有变日在辰尾故曰以庚辰定四年十一月庚辰呉入郢疏【注正义曰于天文房心尾为大辰尾是辰后之星也日在辰尾自谓在辰星庚辰入郢乃谓日是辰日二辰不同而以日在辰尾配庚为庚辰者二辰实虽不同而同名曰辰以其名同故取以为占此则史墨能知非是人情所测定四年十一月庚辰吴入郢是其言之验也此十二月日食彼十一月入郢则是未复其月而云及此月者长厯定四年闰十月庚辰吴入郢是十一月二十九日杜云昭二十一年传曰六年十二月庚辰吴入郢今十一月者并闰数也然则彼是新闰之后且十一月二十九日又其月垂尽故得为及此月也】日月在辰尾注辰尾龙尾也周十二月今之十月日月合朔于辰尾而食疏【注正义曰东方七宿角亢氐房心尾箕共为苍龙之体南首北尾角卽龙角尾卽龙尾释天云大辰房心尾也是房心与尾共为大辰故言辰星龙尾也周十二月今之十月月令孟冬之月日在尾是此时日月合朔于辰尾而日食也】庚午之日日始有谪火胜金故弗克注谪变气也庚午十月十九日去辛亥朔四十一日虽食在辛亥更以始变为占也午南方楚之位也午火庚金也日以庚午有变故灾在楚楚之仇敌唯吴故知入郢必吴火胜金者金为火妃食在辛亥亥水也水数六故六年也音义【谪直苹反】疏【注正义曰昏义云阳事不得适见于天日为之食谪谴责也人有咎责气见于天故谪为变气也长厯此年十月壬子朔故庚午是十月十九日也从庚午下去十二月辛亥朔为四十一日虽食在辛亥之日而更以庚午为占舎近而取逺自是史墨所见其意不可知也午为南方之辰楚是南方之固故午为楚之位也午是南方之辰火也庚是西方之日金也日以庚午有变午在南方必南方之国当其咎故灾在楚楚之仇敌唯有吴耳故知入郢必是吴也其日庚午庚金午火五行相尅火胜金金以畏火之故金为火妃夫妻相得而彊是楚彊盛之兆虽被吴入必不亡国故知吴入郢终亦弗克言其不能灭楚也食在辛亥之日亥在北方水位也北方水数六故曰六年吴入郢也】
　　经三十有二年春王正月公在干侯取阚注无传公别居干侯遣人诱阚而取之不用师徒音义【阚口暂反】疏【正义曰公羊传曰阚者何邾娄之邑也案传定元年将葬昭公季孙使役如阚公氏将沟焉则阚是鲁公葬地非是邾邑公羊不可通于左氏也土地名东平须昌县东南有阚城是也贾逵云昭公得阚季氏夺之不因师徒谓此取阚为季氏取于公也案检经传公自出奔以来唯齐侯取郓以居公耳未有公取阚之处安得取于公也且若是季氏夺公无由得告庙书经故杜以为公取之也四年传例曰凡克邑不用师徒曰取知公遣人诱而取之不用师徒也】
　　夏吴伐越
　　秋七月
　　冬仲孙何忌会晋韩不信齐髙张宋仲几卫世叔申郑国参曹人莒人薛人人小邾人城成周注世叔申世叔仪孙也国参子产之子不书盟时公在外未及告公公已薨音义【参七南反】疏【注正义曰传称晋魏舒合诸侯之大夫于狄泉寻盟令城成周则此时为盟矣而不书盟者贾逵云鲁有昭公难故防而不盟案传文无鲁人辞盟之事其城成周又鲁人共城之矣何以言防而不盟也若以难辞当辞不防身旣在防何敢辞岂以昭公在外而欲背盟乎故杜以为不书盟者时公在外未及告公而公已薨旣不得告公故不书于经也案传寻盟令城成周则盟在城前犹得书城而盟不书者晋合诸侯大夫本以城事召之孟懿子将从晋命卽以告公虽防还乃书而已告公讫故得书之其寻盟之事晋不预令诸侯大夫旣集晋始意寻盟之事未尝告公故行还不得书也此云城成周者实未城也晋人始计功庸赋丈数以令诸侯耳明年传称正月庚寅裁三旬而毕是明年始城也此未城而已书城知本以城事召集因集而书城耳】
　　十有二月己未公薨于干侯注十五日疏【注正义曰传言十一月令城成周虽无某日明年乃始城之当在月之将末杜显言此十五日者言盟去公薨日近以明未及告意也】传三十二年春王正月公在干侯言不能外内又不能用其人也注其人谓子家羁也言公不能用其人故于今犹在干侯○夏吴伐越始用师于越也注自此之前虽疆事小争未尝用大兵音义【疆居良反争争鬬之争】史墨曰不及四十年越其有吴乎注存亡之数不过三纪岁星三周三十六岁故曰不及四十年哀二十二年越灭吴至此三十八岁越得岁而吴伐之必受其凶注此年岁在星纪星纪吴越之分也岁星所在其国有福呉先用兵故反受其殃音义【分扶问反殃于良反】疏【注正义曰十一年传称苌对景王云岁在豕韦言十一年岁星在豕韦也又曰岁在大梁蔡复楚凶谓十三年岁星在大梁也十三年距此十九年耳岁星岁行一次十二年而行天一周则二十五年复在大梁从彼而歴数之则此年始至析木之津而此年数在星纪者岁行一次举大数耳其实一岁之行有余一次故刘歆三统之术以为岁星一百四十四年行天一百四十五次计一千七百二十八年为岁星岁数言数满此年剩得行天一周三统之歴以庚戌为上元从上元至襄二十八年积十四万二千六百八十六岁置此岁数以岁星岁数一千七百二十八除之得积终八十二去之岁余九百九十以一百四十五乘岁余得十四万三千五百五十以一百四十四除之得九百九十六为积次不尽一百二十六为次余从襄二十八年至昭十五年合有一十八年岁星年行一次年有一余以次加次得一千一十四以余加余得一百四十四余数满法又成一次以从积次得一千一十五也以十二去之余余次一百四十四周七个一百四十四年还得剩行天一周也余七命起星纪算外得鹑火是昭十五年岁星在鹑火也计十三年在大梁十五年当在鹑首而在鹑火者由其余分数满剩得一次犹如闰余满而成月也以十五年岁在鹑火历而数之则二十七年复在鹑火故此年在星纪也于十二次分野星纪是吴越之分也岁星是天之贵神所在之次其国有福今越得岁星故呉伐之则凶也呉越同分而云越福呉凶者以呉先用兵故反受其殃贾逵云然杜从之也郑云天文分野斗主吴牵牛主越此是岁星在牵牛故吴伐之凶案史传所云呉越同分不言于次之内更优分星姜氏任氏共守枵复以何星主齐何星主薛也且据三统之术星纪之初斗十二度至于牵牛初度乃为牛耳十五年余分始满则此年之初岁星初入此次伐越在夏未得已至牵牛郑之此説为妄之甚也】○秋八月王使富辛与石张如晋请城成周注子朝之乱其余党多在王城敬王畏之徙都成周成周狭小故请城之音义【狭音洽】天子曰天降祸于周俾我兄弟竝有乱心以为伯父忧注俾使也兄弟谓子朝也伯父谓晋侯音义【俾本又作卑同必尔反注同】我一二亲昵甥舅不皇啓处于今十年注谓二十三年二师围郊至于今音义【昵女乙反】勤戍五年注谓二十八年晋籍秦致诸侯之戍至于今疏【注正义曰案二十七年十二月晋籍秦致诸侯之戍于周而此杜云二十八年者以十二月垂尽去在十二月至周则在二十八年故云五年也】余一人无日忘之注念诸侯劳闵闵焉如农夫之望岁惧以待时注闵闵忧貌王忧乱常闵闵冀望安定如农夫之忧饥冀望来岁之将熟伯父若肆大惠复二文之业弛周室之忧注肆展放也二文谓文侯仇文公重耳弛犹觧也音义【弛式氏反注同重直龙反】徼文武之福以固盟主宣昭令名则余一人有大愿矣昔成王合诸侯城成周以为东都崇文德焉注作成周迁殷民以为京师之东都所以崇文王之德音义【徼古尧反下同】疏【注正义曰杜知作成周为崇文王之德者以上传云徼文武之福卽云成王合诸侯城成周以崇文德故以为崇文王之徳刘以为崇文王之教而规杜非也】今我欲徼福假灵于成王脩成周之城俾戍人无勤诸侯用宁蝥贼远屏晋之力也注蝥贼喻灾害音义【蝥亡侯反】疏【注正义曰蝥贼食苗之虫释虫云食根蝥食节贼故以蝥贼喻灾害也】其委诸伯父使伯父实重图之俾我一人无征怨于百姓注征召也音义【征张升反】而伯父有荣施先王庸之注庸功也先王之灵以为大功音义【施式防反】范献子谓魏献子曰与其戍周不如城之天子实云注云欲罢戍而城虽有后事晋勿与知可也从王命以纾诸侯晋国无忧是之不务而又焉从事魏献子曰善使伯音对注伯音韩不信音义【勿与音预纾音舒焉于防反】曰天子有命敢不奉承以奔告于诸侯迟速衰序注衰差也序次也音义【衰初危反注同】于是焉在注在周所命○冬十一月晋魏舒韩不信如京师合诸侯之大夫于狄泉寻盟且令城成周注寻平丘盟魏子南靣注居君位卫彪傒曰魏子必有大咎干位以令大事非其任也注彪傒卫大夫音义【彪彼蚪反傒音兮咎其久反】诗曰敬天之怒不敢戏豫敬天之渝不敢驰驱注诗大雅戒王者言当敬畏天之谴怒不可游戏逸豫驰驱自恣渝变也音义【渝羊朱反谴弃战反】疏【注正义曰此诗大雅板之篇刺厉王之诗也诗注以天谓厉王此据上天断章取意】况敢干位以作大事乎己丑士弥牟营成周计丈数注计所当城之丈数也疏【注正义曰谓周廻逺近之丈数也知者下别云揣髙卑度厚薄故也】揣高卑注度高曰揣音义【揣丁果反又初委反度待洛反下文及注同】度厚薄仭沟洫注度深曰仞音义【仞本又作刃而愼反洫况域反】物土方议远迩注物相也相取土之方靣远近之宜音义【相息亮反下同】量事期注知事几时毕音义【几居岂反下皆同】计徒庸注知用几人功虑财用注知费几财用音义【费芳贵反】书糇粮注知用几粮食音义【糇音侯本亦作糇粮音良】以令役于诸侯属役赋丈注付所当城尺丈音义【属之欲反】疏【正义曰属役谓属聚下役也赋文谓课付尺丈上旣号令下役之事以告诸侯令诸国国各出若干之役筑若干之丈故云属役赋文书以授帅也】书以授帅注帅诸侯之大夫音义【帅所頪反注同】而效诸刘子注效致也音义【效戸孝反】韩简子临之以为成命注临履其事以命诸侯经所以不书魏舒○十二月公疾徧赐大夫注从公者音义【徧音遍从才用反下同】大夫不受赐子家子防琥注琥玉器音义【琥音虎】疏【注正义曰周礼大宗伯云以玉作六器以礼天地四方白琥礼西方郑云虎猛象秋严礼经及记言琥多矣都不説其状盖刻玉为虎形也】一环一璧轻服注细好之服疏【正义曰释器云肉倍好谓之璧肉好若一谓之环李廵曰肉倍好璧邉肉大其孔小也肉好若一其孔及边肉大小适等曰环也】受之大夫皆受其赐己未公薨子家子反赐于府人曰吾不敢逆君命也大夫皆反其赐书曰公薨于干侯言失其所也注不薨路寝为失所○赵简子问于史墨曰季氏出其君而民服焉诸侯与之君死于外而莫之或罪也对曰物生有两有三有五有陪贰故天有三辰注谓有三音义【陪蒲回反】地有五行注谓有五体有左右注谓有两各有妃耦注谓陪贰音义【妃音配】王有公诸侯有卿皆有贰也天生季氏以贰鲁侯为日久矣民之服焉不亦宜乎鲁君世从其失季氏世脩其勤民忘君矣虽死于外其谁矜之社稷无常奉注奉之无常人言唯德也音义【从子用反本亦作纵】君臣无常位自古以然注史墨迹古今以实言故诗曰高岸为谷深谷为陵注诗小雅言高下有变易疏【正义曰诗小雅十月之交大夫刺幽王也】三后之姓于今为庶主所知也注三后虞夏商疏【注正义曰从周而上故数此三代三代子孙自有为国君者言其贱者为庶人也】在易卦雷乘干曰大壮注干下震上大壮震在干上故曰雷乘干疏【正义曰干为天为刚震为雷为动天以刚而动动则为雷壮之大者故曰大壮】天之道也注干为天子震为诸侯而在上君臣易位犹臣大强壮若天上有雷疏【注正义曰説卦干为天为君君之极尊者是天子也震为长子其卦云震惊百里声达百里之内而有震矅之威是诸侯而在天子之上象如君臣易位是天之道也】昔成季友桓之季也文姜之爱子也始震而卜卜人谒之曰生有嘉闻注嘉名闻于世音义【始震如字一音身闻音问】疏【正义曰震动也怀妊始动知有震娠而卽卜也】其名曰友为公室辅及生如卜人之言有文在其手曰友遂以名之旣而有大功于鲁注立僖公音义【名之音武政反】受费以为上卿至于文子武子注文子行父武子宿音义【费音秘】世増其业不废旧绩鲁文公薨而东门遂杀适立庶鲁君于是乎失国注失国权音义【适丁歴反】政在季氏于此君也四公矣民不知君何以得国是以为君愼器与名不可以假人注器车服名爵号疏【正义曰器谓车服也名谓爵号也借人名器则君失位矣故不可以假人也言鲁君失民是借季氏以权柄故令昭公至此出外因以戒人君使惩创也】


　　春秋左传注疏卷五十三
　　春秋左氏传注疏卷五十三考证
　　传及有夏孔甲扰于有帝疏杼子帝芬芬子帝芒芒子帝世世子帝不降不降弟帝乔乔子帝广也○【臣召南】按此疏据帝王世纪也若夏本纪少康子帝宁卽世纪之帝杼杼子槐不作帝芬芒子帝泄不作帝世不降弟帝扄不作帝乔扄子帝廑不作帝广卽金履祥前编亦依史记也
　　传帝赐之乗龙河汉各二注合为四○【臣召南】按夏本纪言天降龙二有雌雄当是用此传而忘其为各二耳
　　传以更豕韦之后○【臣召南】按夏本纪作受豕韦之后集解引贾逵曰刘累之后至商不絶以代豕韦之后祝融之后封于豕韦殷武丁灭之
　　传周易有之疏九二同人卦爻九五大有卦爻○监本脱二卦字以上文干之初九姤卦爻下文上九夬卦爻例之则此二句应有卦字今添
　　传若不朝夕见谁能物之○【臣照】按左氏之为传信以传信疑以传疑皆以纪事左氏不着一语也如此传豢龙语极荒唐葢太史墨离夏孔甲千年得诸传闻而不知惟不能生得之谓龙惟不能生得故易于干取象于龙乃述所闻于魏献子左氏记之谓当时贤士大夫而其言厐犹如此耳
　　传世不失职遂济穷桑疏杜以少皥之世以鸟名官不得有木正火正○【臣召南】按如杜说则木正等官皆在颛顼之世与郯子所言颛顼以下命以民事者合
　　传有烈山氏之子曰柱为稷疏后为农神也○监本讹作为神农也今改正
　　又疏盖柱人名○人监本讹作地今改正
　　春王正月公在干侯○【臣召南】按此圣人特笔注但作释不朝正于庙非也刘敞曰以存公也公居于郓有鲁也在干侯无鲁也公虽无鲁鲁不可无公也
　　传非公且徴过也○【臣召南】按左氏不知君臣大义宜为公羊家所排夫昭公无道失国何待经书所在而后见乎不言经严名义以警乱臣但言非公徴过谬矣杜注孔疏抑又甚焉赵汸补注曰郓在境内故以书至书居为义干侯晋地故书所在见公出在外也
　　季孙意如防晋荀跞于适歴○陆淳曰季孙逐君之臣也晋不罪之而反为防晋侯之为盟主可知矣荀跞之为人臣可知矣王应麟曰列国大夫之无君晋为之也防于戚而不讨孙林父防于夷仪而不讨崔杼防于适歴而不讨意如君臣之义不明而大夫簒夺之祸晋自及矣
　　晋侯使荀跞唁公于干侯○陆淳曰干侯晋地故不言来唁
　　黑肱以滥来奔注不书邾史阙文○【臣浩】按公羊谷梁解不言邾之意不如杜注直截
　　传入郢必以庚辰注庚午有变日在辰尾○【臣召南】按监本作庚辰有变误也杜言史墨所以能知入郢必是庚辰日者以今年日变始于庚午则后之入郢必以庚日干也今年日变在辰尾则后之入郢必以辰日支也
　　传越得岁而吴伐之疏斗十二度至于牵牛初度乃为牛耳○监夲讹作乃为申耳今改正
　　传昔成王合诸侯城成周以为东都崇文徳焉注所以崇文王之徳○【臣召南】按东都之作专为朝防则崇文徳乃对武功言不必曰崇文王之徳也
　　传天生季氏以贰鲁侯○王应麟困学纪闻曰简子在晋犹季氏在鲁也史墨之对何其悖哉张睢阳责令狐潮曰未识人伦焉知天道【臣照】按左氏记史墨之对犹后代列史记乱臣之言耳而后世必欲以此等为左氏罪
　　传是以为君慎器与名不可以假人○赵汸补注曰史墨对赵简子与襄十四年师旷对晋侯皆释君助臣阿附强家所谓社稷无常奉君臣无常位乃党逆附簒之辞不可为训【臣照】按史墨对赵简子言简子臣也则为党逆附簒师旷对晋侯言则为纳忠陈善之语赵氏混而一之失其防矣












　　春秋左氏传注疏卷五十三考证
　　钦定四库全书
　　春秋左传注疏卷五十四【起定公元年尽四年】
　　晋杜氏注　唐陆徳明音义　孔颖达疏
　　定公音义【陆曰定公名宋襄公之子昭公之弟諡法安民大虑曰定】疏【正义曰鲁世家定公名宋襄公之子昭公之弟史传不言其母不知谁所生也以敬王十一年卽位諡法安民大虑曰定】
　　经元年春王注公之始年而不书正月公卽位在六月故疏【注正义曰凡新君初立必于岁首元日朝正于庙因卽改元正位百官以序国史因书于策云元年春王正月公卽位也其或国有事故不得行卽位之礼国史亦书元年春王正月见此月公应卽位而有故不得隐庄闵僖四公元年无事而空书春王正月其义也此年不书正月者公卽位在六月故也传称昭公丧及壊隤公子宋先入则正月之时定公犹从昭公之丧在于干侯未入鲁境国内无君不是卽位阙礼故不须书正月也释例曰癸亥公之丧至自干侯戊辰公卽位丧在外逾年乃入故因五日改殡之节国史用元年卽位之礼因以元年爲此年也然则正月之时未有公矣公未卽位元必不改而于春夏卽称元年者公未卽位必未改元未改之日必乗前君之年于时春夏当名此年爲昭公三十三年及六月旣改之后方以元年纪事及史官定策须有一统不可半年从前半年从后虽则年初亦统此岁故入年卽称元年也汉魏以来虽于秋冬改元史于春夏卽以元年冠之是有因于古也】
　　三月晋人执宋仲几于京师注晋执人于天子之侧而不以归京师故但书其执不书所归音义【几音机】疏【注正义曰晋执仲几传无日月据经所书是三月始执案传则不然也传称辛巳合诸侯之大夫于狄泉长歴推辛巳是正月七日也旣防而魏舒始卒庚寅栽是正月十六日也宋仲几不受功当于栽时不肯役耳士弥牟云晋之从政者新是士鞅已代魏舒矣乃执仲几以归三月归诸京师必是旣栽之后三月以前执以归晋至三月乃归于京师耳经书三月始执者晋人初执不告后知以归不可至三月复归于京师讳其以归乃归王故以三月初执告也纵晋执人诸侯不得相治事当使归决于天子况在天子之侧不以归于京师晋人自知不可不以归晋告鲁故经但书其执不书所归旣不言归王亦不言归晋是不以所归告也】
　　夏六月癸亥公之丧至自干侯注告于庙故书至○戊辰公卽位注定公不得以正月卽位失其时故详而日之记事之宜无义例疏【注正义曰公羊传曰卽位不日此何以日录乎内也谷梁以为公丧在外逾年六月乃得卽位危故日之左氏无此义故杜显而异之正月卽位正也定公不得以正月卽位为失其时故详而日之直记事之宜书曰无义例】
　　秋七月癸巳葬我君昭公注公在外薨故八月乃葬九月大雩注无传过也音义【雩音于】
　　立炀宫注公伯禽子也其庙已毁季氏祷之而立其宫书以讥之音义【羊让反祷丁老反】疏【注正义曰諡法好内怠政曰公伯禽子世本世家文诸侯之礼亲庙有四计公孙旣薨其庙旣已毁矣季氏祷于公以求昭公不入公死于外谓祷有益而更立其宫赛之于礼不合更立恶其改变国典故书以讥之公羊谷梁皆云立者不宜立立宫非礼也】
　　冬十月陨霜杀菽注无传周十月今八月陨霜杀菽非常之灾音义【陨于敏反菽本又作叔音同】疏【注正义曰月令九月霜始降八月未应霜杀菽菽者大豆之苗又是耐霜之谷今以八月陨霜霜能杀菽是非常之灾故书之僖三十三年陨霜不杀草此云杀菽彼言不杀草者谷梁传曰未可以杀而杀举重可杀而不杀举轻其曰菽举重也】
　　传元年春王正月辛巳晋魏舒合诸侯之大夫于狄泉将以城成周魏子涖政注涖临也代天子大夫为政音义【涖音利又音类】衞彪傒注衞大夫曰将建天子注立天子之居而易位以令非义也大事奸义必有大咎晋不失诸侯魏子其不免乎是行也魏献子属役于韩简子及原寿过注简子韩起孙不信也原寿过周大夫音义【奸音干咎其九反属之欲反过古禾反】疏【正义曰徃年传魏子南靣卫彪傒云干位以令此云魏子涖政彪傒云易位以令文不同者郊特牲云君之南郷答阳之义也臣之北面答君也然则礼国君乃南面徃年魏子亦南面是干君之位故云干位此时诸国为天子筑城但当为君各致徒役而已宜使天子之臣自号令之而魏子涖政代天子大夫改易上下故为易位所讥别故其文异】而田于大陆焚焉注禹贡大陆在钜鹿北嫌絶远疑此田在汲郡吴泽荒芜之地火田并见烧也尔雅广平曰陆音义【芜音无】疏【注正义曰禹贡云导河积石至于大伾北过降水至于大陆孔安国云大陆泽名释地十薮云晋有大陆郭璞曰今钜鹿北广阿泽孙炎曰广阿犹大陆以地名言之近为是也计钜鹿之城与周相去千有余里魏子不应徃彼田猎故嫌絶逺疑此田当在汲郡吴泽吴泽在脩武县北还卒于甯甯卽脩武城是也当时荒芜之地故亦以大陆名焉引尔雅以证平地皆名陆也案尔雅髙平曰陆杜言广平者以吴泽之地地下寛平故以广平言之非是不见尔雅刘君以尔雅高平曰陆而规杜氏非】还卒于甯注甯今脩武县近吴泽音义【近附近之近】范献子去其柏椁以其未复命而田也注范献子代魏子为政去其柏椁示贬之音义【去起吕反注同椁音郭】疏【正义曰丧大记云君松椁大夫柏椁士杂木椁是卿葬于礼用柏椁也以其未复君命而为田猎故献子去其柏椁不使用也】○孟懿子会城成周注不书公未卽位疏【注正义曰懿子徃年唯受号令知所得丈尺人功而已今复将徒役城之计当更书之于策以公未卽位无君可告故不书】庚寅栽注栽设板筑音义【栽才代反又音再注同】宋仲几不受功曰滕薛郳吾役也注欲使三国代宋受功役也音义【郳五兮反小邾国】薛宰曰宋为无道絶我小国于周以我适楚故我常从宋晋文公为践土之盟注在僖二十八年曰凡我同盟各复旧职若从践土若从宋亦唯命仲几曰践土固然注固曰从旧薛旧为宋役薛宰曰薛之皇祖奚仲居薛以为夏车正注皇大也奚仲为夏禹掌车服大夫音义【夏戸雅反注同】奚仲迁于邳注邳下邳县音义【邳皮悲反】仲虺居薛以为汤左相注仲虺奚仲之后音义【虺许鬼反相息亮反】若复旧职将承王官何故以役诸侯注承奉也仲几曰三代各异物薛焉得有旧注言居周世不得以夏殷为旧音义【焉于防反】为宋役亦其职也士弥牟曰晋之从政者新注言范献子新为政未习故事疏【注正义曰魏舒以辛巳防诸国至庚寅相去唯十日耳魏舒始卒已得范鞅代者范鞅本是中军之佐于次当代魏舒葢晋人闻舒卒而驰使代之】子姑受功归吾视诸故府注求故事仲几曰纵子忘之山川鬼神其忘诸乎注山川鬼神盟所告士伯怒谓韩简子曰薛征于人注典籍故事人所知也宋徴于鬼注取证于鬼神宋罪大矣且已无辞而抑我以神诬我也啓宠纳侮其此之谓矣注开宠过分则纳受侵侮音义【侮亡甫反分扶问反】疏【正义曰尚书说命傅说进戒于王云无啓宠纳侮古有此言故云其此之谓矣开彼宠人过其本分其人不知止足乃至侵侮在上据在上受之故云纳侮】必以仲几为戮乃执仲几以归三月归诸京师注知以归不可故复归之京师音义【复扶又反】城三旬而毕乃归诸侯之戌齐高张后不从诸侯注后期不及诸侯之役晋女叔寛曰周苌齐高张皆将不免注叔寛女寛也音义【苌直良反】苌叔违天高子违人注天旣厌周德苌欲迁都以延其祚故曰违天诸侯相率以崇天子而高子后期故曰违人音义【厌于艶反祚才故反】天之所坏不可支也众之所为不可奸也注为哀三年周人杀苌六年高张来奔起○夏叔孙成子逆公之丧于干侯注成子叔孙婼之子季孙曰子家子亟言于我未尝不中吾志也吾欲与之从政子必止之且听命焉注众事皆谘问子家子音义【亟起冀反中丁仲反】疏【正义曰言子家子数于公处致言于我云意如事君不敢不改又言君以一乗入于鲁师季孙必与君归季孙之意实然故云未尝不中吾志吾欲与之从政欲用为大夫也公丧归则从者散故令止之且聼命者一听子家之所为子家欲将归者卽与之归】子家子不见叔孙易几而哭注几哭防也不欲见叔孙故朝夕哭不同防音义【朝如字】叔孙请见子家子子家子辞曰羁未得见而从君以出注出时成子未为卿音义【羁居宜反子家子名见贤遍反下同从才用反注义从同又如字下从君从公放此】君不命而薨羁不敢见注言未受昭公之命托辞以距叔孙叔孙使告之曰公衍公为实使羣臣不得事君注二子始谋逐季氏疏【注正义曰谋逐季氏公为为之传文不言公衍谋也但以公衍见复为大子季氏欲俱废之故言此也】若公子宋主社稷则羣臣之愿也注宋昭公弟定公凡从公出而可以入者将唯子是听子家氏未有后季孙愿与子从政此皆季孙之愿也使不敢以告注不敢叔孙成子名对曰若立君则有卿士大夫与守龟在羁弗敢知若从君者则貌而出者入可也注貌出谓以义从公与季氏无实怨音义【守手又反】寇而出者行可也注与季氏为宼讐者自可去若覊也则君知其出也注君昭公而未知其入也羁将逃也丧及坏隤公子宋先入从公者皆自坏隤反注出奔音义【壊徐音怀又户怪反隤徒回反】六月癸亥公之丧至自干侯戊辰公卽位注诸侯薨五日而殡殡则嗣子卽位癸亥昭公丧至五日殡于宫定公乃卽位疏【正义曰王制云天子十日而殡诸侯五日而殡自癸亥至戊辰五日殡讫则嗣子卽位故定公以此日卽位也公羊谷梁皆云正棺于两楹之间然后卽位案正棺两楹之间卽礼所谓夷于堂者也丧大记君薨之礼云旣小敛男女奉尸夷于堂郑云诸侯之小敛于死者俱三日此戊辰去癸亥五日非正棺之日不得为正棺卽位也杂记云诸侯行而死归至于庙门遂入适所殡郑玄云适所殡谓两楹之间自外来者正棺于两楹之间尸亦夷之于此因殡焉殡必于两楹之间者以其死不于室而自外来留之于中不忍逺也郑取二传之说言死从外来者殡在两楹之间若谓殡为正棺则与杜言合矣】季孙使役如阚公氏将沟焉注阚鲁羣公墓所在也季孙恶昭公欲沟絶其兆域不使与先君同音义【阚口暂反恶乌路反又如字】疏【正义曰阚是先公葬地春秋言氏犹如言家故谓公之墓地为公氏言是公死之家宅也玄卿以为阚属上句公氏将沟焉犹言将沟公氏焉古人多倒语公氏则昭公】荣鴐鵞曰生不能事死又离之以自旌也注鴐鵞鲁大夫荣成伯也旌章也音义【鴐音加鵞五何反旌音精】纵子忍之后必或耻之乃止季孙问于荣鴐鵞曰吾欲为君諡使子孙知之注为恶諡疏【注正义曰知者下文死又恶之所以知也】对曰生弗能事死又恶之以自信也将焉用之乃止音义【恶之如字又乌路反焉于防反】疏【正义曰信明也以自明已之不臣也】秋七月癸巳葬昭公于墓道南孔子之为司寇也沟而合诸墓注明臣无贬君之义疏【正义曰孔子之为司寇在定公十年以后未知何年沟之】○昭公出故季平子祷于炀公九月立炀宫注平子逐君惧而请祷于公昭公死于外自以为获福故立其宫疏【正义曰旣毁其庙而得祷者葢就祧而祷之】○周巩简公弃其子弟而好用远人注简公周卿士远人异族也为明年巩氏贼简公张夲音义【巩九勇反好呼报反】疏【正义曰諡法平易不从曰简】
　　经二年春王正月
　　夏五月壬辰雉门及两观灾注无传雉门公宫之南门两观阙也天火曰灾音义【观古乱反注及下同】疏【注正义曰明堂位云库门天子臯门雉门天子应门是鲁之雉门公宫南门之中门也释宫云观谓之阙郭璞曰宫门双阙周礼大宰正月之吉县治象之法于象魏使万民观治象郑众云象魏阙也刘熙释名云阙在门两旁中央阙然为道也然则其上县法象其状魏魏然髙大谓之象魏使人观之谓之观也是观与象魏阙一物而三名也观与雉门俱灾则两观在雉门之两旁矣公羊传曰其言雉门及两观灾何两观防也然则曷为不言雉门灾及两观主灾者两观也主灾者两观则曷为后言之不以防及大也谷梁亦云灾自两观始先言雉门尊尊也公羊称子家驹云设两观诸侯僭天子其意以其奢僭故天灾之左氏无此义案礼器云天子诸侯台门此以高为贵也郊特牲云台门大夫之僭礼也唯言大夫异于诸侯不言诸侯异于天子两观为僭礼无其文天之所灾不可意卜言主灾两观以门尊先门若灾先从门起又将何以为异丘明无文或是灾起雉门而延及两观也天火曰灾宣十六年传例】
　　秋楚人伐吴注囊瓦称人见诱以败军音义【囊乃郎反】冬十月新作雉门及两观注无传
　　传二年夏四月辛酉巩氏之羣子弟贼简公注传言弃亲用疎所以败也○桐叛楚注桐小国庐江舒县西南有桐乡吴子使舒鸠氏诱楚人注舒鸠楚属国曰以师临我注敎舒鸠诱楚使以师临吴我伐桐为我使之无忌注吴伐桐也伪若畏楚师之临己而为伐其叛国以取媚者也欲使楚不忌吴所谓多方以误之音义【为我于伪反注及下同】疏【正义曰桐是小国世属于楚桐今叛楚楚有间隙故吴子因是而谋之舒鸠自是楚之属国居吴楚之间亦两取其意故意吴得使之也吴子使舒鸠诱楚人又敎舒鸠为辞曰令楚以师临我我吴自称我令楚临吴也我当伪若畏楚为楚伐桐女舒鸠当为我诱楚我军楚师或曰囊瓦本出师伐吴见吴欲伐桐而不设备遂被吴败之又击楚巢邑潜师围而克之获其守邑大夫为我使之无忌谓为我之畏楚形状使楚人无复防忌于我也若楚不忌吴则师不设备欲因其无备而掩袭取之耳下云吴人见舟于豫章伪欲伐桐也吴军楚师于豫章掩其不备也潜师于巢吴人诈巢邑人云此师将伐桐也其实本拟取巢故下遂围巢克之言潜者对豫章之师称潜】秋楚囊瓦伐吴师于豫章注从舒鸠言吴人见舟于豫章注伪将为楚伐桐音义【见贤遍反】而潜师于巢注实欲以击楚冬十月吴军楚师于豫章败之注楚不忌故遂围巢克之获楚公子繁注繁守巢大夫○邾庄公与夷射姑饮酒私出注射姑邾大夫出辟酒音义【射音亦一音夜】阍乞肉焉夺之杖以敲之注夺阍杖以敲阍头也为明年邾子卒传音义【阍音昬守门人也敲苦孝反又苦学反说文作敲云击头也字林同又一曰击声也口交反又口卓反训从敲云横擿也又或作茅或作刜口交反】
　　经三年春王正月公如晋至河乃复注无传疏【正义曰三传皆无其说不知何故乃复贾逵云刺缓朝见辞失所不讳罪已贾虽为此解于传无文不可从故杜不言刘谓公以六月卽位此年便卽徃朝于事未为缓也晋人何以辞之若以缓见谴当退谢罪何由此后更无谢处空言罪已经无孙谢自罪之状复安在乎晋若以缓致辞必当更有谴责何由明年防次复得依常班序乃复之意不可悬知】
　　二月辛卯邾子穿卒注再同盟音义【穿音川】疏【注正义曰穿以昭二年卽位十一年盟于祲祥二十六年于鄟陵皆鲁邾俱在是再同盟也】
　　夏四月
　　秋葬邾庄公注六月乃葬缓
　　冬仲孙何忌及邾子盟于拔注拔地阙音义【拔皮八反】传三年春二月辛卯邾子在门台注门上有台临廷阍以缾水沃廷邾子望见之怒阍曰夷射姑旋焉注旋小便音义【廷音庭下竝同缾歩丁反本又作瓶】命执之注见其不洁执射姑弗得滋怒自投于牀废于鑪炭烂遂卒注废隋也音义【鑪力吴反炭他旦反隋徒火反】先葬以车五乘殉五人注欲藏中之洁故先内车及殉别为便房盖其遗命音义【先悉荐反又如字乗绳证反殉辞俊反藏才浪反】疏【注正义曰以人从葬谓之殉邾子好洁以人为殉欲备地下扫除若令与柩同入恐其汚履藏内欲其藏中之洁故先内车及殉别为便房处之传言此事意在非责邾子若是葬者自为则非庄公之罪无为輙说此事故云葢其遗命也邾子队鑪而卒不应得有遗命疑其是遗命者礼国君卽位而为椑初立卽营死事当是平素之时先有此命葬者奉行之】庄公卞急而好洁故及是注卞躁疾也音义【卞皮彦反好呼报反下文及注同躁早报反】○秋九月鲜虞人败晋师于平中注平中晋地获晋观虎恃其勇也注为五年士鞅围鲜虞张本○冬盟于郯注郯卽拔也音义【郯音谈】脩邾好也注公卽位故脩好○蔡昭侯为两佩与两裘注佩佩玉也以如楚献一佩一裘于昭王昭王服之以享蔡侯蔡侯亦服其一子常欲之弗与三年止之唐成公如楚有两肃爽马子常欲之注成公唐惠侯之后肃爽骏马名音义【肃如字又所六反爽音霜骏音俊】疏【注正义曰宣十二年传有唐恵侯故云唐恵侯之后也释畜于马无肃爽之名爽或作霜贾逵云色如霜纨马融说肃爽鴈也其羽如綀高首而脩颈马似之天下稀有故子常欲之杜以马名临时所作本意不可得知故直云骏马名】弗与亦三年止之唐人或相与谋请代先从者许之音义【从才用反下同】疏【正义曰谓请楚楚许之也知非请唐侯者若唐侯许之自合养马何须言饮先从者窃马以献乎】饮先从者酒醉之窃马而献之子常子常归唐侯自拘于司败注窃马者自拘音义【饮于鸩反拘九于反】曰君以弄马之故隐君身注隐忧约也音义【弄鲁贡反】弃国家羣臣请相夫人以偿马必如之注相助也夫人谓养马者音义【相息亮反夫音扶注同偿市亮反】唐侯曰寡人之过也二三子无辱皆赏之蔡人闻之固请而献佩于子常子常朝见蔡侯之徒命有司曰蔡君之久也官不共也注言楚所以礼遣蔡侯之物不共备故音义【共音恭注同】明日礼不毕将死注遣蔡侯之礼蔡侯归及汉执玉而沈曰余所有济汉而南者有若大川注自誓言若复渡汉当受祸明如大川音义【沈音鸩复扶又反】蔡侯如晋以其子元与其大夫之子为质焉而请伐楚注为明年防召陵张本音义【质音致】
　　经四年春王二月癸巳陈侯吴卒注无传未同盟而赴以名癸巳正月七日书二月从赴疏【注正义曰杜以长歴校之知癸巳是正月七日故云书二月从赴也知非日误者以崩薨之事皆以赴为文故平王崩赴以庚戌陈侯卒赴以甲戌己丑杜依大例而言故云从赴刘以为诸侯五月而葬下云六月葬陈恵公则陈侯卒在二月以为日误而规杜氏今知非者但诸侯虽五月可葬春秋之时或缓或速无复常准此陈侯之葬事旣无传何知必五月而葬妄以杜为失其义非也】
　　三月公防刘子晋侯宋公蔡侯衞侯陈子郑伯许男曹伯莒子邾子顿子胡子滕子薛伯伯小邾子齐国夏于召陵侵楚注于召陵先行防礼入楚竟故书侵音义【夏戸雅反召上照反竟音境】疏【注正义曰先言于召陵后言侵楚是于召陵先行防礼也土地名召陵楚地也诸侯旣入楚竟先行防礼后乃侵之故经书先防后侵也】
　　夏四月庚辰蔡公孙姓帅师灭沈以沈子嘉归杀之音义【公孙姓本又作生姓音生】
　　五月公及诸侯盟于臯鼬注召陵防刘子诸侯总言之也繁昌县东南有城臯亭复称公者防盟异处故音义【鼬由又反复扶又反处昌虑反】疏【注正义曰书经之例诸侯先防而后盟皆前目而后凡此共盟者还是前防之诸侯前已歴序故于此总言之也刘子虽是王朝之臣而亦有封爵故诸侯之文可以兼刘子也僖二十九年王子虎与诸侯盟于翟泉贬之称人此刘子得与诸侯盟者楚僭号称王不事天子诸侯防而侵楚将以尊崇王室传言刘文公合诸侯是天子敕之使盟也下文书刘卷卒葬鲁人吊防依同盟之礼知刘子亦与盟也复称公者由其防盟异处故也刘规杜云防盟异处故复称公案襄二十五年盟重丘亦是防盟异处何以不言公今删定知非者但防盟异处理合称公重丘不书公史官自略耳以此规杜非也】
　　伯成卒于防注无传音义【成音城】疏【正义曰成以昭二十五年卽位二十六年盟于鄟陵三十二年于翟泉此年于臯鼬鲁俱在计杜当云三同盟无注者漏脱耳诸侯薨于朝防加一等此旣薨于防其礼亦当然】
　　六月葬陈惠公注无传
　　许迁于容城注无传
　　秋七月公至自防注无传
　　刘卷卒注无传卽刘蚠也刘子奉命出盟召陵死则天王为告同盟故不具爵音义【巻音权一音眷免反蚠扶粉反为于伪反下吴为蔡同】疏【注正义曰昭二十二年传曰单子立刘蚠卽此是也世族谱伯蚠刘蚠刘文公刘狄刘卷刘子为一人王朝公卿卒不赴鲁鲁不防葬文三年书王子虎卒传曰来赴吊如同盟礼也彼为同盟于翟泉故也此亦书卒明为同盟故也畿内之国不得外交诸侯必非刘邑之臣来赴知是天子为告也天子告臣略言名封而已不言刘子故书不具爵】
　　葬悼公注无传
　　楚人围蔡注不服故也
　　晋士鞅衞孔圉帅师伐鲜虞注无传孔圉孔羁孙士鞅卽范鞅音义【圉鱼吕反】
　　葬刘文公注无传
　　冬十有一月庚午蔡侯以吴子及楚人战于柏举楚师败绩注师能左右之曰以皆陈曰战大崩曰败绩吴为蔡讨楚从蔡计谋故书蔡侯以吴子言能左右之也囊瓦称人贪以致败不能死难罪贱之柏举楚地昭三十一年传曰六年十二月庚辰吴入郢今以十一月者并数闰音义【陈直觐反难乃旦反数所主反】疏【注正义曰师能左右之日以僖二十六年传例也皆陈曰战大崩曰败绩庄十一年传例也吴大蔡小而蔡能以吴者吴子为蔡讨楚言蔡能左右之也释例曰吴虽大国顺蔡侯之请自将其众唯蔡侯之命故亦言以吴子也囊瓦楚之上卿当称名氏今称人者贪以致败又不能死难罪贱之也释例曰楚之囊瓦贪佩马以致讨称人罪贱之也昭三十一年传言六年十二月庚辰吴入郢今以十一月与彼期有差殊者长歴推此年闰十月庚辰又是十一月二十九日其月垂尽并数闰得为十二月也】楚囊瓦出奔郑注书名恶之音义【恶乌路反】疏【注正义曰文八年宋司城来奔十四年宋子哀来奔传皆云贵之也不称名为贵之是称名为恶之】庚辰吴入郢注弗地曰入吴不称子史略文疏【注正义曰弗地曰入襄十三年传例也上文战称吴子此言吴入楚不称子犹成二年郑伐许昭十二年晋伐鲜虞史略文无义例公羊谷梁以为吴于战称子为其忧中国故进而称爵及其入郢君舍于君室大夫舍于大夫室反为夷狄之行故贬而称吴左氏无此义故杜异而显之】
　　传四年春三月刘文公合诸侯于召陵谋伐楚也注文公王官伯也晋人假王命以讨楚之久留蔡侯故曰文公合诸侯疏【注正义曰刘子是天子大臣故言王官伯也徃年蔡侯如晋请晋耳不请天子今称刘文公合诸侯知是晋人告王假王命以讨楚王使刘子防之故言刘文公合诸侯以示禀于王命假王威也】晋荀寅求货于蔡侯弗得言于范献子曰国家方危诸侯方贰将以袭敌不亦难乎水潦方降疾疟方起中山不服注中山鲜虞音义【潦音老疟鱼略反】弃盟取怨无损于楚注晋楚同盟伐之为取怨而失中山不如辞蔡侯吾自方城以来楚未可以得志注晋败楚侵方城在襄十六年祗取勤焉乃辞蔡侯晋人假羽旄于郑郑人与之注析羽为旌王者游车之所建郑私有之因谓之羽旄借观之音义【祗音支旄音毛析星暦反下放此】疏【注正义曰周礼司常掌九旗之名物全羽为旞析羽为旌道车载旞游车载旌郑云全羽析羽皆五采系之于旞旌之上所谓注旄于干首也凡九旗之帛皆用绛道车象路也王以朝夕燕出入游车木路也王以田以鄙是其析羽为旌王者游车之所建也释天云注旄首曰旌李廵曰以旄牛尾着旌首者也孙炎曰析五采羽注旌上亦有旒縿据彼文言之则羽毛者有五色鸟羽又有旄牛尾也言全羽析羽者葢有全取其趐或析取其翮故有全析二名也系此鸟羽牛尾于干首犹自别有绛为旒縿县之于干今之旗韣犹然此传直言羽耳注不引全羽而以析羽解之者以全羽尊于析羽郑人所有未必尊贵故以析羽解之计羽旄所用其费无多晋人自应有之而襄十四年范宣子假羽毛于齐此又假羽旄于郑者或当制作巧异故闻而借观之】明日或斾以会注或贱者也继旐曰斾令贱人施其斾执以从会示卑郑音义【斾歩贝反旐音兆令力呈反下欲令蔡同】疏【注正义曰郑注论语云或云言有人不显其名而略称为或是或为贱者也继旐曰斾释天文也郭璞曰帛续旐末为燕尾者然则旐谓旂身斾为旂尾晋令贱人建此羽旄施其旒斾于下执之以从其防本谓其美而就郑借观之旣得其物令贱人服用之是示其卑侮郑也郑是列国而晋卑侮之诸侯于是知晋轻蔑心皆怨恨故晋于是乎失诸侯】晋于是乎失诸侯注传言晋无礼所以遂弱将防衞子行敬子言于灵公注子行敬于衞大夫曰会同难注难得宜啧有烦言莫之治也注啧至也烦言忿争音义【啧仕责反一音责争争鬬之争】疏【注正义曰啧至贾逵云然是相传训也易系辞云圣人有以见天下之赜谓见其至深之处赜亦深之义也谓至于防时有烦乱忿争之言无才辨者则莫之能治也】其使祝佗从注祝佗大祝子鱼音义【佗徒何反从才用反下师从旅从同大音泰下大祝大卜大史大原同】公曰善乃使子鱼子鱼辞曰臣展四体以率旧职犹惧不给而烦刑书若又共二注共二职音义【共音恭注同】徼大罪也且夫祝社稷之常隶也注隶贱臣也音义【徼古尧反夫音扶】社稷不动祝不出竟官之制也注社稷动谓国迁音义【竟音境下同】疏【注正义曰周礼大祝云大师宜于社造于祖设军社及军归献于社则前祝天子之祝如此则诸侯之祝官亦然也然则彼军行唯有社无稷今社稷俱动故知谓国迁也国迁唯在竟内得云祝不出竟者诗称公刘迁豳大王来岐及春秋都陈留而迁缘陵及许迁于析之属竝是离弃本国逺适它土故有出竟之事刘以社稷动谓军行而规社非也】君以军行祓社衅鼓注师出先有事祓祷于社谓之宜社于是杀牲以血涂鼓鼙为衅鼓音义【祓音弗徐音废衅许靳反鼙歩西反本又作鞞】疏【注正义曰释天云起大事动大众必先有事乎社而后出谓之宜是军师将出必有祭社之事也周礼女巫掌祓除衅浴则祓亦祭名故知祓社卽宜社是也说文云衅血祭也是杀牲以血涂鼓鼙为衅鼓此皆祝官掌之】祝奉以从注奉社主也音义【从如字又才用反】疏【正义曰礼军行必以庙主社主从军而行尚书甘誓云用命赏于祖弗用命戮于社孔安国云天子亲征必载迁庙之祖主及社主行有功则赏祖主前示不专也不用命奔北者则戮之于社主前社主隂隂主杀亲祖严社之义也是军行必载社主行故祝官奉主以从】于是乎出竟若嘉好之事注谓朝防音义【好呼报反】君行师从注二千五百人卿行旅从注五百人臣无事焉疏【正义曰此防因而侵楚卫侯当以军行而云臣无事者晋本以防召诸侯传言将防是赴防之时未知将侵伐也但诸国旣集师众自多故因得行侵耳】公曰行也及臯鼬注将盟将长蔡于衞注欲令蔡先衞歃音义【长丁丈反令力呈反先悉荐反下文先卫同歃所洽反又所甲反】衞侯使祝佗私于苌曰闻诸道路不知信否若闻蔡将先衞信乎苌曰信蔡叔康叔之兄也注蔡叔周公兄康叔周公弟疏【注正义曰史记管蔡世家云武王同母兄弟十人母曰大姒文王正妃也其长子曰伯邑考次曰武王次曰管叔鲜次曰周公旦次曰蔡叔度次曰曹叔振铎次曰郕叔武次曰霍叔处次曰康叔封次曰季载如彼文则蔡叔周公弟也今以蔡叔为周公兄者以僖二十四年传富辰言文之昭十六国蔡在鲁上明以长幼为次贾逵等皆言蔡叔周公兄故杜从之马迁之言多辟谬故不用史记为说】先衞不亦可乎子鱼曰以先王观之则尚德也昔武王克啇成王定之选建明德以藩屏周故周公相王室以尹天下注尹正也音义【藩方元反相息亮反】于周为睦注睦亲厚也以盛德见亲厚分鲁公以大路大旂注鲁公伯禽也此大路金路锡同姓诸侯车也交龙为旂周礼同姓以封音义【分扶问反下竝同路本亦作辂音路下皆同旂其依反锡星歴反】疏【注正义曰周礼巾车云金路建大旂以賔同姓以封郑云金路以金餙诸末大旂九旗之画交龙者以賔以防賔客同姓以封谓王子母弟以功徳出封若鲁卫也交龙为旂司常文也】夏后氏之璜注璜美玉名音义【夏戸雅反下皆同璜音黄】疏【注正义曰夏后氏所寳歴代传之知美玉名也哀十四年传云向魋出于卫地公文氏攻之求夏后氏之璜焉则璜非一也尚书旅獒及鲁语皆云古者分同姓以寳玉展亲则先王不以玉赐向魋向魋自规求得之也郑注周礼云半璧曰璜】封父之繁弱注封父古诸侯也繁弱大弓名音义【父音甫下武父同封父国名繁扶元反】疏【注正义曰郑云古者伐国迁其重器以与同姓此繁弱封父之国为之不知何时灭其国而得之也孔丛云楚王张繁弱之弓载忘归之矢以射蛟于云梦是繁弱为弓名也】殷民六族条氏徐氏萧氏索氏长勺氏尾勺氏使帅其宗氏辑其分族将其类丑注丑众也音义【索素各反下同勺市灼反下同辑音集又七入反】以法则周公用卽命于周注卽就也使六族就周受周公之法制是使之职事于鲁注共鲁公之职事音义【共音恭下文以共王职同】以昭周公之明德注昭显也疏【正义曰使六族之长各自帅其当宗同氏辑合也合其所分枝属族属也将其族类人众以法则周公令其移家居鲁用就受周公之命是以使之共职事于鲁以昭周公之明徳也下赐殷民七族亦是使之法则康叔令共职事于卫也赐唐叔及壊姓九宗亦然】分之土田陪敦注陪增也敦厚也音义【陪本亦作倍同歩回反】疏【正义曰陪是加増之义敦厚释诂文也言旣封为大国地方五百里又分以土田更増彼寛厚为七百里也明堂位云封周公于曲阜地方七百里郑云公之地方五百里加鲁以四等之附庸方百里者二十四并五五二十五积四十九开方之得七百里郑周礼大司徒注云凡诸侯为牧正帅长及有徳者乃有附庸公无附庸侯附庸九同伯附庸七同子附庸五同男附庸三同进则取焉退则归焉鲁于周法不得有附庸故言锡之也地方七百里者包附庸以大言之附庸二十四言得兼此四等矣是増厚鲁国之事也】祝宗卜史注大祝宗人大卜大史凡四官备物典策注典策春秋之制音义【防本又作册亦作防或作笧皆初革反】官司彝器注官司百官也彝器常用器音义【彜羊之反】疏【正义曰祝宗接神之官大卜主卜大史主书与此四等官人使之将归于鲁也服防云备物国之职物之备也当谓国君威仪之物若今繖扇之属备赐鲁也杜不觧备物则与典策为一也备物典防谓史官书策之典若传之所云凡之类赐之以法使依法书时事也官司彜器谓百官常用之器盖罇罍俎豆之属具赐鲁也】因商奄之民注商奄国名也与四国流言或迸散在鲁皆令卽属鲁怀柔之音义【迸彼诤反令徐力呈反】疏【注正义曰书传云武王杀纣继公子禄父及管蔡流言奄君谓禄父曰武王死成王幼周公疑此百世之时请举事然后禄父及三监叛是奄与四国流言也昭九年传云蒲姑商奄吾东土也此复云因商奄之民则商奄是东方之国近鲁之地也昭元年传云周有徐奄杜以彼奄与此商奄为一故土地名奄商奄二名共为一国此注言商奄国名以商奄二字为国名也诗称四国流言毛传以四国为管蔡商奄则商奄各自为国奄则此奄是也商谓纣子禄父下云管蔡启商是名禄父为商也然则毛言商奄为二杜言商奄为一杜言四国流言亦谓管蔡禄父与商奄为四也商奄卽四国之一言与者据民与四国之君流言故言与也或者据奄君道三国为乱故言与总称四国非为商奄外别有四国也言封鲁于少皥之虚则商奄非鲁地也非鲁地而言因其民是诛啇奄之日民或迸散在鲁皆命使卽属于鲁令鲁懐柔之卿以为三监与商为四国奄在外故言与四国】命以伯禽注伯禽周公世子时周公唯遣伯禽之国故皆以付伯禽疏【注正义曰诗鲁颂说封鲁之事云王曰叔父建尔元子俾侯于鲁是伯禽为周公世子也鲁世家云周公相成王使其子伯禽代就封于鲁文十三年公羊传曰周公何以称大庙于鲁封鲁公以为周公也周公拜乎前鲁公拜乎后曰生以养周公死以为周公主然则周公之鲁乎曰不之鲁也封鲁公以为周公则周公曷为不之鲁欲天下之一乎周也其意言周公圣人若使之鲁则恐天下廻心向之故不使之鲁也以周公身不适鲁唯遣伯禽之国故传皆言分鲁公不言分周公也传言命以伯禽于体例命以康诰命以唐诰则伯禽亦似策命篇名今杜云唯遣伯禽之国故皆以付伯禽则伯禽非是诰誓篇名若必是诰誓当云命以鲁诰旣为国君不得与君牙伯冏同类也刘云伯禽犹下命以康诰是伯禽为命书似书序穆王命君牙为周大司徒作君牙卽以君牙为篇与此同也】而封于少皥之虚注少皥虚曲阜也在鲁城内音义【少诗照反注及下同皥胡老反虚起居反注及下皆同】疏【注正义曰此注少皥之虚卽曲阜是也曲阜在鲁城内则鲁之所都正在少皥虚矣昭二十九年注穷桑少皥之号穷桑地在鲁北与此异者贾逵云少皥居穷桑登为帝葢未为帝居鲁北旣为帝乃居鲁也】分康叔注康叔衞之祖以大路少帛綪茷旃旌注少帛杂帛也綪茷大赤取染草名也通帛为旃析羽为旌音义【綪七见反茷歩贝反又音吠旃章然反】疏【注正义曰周礼司常云通帛为旜杂帛为物郑云通帛谓大赤从周正色无餙杂帛者以帛素餙其侧白殷之正色大赤是通帛知少帛是杂帛也释草云茹芦茅搜郭璞曰今之蒨也可以染绛则綪是染赤之草茷卽斾也尔雅继旐曰斾旐是旂身斾是旂尾尾犹用赤则通身皆赤知綪茷是大赤大赤卽今之红旗取染赤之草为名也葢王以通帛杂帛竝赐卫也然则大赤卽是旃也于綪茷之下更言旃者茷言旂尾旃言旂身圆其文故具言耳若其不然旌是干之所建旗皆有旌少帛旃斾之后何须更复言旌明是圆其文故重言之】大吕注钟名疏【正义曰周铸无射鲁铸林钟皆以律名名钟知此大吕姑洗皆钟名也其声与此律相应故以律名焉】殷民七族陶氏施氏繁氏锜氏樊氏饥氏终葵氏封畛土略自武父以南及圃田之北竟注畛涂所径也略界也武父衞北界圃田郑薮名音义【陶徒刀反繁歩河反锜鱼绮反畛之忍反一音真圃布五反本亦作圃同涂音徒径音经薮素口反】疏【注正义曰周礼遂人云夫间有遂广深各二尺遂上有径容车马也十夫有沟广深四尺沟上有畛容大车百夫有洫广深八尺洫上有涂容乗车一轨千夫有浍广二寻深二仞浍上有道容二轨万夫有川川上有路容三轨畛是路故为涂所径也桓十二年公防郑伯盟于武父杜云陈留济阳县东北有武父城彼是郑地与此武父非一也土地名云传曰封畛土略自武父以南则武父卫之北竟也非河南武父其地阙无处故直云卫北界也释地十薮郑有圃田郭璞曰今荥阳中牟县西圃田泽是也卫之南竟至此泽畔】取于有阎之土以共王职注有阎衞所受朝宿邑盖近京畿音义【近附近之近下近京同】取于相土之东都以防王之东搜注为汤沐邑王东廵守以助祭泰山音义【相息亮反搜所求反守手又反】疏【正义曰土地名有阎之土与相土之东都其地皆阙无其处言共王职犹鲁之许田葢近京畿也防王东搜则为从王廵守助祭泰山为汤沐之邑若郑之祊田葢近泰山也王廵守者诸侯为王守土天子以时出廵行之今言搜则王之廵守亦因田猎以教习兵士】聃季授土注聃季周公弟司空音义【聃乃甘反】疏【注正义曰富辰言文之昭聃季在鲁下史记大姒十子聃季最少是周公弟也周礼司空主土司徒主民知聃季授土为司空也下陶叔授民为司徒也】陶叔授民注陶叔司徒命以康诰而封于殷虚注康诰周书殷虚朝歌也皆启以商政疆以周索注皆鲁衞也启开也居殷故地因其风俗开用其政疆理土地以周法索法也音义【疆居良反注及下同】疏【注正义曰王制云凡居民材必因天地寒暖燥湿广谷大川异制民生其间者异俗脩其敎不易其俗齐其政不易其宜是言王者布政当顺民俗而施之也此民习商之政为日已久还因其风俗开导以旧政也卫居殷虚开以商政可矣鲁亦开以商政者王者所法不过二代夏在卫西鲁在卫东夏政非鲁所及与卫大同以殷之余民有六族将其丑类以卽事于鲁故与卫皆启以商政也疆理土地以周法则三代经界法皆有异其异未尽闻也索之为法相传训耳考工记量器铭曰时文思索允臻其极郑亦以索为法】分唐叔注唐叔晋之祖以大路密须之鼓注密须国名阙巩注甲名音义【巩九勇反】沽洗注钟名音义【沽音孤洗息典反】怀姓九宗职官五正注怀姓唐之余民九宗一姓为九族职官五正五官之长音义【长丁丈反下文乃长衞同】疏【注正义曰懐姓居在晋地而不言殷民知是唐之余民也言懐姓九宗则皆姓懐矣知一姓而有九族也职官五正杜云五官之长则谓五官之长子孙耳曲礼云天子之五官曰司徒司马司空司士司寇郑云此殷时制也然则殷时五官居在唐地世为贵族以赐唐叔使主领之所以荣宠唐叔也殷之五官不必皆在唐地但有三官四官亦得总五言之刘云职官五正职主也正长也主官事者有五长分九宗为五官使主之此九宗葢宗有一人数少者当宗不足立官并之为五使五官领此九宗或以为于懐姓之内立五正使分主九宗未知谁是故备言之或以为五官之长谓如昭二十九年蔡墨所云五行之官长也是天子之大臣非唐之遗民然姓而有五也并赐唐叔岂天子得以五行官长赐诸侯哉】命以唐诰而封于夏虚注唐诰诰命篇名也夏虚大夏今大原晋阳也启以夏政注亦因夏风俗开用其政疆以戎索注大原近戎而寒不与中国同故自以戎法三者皆叔也而有令德故昭之以分物不然文武成康之伯犹多而不获是分也唯不尚年也疏【正义曰文武成康皆以处长而立未得更有兄伯封为诸侯而云伯犹多者以叔年稚于伯仲处叔而得分多明其长者无所得伯是兄弟之长故举伯以为言所云犹多者甚言之耳歴检书传文武成康未有兄为诸侯者幼者分物多长者无所得此唯为不尚年故也】管蔡启商惎间王室注惎毒也周公摄政管叔蔡叔开道纣子禄父以毒乱王室音义【惎音忌间间厠之间道音导】王于是乎杀管叔而蔡蔡叔注周公称王命以讨二叔蔡放也音义【蔡蔡叔上素逹反注同下蔡叔如字】以车七乘徒七十人注与蔡叔车徒而放之音义【乗绳证反】其子蔡仲改行帅德周公举之以为己卿士注为周公臣音义【行下孟反】见诸王而命之以蔡注命为蔡侯音义【见贤遍反】其命书云王曰胡无若尔考之违王命也注胡蔡仲名疏【正义曰书序云蔡叔旣没王命蔡仲践诸侯位作蔡仲之命其经云唯周公位冡宰正百工羣叔流言乃致辟管叔于啇囚蔡叔于郭邻以车七乗降霍叔于庶人三年不齿蔡仲克庸祗徳周公以为卿士叔卒乃命诸王邦之蔡王若曰小子胡惟尔率徳改行克慎厥猷肆予命尔侯于东土徃卽乃封敬哉尔尚葢前人之愆惟忠惟孝率乃祖文王之训无若尔考之违王命传之此言皆述书意而为之辞唯増言徒七十人耳孔安国云郭邻中国之外地名亦不知何方地名也注正义曰惎毒间乱贾逵云然是相传训也道禄父作乱将以害周若毒螫然故云毒乱王室也蔡仲之命篇云周公乃致辟管叔于商囚蔡叔于郭邻则是周公诛之矣而此言王者周公称王命以讨之书序云成王旣伐管叔蔡叔是称王命之文也说文云散之也从米杀声然则字杀下米也为放散之义故训为放也隶书改作已失字体字不复可识写者全类蔡字至有为一蔡字重防以读之者今定本作蔡非也孔安国云明王之法诛父用子言至公周公圻内诸侯二卿治事是为周公圻内采邑之卿也】若之何其使蔡先衞也武王之母弟八人周公为太宰康叔为司寇聃季为司空五叔无官岂尚年哉注五叔管叔鲜蔡叔度成叔武霍叔处毛叔聃也疏【正义曰上言十人而此云八者伯邑考已死不数武王故八人尚书蘓公为司寇此言康叔者为蘓公出封为国康叔替之注正义曰史记云聃季载杜云毛叔聃又不数叔振铎者杜以振铎非周公同母故不数之或杜别有所见不以管蔡世家为说】曹文之昭也注文王子与周公异母音义【昭上饶反说文作绍】晋武之穆也注武王子曹为伯甸非尚年也注以伯爵居甸服言小音义【甸徒练反】疏【正义曰于昭穆曹是晋之叔父也晋为大国多受分物曹为伯爵而在甸服非是尊尚年长也桓二年传云晋甸侯也晋亦在甸唯侯伯之爵异耳言为伯甸连言之耳于甸无升降也郑云曹今济隂定陶也去王城八百里东都之畿方六百里半之三百里侯服五百里定陶在畿外故为在甸服言其小也】今将尚之是反先王也晋文公为践土之盟衞成公不在夷叔其母弟也犹先蔡注践土召陵二防经书蔡在衞上霸主以国大小之序也子鱼所言盟防之次其载书云王若曰晋重注文公音义【重直龙反】鲁申注僖公衞武注叔武蔡甲午注庄侯郑防注文公音义【防在接反】齐潘注昭公音义【潘普安反】宋王臣注成公音义【宋王臣如字本或作壬如林反】莒期注兹丕公也齐序郑下周之宗盟异姓为后音义【丕普悲反】藏在周府可覆视也吾子欲复文武之略注略道也音义【覆芳服反】疏【正义曰言周家府藏之内有此载书在也本或为盟府由僖五年传藏于盟府渉彼而误耳】而不正其德将如之何苌说告刘子与范献子谋之乃长衞侯于盟疏【正义曰正长也谓不长其有徳者也释例曰周之宗盟异姓为后故践土之盟载书齐宋虽大降于郑衞斥周而言指谓王官之宰临盟者也其余杂盟未必皆然践土召陵二防皆蔡在卫上时国次也至盟乃正其高下者敬共明神本其始也是言防以国之大小为次至盟乃先同姓盟之先同姓者唯谓王官之宰临盟时耳践土则王子虎盟诸侯于王庭此盟则刘子在焉故二者先同姓其余杂盟亦以国之大小为次故襄二十七年宋之盟晋楚争先若其皆先同姓则楚不得竞也以此知余盟不然】反自召陵郑子大叔未至而卒晋赵简子为之临甚哀曰黄父之防注在昭二十五年音义【说音悦为于伪反下楚为沈同临力鸩反父音甫】夫子语我九言曰无始乱无怙富无恃宠无违同无敖礼无骄能注以能骄人音义【语鱼据反怙音戸敖五报反】疏【正义曰古者一字与二字并为一言易云伏羲作十言之教曰乾坤震巽坎离艮兑消息乾坤虽是二字亦一出口乃得言之故谓之一言今则一字为一言三字以上为一句】无复怒注复重也音义【复扶又反注同】无谋非德注非所谋也无犯非义注传言简子能用善言所以遂兴○沈人不防于召陵晋人使蔡伐之夏蔡灭沈秋楚为沈故围蔡伍员为吴行人以谋楚楚之杀郤宛也注在昭二十七年音义【员音云】伯氏之族出注郤宛党伯州犂之孙嚭为吴大宰以谋楚楚自昭王卽位无岁不有吴师蔡侯因之以其子干与其大夫之子为质于吴冬蔡侯吴子唐侯伐楚注唐侯不书兵属于吴蔡音义【犂力兮反嚭普鄙反干其连反质音致】舍舟于淮汭注吴乘舟从淮来过蔡而舍之音义【舍音赦置也又音舍弃也注同汭人鋭反】自豫章与楚夹汉注豫章汉东江北地名音义【夹古洽反】疏【注正义曰汉书地理志豫章郡名在江南此在江北者土地名云定二年楚人伐吴师于豫章吴人见舟于豫章而潜师于巢吴军楚师于豫章又柏举之役吴人舍舟于淮汭而自豫章与楚师夹汉此皆在江北淮南盖后徙在江南之豫章】左司马戌谓子常曰子防汉而与之上下注防缘也缘汉上下遮使勿渡音义【防悦全反上时掌反遮正奢反】我悉方城外以毁其舟注以方城外人毁吴所舍舟还塞大隧直辕防阨注三者汉东之隘道音义【隧音遂防亡丁反本或作寘之豉反阨于懈反本或作隘音同】子济汉而伐之我自后击之必大败之旣谋而行武城黑谓子常注黑楚武城大夫曰吴用木也我用革也注用军器不可久也不如速战史皇谓子常楚人恶子而好司马注史皇楚大夫司马沈尹戌音义【恶乌路反好呼报反】若司马毁吴舟于淮塞城口而入注城口三隘道之总名是独克吴也子必速战不然不免乃济汉而陈自小别至于大别注禹贡汉水至大别南入江然则此二别在江夏界音义【陈直觐反下文及注同夏戸雅反】疏【注正义曰禹贡云嶓冡导漾东流为汉又东为沧浪之水过三澨至于大别南入于江孔安国云三澨水名入汉大别山名触山廻南入江如彼文大别在江北小别当近之小别当在大别之东也何则子常从小别与吴战退而至大别明其自东而渐西也土地名小别大别皆阙不知所在或曰大别在安豊县西南传曰吴旣与楚夹汉然后楚乃济汉而陈自小别至于大别然则二别近汉之名无縁反在安豊也】三战子常知不可欲奔注知吴不可胜史皇曰安求其事注求知政事难而逃之将何所入子必死之初罪必尽说注言致死以克吴可以免贪贿致寇之罪音义【难乃旦反】十一月庚午二师陈于柏举注经所以书战二师吴楚师阖庐之弟夫槩王晨请于阖庐曰楚瓦不仁注瓦子常名其臣莫有死志先伐之其卒必奔而后大师继之必克弗许夫槩王曰所谓臣义而行不待命者其此之谓也今日我死楚可入也音义【卒子忽反下同】疏【正义曰臣见义则行不待君命古有此言故云其此之谓也今日我致死而战楚可入也】以其属五千先击子常之卒子常之卒奔楚师乱吴师大败之子常奔郑史皇以其乘广死注以战死音义【乗绳证反广古旷反】吴从楚师及淸发注清发水名将击之夫槩王曰困兽犹鬭况人乎若知不免而致死必败我若使先济者知免后者慕之蔑有鬭心矣半济而后可击也从之又败之楚人为食呉人及之奔食而从之败诸雍澨五战及郢注奔食食者走不陈故不在战数音义【澨市制反】疏【注正义曰五战谓济汉而陈自小别至于大别三战也柏举也清也此已五矣若复数雍澨则为六也传例皆陈曰战奔食而从之则食者走不暇为陈故不数也】己卯楚子取其妹季芈畀我以出涉睢注睢水出新城昌魏县东南至枝江县入江是楚王西走音义【芈面尔反楚姓畀必利反世族谱季芈畀我皆平王女也服云畀我季芈之字睢音七余反下同】疏【正义曰世族谱季芈与畀我二人皆平王女也服防云季芈许嫁而字畀我季芈字也礼妇人许嫁笄而称字季芈称字是许嫁也葢遭乱夫死而改适钟建耳注正义曰睢地名睢水出新城昌魏县南河山东南经襄阳至南郡枝江县入江此水在郢都之西楚王辟吴而西走】鍼尹固与王同舟王使执燧象以奔吴师注烧火燧系象尾使赴吴师惊却之音义【鍼之林反燧音遂】疏【注正义曰贾逵云燧火燧也象象兽也以火系其尾使奔吴师惊却其众使王得脱杜用其说也礼有金燧木燧皆取火之物故以燧名火也说文云象长牙鼻南越之大兽也南州异物志云象身倍数牛而目则如豕其鼻长七八尺其所食物皆鼻取之性驯良为人所养夷人服乗之史记大宛传曰身毒国其民皆乗象以战是象可调驯楚近南邉故有此象王将渉睢吴师来偪故使以火系象尾令突吴师使惊马却之执燧象者旣系火于尾执而牵向吴师乃放之】庚辰呉入郢以班处宫注以尊卑班次处楚王宫室子山处令尹之宫注子山吴王子夫槩王欲攻之惧而去之夫槩王入之注入令尹宫也言吴无礼所以不能遂克左司马戌及息而还注息汝南新息也闻楚败故还败吴师于雍澨伤注司马先败吴师而身被创音义【创初良反】初司马臣阖庐故耻为禽焉注司马尝在吴为阖庐臣是以今耻于见禽谓其臣曰谁能免吾首吴句卑曰臣贱可乎司马曰我实失子可哉注失不知子贤音义【句古侯反】疏【正义曰言我比来失子不知子有贤行临难能免吾首女今可守此言哉】三战皆伤曰吾不可用也已句卑布裳刭而裹之注司马已死刭取其首音义【刭古顶反裹音果】疏【注正义曰言布裳刭之是司马伤而自杀故云已死】藏其身而以其首免注传言司马之忠壮疏【注正义曰谋毁舟败吴是忠也虽伤犹战不止是壮也】楚子涉睢济江入于云中注入云梦泽中所谓江南之梦音义【梦如字又音蒙】疏【注正义曰土地名云南郡枝江县西有云梦城江夏安陆县东南亦有梦城或曰南郡华容县东南有巴丘湖江南之梦也郢都在江北睢东王走西渉睢又南济江乃入于云中知此在江南昭三年王与郑伯田于江南之梦谓此也言江南之梦则江北亦有梦矣司马相如子虚赋云云梦者方九百里则此泽跨江南北】王寝盗攻之以戈击王王孙由于以背受之中肩王奔郧钟建负季芈以从注钟建楚大夫音义【中丁仲反郧音云从才用反下同一音如字】由于徐苏而从注以背受戈故当时闷絶郧公辛之弟怀将弑王曰平王杀吾父我杀其子不亦可乎注辛蔓成然之子鬭辛也昭十四年楚平王杀成然音义【杀如字又申志反下我杀同蔓音万】辛曰君讨臣谁敢讐之君命天也若死天命将谁讐诗曰柔亦不茹刚亦不吐不侮矜寡不畏彊御唯仁者能之注诗大雅言仲山甫不辟疆陵弱音义【茹音汝矜古顶反】疏【正义曰诗大雅烝民美宣王之诗其章内言仲山甫不茹柔不吐刚也释言云啜茹也舍人曰啜茹食也檀弓云啜菽饮水啜菽谓食藜藿也然则茹者噉食之名】违彊陵弱非勇也乘人之约非仁也灭宗废祀非孝也注弑君罪应灭宗动无令名非知也必犯是余将杀女鬭辛与其弟巢以王奔随音义【知音智女音汝】疏【正义曰桓六年传曰汉东之国随为大土地名随义阳随县其国在楚之东也土地名郧江夏云杜县则是楚之西南吴师犹尚在楚更东来奔随国者盖为楚与随有恩谓可保守故也】吴人从之谓随人曰周之子孙在汉川者楚实尽之天诱其衷致罚于楚而君又之注匿也音义【衷音忠七乱反匿女力反】周室何罪君若顾报周室施及寡人以奬天衷注奬成也音义【施以防反】君之惠也汉阳之田君实有之楚子在公宫之北注随公宫也吴人在其南子期似王注子期昭王兄公子结也逃王而已为王曰以我与之王必免随人卜与之不吉乃辞吴曰以随之辟小而密迩于楚楚实存之世有盟誓至于今未改若难而弃之何以事君执事之患不唯一人注一人楚王音义【辟匹亦反难乃旦反】若鸠楚竟敢不听命吴人乃退注鸠安集也音义【竟音境】鑪金初官于子期氏实与随人要言注要言无以楚王与吴并欲脱子期音义【鑪本又作鑢金名音虑是也】王使见注王喜其意欲引见之以比王臣且欲使盟随人音义【见贤遍反下注敢见皆同】辞曰不敢以约为利注此约谓要言也此一时之事非为德举故辞不敢见亦不肯为盟主音义【约如字又于妙反】王割子期之心以与随人盟注当心前割取血以盟示其至心初伍员与申包胥友注包胥楚大夫音义【包必交反】其亡也谓申包胥曰我必复楚国注复报也申包胥曰勉之子能复之我必能兴之及昭王在随申包胥如秦乞师曰吴为封豕长蛇以荐食上国注荐数也言吴贪害如蛇豕音义【荐在荐反数所角反】疏【注正义曰释言云荐再也再亦数之义也】虐始于楚寡君失守社稷越在草莽使下臣告急曰夷德无厌若邻于君疆埸之患也注吴有楚则与秦邻音义【草莽旧作茅亡交反今本多作莽莫荡反下同厌于盐反疆居良反埸音亦】逮吴之未定君其取分焉注与吴共分楚地音义【逮音代分扶问反】若楚之遂亡君之土也若以君灵抚之世以事君注抚存恤也秦伯使辞焉曰寡人闻命矣子姑就馆将图而告对曰寡君越在草莽未获所伏注伏犹处也下臣何敢卽安立依于庭墙而哭日夜不絶声勺饮不入口七日秦哀公为之赋无衣注诗秦风取其王于兴师脩我戈矛与子同仇与子偕作与子偕行音义【勺市灼反又音灼为于伪反仇音求】疏【正义曰无衣刺用兵也秦人刺其君好攻战亟用兵而不与民同欲焉其诗云岂曰无衣与子同袍王于兴师脩我戈矛与子同仇郑注云此责康公之言也君岂尝曰女无衣我与女同袍乎言不与民同欲也下注云君不与我同欲而于王兴师则云脩我戈矛与子同仇徃伐之刺其好攻战又云岂曰无衣与子同泽王于兴师脩我矛防与子偕作又云岂曰无衣与子同裳王于兴师脩我甲兵与子偕行】九顿首而坐注无衣三章章三顿首秦师乃出注为明年包胥以秦师至张夲
  </div>
  <div class="pagination">
   <a href="春秋左传注疏_page38.html">
    上一页
   </a>
   <span>
    ...
   </span>
   <a href="春秋左传注疏_page34.html">
    34
   </a>
   <a href="春秋左传注疏_page35.html">
    35
   </a>
   <a href="春秋左传注疏_page36.html">
    36
   </a>
   <a href="春秋左传注疏_page37.html">
    37
   </a>
   <a href="春秋左传注疏_page38.html">
    38
   </a>
   <span class="current-page">
    39
   </span>
   <a href="春秋左传注疏_page40.html">
    40
   </a>
   <a href="春秋左传注疏_page41.html">
    41
   </a>
   <a href="春秋左传注疏_page42.html">
    42
   </a>
   <a href="春秋左传注疏_page43.html">
    43
   </a>
   <a href="春秋左传注疏_page44.html">
    44
   </a>
   <span>
    ...
   </span>
   <a href="春秋左传注疏_page40.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
