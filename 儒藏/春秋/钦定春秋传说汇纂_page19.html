<!DOCTYPE html>
<html>
<head>
    <meta charset="UTF-8">
    <title>钦定春秋传说汇纂 - 第 19 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定春秋传说汇纂 - 第 19 页/共 87 页</h1>
    <div class="content">　　邾人牟人葛人来朝【牟杜注牟国泰山牟县今山东济南府东二十里有牟城　葛杜注梁国宁陵县东北今河南归徳府宁陵县有葛城在汴河之南僖十七年传齐桓公夫人葛嬴则葛国嬴姓】
　　集说【董氏仲舒曰为天王崩而相朝故贬　孔氏颖达曰三国俱称人合行礼知其尊卑同也　孙氏复曰皆微国之君　刘氏敞曰滕薛之旅见也与邾牟葛无异滕薛之贬轻而邾牟葛之贬重何也曰古之诸侯朝者固曰间于天子之事考礼正刑一徳以尊天子焉耳滕薛是也今天王崩鲁与三国未尝奔问吊赠修臣子之职而方沛然以朝礼自处其义上僭是所以责之重也　杜氏谔曰三国班见所以人之也杜元凯以为附庸世子安有三国同时遣世子耶　陈氏傅良曰旅见非邦交之旧自参以上甚矣凡朝不胜讥莫甚于自参以上故贬人之　黄氏震曰旅朝诸侯事天子之礼鲁不当受旅朝】
　　秋九月郑伯突入于栎【栎杜注郑别都也河南阳翟县今开封府禹州是也】左传【郑伯因栎人杀檀伯而遂居栎】
　　公羊【栎者何郑之邑也曷为不言入于郑末言尔曷为末言尔祭仲亡矣然则曷为不言忽之出奔言忽为君之微也祭仲存则存矣祭仲亡则亡矣】
　　胡传【经于厉公复国削而不书独书入于栎何也夫制邑之死虢君共城之叛大叔皆庄公所亲戒也今又城栎而寘子元焉使昭公不立何谋国之误也衞有蒲戚而出献公楚有陈蔡不羮而叛弃疾末大必折有国之害也故夫子行乎季孙曰古者家不藏甲邑无百雉之城遂堕三都以张公室于厉公复国削而不书者若曰既入于栎则其国已复矣于以明居重驭轻强干弱枝以身使臂之义为天下与来世之鉴也为国者可不谨于礼乎】
　　集说【孙氏复曰郑世子忽复归于郑故郑伯突入于栎以逼之　程子曰突非正也忽既恣行故国人君之诸侯助之书爵所以戒居正者己不能保则人取之矣书入以见义不容也　叶氏梦得曰突何以名疾之也因栎人杀其大夫檀伯而窃居之以是而求复国虽曰盗可也　张氏洽曰春秋止书突入栎而忽亹仪之事皆不书者所以见大都耦国既入于此则郑国之命已制于突与入其国都盖无以异特书入于栎而略其入国亦所以谨乱之所由生也又以见忽亹仪之为君者末矣而不足纪此春秋所以为简严之书也　赵氏鹏飞曰诸侯奔而复入不至于国者唯此郑突入栎与襄二十五年衞侯入夷仪而已然郑伯突名而衞侯不名衞侯衎书复归于衞而郑伯突不书归于郑此正不正之辨也衞侯之出国固其国也林父逐之而立剽不正也故衎入于夷仪待剽之死而已非簒也故圣人不名以别之突之出位固非其位宋立之也突入于栎逼忽而出之簒也故圣人名之以见其恶　李氏廉曰春秋谨强都之害书突入栎而不书其入郑书晋灭下阳而不书其灭虢责郑之失虎牢予鲁之堕费郈皆此意也陈氏际泰曰下阳法不宜书灭而曰灭于栎法不宜书入而曰入下阳灭而虞已无事矣于栎入而郑】
　　【已无事矣】
　　冬十有一月公防宋公衞侯陈侯于袲伐郑【宋公上公有齐侯袲昌氏反公作侈　袲杜注宋地沛国相县西南有袲亭今在江南鳯阳府宿州】
　　左传【防于袲谋伐郑将纳厉公也弗克而还】
　　胡传【左氏曰将纳厉公也谷梁曰地而后伐疑辞非其疑也昭公与突之是非邪正亦明矣然昭公虽正其才不足以君一国之人复归于郑日以微弱厉公虽簒其智足以结四国之援既入于栎日以盛强诸侯不顾是非而计其强弱始疑于辅正终变而与邪谷梁所谓非其疑者非其疑于为义而果于为不义相与连兵动众纳簒国之公子也故详书其防地而后言伐以讥之也】
　　集说【杜氏预曰先行防礼而后伐也　刘氏敞曰何休以为征突非也盖休不知之又曰谷梁曰地而后伐疑词也非其疑也非也此先防后伐耳亦何疑词哉　苏氏辙曰地而后伐既防而后伐也谷梁曰疑词也非其疑也盖以为伐突以正忽也夫突在栎不在郑伐郑非伐突也乃所以救突也谷梁之妄若是者众矣　陈氏傅良曰纳厉公也防伐防盟防救防侵皆前定之词也未前定则书防于某而后伐防于某而后盟防于某而后救防于某而后侵前定同欲也未前定继事也　吕氏大圭曰或疑宋既责赂于突而伐郑不当又纳突遂谓伐突救忽然鲁桓方与突伐宋亦不当防宋伐突忽奔于衞而袲之防则衞与焉突奔蔡而曹之防蔡与焉谓衞不应伐忽以纳突则蔡亦不应伐突以救忽春秋诸侯之离合不常可胜辨哉但据经伐郑二字则突在栎忽在郑为伐忽明矣　赵氏与权曰宋冯前年方以四国之师伐突未几突出忽归又以三国之师纳突冯之无恒心可知矣】
　　【案公防诸侯两伐郑左氏以为纳厉公是也注公羊者谓善诸侯征突不知忽方在郑突尚居栎安得以伐郑为征突乎谷梁曰疑辞也夫防而后伐则谋已定矣尚何疑乎胡传虽引用谷梁而亦主纳突之说与左传同】
　　【乙庄王酉元年】十有六年【齐襄二年晋缗九年衞惠四年蔡桓十九年郑厉五年昭公忽元年曹庄六年陈庄四年杞靖八年宋庄十四年秦武二年楚武四十五年】
　　春正月公防宋公蔡侯衞侯于曹
　　左传【防于曹谋伐郑也】
　　集说【杜氏预曰前年冬谋纳厉公不克故复更谋孙氏觉曰曹之防二传无说惟左氏以为谋伐郑案左氏事迹凡此二年之间防盟侵伐皆为纳厉公突盖突犹居栎忽未出奔故诸侯谋伐忽而纳之尔　张氏洽曰于此又邀蔡与同事党益张矣　湛氏若水曰左氏曰谋伐郑也愚谓非礼之防且为不正况屡谋以伐人乎其肆人欲灭天理罪孰大焉】
　　夏四月公防宋公衞侯陈侯蔡侯伐郑
　　左传【夏伐郑】
　　胡传【春正月防于曹蔡先于衞夏四月伐郑衞先于蔡王制诸侯之爵次其后先固有序矣在周官大司马设仪辨位以等邦国犹天建地设不可乱也及春秋时礼制既亡霸者以意之向背为升降诸国以势之强弱相上下蔡尝先衞今序陈下者先儒以为后至也以至之先后易其序是以利率人而不要诸礼也岂所以定民志乎春秋防微杜渐尤严于名分考其所书意自见矣】
　　集说【杜氏预曰蔡尝在衞上今序陈下盖后至　孔氏颖达曰诸侯之序以大小为次自隐至庄十四年四十三岁征伐盟防凡十六国时无霸主无有成序其间蔡与衞凡七防六在衞上惟此处在陈下故以为盖后至也　刘氏敞曰传曰伐郑以纳突也伐郑以纳突则何以不曰纳郑伯于郑不与纳也何为不与纳诸侯失国诸侯纳之正也纳突非正也又曰案传例与谋曰及不与谋曰防此称公防则不与谋者也而正月防于曹传云谋伐郑乃是与谋与谋而称防何耶杜云鲁讳纳不正非也如鲁人自知其罪而讳避不言此固春秋所当正也何故缘其不肖之意与之比周揜匿耶且鲁人惟不知义故伐郑岂复稍避与谋之名哉　程子曰突善结诸侯故皆为之致力屡伐郑也　叶氏梦得曰此纳突也郑忽自是不复见矣忽之弑与子亹子仪之弑终于突复立皆不见于经　王氏葆曰突之未出也宋欲有所责故尝伐之突之既出也宋惧无所得又欲纳之始郑不和鲁尝以郑伐宋及突既出鲁又与宋伐郑及覆皆私也　张氏洽曰自郑突入国之后即比鲁而雠宋十二年之战十四年之伐其怨深矣及其出奔乃能使鲁与宋自冬及夏悉力伐郑所谓善结也衞侯朔与母构兄亦奸恶之雄今复因同恶之合陵蔡侯而居其上春秋比事直书以见当时王政不行霸者未作小人恃其强众凌暴寡弱如此及桓文之兴而后少抑焉春秋欲不与齐晋可得乎　吕氏大圭曰防于曹蔡先衞伐郑衞先蔡盖当时诸侯皆以一切强弱目前利害为先后不复用周班春秋因事纪实以见当时之乱无复礼也　家氏翁曰自去冬及今夏三书公防再书伐郑不间以他事诛宋鲁之辅簒而干正也　汪氏克寛曰蔡衞皆姬姓侯爵而或先或后者率以私意为进退也故此年防曹先衞伐郑先蔡而盟践土防宋防召陵侵楚蔡又先衞防虢衞又先蔡纷更不一防鄄盟幽侵蔡防首止围新城防咸盟牡丘防淮盟新城防棐林盟蜀襄五年防戚防鄬则陈先于衞从王伐郑宋以四国伐郑防于袲此年伐郑防宋防虢防召陵则衞先于陈此年伐郑伐衞纳朔次郎防北杏盟齐防盂围宋盟翟泉防虢则以陈先蔡从王伐郑宋以四国伐郑防温襄二十四年伐郑防宋防申再伐吴防召陵败鸡父则又以蔡先陈是皆先后之无常无非霸者以意之向背为升降也又其甚者许以男而先曹伯淮之防则又先邢侯莒邾以子而先薛伯伯矣齐桓以侯而先宋公则曰主盟也晋亦以侯而先宋公则亦曰主盟也然自晋霸后齐亦以侯而先宋公矣齐世子光盟鸡泽至防柤皆序小邾子之下世子未誓以皮帛继子男似也然伐郑戍虎牢之役则序滕子薛伯杞伯之上亳城比萧鱼之役则序莒邾之上据传于戍虎牢之役谓齐太子光先至于师故长于滕亳北之役谓齐太子光宋向戌先至于郑门于东门则亦以至之先后易其序耳春秋之时王政不纲典礼废坏滕薛朝鲁而争长鲁以周班后郑而有郎之战驯至季世宋虢之防楚争晋先春秋之终吴且争长于黄池而主防矣然春秋于诸侯爵次之紊乱从主防者之所为而不革者所以彰其失也宋虢先晋黄池以两霸言之所以抑其强也宋虢黄池待贬絶以见罪恶其余从主防者之所为不待贬絶以见罪恶】
　　秋七月公至自伐郑【此致伐之始】
　　左传【秋七月公至自伐郑以饮至之礼也】
　　集说【孙氏觉曰案书至义与二年公至自唐同说皆告庙则书也彼书地此书伐郑盖非鲁地者皆志以事也　程子曰不惟告庙又以见勤劳于郑突也　家氏翁曰自去年十一月防而伐今年正月又防四月又伐歴三年之久乃归暴师一年为是逆理悖常之事桓之恶亦稔矣已簒弑未讨前既防诸侯于稷以成宋之乱此复合三国以辅郑突之簒谓天下无王而敢为此也物极必复天讨将加泺之祸且将作矣　吴氏曰公至常事书者皆讥也　李氏廉曰经书公至自伐十二而至自伐郑者五除此役外余皆伯事也】
　　冬城向【向失亮反】
　　左传【书时也】
　　集说【杜氏预曰传曰书时也而下有十一月旧说因谓传误此城向亦俱是十一月但本事异各随本而书之耳又推校此年闰在六月则月却而节前水星可在十一月而正也　孔氏颖达曰十一月水星昏犹未正故复推校厯数此年月却节前水星可在十一月而正又方者未至之辞故以定之方中为方欲向中而实未正中十一月可以兴土功书时非传误也　啖氏助曰下有十一月则此乃十月也纵是同月亦今之九月农功未毕不可兴役　张氏洽曰下有十一月即夏正九月不时也　赵氏鹏飞曰向介莒鲁之境上本非莒邑故莒鲁交争互以为已有而其交争自今日城向始故圣人谨志之　赵氏与权曰郑之伐既疲民于锋镝向之城复役民于畚锸终岁勤动民不得休息　汪氏克寛曰凡书城未有繋月者盖城筑之事非可月成也然周之十月十一月皆农收之时盖戒事于冬而以春正月毕功则无妨农之病矣】
　　【案刘氏歴引周语之文谓火见土功必在建亥之月则建戍之中必无土功之理故啖氏助张氏洽皆以为不时其说是也杜氏预谓此年闰在六月则月却节前孔氏颖达畅发其义以明非传之误似亦有理】
　　十有一月衞侯朔出奔齐
　　左传【初衞宣公烝于夷姜生急子属诸右公子为之娶于齐而美公取之生寿及朔属寿于左公子夷姜缢宣姜与公子朔构急子公使诸齐使盗待诸莘将杀之寿子告之使之行不可曰弃父之命恶用子矣有无父之国则可也及行饮以酒寿子载其旌以先盗杀之急子至曰我之求也此何罪请杀我乎又杀之二公子故怨惠公十一月左公子泄右公子职立公子黔牟惠公奔齐】
　　【莘杜注衞地阳平县西北有莘亭今山东东昌府莘县北莘亭故城是也】
　　公羊【衞侯朔何以名絶曷为絶之得罪于天子也其得罪于天子奈何见使守衞朔而不能使衞小众越在岱隂齐属负兹舍不即罪耳】
　　谷梁【朔之名恶也天子召而不往也】
　　集说【杜氏预曰惠公也朔谗构取国故不言二公子逐罪之也　刘氏敞曰朔何以名奔而名者见有君也孰君公子黔牟也　陈氏傅良曰此衞人立公子黔牟而后奔则其但书奔何以为自失国也春秋之法苟其道足以失国虽有簒公子亦以自致之文书之是故衞人立黔牟而朔出蔡人立东国而朱出郕人立君而朱儒出书奔而已矣　家氏翁曰朔谮杀其兄而居其处因以有国左公子泄右公子职因众怒逐之而立黔牟春秋不书所逐之人以朔杀兄簒国罪固当逐是以名以奔之盖讨之也而天王命子突救黔牟则知朔以有罪见黜于王而黔牟之立王实命之则黔牟不得谓之簒而朔非君矣张氏洽曰朔立已五年二公子不能独逐之必因其陵蔑天子周室欲讨而后二子得以行其志所以庄六年王人子突救衞公羊氏之说其必有所传矣朔杀兄夺国王命絶之故名　王氏元曰衞朔以庶孽兆衅陷兄于死罪莫大焉国君乃社稷人民之主而见逼逐失君道矣经书出奔其罪不待贬絶而义自见矣】
　　【案衞朔之奔左氏以为二公子所逐公谷以为得罪天子张氏洽兼而用之谓王室欲讨而后二子得行其志于情事甚合当主其说】
　　【丙庄王戌二年】十有七年【齐襄三年晋缗十年衞惠五年黔牟元年蔡桓二十年郑厉六年昭二年曹庄七年陈庄五年杞靖九年宋庄十五年秦武三年楚武四十六年】
　　春正月丙辰公防齐侯纪侯盟于黄【黄杜注齐地路史登州黄县东南有古黄城本纪邑后入齐案登州府黄县齐东垂也去鲁殊逺疑非防盟处】
　　左传【平齐纪且谋衞故也】
　　集说【高氏闶曰纪惧齐之见图每为之备而齐人多诈故为此盟示之以不疑俾之弛怠而不我虑是以防盟既退鲁遂与齐战于奚二年齐遂迁纪之三邑足以知盟之无益而攻伐随之矣　张氏洽曰公十三年防纪侯败齐以益其怨今乃盟之岂足以释憾又欲纳朔一动而二失也　黄氏震曰为纪平齐也齐之图纪于是十有二年矣鲁为纪纳后于王故纪虽从鲁郑败齐而齐僖不敢报怨齐僖畏义也僖公卒而襄公立春与鲁盟于黄夏与鲁战于奚齐且无鲁岂为鲁存纪故纪卒为齐所灭　汪氏克寛曰纪鲁之姻国而衞朔在齐故齐欲纳朔而鲁欲平纪也然二年之后齐遽迁纪三邑六年之后鲁卒防齐纳朔则非特纪之削弱盟不足恃而齐鲁之强弱亦具见矣】
　　二月丙午公防邾仪父盟于趡【防公谷作及趡翠轨反趡杜注鲁地当在今兖州府泗水邹县之间】
　　左传【及邾仪父盟于趡寻蔑之盟也】
　　集说【杜氏预曰二月无丙午丙午三月四日也日月必有误　孙氏觉曰及内为志防外为志仪父附庸之君非敢盟公公欲与之盟耳此当以公谷及字为定　高氏闶曰趡我地彼来而我及之也与蔑之盟同邾来为此盟岂非诸侯有谋邾者欲求鲁之援耶　家氏翁曰隐公立之始年即为蔑之盟桓公十有七年始为是盟盖簒国之君仪父恶而逺之八年为鲁所伐十五年乃与牟葛俱朝至是始防而盟犹曰寻蔑之盟仪父之不苟有所附可见　吴氏曰隐公元年及邾盟蔑七年而隐公渝盟伐邾桓公八年又伐邾鲁邾不通好十有余年至桓十五年邾同牟葛朝鲁既朝之后二国欲寻蔑盟而平其再伐之怨故邾来鲁地受盟而公与之盟也　汪氏克寛曰下书伐邾则趡盟不待贬而恶自见矣隐桓皆盟邾而背盟皆以宋故以国君之重而其心无所适主尚足贵乎】
　　夏五月丙午及齐师战于奚【公阙夏字奚谷作郎　此齐鲁交兵之始　奚杜注鲁地今兖州府滕县南奚公山下有奚邑水经注夏车正奚仲之国也山上有奚仲冢】
　　左传【夏及齐师战于奚疆事也于是齐人侵鲁疆疆吏来告公曰疆埸之事慎守其一而备其不虞姑尽所备焉事至而战又何谒焉】
　　谷梁【内讳败举其可道者也不言其人以吾败也不言及之者为内讳也】
　　集说【杜氏预曰齐背盟而来公以信待故不书侵伐皆陈曰战　高氏闶曰不书败盖鲁败也　赵氏鹏飞曰前日为黄之盟齐盖不欲鲁必有以强之故春盟而夏有是战焉何以不书伐不与齐之背盟而来伐我也　家氏翁曰今年春鲁及齐纪防盟于黄曾几何日遽战于此齐无信也鲁桓自齐僖存时为纪有求及襄之立继申前请遂为黄之防盟襄不惟不从乃遽以兵加于鲁襄之慢鲁甚矣】
　　六月丁丑蔡侯封人卒
　　左传【蔡桓侯卒】
　　秋八月蔡季自陈归于蔡
　　左传【蔡人召蔡季于陈秋蔡季自陈归于蔡】
　　谷梁【蔡季蔡之贵者也自陈陈有奉焉尔】
　　胡传【季字也归顺词蔡季之去以道而去者也其归以礼而归者也公子不去国季何以去权也既归何以不有国献舞立矣若季者刘敞所谓智足以与权而不乱力足以得国而不居逺而不防迩而不廹者也是以见贵于春秋】
　　集说【何氏休曰称字者蔡侯封人无子季次当立封人欲立献舞而疾害季季辟之陈封人死归反奔丧思慕三年卒无怨心故贤而字之　陆氏淳曰啖氏云蔡季者蔡侯之弟也归而合义故字之言当时自外而入者或有谋杀或有夺正或本非当立或国人不顺无如蔡季之美者故襃而字之所谓君子义而后取者也许叔非国人所逆故不得同此例孙氏复曰蔡季言自陈归于蔡者桓侯卒蔡季当立时多簒夺明季无恶故曰归于蔡所以与许叔异也刘氏敞曰蔡季何以称字贤也何贤尔其去也以道其反也以礼公子不去国何贤乎季之去权也其言自陈何陈有力焉尔又曰左氏曰蔡人嘉之也案此蔡人嘉之则必蔡人逆之矣　叶氏梦得曰春秋大夫言自而归者二宋华元自晋归于宋衞孙林父自晋归于衞是也公子言自而归者二陈侯之弟黄自楚归于陈楚公子比自晋归于楚是也然其先必见奔故华元书出奔孙林父书出奔黄书出奔比书出奔惟蔡季见归不见奔夫奔之为言恶也皆非以道去其国者鲁公子友书季子来归而不见奔鲁公子之奔未有不书于策者也盖以非其罪有不得已而出故君子特变其文曰季子来归志鲁人之喜也蔡季处于封人献舞之间亦难乎其免矣公子无去国之道而出不言奔其还则蔡人召之进退必有类于鲁友欤何休之言略与左氏合虽无所经见而有近乎春秋也　张氏洽曰复国于危疑之际考之书法惟蔡季为善以其洁身而去一无争心念念宗国闻召即归能逺祸于未然不悻悻以为高其去就合宜故春秋贵之　吕氏大圭曰突归于郑则名之赤归于曹则名之以其争国也蔡季归于蔡则不名以其非争国也言其终不为君也　家氏翁曰诸儒多从公羊之说谓字而归之襃之也献舞失国之君蔡季让国之贤春秋二人贤否具见书法而左氏乃谓季献舞为一人愚窃惑焉　李氏廉曰春秋兄弟之归者惟蔡季与季子或称字或称子美之也非若陈黄楚比之书名者比矣书大夫之自某而归者蔡季之自陈非若元咺孙林父公孟彄之假力于晋齐者比矣又曰兄弟之取贵于春秋者惟许叔之复蔡季之归纪季之去叔肸之不仕与夫季子之来归而已皆书字以贵之衞鱄虽有合于春秋而不得同于书字之例者主于书弟以罪衞侯而鱄亦无可美也案蔡季非献舞杜氏预误合为一人耳左氏止曰召蔡季于陈蔡季自陈归于蔡而已未尝谓立以为君也先儒并主何氏之说而家氏翁断以书法尤为可信】
　　癸巳葬蔡桓侯
　　胡传【啖助曰蔡桓何以称侯盖蔡季之贤知请諡也或曰葬未有不称公者其称侯传失之耳臣子之于君极其尊而称之礼也其说误矣孔子疾子路使门人为臣子曰无臣而为有臣吾谁欺欺天乎曾子疾革而易箦曰吾得正而毙焉斯已矣故终而必安于正人子不以非所得而加之于父是为孝人臣不以非所得而加之于君是为忠极其尊而称之不正之大者而可以为礼哉或曰鲁君生而称公亦非礼乎曰生而称公为虚位礼之文也没而系諡为定名礼之实也春秋诸侯虽伯子男葬皆称公志其失礼之实为后世戒欲其以正终也其垂训之义大矣】
　　集说【啖氏助曰其称侯盖蔡季之贤请諡于王也此言凡诸侯请諡于王王之策书则云諡曰某侯诸国史因而纪之故西周诸侯记传皆依本爵春秋之时则皆称公夫子因而书之以明其不请于王也陆氏淳曰啖氏云五等诸侯本国臣子皆称之曰公葬既不请王命因而私諡为公从而书之以见非】
　　【礼案史记世本左氏传蔡之诸君皆諡为侯经则皆称公者以其私諡与僭同也惟蔡桓称侯盖告王请諡故特书之明得礼也又曰侯伯子男之国称其君曰公臣子之辞也諡不得云公者諡王所赐也　刘氏敞曰葬者称公此其称爵何称爵礼也称公非礼也称爵何以礼称公何以非礼称爵者诔之于天子者也称公者非诔之于天子者也贱不诔贵防不诔长生无爵者死无諡生有爵者死有諡孔子曰诸侯相诔非礼也又曰诸侯之国亦多矣莫能正死生之礼者桓侯之贤又未有闻于春秋吾以此效之桓侯非贤而蔡季请之可知矣人亦多爱其君者矣莫能爱其君以礼而蔡季行之此乃贤者之所以异于众人也　胡氏铨曰生有黜陟没有諡王者柄此以别臣下贤不肖而使人有劝惩也晋侯仇卒于平王之时諡曰文侯以諡加本爵足以知命于天子也是后周益衰诸侯没者不复请諡于王五等一称公乃臣子之自諡　汪氏克寛曰近世仕于时者其亲友仆隶皆以其未得官爵为称谓暨其死也铭旌墓志止称所得官爵所谓生而称者为虚位没而称者为定名也　邵氏宝曰何以知其諡于王侯王爵也爵王爵则諡王諡矣故私諡者则从其私称】
　　及宋人衞人伐邾
　　集说【陆氏淳曰左氏曰宋志也赵子曰据例称及者皆内之志云宋志非也　孙氏觉曰邾前年来朝又此年盟于趡今遽帅二国之人伐亲附者所以见防盟无信强大纵横而弱小见陵也　许氏翰曰正月与齐为黄之盟而五月战焉二月与邾为趡之盟而八月伐之诗曰君子屡盟乱是用长岂不然哉张氏洽曰桓公春与齐邾盟既而皆背之战奚伐邾并见于一年之中反顾前日刑牲诏神玉帛交错】
　　【弃如敝屣盖其为人渎信而好乱不仁而佳兵人理灭矣宜其不逾年见杀于齐也　陈氏深曰案左氏虽鲁从宋志此书及则亦鲁之志也　湛氏若水曰及者我及之也书及宋人衞人伐邾着鲁桓反覆之罪　季氏本曰衞为宋党其从宋何尤焉鲁方与邾盟亦为宋所扳称兵失信以大国而中无适主何以使人任乎　卓氏尔康曰邾宋争疆鲁从宋志背趡盟而伐邾故不书师不书人　张氏溥曰齐侵鲁疆背盟者齐邾宋争疆啓兵者宋抑召争从乱谁则为之是故讥桓盟者甚于隐之盟蔑也】
　　冬十月朔日有食之
　　集说【杜氏预曰甲乙者歴之纪也晦朔者日月之防也日食不可以不存晦朔晦朔须甲乙而可推故日食必以书朔日为例　赵氏匡曰左氏曰不书日宫失之非也或史官阙之或年深写误何关日官日御乎　陈氏傅良曰自文以上日食有不书日者自文以下皆书日故曰桓庄之世多阙文　湛氏若水曰纪异也不书日史逸其传耳】
　　【案书朔不书日赵氏匡陈氏傅良湛氏若水皆以为阙盖晦朔甲乙或书或不书者旧史有详略而夫子因之也刘氏敞杨氏时于隐三年辨之精矣再考厯家论朔有平朔有定朔以日平行月平行推算某日某时某刻合朔是为平朔日有盈缩月有迟疾取均度或加或减于平行为某日某时某刻日月相防是为定朔自刘洪乾象厯始用定朔于是非朔不食汉初以前皆用平朔故有食于朔之前后者公羊所谓失之前失之后谷梁所谓食晦日食既朔也但朔前朔后圣人何难据实以书之而必各立义例乎日食于朔二日则不得为朔矣而可仍以朔书之乎故当以阙文为正】
　　附录左传【初郑伯将以高渠弥为卿昭公恶之固谏不听昭公立惧其杀已也辛卯弑昭公而立公子亹君子谓昭公知所恶矣公子达曰高伯其为戮乎复恶已甚矣】
　　【丁庄王亥三年】十有八年【齐襄四年晋缗十一年衞惠六年黔牟二年蔡哀侯献舞元年郑厉七年子亹元年曹庄八年陈庄六年杞靖十年宋庄十六年秦武四年楚武四十七年】
　　春王正月
　　胡传【是年桓公已终复书王者春秋之时诸侯放恣弑君簒国者已列于防则不复致讨故鲁宣杀恶及视以取国赂齐请防而传曰防于平州以定公位曹伯负刍杀太子自立见执于晋而曹人请之曰若为有罪则君列诸防矣孔子为此惧作春秋于十八年复书王者明弑君之赋虽身已没而王法不得赦也又据桓十五年天王崩至是新君嗣立三年之丧毕矣明弑君之贼虽在前朝而古今之恶一也然则簒弑者不容于天地之间身无存没时无古今皆得讨而不赦圣人之法严矣已列于防则不致讨可乎故曰春秋成而乱臣贼子惧】
　　集説【范氏甯曰此年书王以王法终治桓之事　孙氏复曰桓无王元年二年十年十八年书王者春秋之法王无十年不书也十年无王则人道絶矣是故二百四十二年王无十年不书者也　孙氏觉曰正月有王桓公之终也弑君之贼无可赦之理不见诛于一时当见诛于岁月不见诛于其生当见诛于其死不见诛于终身当见诛于万世　家氏翁曰鲁桓弑兄簒国十有八年天王不能讨因而善之彼亦忘其为簒久矣孰知乱自内作送死彊邻以迄天诛春秋于是年复书王正月以正簒贼之罪而垂法于后世　汪氏克寛曰此年正月书王诛桓公之终身无王也弑君之贼身无存没时无古今皆得讨而不赦故汉之王莽弑平帝魏之司马昭弑高贵乡公唐之韦后弑中宗之类前史皆隐其迹而朱子于通鉴纲目必正其大恶之名使其罪暴白于万世岂非取春秋之义欤　赵氏汸曰桓无王其曰王何也既谨其始必正其终也】
　　公防齐侯于泺【泺庐笃反又音洛　泺水杜注在济南府歴城县西北入济今趵突泉即泺水之源也盖济水伏流重发处】
　　公与夫人姜氏遂如齐【公无与字】
　　左传【公将有行遂与姜氏如齐申繻曰女有家男有室无相渎也谓之有礼易此必败公防齐侯于泺遂及文姜如齐齐侯通焉公谪之以告】
　　公羊【公何以不言及夫人夫人外也夫人外者何内辞也其实夫人外公也】
　　谷梁【泺之防不言及夫人何也以夫人之伉弗称数也】
　　胡传【与者许可之辞曰与者罪在公也为乱者文姜而春秋罪桓公治其本也易曰夫夫妇妇而家道正夫不夫则妇不妇矣干者夫道也以乘御为才坤者妇道也以顺承为事易着于乾坤述其理春秋施于桓公见其用】
　　集説【杜氏预曰公本与夫人俱至泺公与齐侯行防礼故先书防泺既防而相随至齐故曰遂　孔氏颖达曰僖十一年公及夫人防齐侯于阳谷彼言及此不言及者传载申繻之言讥公男女相渎盖以相防渎之故果致大祸时史讥其男女无别故不书及也　范氏甯曰实骄伉而不制故不言及　陆氏淳曰淳闻于师曰妇人之义从夫者也何夫人之伉讥公失为夫之道自致其祸　刘氏敞曰不言及而言与犹匹夫匹妇之相与云尔自祸之道也　苏氏辙曰非礼也泺之防公实与姜氏行其不言公与夫人姜氏防齐侯于泺夫人不防也其不言及何也及上下之词也与不相属也所以恶夫人也　程子曰人虽不能无欲然当有以制之无以制之而惟欲之从则人道废而入于禽兽矣　叶氏梦得曰夫人不妇而后欲为防强公以适齐公不夫而后不能制夫人与之如齐以成其意故不言及言与以继事之辞见也　赵氏鹏飞曰如齐者文姜志也非公意也故不书及而书与若曰公不得已而与姜氏如齐也吕氏大圭曰古人制礼尺寸不敢逾毫髪不敢越者也夫岂强拂人之性情而以繁文末节为尚哉经国家定祸乱而杜未然也泉水载衞女思归而不可得载驰载许穆夫人欲归唁其兄而义不可夫人之适其国父母在则有归宁既终则大夫行聘问而已古人之制礼也严矣违此者未有不败公之与夫人如齐是夫而不能夫也夫者以智帅人者也智不足以帅人而可谓之夫乎　吴氏曰此行公往防齐侯尔夫人欲同往公不能制泺防礼毕夫人又欲从齐侯至齐夫妇既同出公不可独反国故遂与之同如齐也　汪氏克寛曰与之为言乃党与匹敌之义而不相属之辞也故以尊及卑曰及以此及彼曰及皆及者为主僖公及夫人姜氏防齐侯于阳谷以公及夫人夫人不敢专行也桓公与夫人姜氏如齐若曰夫人专行而公从之也易曰夫子制义从妇凶也桓公不能制义而从文姜以往其咎可知矣春秋以一字为襃贬岂不信哉】
　　夏四月丙子公薨于齐丁酉公之丧至自齐
　　左传【夏四月丙子享公使公子彭生乘公公薨于车鲁人告于齐曰寡君畏君之威不敢宁居来修旧好礼成而不反无所归咎恶于诸侯请以彭生除之齐人杀彭生】
　　谷梁【其地于外也薨称公举上也】
　　胡传【鲁公弑而薨者则以不地见其弑今书桓公薨于齐岂不没其实乎前书公与夫人姜氏如齐后书夫人孙于齐去其姓氏而庄公不书即位则其实亦明矣】
　　集説【范氏甯曰夫人与齐谋杀之不书讳也　赵氏匡曰在外薨不以有故无故皆当书其地　石氏介曰其以丧至痛之也　苏氏辙曰公薨不地故也此其言齐何也在外不可不言也　朱子曰孔子直书义在其中云公防齐侯于某公与夫人姜氏如齐公薨于齐公之丧至自齐夫人孙于齐此等显然在目虽无传亦可晓　高氏闶曰桓弑立不免见杀于人天理亦不僭矣春秋不以讨贼书者齐襄杀之非讨弑隐之罪也泺之防不书夫人出以遂如齐见之丧至不书夫人入以孙于齐见之不与其出不与其入圣人之意微矣　张氏洽曰鲁君见弑有二在内则不书地以存其实在外则不容不书其地而以上下文见之此先书公与夫人姜氏如齐而明年书夫人孙于齐又庄公不书即位虽不明书齐人戕公而桓公之不得其死已昭然矣盖本国之事书之与他国同则非所以见尊君亲上之意是以桓公见杀不得不讳又当不没其实以示后世之传信故曰婉而成章也　家氏翁曰齐鲁虽婚姻之国盟防未几战争相寻盖敌国也公一旦与姜氏如齐殆天所以致簒逆之诛非人所能为也　程氏端学曰鲁轨簒弑天子不征诸侯不讨鲁人戴之为君彼自恃其无谁何也于是党乱贼凌小国背盟结怨黩武残民不奔王丧怠忽宗祀成乱取赂俨朝同列身既不正家遂莫齐卒殄于淫妇之祸夫姜氏诸儿之恶不待言而着矣然自作孽者幸免王诛难违乎天矣春秋比书十八年之事而终之以此有以为永鉴哉　金氏贤曰陈佗弑逆之贼也如蔡蔡人以私杀之春秋以讨贼之义与蔡以当讨之贼名佗书曰蔡人杀陈佗桓亦弑逆之贼也如齐齐人亦以私杀之春秋以恶佗之例恶桓可也乃不以讨贼之义予齐不以当讨之贼名桓而书公薨于齐者臣子之词也然桓见弑而书地贼未讨而书葬圣人之情亦可见矣】
　　秋七月
　　附録左传【秋齐侯师于首止子亹防之高渠弥相七月戊戌齐人杀子亹而轘高渠弥祭仲逆郑子于陈而立之是行也祭仲知之故称疾不往人曰祭仲以知免仲曰信也　周公欲弑庄王而立王子克辛伯告王遂与王杀周公黒肩王子克奔燕初子仪有宠于桓王桓王属诸周公辛伯谏曰并后匹嫡两政耦国乱之本也周公弗从故及】
　　【首止杜注衞地陈留襄邑县东南有首乡今河南归徳府睢州即襄邑也首乡在州东南】
　　冬十有二月己丑葬我君桓公
　　公羊【贼未讨何以书葬雠在外也雠在外则何以书葬君子辞也】
　　谷梁【葬我君接上下也君弑贼不讨不书葬此其言葬何也不责逾国而讨于是也桓公葬而后举諡諡所以成徳也于卒事乎加之矣】
　　胡传【公羊曰贼未讨何以书葬雠在外也谷梁子曰雠在外者不责逾国而讨于是也夫桓公之雠在齐则外也隐公之雠在鲁则内也在外者不责其逾国固有任之者矣在内者讨于是此春秋之法也故十八年书王而桓公书葬惟可与权者其知之矣】
　　集説【范氏甯曰礼君父之雠不共戴天而曰不责逾国而讨于是者时齐强大非已所讨君子即而恕之以申臣子之恩諡者行之迹所以表徳人之终卒事毕于葬故于葬定称号也昔周公制諡法大行受大名小行受小名所以劝善而惩恶　陆氏淳曰贼在异国故可葬　孙氏复曰桓諡也其曰葬我君桓公者此臣子自諡以公礼而葬也　张氏洽曰葬称我君而后举諡赵氏以为臣子之敬词盖明言我君以举其新加之諡然后其词恭且顺不然则恐渉他国君而近于不敬矣　李氏亷曰桓公在位十有八年首乱兄弟之伦而天理隳终渎夫妇之伦而人理丧鲁国乱臣贼子之祸接迹于史册实始于此然其为人往往亦不义而得众故即位之一年弃许田以结郑而有垂越之成二年因宋赂以立督而有于稷之防三年假姻好以协齐而有嬴之防讙之防弟年之来矣及其得志天王屡聘逺国屡朝于是宋之战纪之战伐邾纳突无所不至自以为莫已害矣孰知祸起于帷薄哉此盖天理之应也　汪氏克寛曰春秋君弑而书葬者有九衞桓齐襄陈灵则贼已讨者也郑僖齐悼则经不书弑者也蔡景之葬徧刺天下之诸侯也许悼之葬不使止为弑父也蔡灵雠在外而亦弑逆之贼与鲁桓同楚防之殒于比亦犹齐诸儿之殒于无知也蔡昭雠在内贼已讨而贼微不书且以蔡昭背楚诳吴应受毙于盗贼也圣人之书法如化工之生物无不适于天理之当然也　王氏樵曰朱子发明君弑贼不讨不书葬之义诸家所不及然则在内不书葬者示臣子急于讨贼之意雠在外书葬者势或未可以遂讨难于久暴露其亲耳葬者权也必讨者义也不讨则义犹不葬也非许其可缓也　陈氏际泰曰葬桓公君子辞也以恕待人之道也虽然薄乎云尔雠在外遂可以不报乎则春秋又何望庄公之深也】
　　【案刘氏敞曰君弑臣不讨贼非臣子不复雠非子奈何以雠在外则勿复乎若以齐强鲁弱量力不讨君子不责是复雠者行于柔弱而困于强御也与公谷不同而揆以不共戴天之义则其说未可废故附见于此】

　　钦定春秋传说彚纂卷六
<经部,春秋类,钦定春秋传说汇纂>
　　钦定四库全书
　　钦定春秋传説彚纂卷七
　　庄公
　　集説【杨氏士勋曰鲁世家荘公名同桓公之子以荘王四年即位諡法胜敌克壮曰荘】
　　【戊庄王子四年】元年【齐襄五年晋缗十二年衞惠七年黔牟三年蔡哀二年郑厉八年子仪元年曹荘九年陈荘七年靖十一年宋荘十七年秦武五年楚武四十八年】
　　春王正月
　　公羊【公何以不言即位春秋君弑子不言即位君弑则子何以不言即位隠之也孰隠隠子也】谷梁【继弑君不言即位正也继弑君不言即位之为正何也曰先君不以其道终则子不忍即位也】集説【孔氏颖逹曰此月无事而空书月者荘虽不即君位而亦改元朝庙与民更始史书其事见此月公宜即位而父弑母出不忍即位故空书其文闵僖亦然　陆氏淳曰左氏云荘公不言即位文姜出故也且母以得罪去国犹曰不忍父为他国所弑其情若何不举其大而举其细非通论也且三月文姜方孙何妨正月即位乎　刘氏敞曰原左传此意当为文姜与桓俱行未有至文故云出尔不知夫人行不以正者至皆不书也且文姜弑君自絶于鲁荘公何故不忍即位乎荘公不忍即位文姜感之而还则荘公已防文姜弑其父矣何以文姜又孙于齐乎孙氏觉曰继弑而不行即位者三荘之继桓桓见弑于齐也闵之继子般般见弑于庆父也僖之继闵闵见弑于庆父也　黄氏泽曰荘公不书即位当据公】
　　【羊传为正　李氏廉曰经不书即位者隠荘闵僖四公隐公之立特以非出惠公意与荘闵僖之继弑者不同春秋既托始于隐以明大法矣而荘公之事又与闵僖不同盖闵僖之立犹念念讨贼故庆父叔牙卒不得志于鲁今桓公见戕于齐固不及有立子之命况继承之初创钜痛深异于他公不但当请命于王即位而父雠未讨亦当告于天王以国事委冢宰而专以讨贼为事今泰然居之曾不以父之无辜见杀于邻国为念则非人子矣其不书即位仅比于桓公特书者异尔然以人子之心处荘公之时又知荘公之无志非可与隠闵僖比也　王氏樵曰朱子以不书即位者非圣人绌其即位自是鲁君元不行即位之礼其书即位者是鲁君行即位之礼也荘公不行即位之礼公谷以为继故而有所不忍焉得之矣何氏其伟曰荘之不书即位也重复雠也胡何以曰无所承不请命也夫父死之谓何而急于请命乎】
　　【且死于外而欲有所承乎谷梁曰先君不以其道终则子不忍即位也夫不忍即位则寝块枕戈必申人子之痛灭此而后君焉于是以为正而已矣】
</div>
    <div class="pagination">
<a href="钦定春秋传说汇纂_page18.html">上一页</a><span>...</span><a href="钦定春秋传说汇纂_page14.html">14</a><a href="钦定春秋传说汇纂_page15.html">15</a><a href="钦定春秋传说汇纂_page16.html">16</a><a href="钦定春秋传说汇纂_page17.html">17</a><a href="钦定春秋传说汇纂_page18.html">18</a><span class="current-page">19</span><a href="钦定春秋传说汇纂_page20.html">20</a><a href="钦定春秋传说汇纂_page21.html">21</a><a href="钦定春秋传说汇纂_page22.html">22</a><a href="钦定春秋传说汇纂_page23.html">23</a><a href="钦定春秋传说汇纂_page24.html">24</a><span>...</span><a href="钦定春秋传说汇纂_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
