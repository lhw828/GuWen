<!DOCTYPE html>
<html>
<head>
    <meta charset="UTF-8">
    <title>春秋纂言 - 第 43 页/共 55 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋纂言 - 第 43 页/共 55 页</h1>
    <div class="content">　　二十有二年【庚戌灵王二十一年○晋覇平七○蔡景四十一○曹武四○卫献二十六殇八○郑简十五○陈哀十八○杞孝十六○宋平二十五○齐荘三○秦景二十六○楚康九○吴诸樊十】
　　春
　　王正月
　　公至自防【着不朝正于朔】
　　夏
　　四月
　　秋
　　七月
　　辛酉叔老卒【此叔肸之孙声伯之子子叔齐子也其子弓嗣是曰子叔敬子】
　　冬
　　公防晋侯齐侯宋公卫侯郑伯曹伯莒子邾子滕子薛伯杞伯小邾子于沙随【邾子下左无滕子○在传曰乐盈自楚适齐晏平仲言于齐侯曰商任之防受命于晋今纳栾氏将安用之小所以事大信也失信不立君其国之弗聼防于沙随复锢栾氏也栾盈犹在齐晏子曰祸将作矣齐将伐晋不可以不惧胡氏曰古者大夫去国君不归其社稷不系累其子弟不收其田邑使人导之出疆又先于其所往厚人伦也今晋不念栾氏世勲而逐盈又将搏执之而命诸侯无得纳焉何其已甚也楚逐申公巫臣子反请以重币锢之楚子曰止彼若能利国家虽重币晋将可乎若无益于晋晋将弃之何劳锢焉其贤于商任沙随之谋逺矣高氏曰晋以大夫之故期年之间再合诸侯见晋失覇者之义不足以令诸侯矣齐人于是终保盈是令不行也令不行者盈之谮为可悯者也诸侯皆知之而平公不知也故齐侯慨然背此盟而眀年伐卫遂伐晋也】
　　公至自防【为一栾盈而再合诸侯见大夫之彊也】
　　楚杀其大夫公子追舒【左传曰楚观起有宠于令尹子南未益禄而有马数十乗楚人患之王将讨焉子南之子弃疾为王御士王毎见之必泣弃疾曰君三泣臣矣敢问谁之罪也王曰令尹之不能尔所知也国将讨焉尔其居乎对曰父戮子居君焉用之泄命重刑臣亦不为王遂杀子南于朝轘观起于四竟子南之臣谓弃疾请徙子尸于朝曰君臣有礼唯二三子三日弃疾请尸王许之既葬其徒曰行乎曰吾与杀吾父行将焉入曰然则臣王乎曰弃父事雠吾不忍也遂缢而死苏氏曰追舒罪不至死故称国以杀高氏曰追舒宠近小人故及于难然以楚国之力除一宠嬖之大夫顾岂难哉而康王始则与人之子图其父终则杀之轘其党由威柄失于上故刑不足以驭下也夫威柄既立则责谯足以折奸臣之锋及其失之则刀锯不足以当奸臣之罪其怨毒所钟遂发于灵王之世楚之不亡者幸而已以强大之国而威柄一失其祸遂至于此则中国之君可不监于兹】
　　【经书月三书日一大衍厯正月己酉小丁巳冬至二月戊寅大三月戊申小四月丁丑大五月丁未小六月丙子大七月丙午小辛酉十六日八月乙亥大九月乙巳小十月甲戌大十一月甲辰小十二月癸酉大】
　　二十有三年【辛亥灵王二十二年○晋覇平八○蔡景四十二○曹武五○卫献二十七殇九○郑简十六○陈哀十九○杞孝十七卒○宋平二十六○齐荘四○秦景二十七○楚康十○吴诸樊十一】
　　春
　　王二月
　　癸酉朔日有食之
　　三月
　　己巳杞伯匄卒【孝公也在位十七年晋悼夫人之兄弟也五与鲁盟其弟益姑立是为文公高氏曰杞自桓公以来晋悼为昏姻国国恃以兴而鲁礼有加】
　　夏
　　邾畀我来奔【公作鼻○杜氏曰庶其之党同窃邑以叛君高氏曰向受邾之叛臣与其邑今又受其叛臣是年冬臧孙纥出奔邾亦受之】
　　葬杞孝公
　　陈杀其大夫庆虎及庆寅【左传曰陈侯如楚公子黄愬二庆于楚楚人召之使庆乐往杀之庆氏以陈叛屈建从陈侯围陈陈人城板队而杀人役人相命各杀其长遂杀庆虎庆寅高氏曰书及者罪在庆虎以虎之罪而及寅也】
　　陈侯之弟黄自楚归于陈【高氏曰二庆死则黄之归易也卫侯之弟鱄秦伯之弟鍼皆不书归何也鱄鍼之归卫侯秦伯己卒矣】
　　晋栾盈复入于晋入于曲沃【左传曰晋将嫁女于吴齐侯使析归父媵之以藩载栾盈及其士纳诸曲沃栾盈夜见胥午而告之许诺伏之而觞曲沃人乐作午言曰今也得栾孺子何如对曰得主而为之死犹不死也皆叹有泣者爵行义言皆曰得主何贰之有盈出徧拜之栾盈帅曲沃之甲因魏献子以昼入绛初栾盈佐魏荘子于下军献子私焉故因之乐王鲋侍坐于范宣子或告曰栾氏至矣宣子惧乐王鲋曰奉君以走固宫必无害也且栾氏多怨子为政栾氏自外子在位其利多矣既有利权又执民柄将何惧焉栾氏所得其唯魏氏乎而可强取也夫克乱在权子无懈矣公有姻丧王鲋使宣子墨缞冒绖二妇人辇以如公奉公以如固宫范鞅逆魏舒则成列既乗将逆栾氏矣趋进曰栾氏帅贼以入鞅之父与二三子在君所矣使鞅逆吾子鞅请骖乗持带遂超乗右抚劒左援带命驱之出仆请鞅曰之公宣子逆诸阶执其手赂之以曲沃范氏之徒在台后栾氏乗公门宣子谓鞅曰矢及君屋死之鞅用劒以帅卒栾氏退栾盈奔曲沃晋人围之张氏曰曲沃在河东闻喜县刘氏曰曲沃栾氏之邑也然则曷为不言叛非叛者也刼众以敌君直乱而已矣苏氏曰栾盈自齐入于曲沃不言自齐何也齐之纳栾盈非以兵纳之也譬如盗贼私纳之故不书自齐胡氏曰栾氏晋之世臣故盈虽出奔犹系于晋复入者甚逆之词为其既絶而复入也曲沃者所食之地当时权宠之臣各以利诱其下使为之用至于杀身而不避莫知有君臣之分者也故闻语栾孺子者则或叹或泣而乐为之死盈从之遂入绛乗公门若非天弃栾氏又有范鞅之谋晋亦殆矣原其失在于锢之甚急致无所容是以至此极春秋备书以见人而不仁疾之已甚乱也其为后世鍳岂不深切着眀也哉】
　　秋
　　齐侯伐卫遂伐晋【左传曰齐侯伐卫自卫将遂伐晋晏平仲曰君恃勇力以伐盟主若不济国之福也不德而有功忧必及君崔杼谏曰不可臣闻之小国间大国之败而毁焉必受其咎君其图之弗听陈文子见崔武子曰将如君何武子曰吾言于君君弗听也以为盟主而利其难羣臣若急君于何有子姑止之文子退告其人曰崔子将死乎谓君甚而又过之不得其死过君以义犹自抑也况以恶乎齐侯遂伐晋取朝歌为二队入孟门登大行张武库于荧庭戍郫邵封少水以报平隂之役乃还赵胜帅东阳之师以追之获晏牦髙氏曰此齐侯背澶渊商任沙随之盟因晋有栾氏之难而助之以报十八年之役也十八年诸侯同围齐者鲁之故也齐之所以数伐鲁者卫之故也故先伐卫先伐卫者试也晋不之问于是遂伐晋虽皆有辞于伐然晋为盟主而卫其同盟也齐荘既伐同盟又伐盟主祸乱之成著于此矣】
　　八月
　　叔孙豹帅师救晋次于雍榆【雍于用切榆公作渝谷作俞○陆氏曰凢言救者救急之名不当次止也僖元年次于聂北救邢本次止而遥为郉援故先书次后言救讥其失救急之义也今鲁君命往救晋豹畏齐而次故上言救晋以眀师出本意是先通君命也言君本命往救而豹自次止所以不讥君而罪豹也孙氏曰不救则惧晋之讨往救则畏齐之强大夫帅师救之而次焉聂北之次先次后救可救而不救则罪重也雍榆之次先救后次欲救而力不能有罪而犹轻尔春秋之义次皆有罪于次之中有足矜者雍榆之次是也杜氏曰雍榆晋地汲郡朝歌东有雍城】
　　已邜仲孙速卒【左传曰季武子无适子公弥长而爱悼子欲立之访于申丰申丰趋退访于臧纥纥曰饮我酒吾为子立之季孙饮大夫酒臧纥为客既献臧孙命北面重席新樽絜之召悼子降逆之及旅而召公鉏使与之齿季孙失色季氏以公鉏为马正孟孙恶臧孙季孙爱之孟氏之御驺丰防好羯也曰从余言必为孟孙丰防谓公鉏苟立羯请雠臧氏公鉏谓季孙曰孺子秩固其所也若羯立则季氏信有力于臧氏矣弗应孟孙卒公鉏奉羯立于户侧季孙至曰秩焉在公鉏曰羯在此矣季孙曰孺子长公鉏曰何长之有唯其才也且夫子之命也遂立羯秩奔邾臧孙入哭甚哀多涕出其御曰孟孙之恶子也而哀如是季孙若死其若之何臧孙曰季孙之爱我疾疢也孟孙之恶我药石也美疢不如恶石夫石犹生我疢之美其毒滋多孟孙死吾亡无日矣】
　　冬
　　十月
　　乙亥臧孙纥出奔邾【左传曰孟氏闭门告于季孙曰臧氏将为乱不使我葬季孙不信臧孙闻之戒孟氏将辟借除于臧氏臧孙使正夫助之除于东门甲从已而视之孟氏又告季孙季孙怒命攻臧氏臧纥斩鹿门之关以出奔邾初臧宣叔娶于铸生贾及爲而死继室以其侄穆姜之姨子也生纥长于公宫姜氏爱之故立之臧贾臧爲出在铸臧武仲自邾使告臧贾且致大蔡焉曰纥不佞失守宗祧敢告不吊纥之罪不及不祀子以大蔡纳请其可贾曰是家之祸也非子之过也贾闻命矣再拜受使为以纳请遂自为也臧孙如防使来告曰纥非能害也知不足也非敢私请苟守先祀毋废二勲敢不辟邑乃立臧为臧纥致防而奔齐其人曰其盟我乎臧孙曰无辞将盟臧氏季孙召外史掌恶臣而问盟首焉对曰盟东门氏也曰毋或如东门遂不聼公命杀适立庶盟叔孙氏也曰毋或如叔孙侨如欲废国常荡覆公室季孙曰臧孙之罪皆不及此孟椒曰盍以其犯门斩关季孙用之乃盟臧氏曰无或如臧孙纥干国之纪犯门斩关臧孙闻之曰国有人焉谁居其孟椒乎谷梁传曰蘧伯玉曰不以道事君者其出乎杜氏曰阿顺季氏为之废长立少以取奔亡】
　　晋人杀栾盈【左传曰晋人克栾盈于曲沃尽杀栾氏之族党栾鲂出奔宋不言大夫言自外也公羊传曰非其大夫也陈氏折衷曰凢称诸侯杀大夫必上书大夫下书氏名其不称大夫唯叛人而已如郑良霄齐庆封陈孔奂陈夏区夫及栾盈是也栾盈与郑良霄一类皆已出奔自外复入为乱故也高氏曰栾盈之罪不及亡国而范氏之怨本以其私至于勤诸侯作盟防以锢之盈得众心而外不容于诸侯内不复其国邑逆乱之谋自是而作盖疾之巳甚之过也故君子谓栾氏之恶成于两防之锢几至亡国】
　　齐侯袭莒【左传曰齐侯还自晋不入遂袭莒门于且于伤股而退眀日将复战期于夀舒杞殖华还载甲夜入且于之隧宿于莒郊眀日先遇莒子于蒲侯氏莒子重赂之使无死曰请有盟华周对曰贪货弃命亦君所恶也昏而受命日未中而弃之何以事君莒子亲鼓之从而伐之获杞梁莒人行成杜氏曰掩其不僃曰袭高邮孙氏曰以强攻弱又掩以不偹焉罪之尤者也高氏曰以十八年莒子同诸侯围齐故也用兵皆声言彼罪执辞以伐若乗人不偹掩而取之则盗贼之爲尔春秋独此书袭者罪齐荘以诸侯之尊为盗贼之事也】
　　【经书月四书日四大衍厯正月癸夘大壬戌冬至二月癸酉小朔日食三月壬寅大己巳二十八日四月壬申小五月辛丑大六月辛未小七月庚子大八月庚午小已夘十日九月己亥大十月己巳小乙亥七日十一月戊戌大十二月戊辰小闰月丁酉大】
　　二十有四年【壬子灵王二十三年○晋覇平九○蔡景四十三○曹武六○卫献二十八殇十○郑简十七○陈哀二十○杞文公益姑元年○宋平二十七○齐荘五○秦景二十八○楚康十一○吴诸樊十二】
　　春
　　叔孙豹如晋【杜氏曰贺克栾氏也】
　　仲孙羯帅师侵齐【左传曰晋故也高氏曰齐之伐晋也鲁使叔孙豹救之次于雍榆无功于晋故仲孙羯至此复帅师侵齐为晋报焉盖惧晋之疑也羯代速为卿未练而从政无复三年之丧】
　　夏
　　楚子伐呉【左传曰楚子为舟师以伐吴不为军政无功而还高氏曰于是见楚弱而吴之张也自襄公言之楚十一年失郑十四年伐吴自是舎郑而不取置栾盈而不事又十年而一再伐吴以是知楚弱而势分于呉方急呉而缓中国也】
　　秋
　　七月
　　甲子朔日有食之旣【襄陵许氏曰春秋三书日食既桓三年以周桓败宣八年以楚荘兴至是而中国诸侯皆受盟于楚矣】
　　齐崔杼帅师伐莒【左传曰齐侯既伐晋而惧将欲见楚子楚子使防啓疆如齐聘且请期齐侯闻将有晋师使陈无宇从防啓疆如楚辞且乞师崔杼帅师送之遂伐莒侵介根高氏曰去年齐侯袭莒已与莒平今崔杼因帅师送使者如楚而遂伐莒是见利则乗齐人之无信也】大水【襄陵许氏曰夷仪之防以水不克伐齐则知水之所及广矣非特鲁之灾也】八月
　　癸巳朔日有食之【张氏曰汉五行志曰董仲舒以为比食又既象阳将絶中国将衰微之象也后六君弑楚子伐郑灭舒鸠鲁侯朝之卒主中国】
　　公防晋侯宋公卫侯郑伯曹伯莒子邾子滕子薛伯杞伯小邾子于夷仪【左传曰将以伐齐水不克高氏曰自盟于柯陵之后齐有轻晋之心防齐侯环卒而光新立乃受盟于澶渊及商任沙随之防晋失其令齐于是不賔眀年乃伐卫遂伐晋又再加兵于莒晋侯为是故为此夷仪之防帅十二国诸侯之师将以讨齐然防而不伐是有畏也国势不竞众志不一也曰水不克者特辞不能伐尔下言崔杼伐我西鄙盖知晋之无能为也】
　　冬
　　楚子蔡侯陈侯许男伐郑【左传曰楚子伐郑以救齐门于东门次于棘泽诸侯还救郑晋侯使张骼辅跞致楚师高氏曰齐侯闻诸侯已防遂告急于楚楚畏吴而缓晋故舎郑者十有四年今以郑伯在防故帅三国同伐郑以救之】
　　公至自防【襄陵许氏曰夷仪之师不能正齐之乱而徒致棘泽之役以为郑难其救不足録矣高氏曰诸侯救郑不书故以防至】
　　陈鍼宜咎出奔楚【鍼其廉切○左传曰陈人复讨庆氏之党鍼宜咎出奔楚】叔孙豹如京师【左传曰齐人城郏穆叔如周聘且贺城王嘉其有礼也赐之大路高氏曰襄公即位二十八年如晋者五出防者八未甞朝天子也是时谷雒鬬毁王宫而齐侯叛晋欲求媚于天子故为王城之于是叔孙豹如京师聘且贺襄陵许氏曰自宣九年仲孙蔑如京师其后五十余年乃始有叔孙豹以罕书也盖自是不书聘王矣】
　　大饥【谷梁传曰五谷不升为大饥一谷不升谓之嗛二谷不升谓之饥胡氏曰古有救荒之政若国凶荒或发廪以赈之或移粟以通用或徙民以就食或为粥以救饥莩或兴工以聚失业之人缓刑舎禁弛力薄征索鬼神除盗贼弛射侯而不燕置廷道而不脩杀礼物而不备虽有旱干水溢民无菜色所以偹之者如此其至是年秋有隂沴之灾而冬大饥盖所以赈业之者有不偹矣经书月二书日二大衍厯正月丁夘小旦日冬至二月丙申大三月丙寅小四月乙未大五月乙丑小六月甲午大七月甲子小朔日食八月癸巳大朔日食大衍七月日食黄道井二十一度半强八月日在黄道星二度弱非食限九月癸亥大十月癸巳小十一月壬戌大十二月壬辰小长厯是年闰三月】
　　二十有五年【癸丑灵王二十四年○晋覇平十○蔡景四十四○曹武七○卫献二十九殇十一○郑简十八○陈哀二十一○杞文二○宋平二十八○齐荘六弑○秦景二十九○楚康十二○吴诸樊十三卒】
　　春
　　齐崔杼帅师伐我北鄙【左传曰报孝伯之师也公患之使告于晋孟公绰曰崔子将有大志不在病我必速归何患焉其来也不冦使民不严异于他日齐师徒归襄陵许氏曰崔子之志邻国知之而齐荘不寤人将戕其躬之不恤而务贪伐国之功故利令智昏外竞而内倾自然之符也】
　　夏
　　五月
　　乙亥齐崔杼弑其君光【左传曰齐棠公之妻东郭偃之姊也东郭偃臣崔武子棠公死偃御武子以吊焉见棠姜而美之遂娶之荘公通焉骤如崔氏崔子因是又以其间伐晋也曰晋必将报欲弑公以説于晋而不获间公鞭侍人贾举而又近之乃为崔子间公莒子朝于齐飨诸北郭崔子称疾不视事公问崔子遂从姜氏姜入于室与崔子自侧户出公拊楹而歌侍人贾举止众从者而入闭门甲兴公登台而请弗许请盟弗许请自刃于庙弗许皆曰君之臣杼疾病不能听命近于公宫陪臣干掫有淫者不知二命公逾墙又射之中股反队遂弑之襄陵许氏曰齐荘势陵大邦众暴小国而又躬乱臣室淫肆不君故使崔杼因民不忍以与敌市此足以为世鉴矣高氏曰崔杼不能防闲其妻以淫于家反不絶其妻而行大逆于君齐荘公背诸侯之盟数行侵伐崔杼因民之忿遂以宣淫之故弑之澄按荘公在位六年其弟杵臼立是为景公】
　　公防晋侯宋公卫侯郑伯曹伯莒子邾子滕子薛伯杞伯小邾子于夷仪【左传曰晋侯济自泮防于夷仪伐齐以报朝歌之役齐人以荘公説使隰鉏请成庆封如师男女以班赂晋侯以宗器乐器自六正五吏三十帅三军之大夫百官之正长师旅及处守者皆有赂晋侯许之使叔向告于诸侯公使子服惠伯对曰君舎有罪以靖小国君之恵也寡君闻命矣孙氏曰荘公背澶渊之盟加兵晋卫信不道矣晋再合诸侯将伐齐齐人弑荘公以求成逆之大者晋不能讨之以定齐国之乱曷以示诸侯哉胡氏曰晋本为报朝歌之役及闻崔杼之弑则宜声于齐人问荘公之故执崔杼而戮之谋于齐众置君以定其国今乃不讨而受其赂高氏曰晋防诸侯以伐齐齐以荘公既弑为解因纳赂以求成焉晋侯许之故不书伐夫以义防诸侯而以奸终之有以知晋平之不竞矣】
　　六月
　　壬子郑公孙舎之帅师入陈【左传曰初陈侯防楚子伐郑当陈隧者井堙木刋郑人怨之郑子展子产帅车七百乗伐陈宵突陈城遂入之陈侯扶其太子偃师奔墓子展命师无入公宫与子产亲御诸门陈侯使司马桓子赂以宗器陈侯免拥社子展执絷而见再拜稽首子美入数俘而出司徒致民司马致节司空致地乃还高氏曰去秋夷仪之防楚与陈蔡许三国同伐郑今嵗复防于夷仪郑虑楚之复来也故先帅师入陈以夺其心观左氏所载春秋入人之国未有若子展子产之有礼者也】
　　秋
　　八月
　　己巳诸侯同盟于重丘【左传曰齐成故也胡氏曰崔杼既弑其君晋侯受其赂而许之成高氏曰不能仗义讨齐弑逆之贼反纳赂而与之平然不敢讨齐者以卫侯逐君簒立而同在防故也于是晋侯使人逆卫侯衎将使卫与之夷仪故先书崔杼之弑后书卫侯之入又以见晋侯啓殖喜之谋以召卫乱杜氏曰重丘齐地张氏曰曹州乗氏县有故城】
　　公至自防
　　卫侯入于夷仪【侯下当有衎字○左传曰晋侯使魏舒宛没逆卫侯将使卫与之夷仪卫献公入子夷仪杜氏曰夷仪本邢地卫灭邢而为卫邑晋愍卫衎失国使卫分之吕氏曰夏五月防夷仪之卫侯剽也此入于夷仪之卫侯衎也不嫌两君名实相乱乎曰衎虽无道非臣下所当逐剽亦非臣下所得立故衎入不名然则郑伯突入于栎何以名曰突不当立者衎当主者澄按卫侯下当有衎字盖阙之也解者不知为文之缺故曲生意义】
　　楚屈建帅师灭舒鸠【左传曰二十四年吴人为楚舟师之役故召舒鸠人舒鸠人叛楚楚子师于荒浦使沈尹夀与师祁犂让之舒鸠子敬逆二子而告无之且请受盟二子复命王欲伐之防子曰不可彼告不叛且请受盟而又伐之伐无罪也姑归息民以待其卒卒而不贰吾又何求若犹叛我无辞有庸乃还舒鸠人卒叛楚令尹子木伐之及离城吴人救之楚击败吴师遂围舒鸠舒鸠溃】
　　冬
　　郑公孙夏帅师伐陈【夏公作囆○左传曰郑子产献捷于晋子展相郑伯如晋拜成子西复伐陈陈及郑平澄按六月已入陈矣陈侯赂以宗器免而拥社以示服郑即还师未得成也故再伐之得成乃已】
　　十有二月
　　呉子遏伐楚门于巢卒【遏公谷作谒○左传曰呉子诸樊伐楚以报舟师之役门于巢巢牛臣曰吴王勇而轻若啓之将亲门我获射之必殪是君也死疆其少安从之吴子门焉牛臣隠于短墙以射之卒谷梁传曰吴子遏伐楚至巢入其门门人射吴子有矢创友舎而卒夫卒之名加之伐楚之上者见其以伐楚卒也刘氏曰古者入境必假道过门则为之释甲其卒非巢之罪也高氏曰吴人恃彊欲窥中夏而先楚楚之彊亦已乆矣吴岂能遽得志乎自襄公十一年楚专意于吴再伐焉虽不得吴吴终畏之也已而伐郑灭舒鸠呉子以楚人再伐而骄于是兴师而卒于门巢澄曰遏诸樊也在位十三年其弟余祭立】
　　【经书月四书日三大衍厯正月辛酉大癸酉冬至二月辛夘小三月庚申大四月庚寅小五月己未大乙亥十七日六月己丑小壬子二十四日七月戊午大经书八月己巳当在此月十二日盖七字误作八八月戊子小九月丁巳大十月丁亥小十一月丙辰大十二月丙戌大】
　　二十有六年【甲寅灵王二十五年○晋覇平十一○蔡景四十五○曹武八○卫献三十殇十二弑○郑简十九○陈哀二十二○杞文三○宋平二十九○齐景公杵臼元年○秦景三十○楚康十三○吴余祭元年】
　　春
　　王二月
　　辛夘卫喜弑其君剽【剽匹妙切○左传曰二十年卫寗恵子疾召悼子曰吾得罪于君悔而无及也名藏在诸侯之策曰孙林父寗殖出其君君入则掩之若能掩之则吾子也若不能犹有鬼神吾有馁而已不来食矣悼子许诺恵子遂卒二十五年卫献公自夷仪使与喜言喜许之太叔文子闻之曰今寗子视君不如奕棊其何以免乎奕者举棊不定不胜其偶而况置君而弗定乎必不免矣九世之卿族一举而灭之可哀也哉卫献公使子鲜为复辞敬姒彊命之对曰君无信臣惧不免敬姒曰虽然以吾故也许诺初献公使与寗喜言喜曰必子鲜在子鲜不获命于敬姒以公命与喜言曰苟反政由氏祭则寡人告右宰谷右宰谷曰不可获罪于两君天下谁畜之悼子曰吾受命于先人不可以贰谷曰我请使焉而观之遂见公于夷仪反曰君淹恤在外十二年矣而无忧色亦无寛言犹夫人也若不已死无日矣悼子曰子鲜在右宰谷曰子鲜在何益多而能亡于我何为悼子曰虽然弗可以已孙文子在戚孙嘉聘于齐孙襄居守喜右宰谷伐孙氏不克伯国伤子出舎于郊伯国死孙氏夜哭国人召寗子寗子复攻孙氏克之杀子叔及太子角刘氏曰不与剽之立则其曰寗喜弑其君剽何寗氏君之氏杀之是以称弑焉出卫侯而立剽者殖也则曷为于喜加弑为见喜之受命于殖而杀剽也然则为寗喜者宜奈何宜乎效死勿听胡氏曰圣人特正喜弑君之罪示天下后世使知慎于废立之际而不敢忽也霍光以大义废昌邑立宣帝犹有言其罪者况私意邪袁粲桓彛之徒杀身不顾君子所以深取之】卫孙林父入于戚以叛【左传曰孙林父以戚如晋杜氏曰衎虽未居位林父专邑背国犹为叛也高氏曰献公之奔齐也林父实逐之今喜弑剽将纳献公故林父惧而入于戚以叛叛甚于奔前此诸大夫有不利于已则奔而已未有若林父之叛者故书叛自林父始】甲午卫侯衎复归于卫【左传曰卫侯入书曰复归国纳之也大夫逆于竟者执其手而与之言道逆者自车揖之逆于门者颔之而已公至使让太叔文子曰寡人淹恤在外二三子皆使寡人朝夕闻卫国之言吾子独不在寡人古人有言曰非所怨勿怨寡人怨矣对曰臣知罪矣臣不佞不能负覊絏以从扞牧圉臣之罪一也有出者有居者臣不能贰通内外之言以事君臣之罪二也有二罪敢忘其死乃行公使止之澄曰衎失国八年矣虽一入于夷仪犹未得国也故书名】
　　夏
　　晋侯使荀吴来聘【左传曰晋人为孙氏故召诸侯将以讨卫中行穆子来聘召公也】
　　公防晋人郑良霄宋人曹人于澶渊【澶市延切○左传曰以讨卫疆戚田取卫西鄙懿氏六十以与孙氏杜氏曰澶渊卫地又近戚田高氏曰诸侯皆大夫防而独召公者以鲁卫兄弟国故使公正之也】
　　秋
　　宋公杀其世子痤【痤才何切谷作座○左传曰初宋芮司徒生女子曰弃平公嬖生佐恶而婉太子痤美而狠寺人惠墙伊戾为太子内师而无宠楚客聘于晋过宋太子知之请野享之公使往伊戾请从之至则欿用牲加书徴之而骋告公曰太子将为乱既与楚客盟矣公曰为我子又何求对曰欲速公使视之则信有焉问诸夫人与左师则皆曰固闻之公囚太子太子曰唯佐也能免我召而使请曰日中不来吾知死矣左师闻之聒而与之语过期乃缢而死佐为太子公徐闻其无罪也乃亨伊戾高氏曰晋献公惑骊姬之谗杀申生宋平公听伊戾之诈而杀子痤汉武帝唐明皇犹蹈之以二君犹尔晋宋不足道也自古谗人之为国患虽其君之父子不能相保况臣下乎】
　　晋人执卫喜【公羊传曰此执有罪何以不得为覇讨执之不以其罪也刘氏曰喜如晋晋人执之曰尔曷为纳君而伐孙氏云尔高氏曰弑君之贼人人皆得讨之晋人执之非讨其弑君也讨其伐戚而杀晋戍也】
　　八月
　　壬午许男卒于楚【左传曰许灵公如楚请伐郑曰师不兴孤不归矣卒于楚楚子曰不伐郑何以求诸侯高氏曰十二年晋伐许他国皆大夫独郑伯自行故许男欲报之以中国诸侯而卒于蛮荒死非其所矣澄曰灵公在位四十五年其子买嗣是为悼公】
　　冬
　　楚子蔡侯陈侯伐郑【左传曰郑人将御之子詹曰晋楚将平诸侯将和楚王是故昧于一来不如使逞而归乃易成也子展説不御冦入南里堕其城渉于乐氏门于师之梁县门发获九人焉渉于汜而归而后葬许灵公高氏曰为许故也于是郑不御冦怨之所以平兵之所以弭也】
　　葬许灵公【楚伐郑归而后葬之】
　　【经书月二书日三大衍厯正月丙辰小戊寅冬至二月乙酉小辛夘七日甲午十日三月甲寅大四月甲申大五月甲寅小六月癸未大七月癸丑小八月壬午大壬午旦日辛亥大暑闰月壬子小九月辛巳大十月辛亥小十一月庚辰大十二月庚戌小长厯是年闰十二月】
　　二十有七年【乙夘灵王二十六年○晋覇平十二○蔡景四十六○曹武九○卫献三十一○郑简二十○陈哀二十三○杞文四○宋平三十○齐景二○秦景三十一○楚康十四○吴余祭二】
　　春
　　齐侯使庆封来聘【高氏曰景公即位通嗣君也夫郑不击楚而齐鲁释怨此宋之盟所以辑也】
　　夏
　　叔孙豹防晋赵武楚屈建蔡公子归生卫石恶陈孔奂郑良霄许人曹人于宋【屈俱勿切奂公作瑗后同○左传曰宋向戌善于赵文子又善于令尹子木欲弭诸侯之兵如晋告赵孟赵孟谋于诸大夫韩宣子曰兵民之残也财用之蠹小国之大菑也将或弭之虽曰不可必将许之弗许楚将许之以召诸侯则我失为盟主矣晋人许之如楚楚亦许之如齐齐人难之陈文子曰晋楚许之我焉得已齐人许之告于秦秦亦许之皆告于小国为防于宋孙氏曰隠桓之际天子失道诸侯擅权宣成之间诸侯僭命大夫专国至宋之防诸侯日防天下之政中国之事皆大夫专持之故二十九年城杞三十年防澶渊昭元年防虢诸侯莫有见者高氏曰此何以防楚意也楚人患吴而结诸夏也此事利害甚重而诸侯大夫不详其故始徇其弭兵之名遂防于宋而与之盟自是华夏蛮貊莫辩而诸国俛首两事晋楚当时天下之事中国之政皆大夫专持之诸侯亦弗能制也嗟夫桓文数十年之功业一朝而壊之百姓虽暂免于兵革之苦而天下之势遂大溃而不可収拾矣彼宋向戌者又岂足知天下之大计哉】
　　卫杀其大夫喜【左传曰卫喜专公患之公孙免余请杀之公曰微子不及此吾与之言矣对曰臣杀之君勿与知乃与公孙无地公孙臣谋使攻氏弗克皆死免余复攻寗氏杀寗喜及右宰谷尸诸朝高邮孙氏曰喜弑剽而衎反国里克弑奚齐而立夷吾既而杀之皆以其私里克寗喜之见杀皆不以其罪故皆曰杀其大夫也】
　　卫侯之弟鱄出奔晋【鱄市转切又音专谷作专○左传曰子鲜曰逐我者出纳我者死君失其信鱄实使之遂出奔晋托于木门不乡卫国而坐终身不仕高氏曰鱄与喜同纳君者喜既杀而鱄不安遂弃其君而出奔也】
　　秋
　　七月
　　辛巳豹及诸侯之大夫盟于宋【胡氏曰此一地也曷为再言宋宋之盟向戌欲弭诸侯之兵以为名而楚屈建请晋楚之从交相见自是中国诸侯南向而朝楚及申之防蛮荒之君簒弑之贼大合十有七国之众而用齐桓召陵之事无敢违者圣人伤中国之衰而其事自宋之盟始也或者乃以宋之盟中国不出楚师不入玉帛之使交乎天下为晋赵武楚屈建之力而善此盟其説误矣】
</div>
    <div class="pagination">
<a href="春秋纂言_page42.html">上一页</a><span>...</span><a href="春秋纂言_page38.html">38</a><a href="春秋纂言_page39.html">39</a><a href="春秋纂言_page40.html">40</a><a href="春秋纂言_page41.html">41</a><a href="春秋纂言_page42.html">42</a><span class="current-page">43</span><a href="春秋纂言_page44.html">44</a><a href="春秋纂言_page45.html">45</a><a href="春秋纂言_page46.html">46</a><a href="春秋纂言_page47.html">47</a><a href="春秋纂言_page48.html">48</a><span>...</span><a href="春秋纂言_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
