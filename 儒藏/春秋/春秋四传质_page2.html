<!DOCTYPE html>
<html>
 <head>
  <meta charset="utf-8"/>
  <title>
   春秋四传质 - 第 2 页/共 4 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋四传质 - 第 2 页/共 4 页
  </h1>
  <div class="content">
   春王正月　公薨
　　谷梁氏之为説也曲以深茍曲折以求深则大义隠而贤者之志不白讨贼于肘腋之地视其力之可胜而后法可伸故董狐之责赵盾曰亡不越境反不讨贼非谓越境而君臣之义可废也力不胜讨不可伸姑隠忍外避而观衅焉外有大国之援内系国人之望而后贼可必讨而宗社可安此庆父再弑而季子姑出以避之及其反而天讨行焉莫能御也贤者之用心也密而大义则固昭然共白始终一讨贼之心而已叔牙之可酖庄公犹存季子可借以行法也庆父弑般而季子出季子归庆父再弑而不能安于鲁出奔而追讨之于莒以庆父之久擅兵权才足以济其恶故不能亟以讨牙者讨庆父耳越境以徐图之迫之驱之而后杀之顺势之必然而法以伸国以安斯其所以为社稷之臣耳谷梁氏必曲折而为之说曰公子牙今将尔而季子不为之免必致讨焉以遏恶也庆父既弑而不可及遏则归狱于邓扈乐以不探其情而诛庆父及其再弑又曰缓追逸贼亲亲之道也何其言之曲耶以是为义之精而义愈乱矣庆父也牙也季子也其亲均也则亲亲也亦均也缓追逸贼以为道牙之今将独不可缓之而使逸耶已成乎弑而曰不探其情今将尔而探其情一为深文一为故纵也何居今将尔而蚤杀之曰以遏恶也然则诛庆父于弑般之日虽救般之弗及而再弑闵公之恶遏矣何为弗遏而使卜齮之刃无忌而发乎若夫狱有所归而首恶免焉尤党贼者之邪説君子所恶久矣司马昭杀成济朱全忠杀氏叔琮而可以覆其辜乎弥天之恶加于君父而姑以愚狠聴嗾之小丑任之置稔恶之元凶于议外哉甚哉谷梁氏曲折以求深自诩以析义之精而不知其罔适以成乎诐淫之辞而已矣
　　齐仲孙来　季子来归　齐髙子来盟
　　春秋以一字为褒贬有所施有所不施概以例之而义固有不可通者矣孔子之作春秋笔削之义始终一也若其因史之旧文而不容以意改则因时而屡变歴二百四十二年史非一人之笔非一代之书也无骇挟柔溺之不氏至庄公以后而无不氏者矣史异辞也闵公之世大夫不名仲孙季子髙子皆不名焉前此后此无不名者矣此闵公一代之史辞如是也圣人如史文以笔之而时事可知矣当其时鲁国大乱闵公幼而不任为君邻国之君无有亲至其国者国之人知有大夫而已政无章国无纪名以不正圣人之所重伤也而胡氏以季友髙徯之不名为贤春秋之所贤大夫有矣未闻贤而不名乱君臣之大纪者贤而子之耶则何以异于邾莒之君贤而孙之何以异于萧叔之叔单伯之伯乎则胡氏之説不足以立矣仲孙曰君其务宁鲁难而亲之其欲睦鲁而安之犹笃于髙子而在仲孙则曰略其君臣以示讥在髙子则曰权在髙子以美之斯亦论之不平者矣若公羊以仲孙为庆父讳而系之齐立説尤迂宜胡氏之决从左氏也
　　齐人救邢　髙子来盟　城楚丘
　　传曰桓公存三亡国以属诸侯意者桓公重自矜诩引为己功天下诸侯畏其威莫敢不归功焉传及子鱼耳食而未之察耳桓公之于邢也邢受狄之伐在闵公之元年逾再嵗而始有夷仪之迁其始救也则将卑师少不足以捍狄也狄之势方张邢之受围经年矣而何其不夙也其于卫也狄之入卫在闵公之二年逾再嵗而始有楚丘之城懿公死戴公弱但遣无亏以甲士三百戍之未能拯之于渡河之后又何其不夙也其于鲁也子般弑国已大乱立闵公而不固其位仲孙湫请俟其自毙而姑待之使闵公再弑而国几亡矣又何其不夙也盖修方伯之职而恤邻患者以邻为心及其未病而亟拯之邻不甚困已不甚劳而大难早已平矣以图伯为事而存亡国者以伯为心情不急不足以市德势不危不足以居功控告愈切持之愈缓假节兵之名勤往反之使市祭服乘马之恩聊以羁靡而弗絶及势穷矣力蹙矣贼益猖狂而将毙矣乃徐纠与国于聂北筑新造于楚丘委祸于蕞尔保奸之莒乃使邢卫凋残之父老鲁廷縻散之君臣倾倒铭心戴其再造而泗上诸侯且诧方伯之功能起白骨而肉之弗敢不颂德焉自君子视之则如见肺肝而莫能隠也且夫邢与卫犹可托辞以谢责也狄方张而不易与争待其恶已盈而扑之易或一道矣鲁则区区一蛊淫狂逆之公子内乱其室家执而归之士师如缚豕于圈耳而又有季友以为之内主是岂骄悍之敌人横逞而无忌者此哉则其舒徐怠缓实懐取鲁之心不得而后与安存焉是将亡其存而非存其亡何得云存三亡国乎义士谓之薄德诚薄德也三传不察于此皆以为予桓之救患子鱼之言先中之矣
　　僖公
　　公子友帅师败莒师于郦获莒拏
　　僖公承大乱之余初立乎位位未定也季友诛叔牙逐庆父而执鲁之政权未定也鲁于斯时岌岌乎蕞尔之莒不能为鲁讨贼任其逸而之齐鲁人自讨焉何所挟以求赂不得而兴师来伐深入鲁地于此而纵之四方观望且知鲁之终不足以自立鲁其能终以自立乎季友起鋭师迎而击之斩获其将国以宁威以建四邻诸侯爱我者劝伺我者服忮我者惧鲁于是乃有生人之气故其败其获详纪而序季友之绩左氏曰嘉之公羊曰大之诚哉其可嘉而大也而胡氏责以抑锋止鋭喻以词命使知不缩而引去此唯三代盛时执九伐之权以驭诸侯而少有忿争可以理遣为能不用兵而敌自却若莒之乘约肆淫无名之贪愤而可賔賔然以笔舌折之乎王者之师不妄兴以搆怨诚无事居功于斩馘乃汤之于葛文王之于崇密词穷而必继以芟夷鲁不修怨以伐莒而但败其来侵之师又奚不可哉况乎莒之求赂鲁人弗与其弗与也岂竟置之忘言哉抑必有辞命焉而无如莒之不聴何耳锋不可抑鋭不可止束手以待其淩践我人民动揺我社稷惟驱使请和以冀缓其祸宋之于金人正此术也然则汪黄秦汤其为王者之事哉胡氏此言得勿赞髙宗以隠忍而称臣构耶若曰诈谋取胜则据谷梁手搏之説殆同儿戏葢里巷之语也而君子奚取焉
　　夫人氏之防至自齐
　　夫人氏者阙文也公羊以为贬非也哀姜之恶不甚于文姜文姜不去姓而何独于哀姜去之且不贬于孙邾之日而贬于防至之日非法矣书薨于夷书以归书防至则哀姜不容于宗国之讨足以彰其恶矣欲加以讨罪之辞削其夫人可矣于姓乎何尤谷梁曰为齐讳杀同姓也管蔡畔而周公行诛何讳焉胡氏曰不称姓杀于齐不去氏受于鲁亦求其説而曲为之辞也
　　城楚丘
　　文以表实实之为美为恶非文不彰也实以成文文之或褒或贬非实莫据也春秋文成数万而善必蒙赏恶必即刑皆于文焉传之如日之照无隠也如雷之击无避也其或势有险阻而情可原迹有委曲而志可谅尤必大书特书以达其隠微如纪侯失国而书大去晋文召王而书王狩使天下后世读其文而众着其实圣人无不白之实无虗设之文也曲士之匿情而不欲显言之也心有私而理不曙诚不立而辞多蹇将有如周顗之救王导适以自烖其身者而圣人岂若是哉五伯功罪之首春秋赏罚之尤重者也恶其专则正其罪嘉其劳则序其功孤竹之师陉亭之次一书再书详而不厌然则城楚丘以封卫固齐桓自诩以存亡国而天下震矜之者实与之文必与之而何吝耶略而不序不与审也公羊曰实与而文不与圣人将有匿情而不可与天下共白乎且文不与矣公羊氏未尝登夫子之堂而密相诏亦何从知圣人之与之哉胡氏曰不与专封正王法也近之矣虽然岂徒以罪桓哉不书城者之何人若天下之公城之也若周之城之也鲁亦与焉若鲁之城之也不以功归齐而封建之大义显矣
　　齐侯宋公江人黄人盟于贯　齐侯宋公江人黄人盟于阳谷
　　左氏曰服江黄耳公谷以为逺国至则诸侯莫不至大国言齐宋逺国言江黄大防而末言之夫恶从知诸侯之羣至而略言之亿其然耳桓公之合诸侯屡矣鲁宋卫郑许陈曹滑滕或与或否各以事异大防而末言之则何以知其谁与而谁否且齐之不勤诸侯而独与宋偕也不一江黄羸者闻风而就中国以盟得宋公与同事焉足矣奚用控大扶小羣焉敝敝于道涂乎夫春秋之褒贬征于详略缘陵之城扈之盟皆以畧示贬若晋悼三驾功足尚者则均此友邦一年之中再序而不厌诚若胡氏所言与是谋也则当详纪以着其盛而何畧耶夫齐桓之服江黄江黄自服耳管仲且欲却之矣使以结江黄为谋则其谋也不亦陋乎讨楚不患无辞胜楚不患无与蕞尔小国初不足恃为重轻嗫嚅呴妪求助于叛楚之弱邻力不足而示怯于楚楚且自笑其无能矣刘裕之伐姚也拒拓抜氏而姚灭气夺之也蜀汉恃吴之败曹休而陈仓之出无功吴人恃诸葛诞之抗司马昭而淮上之军几覆梁武纳侯景以攻魏而几亡窦建德结王世充以胜唐而速毙宋之以金攻辽以元攻金皆此故智也齐而恃江黄以谋楚八国之师其歼乎桓公之服江黄也以睦道柏亦远人来而不容不绥之也岂度德不堪量力不如而求助于区区之小国乎桓公未尝亟于是谋而又奚善之云
　　许男新臣卒
　　孟子曰非礼之礼非义之义大人弗为盖病夫以一偏之识论人生死之际安危之几者也君薨必于正寝岂徒以自尊而图安哉正其死者所以重社稷而授嗣君也有时而躬莅戎行有进无退以祖宗付托之身死于境外而不恤则惟成败决于呼吸身轻而社稷为重也汉髙帝扶疾以击陈豨帝不出豨不破幸而得反不幸而道崩可矣若夫进非独任夫勤王匡天下之责退无见迫于危国亡师之祸而轻以其身殉于原野外有乗约之惧内有窥伺之防不能凭几顾命以消衅隙刍乱曹赵髙亡秦皆此由也而可不为寒心哉賔賔然从诸侯之后忘死以聴人之鞭弭即无他虞亦不可谓之知生而知死矣陉亭之师八国皆与江黄外应蕞尔者许何当于胜败之大乃新臣之卒胡氏不许其归即正寝而以不知命责之不已过欤礼称出疆载椑人臣之为君父虑者忧危病之起于旦夕恐终之不慎也非谓出则虽死而不可归也士大夫之仕也年老疾笃则以乞骸归骨为礼非是者贪而无厌者矣此义不明则将有忘身而狥利禄者非大人之能权则小人之昧义矣可不辨哉若谷梁曰何为不地内桓师也恶有因伐楚之善而竟以普天率土为其域中乎
　　盟于召陵
　　召陵之绩大矣传春秋者达圣人之防而重许之无异辞焉而谷梁氏曰桓之得志于楚为已仅矣岂非以胶舟之罪不伸包茅之贡不速方城汉水之对不孙乎扬雄氏之言曰齐桓之时緼而春秋美召陵明于时之义者可与论古今之功罪而责人也不至于无已夫桓公之时何时也平桓以后周之不能为天下君久矣楚有先王之怨且僭号以相淩夺恵王嬖其庻孽且谓郑曰吾抚汝以从楚桓所戴之君如此矣作賔如宋而不王矣懿亲惟郑而射王肩矣受命以得国如晋而曰吾岂无衣七矣鲁其宗国而求赙求车不求而不应矣桓所与共事之友邦又如此矣楚地广兵强凭冥阨之塞以亢中国在殷髙宗伐之三年而易称其惫则却屈完之请牵率八百瓦合之诸侯上无天子之宠灵以未经血战之轨里踸踔于方城汉水之间能保其不为之伤股邲之掬指乎直斥其僭号之罪以临之岂患无名而彼业已枵然自大于其臣民甫一加兵而即削号必不可得之数也汉文帝之诏尉陀也不问其南粤武帝之妄世祖之喻公孙述也犹假以公孙皇帝之称席极盛之时有必胜之势且弗迫责之以一朝况齐桓之时无可为者乎晋文大胜之于城濮而楚旋受卫侯之逋晋悼制胜于萧鱼而楚旋修吴宋之怨屈完受盟楚兵不敢窥申息者终其世桓公已没犹曰无忘桓公之德桓之得志如是而亦可止矣而犹曰仅也何哉三苗来格尉陀称臣桓之德固未足以及此而亦时之未可也夬之九三遇雨而不能速决愠而不咎非褊衷者之所知也
　　晋人执虞公
　　褒贬者王道之权衡也两美互形而咸奬两恶各出而并诛弗或任意而偏出之此之谓大公虞公贪赂以灭亲其为晋前驱之日罪恶已盈虽不亡而固不赦春秋冠于晋师之上定为首恶而虞之罪已蔽矣及其抱璧牵马而俘于晋身为臣仆宗社丘墟自嗟何及而召祸在昔至于此而可哀矣于是而一字之诛在晋不在虞矣首造灭虢之谋而利其国者晋也下阳之役以诛虞故而晋几逸罚非逸晋也有执虞之刑书在后则略晋而专罪于虞可耳晋之灭虢穷兵以蹙之强大吞并之习未尝有深奸巨慝也至举虞而奸乃深慝乃巨将为覆载之所不容何也人莫憯于语笑违其心而转盼易其故当其假道之日辞婉矣貎恭矣连兵以出病相恤而功相让矣此时之顺以下虞者心与貎不可自问也虢已亡师已旋虞之愚方恃成劳以固兄弟之好一旦猝起而系累其君以轻移其国今与昔不可自问也均是一人而旦暮不能自保均是一身而心口不能自知楚之于蔡般秦之于楚怀皆是物也变诈兴亷耻防则孱人不能敌奸人之慧弱国不能胜敌国之黠金之与元幸宋愚而与合兵以灭辽金旋反戈而相向圣人于是怒之甚惧之甚特书曰晋人执虞公贱词也公贵称也以至贱加至贵假虞之愚以君子之称而穷晋之奸以匹夫之辞大义炳然矣矜虞而后诛晋盖特笔也三传皆舎晋而罪虞愚者一贬再贬国亡身辱而犹不蔽其辜奸者略无所惩灭人两国而终佚于罚此盖任意而偏出之非赏罚大公之权衡也
　　郑伯乞盟
　　公羊曰处其所而请与盖酌之也谷梁酌作汋义同谓酌所歃之血使受于国中也其义迂矣乞者郑乞之非彼乞而酌以强之齐乞之矣郑伯前此之逃归已得罪于诸侯兹敢枵然自大安处其所而致诸侯之汋何郑之强而齐之弱也二传之疑此者以其不列郑于盟而系于后耳系于后者盟事毕而郑始至哀祈复盟而齐固不与之复盟其后也怀贰心焉非若袁侨之偶不及事而晋聴大夫之覆与盟也
　　季姬及鄫子遇于防使鄫子来朝
　　公谷皆曰季姬使鄫子请己胡氏因之左氏则曰中絶也以情理推之左氏得之矣处子未字越境遇人而使请婚唯垝垣之淫俗有之他不及见然亦蚩蚩之氓来即之谋非往而就之也鲁之去鄫也数百里季姬乌从知鄫子而欲嫁之如其知也则又不待遇而后使求良媒蕞尔小国之君得婚大国岂不夙夜以请而必季姬使之哉鲁秉周礼岂僖公之昵爱以蔑大伦如是之酷哉故知夺婚中絶季姬不欲而使朝鲁以请复为情理之固然也即此而僖公之无道亦见矣以女适人而责其无礼怒人无礼而止其婚禽兽之道也即此而鄫子之不自强亦见矣不以礼事大国而逢其责聴命于妇人而亟为请亡道也故详书于策以交讥之
　　震夷伯之庙
　　公羊曰夷伯季氏之孚也于时季友始执政而未擅命其陪臣为之孚者下士之未命者尔恶得有庙而又以諡称之故左氏以为展氏之祖是已乃左氏又曰罪之也于是展氏有隠慝焉则非也展氏之祖无骇也无骇之慝岂过于公子翚而天独谴之春秋纪其卒而无贬辞何待庙震而始加之罪若以为子孙有慝而震其庙春秋因灾罪之则僖公之时柳下惠方崇其和介之德而何弗佑其先耶阳气緼于地下而必达于地上其奋出也则为雷霆出无择地当其所发而室宇人物受其击则若此之震庙是已既出于地触空中少阳之气相丽而为火则宫室林木为之灼燬传所谓人火曰火天火曰灾是也其为震为灾也天无心而无择非拣有慝者而震之灾之而由其所召则乖气致沴不祥者婴之由其固然则天之所灾不祥将集故君子恐惧修省以思过而弭其患能然者圣人之所嘉予也不能然者圣人之所警戒也岂遇灾而加之以罪乎然则书此以谨天灾为鲁戒也为夷伯之子孙戒也左氏殆流俗之论欤
　　葬齐桓公
　　观于桓公之薨诸侯竞寻兵于齐而置其殡于弗恤知髙子存鲁之説为不然矣以大义而言则立孝公为恩救无亏为报德以桓公之遗志而言则伐无亏为怀恵而欲抚其孤拒孝公为乘乱以自逞其志是故卫从宋以伐齐木之志感非虚也鲁偕狄以救齐鹿门之讴思非实也子般之弑僖公已长矣齐与为婚姻者再世而方伯中国以令诸侯舎僖立闵利其幼而思图其国仲子髙子交驰于道路以窥伺而思乘之僖公既立虽屈于势而不得不从之征伐而岂尝旦夕忘其夙怨哉桓公死五子争夫今而后得反之也援其所不欲立以拒其所欲立使其国分裂纷争殡宫无主六十七日而后敛十有七月而后葬鲁人之志惬矣皆桓公昔所持鲁使争之故智也呜呼以术制人者授人以术而制已司马懿相国九锡之谋曹操之己迹也苏子瞻乌台诗案之祸章惇之覆辙也而胡氏曰功利之在人浅矣夫桓亦何功于鲁而鲁蒙其利哉互相助乱而已
　　卫人伐邢
　　左氏之诬非一其不足以壊世教乱治理者姑可弗辨卫旱而伐邢之师兴偶而得雨左氏遂取庄子之言信以为然而着之于篇逆天则害教贼民则乱治弗辨焉不可也大军之后必有凶年求之理而不差征之事而屡验黩武以召灾必矣未闻佳兵以致祥者也天之道大矣非人之所能与也遇灾而惧则有缓刑舎禁弛力薄征之事以拯民之饥馑流亡而苏之然而因此以得雨亦未可必也师兴则尽其死力多其刍粟之征重其节制之禁严其戮社之罚助天为虐天所弗佑而曰可以致雨将谁欺欺天乎卫之欲并邢也处心积虑非一日矣使因旱而悔祸犹有瘳焉而佞臣不恤民之疾苦逞邪説以快其志不折其非而顾传之后世且信以为己事之騐其害岂浅鲜哉周之颂武王曰绥万邦屡丰年言屡者伐商之前年数登而民数足故兴师而不劳也庄子之言曰周饥伐殷而屡丰诬经以益其妄殆汉人谶纬之滥觞欤
　　西宫灾
　　谷梁以西宫为闵公之庙不言新宫者不继祢不言闵公非踈之展转而为之辨其实非也宗庙在公宫之东太祖东向昭北而面南穆南而面北西则庙门在焉闵公安得居西若据公宫而言则右为社稷非宗庙之所是以知谷梁之説非也公羊以为小寝近是矣然宫者环羣室之墙也小寝在路寝之后与路寝合为一宫亦不得称西宫西宫其别宫欤古之侯国虽不若后世天子宫室之盛如西内南内之制然亦自可有别宫为燕游之所传公羊者又谓楚女不得为嫡怨思而致灾则诬甚矣僖公娶于楚无明文齐为楚媵先至而夺嫡说尤不经一女子争宠之微亦闺阃之亵事何容致隂阳之变记西宫之灾志灾也知其为离宫知其为灾而已矣若此类废传可也
　　公伐邾取须句
　　胡氏言凡书救者未有不善之也初受兵而国未有危亡之势但能救而即善之则国已亡君已走声灭国者之罪复取其土地人民而授之使保其祀其为善也不尤大乎须句之取左氏以为礼非溢美矣胡氏顾以不请王命为贬将他救邻邦者皆请命而行乎如其均是不请则因功之大小为善之深浅何独于救已亡之国而责之苛也须句为成风之母家因责之曰为母报怨私也恤邻之义不得因母而伸岂因母而反不得伸乎即以母言渭阳之情亦君子之所许天伦之党有三非涂之人也宗社丘墟国君播越而拯之于危亡未尝有专封之事夫岂不可而必恝然弃之曾不如孺子入井之动其怵惕又岂可哉不请命而兴师通春秋之世之公罪也因事以为善恶非一切之法所专施于一事精义以辨得失讵执一而可乎如曰宋公被辱于蛮荆舎其大而存其小未为知务犹之可也而胡氏未之及也虽然须句之祸急矣不能待中原之无事而始及之也
　　天王出居于郑
　　汰哉左氏之以礼许人也天王在郑郑之君臣省视官具而后聴其私政礼之末节也昔者寤生之逆射中王肩而旋使劳王此其故智也夫郑始违王命以入滑而致狄人之难狄之祸郑为之悔过自艾急起而兴勤王之师庻可以免如曰国小力微则奔告大国而身为前驱岂其坐视尾于汜水之上仅修刍粮器物之文而曰礼止于是乎襄王怒郑而用狄狄人迫之而又奔郑为耻多矣郑之庀官具也故目笑王而姑以安之者傲之也自周无出而书出胡氏以为贬王之不能家天下其义一也普天之下莫非王土郑不勤王而自外于周室则言出而郑非中国之郑亦见焉他日秦晋兴河上之师郑无只轮之扈从郑之心路人知之矣紾兄之臂而以揖谢焉以是为礼宜老庄之流以礼为忠信之薄也而礼岂其然哉
　　晋侯侵曹晋侯伐卫
　　威福者天下之公义也非乘权者饰喜饰怒之具也亦非任事者避恩避怨之途也义之所不可废锡之福以绥之即庇其亲昵而不以为讳晋文之急于救宋虽为赠马之主人君子不以为私于所好义之所必伸施之威以惩之则怨在睚眦而固不可容晋文之问罪于曹卫虽有观胁与块之夙忿君子不以为偏于所恶而胡氏之以此讥晋侯过矣宋之图伯而败也楚乘之而威加于上国冠带之君翕然聴命而独于曹卫乎有诛此疑晋侯为报怨之私所自来也乃察其情之所自离与审乎势之所必争则执大义者固不容避小嫌而姑缓二国之讨也以其情而言之鲁有齐难不得已而乞师陈蔡郑许则道与楚邻而力不足与相抗从之姑以缓祸耳曹在山东卫在河北隔以大河而东连齐西连晋南有宋以为之捍蔽国又未有警焉闻风遥附甘为之下而与讲昏媾其去顺从逆之情王者所不赦也以势言之楚虽得陈蔡郑许而交连南国未足及乎大河以北则乘河山之险下临荆豫而固有惮也曹卫导之以中贯于北方亘南北以压衰周三川归其懐袖矣曹卫而外所与楚者鲁耳而鲁为周之宗邦图伯者投鼠忌器而不容先致难焉且鲁所资以交楚者曹卫为之居间故曹卫受兵而公子买之首蚤已为谢罪之资故讨曹卫者击蛇而击其项之道也则晋之于二国也有恩而不得恤有难而不得避务狥长者之名以逸党恶之罚私也非公也矜虚名而堕实义也晋文能忍于寺人披里鳬须而岂悁悁修怨者哉原田之歌舍旧而不以为媿知成大事者之不屑屑于壶觞豆肉间矣曹被围而犹尸晋之门者于城上卫已破而犹南投于荆蛮二国之决于从楚如此其坚其可觌文匿武以致之乎再书晋侯大其功也録楚人之救以见卫之固合于楚而楚亟于争卫也即经文观之义自见矣
　　公子买戌卫不卒戍刺之
　　春秋之杀大夫未有书其杀之由者于鲁则公子牙之今将公子偃之谋簒罪可以书而略之则知不卒戍之文非鲁人以为公子买之罪案而经因録之也言不卒戍者纪戍卫之事耳鲁之君臣自畏晋而不卒戍因刺公子买以着鲁之迹若悔过而实谋国之陋也俄而戍之俄而撤之既遣戍之又从而杀之尚足以有国而君人哉而鲁始终以此为趋利避害之良谋宗国若此圣人之所伤也齐桓死伯势衰而亟于背齐齐孝之位既定三受侵伐而急于投楚以抗齐楚昏于卫晋兵始出而未卜其胜败则急于援卫以媚楚申叔去申子玉之孤军有覆败之形则急于叛卫以求好于晋兵之出入无恒将之祸福莫必在廷之谋臣四顾观望而无定情终春秋之世始而齐中而楚继而晋又倐而楚未几而又依于吴终走于越为人役者一人役而已矣旦役一人焉夕役一人焉仆之所耻而鲁之无恒以不自竞也亦至斯乎燕丹血气之勇耳然且不忍背樊于期而为之泪下宋函韩侂胄之首以谢过于金人而终弱以亡鲁之改图从晋虽较从楚为正乎而耻心荡然矣书戍卫者决于戍也书不卒戍者决于不卒也方言戍卫旋言不卒戍者着其反覆之速也书刺之者着其忍也楚不讨其不卒者败而力不及也晋不讨其戍者忌伐鲁之名而姑容之也皆幸而免尔若云杀一大夫而两易其词以欺二国楚之狡晋文之智曾是而可欺乎
　　晋侯宋师齐师秦师及楚人战于城濮楚师败绩晋实率三国以与楚战楚得臣实违命狂逞而致败经之所书皆纪实也楚兵在宋卫之交晋未尝伐楚而问罪胡氏曰宜有美词称扬其绩将何以施之美词耶晋侯之意在败楚以抑其横昭然无所匿乃曰诛其意也以中国御蛮荆此意非不善也而又何诛焉三代之文畧见于诗书者有扈之征南巢之放崇密之伐孟津之防未尝知其用兵之何若也而要于不败讳诈而废谋宋襄之自取殄殪而已子曰临事而惧好谋而成者也然则王者之师岂无谋而但鼓以进乎原田之诵伏盬之夣晋文未尝不有惧心焉惧则必谋擕其党激其怒退舎以骄之曵柴以诱之皆谋也意自有征伐以来无不以此为尚而况中国之于蛮荆髙宗克之而已惫宣王征之而不服乃可賔賔然使宋襄之后复有宋襄乎若曰奚不若齐桓陉亭之次也则犹不审于时之论也齐桓经营天下二十余年而后有事于楚北剿山戎以保燕西却狄以存邢卫威振天下而叩楚之门庭以问其罪所恃者不可败矣晋文反国未久内难初平年已迟暮不容姑待鲁卫之衅未平齐秦之交未固雍容整暇以临楚人心且懈而事去矣当桓之世楚頵新立其势未张逾黾阨以窥中原者甫及于郑而未能得志也从之者蔡耳迨及宋襄两辱齐缗受围曹卫逾河而纳欵鲁遥服而代戍所仅存未下者宋而已矣得臣骄横乘屡胜之威修词而固不服坐守而益其势与之按律以周旋而狡焉者且挟诈以制已乃欲效陉亭之故智万不可得之数也宋襄无谋而致败传讥之矣晋文又以有谋而贬无谋不可有谋不可唯有割地请和称臣纳欵而后可耶谢淝水之战诱苻融以却师诈之也刘锜顺昌之防抗乌珠而请战激之也晋宋之所以仅存也胡氏当汪黄误国之余犹以志战为晋罪将无为秦桧之先声乎子曰晋文公谲而不正致王之狩而以诸侯见避难以出而间以里防纳从子之妻而固结秦好其于君臣父子兄弟之伦皆市心之谓也非城濮之好谋而成也
　　楚杀其大夫得臣
　　得臣之诛士伯曰是晋再克而楚再败盖幸其亡者素也前此者楚虽横暴而其为毒也至郑蔡而止得臣秉政遂深入而有灭宋之志宋亡则中裂天下而东诸侯皆其所并包城濮败得臣戮而毁家纾难之相反而思固其圉中国得以息肩无荆尸之祸者二十余年皆得臣授首之效也春秋特书其无罪而即诛于城濮之后志天之悔祸而幸中国之蒙安也两敌相持有道者胜故姜维急战魏之利也羊祜静守吴之忧也而所患于悍敌者异是拓拔两临江而无能为宋齐难完顔氏败张浚于苻离而不能为南宋伤其不虑胜而狂骋无忌者正无可如何者也犬之猘也噬人则死而驯者不然子文虽贤晋可自贺曰莫予毒也王猛不死苻坚无入冦之师得臣之强忿无谋所以生忧晋侯而其死为幸是猘犬之毙也春秋者圣人之典晋人幸之而能不为之幸乎胡氏犹若惜其死而以责楚之轻戮非大义矣况乎违命防师本法所不贷也哉
　　天王狩于河阳
　　黍离降为国风而春秋作所以维系宗周昭一王之统也故凡僭王擅命者皆贬斥之以着其罪至于倒逆已极坏万古纲常之大有目所不忍见耳所不忍闻口所不忍言笔所不忍书者则宁隠其罪而以全名义于已亡之余则天王狩于河阳是已习闻习见之恶狎焉不知其非不明着其罪恶悖者以为固然也罕见罕闻之逆日言之而开后世乱臣贼子以效尤之端直録其事无忌惮者且曰古之人尝有之矣而何不可踵之以兴也略其罪而若为之矜全岂以矜全权臣而谅其志哉所争者万世之纲常非一事之顺逆也故仲尼曰以臣召君不可以训圣人之情非褊衷以行诛赏者之所测也晋文之不肯朝而召王以挟之以令诸侯也其情有二倔强自尊而不屑乘卿车绌偏驾肉袒待罪于黼扆之前是桓温至建业而不入见之骄横也其假淫威以受诸侯之职贡而专制之使周失其君天下之尊又惧夫歌黍离悲下泉之忠臣志士或有起而问其罪者而不敢入则曹操汗流浃背不复入朝之隠慝也顾非天子无以令诸侯展转以思两全之计而王果欣然命驾下就之而不敢违其谲也正后世之所谓奸也创自有君臣以来未有之事而开万世逆天胁主之源圣人重伤焉为周讳也而岂为晋原也哉书曰天王狩于河阳若效夏禹涂山之防成王岐山之搜者然王自狩也诸侯自朝也而晋弗与焉以夺权奸之柄还之天子非圣人莫能修春秋此之谓与左氏曰明德啖氏曰忠胡氏曰顺之三说者将无为逆臣之奸狡劝乎
　　犹三望
　　立一家之言者始末必相类而后使读者知所适从况传圣人经世之大典乎胡氏之传春秋参差而不类者有矣而无如三望之自相背戾也谓天子有四望鲁杀其礼而三公羊氏之说也望者望其方而杞杀其一东西南北何杀而可乎望则已僭矣三不可减其僭之罪此其为失也明甚谓泰山在鲁之封内鲁所得祭余三为僭故去泰山而言之朱长文之説也较为近之然使鲁本四望而春秋以其一非僭而谓之三则季氏八佾四佾其所得用而可云舞四佾乎盖望者逺望而祭之周公定祀典以雒邑为中四望皆王畿之外故天子遥望而躬祀事泰山在鲁封内鲁即山而旅祭焉故不复与于望祀之列其实然也非春秋之以得祀故而畧之也折衷于长文之说而不究其实惑乱于公羊之言而不知其谬始末异説读者将何所折衷甚矣立言之不易也
　　文公
　　秦人伐晋
　　左氏曰遂伯西戎用孟明也举人之周用人之壹也夫穆公聴子桑而终用孟明以寻兵于不已而可谓之贤乎秦窃西周之故地据山河之险地沃民强据穴自固东诸侯莫能致难所难者独晋尔若其西扼诸戎而为之雄长初非竞于晋而后可以收戎舎西不图而东窥郑以与晋争其不为诸戎之乘虚而袭者幸耳孟明既败于殽复败于彭衙四国之师叩关而问罪忿之不惩复为济河焚舟之举亡国之道也以霸西戎为此役之成绩岂理也哉再败之师白骨蔽野孤人之子寡人之妻东望而悲号者渭水南山为之震动复率孑遗之子弟为必死之计求逞不遂仅以一抔土揜久寒之骨戎而有知目笑而心非之久矣曾是而遂足以霸乎君子谓秦穆之为君也悔过之吝也任人之诐也孟明之为臣也其逞欲也不知惧也子桑之不忠也植私人也祗长乱也诗云不用其良覆俾我悖秦穆之谓也不吊昊天不宜空我师孟明之谓也毋教猱升木如涂涂附子桑之谓也闭关而仅为之渠长中国诸侯耻与防盟秦之伯恶足比数于桓文哉秦穆戎也楚庄蛮也宋襄俘也列之五伯传者之讹也夏之昆吾商之大彭豕韦与桓文而为五赵氏之説韪矣宜乎胡氏谓为忿欲之师而备责之也乃及晋伐秦而遽许之王事若举嬴政之暴窃天位而归功于穆公抑又何也书存文侯之命见天子之庆赏无其实而仅有其文也存秦誓见诸侯之修政用贤有其言而非其心也犹诗之变风以伤王道之絶于天下而胡氏曰圣贤诰命不越此矣不亦过乎
　　雨螽于宋
　　雨螽于宋异也而鲁书之公羊曰为王者之后记异也周崇三恪之封其爵命礼乐有异焉耳至于庆吊之邦交则与诸侯齿而不殊王者之后社已屋矣有异而不系于天下之安危异何足记哉公羊之言此以春秋外灾唯宋为详水灾陨石六鹢退飞皆备记之外此则齐灾书四国之灾同日甚异而一书陈灾则因叔弓往见而书故公羊有疑焉而曰为王者之后记之而非然也盖灾而以告礼也而诸侯讳而不以告者多矣宋修天子之事守而用殷礼殷道尚鬼而慎于灾汤之旱大戊之拱桑髙宗之雉雊先王之余泽施及后世故灾必告而鲁史因得备书之螽而言雨死螽也螽为灾而死则瑞宋其以为瑞而告之矣于是而知瑞之在德不在物也宋于是时屡挫于楚死伤未复嗣君无道庻孽懐奸弑逆之祸伏而且发何德以承天休则螽死而雨或偶一有之小人献谀闇主自矜施施然以告之邻国有识者笑其妄也久矣后世贼臣懐死蝗以入告且请表贺未几而飞蝗蔽天殆此类与春秋存而弗削以为后世诬天罔人以自取防亡者之戒非徒记异而已也
　　逆妇姜于齐
　　妇姜之迎四传之説各异而谷梁为允左氏曰卿不行非礼也贵戚之卿纳币而微者往迎何前恭而后倨事之所无也公羊曰娶乎大夫者略之娶乎大夫而纳币何以须卿且诸侯而下娶礼所不禁宋尝娶乎季孙矣春秋弗讥下娶与下嫁一也宋荡氏齐髙国之娶公女未尝略而何独略此胡氏曰禫制未终思念娶事方逆而已成乎妇原其意而诛之有补于名教之説也然方防图昏已讥于纳币矣迎在三年之外岂念旧恶而重贬之且称妇者责姜氏之辞也不孝在公而非姜氏之不顺又何诛焉于是而知谷梁礼成乎齐之説得之矣不书公讳也以是为大恶故讳之也齐鲁昏媾之事黩乱久矣一乱于庄再乱于文鲁不以为恶齐不以为耻故哀姜出姜终不允于鲁故晏子曰唯礼可以已乱此义行而后世风俗之坏士大夫纳壻于室乱昬嫁之大义以趋茍简家其可以昌乎
　　王使荣叔归含且赗
　　天王不能正嫡妾使归含赗成之为夫人其悖天道也固然而犹不仅此也列国有防天子之使临之礼也而十二公之至者阙如若夫人则未有及焉者独于成风则荣叔亟行召伯继至何也列国之不知有王久矣防或不告告或以微者而王亦简略以应之盖诸侯视王命无足为重轻任其厚薄而无所望惟风氏以妾乱嫡而母家式微无大国之援以増其宠虽致之为夫人而友邦视之蔑如也乃假宗周之命以示荣王且幸其借己为重而已亦重乘其急而市之过所望以悦之施施然曰列侯之夫人待我而成也吾固为天下之共主也其惫如此犹足以承天而王天下乎仲子之后旷百年而一见自是之后虽敬嬴之逆不复借王灵以乱嫡鲁且玩王为终无足重轻而王益赘立于人上矣削天之号圣人之所重伤也左氏且以为礼何礼乎公谷以兼之为非礼黩已甚矣尚欲其含一使而赗又一使耶
　　晋杀其大夫阳处父
　　节之初九曰不出户庭无咎而夫子示密道焉节之为卦坎险也泽所以载水而不泄也渉乎险则不容不密以谨之于未行之先故寺人貂漏师于多鱼而知齐霸之衰若用人行政议之于廷而行之先王设外朝以询于众君博访之臣昌言之非可屏人私语秘谋而遽于行者也唐虞之畴咨禹臯岂忌共驩哉阳处父为晋太傅才赵盾而抑狐射姑公言之众聴之君乃断之夫岂不可即令襄公访于处父而处父以正告亦何所畏忌而不可飏之于众曰此处父之以诏寡人者也射姑之骄狠怙乱即其后事观之民众不説处父之言允矣是不可使为上卿而任军将之重处父即不幸而祸及乎身亦人臣捐躯报国之当然者晋襄卒太子幼襄夫人保孤不给射姑逞其戕贼刃发于不及知之地亦如李师道之刺武元衡宪宗不任其咎若必使附耳嚅嗫隂为谋而阳若不与则且开后世留身陈乞之私中防斜封之弊而其臣沾沾畏祸全躯保妻子之情长进贤退不肖之心馁以是为免祸之图抑且有周顗杀贼取印之言卒以自殒其命君臣之际乌容有此婢妾之忠效于房闼者乎春秋书晋杀而不归刑于射姑者射姑以私怨乘君薨国危之际贼杀大臣国贼也国贼而纵之晋无刑矣赵盾当国德处父而不能明勅国法且聴臾骈送其帑而逸之非盾之德怨不明也新得政而姑以市人心也逮后位已固权已操先克一狱五大夫骈首就戮盾之为福为威惟己意而蔑刑典始末昭然矣称国者君臣同责之辞也谷梁曰造辟而言诡辞而出小人之术非君子事君之道胡氏袒其説而引易以责其不密何以垂训于后世乎
　　叔孙得臣败狄于咸
　　谷梁之好异也有身横九亩眉见于轼之説骇人为已甚天地之间何所不有然偶一有之则怪也非并生之类也怪或出于荒逺人所不至之地而曰兄弟三人一在齐一在晋一在鲁夫恶知其为兄弟而近居之三国何所居何所食又何能一朝容在人间耶古之为亩也广十步径十步九亩为地九十步五百九十文轼之髙四尺耳身长五百余丈而首仅四尺乎富父终甥之戈又几何长而得摏其喉耶胡氏据刘原父之说而以为非长狄然使即名长狄亦偶其国之人较人而差长耳犹赤狄白狄之非赤如朱而白如玉也败者与战而败之若如谷梁之说得臣又能以七尺之躯轻与之敌哉
　　秦伯使术来聘
　　秦术之来略其姓氏其说有二诸侯之大夫生而赐氏俾世其卿春秋之中叶齐晋鲁卫之乱政若其始则无骇挟溺柔皆犹秦术之不氏或秦无赐氏之世卿而传言西乞术非其赐姓未可知也或术之来聘将结鲁以伐晋文公事晋方谨躬亲执玉者三大夫执币者五而晋无一介之使报之秦间晋之不亲鲁而来乃鲁终畏晋辞玉而不答其使因轻术而略之史不録其姓氏未可知也乃传曰秦介戎狄之间其礼未同于中国以吴楚例而削其使之氏此恶秦巳甚之辞耳秦岂介于戎者哉其地则周西京之故地其民则文武周召化行俗美之遗民也声名文物夫岂尽湮况逺慕礼教其修礼于鲁越千余里以亲鲁而曰徼福于周公鲁公岂有倔强倨侮如吴楚之自王而索好冠者鲁自畏晋而不与之亲其曲在鲁而传者何恶之已甚耶所恶于秦者废井田急耕战窥山川志兼并之孝公也尤恶于秦者铲灭宗周蚕食六国罢侯置守焚书坑儒以骊山阿房役民而死之吕政也若穆康之世安于西陲无狡焉之志襄王出奔且戮力以勤王室其与晋为难则三置其君而三背之曲在晋而不在秦鲁自党晋以拒秦而春秋何恶焉后世以数百年之后无道之吕氏归恶于嬴氏之先君而絶之圣人虽曰前知而岂以辽逺不可知之兴亡豫斥絶其先人乎传者之已甚也滕朝桓而累及后世终春秋而子之越勾践僭王而累及先代未称王而先王之皆此类也
　　晋人纳防菑于邾弗克纳
　　治外者先自内内不胜而欲令行乎外虽以义而不胜而非义者弗论已春秋以大国令小国不从者有二皆特笔以纪之晋纳防菑曰弗克纳鲁平郯莒曰鲁人不肯皆义之绌势之穷也合八国以谋之率八百乘以临之抑岂不知防菑之少待邾人之辞而后知焉故谷梁曰何知之晩也夫晋岂但以义诎而辍哉邾人曰齐出貜且长曰长者秉义以为名曰齐出挟齐以为势也晋之霸三世矣何畏乎齐兴大师而苶然以返若是其不自振者何也灵公之立非盾志也襄夫人迫以义而姑屈也君非其所欲立而终踞乎其上灵公之芒刺在背赵盾之辛螫在心谋尽于国中而志揺于阃外防菑有请姑以是酬之而身在邾郊心营故绛又何敢取怨于齐以自重其患哉故范山曰晋君少不在诸侯君少而卿有异心此役盖不在诸侯之明验也赵鞅以忧荀范而屈志于吴刘裕以忌镇恶而弃秦于夏秦桧以惮岳韩而北面于金皆此志也曰弗克纳其神疑气沮心乱力穷之情形着矣胡氏以乘墉弗克之义称之盾暌也非同也载鬼一车而非乘墉求同也君子岂以其辞之似顺而为所欺哉
　　宋司马华孙来盟
　　臣子之于尊亲扬其美不扬其恶礼之所不敢实心之所不忍也华督弑殇公子孙欲弭其恶而末由矣华耦其裔孙使诚恻然媿其先之为大逆则辞位屏居以灭其迹可也禇渊之子贲所以辞爵而不仕乎齐也奋立志节以葢其愆可也沈充之子劲所以求死于敌而报晋也至于名在诸侯之策揜之而不能则有耳不忍闻目不忍见口不忍言者乃言之不怍据为口实以自鸣其逊顺耦于是絶无生人之理而心防久矣鲁人以为敏鲁岂复有人哉经书华孙所以着其为华督之孙丑之也而左氏曰贵之奚贵乎篡弑之苖裔辱先之子姓乎
　　公四不视朔
　　三传皆以为疾胡氏据经断传辨其无疾夫无疾则信然矣无疾而言有疾传亦必有所传闻焉盖文公托疾而或遂以为疾文公何为而称疾哉一视朔耳非不可胜之劳也端冕搢圭月仅一至于庙崇鼂而毕事文公虽怠何至冒不祥之名于月吉而不恤臣民之笑耶此盖有故存焉夫鲁自隠公以来得位之安未有如公者也乘僖公戴伯之余托齐晋之荫国不见兵者二十余年公一试之于邾而事亦速已优游卒嵗自谓人无如已何也迨及末年商人懐忮以相惎一再加兵而忿犹未息公于是时内无兵食之可恃外则赵盾之志不在诸侯而无以相援无足与齐抗者乃使行父以乞盟非不欲躬涖盘敦以释齐之怒也而兵卫寡弱恐齐之衷甲以见胁将有往而不归之忧商人曰请俟君闲则公畏恧之情齐已洞知之矣不得已而令于国曰吾疾也朔且不能视而固弗能出疆也展转趋避自以为避咎之谋呜呼其惫至此尚足以立国而免四邻之侮乎及仲遂之赂既入郪丘之盟已定再逾月而公乃起不知前此之托疾以求免于齐复何面目以谢天下齐人且益挟以相陵师期之戒幸不及秋不然殆矣宗国之耻圣人之所重闵也书曰四不视朔非但讥其怠者也
　　毁泉台
　　世室屋壊屋自壊也毁泉台人毁之也台非旦夕之可毁也文公之怠弃国政壊且不修而敝敝焉役人以毁先君之台乎故左氏蛇自宫出如先君之数声姜薨而泉台毁其说是也灾祥之至人召之匪天也生死之数理之自然匪灾也邪妄之説兴流俗之所自靡国家有此其不祥也弥甚文公之为君臧辰之为相不征于人而征于鬼祀爰居崇虚器莫非妄也夏父弗忌且白昼而见鬼矣乃至举鲁公以来奕叶之尊亲而蛇之声姜既髦死亦其恒乃以归咎于先君之螫其愚若是其狂若是其诬亲不孝如是妖妄兴流俗相竞于传譌抑孰知其获罪于天公未几而即死于台下哉教衰民僻上下交狂于是而有诅咒厌胜之术于是而有相宅相墓之说死防偶然譌言纷起乃令生者无安居死者无安骨君子之所必诛而不赦者也胡氏曰暴扬其室有轻先祖之心则终骊山之役修华清之游者而可以为孝乎春秋所讥在此而不在彼明矣







　　春秋四传质卷上
&lt;经部,春秋类,春秋四传质&gt;
　　钦定四库全书
　　春秋四传质卷下
　　明　王介之　撰
　　宣公
　　晋赵穿帅师侵崇
　　赵穿所侵或以为崇或以为栁或以为秦之与或以为天子之邑无可据为定论乃据情言之求成于人而伐其与不待智者而知其不可故胡氏曲为之辞曰穿欲得其权而盾庇之是时救陈伐郑盾不以义举假穿而使为无益之役功名不立非所以庇族子为羽翼也晋受南阳之地与王田相错忿而争之所必有也承王之赐以有兹新邑乃敢肆其忿忮輙敢加兵于天子之邑而穿无忌之胆力凭盾之威惟其所欲为而为之犯天下之公义而不恤者之所以用穿穿之所以效于盾者率此也甫脱抱啼之冲人贸贸焉日挟弹以翺翔而不知祸将及已不亦悲乎故以知穿所侵周之邑也其曰栁者或一地而两名也若西土之崇文王已灭之矣夫安得复有其国为秦之与国乎
　　晋赵盾弑其君夷臯
　　法者先王以明刑弼教本乎天理人情而用之者也罪不可容则法不可赦情有可原则法亦存疑春秋天子之事以天子之法奉天而持天下之平亦此而已矣弑君者覆载不容之恶宫官弗赦之刑也举而加之一人之身则必其宜膺显戮无可矜宥者而后鈇之钺之汚之潴之而不伤君子之仁恕恶有称为良大夫皎肰事外而使当酷罚者也赵盾弑君穿操刃而盾指使之其罪在盾而无可辞也明甚左氏乃称孔子之言曰董狐晋之良史也书法不隠赵盾晋之良大夫也为法受恶盾良则狐防人以罪而不得为良矣圣人其姑仍狐之书以为疑案而诬良大夫乎是知良大夫之言非夫子之言明矣盾出而穿弑葢有盾不出穿不可弑者矣穿弑而盾归盾之归弑事毕而归也盾之欲移国柄而以弑君立君立威福于国人也非一日矣始则利灵公之幼背先蔑而立之继则忌灵公之威借赵穿以除之登防而观辟弹燔熊而戮宰夫居下流而归以恶不必如斯之甚也惮其年少敢为之气而以私恩结刺客之反戈亾不越境以待弑也反不讨贼不能背穿也董狐诘之其情穷矣抑恶得而不承哉刘萧道成萧衍朱温亦何尝手白刃以加君而抑可曰良也非贼也乎借其不然董孤立法已苛而圣人弗为清问浸使夫子在天子之位将聴罗钳吉网以杀良大夫耶谷梁氏曰于盾见忠臣之至于许止见孝子之至忠孝不至而即防以不赦之辟则宋督楚頵亦将曰吾亦与忠孝不至者均也特不能为大舜比干而已春秋成而乱臣贼子奚惧哉胡氏曰恶莫惨于意非徒意也主是谋也又曰亾而越竟然后君臣之义絶则庆父尝在齐矣反而讨贼然后臣子之事终则司马昭尝讨成济朱温尝讨氏叔琮矣越国以挟邻之杀人以饰己之恶是与于不仁之甚者也非圣人直书赵盾弑君之法也
　　螽　大旱
　　天人之际难言矣以一成之説执象数以言天而天道隠人道亦息此刘向父子五行传所以致逺而泥也传谓螽为虐取于民之效旱为怨咨感伤之应皆祖五行传之説也谓天无心则非人之防怨所能感矣谓天有心则君既夺之以虐取天又欲夺之以虫君既困之以死伤天又困之以饥馑罚不及下君身而又助君之虐以防刘百姓是何心耶天之仁爱下民犹父母之爱子也有子于此为人剽击已伤父母弗药弗麋而抑禠其衣夺其食乎其谓大军之后必有防年者攻人者舎穑事而即戎受地者避逃而废业陂池不脩荒菜不垦种植不时稍遇亢旸则苗槁耳非天以怨咨故而更益之以怨咨也为此説者諌臣借天灾以警人主使息兵养民耳乃大君遇灾而惧逢此鞠凶自当恻然念民之疾苦以相天之不足而免民于死正无事推测气数之形似徒追咎于既往也王安石谓天变不足畏固邪説矣伸五行传以抑之乌足以服其心哉
　　卫侯使孙良夫来盟
　　春秋书涖盟者四来盟者二皆欲盟而不欲往坐致人之歃也有倨傲不屑往而坐致之者齐于鲁是也有有所畏忌不敢往而邀其来者公孙敖之涖莒莒畏狄叔还之莅郑郑畏晋不敢越国而使人乘其虗也郑语孙良夫之来时无四邻窥伺之忧而坐以邀者又有故焉桓宣皆弑逆之贼也桓之立郑定之胁之以求许田而不得不从周班一后而即逢其怒郑突之狡踔厉于宋鲁之间虽尝与盟于武父而固不可信方与盟而更请盟桓不能无疑也故不敢往而待语之来也宣之篡位所恃者齐耳请昏执玉纳赂而女其大夫齐疑释矣乃交齐愈深则畏晋怒也益甚卫为介绍而终不敢信晋之释巳且恐出疆会卫而晋猝至以执之于坛坫故邀良夫之至与歃而后敢赴黒壤之期焉呜呼抱慝于心者惭天地如昼行之防见影而却不必人之捕之也郑突以庶孽立而位未安赵盾以贼臣当国而威不振此亦何足惧者而噩梦自警待人俯慰有如此者天理之在人心不容昧也有如此夫卫任其无咎而终见拒于齐盟非晋能讨之自疑自畏而召人之讨耳春秋困事而书以责卫之曲狥乱贼而穷宣公懐无畏怯之实也胡氏因公卒见辱验春秋不贵盟之意非所论于宣公也
　　犹绎
　　孟子曰食而弗爱豕交之也爱而弗敬兽畜之也腼面甘心而受此以死者其唯同逆定防之私人乎仲遂杀适立庻以为徳于宣公公不容不报而生赐之氏俾世其官宣与遂若保其同逆之相终始矣乃讣至之日未闻哀恤绎祭不废万入以与賔尸乐之何其漠不相关之甚也葢生而以爵赏酬其私恩食之也爱之也终事不绎则以大臣之礼待之敬之也公固谓夫遂也吾之鹰犬食之足矣爱之之情且薄而何足与言礼敬也繇此思之其未死之日鄙之忌之貌合而中离也可知矣梁武之于沈约隋炀之于杨素宋大宗之于赵普忌其生快其死皆是志也遂将保其首领以终天年而不殄其世其犹幸乎里克死于晋惠傅亮死于宋文尸陈于市而敢望帷盖之恩耶春秋曰犹绎万入以示万世臣子事君而有异志者之显戒胡氏以失宠遇大臣之礼责宣公之存邪心而不能格不知此犹具是非之心牿亾未尽之余者奚责焉
　　陈杀其大夫泄冶
　　人臣尽忠以諌而至于死亦可以无媿矣死而其言验愈可以无媿矣泄冶之死左氏非之胡氏引伸而言之其説何居比干諌而死子曰殷有三仁焉冶之仁不能必其如干冶之諌而死夫亦犹行比干之道也髙哀不义宋公而去宋公弗杀之耳非哀之必求生也不死则去之矣鲁宣之弑已成而不可改弗庸諌焉为其母弟不忍自我而计不食禄焉洁其身而已矣泄冶为陈大夫君之贰也义不可视其淫昏而不言而陈灵淫昏非有必诛不赦之罪旦悔而夕更之身以之全国以之安如之何而弗諌也公固曰吾能改之无如冶退而寒之者至耳昏乱之朝不可仕也冶之仕非待株林已赋而后仕也既立乎其廷君失徳而遂恝然去之恻隠之心亾矣尸位食禄以为不可谏而遂杜口以保身羞恶之心亾矣諌诤之道初为人君失徳而责之臣休明之世君都臣俞抑又何所容其廷诤乎左氏曰民之多辟无自立辟使民而无辟辟亦奚俟其立哉呜呼死生之际亦大矣处晏安无事之日引绳批根以责古人于无已易也至于主昏于上国乱于下刀锯鼎镬且加于身夙昔之谋心不知何往内顾妻孥外谋宠利不得已而与奸邪相比者未可一二数也奈何复重抑死諌之臣以贻孔光张禹之口实乎死而书名大夫之正也前书杀冶后书徴舒弑君春秋比事以属辞其予冶以忠明矣岂以书名为贬耶
　　楚子陈侯郑伯盟于辰陵
　　辰陵之盟郑子良曰晋楚无信我焉得有信是何言欤而其情实自此见矣楚之徴防但求二国固未尝曰吾将偕汝以讨贼也陈郑之受盟但见胁而从固未尝曰吾将从楚以讨贼也未几而入陈防申叔之言县之矣未几而围郑防其君之能下人得国无赦矣盟犹不盟也楚果无信而陈郑亦不以义相从明矣楚之主盟于中夏自此盟始春秋谨书之惩楚之横恶二国之下乔木而入幽谷也入陈之始有恕词急讨贼也恕止于其事前乎入陈而为此盟后乎入陈而为围郑何与于栗门之诛而槩许之
　　楚子围郑
　　赏必当其功刑必如其罪故曰刑赏忠厚之至无溢喜无溢怒不为已甚之谓也一行之瑕遂以累及没齿一节之善遂以盖其生平圣人其为已甚乎楚庄借少西之义问肆启疆之雄心当其事君子犹弗过许焉奈何溢其喜而为皇门之役解其慿陵之罪也春秋言围不言入则自有説入者急词也遽而直造其国都无可御者也围者缓词也经时环攻而未下可以救者也晋优游河上坐失事机不急拯郑危以解其围使郑君臣哭临于庿不得已而降楚迨乎子良质潘尫盟乃始南辕而犹参差退缩使孤愤之一军以取败故书围者形晋之不足为盟主也非以寛楚之爰书而揜其恶也胡氏曰近在王都犹从末减则杀一徴舒而下三川移九鼎剿絶宗周之大命亦可许以义而为之末减乎讨贼大义也而孟子曰惟天吏则可以伐之今有杀人者有司弗能问而虎食之遂将晋虎于堂而奉以为吏哉故蔡般陈招恶剧于州舒而春秋不为楚防贷明夫讨贼之义必以其类而后可举也蠢尔荆蛮唯玉帛子女之是志土地人民之是谋而为蟊贼于内如孔宁仪行父者假之以义导之以逞国幸存则为功于陈国即亡又可为功于楚故陈且县夏州已俘而二奸仍保其富贵此君子所为痛心疾首抱愤于千秋者也而更为奬楚以揜宁行父之大奸乎呜呼刘琨之忠也而假权于叚氏功不立而身殒君子惜其不知义也萧宝夤依拓跋以反攻梁王琳附髙齐以攻陈故国不兴而身且北面其究也宝夤授首于关中王琳灭宗于淮右天之降罚不爽也圣人奉天以行法而岂其以杀一忿戾防愚之贼子遂不胜其喜尽取其恶而矜宥之也胡氏之论不亦过乎
  </div>
  <div class="pagination">
   <a href="春秋四传质.html">
    上一页
   </a>
   <a href="春秋四传质.html">
    1
   </a>
   <span class="current-page">
    2
   </span>
   <a href="春秋四传质_page3.html">
    3
   </a>
   <a href="春秋四传质_page4.html">
    4
   </a>
   <a href="春秋四传质_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
