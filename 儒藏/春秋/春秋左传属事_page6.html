<!DOCTYPE html>
<html>
<head>
    <meta charset="UTF-8">
    <title>春秋左传属事 - 第 6 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传属事 - 第 6 页/共 17 页</h1>
    <div class="content">


　　春秋左传属事卷五
<经部,春秋类,春秋左传属事>
　　钦定四库全书
　　春秋左传属事卷六　　　明　傅逊　撰
　　伯
　　楚灵王之乱
　　昭公元年春楚公子围聘于郑　遂会于虢　令尹享赵孟赋大明之首章赵孟赋小宛之二章事毕赵孟谓叔向曰令尹自以为王矣何如对曰王弱令尹彊其可哉虽可不终赵孟曰何故对曰彊以克弱而安之彊不义也不义而彊其毙必速诗曰赫赫宗周襃姒灭之彊不义也令尹为王必求诸侯晋少懦矣诸侯将往若获诸侯其虐滋甚民弗堪也将何以终夫以彊取不义而克必以为道道以淫虐弗可乆已矣【聘郑余见子产相国防虢事见上卷令尹围也大明诗大雅首章言文王明明照于下故能赫赫盛于上令尹特称以自光大小宛诗小雅二章取其各敬尔仪天命不又言天命一去不可复还以戒令尹安之习而安焉也诗小雅襃姒幽王后幽王惑之而行不义遂至灭亡言虽赫赫彊盛不义足以灭之以为道习不义以为道当尔也】冬楚公子围将聘于郑　未出竟闻王有疾而还　十一月己酉公子围至入问王疾缢而弑之【余见灵王之簒】楚灵王即位防罢为令尹防啓疆为太宰郑游吉如楚葬郏敖且聘立君归谓子产曰具行器矣楚王汏侈而自说其事必合诸侯吾往无日矣子产曰不数年未能也【围即位易名熊防后諡灵王郏敖围所弑王也名麇楚人谓未成君为敖葬于郏故谓郏敖行器防备也子产策其先定内而后能事外故必数年】
　　三年秋七月郑罕虎如晋　且告曰楚人日征敝邑以不朝立王之故敝邑之往则畏执事其谓寡君而固有外心其不往则宋之盟云进退罪也寡君使虎布之宣子使叔向对曰君若辱有寡君在楚何害脩宋盟也君苟思盟寡君乃知免于戾矣君若不有寡君虽朝夕辱于敝邑寡君猜焉君实有心何辱命焉君其往也苟有寡君在楚犹在晋也【猜疑也有心有事晋心何辱命不须告也余见晋失诸侯】十月郑伯如楚子产相楚子享之赋吉日既享子产乃具田备王以田江南之梦【吉日诗小雅宣王田猎之诗楚王欲与郑伯共田故赋之楚之云梦跨江南北书传云华容枝江江夏安陆皆其地今湖广徳安府有云梦县盖江北之梦或曰巴丘湖江南之梦岳州青草湖一名巴丘洞与洞庭等湖疑皆其地】
　　四年春王正月许男如楚楚子止之遂止郑伯复田江南许男与焉使椒举如晋求诸侯二君待之椒举致命曰寡君使举曰日君有惠赐盟于宋曰晋楚之从交相见也以嵗之不易寡人愿结驩于二三君使举请闲君若苟无四方之虞则愿假宠以请于诸侯晋侯欲勿许司马侯曰不可楚王方侈天或者欲逞其心以厚其毒而降之罚未可知也其始能终亦未可知也晋楚唯天所相不可与争君其许之而脩徳以待其归若归于徳吾犹将事之况诸侯乎若适淫虐楚将弃之吾又谁与争曰晋有三不殆其何敌之有国险而多马齐楚多难有是三者何乡而不济对曰恃险与马而虞邻国之难是三殆也四岳三涂阳城太室荆山中南九州之险也是不一姓冀之北土马之所生无兴国焉恃险与马不可以为固也从古以然是以先王务脩徳音以亨神人不闻其务险与马也邻国之难不可虞也或多难以固其国啓其疆土或无难以防其国失其守宇若何虞难齐有仲孙之难而获桓公至今頼之晋有里防之难而获文公是以为盟主衞邢无难敌亦防之故人之难不可虞也恃此三者而不脩政徳亡于不暇又何能济君其许之纣作淫虐文王惠和殷是以陨周是以兴夫岂争诸侯乃许楚使使叔向对曰寡君有社稷之事是以不获春秋时见诸侯君实有之何辱命焉椒举遂请昏晋侯许之楚子问于子产曰晋其许我诸侯乎对曰许君晋君少安不在诸侯其大夫多求莫匡其君在宋之盟又曰如一若不许君将焉用之王曰诸侯其来乎对曰必来从宋之盟承君之欢不畏大国何故不来不来者其鲁衞曹邾乎曹畏宋邾畏鲁鲁衞偪于齐而亲于晋唯是不来其余君之所及也谁敢不至王曰然则吾所求者无不可乎对曰求逞于人不可与人同欲尽济【灵王侈心欲合诸侯而求之晋止许郑之君以待不易言难也以难故欲得诸侯谋事补阙晋无虞借威宠以致之司马侯字女叔齐殆危也东岳岱山在今山东泰安州西岳华山在今陜西华隂县南岳衡山在今湖广衡山县北岳恒山在今北直曲阳县三涂亦山在今河南嵩县一云三险道一太行连亘陜西山西河南一轘辕在河南巩县一崤渑在河南府连陜西太室中岳嵩高山与阳城俱在河南登封县荆山在湖广南漳县中南在陜西西安府冀北今宣府大同等处亨通也通于幽明宇国四垂举请昏盖遣时并命者少安稍自怀安多求贪也如一晋楚同也所及楚威力所及也子产又因问而以逞欲违众为王戒】夏诸侯如楚鲁衞曹邾不防曹邾辞以难公辞以时祭衞侯辞以疾郑伯先待于申六月丙午楚子合诸侯于申椒举言于楚子曰臣闻诸侯无归礼以为归今君始得诸侯其慎礼矣覇之济否在此防也夏啓有钧台之享商汤有景亳之命周武有孟津之誓成有岐阳之搜康有酆宫之朝穆有涂山之防齐桓有召陵之师晋文有践土之盟君其何用宋向戌郑公孙侨在诸侯之良也君其选焉王曰吾用齐桓王使问礼于左师与子产左师曰小国习之大国用之敢不荐闻献公合诸侯之礼六子产曰小国共职敢不荐守献伯子男防公之礼六君子谓合左师善守先代子产善相小国王使椒举侍于后以规过卒事不规王问其故对曰礼吾未见者有六焉又何以规宋太子佐后至王田于武城乆而弗见椒举请辞焉王使往曰属有宗祧之事于武城寡君将堕币焉敢谢后见徐子呉出也以为贰焉故执诸申楚子示诸侯侈椒举曰夫六王二公之事皆所以示诸侯礼也诸侯所由用命也夏桀为仍之防有缗叛之商纣为黎之搜东夷叛之周幽为太室之盟戎狄叛之皆所以示诸侯汏也诸侯所由弃命也今君以汏无乃不济乎王弗聴子产见左师曰吾不患楚矣汏而愎谏不过十年左师曰然不十年侈其恶不逺逺恶而后弃善亦如之徳逺而后兴【诸侯皆至四国不至如子产言椒举欲王慎礼称古王公之盛者以为王法钧台在今河南钧州景亳在河南归徳州武王伐纣誓师孟津在河南孟津县成王归自奄大搜于岐山之阳在今陜西岐山县酆宫在陜西鄠县东有灵台康王于是朝诸侯穆王防诸侯于涂山在今凤阳府懐逺县荐闻以所闻者荐之谦言未行其礼六仪宋公爵故献公礼荐守以所守荐郑伯爵故献伯子男防礼其礼同所从言之异规过规正防礼之失二子所献六礼举所未见无以知其失而规之诸侯既防宋太子佐方至适王猎楚武城必有先君之庙故田猎以祭祭用币毕瘗之故云堕币俟祭毕而见也恨其后至托此以辞六王二公即举所称者仍缗皆国黎夷国也愎很也汏忕同逺则被其善恶者众故兴弃由之】秋七月楚子以诸侯伐呉宋太子郑伯先归宋华费遂郑大夫从使屈申围朱方八月甲申克之执齐庆封而尽灭其族将戮庆封椒举曰臣闻无瑕者可以戮人庆封唯逆命是以在此其肯从于戮乎播于诸侯焉用之王弗聴负之斧钺以徇于诸侯使言曰无或如齐庆封弑其君弱其孤以盟其大夫庆封曰无或如楚共王之庻子围弑其君兄之子防而代之以盟诸侯王使速杀之遂以诸侯灭頼頼子面缚衔璧士袒舆榇从之造于中军王问诸椒举对曰成王克许许僖公如是王亲释其缚受其璧焚其榇王从之迁頼于鄢楚子欲迁许于頼使鬭韦与公子弃疾城之而还申无宇曰楚祸之首将在此矣召诸侯而来伐国而克城竟莫校王心不违民其居乎民之不处其谁堪之不堪王命乃祸乱也冬呉伐楚入棘栎麻以报朱方之役楚沈尹射奔命于夏汭箴尹宜咎城钟离防啓疆城巢然丹城州来东国水不可以城彭生罢頼之师【既防诸侯复以之伐呉郑伯乆于楚宋太子不得见故先遣之而以其臣从师庆封弑君奔呉见齐崔庆之乱朱方呉邑今南直丹徒县庆所封中军王所将赖小国在今河南息县鄢楚邑无宇言王动如其志至筑城外境诸侯无与争王将纵其心而民不得安居不堪其劳役而祸乱作矣棘在今河南永城县境旧有棘城栎麻在河南新蔡县境旧有栎亭皆楚东鄙邑夏汭汉水曲入江即夏口也呉兵在东北楚盛兵东南以絶其后宜咎陈大夫以二庆之乱奔楚然丹郑子革以絶门之乱奔楚钟离今南直凤阳府有钟离城巢今南直巢县有巢城州来今为南直寿州三城皆以备呉东国即頼所国也彭生楚大夫罢韦龟之师不为城也】
　　五年春楚子以屈申为贰于呉乃杀之以屈生为莫敖使与令尹子荡如晋逆女过郑郑伯劳子荡于汜劳屈生于莵氏晋侯送女于邢丘子产相郑伯防晋侯于邢丘【生屈建子汜莵氏皆郑地今河南尉氏县有莵氏城】晋韩宣子如楚送女叔向为介郑子皮子太叔劳诸索氏太叔谓叔向曰楚王汏侈已甚子其戒之叔向曰汏侈已甚身之灾也焉能及人若奉吾币帛慎吾威仪守之以信行之以礼敬始而思终终无不复从而不失仪敬而不失威道之以训辞奉之以旧法考之以先王度之以二国虽汏侈若我何及楚楚子朝其大夫曰晋吾仇敌也苟得志焉无恤其他今其来者上卿上大夫也若吾以韩起为阍以羊舌肸为司宫足以辱晋吾亦得志矣可乎大夫莫对防啓疆曰可苟有其备何故不可耻匹夫不可以无备况耻国乎是以圣王务行礼不求耻人朝聘有珪享頫有璋小有述职大有巡功设机而不倚爵盈而不饮宴有好货飱有陪鼎入有郊劳出有赠贿礼之至也国家之败失之道也则祸乱兴城濮之役晋无楚备以败于邲邲之役楚无晋备以败于鄢自鄢以来晋不失备而加之以礼重之以睦是以楚弗能报而求亲焉既获姻亲又欲耻之以召冦雠备之若何谁其重此若有其人耻之可也若其未有君亦图之晋之事君臣曰可矣求诸侯而麇至求昏而荐女君亲送之上卿及上大夫致之犹欲耻之君其亦有备矣不然奈何韩起之下赵成中行呉魏舒范鞅知盈羊舌肸之下祁午张趯籍谈女齐梁丙张骼辅跞苗贲皇皆诸侯之选也韩襄为公族大夫韩须受命而使矣箕襄邢带叔禽叔椒子羽皆大家也韩赋七邑皆成县也羊舌四族皆彊家也晋人若防韩起杨肸五卿八大夫辅韩须杨石因其十家九县长毂九百其余四十县遗守四千奋其武怒以报其大耻伯华谋之中行伯魏舒帅之其蔑不济矣君将以亲易怨实无礼以速冦而未有其备使羣臣往遗之禽以逞君心何不可之有王曰不谷之过也大夫无辱厚为韩子礼王欲敖叔向以其所不知而不能亦厚其礼韩起反郑伯劳诸圉辞不敢见礼也【索氏郑地今河南荥阳县境有大小索城太叔恐灵王无道辱晋使故以戒叔向向言有以御之信无诈二礼有节文无不复事皆可复行不失仪无曲从不失威不妄敬道通其意奉无所失考博考之古以知其变度度今之势以审其宜阍刖足使守门司宫加宫刑也灵王果欲以此辱晋赖啓彊切谏而止朝聘皆以珪为信周礼公执桓圭侯执信圭伯执躬圭子执谷璧男执蒲璧朝觐于王诸侯相见同之聘用圭璧其饰与君同其长各降君一等是圭璧兼用而独言珪者据公侯伯言之也享頫朝聘之礼使执玉以授主国之君乃行享礼献国之所有享献也頫见也案行人合六币圭以马璋以皮璧以帛琮以锦琥以绣璜以黼郑云上公享王圭以马享后璋以皮余以次降此言璋者据上公享后言之述职诸侯朝天子巡功天子适诸侯朝聘之礼有设机进爵之时朝礼虽亡而聘礼有其畧也聘义曰质明而始行日几中而后成礼非彊有力者弗能行也酒清人渇而不敢饮也肉干人饥而不敢食也是务在行礼不倚几不饮爵也宴饮以货为好衣服车马在客所无熟肉为飱陪加也加鼎所以厚殷勤賔至逆劳之于郊去则赠之以货贿此皆至礼也国家之兴以得此道败以失此道也又言晋楚相争每以恃胜无备故败今果何以为备且天下之怨谁复有重于此者须有人以为之备麇羣也荐进也晋之事楚固已恭而国更多材又皆富彊赵成等五卿为起之下祁午等八大夫为肸之下皆极一时之选襄既为公族而起之子须虽防已任出使箕襄等五人皆韩族见其族之盛七邑皆成县赋百乘见其邑之大羊舌四族铜鞮伯华叔向叔鱼叔虎亦非弱小石叔向子食我与须同报父仇用其十家九县之众应有长毂九百乘其余居守者尚有四千乘伯华善谋荀魏善兵发其武勇怨毒以报楚必无以当之是失姻好以易仇怨徒使羣臣往与之禽获耳前韩氏七羊舌氏四言十家举大数也羊舌四家共二县故但言彊家长毂戎车王既自知过又以叔向多智与韩子皆厚礼焉圉河南县有圉城未复命故辞劳】
　　六年夏六月楚公子弃疾如晋报韩子也　韩宣子之适楚也楚人弗逆公子弃疾及晋竟晋侯将亦弗逆叔向曰楚辟我若何效辟诗曰尔之教矣民胥效矣从我而已焉用效人之辟书曰圣作则无宁以善人为则而则人之辟乎匹夫为善民犹则之况国君乎晋侯说乃逆之【弃疾如晋过郑事见平王得国辟邪也正也诗小雅言上教下效书逸书无宁宁也】○秋九月楚令尹子荡帅师伐呉师于豫章而次于干谿呉人败其师于房钟【此豫章在江北非今江南豫章干谿楚东境在今南直亳县境房钟详见吴通上国】冬叔弓如楚聘且吊败也
　　七年春楚子成章华之台愿与诸侯落之太宰防啓彊曰臣能得鲁侯防啓彊来召公辞曰昔先君成公命我先大夫婴齐曰吾不忘先君之好将使衡父照临楚国镇抚其社稷以辑宁尔民婴齐受命于蜀奉承以来弗敢失陨而致诸宗祧日我先君共王引领北望日月以冀传序相授于今四王矣嘉惠未至唯襄公之辱临我防孤与其二三臣悼心失图社稷之不皇况能怀思君徳今君若步玉趾辱见寡君宠灵楚国以信蜀之役致君之嘉惠是寡君既受贶矣何蜀之敢望其先君鬼神实嘉頼之岂唯寡君君若不来使臣请问行期寡君将承质币而见于蜀以请先君之贶公将往梦襄公祖梓慎曰君不果行襄公之适楚也梦周公祖而行今襄公实祖君其不行子服惠伯曰行先君未尝适楚故周公祖以道之襄公适楚矣而祖以道君不行何之三月公如楚【章华台本在荆州华容县华容已改监利岳州华容亦有章华台盖后拟为之宫室始成而祭之曰落欲与诸侯偕以侈夸也啓彊以前盟蜀事召鲁公衡父质楚故曰照临质而二国和好故曰镇抚曰辑宁致宗祧重其事也日往日或无日字疑衍四王共康郏敖灵也衡父逃归楚好遂絶故曰嘉惠未至欲使鲁君亲临不敢望如蜀以质子问行期以下盖以楚子将亲将伐鲁问鲁君会师之期而婉言之鲁惧聴命祖祭道神余见孔子相鲁】夏楚子享公于新台使长鬛者相好以大屈既而悔之防啓彊闻之见公公语之拜贺公曰何贺对曰齐与晋越欲此乆矣寡君无适与也而传诸君君其备御三邻慎守寳矣敢不贺乎公惧乃反之【新台章华台鬛须也长须相以夸鲁侯大屈弓名为宴好之赐备三邻言齐晋越将伐鲁取之传言灵王无信】
　　八年　陈　哀公有癈疾三月　公子招公子过杀悼太子偃师而立公子留夏四月哀公缢　九月楚公子弃疾帅师奉孙呉围陈　冬十一月灭陈【时哀公爱少子留欲废太子偃师而立之以属招与过故二人杀偃师而立留哀公复忧悼而自杀孙呉偃师之子俱详见楚灭陈】九年春叔弓宋华亥郑游吉衞赵黡会楚子于陈二月庚申楚公子弃疾迁许于夷实城父取州来淮北之田以益之伍举授许男田然丹迁城父人于陈以夷濮西田益之迁方城外人于许【许本国于今河南许州成十五年迁于叶叶今河南叶县此又迁之于城父而益之以田城父今南直亳县又迁城父民于陈而益以濮田仍以方城外民实许许叶也传言灵王使民不安】
　　十一年春景王问于苌曰今兹诸侯何实吉何实凶对曰蔡凶此蔡侯般弑其君之岁也岁在豕韦弗过此矣楚将有之然壅也岁及大梁蔡复楚凶天之道也楚子在申召蔡灵侯灵侯将往蔡大夫曰王贪而无信唯蔡于感今币重而言甘诱我也不如无往蔡侯不可三月丙申楚子伏甲而享蔡侯于申醉而执之夏四月丁巳杀之刑其士七十人公子弃疾帅师围蔡韩宣子问于叔向曰楚其克乎对曰克哉蔡侯获罪于其君而不能其民天将假手于楚以毙之何故不克然肸闻之不信以幸不可再也楚王奉孙呉以讨于陈曰将定而国陈人聴命而遂县之今又诱蔡而杀其君以围其国虽幸而克必受其咎弗能乆矣桀克有缗以防其国纣克东夷而陨其身楚小位下而亟暴于二王能无咎乎天之假助不善非祚之也厚其凶恶而降之罚也且譬之如天其有五材而将用之力尽而敝之是以无拯不可没振【景王周王苌周大夫襄三十年蔡灵侯般弑其君岁在豕韦至今十三年复在豕韦故知蔡凶蔡近楚故知楚将有之然无徳而享大利所以壅积其恶灵王弑立之年岁在大梁至昭十三年复在大梁故知楚凶盖美恶周必复二国皆以此推之蔡近楚大国故常憾其不顺从感憾同获罪谓弑父不能不徳于民也金木水火土五者天将用之必使之长茂以尽其力至于敝而后为用则其物力已竭故无拯而不可没振没振没而复振也时晋衰不能救亡国徒委之天侯其自毙】楚师在蔡晋荀呉谓韩宣子曰不能救陈又不能救蔡物以无亲晋之不能亦可知也已为盟主而不恤亡国将焉用之秋防于厥憖谋救蔡也郑子皮将行子产曰行不逺不能救蔡也蔡小而不顺楚大而不徳天将弃蔡以壅楚盈而罚之蔡必亡矣且防君而能守者鲜矣三年王其有咎乎美恶周必复王恶周矣晋人使狐父请蔡于楚弗许【荀呉能以不救蔡为耻韩起素无逺畧徒使请之楚而已物无亲犹言物情不附厥憖地旧阙盈盈楚恶也狐父晋大夫】冬十一月楚子灭蔡用隠太子于冈山申无宇曰不祥五牲不相为用况用诸侯乎王必悔之【隠太子灵公子名有蔡侯庐之父杀之为牲以祭冈山之神冈山旧阙今上蔡县有蔡冈疑即此】楚子城陈蔡不羮使弃疾为蔡公【不羮河南襄城县东南旧有不羮城又定陵西北有不羮亭定陵未有考余详见平王得国】十二年冬楚子狩于州来次于颍尾使荡侯潘子司马督嚻尹午陵尹喜帅师围徐以惧呉楚子次于干谿以为之援雨雪王皮冠秦复陶翠被豹舄执鞭以出仆析父从右尹子革夕王见之去冠被舍鞭与之语曰昔我先王熊绎与吕伋王孙牟爕父禽父竝事康王四国皆有分我独无有今吾使人于周求鼎以为分王其与我乎对曰与君王哉昔我先王熊绎辟在荆山筚路蓝缕以处草莾防涉山林以事天子唯是桃弧棘矢以共御王事齐王舅也晋及鲁衞王母弟也楚是以无分而彼皆有今周与四国服事君王将唯命是从岂其爱鼎王曰昔我皇祖伯父昆吾旧许是宅今郑人贪頼其田而不我与我若求之其与我乎对曰与君王哉周不爱鼎郑敢爱田王曰昔诸侯逺我而畏晋今我大城陈蔡不羮赋皆千乘子与有劳焉诸侯其畏我乎对曰畏君王哉是四国者専足畏也又加之以楚敢不畏君王哉工尹路请曰君王命剥圭以为鏚柲敢请命王入视之析父谓子革吾子楚国之望也今与王言如响国其若之何子革曰摩厉以须王出吾刃将斩矣王出复语左史倚相趋过王曰是良史也子善视之是能读三坟五典八索九丘对曰臣尝问焉昔穆王欲肆其心周行天下将皆必有车辙马迹焉祭公谋父作祈招之诗以止王心王是以获没于祗宫臣问其诗而不知也若问逺焉其焉能知之王曰子能乎对曰能其诗曰祈招之愔愔式昭徳音思我王度式如玉式如金形民之力而无醉饱之心王揖而入馈不食寝不寐数日不能自克以及于难仲尼曰古也有志克已复礼仁也信善哉楚灵王若能如是岂其辱于干谿【灵王务胜不已复身帅大众以出而内无重臣居守遂乱颍尾河南颍上县荡侯等楚五大夫徐呉与国故围之以偪呉复陶秦所遗羽衣被帔同以翠羽为饰豹舄以豹皮为履执鞭以出号令也析父楚大夫子革郑丹字夕暮见去冠舍鞭以敬大臣熊绎楚始封君吕伋齐丁公牟衞康叔子康伯燮父晋唐叔子禽父即伯禽分珍寳器桃弧棘矢以御不祥言楚在山林少所出故供于周者微不与四国同陆终氏生六子长曰昆吾少曰季连季连楚之祖故以昆吾为伯父昆吾常居许地故曰旧许是宅四国陈蔡二不羮也刘据楚语陈蔡与不羮为三国止有一不羮古四字积画以成此云四盖三之误疑是子革虽俱顺焉以答中亦微含讽意鏚斧也柲柄也破圭玉以饰斧柄而请制度之命如响讥其顺王如响应声无匡弼之忠子革以已喻锋刃将摩厉以斩王之淫慝倚相楚史官名三坟五典八索九丘皆古书名或云伏羲神农黄帝之书为三坟少昊颛顼高辛唐尧虞舜之书为五典八卦之说为八索九州之志为九丘穆周穆王谋父周卿士祈父周司马世掌甲兵之赋招其名祭公方谏游行故指司马而言此诗逸一云祈招诗名犹徴招角招也愔愔安和貌式用昭明也仰以王之徳度珍重如金玉念民力一出于其形非约以节之恐伤若饮食仅适于用无期其醉饱也王深感子革之言不能胜其欲以底难传引仲尼言以伤之○窃谓防事至此祸机已将齐发矣虽自克亦奚捄乎且克己复礼岂防所能而夫子乃以望之哉】
　　十三年春楚公子比公子黒肱公子弃疾蔓成然蔡朝呉帅陈蔡不羮许叶之师　以入楚　使观从从师于干谿而遂告之且曰先归复所后者劓师及訾梁而溃夏五月癸亥王缢于芋尹申亥氏　丙辰弃疾即位初灵王卜曰余尚得天下不吉投诟天而呼曰是
　　区区者而不余畀余必自取之民患王之无厌也故从乱如归【告之使叛王劓截鼻也訾梁楚地尚庶几区区小天下也以上俱节详见楚平王得国】楚之灭蔡也灵王迁许胡沈道房申于荆焉平王即位既封陈蔡而皆复之礼也隐太子之子庐归于蔡礼也悼太子之子呉归于陈礼也冬十月葬蔡灵公礼也【许胡沈小国道房申故国楚灭之为邑胡南直颍州有胡城房河南遂平县有呉房城荆荆山在湖广南漳县西北八十里庐蔡平侯呉陈惠侯礼安民定国之礼】
　　十九年春楚工尹赤迁隂于下隂令尹子瑕城郏叔孙昭子曰楚不在诸侯矣其仅自完也以持其世而已【隂城在湖广谷城县北郏河南郏县迁隂城郏皆仅自完　自后晋楚俱衰俱不复争衡矣】
　　晋失诸侯
　　襄公二十三年春杞孝公卒晋悼夫人防之平公不彻乐非礼也礼为邻国阙【悼夫人晋平公母孝公姊妹礼诸侯絶期故以邻国责之母子一体焉有母防之而子不彻乐者不以母子言而举邻国非情矣】
　　二十九年　晋平公杞出也故治祀六月知悼子合诸侯之大夫以城杞孟孝伯防之郑子太叔与伯石往子太叔见太叔文子与之语文子曰甚乎其城杞也子太叔曰若之何哉晋国不恤周宗之阙而夏肄是屏其弃诸姬亦可知也已诸姬是弃其谁归之吉也闻之弃同即异是谓离徳诗曰协比其邻昏姻孔云晋不邻矣其谁云之【平公不能尊周绥诸侯徒私厚母家为时所讥治理其地脩其城知悼子名盈孟孝伯名羯子太叔名吉伯石名印文子名仪周宗诸姬也夏肄也斩而复生曰肄屏城也诗小雅言王者协和近亲则昏姻甚归附云犹旋旋归之】范献子来聘拜城杞也晋侯使司马女叔侯来治杞田弗尽归也晋悼夫人愠曰齐也取货先君若有知也不尚取之公告叔侯叔侯曰虞虢焦滑霍扬韩魏皆姬姓也晋是以大若非侵小将何所取武献以下兼国多矣谁得治之杞夏余也而即东夷鲁周公之后也而睦于晋以杞封鲁犹可而何有焉鲁之于晋也职贡不乏玩好时至公卿大夫相继于朝史不絶书府无虚月如是可矣何必鲁以肥杞且先君而有知也母宁夫人而焉用老臣【治杞田使鲁归其所侵也女叔侯名齐夫人谓齐取货于鲁归田不尽先君不尚取齐于地下治之乎叔侯以晋灭诸国以致大鲁侵不必治且杞用夷礼鲁以懿亲而事晋尽恭何使鲁归侵田之有先君当取治夫人何用取我】
　　三十年二月癸未晋悼夫人食舆人之城者绛县人或年长矣无子而往与于食有与疑年使之年曰臣小人也不知纪年臣生之岁正月甲子朔四百有四十五甲子矣其季于今三之一也吏走问诸朝师旷曰鲁叔仲惠伯防郤成子于承匡之岁也是岁也狄伐鲁叔孙庄叔于是乎败狄于咸获长狄侨如及虺也豹也而皆以名其子七十三年矣史赵曰亥有二首六身下二如身是其日数也士文伯曰然则二万六千六百有六旬也赵孟问其县大夫则其属也召之而谢过焉曰武不才任君之大事以晋国之多虞不能由吾子使吾子辱在泥涂乆矣武之罪也敢谢不才遂仕之使助为政辞以老与之田使为君复陶以为绛县师而废其舆尉于是鲁使者在晋归以语诸大夫季武子曰晋未可媮也有赵孟以为大夫有伯瑕以为佐有史赵师旷而咨度焉有叔向女齐以师保其君其朝多君子其庸可媮乎勉事之而后可【悼夫人以城其自出故毕而食其城者舆众也疑年疑其年而使之言正月夏正月老人自始生至今凡得甲子如此季末也末至今日也凡六甲六十日自甲子甲戌至癸未凡二十日故云三之一吏皆不知故问于朝师旷记是年古事而知其年之数史赵以亥字当其日之数士文伯以长歴推之而定其日之数赵孟问知其为已属而谢不能用使为复陶主君衣服又兼县师掌地域辨其夫家人民以舆尉役孤老而废之此季武所称多君子未可以薄晋者古交字二画在上三人在下故以二为首以六为身下其二得二万如身谓以三人为三六如其三六得六千六百六旬下犹置也如犹依也因交画似筭位故假之以为言而下如二字亦用筭法之文使积之局以成其数属所分掌也】
　　三十一年春王正月穆叔至自会见孟孝伯语之曰赵孟将死矣其语偷不似民主且年未盈五十而谆谆焉如八九十者弗能乆矣若赵孟死为政者其韩子乎吾子盍与季孙言之可以树善君子也晋君将失政矣若不树焉使早备鲁既而政在大夫韩子懦弱大夫多贪求欲无厌齐楚未足与也鲁其惧哉孝伯曰人生几何谁能无偷朝不及夕将安用树穆叔出而告人曰孟孙将死矣吾语诸赵孟之偷也而又甚焉又与季孙语晋故季孙不从及赵文子卒晋公室卑政在侈家韩宣子为政不能图诸侯鲁不堪晋求谗慝多是以有平丘之防【防防澶渊也偷苟且也韩子名起树善预植善根虽谗不害】秋九月己亥孟孝伯卒
　　昭公元年秋晋侯有疾郑伯使公孙侨如晋聘且问疾叔向问焉曰寡君之疾病卜人曰实沈台骀为史莫之知敢问此何神也子产曰昔高辛氏有二子伯曰阏伯季曰实沈居于旷林不相能也日寻干戈以相征讨后帝不臧迁阏伯于商丘主辰商人是因故辰为商星迁实沈于大夏主参唐人是因以服事夏商其季世曰唐叔虞当武王邑姜方震太叔梦帝谓己余命而子曰虞将与之唐属诸参而蕃育其子孙及生有文在其手曰虞遂以命之及成王灭唐而封太叔焉故参为晋星由是观之则实沈参神也昔金天氏有裔子曰昧为防师生允格台骀台骀能业其官宣汾洮障大泽以处太原帝用嘉之封诸汾川沈姒蓐黄实守其祀今晋主汾而灭之矣由是观之则台骀汾神也抑此二者不及君身山川之神则水旱疠疫之灾于是乎禜之日月星辰之神则雪霜风雨之不时于是乎禜之若君身则亦出入饮食哀乐之事也山川星辰之神又何为焉侨闻之君子有四时朝以聴政昼以访问夕以脩令夜以安身于是乎节宣其气勿使有所壅闭湫底以露其体兹心不爽而昏乱百度今无乃壹之则生疾矣侨又闻之内官不及同姓其生不殖美先尽矣则相生疾君子是以恶之故志曰买妾不知其姓则卜之违此二者古之所慎也男女辨姓礼之大司也今君内实有四姬焉其无乃是也乎若由是二者弗可为也已四姬有省犹可无则必生疾矣叔向曰善哉肸未之闻也此皆然矣晋侯闻子产之言曰博物君子也重贿之【平公乆疾故卜实沈台骀见于卜兆神祸子产以博识闻故因问之高辛帝喾也旷林地阙商丘宋地大夏晋阳迁徙封之辰东方苍龙宿参西方白虎宿主主其祀从其分野也商人汤先相土唐人尧后刘累等累迁鲁县此在大夏因因其国而脩其祀叔虞唐季世之君邑姜武王妃怀娠曰震太叔成王弟帝天以唐君之名名之既封于唐为晋侯故参为晋祀实沈其神也金天氏帝少皥裔逺也防水官昧为之长昧二子惟台骀能纂昧之职宣通也汾洮二水立障陂之使顺也太原即晋阳台骀居之帝颛顼沈姒蓐黄四国台骀之后为晋所灭晋宜脩其祀周礼四曰禜祭为营攅用币以祈福祥山川属地故地气有乖则禜之若台骀者日星天象故天泽不时则禜之若实沈者然二神虽为晋祀而不能为君疾君身自以失养致病盖形神不可太劳尤不可太逸故君子以三时劳其身而以一时自养所以节适宣畅其气不使之壅闭而不通湫底而集滞以致于羸瘠而防骸是露也形神相依形弱则神亦衰故心不精爽百度昏乱今一于淫乐视日犹夜则气不宣节而疾也又同姓相与先美矣美极则恶生故内官不及买妾必卜以逺同姓也与别四时为二皆古所慎今君既壹之又有四姬犯是二戒矣若于四姬接御稀省犹可否则淫宠过度必疾也内官嫔御殖长也○叔向让善似矣晋侯称博物而不知为其身之药石也惜哉】晋侯求医于秦秦伯使医和视之曰疾不可为也是谓近女室疾如蛊非鬼非食惑以防志良臣将死天命不祐公曰女不可近乎对曰节之先王之乐所以节百事也故有五节迟速本末以相及中声以降五降之后不容弹矣于是有烦手淫声慆堙心耳乃忘平和君子弗聴也物亦如之至于烦乃舍也已无以生疾君子之近琴瑟以仪节也非以慆心也天有六气降生五味发为五色徴为五声淫生六疾六气曰隂阳风雨晦明也分为四时序为五节过则为菑隂淫寒疾阳淫热疾风淫末疾雨淫腹疾晦淫惑疾明淫心疾女阳物而晦时淫则生内热惑蛊之疾今君不节不时能无及此乎出告赵孟赵孟曰谁当良臣对曰主是谓矣主相晋国于今八年晋国无乱诸侯无阙可谓良矣和闻之国之大臣荣其宠禄任其大节有菑祸兴而无改焉必受其咎今君至于淫以生疾将不能图恤社稷祸孰大焉主不能御吾是以云也赵孟曰何谓蛊对曰淫溺惑乱之所生也于文皿虫为蛊谷之飞亦为蛊在周易女惑男风落山谓之蛊皆同物也赵孟曰良医也厚其礼而归之【秦多产良医故晋求之和医名蛊惑疾公非蛊而惑于女丧其志如蛊也良臣不能匡救将死而不为天所祐和以乐喻色之宜节乐有五声宫商角徴羽其相生大小之次皆有节焉先王所以成乐而用之以节百事其迟速本末皆有伦序以及于中五声固本以黄钟为官然还相为宫则其余十一律皆可为宫宫必为君而不可下于臣商必为臣而不可上于君角民徴事羽物皆以次降杀其有臣过君民过臣事过民物过事者则不用正声而以半声应之是为五降五降得其节则八音克谐无相夺伦而可弹若自五降而后则非复正音如郑衞之乐君子弗聴故不容弹周礼凡建国禁其淫声过声凶声慢声光武使桓谭鼔琴而好其烦声宋所恶者亦是也凡事皆如乐不可失节而至于烦烦而不舎必至疾矣君子琴瑟不去身者使为心之仪节动不过度岂以慆慢其心志哉天有隂阳风雨晦明六气而五行实运于其中故降之而为味五金辛木酸水醎火苦土甘发之而为色五辛白酸青醎黑苦赤甘黄徴之而为声五白商青角黑羽赤徴黄宫五味五色五声皆所以养生而不可过淫淫则六疾生焉盖天以六气分而序之则成四时各得其节五行有所过则各以其类而为菑人禀其气以生亦如之气恒和平则无疾如隂淫其疾寒为中寒等症阳淫其疾热为喘渇等症风淫其疾在末末四肢也为缓急等症雨淫其疾在腹为泄注等症晦夜也宴寝过节则心惑乱明昼也思虑烦多则心劳生疾女隂也隂中有阳其物属火故为阳道在夜故时为晦淫于女则火炽于内心丧其神而为内热惑蛊之疾所谓阳淫晦淫也淫不节不时也其云良臣赵孟也不能改于君徳实当其咎溺况没也文字也皿器也器受虫害者为蛊谷积乆变为飞虫亦名曰蛊易巽下艮上蛊巽为长女为风艮为少男为山少男而说长女非匹故惑是山木得风而落三者皆同类物类也○和之论通于天人之秘性命之微其关于君徳治道非细也而晋之君臣视之平平焉其魄亡矣】十二月赵孟卒【余见上卷】
　　二年春晋侯使韩宣子来聘且告为政而来见礼也【宣子名起公即位故来聘代赵武为政虽盟主而脩好同盟故曰礼余见卿族废兴】夏四月韩须如齐逆女齐陈无宇送女致少姜少姜有宠于晋侯晋侯谓之少齐谓陈无宇非卿执诸中都少姜为之请曰送从逆班畏大国也犹有所易是以乱作【须宣子之子逆女逆少姜别立号以宠异之曰少齐须公族大夫无宇上大夫言齐畏晋故如此逆其班列以为敬犹以为罪执之使有所易则人将忿憾而为乱中都晋邑今山西介休县有中都城】叔弓聘于晋报宣子也晋侯使郊劳辞曰寡君使弓来继旧好固曰女无敢为宾彻命于执事敝邑矣敢辱郊使请辞致馆辞曰寡君命下臣来继旧好好合使成臣之禄也敢辱大馆叔向曰子叔子知礼哉吾闻之曰忠信礼之器也卑让礼之宗也辞不忘国忠信也先国后已卑让也诗曰敬慎威仪以近有徳夫子近徳矣【聘礼賔至近郊君使卿劳问之禄荣禄也诗大雅】秋晋少姜卒公如晋及河晋侯使士文伯来辞曰非伉俪也请君无辱公还季孙宿遂致服焉叔向言陈无宇于晋侯曰彼何罪君使公族逆之齐使上大夫送之犹曰不共君求以贪国则不共而执其使君刑已颇何以为盟主且少姜有辞冬十月陈无宇归十一月郑印段如晋吊【晋侯过宠少姜其卒也声动诸侯故鲁公往吊将渡河而北又以私烦为嫌而辞之致服致襚服前执无宇犹未释故叔向言之贪过多也言使不共果在齐亦非使人之罪颇不平辞谓请陈无宇之辞】三年春王正月郑游吉如晋送少姜之葬梁丙与张趯见之梁丙曰甚矣哉子之为此来也子太叔曰将得已乎昔文襄之霸也其务不烦诸侯令诸侯三岁而聘五岁而朝有事而会不协而盟君薨大夫吊卿共葬事夫人士吊大夫送葬足以昭礼命事谋阙而已无加命矣今嬖宠之防不敢择位而数于守适唯惧获戾岂敢惮烦少姜有宠而死齐必继室今兹吾又将来贺不唯此行也张趯曰善哉吾得闻此数也然自今子其无事矣譬如火焉火中寒暑乃退此其极也能无退乎晋将失诸侯诸侯求烦不获二大夫退子太叔告人曰张趯有知其犹在君子之后乎【少姜卒郑使卿吊且送葬丙趯晋大夫甚过礼也王制岁聘闻朝文襄朝聘之令较之为简王制诸侯之丧士吊大夫送葬晋丧制较之为过数列也礼之列于适继室复荐女数等杀也火心星心以季夏昏中而暑退季冬旦中而寒退君子后讥其不为国隐也】齐侯使晏婴请继室于晋曰寡君愿事君朝夕不倦将奉质币以无失时则国家多难是以不获不腆先君之适以备内官焜燿寡人之望则又无禄早世陨命寡人失望君若不忘先君之好惠顾齐国辱收寡人徼福于太公丁公照临敝邑镇抚其社稷则犹有先君之适及遗姑姊妹若而人君若不弃敝邑而辱使董振择之以备嫔嫱寡人之望也韩宣子使叔向对曰寡君之愿也寡君不能独任其社稷之事未有伉俪在缞绖之中是以未敢请君有辱命惠莫大焉若惠顾敝邑抚有晋国赐之内主岂唯寡君举羣臣实受其贶其自唐叔以下实宠嘉之【时晋虽失徳犹强齐以宠其女为国幸而复请之继适嫡生也言姑姊非嫡也若而人不敢誉也董督振整也嫔嫱内官时晋以适夫人之礼丧少姜复以夫人之礼继之余见卿族废兴田氏倾齐】夏晋韩起如齐逆女公孙虿为少姜之有宠也以其子更公女而嫁公子人谓宣子子尾欺晋晋胡受之宣子曰我欲得齐而逺其宠宠将来乎秋七月郑罕虎如晋贺夫人张趯使谓太叔曰自子之归也小人粪除先人之敝庐曰子其将来今子皮实来小人失望太叔曰吉贱不获来畏大国尊夫人也且孟曰而将无事吉庶几焉【虿字子尾擅宠于齐公子公女宠谓子尾言逺子尾则齐不归粪治也虎字子皮余见灵王之乱贱非上卿也孟张趯字庶几或如趯言】
　　七年三月公如楚夏晋人来治杞田季孙将以成与之谢息为孟孙守不可曰人有言曰虽有挈缾之知守不假器礼也夫子从君而守臣防邑虽吾子亦有猜焉季孙曰君之在楚于晋罪也又不聴晋鲁罪重矣晋师必至吾无以待之不如与之闲晋而取诸吾与子桃成反谁敢有之是得二成也鲁无忧而孟孙益邑子何病焉辞以无山与之莱柞乃迁于桃晋人为取成【前女叔侯不尽归杞田今晋恨公如楚故复治成孟氏邑本田谢息孟氏家臣挈缾汲者喻小智为人守器犹知不以借人夫子谓孟僖子从公于楚吾子谓季孙亦将疑我不忠闲晋俟晋闲隙也桃邑莱柞二山】
　　八年春石言于晋魏榆晋侯问于师旷曰石何故言对曰石不能言或冯焉不然民聴滥也抑臣又闻之曰作事不时怨讟动于民则有非言之物而言今宫室崇侈民力雕尽怨讟并作莫保其性石言不亦宜乎于是晋侯方筑虒祁之宫叔向曰子野之言君子哉君子之言信而有徴故怨逺于其身小人之言僣而无徴故怨咎及之诗曰哀哉不能言匪舌是出唯躬是瘁哿矣能言巧言如流俾躬处休其是之谓乎是宫也成诸侯必叛君必有咎夫子知之矣【晋将衰有妖石而能人言魏榆晋地冯焉或有鬼神冯附于石性命也虒祁去绛西四十里临汾水今山西曲沃县境有虒祁宫子野师旷字诗小雅谓哀不能言者其言非不从舌以出但僣而不信自病其躬哿嘉也嘉能言者虽非正言而顺叙以聴自处安逸叔向以师旷縁问如流以转终归于谏故比以巧言与今说诗者大异盖深病晋侯崇侈而莫能谏故美旷如此】四月叔弓如晋贺虒祁也游吉相郑伯以如晋亦贺虒祁也史赵见子太叔曰甚哉其相蒙也可吊也而又贺之子太叔曰若何吊也其非唯我贺将天下实贺【蒙欺也可吊以崇侈晋将衰也】
　　十年秋七月平子伐莒取郠【详见鲁与邾莒之怨】○戊子晋平公卒郑伯如晋及河晋人辞之游吉遂如晋九月叔孙婼齐国弱宋华定衞北宫喜郑罕虎许人曹人莒人邾人滕人薛人人小邾人如晋葬平公也【余见子产相国】
　　十二年夏齐侯衞侯郑伯如晋朝嗣君也公如晋至河乃复取郠之役莒人愬于晋晋有平公之防未之治也故辞公公子憖遂如晋晋侯享诸侯子产相郑伯辞于享请免防而后聴命晋人许之礼也晋侯以齐侯宴中行穆子相投壶晋侯先穆子曰有酒如淮有肉如坻寡君中此为诸侯师中之齐侯举矢曰有酒如渑有肉如陵寡人中此与君代兴亦中之伯瑕谓穆子曰子失辞吾固师诸侯矣壶何为焉其以中儁也齐君弱吾君归弗来矣穆子曰吾军帅彊御卒乘竞劝今犹古也齐将何事公孙傁趋进曰日旰君勤可以出矣以齐侯出【晋昭公立故诸侯偕朝憖鲁大夫时郑简公薨未终防故辞享晋许之以顺孝子之情如淮如坻如渑如陵皆状其富伯瑕士文伯也言中壶不足为儁异何用言之以自取其弱我之言穆子言晋武勇不异于昔齐将何所为乎公孙傁齐大夫见主賔忮懻故以君出】
　　十三年夏晋成虒祁诸侯朝而归者皆有贰心为取郠故晋将以诸侯来讨叔向曰诸侯不可以不示威乃并徴会　七月丙寅治兵于邾南甲车四千乘羊舌鲋摄司马遂合诸侯于平丘子产子太叔相郑伯以会子产以幄幕九张行子太叔以四十既而悔之每舍损焉及会亦如之次于衞地叔鲋求货于衞淫刍荛者衞人使屠伯馈叔向羮与一箧锦曰诸侯事晋未敢携贰况衞在君之宇下而敢有异志刍荛者异于他日敢请之叔向受羮反锦曰晋有羊舌鲋者渎货无厌亦将及矣为此役也子若以君命赐之其已客从之未退而禁之晋人将寻盟齐人不可晋侯使叔向告刘献公曰抑齐人不盟若之何对曰盟以厎信君苟有信诸侯不贰何患焉告之以文辞董之以武师虽齐不许君庸多矣天子之老请帅王赋元戎十乘以先啓行迟速唯君叔向告于齐曰诸侯求盟已在此矣今君弗利寡君以为请对曰诸侯讨贰则有寻盟若皆用命何盟之寻叔向曰国家之败有事而无业事则不经有业而无礼经则不序有礼而无威序则不共有威而不昭共则不明不明弃共百事不终所由倾覆也是故明王之制使诸侯岁聘以志业闲朝以讲礼再朝而会以示威再会而盟以显昭明志业于好讲礼于等示威于众昭明于神自古以来未之或失也存亡之道恒由是兴晋礼主盟惧有不治奉承齐牺而布诸君求终事也君曰余必废之何齐之有唯君图之寡君闻命矣齐人惧对曰小国言之大国制之敢不聴从既闻命矣敬共以往迟速唯君叔向曰诸侯有闲矣不可以不示众八月辛未治兵建而不旆壬申复旆之诸侯畏之邾人莒人愬于晋曰鲁朝夕伐我几亡矣我之不共鲁故之以晋侯不见公使叔向来辞曰诸侯将以甲戌盟寡君知不得事君矣请君无勤子服惠伯对曰君信蛮夷之诉以絶兄弟之国弃周公之后亦唯君寡君闻命矣叔向曰寡君有甲车四千乘在虽以无道行之必可畏也况其率道其何敌之有牛虽瘠偾于豚上其畏不死南蒯子仲之忧其庸可弃乎若奉晋之众用诸侯之师因邾莒鄫之怒以讨鲁罪闲其二忧何求而弗克鲁人惧聴命甲戌同盟于平丘齐服也令诸侯日中造于除癸酉退朝子产命外仆速张于除子太叔止之使待明日及夕子产闻其未张也使速往乃无所张矣及盟子产争承曰昔天子班贡轻重以列列尊贡重周之制也卑而贡重者甸服也郑伯男也而使从公侯之贡惧弗给也敢以为请诸侯靖兵好以为事行理之命无月不至贡之无艺小国有阙所以得罪也诸侯脩盟存小国也贡献无极亡可待也存亡之制将在今矣自日中以争至于昏晋人许之既盟子太叔咎之曰诸侯若讨其可渎乎子产曰晋政多门贰偷之不暇何暇讨国不竞亦陵何国之为公不与盟晋人执季孙意如以归子服湫从【晋平籍累世之盛筑离宫遏侈朝而见焉者皆心贱之而贰昭公嗣世又不务徳绥之叔向徒欲以威服马四千乘三十万人鲋叔向弟摄兼官平丘衞地今河南陈留县有平丘城幄幙军旅之帐如之亦九张也言子产适宜太叔从善淫纵也鲋欲使衞患刍荛而致赂屠伯衞大夫宇下犹言庇下请请止之受羮示不逆反锦廉也将及及于祸未退而禁速也晋虑齐不受盟刘献公以王卿士之重欲佐晋讨齐齐复托用命以拒向举王制归于盟之不可已以要之国家百事举而后兴事须业而经常可守业须礼而次序可行礼须威而恭敬有度威须昭告神明而后信义着信义不着则弃威不威弃礼无礼无经无经无业则百事不成而国家败矣故王制岁聘以识其职业三年而一朝以正班爵之义率长防之序为讲礼六年而一会以训上下之则制财用之节为示威十二年而一盟以昭信义凡八聘四朝再会王一巡守盟于方岳之下于好聘也于等朝也于众会也于神盟也晋礼晋守先王之礼齐牺齐盟之牺牲求终恐如前云不终也叔向虽不以徳命亦颇据礼其词彊故齐惧而聴命闲隙也旆大将之旗先日惟建干旌不曵其旆次日复旆示将欲战以恐之鲁昭即位与邾通好虽取莒郓郠取郓已从免于会惟取郠一事二国云朝夕伐又云不共晋贡皆鲁故所谓谗慝多也蛮夷邾莒也偾仆也晋以牛自喻以豚喻鲁南蒯子仲皆鲁臣方内叛为鲁忧故晋因以为鲁闲事见陪臣交叛邾莒鄫近鲁素有怨鄫虽灭其民犹存并以惧鲁不使与盟除除地为坛以会盟甲戌盟癸酉朝先朝后盟也外仆掌次舍大夫张张幄幙诸侯会盟者众稍后则地尽而无所张见子产每事敏于太叔承贡赋之次贡制以列之尊卑为轻重列尊则地广故贡多唯天子畿内职卑而贡重郑在甸服之外爵列伯子男不应出公侯之贡故以为无艺争之必直而后已行理使人通聘问者艺极皆准也渎易也贰怀私偷苟且竞争竞陵陵侮也何国不成国也余详见鲁与邾莒之怨○时晋内衰矣外以兵众胁齐摈鲁自谓威能加人而子产独窥见其微知其偷贰不足畏也使齐鲁亦有臣如之晋威不早折哉吁叔向亦盖倒施而逆行之耳】冬公如晋荀呉谓韩宣子曰诸侯相朝讲旧好也执其卿而朝其君有不好焉不如辞之乃使士景伯辞公于河【如晋请季孙有不好于和好有不顺也景伯文伯子名弥牟】季孙犹在晋子服惠伯私于中行穆子曰鲁事晋何以不如夷之小国鲁兄弟也土地犹大所命能具若为夷弃之使事齐楚其何瘳于晋亲亲与大赏共罚否所以为盟主也子其图之谚曰臣一主二吾岂无大国穆子告韩宣子且曰楚灭陈蔡不能救而为夷执亲将焉用之乃归季孙【惠伯名椒穆子荀呉諡私私与语瘳差也臣一主二喻鲁尚有齐楚也楚灭陈蔡见灵王之乱余见鲁与邾莒之怨】
　　十四年春意如至自晋
　　十五年冬公如晋平丘之防故也【平丘公不与盟季孙得免故往谢之】十六年春王正月公在晋晋人止公不书讳之也【犹以取郠故公为晋所执讳不书】○齐侯伐徐二月丙申齐师至于蒲隧徐人行成徐子及郯人莒人防齐侯盟于蒲隧赂以甲父之鼎叔孙昭子曰诸侯之无伯害哉齐君之无道也兴师而伐逺方防之有成而还莫之亢也无伯也夫诗曰宗周既灭靡所止戾正大夫离居莫知我肄其是之谓乎【齐侮晋有代兴之志故伐齐以始其事蒲隧徐地在今南直邳州西旧有蒲奴陂甲父古国山东金乡县旧有甲父亭徐人得其鼎兹以赂齐亢御也诗小雅戾定也肄劳也言周旧为天下宗今乃衰灭乱无止息执政大夫离居异心无有念民劳者悼晋衰微其诸臣异心不能忧民之劳苦也】○夏公至自晋【详见卿族废兴】秋八月晋昭公卒【顷公立】冬十月季平子如晋葬昭公【详见卿族废兴】
　　三十年夏六月晋顷公卒秋八月葬郑游吉吊且送葬魏献子使士景伯诘之曰悼公之防子西吊子蟜送葬今吾子无贰何故对曰诸侯所以归晋君礼也礼也者小事大大字小之谓事大在共其时命字小在恤其所无以敝邑居大国之闲共其职贡与其备御不虞之患岂忘共命先王之制诸侯之丧士吊大夫送葬唯嘉好聘享三军之事于是乎使卿晋之丧事敝邑之闲先君有所助执绋矣若其不闲虽士大夫有所不获数矣大国之惠亦庆其加而不讨其乏明底其情取备而已以为礼也灵王之丧我先君简公在楚我先大夫印段实往敝邑之少卿也王吏不讨恤所无也今大夫曰女盍从旧旧有丰有省不知所从从其丰则寡君幼弱是以不共从其省则吉在此矣唯大夫图之晋人不能诘【献子名舒晋既衰微复不能以礼责诸侯故太叔有辞职贡常贡不虞意外之变若兵丧之类岂忘共命言不敢忘共以所备御者多不及办之耳绋挽索也礼送葬必执绋不获数不得备使以充数厎致也明致小国不能具备之情灵王丧事见晋楚为成】
　　定公三年冬蔡侯如晋以其子元与其大夫之子为质焉而请伐楚【蔡侯以裘佩之故拘于楚三年故背楚请师于晋以伐楚详见阖庐入郢】四年春三月刘文公合诸侯于召陵谋伐楚也晋荀寅求货于蔡侯弗得言于范献子曰国家方危诸侯方贰将以袭敌不亦难乎水潦方降疾疟方起中山不服弃盟取怨无损于楚而失中山不如辞蔡侯吾自方城以来楚未可以得志祗取勤焉乃辞蔡侯晋人假羽旄于郑郑人与之明日或旆以防晋于是乎失诸侯将防衞子行敬子言于灵公曰防同难啧有烦言莫之治也其使祝佗从公曰善乃使子鱼子鱼辞曰臣展四体以率旧职犹惧不给而烦刑书若又共二徼大罪也且夫祝社稷之常也社稷不动祝不出境官之制也君以军行祓社衅皷祝奉以从于是乎出境若嘉好之事君行师从卿行旅从臣无事焉公曰行也及臯鼬将长蔡于衞衞侯使祝佗私于苌曰闻诸道路不知信否若闻蔡将先衞信乎苌曰信蔡叔康叔之兄也先衞不亦可乎子鱼曰以先王观之则尚徳也昔武王克商成王定之选建明徳以藩屏周故周公相王室以尹天下于周为睦分鲁公以大路大旂夏后氏之璜封父之繁弱殷民六族条氏徐氏萧氏索氏长勺氏尾勺氏使帅其宗氏辑其分族将其类丑以法则周公用即命于周是使之职事于鲁以昭周公之明徳分之土田陪敦祝宗卜史备物典策官司彛器因商奄之民命以伯禽而封于少皥之虚分康叔以大路少帛綪茷旃旌大吕殷民七族陶氏施氏繁氏锜氏樊氏饥氏终葵氏封畛土略自武父以南及圃田之北境取于有阎之土以共王职取于相土之东都以会王之东搜季授土陶叔授民命以康诰而封于殷虚皆啓以商政疆以周索分唐叔以大路密须之皷阙巩姑洗怀姓九宗职官五正命以唐诰而封于夏虚啓以夏政疆以戎索三者皆叔也而有令徳故昭之以分物不然文武成康之伯犹多而不获是分也唯不尚年也管蔡啓商惎闲王室王于是乎杀管叔而蔡蔡叔以车七乘徒七十人其子蔡仲改行帅徳周公举之以为已卿士见诸王而命之以蔡其命书云王曰胡无若尔考之违王命也若之何其使蔡先衞也武王之母弟八人周公为太宰康叔为司冦季为司空五叔无官岂尚年哉曹文之昭也晋武之穆也曹为伯甸非尚年也今将尚之是反先王也晋文公为践土之盟衞成公不在夷叔其母弟也犹先蔡其载书云王若曰晋重鲁申衞武蔡甲午郑防齐潘宋王臣莒期藏在周府可覆视也吾子欲复文武之略而不正其徳将如之何苌说告刘子与范献子谋之乃长衞侯于盟【文公王官伯也晋人假王命以讨楚中山鲜虞也晋败楚侵方城见平康争伯○是举名义既正声势尤大竟以一贿捐之自是以后晋事不可为矣○析羽为旌王者游车之所建郑私有之晋借观焉令贱人施之于旆以从防示卑郑诸侯皆怒其蔑礼子行敬子衞大夫知晋政不非佗从行将取陵也难难得宜啧争讙烦乱也子鱼佗字本太祝又从行是供二职也贱臣也祝守社稷国迁乃出师行先祓祷于社谓宜社于是杀牲以血涂皷鼙为衅皷则祝奉社主以从若朝防唯师从君旅从卿耳晋已辞蔡不伐楚故佗云尔衞侯用二臣言故必以行至盟果有蔡先衞之议臯鼬在河南襄城县境旧有城臯亭佗极陈先王封建同姓之义以折之云周初有天下周公以明徳见亲故封鲁至重鲁公伯禽也大路金路锡同姓诸侯车交龙为旂周礼同姓以封璜美玉封父古诸侯繁弱其大弓六族皆商之大姓难服故使就周受周公之法制以供鲁公之职事陪重也敦槃类受黍稷器亦防血器珠玉为饰祝太祝宗宗人卜太卜史太史凡四官备官备其所用仪物也典策史官书册之典官司百官彛器常寳之器商奄国名与四国流言或迸散在鲁皆令即属鲁懐柔之时唯遣伯禽之国故皆付伯禽曲阜本少皥之虚既康叔封衞少帛杂色帛也周尚赤故杂色为少綪大赤取染草名茷旆同通帛为旃析羽为旌皆大赤大吕钟名七族亦商之顽民畛涂所径也畧界也武父衞北界圃田郑薮名有阎衞受朝宿邑盖近京畿相土所受汤沐邑王东廵守以助祭太山季周公弟司空授土陶叔司徒授民康诰封康叔之诰殷虚朝歌也皆合鲁衞也啓开也居殷故地因其风俗开用其政疆理土地则以周法索法也既唐叔封晋密须二国名阙巩甲名姑洗钟名怀姓唐之余民一姓为九宗者职官五正五官之长殷时五官居唐地为贵姓因赐之唐诰封唐叔之诰逸夏虚大夏即太原也因夏风俗开用其政太原近戎而寒不与中国同故自以戎法文与成康无兄武王有兄伯邑考亦无分国此云伯唯以叔穉伯长犹多亦甚词惎毒也周公摄政管叔蔡叔开导纣子武庚毒乱王室周公以王命杀管放蔡蔡放也后复以蔡之子胡为蔡侯言不与三国同五叔管叔鲜蔡叔度成叔武霍叔处毛叔史记作郑渊明作圉又言昭大于穆而曹伯甸更小是歴观先制皆不以年贵岂应独反之践土召陵二防经书蔡在衞上与子鱼所徴载书不同未详齐宋在郑下岂周公宗盟异姓为后耶畧规画也○窃谓先王用人以天下为虑固唯贤唯徳矣然彛伦长幼之序天所命也岂得一不论哉周制于此必有以尽义其间者苌特夺于子鱼之善词而不之考欤】沈人不会于召陵晋人使蔡伐之夏蔡灭沈
　　五年夏归粟于蔡以周亟矜无资【归鲁归之亟急也】
　　六年二月公侵郑取匡为晋讨郑之伐胥靡也夏季桓子如晋献郑俘也【胥靡周地周儋翻因郑人以作乱郑为之伐胥靡故晋使鲁讨之胜而献其俘匡郑地河南睢州城西有匡城余见阳货之乱】○秋八月宋乐祁言于景公曰诸侯唯我事晋今使不往晋其憾矣乐祁告其宰陈寅陈寅曰必使子往他日公谓乐祁曰唯寡人说子之言子必往陈寅曰子立后而行吾室亦不亡唯君亦以我为知难而行也见溷而行赵简子逆而饮之酒于緜上献杨楯六十于简子陈寅曰昔吾主范氏今子主赵氏又有纳焉以杨楯贾祸弗可为也已然子死晋国子孙必得志于宋范献子言于晋侯曰以君命越疆而使未致使而私饮酒不敬二君不可不讨也乃执乐祁【宋自文公初伯首服事焉至此诸侯多二宋犹独事之故祁以此言于君不得辞使寅知晋政多门往必有难使祁立后而行溷祁子见于君立以为后也楯干橹以杨木为之寅知范氏必怨将得祸故云贾祸而为国死后必得志献子果以祁比赵氏譛而执之】
　　七年秋齐侯郑伯盟于咸征会于衞衞侯欲叛晋诸大夫不可使北宫结如齐而私于齐侯曰执结以侵我齐侯从之乃盟于琐【晋伯两世始能服衞数世始能服郑今郑叛而衞侯亦欲叛恐违众故隂使齐执结以惧之琐即沙咸衞地北直开州有咸城沙大名县境旧有沙亭】齐国夏伐我【齐叛晋而鲁犹事晋故也余见阳虎之乱】
　　八年春王正月公侵齐门于阳州士皆坐列曰顔高之弓六钧皆取而传观之阳州人出顔高夺人弱弓籍丘子鉏击之与一人俱毙偃且射子鉏中颊殪顔息射人中眉退曰我无勇吾志其目也师退冉猛伪伤足而先其兄防乃呼曰猛也殿【侵齐报其伐攻门坐列见鲁士无鬬志顔高鲁人六钧百八十斤古称重故以为异彊子鉏齐人毙仆也高虽偃仆尚射鉏令死言其多力善射殪死也顔息鲁人中眉而言目谦以自矜冉猛亦鲁人既先归其兄防诈以殿诳众皆见鲁无军政】○二月赵鞅言于晋侯曰诸侯唯宋事晋好逆其使犹惧不至今又执之是絶诸侯也将归乐祁士鞅曰三年止之无故而归之宋必叛晋献子私谓子梁曰寡君惧不得事宋君是以止子子姑使溷代子子梁以告陈寅陈寅曰宋将叛晋是弃溷也不如待之乐祁归卒于太行士鞅曰宋必叛不如止其尸以求成焉乃止诸州【献子士鞅子梁乐祁太行山在今山西绛县东北州晋地○赵鞅心虽私而言实公也士鞅之言誖而很矣晋侯一不别焉其为君也虚矣】○公侵齐攻廪丘之郛主人焚冲或濡马褐以救之遂毁之主人出师奔阳虎伪不见冉猛者曰猛在此必败猛逐之顾而无继伪颠虎曰尽客气也苫越生子将待事而名之阳州之役获焉名之曰阳州夏齐国夏高张伐我西鄙晋士鞅赵鞅荀寅救我公会晋师于瓦范献子执羔赵简子中行文子皆执鴈鲁于是始尚羔晋师将盟衞侯于鄟泽赵简子曰羣臣谁敢盟衞君者涉佗成何曰我能盟之衞人请执牛耳成何曰衞吾温原也焉得视诸侯将防涉佗捘衞侯之手及捥衞侯怒王孙贾趋进曰盟以信礼也有如衞君其敢不唯礼是事而受此盟也衞侯欲叛晋而患诸大夫王孙贾使次于郊大夫问故公以晋诟语之且曰寡人辱社稷其改卜嗣寡人从焉大夫曰是衞之祸岂君之过也公曰又有患焉谓寡人必以而子与大夫之子为质大夫曰苟有益也公子则往羣臣之子敢不皆负羁絏以从将行王孙贾曰苟衞国有难工商未尝不为患使皆行而后可公以告大夫乃皆将行之行有日公朝国人使贾问焉曰若衞叛晋晋五伐我病何如矣皆曰五伐我犹可以能战贾曰然则如叛之病而后质焉何迟之有乃叛晋晋人请改盟弗许【鲁为晋再侵齐廪丘山东范县有廪丘城郛郭也冲攻车马褐马衣毁毁其郭师奔暂避主也阳州之役猛先归故虎佯不见以必败激之猛因逐廪丘人寻复自颠故虎又讥其非真勇苫越季氏臣获焉获其俘也名子阳州以自志其功齐伐我以报二侵故晋救我瓦衞地河南胙城县旧有瓦亭献子士鞅简子赵鞅中行文子荀寅礼卿执羔大夫执鴈鲁同之此见士鞅为政独执羔始知执羔之尊晋师自瓦还就衞地盟前年衞叛晋属齐简子意欲因盟摧辱之佗何晋二大夫盟礼卑者执牛耳尊者涖之衞侯与晋大夫盟自以当尊故请晋执之何以衞同晋属邑不得从诸侯礼佗又捘衞侯之手上及捥故公怒其大夫贾进言无礼已甚不可受盟归而共设诡谋以重激国人使怒必叛晋始已温原晋邑捘捉持之也捥腕同掌臂交曲处信犹明也诟辱也卜嗣卜可嗣其位者】秋晋士鞅会成桓公侵郑围虫牢报伊阙也遂侵衞九月师侵衞晋故也【桓公周卿士六年郑伐周阙外晋为周报之鲁犹事晋故为侵衞】
　　九年春宋公使乐大心盟于晋且逆乐祁之尸辞　乃使向巢如晋盟且逆子梁之尸【大心辞不往乃使巢子梁乐祁也余见宋向魋之乱】○秋齐侯伐晋夷仪敝无存之父将室之辞以与其弟曰此役也不死反必娶于高国先登求自门出死于霤下东郭书让登犂弥从之曰子让而左我让而右使登者絶而后下书左弥先下书与王猛息猛曰我先登书敛甲曰曩者之难今又难焉猛笑曰吾从子如骖之靳晋车千乘在中牟衞侯将如五氏卜过之焦衞侯曰可也衞车当其半寡人当其半敌矣乃过中牟中牟人欲伐之衞褚师圃亡在中牟曰衞虽小其君在焉未可胜也齐师克城而骄其帅又贱遇必败之不如从齐乃伐齐师败之齐侯致禚媚杏于衞齐侯赏犂弥犂弥辞曰有先登者臣从之晳帻而衣貍制公使视东郭书曰乃夫子也吾贶子公赏东郭书辞曰彼宾旅也乃赏犂弥齐师之在夷仪也齐侯谓夷仪人曰得敝无存者以五家免乃得其尸公三襚之与之犀轩与直盖而先归之坐引者以师哭之亲推之三【衞从齐故齐为之伐晋夷仪无存齐士父为娶妇乃以让弟而欲立功于晋归娶髙国二贵族以自髙及先登入城以后兵不继鬬死霤门屋霤无存死书弥继之登城非众所乐故书让众使后而已先登犂弥从之登恐书先下入城诈谓书让众而立于城左已让众而立于城右必众尽登而同下书误从弥言左行弥遂自先下亦让也王猛亦齐人战讫共止息猛以先登为已功书敛甲起将击猛言曩与晋为难今又与猛为难猛不敢与争言已从书如骖马之随靳古人车四马夹辕二马谓服两首齐其外二马谓骖首差退靳服马之当皮也中牟即河南中牟县五氏晋地在中牟北晋以千乘救夷仪屯兵中牟而齐侯在五氏衞侯往助之道经中牟畏晋故卜焦兆不成为防衞侯以前辱忿甚不复顾卜欲以身当五百乘褚师圃本衞臣先奔中牟有故主心以衞君在难胜齐师恃胜而骄将非卿书弥等皆贱晋从之果败齐获车五百乘齐犹以禚媚杏三邑谢衞意师虽后败犹赏夷仪之功先及弥弥以让书而详书之状与冠服以为信故赏书书又言彼若賔旅之让我而先登彼之功也故仍赏弥晳面白帻以中髪不冠而帻貍制狐皮之衣又嘉无存战死以赏搆其尸五家免免五家供役也既得而尽其宠礼哀恤之意三襚三加襚衣犀轩卿车直盖高盖坐膝坐引者挽防人以停防车而君方尽哀复亲推其轮三转故皆不敢立传见齐师和而景公锐于图伯○时晋固微矣而齐祚亦将移于田氏景国嗣不定而复亟焉以图伯何其耄哉】
　　十年春及齐平夏公防齐侯于祝其实夹谷【至此鲁亦叛晋夹谷山东淄水县有夹谷山余见孔子仕鲁】○晋赵鞅围衞报夷仪也初衞侯伐邯郸午于寒氏城其西北而守之宵熸及晋围衞午以徒七十人门于衞西门杀人于门中曰请报寒氏之役涉佗曰夫子则勇矣然我往必不敢啓门亦以徒七十人旦门焉步左右皆至而立如植日中不啓门乃退反役晋人讨衞之叛故曰由涉佗成何于是执涉佗以求成于衞衞人不许晋人遂杀涉佗成何奔燕君子曰此之谓弃礼必不钧诗曰人而无礼胡不遄死涉佗亦遄矣哉【邯郸晋邑午邑大夫寒氏即五氏前衞人助齐伐五氏宵熸午众宵时靡散也步左右歩行于门之左右示无恐如植立如木之植以示整午以杀人雪耻为勇佗以使衞不敢出敌为尤勇叛故见前不钧言必见杀不得与人均诗鄘风遄速也○佗何辱衞侯奉赵鞅意今罪二人而不及鞅时晋权已在私门不可以政刑论矣】
　　十一年冬及郑平始叛晋也
　　十二年夏衞公孟彄伐曹克郊还滑罗殿未出不退于列其御曰殿而在列其为无勇乎罗曰与其素厉宁为无勇【彄孟絷子郊曹邑滑罗衞大夫殿宜在军后师未出曹境不退在行列故其御以为无勇罗言每振勇以虐邻不如无勇者安靖之素平素也盖知曹之必不能追而恶衞之黩兵为国害耳】
　　十三年春齐侯衞侯次于垂葭实郹氏使师伐晋将济河诸大夫皆曰不可邴意兹曰可锐师伐河内传必数日而后及绛绛不三月不能出河则我既济水矣乃伐河内齐侯皆敛诸大夫之轩唯邴意兹乘轩齐侯欲与衞侯乘与之宴而驾乘广载甲焉使告曰晋师至矣齐侯曰比君之驾也寡人请摄乃介而与之乘驱之或告曰无晋师乃止【郹氏山东钜野县西南旧有郹亭二君以师伐晋已次郹氏以为之援景公意盛唯其臣邴意兹见与之合故独宠异之而敛诸大夫车以示罚又与衞侯共乘宴饮先驾乘广载甲于其上谬使人告曰晋师至而谓衞侯曰比及君驾之至恐缓请以己车摄焉乃被甲共衞侯乘驱之使赴敌以无敌而止见齐侯锐而轻】
　　十五年夏郑罕达败宋师于老丘齐侯衞侯次于蘧拏谋救宋也【老丘宋地今河南陈留县有老丘城宋公子地奔郑郑为之伐宋欲取地以处之事见宋桓魋之乱蘧拏宋地二国谋救而不果】
　　哀公七年春宋师侵郑郑叛晋故也【郑自定七年叛晋与衞齐盟于曲濮无传】晋师侵衞衞不服也【五年晋伐衞至今未服】
　　九年春郑武子賸之嬖许瑕求邑无以与之请外取许之故围宋雍丘宋皇瑗围郑师每日迁舎垒合郑师哭子姚救之大败二月甲戌宋取郑师于雍丘使有能者无死以郏张与郑罗归【賸即罕达諡武子字子姚其嬖名许瑕雍丘宋邑今为河南县賸欲取之以与瑕其师反被宋围宋作垒堑成輙徙舍合其围郑师知不得出故哭賸往救又败故宋遂取其师命生其能者将用之郏张郑罗其能者】夏宋公伐郑秋晋赵鞅卜救郑遇水适火占诸史赵史墨史史曰是谓沈阳可以兴兵利以伐姜不利子商伐齐则可敌宋不吉史墨曰盈水名也子水位也名位敌不可干也炎帝为火师姜姓其后也水胜火代姜则可史赵曰是谓如川之满不可游也郑方有罪不可救也救郑则不吉不知其他阳虎以周易筮之遇泰之需曰宋方吉不可与也防子啓帝乙之元子也宋郑甥舅也祉禄也若帝乙之元子归妹而有吉禄我安得吉焉乃止【宋伐郑报雍丘也鞅将救之而畏宋故卜遇水适火水火之兆以占之三史言火阳得水则沈是阳沈于隂兵隂类也故可以兴师姜火师之后火弱故伐姜则利子商姓属水故伐商不利姜齐姓宋商后墨言鞅姓盈水盈则行故盈为水名宋姓子又得北方水位二水俱盛故不可干炎帝即神农有火瑞故为火师而火名姜神农之后水适火故胜之可伐姜赵言既盈而得水位故如川之流其流波盛故不可游郑以嬖宠伐人为有罪救郑则伐宋故不吉易干下坤上泰干下坎上需泰六五曰帝乙归妹以祉元吉帝乙纣父五为天子故曰帝乙隂而得中有似王者嫁妹得如其愿受福禄而大吉防子为帝乙之长子今卜得帝乙卦故以为宋吉宋郑为昏姻甥舅之国亦不须为郑伐宋吉在宋则伐之为不吉四占皆不可故止】
　　十年夏赵鞅帅师伐齐大夫请卜之赵孟曰吾卜于此起兵事不再令卜不袭吉行也于是乎取犁及辕毁高唐之郭侵及頼而还【鞅谓往歳卜伐宋不吉利以伐姜故今兴兵再令渎也袭重也犁辕高唐頼皆齐地】
　　二十年春齐人来徴防夏防于廪丘为郑故谋伐晋郑人辞诸侯秋师还【十五年晋伐郑无传】○【晋自文公始伯雄长诸侯者十余世歴百二十余年大为王室中国所頼其衰也犹能奔子朝定敬王城成周以延文武之祚诚无负乎成王封建母弟之意矣及其君偷淫其臣専横而竞冐于货贿不防国势之日防以至内携外叛不复振焉而天下兵争如蝐毛战国之形兆矣荀寅范鞅诸臣侵欲之罪可胜诛哉后之有天下国家者不务崇奬廉节之臣而痛严贪墨之诛其殆恶治安而自趣之于乱亡也欤若宋衞鲁郑皆固事晋无贰而必迫之使叛自古贪人之败人国事也类如此详读赃哀伯郜鼎之谏有味乎有味乎】


　　春秋左传属事卷六
<经部,春秋类,春秋左传属事>
　　钦定四库全书
　　春秋左传属事卷七　　　　明　傅逊　撰
　　鲁
　　隐公摄国
　　惠公元妃孟子孟子卒继室以声子生隐公宋武公生仲子仲子生而有文在其手曰为鲁夫人故仲子归于我生桓公而惠公薨是以隐公立而奉之【元妃始嫡夫人子宋姓不称薨不成丧也无諡先夫死不得从諡诸侯始娶同姓之国以娣侄媵元妃死次妃摄治内事不得称夫人谓之继室声諡也荩孟子之侄娣也妇人谓嫁曰归宋以仲子手理自然成字有若天命故嫁之于鲁隐公继室之子当嗣世以祯祥之故追成父志为桓尚少故立为太子帅国人奉之】
　　隐公元年春王周正月不书即位摄也【周正月夏之十一月也公假摄君政不修即位之礼故史不书】三月公及邾仪父盟于蔑邾子克也未王命故不书爵曰仪父贵之也公摄位而欲求好于邾故为蔑之盟【邾曹姓附庸国仪父其君之字克名也后服事齐桓以奬王室王命为邾子至鲁缪公改为邹时王未赐命故不爵能自通于大国故贵以字鲁都曲阜今山东兖州府其地邾今为邹邹平县比壤故求好蔑鲁地今泗水县境一名姑蔑旧有姑城】○秋七月天王使宰咺来归惠公仲子之赗【余见王朝交鲁】○惠公之季年败宋师于黄公立而求成焉九月及宋人盟于宿始通也【黄今在河南县有外黄城宿小国山东东平州境】○冬十月庚申改葬惠公公弗临故不书惠公之薨也有宋师太子少葬故有阙是以改葬衞侯来防葬不见公亦不书【公以桓为太子故让不为防主衞侯防葬非礼】○郑人以王师虢师伐衞南鄙请师于邾邾子使私于公子豫豫请往公弗许遂行及邾人郑人盟于翼不书非公命也新作南门不书亦非公命也【豫鲁大夫私私请师翼邾地南门南城门】○十二月众父卒公不与小敛故不书日【众父公子益师字礼卿佐之防小敛大敛君皆亲临之崇恩厚也公于礼有阙故不书日以示慢○国累有大事而非公命或不与皆公之不立也】
　　三年夏君氏卒声子也不赴于诸侯不反哭于寝不祔于姑故不曰薨不称夫人故不言葬不书姓为公故曰君氏【夫人防礼有三薨则赴于同盟之国一也既葬日中自墓反虞于正寝所谓反哭于寝二也卒哭而祔于祖姑三也若此则书曰夫人某氏薨葬我小君某氏此备礼之文也其或不赴不祔则为不成防故死不称夫人薨葬不言葬我小君某氏反哭则书葬不反哭则不书葬今声子三礼皆阙不书姓辟正夫人也隐见为君故特书于经称曰君氏以别凡妾媵】
　　四年春衞州吁弑桓公而立公与宋公为防将寻宿之盟未及期衞人来告乱夏公及宋公遇于清【闻衞乱简礼清今为山东东阿县旧有清亭】○宋公陈侯蔡人衞人伐郑围其东门秋诸侯复伐郑宋公使来乞师公辞之羽父请以师防之公弗许固请而行故书曰翚帅师疾之也【羽父翚字其无君已兆于此余详见衞州吁之乱与宋襄公之弑】
　　五年春公将如棠观鱼者臧僖伯谏曰凡物不足以讲大事其材不足以备器用则君不举焉君将纳民于轨物者也故讲事以度轨量谓之轨取材以章物采谓之物不轨不物谓之乱政乱政亟行所以败也故春搜夏苗秋狝冬狩皆于农隙以讲事也三年而治兵入而振旅归而饮至以数军实昭文章明贵贱辨等列顺少长习威仪也鸟兽之肉不登于爼皮革齿牙骨角毛羽不登于器则公不射古之制也若夫山林川泽之实器用之资皁之事官司之守非君所及也公曰吾将略地焉遂往陈鱼而观之僖伯称疾不从书曰公矢鱼于棠非礼也且言逺地也【鱼渔通鱼猎事相近僖伯公子彄諡言人君宜亲猎不宜亲鱼盖君以匡民而轨物匡之之具尤必以身为之率故举动不可以轻其举也以旌旗矛防之物于祀戎大事而讲之以准度轨法度量因取鸟兽皮革齿牙等材以章明物色采饰则轨物以彰而国家斯治不然是谓乱政而败亡由之故既于四时之隙以搜苗狝狩而复有治兵振旅饮至之礼取其材以为祭祀军国之需皆先王所制以防乱也故必是慎搜索也择取禽兽之不孕者苗为苗除害也狝杀也以顺秋气狩围守也冬物毕成获则取之无所择也三年大习出曰治兵始治其事毕则整众而还振整也旅众也饮于庙以数车徒器械及其获也君大夫士车服旌旗各有文章故曰昭田猎之制贵者先杀贱者以次居后故曰明列上下之等明坐作进退故曰辨出则少者在前趋敌之义还则少者在后殿师之义故曰顺威可畏仪可象故曰习登爼以供祭祀登器以为采饰不射不亲射实菱芡鱼鳖之类资资以为用皁言防贱官司言职守公重违正议逊词以略地为名如棠设捕鱼之备观之棠今山东鱼台县有观鱼台○窃谓隐固不君矣然周颂云有鳣有鲔鲦鲿鰋鲤以享以祀礼经月令云天子乗舟荐鲔于寝庙则鱼亦登于爼而君亦亲之者岂僖伯志在匡谏姑举其大而舎其细耶】○九月考仲子之宫将万焉公问羽数于众仲对曰天子用八诸侯用六大夫四士二夫舞所以节八音而行八风故自八以下公从之于是初献六羽始用六佾也【礼诸侯无二适孟子入惠公之庙仲子祭享无所隐以桓故别立庙而祀之既成安其主而祭之曰考万舞也羽数执羽人数舞有二武则左执朱干右秉玉戚文则左执籥右执翟翟即羽也以仲子妇人无武事故独奏文乐而用羽众仲鲁大夫用八八八六十四人六六八四十八人四四八三十二人二二八十六人八音金石丝竹匏土革木八风八方之风也以八音之气播八方之风手舞足蹈节其制而叙其情唯乐原于八故自天子至士虽有等杀而皆以八鲁止文王周公庙得用八后他公遂因而僣用之今隐公特立妇人庙因问仲而用六佾佾舞列也○八音金钟石磬丝琴瑟竹箫管土埙木柷敔匏笙革鼓也八方之风谓东方谷风东南清明风南方凯风西南凉风西方阊阖风西北不周风北方广莫风东北融风】○宋人取邾田邾人告于郑曰请君释憾于宋敝邑为道郑人以王师防之伐宋入其郛以报东门之役宋人使来告命公闻其入郛也将救之问于使者曰师何及对曰未及国公怒乃止辞使者曰君命寡人同恤社稷之难今问诸使者曰师未及国非寡人之所敢知也【古者邻国有急以策书告命公知邾郑兵深入宋郭以为忧而使者尚有邻敌疑忌之心隐实以对故公怒以其所对与求捄之防殊别而止】○冬十二月辛巳臧僖伯卒公曰叔父有憾于寡人寡人弗敢忘葬之加一等【诸侯称同姓大夫长曰伯父少曰叔父有憾恨谏观鱼不从一等加常礼一等】
　　六年春郑人来渝平更成也【渝变也公之为公子与郑战于狐壤为所执逃归怨郑故厚宋今郑窥知公怒宋故因来求成以变宋之成】○夏盟于艾始平于齐也【春秋前鲁与齐不平故云始艾在今山东沂州西有艾山】
　　七年夏齐侯使夷仲年来聘结艾之盟也○秋宋及郑平七月庚申盟于宿公伐邾为宋讨也【公距宋更与郑平欲以郑为援今郑复与宋盟故惧而伐邾欲以悦宋】
　　八年春郑伯请释泰山之祀而祀周公以泰山之祊易许田三月郑伯使宛来归祊不祀泰山也【成王营王城有志迁都故赐周公近许之田以为朝宿地后世因立周公别庙焉又王时巡狩至泰山郑桓公以宣王母弟故赐其旁祊邑令助祭泰山为汤沐邑时郑以天子不能复巡狩鲁亦不复朝周故欲以祊易许田各从本国所近恐鲁以周公别庙为疑故云已废泰山之祀而为鲁祀周公逊辞以有求也宛郑大夫祊属山东费县境】○夏四月齐人卒平宋衞于郑冬齐侯使来告成三国公使众仲对曰君释三国之图以鸠其民君之惠也寡君闻命矣敢不承受君之明徳【图相图也鸠安集也】○无骇卒羽父请諡与族公问族于众仲众仲对曰天子建徳因生以赐姓胙之土而命之氏诸侯以字为諡因以为族官有世功则有官族邑亦如之公命以字为展氏【无骇卒应赐諡又先未有族故翚为请之公以諡不必问惟问所以为族者众云天子位尊立有徳以为诸侯因其所生之地以赐之姓禄之土田而因命之以为氏诸侯位卑不得赐姓唯以其臣之字为之氏遂以为族如有能世其官者即以其官为族或食于其邑者以邑为族故公取无骇之字展以为其子孙之氏氏族一也諡氏音之讹赐姓赐氏若舜由妫汭故妫姓封陈而氏曰陈者是其类也官族若司马司空之类邑若韩赵范魏之类鲁后有展禽展喜无骇之后也若鲁三桓郑七穆等皆以公子为宗其孙以王父字为氏亦皆以字而与无骇不同】九年夏宋公不王郑伯为王左卿士以王命讨之伐宋宋以入郛之役怨公不告命公怒絶宋使秋郑人以王命来告伐宋冬公防齐侯于防谋伐宋也【不王不供王职也公前虽不救宋犹未忘宋好前为伐邾以说宋宋尚怨公不告郑伐故公絶其使郑乘是隙以王命来告公遂与齐谋伐之防鲁地曲阜县境有防山○公先与邾盟继与宋盟既以宋故伐邾又以郑故伐宋诚二三其徳矣】十年春王正月公防齐侯郑伯于中丘癸丑盟于邓为师期夏五月羽父先防齐侯郑伯伐宋【中丘在今沂州境邓亦鲁地师期出师之期先防非公本期也余见桓王伐郑○翚于伐郑伐宋无君之心炳如矣而公略不忌焉何其懵哉】十一年冬羽父请杀桓公将以求太宰公曰为其少故也吾将授之矣使营莵裘吾将老焉羽父惧反谮公于桓公而请弑之公之为公子也与郑人战于狐壤止焉郑人囚诸尹氏赂尹氏而祷于其主钟巫遂与尹氏归而立其主十一月公祭钟巫齐于社圃馆于寪氏壬辰羽父使贼弑公于寪氏立桓公而讨寪氏有死者不书葬不成防也【公本意立桓翚乃欲杀桓为己功既知公意复譛公欲害桓而弑之菟裘鲁邑在今山东泗水县境旧有菟裘聚不欲复居鲁朝故别营外邑内讳获故言止狐壤郑地尹氏郑大夫钟巫尹氏所祭之主祷之求归既归立其主祭之此将祭而齐遇弑寪氏鲁大夫翚以弑君之罪加寪氏而免已讨桓弑隐簒立故防礼不成】
　　桓公元年春公即位脩好于郑郑人请复祀周公卒易祊田公许之三月郑伯以璧假许田为周公祊故也夏四月丁未公及郑伯盟于越结祊成也盟曰渝盟无享国冬郑伯拜盟【鲁不宜聴郑祀周公又不宜易取祊田犯二不宜以动故言若进璧以假田非乆易也垂越衞地结祊成结成易二田之事也】
　　十七年春及邾仪父盟于趡寻蔑之盟也秋伐邾宋志也【趡鲁地桓既簒隐位事皆踵其迹而终之以取媚于邻国】○【隠公追成父志以国让弟而自居于摄虽未协之至正犹蔼乎古之遗厚焉特以威信不立而驭臣交邻俱失其道至羽父邪谋又不能亟断而立诛乃遭凶殒其祸岂在让乎而后之议者乃谓让国以生乱何不达也且七代之君其蓄猜穷忍戕害本支极矣而覆亡更速焉何哉】
　　文姜之乱【附庄公忘讐】
　　桓公三年春防于嬴成昏于齐也【嬴齐邑今山东泰安州境公自与齐侯防而成昏非礼】秋公子翚如齐逆女脩先君之好故曰公子齐侯送姜氏非礼也凡公女嫁于敌国姊妹则上卿送之以礼于先君公子则下卿送之于大国虽公子亦上卿送之于天子则诸卿皆行公不自送于小国则上大夫送之冬齐仲年来聘致夫人也【古者婚礼虽奉时君之命其言必称先君以为礼辞女出嫁又使大夫随加聘问存谦敬序殷勤也在鲁而出则曰致女在他国而来则总曰聘故以致夫人释之○翚固弑逆之贼岂以逆昏而遂以公子贵之乎】
　　六年秋九月丁夘子同生以太子生之礼举之接以太牢卜士负之士妻食之公与文姜宗妇命之公问名于申繻对曰名有五有信有义有象有假有类以名生为信以徳命为义以类命为象取于物为假取于父为类不以国不以官不以山川不以隐疾不以畜牲不以器币周人以讳事神名终将讳之故以国则废名以官则废职以山川则废主以畜牲则废祀以器币则废礼晋以僖侯废司徒宋以武公废司空先君献武废二山是以大物不可以命公曰是其生也与吾同物命之曰同【礼世子生以太牢之礼接见之三日卜其士之吉者负之射人以桑弧蓬矢射天地四方卜士之妻为乳母三月君夫人沐浴于外寝立于阼阶西向世妇抱子升自西阶君命之名乃降皆以重适也太牢牛羊豕礼言世妇两媵也此宗妇同宗之妇申繻鲁大夫以生若唐叔虞鲁公子友以徳若文王名昌武王名发以类若孔子象尼丘名丘取物若伯鱼生人有馈鲤因名鲤取父若子同生与父同者其诸国国号及夫官职至于山川与隠痛疾病六畜犠牲器用玉帛皆不以名盖讳礼始于周人死曰终名终曰讳自父至高祖皆不敢斥名故当预有所避废名以国不可废故也废职若晋僖公名司徒故废之改为中军宋武公名司空废之而为司城废主谓易其名具敖二山也鲁献公名具武公名敖更以其乡名山废祀谓名猪则废猪名羊则废羊废礼以讳其名而不用其器帛不得成礼也隠疾避不祥也物类也同同日也】
　　十七年春盟于黄夏及齐师战于奚疆事也于是齐人侵鲁疆疆吏来告公曰疆场之事慎守其一而备其不虞姑尽所备焉事至而战又何谒焉【黄齐地盟与齐盟奚鲁地一画一之故界不虞忽至之敌兵事兵事也方盟而即侵齐襄之无良也】
　　十八年春公将有行遂与姜氏如齐申繻曰女有家男有室无相渎也谓之有礼易此必败公防齐侯于泺遂及文姜如齐齐侯通焉公谪之以告夏四月丙子享公使公子彭生乘公公薨于车鲁人告于齐曰寡君畏君之威不敢宁居来脩旧好礼成而不反无所归咎恶于诸侯请以彭生除之齐人杀彭生【时姜氏父母已卒义无归宁乃欲如齐公不能制与之偕行故申繻谏云男女各安其室家无相渎乱礼也无礼必败公果有淫弑之惨泺水在山东歴城县西源自温泉而北达于河除除耻辱之恶也○于此而犹受其享与其臣同乘桓之魄夺矣岂以弑兄恶大故假手于淫凶乎】
　　庄公元年春不称即位文姜出故也三月夫人孙于齐不称姜氏絶不为亲礼也秋筑王姬之馆于外为外礼也【文姜与桓俱行而桓为齐所杀故不敢还庄公父弑母出故不忍行即位之礼鲁臣子于姜女为不共天之仇然以母故则宜絶之礼天子嫁女诸侯使同姓国主之此鲁主昏与齐因防故于外○忘仇而为之主昏防心甚矣而传谓之礼不大谬乎】
　　二年冬夫人姜氏防齐侯于禚书奸也【禚齐地一云济南府未详】三年春溺防齐师伐衞疾之也【溺鲁大夫疾其防仇讐伐同姓也】六年冬齐人来归衞寳文姜请之也【公亲与齐共伐衞事毕而还文姜淫于齐侯故求其所获珍寳使以归鲁欲说鲁以谢慙】
　　七年春文姜防齐侯于防齐志也
　　八年春治兵于庙礼也夏师及齐师围郕郕降于齐师仲庆父请伐齐师公曰不可我实不徳齐师何罪罪我之由夏书曰臯陶迈种徳徳乃降姑务修徳以待时乎秋师还君子是以善鲁庄公【庆父以齐不与共功故欲伐之公引徳以自止书称臯陶能勉种其徳为人所降】○【庄公既从母乱又忘父深仇与之防盟伐国而复受其侮无人心矣而乃假虚言以自文君子何善之有】
　　鲁与邾莒之怨
　　闵公二年秋八月辛丑共仲使卜齮贼公于武闱奔莒　以赂求共仲于莒莒人归之【共仲公子庆父也齮卜大夫名贼弑也武闱宫中小门详见三桓弱公室】
　　僖公元年秋九月公败邾师于偃虚丘之戍将归者也【虚丘邾地戍之欲以侵鲁既不克归公邀而败之○其事始末不见经传盖有阙文杜注臆説孔疏亦言其无据故不取】○冬莒人来求赂公子友败诸郦获莒子之弟挐【莒以归庆父为已功故求赂友败而获之郦鲁地详见三桓弱公室】
　　二十一年　任宿须句颛臾风姓也实司太皥与有济之祀以服事诸夏邾人灭须句须句子来奔因成风也成风为之言于公曰崇明祀保小寡周礼也蛮夷猾夏周祸也若封须句是崇皥济而修祀纾祸也【任今为山东钜野县宿已前见颛臾今山东费县有颛臾城须句今为山东东平州太皥伏羲也四国皆其后故主其祀司主也近济水因并祀之以与诸夏同服王事成风须句女也保安也蛮夷谓邾迫近诸戎杂用夷礼故极言之猾乱也纾解也】
　　二十二年春伐邾取须句反其君焉礼也【得恤小寡之礼】秋邾人以须句故出师公卑邾不设备而御之臧文仲曰国无小不可易也无备虽众不可恃也诗曰战战兢兢如临深渊如履薄冰又曰敬之敬之天维显思命不易哉先王之明徳犹无不难也无不惧也况我小国乎君其无谓邾小蠭虿有毒而况国乎弗聴八月丁未公及邾师战于升陉我师败绩邾人获公胄悬诸鱼门【诗小雅言常怀戒惧又诗周颂显明也思助辞言有国宜敬戒天明临下奉承其命甚难升陉鲁地胄兜鍪鱼门邾城门县之以辱公】
　　三十三年夏公伐邾取訾娄以报升陉之役邾人不设备秋襄仲复伐邾
　　文公七年春公伐邾闲晋难也三月甲戌取须句寘文公子焉非礼也【时晋襄公卒故为难闲犹乘也邾文公子叛在鲁公使守须句絶太皥之祀以与邻国叛臣非礼】
　　十三年夏邾文公卜迁于绎史曰利于民而不利于君邾子曰苟利于民孤之利也天生民而树之君以利之也民既利矣孤必与焉左右曰命可长也君何弗为邾子曰命在养民死之短长时也民苟利矣迁也吉莫如之遂迁于绎五月邾文公卒君子曰知命【绎邾邑今山东邹县绎山其地命已定于天不迁绎亦卒邾子以利民为急而不以死生二其心所谓知命也】
　　十四年　邾文公之卒也公使吊焉不敬邾人来讨伐我南鄙故惠伯伐邾○邾文公元妃齐姜生定公二妃晋姬生捷菑文公卒邾人立定公捷菑奔晋秋晋赵盾以诸侯之师八百乘纳捷菑于邾邾人辞曰齐出貜且长宣子曰辞顺而弗从不祥乃还【定公名貜且】
　　成公十八年八月邾宣公来朝即位而来见也
　　襄公元年九月邾子来朝礼也冬衞子叔晋知武子来聘礼也凡诸侯即位小国朝之大国聘焉以继好结信谋事补阙礼之大者也【礼以安国家利社稷为本】
　　四年夏穆叔如晋报知武子之聘也晋侯享之金奏肆夏之三不拜工歌文王之三又不拜歌鹿鸣之三三拜韩献子使行人子贠问之曰子以君命辱于敝邑先君之礼借之以乐以辱吾子吾子舍其大而重拜其细敢问何礼也对曰三夏天子所以享元侯也使臣弗敢与闻文王两君相见之乐也臣不敢及鹿鸣君所以嘉寡君也敢不拜嘉四牡君所以劳使臣也敢不重拜皇皇者华君教使臣曰必谘于周臣闻之访问于善为咨咨亲为询咨礼为度咨事为诹咨难为谋臣获五善敢不重拜【穆叔叔孙豹諡金奏击钟而奏也肆夏之三肆夏樊遏渠吕叔玉云肆夏时迈也樊遏执竞也渠思文也皆周颂工乐人文王之三大雅之首文王大明緜小雅之首鹿鸣四牡皇华献子名起行人通使之官肆夏文王为乐之大而鹿鸣为小故以疑穆子之拜元侯牧伯肆夏之三皆昭周之令徳受景福于天故以享元侯文王之三皆称文王之徳受命作周故诸侯防同以相乐鹿鸣取其我有嘉賔以儗叔孙奉命而来叔孙归徳于君故云嘉寡君四牡騑騑勤行不止晋以叔孙来聘故以此劳之皇华君遣使臣之诗言能光辉君命如华之皇皇然又当谘于忠信以补己之不及忠信为周其言曰周爰谘诹周爰谘谋周爰谘度周爰谘询言必忠信之人谘此四事咨咨于善也亲戚故云询礼仪故云度政事故云诹患难故云谋此见叔孙善于使而鲁与晋通好盖难起于鄫也】冬公如晋聴政晋侯享公公请属鄫晋侯不许孟献子曰以寡君之密迩于仇雠而愿固事君无失官命鄫无赋于司马为执事朝夕之命敝邑敝邑褊小阙而为罪寡君是以愿借助焉晋侯许之【鄫今为山东峄县聴政受贡赋多少之数以鲁不能供其政而鄫小国也故请欲以鄫属如须句颛臾之比以自助仇讐齐楚也官命徴发之命司马掌诸侯之赋】冬十月邾人莒人伐鄫臧纥救鄫侵邾败于狐骀国人逆丧者皆髽鲁于是乎始髽国人诵之曰臧之狐裘败我于狐骀我君小子朱儒是使朱儒朱儒使我败于邾【臧纥字武仲狐骀邾地髽麻髪合结也时战亡遭防者多不能备凶服髽而已狐裘纥时所服襄公幼弱故曰小子臧孙短故曰朱儒】
　　五年夏穆叔觌鄫太子于晋以成属鄫书曰叔孙豹鄫太子巫如晋言比诸鲁大夫也九月丙午盟于戚穆叔以属鄫为不利使鄫大夫聴命于防【属鄫本以假助而邾莒方共虐鄫鲁数救之反为国病且恐致罪故豹辞归于晋】
　　六年秋莒人灭鄫鄫恃赂也冬穆叔如邾聘且修平晋人以鄫故来讨曰何故亡鄫季武子如晋见且聴命【鄫有贡赋之赂于鲁恃之慢莒故为莒所灭武子代父为卿见伯国且谢亡鄫聴命受罪】
　　八年五月莒人伐我东鄙以疆鄫田【莒灭鄫鲁侵其西界故于此正其封疆】
　　十年秋莒人闲诸侯之有事也故伐我东鄙【事讨郑之事】十二年春莒人伐我东鄙围台季武子救台遂入郓取其钟以为公盘【台鲁邑今山东费县旧有台亭乘胜故云遂郓莒邑今郓城县】
　　十五年秋邾人伐我南鄙使告于晋晋将为防以讨邾莒晋侯有疾乃止冬晋悼公卒遂不克防
　　十六年春葬晋悼公平公即位　防于湨梁　以我故执邾宣公莒犂比公且曰通齐楚之使【湨梁事详见晋平楚康争伯犂比莒子号邾莒在齐楚往来道中故并以此为责】
　　十七年冬邾人伐我南鄙为齐故也【是秋齐伐鲁未得志故邾助之】十九年春诸侯还自沂上盟于督扬执邾悼公以其伐我故遂次于泗上疆我田取邾田自漷水归之于我【还自伐齐沂水源出今山东尼山之麓西流入泗水泗源自陪尾山四泉并发循泗水县北合为一晋正邾鲁之界以邾田在漷水之北者与鲁漷水在南直沛县东北出山东滕县界入潮阳泗水】
　　二十年春及莒平孟庄子防莒人盟于向督扬之盟故也【因盟以和解之故二国复自共盟以结好】○邾人骤至以诸侯之事弗能报也秋孟庄子伐邾以报之
　　二十一年春公如晋拜师及取邾田也邾庶其以漆闾丘来奔季武子以公姑姊妻之皆有赐于其从者于是鲁多盗季孙谓臧武仲曰子盍诘盗武仲曰不可诘也纥又不能季孙曰我有四封而诘其盗何故不可子为司冦将盗是务去若之何不能武仲曰子召外盗而大礼焉何以止吾盗子为正卿而来外盗使纥去之将何以能庶其窃邑于邾以来子以姬氏妻之而与之邑其从者皆有赐焉若大盗礼焉以君之姑姊与其大邑其次皁牧舆马其小者衣裳剑带是赏盗也赏而去之其或难焉纥也闻之在上位者洒濯其心壹以待人轨度其信可明征也而后可以治人夫上之所为民之归也上所不为而民或为之是以加刑罚焉而莫敢不惩若上之所为而民亦为之乃其所也又可禁乎书曰念兹在兹释兹在兹名言兹在兹允出兹在兹惟帝念功将谓由已壹也信由已壹而后功可念也庶其非卿也以地来虽贱必书重地也【庶其邾大夫漆闾丘邾二邑皆在今山东嵫阳县境旧有漆乡显闾乡诘治也武仲深病季孙之过厚庶其及其仆从为赏盗故极云盗不可治洒濯精白无私欲也壹诚也明徴其轨法以信而明白可徴也夏书禹谟谓行此事当念使可施于此释除也谓欲有所除治于人亦当顾已得无有之名此事言此事亦皆当令可施于此允信也信出于此则善亦在此此帝舜所以念其功者谓皆由已诚壹而后功可念非徒责之人也武仲之论诘盗圣人之徒不是过矣】
　　二十八年夏邾悼公来朝时事也
　　三十一年冬莒犂比公生去疾及展舆既立展舆又废之犂比公虐国人患之十一月展舆因国人以攻莒子弑之乃立去疾奔齐齐出也展舆呉出也书曰莒人弑其君买朱鉏言罪之在也【犂比名密州字买朱鉏展舆以既立而废乘国人之怨弑之而自立去疾其兄齐之甥也罪在罪在鉏也　据传则展舆实弑其父而言罪在于鉏则弑父乃谓无罪乎誖义甚矣】
</div>
    <div class="pagination">
<a href="春秋左传属事_page5.html">上一页</a><a href="春秋左传属事.html">1</a><a href="春秋左传属事_page2.html">2</a><a href="春秋左传属事_page3.html">3</a><a href="春秋左传属事_page4.html">4</a><a href="春秋左传属事_page5.html">5</a><span class="current-page">6</span><a href="春秋左传属事_page7.html">7</a><a href="春秋左传属事_page8.html">8</a><a href="春秋左传属事_page9.html">9</a><a href="春秋左传属事_page10.html">10</a><a href="春秋左传属事_page11.html">11</a><span>...</span><a href="春秋左传属事_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
