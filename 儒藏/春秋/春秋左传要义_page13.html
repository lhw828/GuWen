<!DOCTYPE html>
<html>
<head>
    <meta charset="UTF-8">
    <title>春秋左传要义 - 第 13 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传要义 - 第 13 页/共 25 页</h1>
    <div class="content">　　宋　魏了翁　撰
　　僖公四年至五年
　　【一】楚界未至南海因北海称所近
　　襄十三年传称楚子囊述共王之徳抚有蛮夷奄征南海唯言征南海耳其竟未必至南海也因齐实处北海遂称所近言其相去逺也服防云风放也牝牡相诱谓之风尚书称马牛其风盖末界之微事
　　【二】五侯九伯先儒无同郑説者
　　大公为王官之伯得以王命征讨天下随罪所在各致其罚故五等诸侯九州之伯皆得征讨其罪齐桓因大公有此王命言已上世先公得征讨有罪所以夸楚也郑以为周之制每州以一侯为牧二伯佐之九州有九侯十八伯大公为东西大伯中分天下者当各统四侯半一侯不可分故言五侯其伯则各有九耳侯为牧伯佐之言是周制其事无所出也且征者征其所统之国非征诸侯之身何当校计人数以充五九之言即如其言使伯佐牧二伯共佐治而已非是分州之半复安得征九伯也校数烦碎非复人情故先儒无同之者
　　【三】齐侯夸四履杜释河海之竟
　　东至于海西至于河正义释例曰海自辽西北平渔阳章武渤海乐陵乐安北海东莱城阳东海广陵吴郡防稽十四郡之东界以东河出西平西南二千里从西平东北经金城故北地朔方五原至故云中南经平阳河东之西界东经河东河内之南界东北经汲郡顿丘阳平平原乐陵之东南入海杜之此言据其当时之河耳
　　【四】齐汉晋时河道与古不同
　　禹贡导河积石至于龙门南至于华阴东至于防柱又东至于孟津东过洛汭至于大伾北过降水至于大陆又北播为九河同为逆河入于海案验其地自大伾以上河道不改大伾以下即是汲郡以东河水东流秦汉以来始然也古之河道自大伾而北过降水故迹不可复知其大陆则赵地之广泽也大陆以北播于九河九河故道河间成平以南平原鬲县以北其九河者徒骇一大史二马颊三覆釡四胡苏五简六絜七钩盘八鬲津九徒骇最西以次而东故郑注禹贡河间弓髙县往往有其处中候云齐桓霸遏八流以自广计桓公之时齐之西境当在九河之最西徒骇盖是齐之西界其东至于海当尽乐安北海之东界也
　　【五】茅缩酒之义杜从郑兴荆州菁茅未审
　　注包裹至未审正义曰禹贡荆州包匦菁茅孔安国云其所包裹而致者匦匣也菁以为菹茅以缩酒郊特牲云缩酌用茅郑云涑之以茅缩去滓也周礼甸师祭祀共萧茅郑兴云萧字或为莤莤读为缩束茅立之祭前沃酒其上酒渗下去若神饮之故谓之缩缩渗也故齐桓公责楚不贡包茅王祭不共无以缩酒杜用彼郑兴之説也孔安国以菁与茅别杜云茅菁茅则以菁茅为一特令荆州贡茅必异于余处但更无传説故云茅之为异未审也
　　【六】昭王南征不复非一説
　　昭王成王之孙周本纪文也吕氏春秋季夏纪云周昭王亲将征荆蛮辛余靡长且多力为王右还反涉汉梁败王及祭公陨于汉中辛余靡振王北济反振祭公髙诱注引此传云昭王之不复君其问诸水濵由此言之昭王为没于汉辛余靡焉得振王北济也振王为虚诚如髙诱之注又称梁败复非船壊旧説皆言汉濵之人以胶胶船故得水而壊王溺焉不知本出何书楚世家成王封熊绎于楚以子男之田国居丹阳宋仲子云丹阳南郡枝江县也枝江去汉其路甚遥昭王时汉非楚竟故不受罪也
　　【七】释资粮屝屦
　　资粮屝屦正义曰少仪云君将适他臣如致金玉货贝于君则曰致马资于有司郑曰资犹用也然则诸所费用之物皆为资也粮为米粟行道之食也屝屦俱是在足之物善恶异名耳扬雄方言屝麤屦也丝作之曰履麻作之曰屝不借粗者谓之屦丧服传曰防屦者藨蒯之菲也是屝用草为之也
　　【八】周礼先筮后卜春秋时不皆然
　　周礼筮人云凡国之大事先筮而后卜郑云当用卜者先筮之即事渐也于筮之凶则止不卜而传称桓公卜季友晋献公卜骊姬晋文公卜纳王赵鞅卜救郑皆先卜而后筮者周礼言其正法耳春秋之世临时请问者或卜或筮出自当时之心不必皆先筮后卜崔灵恩以为国之大事先筮而后卜筮凶则止不卜者筮必以三代之法若三法皆凶则止不卜若两法是凶一法为吉名为筮逆犹是疑限故更卜以决之则洪范筮逆龟从是也故大卜掌三兆三易仪礼特牲少牢筮皆旅占是筮有众占之法则灵恩之説义亦可通
　　【九】以象滋数言筮短龟长实未必然
　　注物生至数短正义曰筮数以上皆十五年传文象者物初生之形数者物滋息之状凡物皆先有形象乃有滋息是数从象生也龟以本象金木水火土之兆以示人故为长筮以末数七八九六之策以示人故为短周礼占人掌占龟郑云占人亦占筮言掌占龟者筮短龟长主于长者亦用此传为説圣人演筮以为易所知岂短于卜若至理而言卜筮实无长短
　　【十】薫莸十年有臭善易消恶难除
　　薰是香草莸是臭草一薰一莸言分数正等使之相和虽积十年尚犹有臭气香气尽而臭气存月令五时各言其臭中央土云其臭香易繋辞云其臭如兰传称在君之臭味则臭是气之摠名元非善恶之称但既谓善气为香故専以恶气为臭耳十是数之小成故举以为言焉十年香气尽矣恶气尚存言善易消而恶难灭也杜知莸是臭者内则云牛夜鸣则□彼□亦是臭义其字虽异其意亦同尚犹有臭犹则尚之义重言之耳犹尚书云弗遑暇食遑则暇也
　　【十一】骊姬酖酒堇肉公不怪其六日不败
　　骊姬受胙乃寘酖于酒寘堇于肉贾逵云堇乌头也正义曰毒酒经宿便败而公不怪其六日仍得如故明公之惑于骊姬不以六日为怪也谷梁曰以酖为酒药脯以毒
　　【十二】晋以明年告杀申生
　　传称晋侯使以杀大子申生之故来告实以去年死告称今年杀故以今年书也释例云晋鲁久不交使而告杀申生则所告不必尝有玉帛之使但欲广声其罪耳言广声其罪则晋侯谓谗言为实诬加大子以罪时史知其实改告而书之此传不言书曰则是旧史然也
　　【十三】伯姬来宁成风因朝其子
　　注伯姬至其子正义曰伯姬未必是成风所生但哀姜既死成风得为夫人纵非其母亦得归寜也沈氏云伯姬以荘二十五年六月归于假令后年生子则其年十四矣杜云十嵗左右者以其从母言朝故云十嵗左右也桓九年曹伯使世子射姑来朝是诸侯之子得有摄君之礼行朝之义但此子幼弱而卒不成朝故系于母而曰朝其子也若其能行朝礼则世子当如射姑伯姬别言来耳
　　【十四】诸侯不再序王世子与防不与盟
　　公羊传曰诸侯何以不序一事而再见者前目而后凡也此防盟之间无他异事复称诸侯者为王世子不盟故也谷梁传曰复举诸侯何也尊王世子而不敢与盟也释例曰未有臣而盟君臣而盟君是子可盟父故春秋王世子以下防诸侯者皆同防而不同盟是解复言诸侯者见王世子不与盟也王世子者王之储副周礼膳夫掌养王及后世子嵗终则防唯王及后世子之膳不防是其尊与王同也齐桓行霸翼戴天子尊崇王室故殊贵王之世子于防则歴序诸侯言防王世子则王世子不序诸侯之列也盟则诸侯自盟世子不与是殊贵世子也
　　【十五】郑伯辟首止之盟而逃
　　礼君行师从卿行旅从虽则防盟必有师旅郑伯弃其师众轻身逃归释例曰国君而逃师弃盟违其典仪弃其章服羣臣不知其谋社稷不保其安此与匹夫逃窜无异故例在上曰逃是言称逃之意也逃在盟前辟盟而逃
　　【十六】虞公贪宝拒谏而亡故称人以执
　　书晋人执虞公则从无道于民之例虞公于传未有不道之状但虞公贪璧马之宝拒絶忠谏释例曰虞公昧于货贿贪以自亡国非其国臣非其臣晋人取之若执一夫故称人以执而不言灭罪虞且言易也二十五年卫侯燬灭邢传曰同姓也故名虞亦晋之同姓不言晋侯名者传称晋侯修虞祀且归其职贡于王以是之故不以灭同姓为讥谓不书晋名也
　　【十七】传书正月朔日南至
　　注周正至南极正义曰日之行天有南有北常立八尺之表以候景之短长夏至之景尺有五寸日最长而景最短是谓日北至也自是以后日稍近南冬至之景一丈三尺日最短而景最长是谓日南至也冬至者十一月之中气中气者月半之气也月朔而已得中气是必前月闰闰前之月则中气在晦闰后之月则中气在朔闰者聚残余分之月其月无中气半属前月半属后月是去年闰十二月十六日已得此年正月朔大雪节故此正月朔得冬至也而杜长厯僖元年闰十一月此年闰十二月又闰之相去厯家大率三十二月耳杜于此闰相去凡五十月不与厯数同者杜推看春秋日月上下置闰或稀或穊自准春秋时法故不与常厯同
　　【十八】观台台上屋可观望
　　礼天子曰灵台诸侯曰观台释宫云四方而髙曰台台上构屋可以逺观望故谓之观台
　　【十九】积章成部积部成纪
　　十九年而有七闰古厯十九年为一章以其闰余尽故也歩厯之始以朔旦冬至为首厯之上元其年是十一月朔旦冬至至十九年闰余尽复得十一月朔旦冬至故以十九年为一章积章成部积部成纪治厯者以此章部为法因此可以明其术数推之而知气朔也
　　【二十】释分至启闭
　　一年分为四时时皆九十余日春之半秋之半昼夜长短等昼夜中分百刻故春秋之半称春秋分也冬之半夏之半昼夜长短极极训为至故冬夏之半称冬夏至也四时之气寒暑不同春夏生物秋冬杀物生物则当启杀物则当闭故立春立夏为启立秋立冬为闭
　　【二十一】二郑释云物之占
　　周礼保章氏以五云之物辨吉凶水旱降丰荒之祲象郑云物色也视日旁云气之色降下也知水旱所下之国郑众云以二至二分观云色青为虫白为丧赤为丘荒黒为水黄为丰众之此言盖出占候之书计云气之占不啻尽此而已但世絶其学故莫能知
　　【二十二】稽首顿首拜手之异
　　郑云稽首拜头至地也顿首拜头叩地也空首拜头至手所谓拜手也郑唯解此三者拜之形容所以为异也稽首头至地头下缓至地也顿首头不至地暂一叩之而已尚书每称拜手稽首者初为拜头至手乃复叩头以至地至手是为拜手至地乃为稽首然则凡为稽首者皆先为拜手乃成稽首故尚书拜手稽首连言之传虽不言拜手当亦先为拜手乃为稽首稽首拜手共成一拜之礼此其为敬之极故臣于君乃然孔安国以为尽礼致敬説者又以为稽首臣拜君也顿首谓敌者相拜也空首谓君荅臣拜也
　　【二十三】襄王子带同母史记云异母非
　　二十四年传曰不谷不徳得罪于母氏之子带书曰天王出居于郑辟母弟之难也如彼传则襄王与子带俱是恵后所生但其母钟爱其少子故欲废大子而立之周本纪云襄王母早死后母曰恵后生叔带与传不同史记缪也七年恵王崩襄王畏子带不敢发丧知此时有废大子之意故齐桓帅诸侯防大子定其位安王国也
　　【二十四】释辅车相依
　　易咸卦上九咸其辅颊舌三者并言则各为一物广雅云辅颊也则辅颊为一释名曰颐或曰辅车其骨彊可以辅持其口或谓牙车牙所载也或谓颔车也卫风硕人云巧笑倩兮毛传云好口辅也如此诸文牙车颔车牙下骨之名也颊之与辅口旁肌之名也盖辅车一处分为二名耳辅为外表车是内骨故云相依也
　　【二十五】大王三昭王季二穆同异
　　大伯虞仲辟季歴适荆蛮若有适庶不须相辟知其皆同母也周本纪云古公有长子曰大伯次曰虞仲大姜生季歴如史记之文似王季与大伯别母马迁之言疏缪耳此言虢仲虢叔王季穆国语称文王敬友二虢故一以为文王母弟母弟之言事无所出仲叔皆文王之时虢君字也据传文郑灭一虢晋灭一虢不知谁是仲后谁是叔后贾逵云虢仲封东虢制是也虢叔封西虢虢公是也马融云虢叔同母弟虢仲异母弟虢仲封下阳虢叔封上阳案传上阳下阳同是虢国之邑不得分封二人也若二虢共处郑复安得虢国而灭之虽贾之言亦无明证各以意断不可审知
　　【二十六】以勲受封必有盟如汉功臣誓
　　注盟府司盟之官正义曰周礼司盟掌盟载之法防同则掌其盟约之载既盟则贰之郑云贰之者写副当以受六官唯言防同之盟不掌勲功之事而得有二虢之勲藏在盟府者凡诸侯初受封爵必有盟誓之言檀弓云卫大史栁荘死公与之邑裘氏与县潘氏书而纳诸棺曰世世万子孙毋变也其言即盟誓之辞也汉书功臣侯表记髙祖即位八载天下乃平始论功臣而定封侯者一百四十三人封爵之誓曰使黄河如带泰山若砺国以永存爰及苗裔其誓即盟之类事必有因于古明知以勲受封必有盟要其辞当蔵于司盟之府也
　　【二十七】晋以桓荘之族偪尽杀之
　　注桓叔至五年正义曰荘伯之族从父昆弟也桓叔之族从祖昆弟唯言从祖昆弟举疏者而略言耳
　　【二十八】杜以蔡命为逸其物作繄物
　　皇天无亲惟徳是辅蔡仲之命文也黍稷非馨明徳惟馨君陈文也人不易物惟徳其物旅獒文也杜不见古文故以为逸书此传与书异者其作繄师授不同字改易耳其意亦不异也民不易物者设有二人俱以物祭其祭相似不改易此物唯有徳者繄此乃是物
　　【二十九】周腊大蜡各一祭汉不蜡而腊
　　虞不腊矣正义曰月令孟冬腊门闾及先祖五祀腊之见于传记者唯月令与此二文而已秦本纪恵王十二年初腊始皇三十一年更改腊曰嘉平蔡邕独断云腊者嵗终大祭纵吏民宴饮非迎气故但送不迎应劭风俗通云案礼传夏曰嘉平殷曰清祀周曰大蜡汉改为腊腊者猎也田猎取兽祭先祖也此言虞不腊矣明当时有腊祭周时腊与大蜡各为一祭言汉改曰腊不蜡而为腊耳
　　【三十】卜偃以童謡期灭虢
　　时有童穉之子为此謡歌之辞故卜偃取以对公丙日将旦之时龙尾之星伏在合辰之下当是之时军人上下均同其服振振然而盛旂者晋军旂也而往取虢故云取虢之旂南方鹑鸟之星其体贲贲然见于南方天策之星近日焞焞然无光耀甚防也鹑火之次正中于南方尔时其当成军事也虢公其当奔走也既引童謡之言乃复指其时日在夏之九月十月之交乎谓九月十月晦朔之交也十月朔丙子之日平旦时日体在尾星月在天策星鹑火正中于南方必是时克之东方七宿皆为苍龙之宿其龙南首北尾角是龙角尾即龙尾故曰龙尾尾星也日月之食为辰昭七年传文于时日体在尾尾星与日同处共日俱出入故常伏不见在兵之服皆韦弁均服者谓兵戎之事贵贱上下均同此服也南方七宿皆为朱鸟之宿其鸟西首东尾故未为鹑首午为鹑火已为鹑尾鹑火星者谓栁星张也天策傅説星史记天官书之文荘子云傅説得之以骑箕尾傅説殷髙宗之相死而托神于此星故名为傅説星也傅説之星在尾之末合朔在尾故其星近日星微焞焞然无光耀也
　　【三十一】日月合朔在尾故至旦月过在天策
　　注是夜至在策正义曰以三统厯推之此夜是月小余尽夜半合朔在尾十四度从乙夜半至平旦日行四分度之一月行三度有余故丙子旦日在尾星月在天防鹑火之次正中也月令孟冬之月日在尾昏危中旦七星中七星则鹑火次之星也
　　【三十二】诸侯薨于朝防王事加等以敛
　　凡诸侯薨于朝防加一等死王事加二等于是有以衮敛注诸侯命有三等公为上等侯伯为中等子男为下等衮衣公服也谓加二等










　　春秋左传要义巻十四
<经部,春秋类,春秋左传要义>
　　钦定四库全书
　　春秋左传要义卷十五
　　宋　魏了翁　撰
　　僖公六年至十五年
　　【一】诸侯无故不造城齐威以新密罪郑
　　书新城以新城为郑之罪状刘云先王之制诸侯无故不造城造城则攻其所造司马法曰产城攻其所产是也郑以非时筑城违礼害民齐桓声其罪以告诸侯【二】释面缚衔璧因疏史记书微子事谬
　　周武王克殷微子乃持其祭器造于军门肉袒面缚左牵羊右把茅膝行而前史记之言多有错谬微子手缚于后故以口衔璧又焉得牵羊把茅也
　　【三】禹贡周贡有常职周衰听于霸主
　　周礼大行人云侯服贡祀物甸服贡嫔物男服贡器物采服贡服物卫服贡材物要服贡货物郑云祀贡者牺牲之属嫔物丝枲也器物尊彞之属服物纁絺纩也材物八材也货物龟贝也如彼礼文诸侯所贡之物皆以服数为差尚书禹贡任土作贡皆贡土地所生不计路之逺近然则周礼虽依服数亦贡土地所生不宜逺求他方之物以贡王也王室盛明之时每国贡有常职天子既衰诸侯惰慢贡赋之事无复定准故霸主总帅诸侯尊崇天子量其国之大小号令所出之物传言诸侯各使官司取齐约束受其方所当贡天子之物言其一听齐令美齐侯能以礼服诸侯
　　【四】防不列奸故辞郑世子华
　　经书齐侯宋公陈世子款郑世子华盟于甯母则已列于防矣管仲方云防而列奸何以示后嗣者桓公列之于防直是列其身耳管仲言列奸者谓将用其奸谋故杜云列奸用子华也不受子华之请即是防不列奸故下言他国记奸则废君盟齐史隠讳则损盛徳
　　【五六】王臣与诸侯防盟或讥与否
　　公羊传曰王人微者曷为序乎诸侯之上先王命也谷梁传曰王人之先诸侯何也贵王命也弁冕虽旧必加于首周室虽衰必先诸侯释例以为中士称名下士称人此言王人是天子之下士也诸侯相与为盟所以同奬王室天子之臣不与诸侯共盟释例曰未有臣而盟君臣而盟君是子可盟父故春秋王世子下以防诸侯者皆同防而不同盟是言王臣正法不与诸侯盟也二十八年践土之盟传称王子虎盟诸侯于王庭杜云王子虎临盟不同防故不书宣七年传曰诸侯盟于黒壤王叔桓公临之以谋不睦杜云王叔桓公衔天子之命以监临诸侯不同防尊卑之别也哀十三年传曰公防单平公晋定公呉夫差于黄池杜云平公周卿士也不书尊之不与防此三者王臣皆不与盟是其正法然也若天子初立王室不安命臣使结盟诸侯以安王室虽非正法事势宜然既无褒美亦无贬责此王人与诸侯盟不讥者王室有难王勅使来盟故也文十年及苏子盟于女栗传曰顷王立故也襄三年公防单子晋侯云云盟于鸡泽杜云周灵王新即位使王官伯出与诸侯盟以安王室皆事与此同以情义可许故都无贬则二十九年翟泉之盟于时诸侯辑睦王室无虞而王子虎下盟列国以渎大典故贬称王人是依礼不合故据法贬之春秋王臣与诸侯防盟凡十有余事饥与不讥皆从此例
　　【七】郑伯新服未与防故别言乞盟
　　郑伯往年使子华听命心犹未服齐桓拒子华之请故今始服从齐桓以其新服尚未与之防故不序列而别言乞盟不知与盟以否传言请服义无不受
　　【八】哀姜于礼不应致歴三禘而后行
　　释天云禘大祭也言其大于四时之祭故为三年大祭之名言毎积三年而一为此祭也大庙庙之大者故为周公庙释列曰三年丧毕致新死之主以进于庙庙之逺主当迁入祧于是乃大祭于大庙以审定昭穆谓之禘是说致者致新死之主于庙而列之昭穆也此致致哀姜也哀姜薨已多年非复新死而于今始致者传发凡例夫人不薨于寝则不致哀姜例不应致故僖公疑其礼丧毕之日不作禘祭之礼以致之既不为哀姜作丧毕禘祭其禘自从闵公数之
　　【九】小寝对路寝为小殡庙谓朝庙
　　丧大记云男子不死于妇人之手妇人不死于男子之手君夫人卒于路寝既言妇人不死于男子之手必不得死于君之路寝言夫人卒于路寝谓卒于夫人之大寝对君路寝为小故云小寝也同者同盟之国也檀弓曰丧之朝也顺死者之孝心也其哀离其室也故至于祖考之庙而后行殷朝而殡于祖周朝而遂葬士丧礼朝而遂葬与记正同知周法不殡于庙而此传及襄四年皆云不殡于庙以为失礼知其将葬之时不以殡过庙耳殡过庙者将之时从殡宫出告庙乃非是殡尸于庙中也据经哀姜薨之文知其赴同祔姑可矣亦知其殡于庙者以元年十二月丧至二年五月始明至则殡于寝也既殡于寝自然当朝庙故据文亦知殡庙唯当以不薨于寝不得致耳
　　【十】称宰有宰夫以上称公有三公五等公
　　传称王使宰孔赐齐侯胙知周公即宰孔也其官为大宰采地名为周天子三公故称公孔则其名也谷梁传曰天子之宰通于四海其意言宰者六官之长官名通于海内是故书其官名也通于四海者当谓大宰之长官耳其属官不应得通而宰咺宰渠伯纠则必非长官亦称为宰者盖自宰夫以上皆通也释例曰今案春秋以考之其称公者皆三公非五等之公也是言祭公周公皆三公也释例又曰王之公卿皆书爵则卿亦不字杜云三公不字者以入春秋以来家父南季皆大夫称字宰周公又承其后故云不字不于祭公逆王后注者因歴序诸国而言之
　　【十一】未适人何以卒男冠女笄皆成人
</div>
    <div class="pagination">
<a href="春秋左传要义_page12.html">上一页</a><span>...</span><a href="春秋左传要义_page8.html">8</a><a href="春秋左传要义_page9.html">9</a><a href="春秋左传要义_page10.html">10</a><a href="春秋左传要义_page11.html">11</a><a href="春秋左传要义_page12.html">12</a><span class="current-page">13</span><a href="春秋左传要义_page14.html">14</a><a href="春秋左传要义_page15.html">15</a><a href="春秋左传要义_page16.html">16</a><a href="春秋左传要义_page17.html">17</a><a href="春秋左传要义_page18.html">18</a><span>...</span><a href="春秋左传要义_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
