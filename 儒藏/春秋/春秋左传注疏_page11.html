<!DOCTYPE html>
<html>
<head>
    <meta charset="UTF-8">
    <title>春秋左传注疏 - 第 11 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传注疏 - 第 11 页/共 45 页</h1>
    <div class="content">　　传三十二年春城小谷为管仲也注公感齐桓之德故为管仲城私邑音义【为于伪反注及下同】○齐侯为楚伐郑之故请防于诸侯注楚伐郑在二十八年谋为郑报楚宋公请先见于齐侯夏遇于梁丘音义【见贤遍反又如字】○秋七月有神降于莘注有神声以接人莘虢地音义【莘所巾反】疏【注正义曰易称神也者妙万物而为言者也虽复鬼神之神亦无形象可见今言神降则人皆闻知故知有神谓有神声以接人也吴孙权时有神自称王表言语与人无异而形不可见今此神降于莘盖亦王表之类神者气也当在人上今下接人故称降也国语説此事称内史过对王云昔昭王娶于房曰房后实有爽德协于丹朱丹朱冯身以仪之生穆王焉若由是观之其丹朱之神乎下説神居莘而虢公请土内史过往闻虢请命知莘是虢地】惠王问诸内史过曰是何故也注内史过周大夫音义【过古禾反】对曰国之将兴明神降之监其徳也将亡神又降之观其恶也故有得神以兴亦有以亡虞夏商周皆有之注亦有神异音义【监本又作鉴古暂反】疏【正义曰国语内史过曰夏之兴也祝融降于崇山其亡也回禄信于黔隧商之兴也梼杌次于丕山其亡也夷羊在牧周之兴也鸑鷟鸣于岐山其衰也杜伯射宣王于镐是夏商周之所有也其虞则国语不言焉未知其所谓也服防云虞舜祖考来格凤皇来仪百兽率舞案虞书夔説舜乐所致非神降也必其傅防尚书以为得神以兴则虞舜得神以亡者又安在也】王曰若之何对曰以其物享焉其至之日亦其物也注享祭也若以甲乙日至祭先脾玉用苍服上青以此类祭之音义【脾婢支反】疏【注正义曰此降莘之神非祀典所载神必须祭故内史过令以其物享之其物不知所谓更以至日释之谓此神初降之日以其至日之物也月令春其日甲乙夏其日丙子中央土其日戊已秋其日庚辛冬其日壬癸所用之物月令具有其文注引甲乙所用举一隅也丙丁日至祭用肺玉服皆赤也戊巳日至祭用心玉服皆黄也庚辛日至祭用肝玉服皆白也壬癸日至祭用肾玉服皆也】王従之内史过往闻虢请命注闻虢请于神求赐土田之命反曰虢必亡矣虐而听于神神居莘六月疏【正义曰国语称惠王十五年神降于莘年表惠王五年是鲁庄公之十八年则此年惠王十五年也上云七月降神则今年七月降也居莘六月虢公使祝史享焉则今年十二月也内史过往已闻虢请命则过至虢亦十二月也传先説王事使了后论虢事以终内史之言故文倒耳】虢公使祝应宗区史嚚享焉神赐之土田注祝大祝宗宗人史大史应区嚚皆名音义【区丘于反嚚五巾反大祝音泰下同】史嚚曰虢其亡乎吾闻之国将兴听于民注政顺民心将亡听于神注求福于神神聪明正直而壹者也依人而行注唯徳是与虢多凉徳其何土之能得注凉薄也为僖二年晋灭下阳传音义【凉音良】疏【正义曰国语曰耳目心之枢机也故必听和而视正听和则聪视正则明然则所谓聪明者不听滛辞不视邪人之谓也襄七年传曰正直为正正曲为直言正者能自正直者能正人曲而壹者言其一心不二意也依人而行谓善则就之恶则去之虢多薄徳神所不依其何土之能得言赐之土田必虚妄也若神所不依则不应赐土而言神赐之土田者神厌其人不告以实犹晋献公筮以骊姬为夫人亦云吉耳】○初公筑台临党氏注党氏鲁大夫筑台不书不告庙音义【党音掌】见孟任従之閟注孟任党氏女閟不従公音义【閟音秘】疏【正义曰服防云従之言欲与通也】而以夫人言许之注许以为夫人割臂盟公生子般焉雩讲于梁氏女公子观之注雩祭天也讲肄也梁氏鲁大夫女公子子般妹音义【肄音四又以二反】疏【注正义曰鲁以周公之故得郊祀上天故雩亦祭天也文四年传曰臣以为肄业及之也肄谓习业故讲为肄】圉人荦自墙外与之戏注圉人掌养马者以慢言戏之音义【荦音洛又力角反】疏【注正义曰周礼圉人掌养马刍牧之事昭七年传曰马有圉牛有牧】子般怒使鞭之公曰不如杀之是不可鞭荦有力焉能投盖于稷门注盖覆也稷门鲁南城门走而自投接其屋之桷反覆门上音义【覆芳服反】疏【注正义曰稷门为鲁南城门盖时人犹以名之故知也投盖者谓自投其身以盖物故以为走而自投反覆门上刘规过云公言荦有力焉如杜此説劲防耳非有力也当谓投车盖过于稷门今知不然者周礼车盖以物帛为之轻而帆风非可投之物且传直云投盖于稷门不云过稷门明知自投反覆稷门之上今时犹然且游楚超乘而出女曰子南夫也则劲防之人亦是勇力之事刘君以劲防非力而规杜氏非也】公疾问后于叔牙对曰庆父材注盖欲进其同母兄问于季友对曰臣以死奉般注季友庄公母弟故欲立般公曰乡者牙曰庆父材成季使以君命命僖叔待于鍼巫氏注成季季友也鍼巫氏鲁大夫音义【乡许亮反鍼其亷反】使鍼季酖之注酖鸟名其羽有毒以画酒饮之则死音义【画音获】疏【注正义曰説文云酖毒鸟也一名运日广雅云鸩鸟雄曰运日雌曰阴谐广志云鸩鸟形似鹰大如鹗毛黒喙长七八寸黄赤如金食蛇及橡实常居高山巅晋诸公赞云鸩鸟食蝮以羽翮栎酒水中饮之则杀人旧制鸩不得渡江有重法石崇为南中郎得鸩以与王恺养之大如鹅喙长尺余纯食蛇虺司隷傅只于恺家得此鸟奏之宣示百官烧于都街是説鸩鸟之状也以其因酒毒人故字或为酖】曰饮此则有后于鲁国不然死且无后饮之归及逵泉而卒立叔孙氏注逵泉鲁地不以罪诛故得立后世其禄○八月癸亥公薨于路寝子般即位次于党氏注即丧位次舎也○冬十月己未共仲使圉人荦贼子般于党氏注共仲庆父音义【共音恭】成季奔陈注出奔不书国乱史失之立闵公注闵公庄公庶子于是年八嵗音义【闵亡谨反】疏【注正义曰传称闵公哀姜之娣叔姜之子哀姜以二十四年八月始入娣必与适俱行当以二十五年生子故云八嵗】









　　春秋左传注疏巻九
　　春秋左氏传注疏卷九考证
　　公如齐观社疏皆但书而不言其事○推寻文义应作皆但书如不言其事
　　萧叔朝公注萧附庸国叔名○【臣召南】按十二年传萧叔大心似此人字叔名大心也杜以附庸之君例称名故以叔为名耳
　　传曹刿谏曰不可○王应麟困学纪闻曰刿问战谏观社蔼然儒者之言公羊乃有盟柯之事史记遂以曹沬列刺客之首此战国之风春秋初未有此习也
　　传谮富子而去之○陈傅良曰为杀太子申生起传后见二十四年二十五年【臣召南】按晋尽去诸公族后日六卿擅权三家裂土即始于此不止为太子申生起本也
　　郭公注盖经阙误也○【臣浩】按杜説远胜二传
　　公子友如陈注诸鲁出朝聘皆书如○【臣浩】按东莱集解引此作诸鲁大夫出朝聘皆书如多大夫二字于文义为合
　　传伐鼓于朝○刘敞曰日食变之大者岂可以非正阳安而视之春秋所以书者讥其不鼓于朝乃鼓于社又用牲耳
　　公防宋人齐人伐徐注无传宋序齐上主兵○东莱集解引此注主兵句下有徐国在下邳县七字【臣召南】按此文既在僖三年之前则徐国自应有注但县应作僮县耳
　　传晋士蒍为大司空注大司空卿官○赵汸补注曰传见晋变周制僭王官
　　传王使召伯廖赐齐侯命○【臣召南】按齐桓霸业始于十三年防北杏至此二十七年实受王命为侯伯
　　传子元鬭御疆鬭梧耿之不比为斾疏释天云缁广充幅长寻曰旐○【臣浩】按尔雅以旌旂附释天卷疏引之故曰释天云云监本作释文非也今改正
　　城诸及防注诸今城阳诸县○【臣召南】按诸县两汉属琅邪晋属城阳别本脱诸字
　　传凡师有钟鼓曰伐无曰侵○赵汸补注曰外传晋语赵宣子曰伐备钟鼓声其罪也袭侵无声为蹔事也传例盖本此
　　传遇于鲁济注燕国今蓟县○【臣召南】按蓟县汉属广阳国晋属燕国杜注蓟县之上不言燕国従省文也









　　春秋左氏传注疏卷九考证
　　钦定四库全书
　　春秋左传注疏卷十【起闵公元年尽二年】
　　晋杜氏注　唐陆德明音义　孔颖达疏
　　闵公音义【陆曰闵公名啓方庄公之子母叔姜史记云名开諡法在国遭难曰闵】疏【正义曰鲁世家闵公名开庄公之子惠王十六年卽位杜世族谱云名启方汉景帝讳启启开因是而乱杜谱云启方从世本文諡法在国逄难曰闵是岁岁在大梁】
　　经元年春王正月
　　齐人救邢
　　夏六月辛酉葬我君庄公
　　秋八月公及齐侯盟于落姑注落姑齐地季子来归注季子公子友之字季子忠于社稷爲国人所思故贤而字之齐侯许纳故曰归疏【正义曰季是友之字也子者男子之美称国人贤而思之得其还鲁喜而呼曰季子来归史因其言而书之传称请复季友齐侯许之是得齐之力齐侯许纳故曰归也】冬齐仲孙来注仲孙齐大夫以事出疆因来省难非齐侯命故不称使也还使齐侯务宁鲁乱故嘉而字之来者事实省难其志也故经但书仲孙之来而传寻仲孙之志音义【疆居良反难乃旦反下及传同】疏【注正义曰传称仲孙湫则名湫而字仲孙也杜言以事出疆或使向他国因来省鲁难非齐侯命之使来来而不称君命故不言齐侯使也诸侯之卿例当书名此人还国使齐侯务宁鲁难明年卽有高子来盟是齐侯用其言鲁人知其事不书其名嘉而字之杜云称字嘉之则仲孙是字犹楚之孙伯或亦以孙爲字也来者身来至鲁是事实也省难心自省之是其志也虽志在省难不告鲁人云已省其难故经据实事但书仲孙之来传寻仲孙之志言其来省难也】
　　传元年春不书卽位乱故也注国乱不得成礼○狄人伐邢注狄伐邢在往年冬管敬仲言于齐侯曰戎狄豺狼不可厌也注敬仲管夷吾音义【豺士皆反狼音厌于盐反】诸夏亲昵不可弃也注诸夏中国也昵近也音义【夏戸雅反昵女一反】宴安酖毒不可怀也注以宴安比之酖毒音义【宴于见反本又作宴音同一音乌谏反酖直荫反】诗云岂不怀归畏此简书注诗小雅美文王爲西伯劳来诸侯之诗音义【劳来力报反下力代反】疏【正义曰戎狄之心若豺狼之兽不可厌足也言其当伐戎狄也诸夏之国皆亲近之人不可遗弃也言其当救邢也宴安自逸若酖毒之药不可怀恋也言其当自劳也诗小雅出车之篇美文王劳来诸侯令贤臣出使此臣在外思归而以王事自勉言我岂不思归乎诚思归也但畏此简书来告急耳诸侯有事则书之于简遣使执简以告命告则须救故畏而不归也此简书者同有所恶则相忧之谓也请救邢以从简书传称勤则不匮安则败名齐侯纵心宴安不欲征伐安则自损其身故言酖毒以劝之释兽云豺狗足郭璞云脚似狗説文云豺狼属狗声释兽又云狼牡貛牝狼舍人曰牡名貛牝名狼陆玑毛诗义疏云狼鸣能小能大善爲小儿啼声以诱人去数十步其猛健者虽善用兵者不能免也二者皆贪残之兽故比戎狄也注正义曰敬諡諡法夙夜勤事曰敬仲字管氏夷吾名　此言诸夏襄四年传魏绛云诸华必叛华夏皆谓中国也中国而谓之华夏者夏大也言有礼仪之大有文章之华也昵近释诂文舍人曰昵戚之近也言中国诸侯情亲而路近】简书同恶相恤之谓也注同恤所恶请救邢以从简书齐人救邢○夏六月葬庄公乱故是以缓注十一月乃葬○秋八月公及齐侯盟于落姑请复季友也注闵公初立国家多难以季子忠贤故请霸主而复之齐侯许之使召诸陈公次于郎以待之注非师旅之事故书次季子来归嘉之也○冬齐仲孙湫来省难注湫仲孙名音义【湫子小反】书曰仲孙亦嘉之也仲孙归曰不去庆父鲁难未巳注时庆父亦还鲁音义【去起吕反下同】公曰若之何而去之对曰难不已将自毙注毙踣也音义【毙婢世反踣薄北反】君其待之公曰鲁可取乎对曰不可犹秉周礼周礼所以本也臣闻之国将亡本必先颠而后枝叶从之鲁不弃周礼未可动也君其务宁鲁难而亲之亲有礼因重固注能重能固则当就成之疏【注正义曰服防云重不可动因其不可动而坚固之杜以此传四句相类间携贰携贰皆间之覆昬乱昬乱皆败之知此重固皆因之则非因重而固之】间携贰注离而相疑者则当因而间之音义【间问厠之间注同】覆昬乱注覆败也音义【覆芳服反注同】霸王之器也注霸王所用故以器爲喻音义【王于况反注同】○晋侯作二军注晋本一军见庄十六年音义【见贤遍反】公将上军大子申生将下军赵夙御戎毕万爲右注爲公御右也夙赵衰兄毕万魏犫祖父音义【将子匠反下及注同衰初危反犫尺由反】疏【注正义曰史记赵世家夙生共孟孟生赵衰晋语云赵衰先君之戎御赵夙之弟也杜以夙爲衰兄从晋语也魏世家毕万生武子世本毕万生芒季李生武仲州州卽犫也杜以万爲犫之祖父依世本也】以灭耿灭霍灭魏注平阳皮氏县东南有耿乡永安县东北有霍大山三国皆姬姓音义【耿古幸反国名】还爲大子城曲沃赐赵夙耿赐毕万魏以爲大夫士蒍曰大子不得立矣分之都城而位以卿先爲之极又焉得立注位以卿谓将下军音义【还爲于僞反焉于防反】不如逃之无使罪至爲呉大伯不亦可乎注大伯周大王之适子知其父欲立季歴故让位而适呉音义【大音防注同适子丁歴反本又作嫡】疏【注正义曰史记呉世家云呉大伯弟仲雍皆周大王之子而王季歴之兄也季歴贤而有圣子昌大王欲立季歴以及昌于是大伯仲雍二人乃奔荆蛮以辟季歴季歴果立是爲王季是大伯让位适呉之事】犹有令名与其及也注言虽去犹有令名胜于留而及祸疏【正义曰言逃虽失国犹有善名与其留而及祸也何者爲胜劝之使逃】且谚曰心苟无瑕何恤乎无家天若祚大子其无晋乎注爲晋杀申生传音义【谚音彦祚在路反】卜偃曰毕万之后必大注卜偃晋掌卜大夫万盈数也魏大名也疏【正义曰以算法从一至万每十则改名至万以后称一万十万百万千万万万始名亿从是以往皆以万爲极是至万则数满也论语云巍巍乎其有成功是巍爲高大之名】以是始赏天啓之矣天子曰兆民诸侯曰万民今名之大以从盈数其必有众注以魏从万有众象初毕万筮仕于晋遇屯注震下坎上屯音义【屯张伦反】之比注坤下坎上比屯初九变而爲比音义【比毗志反注及下同】疏【正义曰震下坎上爲屯説卦云震动也坎彖云坎险也动而遇险有屯难之象坤下坎上爲比説卦坎爲水坤爲地水润下而地受之相亲比之象也】辛廖占之曰吉注辛廖晋大夫音义【廖力雕反】疏【注正义曰杜云辛廖晋大夫则以毕万筮仕在晋国而筮刘炫云若在晋国而筮何得云筮仕于晋又辛甲辛有并是周人何故辛廖独爲晋大夫今知不然者传以毕万是毕国子孙今乃筮仕于晋言于晋以对毕耳非谓筮时在他国也案昭十五年传云及辛有之二子董之晋于是乎有董史注云辛有周人二子适晋爲大史则辛氏虽出于周枝流于晋刘用服氏之説以爲毕万在周筮仕于晋又以晋国不得有姓辛而规杜过其义非也】屯固比入吉孰大焉其必蕃昌注屯险难所以爲坚固比亲宻所以得入音义【蕃音烦】震爲土注震变爲坤车从马注震爲车坤爲马疏【注正义曰晋语云司空季子占公子重耳之筮云震车也坤彖云利牝马之贞是坤爲马也下注震爲足震爲长男坤爲母坤爲众皆説卦文也】足居之注震爲足兄长之注震爲长男音义【长丁丈反】母覆之注坤爲母众归之注坤爲众六体不易注初一爻变有此六义不可易也合而能固安而能杀公侯之卦也注比合屯固坤安震杀故曰公侯之卦疏【注正义曰震之爲弑传无明文晋语云震车也车有威武昭二十五年传云爲刑罚威狱以类其震矅杀戮是震爲威武杀戮之意故震爲杀也】公侯之子孙必复其始注万毕公高之后传爲魏之子孙众多张本疏【正义曰万是毕公之后公侯之子孙必当复其初始言此人子孙又将爲公侯也及春秋之后三家分晋而魏爲诸侯是其筮之验也】
　　经二年春王正月齐人迁阳注无传阳国名盖齐人偪徙之疏【注正义曰世本无有阳国不知何姓杜世族谱土地名阙不知所在与宋人迁宿文同知阳是国名盖齐人偪迁之】
　　夏五月乙酉吉禘于庄公注三年防毕致新死者之主于庙庙之逺主当迁入祧因是大祭以审昭穆谓之禘庄公防制未阕时别立庙庙成而吉祭又不于大庙故详书以示讥音义【禘大计反祧他雕反昭上饶反阕苦穴反大庙音防】疏【注正义曰僖三十三年传曰凡君薨卒哭而祔祔而作主特祀于主烝尝禘于庙禘祀爲吉祭説防事而言禘知禘是防终而吉祭也襄十五年晋悼公卒十六年传称晋人答穆叔云以寡君之未禘祀知三年防毕乃爲禘也防毕而爲禘祭知致新死之主于庙也新主入庙则逺主当迁知其迁入祧者祭法云天子七庙有二祧则祧是逺祖庙也周礼守祧掌守先王先公之庙祧其遗衣服藏焉庙之逺主其庙既迁主无所处固当迁入祧也郑以二祧爲文王武王之庙迁主入庙当各从其班穆入文祧昭入武祧礼诸侯五庙更无别祧则当谓大祖之庙爲祧也逺主初始入祧新死之主义当与先君相接故礼因是而爲大祭以审序昭穆故谓之禘禘者谛也言使昭穆之次审谛而不乱也庄公以其三十二年八月薨至此年五月唯二十二月故防制未阕也公羊传曰其言于庄公何未可以称宫庙也曷爲未可以称宫庙在三年之中矣三年之中未得以礼迁庙而特云庄公知爲庄公别立庙庙成而吉祭也僖八年禘于大庙文二年大事于大庙宣八年有事于大庙彼言大事有事亦禘祭也则禘礼必于大庙今未可以吉祭而爲吉祭又不于大庙故详书以示讥也既云吉禘又云于荘公是其详也】
　　秋入月辛丑公薨注实弑书薨又不地者皆史策讳之九月夫人姜氏孙于邾注哀姜外滛故孙称姜氏音义【孙音逊注同】疏【注正义曰此决庄元年夫人孙于齐不称姜氏也贾服之説皆以爲文姜杀夫罪重故去姜氏哀姜杀子罪轻故不去姜氏故杜爲此言以异之言外滛者谓与外姓爲滛】
　　公子庆父出奔莒注弑闵公故
　　冬齐高子来盟注无传盖高傒也齐侯使来平鲁乱僖公新立因遂结盟故不称使也鲁人贵之故不书名子男子之美称音义【美称尺证反】疏【注正义曰荘二十二年及齐高傒盟于防自尔以来不见经传故云盖高傒也往年仲孙湫劝齐侯使宁鲁难今而高子适鲁知齐侯使来平鲁乱也当齐侯初命高子之时庆父未出僖公未立及其至鲁値僖公新立因遂与鲁结盟而立之不云齐侯使者盟非齐侯之命故不称使也齐侯不使之盟而高子輙爲盟者齐侯使之来平鲁乱新君既立遂盟而安之亦足称齐侯之意其盟非専擅也鲁人不能自安高子盟以安之鲁人贵之故不书其名子者男子之美称故呼之曰髙子谷梁传曰其曰来喜之也其曰高子贵之也盟立僖公也然则盟立僖公必僖公共盟不言公及齐高子盟者桓十四年郑伯使其弟语来盟文十五年宋华孙来盟皆不言公及则不书公者春秋之常也晋荀庚卫孙良夫并爲来聘既行聘礼更与公盟非是直爲盟来故聘后别言及耳】
　　十有二月狄入卫注书入不能有其地例在襄十三年郑弃其师注高克见恶久不得还师溃而克奔陈故克状其事以告鲁也音义【恶乌路反溃戸内反】疏【注正义曰此事诗序具焉大夫出奔多是本国来告传称晋侯使以杀大子申生之故来告又衞杀孔达告于诸侯是其本国告也宣十年传例曰凡诸侯之大夫违告于诸侯曰某氏之守臣某失守宗庙敢告是大夫私家之告辞昭二十六年王子朝奔楚传称告于诸侯是奔者自告也此郑文公心恶高克而欲得逺之克既奔陈无罪可告故杜以爲高克自状其事以告鲁鲁史以爲克若将师出奔是爲弃师之道不书高克出奔而书郑弃其师者案诗序云公子素恶高克进之不以礼文公退之不以道危国亡师之本是弃其师也谷梁传曰郑弃其师恶其长也兼不反其众则是弃其师也】
　　传二年春虢公败犬戎于渭汭注犬戎西戎别在中国者渭水出陇西东入河水之隈曲曰汭音义【汭如鋭反隈乌回反】疏【注正义曰西方曰戎知犬戎是西戎别在中国者也释例曰渭水出陇西狄道县鸟防同穴山东经南安天水略阳扶风始平京兆至农华隂县入河释丘云隩隈厓内爲隩外爲隈李廵曰厓内近水爲隩孙炎云内隈曲里也彼虽不言汭汭即隩也而汭字以内爲声明是水之隈曲之内也】舟之侨曰无德而禄殃也殃将至矣遂奔晋注舟之侨虢大夫音义【侨音乔注同】○夏吉禘于庄公速也○初公傅夺卜齮田公不禁注卜齮鲁大夫也公即位年八岁知爱其传而遂成其意以夺齮田齮忿其傅并及公故庆父因之音义【齮鱼绮反】疏【注正义曰荘公三十二年注云闵公于是年八岁此云即位年八歳者闵公之年歳传文不明服防于庄三十二年注云闵公于是年九岁于此注云公即位时年九岁僖二年注云闵公死时年九岁杜知其不可故于庄公之末注言年八岁以异之嗣子位定于初防言即位者亦谓初立之年也】秋八月辛丑共仲使卜齮贼公于武闱注宫中小门谓之闱音义【共音恭闱音韦一音晖】疏【注正义曰释宫云宫中之门谓之闱其小者谓之闺小闺谓之閤彼就小门之内更别以爲二名大率宫中之门皆小故云宫中小门也名之曰武则其义未闻】成季以僖公适邾注僖公闵公庶兄成风之子共仲奔莒乃入立之以赂求共仲于莒莒人归之及密使公子鱼请注密鲁地琅邪费县北有密如亭公子鱼奚斯也音义【费音秘又扶味反】不许哭而往共仲曰奚斯之声也乃缢注庆父之罪虽重季子推亲亲之恩欲同之叔牙存孟氏之族故略其罪不书杀又不书卒音义【缢一赐反】疏【注正义曰叔牙云庆父材者始有党庆父之心本其恶未显见故季子隐之而书其卒若自死然庆父弑二君其罪已章着计当书其诛杀季子推亲亲之恩欲同之叔牙存孟氏之族故略其罪不书杀也又不可全同叔牙故又不书卒庆父子孙终爲孟氏是季子推亲亲之恩枉正法耳】闵公哀姜之娣叔姜之子也故齐人立之共仲通于哀姜哀姜欲立之闵公之死也哀姜与知之故孙于邾齐人取而杀之于夷以其尸归注爲僖元年齐人杀哀姜传夷鲁地音义【与音预孙音逊】僖公请而葬之注哀姜之罪已重而僖公请其丧还者外欲固齐以居厚内存母子不絶之义爲国家之大计○成季之将生也桓公使卜楚丘之父卜之注卜楚丘鲁掌卜大夫曰男也其名曰友在公之右注在右言用事间于两社爲公室辅注两社周社亳社两社之间朝廷执政所在音义【亳步各反】疏【注正义曰王者取五色之土封以爲社若封诸侯随方割其土包之以白茅赐之使立国社鲁是周之诸侯故国社谓之周社哀四年亳社灾是鲁国有亳社谷梁传曰亳社者亳之社也亳亡国也亡国之社以爲庙屏戒也则亳社在宗庙之前也周礼小宗伯掌建国之神位右社稷左宗庙则诸侯亦当然定二年雉门及两观灾则两观在雉门外也礼运云昔者仲尼与于蜡賔事毕出游于观之上蜡祭在庙故出庙而游于观也由此言之宗庙社稷在雉门之外分左右厢也郑考校礼文以爲鲁制三门库雉路天子诸侯皆三朝图宗人之嘉事则有路寝庭朝日出视朝则在路门之外其询国危询国迁询立君周礼朝士所掌外朝之位者乃在雉门之外耳雉门之外左有亳社右有周社间于两社是在两社之间朝廷询谋大事则在此处是执政之所在也】季氏亡则鲁不昌疏【正义曰服防云谓季友出奔鲁弑二君案传子般既死乃云成季奔陈闵公既死乃云成季适邾皆君死乃出奔非由出奔乃致君死杜虽无注义必不然当谓季友子孙与鲁升降从此以后季氏世为上卿终于春秋礼记称悼公之丧季昭子问为君何食以后虽则无文当是与鲁俱灭也】又筮之遇大有注干下离上大有之干注干下干上干大有六五变而为干曰同复于父敬如君所注筮者之辞也干为君父离变为干故曰同复于父见敬与君同疏【注正义曰此虽六五爻变不取周易之文筮者推演卦意自为其辞也离是干子还变为干故云同复于父言其尊与父同也国人敬之其敬如君之处所言其贵与君同也説卦干为君父言其身之尊则云同复于父言其为人所敬则云敬如君所属意异故分为二也】及生有文在其手曰友遂以命之注遂以为名○冬十二月狄人伐衞衞懿公好鹤疏【正义曰陆玑毛诗义防云鹤形状大如鵞长脚青翼高三尺余赤目赤颊喙长四寸余多纯白或有苍色苍色者今人谓之赤颊常夜半鸣故淮南子曰鸡知将旦鹤知夜半其鸣高亮闻八九里雌者声差下今吴人圉囿中及士大夫家皆养之】鹤有乘轩者注轩大夫车音义【好鹤呼报反下戸各反轩许元反】疏【注正义曰定十三年传称齐侯饮诸大夫之轩故杜云轩大夫车也服防云车有藩曰轩】将战国人受甲者皆曰使鹤鹤实有禄位余焉能战公与石祁子玦与甯庄子矢使守注庄子甯速也玦玉玦音义【焉于防反玦古穴反守手又反下告守及注同】曰以此赞国择利而爲之注赞助也玦示以当玦断矢示以御难音义【断丁乱反难乃旦反】与夫人绣衣曰听于二子注取其文章顺序渠孔御戎子伯为右黄夷前驱孔婴齐殿注传言衞侯失民有素虽临事而戒犹无所及音义【殿丁练反】及狄人战于荥泽衞师败绩遂灭衞注此荥泽当在河北君死国散经不书灭者狄不能赴衞之君臣皆尽无复文告齐桓为之告诸侯言狄已去言衞之存故但以入为文音义【荥户扃反无复扶又反下复逐同为之于伪反下文为衞同】疏【注正义曰禹贡豫州荥波既猪导沇水入于河溢为荥是荥在河南此时卫都河北为狄所败乃东徙渡河故知此荥泽当在河北但沇水入河乃泆被河南多故専得荥名其北虽少亦称荥也】衞侯不去其旗是以甚败狄人囚史华龙滑与礼孔以逐卫人二人曰我大史也实掌其祭不先国不可得也注夷狄畏鬼故恐言当先白神音义【去起吕反藏也一云除也华胡化反大音防恐丘勇反】乃先之至则告守曰不可待也注守石甯二大夫夜与国人出狄入卫遂从之又败诸河注卫将东走渡河狄复逐而败之初惠公之即位也少注盖年十五六音义【少诗照文】疏【注正义曰卫宣公以隠四年立桓十二年卒终始二十年耳即位之后及纳急子之妻生夀及朔朔既有兄知其葢年十五六耳】齐人使昭伯烝于宣姜不可强之注昭伯惠公庶兄宣公子顽也昭伯不可音义【烝之承反强其丈反】生齐子戴公文公宋桓夫人许穆夫人文公为卫之多患也先适齐及败宋桓公逆诸河注迎卫败众宵济注夜渡畏狄衞之遗民男女七百有三十人益之以共滕之民为五千人注共及滕卫别邑音义【共音恭】立戴公以庐于曹注庐舍也曹卫下邑戴公名申以其年卒而立文公音义【庐力居反于曹诗作漕音同】疏【注正义曰周礼秋官野庐氏掌道路宿息地官遗人云凡国野之道十里有庐庐有饮食是庐为舍也庐于曹者言随宜寄舍耳曹邑虽阙不知其处当在河东近楚丘也戴公名申世本世家文经传皆云十二月狄入卫卫人东徙渡河收集离散乃立戴公此年之末文公即位计戴公为君不过十数日耳言立一年卒者灭而复兴不是嗣位故成防为諡文公继世而立明年始为元年故戴公虽复日少亦称一年年表亦以此年为戴公元年今定本云以其年卒】许穆夫人赋载驰注载驰诗卫风也许穆夫人痛卫之亡思归唁之不可故作诗以言志音义【唁音彦】齐侯使公子无亏帅车三百乘甲士三千人以戍曹注无亏齐桓公子武孟也车甲之赋异于常故传别见之音义【亏去危反乘绳证反下及注同见贤遍反】归公乘马祭服五称牛羊豕鸡狗皆三百与门材注归遗也四马曰乘衣单复具曰称门材使先立门户音义【称尺证反狗音苟遗于季反单复音丹下方服反】疏【注正义曰归者不反之辞故为遗也周礼校人云乘马一师四圉圉养一马故云四马曰乘以乘车并师五人必驾四马故也丧大记曰袍必有表不禅衣必有裳谓之一称是衣襌复具曰称】归夫人鱼轩注鱼轩夫人车以鱼皮为饰疏【注正义曰诗云象弭鱼服此云鱼轩则用鱼为饰其皮可以饰器物者唯鱼兽耳故云以鱼皮为饰陆玑毛诗义防云鱼兽似猪东海有之其皮背上有班文腹下有纯青今人以为弓鞬歩义者也其皮虽干燥为弓鞬矢服经年海水将潮及天隂毛皆起水潮还及晴则其毛复如故虽在数千里外可以知海水之潮自相感也】重锦三十两注重锦锦之熟细者以二丈双行故曰两三十两三十匹也疏【注正义曰服防云重牢也杜以其遗夫人贵美不贵牢故以为锦之熟细者杂记曰纳币一束束五两两五寻八尺曰寻则五寻四丈谓之两者分为两叚故也谓之匹者两两合卷皆匹偶然也】○郑人恶高克使帅师次于河上久而弗召师溃而归高克奔陈注高克郑大夫也好利而不顾其君文公恶之而不能逺故使帅师而不召音义【恶乌路反注同好呼报反逺于万反】郑人为之赋清人注清人诗郑风也刺文公退臣不以道危国亡师之本音义【为于伪反】○晋侯使大子申生伐东山臯落氏注赤狄别种也臯落其氏族音义【臯古刀反种章勇反】疏【注正义曰狄有赤狄白狄成十三年传晋侯使吕相絶秦云白狄及君同州则白狄与秦相近当在晋西此云东山当在晋东宣十五年晋师灭赤狄潞氏潞则上党潞县在晋之东此云伐东山臯落氏知此亦在晋东是赤狄别种也臯落其氏族也此族之人狄之渠帅也】里克諌曰大子奉冡祀社稷之粢盛注里克晋大夫冡大也音义【粢盛上音咨下音成】以朝夕视君膳者也注膳厨膳音义【朝如字又张遥反膳市战反】疏【注正义曰郑膳夫注云膳之言善也今时美物曰珍膳是膳者美食之名厨者造食之处故云膳厨膳也礼记云文王之为世子食上必在视寒暖之节食下问所膳命膳宰然后退是大子朝夕视君膳者也】故曰冢子君行则守有守则从从曰抚军守曰监国古之制也夫帅师专行谋注帅师者必专谋军事音义【则守手又反下同从才用反下同监古衔反】誓军旅注宣号令也君与国政之所图也非大子之事也注国政正卿师在制命而已注命将军所制禀命则不威专命则不孝故君之嗣适不可以帅师君失其官帅师不威将焉用之注大子统师是失其官也专命则不孝是为帅必不威也音义【适丁歴反本又作嫡下配适同焉于防反】且臣闻臯落氏将战君其舍之公曰寡人有子未知其谁立焉不对而退见大子大子曰吾其废乎对曰告之以临民注谓居曲沃敎之以军旅注谓将下军音义【谓将子匠反下将上军并同】不共是惧何故废乎疏【正义曰克谓大子还曲沃告百姓以临示下民之事并教之军旅之法不共是二事为惧矣何故忧其废乎】且子惧不孝无惧弗得立脩已而不责人则免于难大子帅师公衣之偏衣注偏衣左右异色其半似公服音义【共音恭本又作供难乃旦反下同公衣之偏于既反下衣身之偏衣之纯衣之尨服注衣之同】疏【注正义曰下云服其身则衣之纯言此偏衣不纯知其左右异色也又云衣身之偏言公以身衣之偏半衣大子知其半似公服也】佩之金玦注以金为玦狐突御戎先友为右注狐突伯行重耳外祖父也为申生御申生以大子将上军梁余子养御罕夷先丹木为右注罕夷晋下军卿也梁余子养为罕夷御羊舌大夫为尉注羊舌大夫叔向祖父也尉军尉音义【向许丈反】疏【注正义曰羊舌氏也爵为大夫号曰羊舌大夫不知其如何也此人生羊舌职职生叔向故为叔向祖父谱云羊舌氏晋之公族羊舌其所食邑也或曰羊舌氏姓李名果有人盗羊而遗其头不敢不受受而埋之后盗羊事发辞连李氏李氏掘羊头而示之以明已不食唯识其舌舌存得免号曰羊舌氏也或曰者不知谁为此言杜所不从记异闻耳】先友曰衣身之偏注偏半也握兵之要注谓佩金玦将上军在此行也子其勉之偏躬无慝注分身衣之半非恶意也音义【慝他得反】兵要逺灾注威权在已可以逺害音义【逺于万反注及下同】亲以无灾又何患焉狐突叹曰时事之徴也注叹以先友为不知君心衣身之章也注章贵贱佩衷之旗也注旗表也所以表明其中心音义【衷音忠旗音其】故敬其事则命以始注赏以春夏服其身则衣之纯注必以纯色为服用其衷则佩之度注衷中也佩玉者士君子常度今命以时卒閟其事也注冬十二月閟尽之时音义【閟音秘】衣之尨服逺其躬也注尨杂色音义【尨莫江反】佩以金玦弃其衷也服以逺之时以閟之尨凉冬杀金寒玦离胡可恃也注寒凉杀离言无温润玦如环而缺不连疏【正义曰服以逺之覆上衣之尨服也时以閟之覆上命以时卒也上先时后服此先服后时者以下连尨凉冬杀之文又欲使冬杀与金寒相近冬杀是时故退之在下言尨凉则申上衣之尨服也冬杀则申上命以时卒也尨凉防服冬杀据时耳金寒玦离申上佩以金玦也金是秋之寒气故言金寒也】虽欲勉之狄可尽乎梁余子养曰帅师者受命于庙受脤于社注脤宜社之肉盛以脤器音义【脤市轸反祭社之肉盛音成】疏【注正义曰释天云起大事动大众必先有事乎社而后出谓之宜知出兵必祭社祭社名为宜周礼大宗伯以脤膰之礼亲兄弟之国定十四年天王使石尚来归脤知脤是器物可执之以赐人也今言受脤于社明是祭社之肉盛以脤器赐元帅也地官掌蜃祭祀共蜃器之蜃郑玄云蜃大蛤脤之器以蜃饰因名焉】有常服矣不获而尨命可知也注韦弁服军之常也尨偏衣死而不孝不如逃之罕夷曰尨竒无常注杂色竒怪非常之服金玦不复虽复何为君有心矣注有害大子之心先丹木曰是服也狂夫阻之注阻疑也言虽狂夫犹知有疑音义【阻庄吕反】疏【注正义曰刘云阻疑以意训耳今言犹云阻疑且阻得为疑也言虽狂夫犹知于此服有疑也服防云阻止也方相之士防衣朱裳主索室中敺疫号之为狂夫止此服言君与大子以狂夫所止之服衣之晋语云且是之衣也狂夫阻之衣也韦昭云狂夫方相氏之士也阻古诅字也将服是衣必先诅之是由无正训各以意觧刘以为方相氏狂夫所服衣朱裳左右同色不得为偏衣也当服此衣非是意所止也诅乃服之文无所出故杜别为此觧】曰尽敌而反注曰公辞音义【尽子忍反下尽敌同】疏【注正义曰言公辞者当以公赐之偏衣金玦推其义理原公之意而为之作辞非公出言作此辞也】敌可尽乎虽尽敌犹有内谗不如违之注违去也狐突欲行注行亦去也羊舌大夫曰不可违命不孝弃事不忠虽知其寒恶不可取子其死之注寒薄也疏【正义曰传之上下诸言某御戎某为右者谓国君自将此大子亦然者摄君之事故与君同文也传歴言将帅御右者以下各有言故此举其目先友不知君有害大子之心故推此衣佩以为善事劝之狐突数先友不知君意乃极言时衣佩三者反覆以答之罕夷唯举服佩二事故云尨竒无常金玦不复也其梁余子养先丹木唯言服举其重者故子养云不获而尨命可知也先丹木云是服也狂夫阻之是皆劝大子之行也狐突以众言同已故决意欲行羊舌大夫乃以忠孝之事劝之使留各以意之所见故其言或深或浅】大子将战狐突谏曰不可昔辛伯谂周桓公云注谂告也事在桓十八年音义【谂音审説文云深谋】内宠并后外宠二政嬖子配适大都耦国乱之本也周公弗从故及于难今乱本成矣注骊姬为内宠二五为外宠奚齐为嬖子曲沃为大都故曰乱本成矣疏【注正义曰辛伯之语先有成文其内宠之徒不为晋发故刘云二五嬖贱不得为二政大子不以曲沃作乱不得为大都而杜云骊姬为内宠二五为外宠奚齐为嬖子曲沃为大都者今删定以为辛伯之言虽不为晋要晋国之乱事理相当故杜以事托之二五为耦垦伤晋室曲沃彊大大子居之又筑屈与蒲终为祸难但此据大子故以曲沃为文刘君不达此防而为规过违传意也】立可必乎孝而安民子其图之注奉身为孝不战为安民与其危身以速罪也注有功益见害故言孰与危身以召罪疏【正义曰去则孝而安民留则危身召罪等与其危身以召罪也岂若孝而安民乎劝使逃也】○成风闻成季之繇乃事之注成风庄公之妾僖公之母也繇卦兆之占辞音义【繇直救反】而属僖公焉故成季立之音义【属章欲反】○僖之元年齐桓公迁邢于夷仪二年封衞于楚丘邢迁如归衞国忘亡注忘其灭亡之困衞文公大布之衣大帛之冠注大布麤布大帛厚缯盖用诸侯谅闇之服音义【卫文公大布之衣本或作衣大布之衣误缯疾陵反谅音良又音亮】务材训农通商惠工注加惠于百工赏其利器用敬敎劝学授方任能注方百事之宜也疏【正义曰务材务在植材用也训农训民劝农业也通商通商贩之路令货利往来也惠工加恩惠于百工赏其利器用也敬敎敬民五敎也劝学劝民学问也授方授民以事皆有方法也任能其所委任信用能人也】元年革车三十乘季年乃三百乘注衞文公以此年冬立齐桓公始平鲁乱故传因言齐之所以霸衞之所由兴革车兵车季年在僖二十五年盖招怀迸散故能致十倍之众音义【乘绳证反下同迸必诤反】

　　春秋左传注疏卷十
　　春秋左氏传注疏卷十考证
　　元年冬齐仲孙来注以事出疆因来省难非齐侯命故不称使也○【臣召南】按杜注非是湫来省难即是齐侯使之二年高子来盟亦不书齐侯使也杜于此曰非齐侯命故称使于彼又曰齐侯使来平鲁乱僖公新立因遂结盟故不称使前后矛盾
　　传诗云岂不怀归畏此简书注诗小雅美文王为西伯劳来诸侯之诗○【臣召南】按诗出车郑笺曰西伯以天子之命出车征伐王殷王也南仲文王之属也岂不怀归二句毛传曰简书戒命也邻国有急以简书相告则奔命救之是杜注所本
　　传请复季友也○赵汸补注曰是时闵公八岁耳哀姜庆父专国岂欲季友之归者故陈氏以为国人为之
　　传公次于郎以待之注非师旅之事故书次○【臣浩】按杜注觧传言次而经不书之意当作非师旅之事故不书次各本俱无不字未敢遽添
　　传书曰仲孙亦嘉之也○陈傅良曰传释大夫恒书名于是特书族
　　传公侯之子孙必复其始○陈傅良曰传起赵魏事王应麟曰公侯之子孙必复其始其三卿分晋之后之言乎
　　齐人迁阳注阳国名防土地名阙不知所在○【臣召南】按汉书地理志东海郡都阳及城阳国阳都注并引应劭曰春秋齐人迁阳是
　　传间于两社为公室辅注两社周社亳社两社之间朝廷执政所在○【臣召南】按史记集觧引贾逵注如此盖杜氏全用贾説
　　传狐突御戎先友为右注申生以太子将上军○【臣召南】按前年晋侯作二军公将上军太子申生将下军赵夙御戎毕万为右是赵夙毕万为上军御戎车右也此年太子代将上军御戎车右皆易自此以后晋更军制较他国为最详
　　传僖之元年齐桓公迁邢于夷仪二年封衞于楚丘○【臣召南】按传有追叙有预叙此类则预叙也













　　春秋左氏传注疏卷十考证
<经部,春秋类,春秋左传注疏>
　　钦定四库全书
　　春秋左传注疏卷十二【起僖公元年尽五年】
　　晋杜氏注　唐陆徳眀音义　孔頴达防
　　僖公音义【陆曰僖公名申荘公之子闵公之兄母成风谥法小心畏忌曰僖】疏【正义曰鲁世家僖公名中荘公之子闵公庶兄其母成风所生也惠王十八年即位諡法小心畏忌曰僖是嵗嵗在鹑首】
　　经元年春王正月
　　齐师宋师曺伯次于聂北救邢注齐帅诸侯之师救邢次于聂北者案兵观衅以待事也次例在荘三年聂北邢地音义【聂女辄反衅许觐反】疏【注正义曰公羊谷梁皆以为齐师宋师曺师皆是侯伯之身公羊称不与诸侯専封故变称师耳此时方始救邢邢夲不灭何以言其封也左氏无此义将卑师众称师此三国皆师多而大夫将故名氏不见并称师公羊以为此言次于聂北救邢与防二十三年叔孙豹救晋次于雍榆二事相反为之作说言此是君也进止自由彼是臣也先通君命贾服取以为说杜以传无此事故不用其言释例曰所记或次在事前次以成事也或次在事后事成而次也皆随事实无义例也此时狄人尚强未可即击案兵观衅以待其事须可击乃击之故次在事前】
　　夏六月邢迁于夷仪注邢迁如归故以自迁为辞夷仪邢地疏【注正义曰传称师逐狄人具邢器用而迁之则是诸侯迁邢也而文作邢自迁者以邢迁如归故以自迁为文公羊传曰迁者何其意也迁之者何非其意也言邢迁于夷仪许迁于白羽者皆是其国之意自欲迁之宋人迁宿齐人迁阳者他人强迁其国之意不欲迁也】
　　齐师宋师曺师城邢注传例曰救患分灾礼也一事而再列三国于文不可言诸侯师故疏【注正义曰春秋之例先会而□盟者防则具序诸国盟则总称诸侯公羊谓之前目而后凢此上文已列三国之师救邢救邢与城邢犹是一事相连耳而再列三国之师不依前日后凡者扵文不可言诸侯师故也案此十五年厯序诸侯盟于牡丘下书诸侯之大夫救徐防二十七年厯序诸国大夫防于宋下云诸侯大夫盟于宋此不言诸侯之师城邢者此与会盟小异十四年诸侯城縁陵为其事有阙故总称诸侯此若云诸侯之师城邢似为其事有阙总书为贬故虽则烦文而再列三国】
　　秋七月戊辰夫人姜氏薨于夷齐人以归注传在闵二年不言齐人杀讳之书地者明在外薨疏【注正义曰传在闵二年者彼因孙于邾遂终言之实齐人杀之讳故不言杀也夫人之薨例不书地书地者眀其在外而薨若言夫人自行至夷遇疾而薨齐人乃以其丧归耳】
　　楚人伐郑注荆始改号曰楚疏【注正义曰此前常呼为荆此后遂称为楚据其见经为言故云荆始改号荘二十八年仍书荆伐郑自尔至今不知何年改】
　　八月公防齐侯宋公郑伯曺伯邾人于柽注柽宋地陈国陈县西北有柽城公及其防而不书盟还不以盟告音义【柽勑呈反】疏【注正义曰经书会于柽传言盟于荦荦即柽也而经不书盟释例曰盟于邓盟于荦盟于戚公既在会而不书其盟以理推之会在盟前知其后盟也盖公还告会而不告盟也】
　　九月公败邾师于偃注偃邾地
　　冬十月壬午公子友帅师败莒师于郦获莒拏注郦鲁地拏莒子之弟不书弟者非卿非卿则不应书嘉季友之功故特书其所获大夫生死皆曰获获例在昭二十三年音义【郦力知反孥女居反又女加反】疏【注正义曰传言莒子之弟而经不书弟者诸侯之臣为卿乃见经见经则备书名氏若言莒子之弟拏则是为卿之备文此不书弟见其非卿也传曰非卿也嘉获之也以非卿不应书经嘉季友之功防获莒之大将故特书所获以羙季子公羊亦云此何以书大季子之获也释例曰莒拏非卿非卿则不应书今嘉获故特书之特书犹不称弟眀诸书弟者皆卿也】
　　十有二月丁巳夫人氏之丧至自齐注僖公请而葬之故告扵庙而书丧至也齐侯既杀哀姜以其尸归絶之于鲁僖公请其丧而还不称姜阙文疏【注正义曰齐人治哀姜之罪取而杀之则位絶扵鲁非复鲁之夫人其死不合书之扵策以僖公请而葬之外欲固齐以居厚内存母子不絶之义故具书扵经薨葬偹礼讳之若言无罪而自死然既讳其杀不宜有贬公羊传曰夫人何以不称姜氏贬曷为贬与弑公也谷梁传曰其不言姜以其杀二子贬之也或曰为齐桓讳杀同姓也贾逵云杀子轻故但贬姜然则姜氏者夫人之姓二字共为一义不得去姜存氏去氏存姜若其必有所贬自可替其尊号去一姜字复何所眀扵薨扵葬未尝有贬何故丧至独去一姜公羊传又曰曷为不于弑焉贬贬必于其重者莫重乎其以丧至也案礼之成否在于薨葬何以丧至独得为重丧至已加贬责于葬不应备文何故葬我小君复得成礼正以薨葬备礼知其无所贬责故杜以经无姜字直是阙文公羊谷梁见其文阙妄为之说耳】传元年春不称即位公出故也注国乱身出复入故即位之礼有阙音义【复扶又反下文同】公出复入不书讳之也讳国恶礼也注掩恶扬善义存君亲故通有讳例皆当时臣子率意而隐故无深浅常准圣贤従之以通人理有时而听之可也音义【准凖同之尹反】疏【正义曰去年八月闵公死僖公出奔邾九月庆父出奔莒公即归鲁言公出故者公出而复归即位之礼有阙为往年公出奔之故非言应即位之时公在外也齐小白阳生之徒皆出而复入经书其入僖公类之亦应书入往年公出入不书讳之国内有乱致令公出不书公出复入讳国乱也国乱国之恶事讳国恶是礼也时史讳而不书仲尼因而不改嫌讳非礼故以礼居之注正义曰坊记曰善则称君过则称己则民作忠善则称亲过则称己则民作孝是掩恶杨善之义义存君与亲也君亲之恶务欲掩之是故圣贤作法通有讳例讳虽有例而事无定体或讳大不讳小或讳小不讳大皆当时臣子率已之意而为之隐故无浅深常准隐十年公羊传曰扵外大恶书小恶不书于内大恶讳小恶书必如彼言是有常凖厯检春秋都无定例纳鼎扵易田讳田而不讳鼎公入小扵公出讳入而不讳孙是其无常准也既无常准随讳深浅旧史有所辟讳圣贤因而従之以通人事之理故容有掩恶之法释例曰有时而听之则可也正以为□法则不经故不夺其所讳亦不为之定制言若正为后法每事皆讳则为恶者无复忌惮居上者不知所惩不可尽令讳也人之所极惟君与亲才有小恶即发其短非复臣子之心全无爱敬之义是故不抑不劝有时听之以为讳恶者礼也无隐者直也二者俱通以为世教也】○诸侯救邢注实大夫而曰诸侯总众国之辞疏【注正义曰扵例将卑师众称师三国并称为师是皆大夫将也实大夫也而曰诸侯总众国之辞也桓五年蔡人衞人陈人従王伐郑传曰王以诸侯伐郑彼亦大夫将总众国而称诸侯也先儒以为此役诸侯身行故言此以异之】邢人溃出奔师注奔聂北之师也邢溃不书不告也音义【溃户内反】师遂逐狄人具邢器用而迁之师无私焉注皆撰具还之无所私取音义【撰仕眷反又仕转反】疏【注正义曰邢人溃而奔师弃其家之器物师逐狄人为之敛聚皆撰具以还邢人师人无所私取善齐桓委任得人用兵严整也】○夏邢迁于夷仪诸侯城之救患也凡侯伯救患分灾讨罪礼也注侯伯州长也分谷帛音义【分甫问反又如字长丁丈反】疏【注正义曰此因齐侯发例齐侯之为侯伯当是王之二伯此言州长必是九州之长但州牧于其竟内亦当救患讨罪以州牧亦掌此事故言州长以包之有灾害者分之财物知分者分谷帛也】○秋楚人伐郑郑即齐故也盟于荦谋救郑也注荦即柽也地有二名音义【荦音洛又力角反】○九月公败邾师于偃虚丘之戍将归者也注虚丘邾地邾人既送哀姜还齐人杀之因戍虗丘欲以侵鲁公以义求齐齐送姜氏之丧邾人惧乃归故要而败之音义【虚起居反要于遥反】疏【注正义曰荦之盟也邾人在焉公既盟而败其师传不明言其故直云虚丘之戍不知虚丘谁地何故戍之服防云虚丘鲁邑鲁有乱邾使兵戍虚丘鲁与邾无怨因兵将还要而败之所以恶僖公也邾之扵鲁本无怨恶僖公奔邾则为之外主国乱则戍其内邑无故而败其师亡信背义莫斯之甚非僖公作颂之主所当行也杜以为不然故别为此说此说亦无所据要其理当然也案十二月夫人之丧始至此九月败邾师而云以义求齐齐送姜氏之丧者夫人以七月薨公即求齐齐既许之邾闻许而将归鲁得许而败邾师耳】○冬莒人来求赂注求还庆父之赂公子友败诸郦获莒子之弟拏非卿也嘉获之也注莒既不防为鲁讨庆父受鲁之赂而又重来其求无厌故嘉季友之获而书之音义【为鲁于伪反重来直用反厌于盐反】公赐季友汶阳之田及费注汶阳田汶水北地汶水出泰山莱芜县西入济音义【汶音问费音秘莱音来】疏【注正义曰水北曰阳故知汶水北地释例曰汶水出泰山莱芜县西南经济北至东平须昌县入济】○夫人氏之丧至自齐君子以齐人杀哀姜也为已甚矣女子従人者也注言女子有三従之义在夫家有罪非父母所宜讨也
　　经二年春王正月城楚丘注楚丘卫邑不言城卫卫未迁疏【注正义曰此决城邢也彼既迁讫乃为城之不言城夷仪而言城邢邢已迁也此则先城楚丘将以封卫言城楚丘不言城卫衞未迁也】
　　夏五月辛巳葬我小君哀姜注无传反哭成丧故称小君例在定十五年
　　虞师晋师灭下阳注下阳虢邑在河东大阳县晋于此始赴见经灭例在防十三年音义【大音泰一音如字见贤遍反】秋九月齐侯宋公江人黄人盟于贯注贯宋地梁国蒙县西北有贳城贳与贯字相似江国在汝南安阳县音义【贯古乱反贳市夜反又音世】疏【正义曰公羊谷梁皆云江人黄人逺国之辞言其实是君也以其逺国降而称也贾云江黄称人刺不度徳善邻恃齐背楚终为楚所灭其意虽异皆以江人黄人为国君亲来杜以诸侯之贬不至称人则称人者皆是其国之大夫耳齐桓威徳稍盛逺国来服齐桓谦以接逺故与宋公防之】
　　冬十月不雨注传在三年
　　楚人侵郑
　　传二年春诸侯城楚丘而封卫焉注君死国灭故传言封疏【注正义曰封者聚土之名也天子之建诸侯必分之土地立其疆界聚土为封以记之故建国谓之封国卫是旧国今云封者以其君死国灭更封建之故云封也】不书所防后也注诸侯既罢而鲁后至讳不及期故以独城为文○晋荀息请以屈产之乘与垂棘之璧假道于虞以伐虢注荀息荀叔也屈地生良马埀棘出美玉故以为名四马曰乘自晋适虢途出扵虞故假道音义【屈求勿反又居勿反注同乘绳证反注同】疏【正义曰聘礼云若过他邦至于竟使次介假道束帛将命于朝下大夫取以入告出许是礼过他国必假道也聘尚假道况乎伐国故请以璧马假借也谷梁传曰借道乎虞】公曰是吾寳也对曰若得道扵虞犹外府也公曰宫之竒存焉注宫之竒虞忠臣音义【竒其宜反】对曰宫之竒之为人也懦而不防强谏注懦弱也音义【懦夲又作燸乃乱反又乃货反字林作愞音乃乱反强其良反又其丈反】且少长于君君昵之虽谏将不听注亲而狎之必轻其言音义【少诗照反长丁丈反昵女乙反】乃使荀息假道扵虞曰冀为不道入自颠軨伐鄍三门注前是冀伐虞至鄍鄍虞邑河东大阳县东北有颠軨坂音义【軨音零鄍亡丁反坂音反】冀之既病则亦唯君故注言虞报伐冀使病将欲假道故称虞彊以说其心冀国名平阳皮氏县东北有冀亭音义【说音恱】疏【正义曰服防以为冀为不道伐鄍三门谓冀伐晋也冀之既病亦唯君故谓虞助晋也将欲假道称前恩以诱之案传荀息以寳假道公尚虑虞不许则晋之扵虞旧非与国若其甞经助晋则是昔来通好何忧乎不许而请进国之美寳尚畏宫之竒谏乎故杜以为冀自伐虞虞自报冀以虞防报冀晋不防报虢言已弱以示其耻言虞彊以说其心此虽无文理必然也】今虢为不道保于逆旅注逆旅客舍也虢稍遣人分依客舍以聚众抄晋边邑音义【抄初教反又楚稍反强取物】疏【注正义曰晋语云阳处父过甯舍扵逆旅甯嬴氏知逆旅是客舍也逆迎也旅客也迎止賔客之处也保者固守之语知其分依客舍伺候抄晋边邑既又入而保之观其此语则虢晋接邻但向其都邑须过虞竟当以从彼诣虢路遥山险易来难往故也】以侵敝邑之南鄙敢请假道以请罪于虢注问虢伐己以何罪虞公许之且请先伐虢注喜于厚赂而欲求媚宫之竒谏不听遂起师夏晋里克荀息帅师防虞师伐虢灭下阳注晋犹主兵不信虞疏【注正义曰如传之言直云防虞伐虢未知谁为兵主但下云先书虞贿故也若虞为兵主自当在先不须云先书虞也明晋实为主而仲尼先书虞故知晋犹兵主不信虞也】先书虞贿故也注虞非倡兵之首而先书之恶贪贿也音义【贿呼罪反恶乌路反】○秋盟于贯服江黄也注江黄楚与国也始来服齐故为合诸侯音义【为于伪反下同】○齐寺人貂始漏师于多鱼注寺人内奄官竖貂也多鱼地名阙齐桓多嬖宠内则如夫人者六人外则幸竖貂易牙之防终以此乱国传言貂扵此始擅贵宠漏泄桓公军事为齐乱张夲音义【寺如字又音侍寺人奄官名貂音雕竖上主反擅时战反泄息列反又以制反】疏【注正义曰周礼内宰之属有内小臣奄上士四人寺人王之正内五人内竖倍寺人之数寺人掌王之内人及女宫之戒令内竖掌内外之通令皆掌妇人之事是自内小臣以下皆用奄人为官也郑云竖未冠者之官名然则此人名貂幼童为内竖之官以为齐侯所宠后虽年长遂呼为竖貂焉此时为寺人之官故称寺人貂也言漏师者漏泄师之密谋也漏师己是大罪此云始者言其终又甚焉故言始以为齐乱张本】○虢公败戎于桑田注桑田虢地在农陕县东北晋卜偃曰虢必亡矣亾下阳不惧而又有功是天夺之鉴注鍳所以自照而益其疾也注骄则生疾必易晋而不抚其民矣不可以五稔注稔熟也为下五年晋灭虢张夲音义【易以防反稔入甚反】○冬楚人伐郑鬭章囚郑聃伯注经书侵传言伐夲以伐兴权行侵掠为后年楚伐郑郑伯欲成张夲音义【聃乃反掠音亮】
</div>
    <div class="pagination">
<a href="春秋左传注疏_page10.html">上一页</a><span>...</span><a href="春秋左传注疏_page6.html">6</a><a href="春秋左传注疏_page7.html">7</a><a href="春秋左传注疏_page8.html">8</a><a href="春秋左传注疏_page9.html">9</a><a href="春秋左传注疏_page10.html">10</a><span class="current-page">11</span><a href="春秋左传注疏_page12.html">12</a><a href="春秋左传注疏_page13.html">13</a><a href="春秋左传注疏_page14.html">14</a><a href="春秋左传注疏_page15.html">15</a><a href="春秋左传注疏_page16.html">16</a><span>...</span><a href="春秋左传注疏_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
