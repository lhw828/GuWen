<!DOCTYPE html>
<html>
<head>
    <meta charset="UTF-8">
    <title>春秋谷梁传注疏 - 第 2 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋谷梁传注疏 - 第 2 页/共 33 页</h1>
    <div class="content">　　传及者何内为志焉尔注内谓鲁也仪字也父犹傅也男子之羙称也注傅师傅附庸之君未王命例称名善其结信于鲁故以字配之音义【称尺证反】其不言邾子何也注据庄十六年邾子卒称邾子邾之上古微未爵命于周也注邾自此以上是附庸国音义【上时掌反】不日其盟渝也注日者所以谨信盟变故不日七年公伐邾是也音义【不日人实反不日谓不书日也谷梁皆以日月为例他皆放此渝羊朱反变也】疏【释曰此云及传云内为志焉尔二年公防戎于潜传云防者外为主焉则下六年公防齐侯盟于艾亦是外为主公及戎盟于唐亦是内为志外内之意别故辨彼我之情也案齐侯禄父则以父为名此父为傅者以春秋之例诸侯卒例名经云齐侯禄父卒无取字义故知父是名也今仪父既有所善故知父是男子之羙称也经善其结信贵而字之又云不日其盟渝也经相违者以附庸之君能结信于鲁故以羙称称之但结盟之后信义不固鲁更伐邾故去日以恶之所谓善恶两举春秋之义也知非例不日者案二年秋八月庚辰公及戎盟于唐六年夏五月辛酉公防齐侯盟于艾彼皆书日故知非例不日今此不日故知为渝盟畧之也左氏惟大夫卒及日食以日月为例自余皆否此传凡是书经皆有日月之例者以日月相承其事可悉史官记事必当具文岂有大圣修撰而或详或畧故知无日者仲尼畧之见褒贬耳注释曰案庄五年秋郳犂来来朝称名故知此善其结信于鲁故以字配之也不善彼朝而善此盟者朝事大国附庸常礼齐盟结信所以安社稷故贵之也】眛地名也
　　夏五月郑伯克段于鄢注段有徒众攻之为害必深故谨而月之鄢郑地音义【鄢音偃地名】疏【注释曰案下四年九月卫人杀祝吁于濮传曰其月谨之也范云讨贼例时也卫人不能即讨祝吁致令出入自恣故谨其时月所在以着臣子之缓慢也此云为害必深故谨而月之彼祝吁以二月弑君卫人以九月始讨传云其月谨之也明知谨臣子之缓慢此无厯时之事传云叚之有徒众也故知为害必深故谨而月尔庄九年齐人杀无知不书月者无知虽复厯年时月尚浅又无重害故直书时也宣十一年楚人杀陈夏微舒书月者为陈不能讨而外借楚力故祸害深也】
　　传克者何能也何能也能杀也何以不言杀见段之有徒众也注言郑伯能杀则邦人不能杀矣知段众力彊盛唯国君能杀之音义【见贤徧反】疏【注释曰国君之讨必借众力若使郑伯独行理不能杀而云唯国君能杀之者段借母弟之权乗先君之宠得众人之情遂行弑君之计百姓畏惮莫不敛手而郑伯既为人君有威怒之重自为戎首设赏罚之柄故军师用命战士争先注论克段之夲故云唯国君乃能杀之也】段郑伯弟也何以知其为弟也杀世子母弟目君以其目君知其为弟也注母弟同母弟也目君谓称郑伯疏【释曰杀世子母弟皆目君传何以知非世子者左氏公羊亦以段为郑伯之弟故此传亦同之旧解以为世子申生传曰目晋侯斥杀恶晋侯也宋公杀世子传无明解同例可知故范云痤之罪不子明矣然则书杀世子例目君称世子其罪诛者即不书今段目君而不云世子是弟可知理亦通耳不及取二传为证后进易晓宣十七年公弟叔卒传曰贤之也彼为贤称弟则不贤去弟乃是其常而下传云弗谓弟贬之也者天王杀其弟佞夫彼佞夫无罪而称弟今段不称公子又不称弟故云贬之又且相杀之例与寻常异故知去弟者贬之也】段弟也而弗谓弟公子也而弗谓公子贬之也段失子弟之道矣贱段而甚郑伯也注贱段谓不称公子公弟甚郑伯谓目君也何甚乎郑伯甚郑伯之处心积虑成于杀也注雍曰段恃宠骄恣彊足当国郑伯不能防闲以礼教训以道纵成其罪终致大辟处心积思志欲杀弟音义【辟婢亦反积直吏反】于鄢逺也犹曰取之其母之懐中而杀之云尔甚之也注段奔走乃至于鄢去已逺矣郑伯犹追杀之何以异于探其母懐中赤子而杀之乎君杀大夫例不地甚郑伯之杀弟故谨其地疏【注释曰僖十年晋杀其大夫里克昭十四年莒杀其公子意恢例不地故知此书地是谨之也又昭十一年楚子防诱蔡侯般杀之于申传曰称地谨之也明此称地亦是谨耳】然则为郑伯者宜奈何缓追逸贼亲亲之道也注君亲无将将而必诛焉此盖臣子之道所犯在已故可以申兄弟之恩疏【注释曰庄三十二年公羊传文】
　　秋七月天王使宰咺来归惠公仲子之赗注宰官咺名仲字子宋姓也妇人以姓配字明不防夲示不适同姓也妾子为君赗当称諡成风是也仲子乃孝公时卒故不称諡赗例时书月以谨其晚音义【宰咺况阮反注同仲子惠公之母也与左氏不同赗芳凤反注及下同】疏【释曰公羊传云仲子者何桓之母也何以不言及仲子仲子微也左氏亦以仲子为桓之母今谷梁以为孝公之妾惠公之母者以文九年秦人来归僖公成风之襚彼若兼归二襚则先书成风既经不先书成风明母以子氏直归成风襚服而已成风既是僖公之母此文正与彼同故知仲子是恵公之母也郑释废疾亦云若仲子是桓之母桓未为君则是恵公之妾天王何以赗之则惠公之母亦为仲子也郑云亦为仲子者以左氏公羊皆言仲子桓公母故也然则鲁女得竝称伯姬叔姬宋女何为不得竝称仲子也又仲子不称夫人者文九年秦人来归僖公成风之襚传称秦人弗夫人也即外之弗夫人而见正焉则此不称夫人理亦当然也文五年春王正月王使荣叔归含且赗传曰其不言来不周事之用也仲子乃孝公时卒而云来者秦人能逺慕中华君子恕而不责其晚故言来又书时今平王能崇礼诸侯因惠公之丧而来归赗故亦恕而不责言来也秦近西戎能慕中国故时而不月京师路近故谨而月之范以不责秦而不书月故知书月者是谨讥之文文五年传云不周事之用也而经书月则周事之用合书时故注云赗例时书月以谨其晚也】
　　传母以子氏注妾不得体君故以子为氏平王新有幽王之乱迁于成周欲崇礼诸侯仲子早卒无由追赗故因惠公之丧而来赗之仲子者何惠公之母孝公之妾也礼赗人之母则可赗人之妾则不可君子以其可辞受之其志不及事也注常事不书赗者何也乘马曰赗衣衾曰襚贝玉曰含钱财曰赙注四马曰乗含口实音义【乗绳证反四马曰乗禭音遂含户暗反口实也又作唅赙音附】疏【释曰士丧礼赗用两马此用乗马者礼大夫以上皆乗四马故赗用乗马马数虽同其马大小则异故何休云天子马曰龙髙七尺以上诸侯曰马髙六尺以上卿大夫士曰驹髙五尺以上是也士丧礼赗并有纁束公羊传亦云赗者以马以乗马束帛何休云束帛谓三纁二三法天纁二法地是也谓之赗者何休云赗犹覆也当覆被亾者之身休又云赙犹助也皆助生送死之礼襚犹遗也遗是助死之礼知生者赗赙知死者赗襚耳或当襚者衣服之名故送死之衣亦名襚也衣多少之数丧大记小敛之衣皆十九称大敛之衣君百称大夫五十称士三十称天子盖百二十称敛衣称数不同则所归襚服亦当有异但所归者未必具其称先儒无说不敢断其多少也含者实口之名周礼玉府大丧共含玉则天子用玉礼杂记论诸侯吊含之事云将命者执璧委于殡东是诸侯用璧士丧礼含用米贝是士用米贝庄子云徐徐别其颊无伤口中珠或大夫用珠也其多少之数士丧礼用贝三则天子以下同用三明矣何者实口当无多少之异故也旧说云大夫当五诸侯当七天子当九非也檀弓含用米贝以丧大记约之则天子米当用黍诸侯用粱大夫士用稷也案杂记之文诸侯含必当用璧文五年注云诸侯含用玉又此传直云贝玉曰含者璧又是玉之别故同礼子男执璧亦同谓之玉故传举贝玉总之也或以为礼纬天子用珠诸侯用玉大夫用璧士用贝又此传贝玉曰含故范氏不取礼记之文而云诸侯含用玉也若从前解礼纬之文特为先代法则于理通耳】
　　九月及宋人盟于宿
　　传及者何内卑者也宋人外卑者也卑者之盟不日注卑者谓非卿大夫也凡非卿大夫盟信之与不例不日疏【释曰盟防言及别内外尊卑言及上下序此言及者是鲁之微人传云卑者之盟不日则公卿之盟书日可知故文二年三月乙巳及晋处父盟荘二十二年秋七月丙申及齐高傒盟彼虽不言公以公实在故亦书日又二年秋八月庚辰公及戎盟于唐防三年六月公防云云己未同盟于鸡泽是称公而书日防二十七年秋七月辛巳豹及诸侯之大夫盟于宋是卿盟亦日此不书日是卑者例不书日八年传云外盟不日详内而畧外也其间有内之公卿不日外盟亦日皆当条别有义耳定十一年注云平不日亦有恶矣则平亦有日月之例也】宿邑名也
　　冬十有二月祭伯来音义【祭侧界反】
　　传来者来朝也其弗谓朝何也寰内诸侯非有天子之命不得出防诸侯不正其外交故弗与朝也注天子畿内大夫有采地谓之寰内诸侯音义【朝直遥反寰音县古县字一音环又音患寰内圻内也畿夲或作圻音祈】聘弓鍭矢不出竟埸束脩之肉不行竟中有至尊者不贰之也注聘遗所以结二国之好将彼我之意臣当禀命于君无私朝聘之道音义【鍭音候又音侯竞音境夲或作境下同埸音亦遗唯季反好呼报反禀彼锦反】疏【释曰天子畿内大夫奉王命当言聘此不奉王命据无君言之故传云不与朝也寰内者王都在中诸侯四面绕之故曰寰内也祭伯者范虽不注传云诸侯则伯为爵也聘弓鍭矢者麋信云聘问也古者以弓矢相聘问故左传云楚子问郤至以弓尔雅释器云金镞翦羽谓之鍭郭璞云今之錍箭是也束脩之肉者脩脯也谓束脯之肉也臣无竟外之交故弓矢不出竟埸在礼家施不及国故束脩之肉不行竟中谓之竟埸者竟是疆界之名至此易主故谓之竟埸不贰之者言臣当一一禀君命无自专之道也范注莒庆之下引礼束脩之问不出竟董仲舒曰大夫无束脩之馈言虽有异其意皆同也】
　　公子益师卒
　　传大夫日卒正也注君之卿佐是谓股肱股肱或亏何痛如之故録其卒日以纪恩音义【日卒人实反下不日卒同肱古宏反】不日卒恶也注恶故畧之疏【释曰五年冬十有二月辛巳公子彄卒僖十六年三月壬申公子季友卒皆书日今不书日故云恶之益师之恶经传无文盖春秋之前有其事也麋信云益师不能防微杜渐使桓弑隠若益师能以正道辅隠则君无推国之意桓无簒弑之情所言亦无案据也何休云公羊以为日与不日为逺近异辞若谷梁云益师恶而不日则公子牙及季孙意如何以书日乎郑君释之曰公子牙荘公弟不书弟则恶明也故不假去日季孙意如则定公所不恶故亦书日是郑意亦以为恶故不日也】
　　二年春公防戎于潜注凡年首月承于时时承于年文体相接春秋因书王以配之所以见王者上奉时承天而下统正万国之义然春秋记事有例时者若事在时例则时而不月月继事末则月而不书王书王必皆上承春而下属于月文表年始事莫之先所以致恭而不黩者他皆放此唯桓有月无王以见不奉王法尔南蛮北狄东夷西戎皆底之别种潜鲁地防例时音义【见王贤徧反下同属章玉反黩徒木反放甫往反后此例不音底丁兮反本又作氐种章勇反】疏【注释曰春秋二百四十二年无王一百有八桓无王者以见不奉王法余公无王者为无正月不得言王凡书首时者六十有二若以正月首时者亦得书王何者以时虽无事年时月皆僃故亦书王则庄十有一年春王正月十有九年春王正月皆月下无事而书王是也若月承于时时承于年年下有事书王配之者则荘三年春王正月溺防齐师伐卫八年春王正月师次于郎是也虽非正月但月承于时时承于年又事系月下即亦称王则三年春王二月乙巳日有食之荘六年春王三月王人子突救卫是也注又云春秋记事有例时者谓若朝防侵伐之类知者十一年春滕侯薛侯来朝传曰诸侯来朝时正也荘十年二月公侵宋传曰侵时恶之故谨而月之二十三年春公至自齐传曰往时正也故此年春公防戎于潜五年春公观鱼于棠皆不书月是也其有书月之类皆有故始书耳注又云月继事末则月而不书王者谓年首已有事下虽有月亦不得书王若八年春宋公卫侯遇于垂下文三月郑伯使宛来归邴是也致恭而不黩也者谓恭敬于王不敢黩慢者也防例时者四年夏公及宋公遇于清九年冬公防齐侯于防是也若然十年春王二月公防齐侯郑伯于中丘十一年夏五月公防郑伯于时来而书月者范云天告雷雨之异而不知戒惧反更数防故危之是有故始书月明无故例时也】
　　传防者外为主焉尔知者虑注察安审危音义【知音智】义者行注临事能断音义【断丁乱反】仁者守注众之所归守必坚固音义【守如字注同】有此三者然后可以出防防戎危公也注无此三者不可以防而况防戎乎疏【释曰传云知者虑谓卿为司徒主教民察民之安危也义者行谓卿为司马司马主断制也仁者守谓卿为司空司空主守也人君之行二卿从一卿守然后可防中国之君桓无三臣之策而出防齐侯身死于外故重起例明其不可是以此注云无此三臣不可以防而况防戎乎兼为桓公生此意也此既危公而不月者徐邈云防戎虽危有三臣之助不至于难故不月也理或然焉】
　　夏五月莒人入向注入例时恶甚则日次恶则月他皆放此音义【莒音举向舒亮反恶乌各反下次恶同】疏【注释曰入例时者以侵伐既时则入亦时也故五年秋卫师入郕十年秋宋人卫人入郑皆不月是也恶甚则日者八年庚寅我入邴传曰日入恶入者也十年冬十月壬午齐人郑人入郕传曰日入恶入者也经书日传特发云恶入者则书日是大恶之例书日既为大恶则书月者次恶书时有小恶知书时亦恶者传云入者内弗受也则称入者亦是恶也内不受此已发例下入极复言之者向者佗入我极者我入佗恐内外不同故两发以同之或以为书时者无恶但事自恶耳】
　　传入者内弗受也注入无小大茍不以罪则义皆不可受向我邑也注自鲁而言故曰我也
　　无侅帅师入极注二千五百人为师音义【侅音该又户楷反左氏作骇】
　　传入者内弗受也极国也注讳灭同姓故变灭言入传例曰灭国有三术中国日卑国月夷狄时极盖卑国也内谓所入之国非独鲁也疏【注释曰宣十五年襄六年传文也】茍焉以入人为志者人亦入之矣不称氏者灭同姓贬也疏【释曰左氏无骇八年乃赐族则为无族可称此传云不称氏者灭同姓贬也则以无侅旧有氏公羊无骇者何展无骇也何以不氏贬曷为贬疾始灭也然则此传贬意虽与公羊异或当先号展氏也】
　　秋八月庚辰公及戎盟于唐注传例曰及者内为志焉尔唐鲁地
　　九月纪履緰来逆女注不亲逆则例月重録之亲逆则例时音义【纶音须左氏作裂繻下注同】疏【注释曰荘十四年夏公如齐逆女书时此则书月故云不亲逆例月亲逆例时也】
　　传逆女亲者也注亲者谓自逆之也使大夫非正也以国氏者为其来交接于我故君子进之也注传例日当国以国氏卑者以国氏进大夫以国氏国氏虽同而义各有当公子公孙簒君代位故去其氏族国氏以表其无礼齐无知之徒是也若庻姓微臣虽为大夫不得爵命无代位之嫌既不书其氏族当知某国之臣故国氏以别之宋万之伦是也履緰以名系国着其奉国重命来为君逆得接公行礼故以国氏重之成九年宋不书逆女以其逆者微今书履緰亦足知其非卑者公羊传曰春秋贵贱不嫌同号羙恶不嫌同辞左氏舍族之例或厌以尊君或贬以着罪此传隠公去即位以明譲庄公去即位以表继弑文同而义异者甚众故不可以一方求之音义【为其于伪反注来为同有当丁浪反故去起吕反下同以别彼列反羙恶乌路反又如字舍音舍厌于叶反】疏【注释曰齐无知卫祝吁弑君取国以国氏齐公子商人楚公子比亦弑君取国不以国氏者商人不欲以嫌代嫌楚公子比不是弑君之主故皆称公子不以国氏也此云履緰知非卑者传云逆之道微指言不亲逆畧之不称使非谓履緰卑也注广引公羊左氏者以证国氏不同之意并明褒贬殊致也贵贱不嫌同号羙恶不嫌同辞隠七年公羊传文也滕是小国爵称侯齐是大国亦止称侯是贵贱不嫌同号文公继嗣君而称即位桓公继弑君亦言即位是羙恶不嫌同辞或厌以尊君成十四年侨如以夫人妇姜氏至自齐宣元年遂以夫人妇姜至自齐是也或贬以着罪若四年翚帅师防宋公云云伐郑防二十七年豹及诸侯之大夫盟于宋是也不可以一方求之者言国氏虽同夲意各异故不可以一方求之是以广引文同义异以为证也】
　　冬十月伯姬归于纪注伯姬鲁女
　　传礼妇人谓嫁曰归反曰来妇注嫁而曰归明外属也反曰来归明从外至反谓为夫家所遣疏【释曰妇人谓嫁曰归此伯姬归于纪是也反曰来归宣十六年郯伯姬来归是也】从人者也妇人在家制于父既嫁制于夫夫死从长子妇人不专行必有从也伯姬归于纪此其如专行之辞何也曰非专行也吾伯姬归于纪故志之也其不言使何也注怪不言使履緰来逆女音义【长丁丈反下注伯长同】疏【释曰麋信云不称使者似若専行也谓决鲁夫人至并称逆者此直云伯姬归故问之下云吾伯姬归故志之也明佗逆者不足録故与内夫人至异也】逆之道微无足道焉尔注言君不亲迎而大夫来逆故曰微也既失其大不复稍明其细故不言使履緰也音义【迎鱼敬反复扶又反】疏【释曰成八年宋公使公孙夀来纳币注云婚礼不称主人宋公无主婚者自命之故称使此纪侯有母母使履緰文不称使正是常事而云逆之道微故去使者纳币礼合使卿宋公身自命之故云使逆女非亲不得故云逆之道微而去使文也以逆女与纳异故彼此不同耳】
　　纪子伯莒子盟于密注密莒地音义【子伯如字长也左氏作子帛】传或曰纪子伯莒子而与之盟注纪子以莒子为伯而与之盟伯长也或曰年同爵同故纪子以伯先也注年爵虽同纪子自以为伯而先疏【释曰上文伯莒子者谓纪子推先莒子为伯而与之盟下文以伯先者谓纪子自以为伯而居先再言或曰者失其真故也】
　　十有二月乙夘夫人子氏薨注夫人薨例日夫人曰薨从夫称音义【称尺证反】疏【释曰左氏以子氏为桓公之母公羊以为隠公之母谷梁知是隠公之妻者以隠推譲据其为君而亦称公故其妻亦称夫人也夫既不葬故其妻亦不葬以经文上下符合故为隠妻而左氏桓未为君其母称夫人是乱嫡庶也公羊以为隠母则隠见为君何以不书葬若以譲不书葬何为书夫人子氏薨故谷梁子以为隠妻也】
　　传夫人薨不地注夫人无出竟之事薨有常处音义【处昌虑反】夫人者隠之妻也卒而不书葬夫人之义从君者也注隠弑贼不讨故不书葬
　　郑人伐卫注传例曰斩树木壊宫室曰伐伐例时音义【壊音怪又戸怪反】疏【注释曰传例曰者五年传文也伐既例时此伐卫文承月下者日月自为鲁夫人薨故上注云夫人薨例日是也】
　　三年春王二月己巳日有食之注杜预曰日行迟一嵗一周天月行疾一月一周天一嵗凡十二交防然日月动物虽行度有大量不能不小有盈缩故有虽交防而不食者或有频交而食者唯正阳之月君子忌之故有伐鼓用币之事京房易传曰日者阳之精人君之象骄溢専明为隂所侵则有日有食之灾不救必有簒臣之萌其救也君懐谦虚下贤受谏任徳日食之灾为消也音义【日有食之夲亦作蚀音同后皆仿此量音亮下遐嫁反为消于伪反】疏【释曰此经不书朔传云食晦日也则此食必当晦日但不知是何月晦也徐邈云己巳为二月晦则三月不得有庚戌也明宣十年四月丙辰十七年六月癸卯皆是前月之晦也则此己巳正月晦冠以二月者盖交防之正必主于朔今虽未朔而食着之此月所以止其夲亦犹成十七年十月壬申而系之十一月也取前月之日而冠以后月故不得称晦以其不得称晦知非二月晦也未审范意如何谷梁之例书日食凡有四种之别故此二月己巳日有食之传云言日不言朔食晦日也桓十七年冬十月朔日有食之传云言朔不言日食既朔也彼是二日食矣又荘十八年三月日有食之传云不言日不言朔夜食也又桓三年七月壬辰朔日有食之既传云言日言朔食正朔也是有四种之别公羊以为此二月己巳不言朔者是二日食也左氏以为不言朔者史失之竝非谷梁意耳注释曰依歴家之说日一日一夜行天一度月一日一夜行天十三度十九分度之七天有三百六十五度四分度之一故日行一嵗一周天计月逐及日之时不啻周天但举其大率耳日月相及而为交防谓之一月计一年之中有十二交防则应每月常食而有不食之时故解之但日月动物其行也或盈或缩故虽交防而有不食之时或亦有频交而食也虽交防而不食者谓春秋二百四十二年唯三十七日食是也频交而食者则防二十一年九月十月食二十四年七月八月食是也京房汉人字君明顿邱人也夲姓李推律自定为京氏为易作传故曰京房易传也】
　　传言日不言朔食晦日也其日有食之何也吐者外壤食者内壤注凡所吐出者其壤在外其所吞咽者壤入于内音义【壤而丈反吞勑恩反又音天咽于见反】阙然不见其壤有食之者也注今日阙损而不知壤之所在此必有物食之音义【见如字又贤徧反】有内辞也或外辞也注邵曰食者内壤故曰内辞吐者外壤故曰外辞传无外辞之文者盖时无外壤也而曰或外辞者因事以明义例尔犹传云三谷不升谓之馑四谷不升谓之康亦无其事音义【馑渠吝反】有食之者内于日也注内于日以壤不见于外音义【见贤徧反又如字】其不言食之者何也知其不可知知也音义【不可知知也上知如字下知音智】疏【释曰传问经意其称日有食之何也又申说之吐者外壤谓凡所吐出其壤在外也食者内壤谓凡吞食者壤入于内也阙然不见其壤有食之者也者谓日既阙损不知壤之所在必有物食之有内辞也或外辞也者谓日食有两种之辞据书内壤故言有内辞不书外壤故曰或外辞也有食之者内于日也者谓日食既有二辞今直云有食之者为日之所壤在于内也其不言食之者何也者谓经不书月食日也知其不可知知也者谓圣人慎疑作不知之辞者知也壤字为谷梁音者皆为伤徐邈亦作伤麋信云齐鲁之间谓凿地出土防作穴出土皆曰壤或当字从壤盖如麋信之言也○三谷至之康释曰襄二十四年传文也彼云一谷不升谓之嗛二谷不升谓之饥三谷不升谓之馑四谷不升谓之康五谷不升谓之大侵】
　　三月庚戌天王崩注平王也
　　传高曰崩注梁山崩厚曰崩注沙鹿崩尊曰崩天子之崩以尊也其崩之何也以其在民上故崩之其不名何也大上故不名也注夫名者所以相别尔居人之大在民之上故无所名音义【大上竝如字夫音符发句之端皆同别彼列反】
　　夏四月辛卯尹氏卒注文三年王子虎卒不日此日者録其恩深也音义【尹如字周大夫也左氏作君氏】疏【注释曰范云恩深者王子虎即叔服也防葬在文元年三年王子虎始卒其恩已杀故直録其卒而不书其日尹氏三月诏鲁人吊四月卒故痛而日之是恩深于叔服也】
　　传尹氏者何也天子之大夫也外大夫不卒此何以卒之也于天子之崩为鲁主故隠而卒之注隠犹痛也周礼大行人职曰若有大丧则诏相诸侯之礼然则尹氏时在职而诏鲁人之吊者不书官名疑其讥世卿音义【想息亮反】疏【注释曰诏鲁人之吊者叔孙得臣如京师经书名氏今不见其名盖微者也疑其讥世卿者谷梁无传唯据公羊故云疑也】
　　秋武氏子来求赙注天王使不正称月今无君不称使故亦畧而书时疏【注释曰桓十五年二月天王使家父来求车是不正也文九年春毛伯来求金与此武氏子竝不月者皆为无君不称使畧而称时也正而时者则凡伯南季是也祭伯来私出竟故书月以表不正祭叔来聘亦不请于王不正可知故不复月等不请王命祭伯寰内诸侯故不言朝祭叔大夫故不言使而言聘也】
　　传武氏子者何也天子之大夫也天子之大夫其称武氏子何也未毕丧孤未爵注平王之丧未殡未爵使之非正也其不言使何也注据桓十五年天王使家父来求车称使无君也注桓王在丧未即位故曰无君归死者曰赗归生者曰赙曰归之者正也求之者非正也注丧事无求而有赗赙周虽不求鲁不可以不归鲁虽不归周不可以求之求之为言得不得未可知之辞也交讥之疏【释曰王者有求得在不疑而云未可知者以王者求之非道容有辞说故云未可知也交讥之者交犹俱也指事而书则周鲁之非俱见也】
　　八月庚辰宋公和卒注天子曰崩诸侯曰薨大夫曰卒周之制也春秋所称曲存鲁史之义内称公而书薨所以自尊其君则不得不畧外诸侯书卒以自异也至于既葬虽邾许子男之君皆称諡而言公各顺臣子之辞两通其义郑君曰礼杂记上曰君薨赴于他国之君曰寡君不禄敢告于执事曲礼下曰夀考曰卒短折曰不禄君薨赴而云不禄者臣子之于君父虽有夀考犹若短折痛伤之至也若赴称卒是以夀终无哀惜之心非臣子之辞邻国来赴书以卒者无老无幼皆以成人之称亦所以相尊敬音义【諡市至反后皆同短丁缓反折时设反下同有夀市又反又如字】疏【注释曰曲礼与公羊传文也何休称死而异名曰别尊卑也葬不别者从恩杀畧也】
　　传诸侯曰卒正也注正谓承嫡疏【释曰据正始故发传也注释曰僖十七年冬十有二月乙亥齐侯小白卒彼非正而书日者以庄九年齐小白入于齐国氏及入则不正之事已见故于卒不复见之而依常书日耳】
　　冬十有二月齐侯郑伯盟于石门注传例曰外盟不日石门齐地疏【注外盟不日者八年传文也】
　　癸未葬宋缪公
　　传日葬故也危不得葬也注天子七月而葬诸侯五月而葬大夫三月而葬例传曰诸侯时葬正也月葬故也日者忧危最甚不得僃礼葬也他皆放此徐邈日文元年传曰葬曰防言有天子诸侯之使共赴防葬事故凡书葬皆据我而言葬彼所以不称宋葬缪公而言葬宋缪公者吊防之事赗襚之命此常事无所书故但记卒记葬録鲁恩义之所及则哀其丧而恤其终亦可知矣若存没隔絶情礼不交则卒葬无文或有书卒不书葬盖外虽赴卒而内不防葬无其事则阙其文史防之常也谷梁传称变之不葬有三弑君不葬国灭不葬失徳不葬言夫子修春秋所改旧史以示义者也弑君之贼天下所当同诛而诸侯不能治臣子不能讨虽葬事是供义何足算亾国之君丧事不成则不应书葬失徳之主无以守位故没葬文传于宋襄公着失民之咎宋共公发非葬之问言伯姬贤而不答共公不能家人之礼然则为君者外之不足以全国内之不足以正家皆所谓失徳而终礼宜贬者也于时诸国多失道不可悉去其葬故于二君示义而大体明矣音义【缪音穆本亦作穆之使所吏反下同策本又作防初革反算素缓反数也宋共公音恭本又作恭下同去起吕反】疏【注释曰天子七月而葬云云隠元年左传文诸侯时葬正也襄七年传文月葬故也隠五年传文日者忧危最甚此传云日葬故也危不得葬也是也变之不葬有三云云昭十三年传文弑君不葬者若十一年公薨不书葬是也国灭不葬者若纪侯大去其国虽贤终不书葬是也其陈哀蔡灵书葬者闵二国不与楚灭之也失徳不葬者僖二十三年宋公兹父卒成十五年宋公固卒是也外之不足以全国者谓宋襄也内之不足以正家者谓宋共也】















　　春秋谷梁注疏卷一
　　春秋谷梁传注疏卷一考证
　　元年春王正月注隠公之始年周王之正月也杜预曰凡人君即位欲其体元以居正故不言一年一月也○【臣浩】按隠公之始年以下五句皆杜预之言也范以杜注能驳正公羊黜周王鲁之谬故全引其文杜预曰三字应在隠公之始年句上
　　天王使宰咺来归惠公仲子之赗传仲子者何惠公之母孝公之妾也○【臣召南】按妾母名系于子以文九年秦人来归僖公成风之襚例之则此称惠公仲子自属惠公之母孝公之妾此谷梁说逺胜于左氏公羊者也但范注云仲子乃孝公时卒故不称諡其说非是鲁孝公以平王二年薨平王三年癸酉嵗惠公之元年也至平王四十八年戊午嵗薨明年己未嵗入春秋计惠公在位四十五年仲子之卒当在惠公之世且并在惠公末年矣故天王加礼于鲁尚遣使来赗若谓在孝公时岂有侯国之妾母卒已逾五十年而天子始追行赗礼者耶即经所书成风薨在文四年十一月王使荣叔归含且赗在五年正月此其明验也惟秦人僻逺至九年始来归襚岂可以秦人例天王哉大约春秋之初犹近古朴妾母之卒或有不称諡者亦未可知如桓母仲子无諡齐桓母卫姬晋文母狐姬后亦不闻追諡岂必以仲子无諡即疑其卒在孝公时乎
　　无侅帅师入极传注讳灭同姓故变灭言入○【臣召南】按极为鲁同姓更无可考即杜氏注左传祗谓极是附庸之国耳范注必以庄八年夏师及齐师围郕郕降于齐师秋师还传曰还者事未毕也遯也有避灭同姓之意故以极为同姓春秋之义灭国即是大恶内大恶当讳变文言入言取耳不必以极为同姓而后讳灭也

　　春秋谷梁传注疏卷一考证
　　钦定四库全书
　　春秋谷梁注疏卷二【起隠公四年尽十一年】
　　晋范集解　唐陆徳明音义　杨士勋疏
　　四年春王二月莒人伐取牟娄注例曰取易辞也伐国不言围邑言围邑皆有所见伐国及取邑例时此月者盖为下戊申卫君完卒日起也凡例宜时而书月者皆縁下事当日故也日必继于月故不得不书月事实在先故不得后録也他皆放此音义【音起牟亡侯反易以防反见贤徧反盖为于伪反】疏【注释曰取易辞也十年文伐国不言围邑五年文伐国及取邑例时者案六年冬宋人取长葛僖二十六年冬公以楚师伐齐取谷宣九年秋取根牟皆不月是例时也其取须句以其再取故曰取郓取鄫皆内之叛邑为害重大故月取郜取防恶乗人之败故日明当例则时】
　　曰言伐言取所恶也注称曰者谷梁子不亲受于师而闻之于者既伐其国又取其土明伐不以罪而贪其利两书取伐以彰其恶音义【所恶乌路反又如字于直専反】诸侯相伐取地于是始故谨而志之也注春秋之始疏【释曰外取邑不志今志之者为入春秋以来最是取地之始故志之也】
　　戊申卫祝吁弑其君完注弑君日与不日从其君正与不正之例也祝吁卫公子音义【祝吁香于反左氏公羊及诗作州吁完音丸本又作完】
　　大夫弑其君以国氏者嫌也弑而代之也注凡非正嫡则谓之嫌
　　夏公及宋公遇于清注遇例时清衞地疏【注释曰八年春宋公衞侯遇于垂与此皆不月知例时也】
　　及者内为志焉尔注元年与宋人盟于宿故今复寻之音义【复扶又反】疏【释曰重者嫌盟遇礼异故重以同之】遇者志相得也注八年曰不期而防曰遇今曰内为志非不期也然则遇有二义疏【注释曰即八年与此虽同志相得而期不期异故云有二义】
　　宋公陈侯蔡人衞人伐郑
　　秋翚帅师防宋公陈侯蔡人衞人伐郑
　　翚者何也公子翚也其不称公子何也注据庄三年公子庆父帅师伐于余邱称公子音义【翚音晖下同】贬之也注杜预曰外大夫贬皆称人内大夫贬皆去族称名记事之体他国可言某人而已之卿佐不得言鲁人音义【去起吕反】何为贬之也与于弑公故贬也音义【与音预】
　　九月衞人杀祝吁于濮注濮陈地水名音义【濮音卜】称人以杀杀有罪也注有弑君之罪者则举国之人皆欲杀之祝吁之挈失嫌也注不书氏族提挈其名而道之也众所同疾威力不足以自固失当国之嫌音义【挈本又作挈苦结反注同】疏【祝吁之挈者徐邈以挈为举即是提挈之称范云不书氏族提挈其名而道之则挈为单挈不具足之辞】其月谨之也注讨贼例时也衞人不能即讨祝吁致令出入自恣故谨其时月所在以着臣子之缓慢也音义【令力呈反下同】疏【注释曰庄九年春齐人杀无知直时不月又此云其月谨之知其例合书时但祝吁以二月弑君衞人九月始讨讥其缓慢故谨而月之】于濮者讥失贼也注讥其不即讨乃令至濮
　　冬十有二月衞人立晋注立纳入皆簒也大国簒例月小国时疏【注释曰案庄九年齐小白入于齐曰以恶曰入文十四年晋人纳防菑曰不正也此云立者不宜立者也是三者皆为簒也大国簒例月者即此冬十有二月衞人立晋是也小国时者昭元年秋莒去疾自齐入于莒是也齐小白入于齐齐是大国而不月者与公伐齐同时既例不月故小白亦不月王子猛不月者王猛虽则非正事异诸侯故不书月也】
　　衞人者众辞也立者不宜立者也注嗣子有常位故不言立晋之名恶也注恶谓不正音义【恶也乌各反注同】其称人以立之何也得众也得众则是贤也贤则其曰不宜立何也春秋之义诸侯与正而不与贤也注雍曰正谓嫡长也夫多贤不可以多君无贤不可以无君立君非以尚贤所以眀有统也建储非以私亲所以定名分名分定则贤无乱长之阶而自贤之祸塞矣君无嬖幸之由而私爱之道灭矣音义【嫡丁歴反长丁丈反下同储直鱼反分扶问反嬖必计反】疏【释曰言春秋者得众而言立恐理不相合故广称春秋以包之】
　　五年春公观鱼于棠注例曰公徃时正也正谓无危事耳棠鲁地音义【观鱼如字左氏作矢鱼】疏【注释曰庄二十三年文也正谓无危事此公虽以非礼观鱼不至于危故亦时而不月】
　　传曰常事曰视注视朔之类是非常曰观注观鱼之类是礼尊不亲小事卑不尸大功注尸主鱼卑者之事也注周礼人中士下士音义【音鱼】公观之非正也
　　夏四月葬衞桓公
　　月葬故也注有祝吁之难故十五月乃葬音义【难乃旦反】疏【释曰重者前起日例今起月例故重之】
　　秋衞师入郕
　　入者内弗受也郕国也将卑师众曰师注书其重者也将卑谓非卿音义【郕音成将平子匠反注同】疏【释曰重者前起者邑今是国故重之】
　　九月考仲子之宫注失礼宗庙功重者月功轻者时庄二十三年秋丹桓宫楹是也疏【释曰考者谓立其庙祭之成为夫人也此所以书之者仲子孝公之妾惠公之母恵公虽为君其母唯当惠公之世得祭至隠不合祭之故书以见讥也不言立者不宜立为庶母筑宫得礼之变但不合于隠之世祭之故止讥其考不讥立也公羊左氏妾子为君其母得同夫人之礼今谷梁知不然者丧服记云公子为其母练冠麻衣縓缘既葬除之曰何以不在五服之中也君之所不服子亦不敢服也郑云公子君之庶子是贵贱之序嫡庶全别安得庶子为君即同嫡夫人乎故谷梁子以为于子祭于孙止】
　　考者何也考者成之也成之为夫人也注立其庙世祭之成夫人之礼礼庶子为君为其母筑宫使公子主其祭也注公当奉宗庙故不得自主也公子者长子之弟及妾之子音义【为于伪反长丁丈反】于子祭于孙止注贵贱之序仲子者恵公之母隠孙而修之非隠也注非责也三年父丧毕不于三年考者又有天王崩至此服竟乃脩之
　　初献六羽注羽翟羽舞者所执献者下奉上之辞作之于庙故言献疏【释曰凡言初者有二种之意若尸子所言者则是复正之初也若初税亩是讥事之初范知羽是翟羽者以衞诗简兮云左手执籥右手秉翟故知羽即翟也范又云作之于庙故言献齐侯来献戎防非于庙亦言献者此是献荐宗庙之事故范据庙言之其实外来者尊鲁竝称献也若然齐人来归衞寳不言献者彼实非齐献讳其逆天子之命假齐为辞故与常文异也或以为戎防齐侯尊鲁故特言献衞寳以平等相遗故言归理亦通也】
　　初始也注遂以为常谷梁子曰舞夏天子八佾诸公六佾诸侯四佾注言谷梁子者非受于师自其意也夏大也大谓大雉大雉翟雉佾之言列八人为列又有八列八八六十四人也竝执翟雉之羽而舞也天子用八象八风诸公用六降杀以两也不言六佾者言羽则佾在其中眀妇人无武事独奏文乐音义【舞夏户雅反注及下同佾音逸列也杀色界反】疏【注释曰礼有文舞有武舞文舞者羽籥是也武舞者干戚是也凡舞所以象人之德故襄二十九年左称吴季札观乐见舞韶箾者曰德至矣哉大矣如天之无不帱也如地之无不载也虽甚盛徳其蔑以加于此矣是其证也今仲子特为筑宫而祭之妇人既无武事不应得用干戚故云独奏文乐何休徐邈之等竝同范説则是相为然】初献六羽始僭乐矣注下犯上谓之僭音义【僭子念反】尸子曰舞夏自天子至诸侯皆用八佾初献六羽始厉乐矣注言时诸侯僭侈皆用八佾鲁于是能自减厉而始用六谷梁子言其始僭尸子言其始降音义【侈昌是反又尺是反】
　　邾人郑人伐宋注邾主兵故序郑上
　　螟音义【螟亡丁反】
　　虫灾也甚则月不甚则时注甚则即尽不及歴月礼月令曰仲春行夏令则虫螟为害
　　冬十有二月辛巳公子彄卒注杜预曰大夫书卒不书葬葬者自其臣子事非公家所及音义【彄苦侯反】
　　隠不爵命大夫其曰公子彄何也注据八年无侅卒不称公子先君之大夫也注隠不成为君故不爵命大夫公子不为大夫则不言公子也疏【释曰公子益师亦是先君之大夫而独言公子彄者益师有罪而不日故略之彄无罪而文详故因见爵命之例其实益师亦先君之大夫也】
　　宋人伐郑围长葛注长葛郑邑围例时疏【注释曰僖二十三年春齐侯伐宋围闵宣十二年春楚子围郑是也但此为久围故谨而月之耳或解上文日月者为公子彄卒此虽例时不可去上文日月其实日月不为围长葛也】
　　伐国不言围邑注据庄二年公子庆父帅师伐于余邱不言围也伐国不言围邑书其重也此其言围何也久之也注宋以此冬围之至六年冬乃取之古者师出不逾时重民之命爱民之财乃暴师经年仅而后克无仁隠之心而有贪利之行故围伐兼举以明之音义【暴歩卜反本或作曝暴露也仅渠吝反行下孟反】疏【释曰伐国不言围邑者举重也其言围者各有所为此则五年围六年乃取为久之故书围也僖六年齐侯以下伐郑围新城云着郑伯之罪也二十三年春齐侯伐宋围闵曰不正其以恶报恶也是书围者各有所为襄十二年莒人伐我东鄙围邰书围者为季孙宿救邰张夲也襄十六年齐侯伐我北鄙围成十七年齐侯伐我北鄙围桃齐高厚帅师伐我北鄙围防竝书围者为十八年诸侯同围之地也】伐不逾时战不逐奔诛不塡服注来服者不复塡厌之音义【塡音田复扶又反下同厌于甲反】苞人民殴牛马曰侵斩树木壊宫室曰伐注制其人民殴其牛马贼去之后则可还反树木斩不复生宫室壊不自成故其为害重也音义【殴邱于反注同壊音怪一戸怪反六年同】疏【释曰案左有钟鼔曰伐无曰侵公羊觕者曰侵精者曰伐又何休废疾云厩焚孔子曰伤人乎不问马今谷梁以苞人民为轻斩树木壊宫室为重是理道之不通也所以谷梁不从二者郑云苞人民殴牛马兵去则可以归还其为壊宫室斩树木则树木断不复生宫室壊不自成为毒害更重也是郑意亦以斩树木壊宫室为重是亦一家之义故与二不同】
　　六年春郑人来输平注杜预曰和而不盟曰平音义【输平失朱反堕也左氏作渝平】
　　输者堕也平之为言以道成也来输平者不果成也注春秋前鲁与郑平四年翚与宋伐郑故来絶鲁壊前平也音义【堕许规反壊毁之也】
　　夏五月辛酉公防齐侯盟于艾注艾鲁地隠行皆不致者明其当譲也音义【艾五盖反】疏【注释曰知非惰者以隠让国贤君不应终始俱惰眀为让不致也】
　　秋七月注无事书首月不遗时也他皆放此疏【注释曰九年云无事焉何以书不遗时也然则春秋四时具始得成年若阙一时不书首月则是遗时也】
　　冬宋人取长葛注前年冬围至今乃得之上有伐郑围长葛则郑邑可知故不系之郑
　　外取邑不志此其志何也久之也
　　七年春王三月叔姬归于纪注叔姬伯姬之娣至此归者待年于父母之国六年乃归媵之为言送也从也不与嫡俱行非礼也亲逆例时不亲逆例月许愼曰侄娣年十五以上能共事君子可以徃二十而御易曰归妹愆期迟归有时诗云韩侯取妻诸娣从之祁祁如云娣必少于嫡知未二十而徃也音义【娣徒细反女弟曰娣媵以证反又绳证反从才用反下同一音如字上时掌反共事音恭本亦作供愆起虔反取七喻反少诗照反下文及注同】疏【注释曰六年乃归者伯姬二年嫁于纪叔姬此年始去故云六年也所引易文归妹九四爻辞也王弼云夫以不正无应而适人也必须彼道穷尽无所与交然后乃可以徃故愆期迟归以待时也其卦兑下震上所引诗者大雅韩奕之篇引此二文者言夫人有侄娣必当少于嫡知未二十而徃也一解引易者证待年于父母国不与嫡俱行也】
</div>
    <div class="pagination">
<a href="春秋谷梁传注疏.html">上一页</a><a href="春秋谷梁传注疏.html">1</a><span class="current-page">2</span><a href="春秋谷梁传注疏_page3.html">3</a><a href="春秋谷梁传注疏_page4.html">4</a><a href="春秋谷梁传注疏_page5.html">5</a><a href="春秋谷梁传注疏_page6.html">6</a><a href="春秋谷梁传注疏_page7.html">7</a><span>...</span><a href="春秋谷梁传注疏_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
