<!DOCTYPE html>
<html>
<head>
    <meta charset="UTF-8">
    <title>春秋长历 - 第 1 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋长历 - 第 1 页/共 58 页</h1>
    <div class="content">　　钦定四库全书　　　　　经部五
　　春秋长厯　　　　　　春秋类
　　提要
　　【臣】等谨案春秋长厯十卷
　　国朝陈厚耀撰厚耀字泗源泰州人康熙丙戌进士官苏州府教授以通算入直
　　内廷改授检讨终右谕徳是书补杜预长厯而作不分卷帙其凡有四一曰厯证备引汉书续汉书晋书隋书唐书宋史元史及左注疏春秋属词天元厯理及朱载堉厯法新书诸説以证推歩之异其引春秋属词载杜预论日月差缪一条为注疏所无又引大衍厯议春秋厯考一条亦唐志所未录尤足以资考证二曰古厯以古法十九年为一章一章之首推合周厯正月朔日冬至前列算法后以春秋十二公纪年横列为四章纵列十二公积而成表以求厯元三曰厯编举春秋二百四十二年一一推其朔闰及月之大小而以经干支为之证佐皆述杜预之説而考辨之四曰歴存以古厯推隠公元年正月庚戌朔杜氏长厯则为辛巳朔乃古厯所推之上年十二月朔元年之前失一闰葢以经干支排次知之厚耀则谓如预之説元年至七年中书日者虽多不失而与二年八月之庚辰三年十二月之戊申又不能合且隠公三年二月己巳朔日食桓公三年七月壬辰朔日食亦皆失之葢隠公元年以前非失一闰乃多一闰因退一月就之定隠公元年正月为庚辰朔较长厯实退两月推至僖公五年止以下朔闰因一一与杜厯符合故不复续载焉杜预书惟以干支递排而以闰月小建为之迁就厚耀明于厯法故所推较预为宻葢非惟补其阙佚并能正其譌舛于考证之学极为有裨治春秋者固不可少此一编矣乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀











　　钦定四库全书
　　春秋长厯卷一
　　右谕徳陈厚耀撰
　　集证
　　汉书律厯志【节抄】
　　春秋殷厯皆以殷鲁自周昭王以下亡年数故据周公伯禽以下为纪
　　鲁公伯禽即位四十六年至康王十六年而薨子考公酋立考公即位四年及公熈立【及者兄弟相及非子继父也下仿此】炀公二十四年正月丙申朔旦冬至殷厯以为丁酉距微公七十六嵗
　　公即位六十年【元本十六年误】子幽公宰立幽公即位十四年及微公茀立微公二十六年正月乙亥朔旦冬至殷厯以为丙子距献公七十六嵗
　　微公即位五十年子厉公翟立厉公即位三十七年及献公具立献公十五年正月甲寅朔旦冬至殷厯以为乙卯距懿公七十六嵗
　　献公即位五十年子慎公埶立慎公即位三十年及武公敖立武公即位二年子懿公被立懿公九年正月癸巳朔旦冬至殷厯以为甲午距惠公七十六嵗
　　懿公即位九年兄子柏御立柏御即位十一年叔父孝公称立孝公即位二十七年子惠公弗皇立惠公三十八年正月壬申朔旦冬至殷厯以为癸酉距僖公七十六嵗
　　惠公即位四十六年子隠公息立凡伯禽至春秋三百八十六年春秋隠公即位十一年及桓公轨立桓公即位十八年子庄公同立庄公即位三十二年子愍公啓方立愍公即位二年及僖公申立僖公五年正月辛亥朔旦冬至殷厯以为壬子距成公七十六嵗
　　僖公即位三十三年子文公兴立文公元年距辛亥朔旦冬至二十九嵗是嵗闰余十三正小雪闰当在十一月后而在三月故曰非礼也后五年闰余十是嵗亡闰而置闰闰所以正中朔也亡闰而置闰又不告朔故经曰闰月不告朔言亡此月也曰不告朔非礼也文公即位十八年子宣公倭立宣公即位十八年子成公黒肱立成公十二年正月庚寅朔旦冬至殷厯以为辛卯距定公七年七十六岁
　　成公即位十八年子襄公午立襄公二十七年九月乙亥朔建申之月也鲁史书十二月乙亥朔日有食之曰冬十一月乙亥朔日有食之于是辰在申司厯过也再失闰矣言时实行以为十一月也不察其建不考之于天也襄公即位三十一年子昭公稠立昭公二十年春王正月距辛亥百三十三嵗是辛亥后八章首也正月己丑朔旦冬至失闰故曰二月己丑日南至昭公即位三十二年及定公宋立定公七年正月己巳朔旦冬至殷厯以为庚午距元公七十六嵗
　　定公即位十五年子哀公将立哀公十二年冬十二月流火非建戌之月也是月也螽故曰火伏而后蛰者毕今火犹西流司厯过也哀公即位二十七年逊于邾子悼公曼立悼公三十七年子元公嘉立元公四年正月戊申朔旦冬至殷厯以为己酉距康公七十六嵗元公即位二十一年子穆公衍立穆公即位三十三年子恭公奋立恭公即位二十二年子康公毛立康公四年正月丁亥朔旦冬至殷厯以为戊子距缗公七十六嵗
　　康公即位九年子景公偃立景公即位二十九年子平公旅立平公即位二十年子缗公贾立缗公二十二年正月丙寅朔旦冬至殷厯以为丁卯距楚元七十六嵗【即汉高帝之八年】
　　缗公即位二十三年子顷公讐立顷公十八年秦始灭周周凡三十六王八百六十七嵗周灭后六年楚考烈王灭鲁顷公为家人秦伯五世四十九嵗汉高祖皇帝代秦继周太嵗在午八年十一月乙巳朔旦冬至楚元三年也
　　东汉书律厯志
　　范氏曰黄帝造厯起辛卯颛顼用乙卯虞用戊午夏用丙寅殷用甲寅周用丁巳鲁用庚子汉承秦初用乙卯至武帝元封不与天合乃作太初厯元以丁丑
　　晋书律厯志
　　姜岌云自皇羲以降暨于汉魏各自制厯以求厥中考其踈宻惟交防薄蚀可以騐之书契所记惟春秋着日蚀之变自隠公讫于哀公凡二百四十二年之间日蚀三十有六考其晦朔不知用何厯也班固以为春秋因鲁厯鲁厯不正故置闰失其序鲁以闰余一之嵗为蔀首检春秋置闰不与此蔀相符也命厯序云孔子为治春秋之故退修殷之故厯使其数可于后如是春秋宜用殷厯正之今考其交防不与殷厯相应以殷厯考春秋月朔多不及其日又以检经率多一日检率少一日但公羊经异朔于理可从而经有蚀朔之騐为失之也服防解用太极上元太极上元乃三统厯刘歆所造元也何縁施于春秋于春秋而用汉厯无乃逺乎之违失多矣不惟斯事而已襄公二十七年冬十有一月乙亥朔日有食之曰辰在申司厯过再失闰也考其去交分交防应在此月而不为再失闰也案歆厯于春秋日蚀止一朔其余多在二日因附五行着脁与侧匿之説云春秋时诸侯多失其政故月行恒迟歆不以厯失天而为之差説日之蚀朔此乃天騐也而歆反以己厯非之此寃天而负时厯也杜预又以周衰世乱学者莫得其真今之所七厯皆未必是时王之术也今诚以七家之厯考古今交防信无其騐也皆由斗分疏之所致也殷厯以四分一为斗分三统以一千五百三十九分之三百八十五为斗分乾象以五百八十九分之一百四十五为斗分今景初以一千八百四十三分之四百五十五为斗分疏宻不同法数各异殷厯斗分麤故不施于今乾象斗分细故不得施于古景初斗分虽在粗细之间而日之所在乃差四度日月亏已皆不及其次假使日在东井而蚀以月騐之乃在参六度差违乃尔安可以考天时人事乎今治新厯以二千四百五十一分之六百五为斗分日在斗十七度天正之首上可以考合于春秋下可以取騐于今世以之考春秋三十六蚀正朔者二十有五蚀二日者二蚀晦者二误者五凡三十三蚀其余蚀经元日讳之名无以考其得失图纬皆云三百嵗斗厯改宪以今新厯施于春秋之世日蚀多在朔春秋之世下至于今凡一千余嵗交防望故进退于三蚀之间此法乃可永载用之岂三百嵗斗厯改宪者乎【姜岌后秦姚兴人当晋孝武太元九年嵗在甲申】春秋七百七十九日【经三百九十三　三三百八十六　四】十七日蚀【三无甲乙】
　　黄帝厯得四百六十六日　　　　一蚀
　　颛顼厯得五百九日　　　　　　八蚀
　　夏厯得五百三十六日　　　　　十四蚀
　　真夏厯得四百六十六日　　　　一蚀
　　殷厯得五百三日　　　　　　　十三蚀
　　周厯得五百六日　　　　　　十三蚀
　　真周厯得四百八十五日　　　　一蚀
　　鲁厯得五百二十九日　　　　　十三蚀
　　三统厯得四百八十四日　　　　一蚀
　　乾象厯得四百九十五日　　　　七蚀
　　秦始厯得五百一十日　　　　　十九蚀
　　干度厯得五百三十八日　　　　十九蚀
　　今长厯得七百三十六日　　　　三十蚀
　　汉末宋仲子集七厯以考春秋其夏周二厯术数皆与艺文志所记不同故更名为真夏真周厯也
　　隋书律厯志【中】
　　刘孝孙刘焯甲子元厯　孝孙厯法并按明文以月行迟疾定其合朔欲令食必在朔不在晦二之日也纵使频月二小三大得天之统大抵其法有三今列之云第一勘日食证恒在朔　诗云十月之交朔日辛卯日有食之今以甲子元厯术推筭符合不差春秋经书日合三十五二十七日食经书有朔推与甲子元厯不差八食经书并无朔字左氏云不书朔官失之也公羊云不言朔者食二日也谷梁云不言朔者食晦也今以甲子元厯推筭俱是朔日丘明受经于夫子于理尤详公羊谷梁皆臆説也
　　隐公三年二月己巳日有食之【推合己巳朔】
　　庄公十八年春三月日有食之【推合壬子朔】
　　僖公十二年三月庚午日有食之【推合庚午朔】
　　僖公十五年夏五月日有食之【推合癸未朔】
　　襄公十五年秋八月丁巳日有食之【推合丁巳朔】前后汉及魏晋四代所记日食晦朔及先晦都合一百八十一今以甲子元厯术推之并合朔日而食
　　前汉合有四十五食【三食并先晦一日三十二食并皆晦日十食并是朔日】后汉合有七十四食【三十七食并皆晦日三十七食并皆朔日】
　　魏合有十四食【四食并皆晦日十食并皆朔日】
　　晋合有四十八食【二十五食并皆晦日二十三食并皆朔日】
　　第二勘度差变騐　尚书云日短星昴以正仲冬即是唐尧时冬至之日日在危宿合昏之时昴正午案竹书纪年尧元年丙子今以甲子元厯术推筭得合尧时冬至日昏中昴星正午汉书武帝太初元年丁丑洛下闳等考定太初厯冬至日在牵牛初今以甲子元厯术筭即得斗末牛初矣晋姜岌以月食騐日度知冬至之日日在斗十七度宋文帝癸酉嵗何承天考騐干度亦知冬至之日日在斗十七度至今隋开皇甲辰之嵗考定厯象以稽天道知冬至之日日在斗十三度
　　第三勘气影长騐　春秋纬命厯序云鲁僖公五年正月壬子朔旦冬至今以甲子元厯推筭得合不差宋元嘉十年何承天测景知冬至已差三日今厯推冬至之日恒与影长之日符合不差
　　十七年张胄厯成奏之上付刘晖与国子助教王颇司厯刘宜援据古史影等驳胄云命厯序僖公五年天正壬子朔旦日至左氏僖公五年正月辛亥朔日南至张賔厯天正壬子朔冬至合命厯序差一日张胄厯天正壬子朔三日甲寅冬至差命厯序二日差三日成公十二年命厯序天正辛卯朔旦日至张賔厯天正辛卯朔冬至合命厯序张胄亦天正辛卯朔二日壬辰冬至差命厯序一日昭公二十年春秋左氏二月己丑朔日南至凖命厯序庚寅朔旦日至张賔厯天正庚寅朔冬至并合命厯序差一日张胄厯亦天正庚寅朔差一日二日辛卯冬至差命厯序一日差二日宜案命厯序及春秋左氏并闰余尽之嵗皆须朔旦冬至若依命厯序勘春秋三十七食合处至多若依左合者至少是以知为错今张胄信情置闰命厯序及气朔并差又宋元嘉冬至影有七张賔厯合者五差者二亦在前一日张胄厯合者三差者四在后一日云云高祖令羣臣博议咸以胄为宻遂贬刘晖等胄所造厯法付有司施行
　　唐书厯志
　　大衍厯议曰【大衍厯僧一行所造】僖公五年正月辛亥朔日南至以周厯推之入壬子蔀第四章以辛亥一分合朔冬至殷厯则壬子蔀首也昭公二十年二月己丑朔日南至鲁史失闰至不在正左氏记之以惩司厯之罪周厯得己丑二分殷厯得庚寅一分殷厯南至常在十月晦则中气后天也周厯食朔差经或二日则合朔先天也所据者周厯也纬所据者殷厯也气合于朔合于纬斯得之矣又命厯序以为孔子脩春秋用殷厯使其数可于后考其食朔不与殷厯合及开元十二年朔差五日矣气差八日矣上不合于经下不足以于后代盖哀平间治甲寅元厯者托之非古也　又曰鲁厯南至又先周厯四分之三而朔后九百四十分日之五十一【朔后五十一分入第三章第九年二月】故僖公五年辛亥为十二月晦壬子为正月朔又推日食宻于殷厯其以闰余一为章首亦取合于当时也
　　又曰日月合度谓之朔无所取之取之食也春秋日食有甲乙者三十四殷厯鲁厯先一日者十三后一日者三周厯先一日者二十二先二日者九其伪可知矣庄公三十年九月庚午朔襄公二十一年九月庚戌朔定公五年三月辛亥朔当以盈缩迟速为定朔殷厯虽合适然耳非正也僖公五年正月辛亥朔十二月丙子朔十四年三月己丑朔文公元年五月辛酉朔十一年三月甲申晦襄公十九年五月壬辰晦昭公元年十二月甲辰朔二十年二月己丑朔二十三年正月壬寅朔七月戊辰晦皆与周厯合其所记多周齐晋事葢周王所颁齐晋用之僖公十五年九月己夘晦十六年正月戊申朔成公十六年六月甲午晦襄公十八年十月丙寅晦十一月丁卯朔二十六年三月甲寅朔二十七年六月丁未朔与殷厯鲁厯合此非合食故仲尼因循时史而所记多宋鲁事与齐晋不同可知矣昭公十二年十月壬申朔原舆人逐原伯绞与鲁厯周厯皆差一日此丘明即其所闻书之也僖公二十二年十一月己巳朔宋楚战于周殷鲁厯皆先一日楚人所赴也昭公二十年六月丁巳晦卫侯与北宫喜盟七月戊午朔遂盟国人三厯皆先二日衞人所赴也此则列国之厯不可以一术齐矣而长厯日子不在其月则改易闰余欲以求合故闰月相距近则十余月逺或七十余月此杜预所甚谬也夫合朔先天则经书日食以纠之中气后天则传书南至以明之其在晦二日则原乎定朔以得之列国之厯或殊则稽于六家之术以知之此四者皆治厯之大端而预所未晓故也　又曰春秋日食不书朔者八公羊曰二日也谷梁曰晦也左氏曰官失之也刘孝孙推得朔日以丘明为是
　　又曰哀十二年冬十有二月螽开元厯推得闰当在十一年春至十二年冬失闰已久是嵗九月己亥朔先寒露三日于定气日在亢五度去心近一次火星明大尚未当伏至霜降五日始潜于日下乃月令蛰虫咸俯则火辰未伏当在霜降前虽节气极晚不得十月昏见故仲尼曰丘闻之火伏而后蛰者毕今火犹西流司厯过也方夏后氏之初八月辰伏九月内火及霜降之后火已朝觌东方距春秋之季千五百余年乃云火伏而后蛰者毕向使冬至常居其所则仲尼不得以西流未伏明是九月之初也自春秋至今又千五百嵗麟徳厯以霜降后五日日在氐八度房心初伏定増二日以月食冲校之犹差三度闰余稍多则建亥之始火犹见西方向使宿度不移则仲尼不得以西流未伏明非十月之候也自羲和以来火辰见伏三覩厥变然则丘明之记欲令后之作者参求微象以探仲尼之旨是嵗失闰寖久季秋中气后天三日比及明年仲冬又得一闰悟仲尼之言补正时厯而十二月犹可以螽至哀公十四年五月庚申朔日食以开元厯考之则日食前又増一闰鲁厯正矣长厯自哀公十年六月迄十四年二月才置一闰非是
　　又曰古厯与近代宻率相较二百年气差一日三百年朔差一日推而上之久益先天引而下之久益后天僖公五年周厯正月辛亥朔余四分之一南至以嵗差推之日在牵牛初至宣公十一年【癸亥】周厯与麟徳厯俱以庚戌日中冬至而月朔尚先麟徳厯十五辰至昭公二十年【己卯】周厯以正月己丑朔日中南至麟徳厯以己丑平旦冬至哀公十一年丁巳周厯入己酉蔀首麟徳厯以戊申禺中冬至惠王四十三年己丑周厯入丁卯蔀首麟徳厯以乙丑日昳冬至吕后八年辛酉周厯入乙酉蔀首麟徳厯以壬午黄昏冬至其十二月甲申人定合朔太初元年周厯以甲子夜半合朔冬至麟徳厯以辛酉禺中冬至十二月癸亥晡时合朔气差三十二辰朔合四辰此疎宻之大较也僖公五年周厯汉厯唐厯皆以辛亥南至后五百五十余嵗至太初元年周厯汉厯皆得甲子夜半冬至唐厯皆以辛酉则汉厯后天三日矣祖冲之张胄促上章嵗至太初元年冲之以癸亥鸡鸣冬至而胄以癸亥日出欲令合于甲子而适与鲁厯相防自此推僖公五年鲁厯以庚戌冬至而二家皆以甲寅乖丘明正时之意以就刘歆之失今考麟徳元年甲子唐厯皆以甲子冬至而周厯汉厯皆以庚午然则自太初下至麟徳差四日自太初上及僖公差三日【共差七日矣】不足疑也
　　宋史厯志
　　宋行古崇天厯云自四分厯以上古有六厯皆以九百四十分为日法　又云自汉太初至于宋【英宗时】冬至差十日
　　元史厯志
　　授时厯议云自春秋献公以来凡二千一百六十余年用大衍宣明纪元统天大明授时六厯推筭冬至凡四十九事　今按献公十五年戊寅嵗正月甲寅朔旦冬至授时得甲寅统天得乙卯后天一日至僖公五年正月辛亥朔旦冬至授时统天皆得辛亥与天合下至昭公二十年己夘嵗正月己丑朔旦冬至授时统天皆得戊子并先一日若曲变其法以从之则献公僖公皆不合矣以知春秋所书昭公冬至乃日度失行之騐也明郑世子载堉曰授时厯议据前汉志鲁献公十五年戊寅嵗正月甲寅朔旦冬至引此为首葢献公乃隠公五世祖下距隠公元年己未一百六十一年许郭诸儒岂不知献公在春秋前甚逺哉第以所推昭公二十年冬至而得戊子既不能合偶与献公合故援此而为之説云曲变其法以从昭公则与献公不合遂谓春秋所书昭公冬至乃日度失行之騐然则大衍宣明诸厯推之皆得己丑岂皆误耶夫献公甲寅冬至别无所据惟刘歆三统厯是据耳左不足信而歆独可信乎太初元年冬至在辛酉歆乃以为甲子差天三日尚不能知而能逆知上下数百年乎然则献公十五年冬至当在何日曰三统授时之甲寅失之先纪元大明之丁巳失之后大衍所推丙辰宣明所推乙卯庶或近之然别无所考阙疑可也大凡春秋前后千载之间气朔交食长厯大衍所推近是刘歆班固所説全非杜预一行已有定论矣
　　又曰春秋二百四十二年间所载日食凡三十有七以授时厯推之惟襄公二十一年十月庚辰朔及二十四年八月癸巳朔不入食限葢自有厯以来无比月而食之理其三十五食食皆在朔经或不书日不书朔公谷以为食晦二者非左氏以为史官失之者得之其间或差一月二月者葢由古厯疎阔置闰失当之弊姜岌一行已有定説孔子作春秋但因时厯以书非大义所关故不必致详也
　　春秋左注疏
　　孔氏【颖逹】曰古今厯法推闰月之术皆以闰余减章嵗余以嵗中乗之章闰而一所得为积月命起天正筭外即闰所在也古厯十九年为一章章有七闰八章三年闰九月六年闰六月九年闰三月十一年闰十一月十四年闰八月十七年闰四月十九年闰十二月此据元首初章若于后渐积余分大率三十二月则置闰不必恒同初章闰月也【见文元年孔疏】
　　又曰日月动物虽行度有大量不能不小有盈缩故有虽交防而不食者或有频交而食者自隠元年尽哀二十七年积二百五十五年凡三千一百五十四月惟三十七食是虽交而不食也襄二十二年九月十月频食二十四年七月八月频食是频交而食也战国及秦厯纪全差汉末渐候天时始造其术刘歆三统以为五月二十三分月之二十而日一食空得食日而不得加时汉末防稽尉刘洪作乾象厯始推月行迟疾求日食加时后代修之渐益详宻今为厯者推步日食莫不符合但无频月食法皆一百七十三日有余而始一交防未有频月食者其解在襄二十四年【见隠三年孔疏】桓三年春正月不书王惟元年二年十年十八年凡四年书王其余十三年俱不书王
　　杜氏曰经之首时必书王明此厯天王之所班也其或废法违常失不班厯则不书王
　　刘氏【】曰天王失不班厯乃国之大事何得无异文又昭二十三年以后王室有子朝之乱经皆书王岂是王室犹能班厯又襄二十七年再失闰杜云鲁之司厯顿置两闰又哀十三年十二月螽仲尼曰火犹西流司厯过杜云季孙虽闻仲尼之言而不正厯如杜所注厯既天王所班鲁人何得擅改又子朝奔楚其年王室方乱王位犹且未定诸侯不知所奉复有何人尚能班厯昭二十三年秋乃书天王居于狄泉则其春未有王矣时未有王厯无所出何故其年亦书王也若使春秋之厯必是天王所班则周之错失不关于鲁鲁人虽或知之无由輙得改正襄二十七年称司厯过再失闰而杜释例云鲁之司厯始觉其谬顿置两闰以应天正若使厯为王班当一遵王命寜敢専置闰月改易嵗年哀十三年十二月螽释例又云季孙虽闻仲尼之言犹不即改明年复螽始悟十四年春乃置闰既言厯为王班又称鲁人改之亦复何须王厯杜之此言自相矛盾此不书王者正是阙文耳【见桓三年注疏】
　　春秋属辞
　　赵子常【汸】曰春秋虽修史为经犹存其大体谓始年为元年嵗首为春一月为正月加王于正皆从史文独释王周正月者见国史所书乃时王正月月为周月则时亦周时孔氏谓月改则春移是也后于僖公五年春记正月辛亥朔日南至昭十七年夏六月记太史曰在此月也日过分而未至当夏四月是谓孟夏又记梓慎曰火出于夏为三月于商为四月于周为五月皆以周人改时改月春夏秋冬之序则循周正分至啓闭之则仍夏时其经书冬十月雨雪春正月无氷二月无氷及冬十月陨霜杀菽之类皆为记灾可知矣汲冢竹书有周月解亦曰夏数得天百王所同商以建丑为正亦越我周作正以垂三统至于敬授民时巡狩烝享犹自夏焉其言损益之意甚明经书春烝春狩夏搜以此葢三正之义备矣而近代説者往往不然夫以左氏去圣人未逺终春秋二百四十二年以及战国之际中国无改物之变鲁未灭亡于当时正朔岂容有差而犹或有为异论者何也葢尝考之曰殷周不改月者据商书言元祀十有二月而秦人以十月为嵗首也曰夏时冠周月者则疑建子非春而孔子尝欲行夏之时也按太史公记三代革命于殷曰改正朔于周曰制正朔于秦曰改年始葢正谓正月朔谓月朔何氏公羊注曰夏以斗建寅之月为正平旦为朔殷以斗建丑之月为正鸡鸣为朔周以斗建子之月为正夜半为朔是也殷周即所改之月为嵗首故曰改正朔曰制正朔秦即十月为嵗首而别用夏时数月故曰改年始其言之已详汉书律厯志据三统厯商十二月乙丑朔旦冬至即书伊训篇太甲元年十有二月乙丑伊尹祀于先王以冬至越茀行事其所引书辞并序皆与伪孔氏书伊训篇语意不合且言日不言朔又不言即位则事在即位后矣凡新君即位必先朝庙见祖而后正君臣之礼今即位后未逾月复祠于先王以嗣王见祖此何礼也暨三祀十有二月朔奉嗣王归于亳是日宜见祖而不见又何也所谓古文尚书者掇拾傅防不合不经葢如此説者乃欲按之以证殷周不改月可乎礼记孟献子亦曰正月日至七月日至其説皆与合夫冬至在商之十二月在周之正月大寒在周之二月惊蛰在三月夏至在七月而太初厯立冬小雪于夏为十月商为十一月周为十二月唐人大衍厯追筭春秋冬至亦皆在正月孰谓春秋不改月乎陈宠云阳气始萌有兰射干芸荔之应天以为正周以为春阳气上通雉雊鸡乳地以为正殷以为春阳气已至天地已交万物皆正蛰虫始振人以为正夏以为春葢天施于子地化于丑人生于寅三阳虽有微着三正皆可言春此亦厯家相承之説所谓夏数得天以其最适四时之中尔孰谓建子非春乎乃若夫子答颜子为邦之问则与作春秋事异葢春秋即当代之书以治当代之臣子不当易周时以惑民听为邦为后王立法故举四代礼乐而酌其中夫固各有攸当也如使周不改时则何必曰行夏之时使夫子果欲用夏变周则亦何以责诸侯之无王议桓文而斥吴楚哉何休哀十四年注曰河阳冬言狩获麟春言狩者葢据鲁变周之春以为冬去周之正而行夏之时以行夏之时説春秋葢昉于此然何氏固以建子为周之春但疑春不当言狩而妄为之辞至程子门人刘质夫曰周正月非春也假天时以立义尔则遂疑建子不当言春此胡氏夏时冠周月之説所由出也先儒见孟子谓春秋天子之事而述作之旨无惟斟酌四代礼乐为百王大法遂以为作春秋本意在此故番阳吴仲迂曰若从胡则是周本行夏时而以子月为冬孔子反不行夏时而以子月为春矣何氏之失又异于此故朱子以为恐圣人制作不如是之纷更烦扰错乱无章也薛氏又谓鲁厯改冬为春而陈氏用其説于后曰以夏时冠周月鲁史也是葢知春秋改周时为不顺而又移其过于鲁尔然谓鲁自有厯实刘歆之误按律厯志言刘向所总有黄帝颛顼夏殷周厯及鲁厯为六厯自周昭王以下无世次故据周公伯禽以下为纪自炀公至缗公冬至殷厯每后一日则由厯家假鲁君世次逆推周正交朔之合否因号鲁厯非鲁人所自为明矣宋书礼志又言六厯皆无推日食法但有考课疏宻而已是岂当代所尝用者哉刘歆惑于襄哀文遂谓鲁有司厯而杜氏因之谬矣然説者亦自病夏时周月不当并存故直谓春秋以夏正数月又疑若是则古者大事必在嵗首隠公不当以寅月即位其进退无据如此固不足深辨而或者犹以为千古不决之疑则以诗书周礼论语孟子所言时月不能皆合故也夫三正通于民俗久矣春秋本侯国史记书王正以表大顺与颁朔告朔为一体其所书事有当系月者有当系时者与他经不同诗本歌謡又多言民事故或用夏正以便文通俗书乃王朝史官记言之体或书月则不书时或书时则不书月况伪孔注二十五篇决非真古书其有合有否皆不可论于春秋周礼所书正月正嵗皆夏正也诸官制职掌实循二代而损益之其着时月者又多民事与巡狩烝享自夏者同故仍夏时以存故典见因革葢非赴告防书定为一代之制者皆得通言之则又不可论于春秋矣若论语言暮春亦如诗书言春夏皆通民俗之恒辞也不可据以为周不改时孟子言七八月之间旱十一月徒杠成十二月舆梁成在左后则周改月犹自若竹书又记曲沃庄伯之十一年十一月鲁隠公之元年正月也竹书乃后人用夏正追録旧文故与春秋不同然亦未尝辄以夏正乱春秋之时月也自啖赵而后学者往往习攻左氏而王周正月为甚以其尤害于经故特详着焉
　　又曰长厯考春秋日月失三十六日朔三晦二其经上下所书日月有可证据者明是史文差谬日食不入限者四频月食者二大衍厯失一百二十六日朔三日食不入限十七先一月者六先二月者二先三月者一先五月者一后一月者六闰月一频月食者二杜氏据左氏屡讥周厯失闰是以长厯第前却闰月求与春秋日月相符故所失少大衍厯自以三十二月闰率追筭不计与经合否故所失多东周厯法无矣刘歆所总六厯俱非古法也杜氏谓或用黄帝以来诸厯推经传朔日皆不合所谓鲁厯亦不与春秋相符疑来世好事者为之凡经有七百七十九日汉末宋仲子集七厯以考春秋鲁厯得五百二十九失二百五十是不与春秋相符也大衍厯合朔议曰春秋日食有甲乙者三十四殷厯鲁厯先一日者十三后一日者三周厯先一日者二十二先二日者九其伪可知矣然大衍厯视长厯毎差一月亦有差二月者其日月得失本非所以释经也除释经日外别记三百一十六日长厯推无月者二其不合者六日而已是固不容以闰率议之但长厯视大衍厯少六闰自隠二年至宣十年三失闰自成末年至春秋之终复三失闰果若是四时寒暑皆当反易不但以申为戌而已恐周厯虽差未必如是之谬按经有旷数年不书日者前后屡见之长厯于此既无所据岂能无失至言顿置两闰以应天正则臆决尤甚故説者疑焉今姑取其所考日月以证史文之误附于阙文后葢三异师而日月之误不殊有非笔削冩失真者矣并及大衍厯者所以见周厯置闰无凖致日月不与天合如所记日南至在二月则虽月建子而实亥十一月火犹西流则虽月建戌而实申也然孔子于十二月螽常讥司厯之过而春秋日食不书朔日乃独致辨于交朔之不合者闰余之失易见而交朔之缪难知易见者有不胜讥而难知者非騐诸日食则莫能得其正也
　　天元厯理
　　徐圃臣曰今按春秋诸朔或在其月或不在其月朔或先一日闰或在前或在后殆失闰实始幽厉之世因循不改遂为成法耳唐一行谓经从鲁厯或从各国所记之日故不同因以知列国各自有厯亦是今考之周鲁厯朔率先一日晋郑齐楚之所述多夏正以此知建子为正乃东周变法实非周公本制故列国守先王之旧而不为非也









　　春秋长厯卷一
　　钦定四库全书
　　春秋长厯卷二
　　右谕徳陈厚耀撰
</div>
    <div class="pagination">
<span class="current-page">1</span><a href="春秋长历_page2.html">2</a><a href="春秋长历_page3.html">3</a><a href="春秋长历_page4.html">4</a><a href="春秋长历_page5.html">5</a><a href="春秋长历_page6.html">6</a><span>...</span><a href="春秋长历_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
