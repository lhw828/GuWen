<!DOCTYPE html>
<html>
<head>
    <meta charset="UTF-8">
    <title>春秋毛氏传 - 第 17 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋毛氏传 - 第 17 页/共 39 页</h1>
    <div class="content">　　雨螽传谓螽队而死故如雨不然螽飞无如雨之理此不以灾书以异书者而谷梁独曰灾甚茅茨尽矣着于上见于下谓之雨谓如雨之得穿屋而下也则安见螽之雨宋必屋下地乎
　　冬公如晋十有二月己巳公及晋侯盟
　　传晋人惧其无礼于公也请改盟【改二年处父之盟】公如晋及晋侯盟晋侯飨公赋菁菁者莪庄叔以公降拜晋侯降辞登成拜【礼凡君燕臣臣降阶再拜君辞之则升成拜此拜下礼也今公谦亦降阶将拜而晋侯亦降阶辞之故升成拜】公赋嘉乐
　　晋阳处父帅师伐楚以救江【公谷无以字】
　　传晋以江故告于周王叔桓公【即王叔文公之子】晋阳处父伐楚以救江门于方城遇息公子朱而还【子朱楚大夫伐江之帅师者今闻晋来伐撤围而还】其不书王人者以桓公不帅师便不得书诸国大夫后也按城濮之战晋文伐卫以致楚此则晋襄伐楚以救江其用计虽同而此为较正但江黄楚属不当与争齐桓防江黄而楚灭黄此以救江而楚反灭江不惟为徳不卒且以一救而灭之矣胡氏动辄云上告天子下告方伯今晋襄继文思逞而此又先告天子宜无所讥乃复曰宜合诸侯则是搂伐胜征讨矣且曰独遣一军逺攻强国必不能济故书此以为春秋纪用兵之法则向使晋如法以行令秦甲出武关齐以东兵略陈蔡而南而江已灭之乆矣且此时之晋能必齐秦之皆至乎今师甫至楚而围江之师即撤之而还则救似有济而特恶其不终救而反致灭也则仍是罪耳
　　四年
　　春公至自晋
　　前垂陇之盟晋于鲁卫皆受成焉今鲁复就盟而卫憾亦释因于公还时并释孔逹归于卫曰此卫之良也【二年卫执孔逹説晋】卫侯亦如晋拜焉
　　夏逆妇姜于齐
　　此文公娶夫人也礼娶大国以上卿徃迎此以所迎非上卿故不书然非礼矣若称妇姜则并无贬例凡娶在家称女在途称妇两皆可称此与庄十九年公子结媵陈人之妇宣元年夫人妇姜至自齐例同公羊谓此所娶者必齐大夫之女以非国君女故贱之谷梁谓不书卿逆者公自逆也称妇者公自逆而即在齐成婚也是不据防书不考史事一如唐人作赋得题但取题中字凭臆撰造嗟乎春秋此时己亾矣若胡氏谓文公丧娶禫制未终而逆女故贬称妇则试取夫子经文较之僖以三十三年十一月薨至此四年夏已四十月矣天下有四十月而禫制未终者乎或曰此云禫制以纳币时言前此纳币在二年之冬则正值二十五月为大祥易服之际故原意诛之则春秋书法未有诛纳币而贬逆妇先王制礼亦无有当大祥而称禫制者其为理之难通已非一节且周制二十五月即可娶妇考士虞礼荀子三年问诸书无不曰二十五月而免丧而曾子问曰免丧则不复昏礼乎言必当昏礼也是再期大祥原可娶妇并不待禫服之终制与否而况纳币非娶妇大祥不禁娶而谓禫制禁纳币乎向予避人在禹州与客论三年丧制予坚执三十六月因作三年之丧不折月説【见丧礼吾説篇】然犹断言嫁娶之期在禫纎以后虽非再期然亦不必尽三十六月盖不以一礼废诸礼有如是矣儒者注经贵有贯穿岂可释春秋以礼而茫不识礼制乃尔
　　狄侵齐【狄为齐桓所惩乆矣至是以齐昭势稍衰因屡侵之】
　　秋楚人灭江【惟秦伯为降服出次不举曰矜灭国也】
　　晋侯伐秦
　　晋侯伐秦围邧新城以报王官之役其书侯以亲帅师也胡氏不知例以为书晋爵者正所以深善秦伯夫称桀为帝而谓之尊尧可乎
　　卫侯使甯俞来聘
　　甯俞卫大夫即甯武子也公与之宴赋湛露及彤弓不辞又不答赋公使问故曰臣以为肄业及之也【肄业习乐也】昔诸侯朝王而王宴之则赋湛露诸侯献功而王赐之则赋彤弓何敢干大礼以取罪戾
　　冬十有一月壬寅夫人风氏薨
　　此礼例也夫人者庄之媵僖之母也媵无称夫人者惟其子嗣位则母以子贵正名夫人以子既为君则邦人上下不敢于君之母有异称也但适夫人在则丧塟诸礼不能备文至适夫人薨而祔姑反哭成丧诸礼无一不备则并书曰塟我小君某氏所以正其为夫人之礼也今适夫人哀姜早已死齐则此称夫人后此书塟于礼最宜而胡氏以为越礼误矣【详见丧礼吾説篇】春秋书法谨严全在比例后此以子贵正夫人者三一宣八年一襄四年一昭十一年皆先书夫人某氏而后书塟我小君某氏前后一例并无异词则此在鲁行之谓之礼而在史官书之即谓之例故曰此礼例也胡氏不识礼例先以此极贬风氏而后于敬嬴则与此所贬不合无所置喙但曰无如何夫无如何而可以注经也乎风氏即任氏后何休曰任宿颛臾之姓
　　五年
　　春王正月王使荣叔归含且赗
　　此襄王也荣叔者王国大夫荣采而叔字者礼有饭含谓以物实死者口也周礼玉府大丧共含玉杜氏注珠玉曰含赗者赠丧物也【见隠元年】周制天子有赠送诸侯小君之礼其赠物等数惟二王之后有含有禭有赗有赙四者俱备若诸侯则含且赗而止小君亦如之是归含且赗正与赠诸侯小君礼合无所过也胡氏不识礼又不识例妄谓天子赠诸侯之妾废王法而乱人伦故天王削天以贬之夫母以子贵正名夫人在前已言之屡矣犹是诸侯之妾则已耳既正名夫人正名小君则书薨书塟是礼来赗来防塟亦是礼未有在本国已赴告薨塟而反罪天子以赠送者况书薨书塟在后此宣八年襄四年昭十一年已有成礼书赗书天王则前此隠元年已有成例吾故曰此是礼例其不书天者阙文也【説见前】若公羊谓含赗宜二使今兼使非礼则杂记云诸侯相吊含禭赗临同日而毕况天子乎谷梁谓赗早含晚两不及事则邦国异地赴告不迭从未有能逮事者故诸侯既殡来含则以苇席承含物既塟来含则以蒲席承含物明殡塟之后皆可致含未尝晚也若赗则将塟以前先赠车马正是及时而又以为早何与
　　三月辛亥塟我小君成风
　　正名小君反哭成丧则书塟礼也此与宣八襄四昭十一年书塟例同胡氏以二夫人祔庙为乱伦失礼则礼凡塟后无不祔庙者虽天子诸侯庙制无考其继室以子贵者或别立一庙如隠元年考仲子之宫类要之当其塟后卒哭则必先祔庙而后三年而始易庙焉杂记所谓主妾之丧则主人自祔是也若三年入庙则后世天子祗以一帝一后为太庙之制其于春秋以前礼未知若何如以大夫士礼推之则凡诸妻妾无不同庙小记云妇祔于祖姑【庙制孙从祖故孙必间一位而祔祖】祖姑有三人则祔于亲者三人谓适与继与妾也【或云一适二继则继何限于二】适孙妇祔适祖姑继妾之孙妇祔继妾祖姑则妾不已在庙乎又云妾祔于妾祖姑夫妾不入庙而可有在庙之妾祖姑乎
　　王使召伯来防塟【谷梁作毛伯】
　　传召昭公来防塟礼也【召采地伯爵】
　　夏公孙敖如晋【三年冬公与晋侯盟此修好焉】
　　秦人入鄀【初鄀叛楚即秦今又贰于楚故入鄀入例见前】
　　秋楚人灭六【六人叛楚即东夷故楚灭六六国今庐江县】
　　是年冬楚又灭蓼臧文仲闻之曰皋陶庭坚不祀忽诸【二国皆皋陶后】德之不建民之无援【无大国援】哀哉
　　冬十月甲申许男业卒
　　六年
　　春塟许僖公
　　夏季孙行父如陈
　　传臧文仲以陈卫之睦欲求好于陈故聘之且娶焉行父季友之孙即季文子也是年秦穆公卒以子车氏之三子为殉【称三良】不告故不书
　　秋季孙行父知晋
　　季文子将聘晋闻晋侯疾使求遭丧之礼以行【谓丧中所用币物】杜氏曰论语所谓三思此其一也
　　八月乙亥晋侯驩卒【公羊驩作讙】
　　传晋襄公卒灵公少【灵公适子穆嬴所出】晋人以难故欲立长君赵孟【即赵盾】请立公子雍【襄公庶弟杜祁所出】贾季【即狐射姑】曰不如立公子乐【亦襄公庶弟懐嬴所出】赵孟曰乐母淫且贱班在九人乐僻处在陈无援雍母杜祁【杜伯之后祁氏】让偪姞【襄公母】而下之又让季隗【狄女】故班四而雍仕秦为亚卿焉乃使先蔑士防如秦迎雍贾季亦使召乐于陈赵孟乃伺乐至郫【晋地】使杀之孟之专而无礼如此余见七年晋先蔑奔秦传
　　冬十月公子遂如晋塟晋襄公
　　晋杀其大夫阳处父晋狐射姑出奔狄【谷梁晋狐射姑下别作一节射作夜】
　　前五年晋赵衰栾枝先且居胥臣皆卒至六年晋搜于夷【晋地】舍二军【先搜清原作五军今复三军制】改择诸将佐以补赵衰等三军之阙已使狐射姑【即贾季狐偃之子】将中军赵盾【衰子】佐之而阳处父至自温【从使卫返】改搜于董【亦晋地】易中军【盾为帅射姑佐之】阳故党赵氏至是曰盾能使能国之利也及晋襄卒既塟贾季怨阳子之易其班也使续鞫居杀处父十一月晋杀续简伯【鞫居字】而贾季奔狄按贾季以私怨实杀上卿而经书晋杀一似假国刑以贳其罪而实不然者季使续鞫居杀处父而鞫居已正法则贼已有人而贾季之罪反匿不着故防书有晋杀续简伯而简独不书但曰晋杀阳处父则此时先君已塟而新君未定谁杀之者是一书晋而必求其故以得其人此文例也公羊道聴造言晋君欲将射姑而处父谏沮及处父出射姑入而君与射姑言之射姑怒遂出刺处父于朝而走则一时之事此时晋襄方塟晋灵未立不知此君是何君无理极矣谷梁袭其説颇知难通因作为两时之事谓晋襄与狄战射姑为将处父请公易赵盾而公见射姑而泄其言及公死射姑杀处父则晋襄何人其沉密有算厯见成事岂有直告所言如蜀汉五伐诸憨主者且晋自五年之冬诸将佐卒至六年春复置三军然后补盾与射姑而其年甫秋而晋侯即卒并无狄侵晋与晋伐狄之事谷梁徒以射姑出奔狄而遂曰晋与狄战此思镘公羊之阙而仍有漏者乃胡氏又遵之何也
　　闰月不告月犹朝于庙【告月一作朔】
　　告月告朔也周礼太史颁告朔于邦国郑云天子颁朔于诸侯诸侯藏诸祖庙至月朔则朝于庙告而受行之其告庙之礼则诸侯用特羊论语所云告朔之饩羊是也至告朔毕则即以是日聴视此月之政谓之视朔亦谓之聴朔玉藻天子聴朔于南门之外诸侯皮弁聴朔于太庙是告朔视朔本是两事文公此时但不告朔而犹视朔至十六年公四不视朔则并视朔亦亡之矣但此是闰月公谷以为原可不告朔如丧事不数闰类【塟与丧服俱除闰数月】闰者附月之余日也则不然闰有气有候气候所至虽分属前后两月而逐候逐日皆有时政左氏所云时以作事岂可因闰月而并捐之且不闻闰之为义乎天子遇此月则聴朔于明堂阖门左扉而立于其中以聴此终月之政因作闰字象一王之居门内是闰以此名而反曰闰不告朔谬矣祗朝庙有二解杜氏谓每月必告朔因朝宗庙是朝庙为告朔设故曰犹朝于庙谓一事而不行在彼犹有行在此者如三望因郊而设而不郊而犹三望则谓之犹此本一事而分行者而孔氏疏谓是两事告朔一事朝庙是朝享祭法所谓月祭者又是一事古者月朔必祭庙不闗告朔在月朔行之谓之朝享在岁首行之即谓之朝正其曰犹者谓不行彼礼犹行此礼也按日祭月祭见诸国语然不明言祭于何庙而祭法则云王立七庙曰考庙王考庙皇考庙显考庙祖考庙皆月祭之二祧享尝乃止【只时祭也】诸侯五庙曰考庙王考庙皇考庙皆月祭之显考庙祖考庙享尝乃止是诸侯月祭未尝及祖庙也告朔在祖庙所云诸侯受而藏诸祖庙者而月祭朝享皆在他庙安可以祖庙之朝庙溷作月祭若岁首朝正则又合七庙五庙而并朝之其云朝正即朝享朝享即月祭皆非也孔氏言谬也


　　春秋毛氏传卷十八
<经部,春秋类,春秋毛氏传>
　　钦定四库全书
　　春秋毛氏传卷十九
　　翰林院检讨毛竒龄撰
　　七年
　　春公伐邾【为其灭须句也】
　　三月甲戌取须句【公作胊】
　　须句鲁封内之国前此僖二十二年邾曾灭须句矣僖公伐邾取须句盖取而还之也至是邾又灭须句文公又伐而取之乃不还其国而以邾公子在鲁使守须句则絶太皥之祀忘君祖母之雠【须句与僖母成风同姓】纵隣小之暴一举而三失备焉但前书取此亦书取似乎无别而实有别者凡取必我得之彼者也乃前既书取而为我得矣亡何而今复书取是前此所取未必得也前取未必得而谓今取得之乎而于是检之传文所谓因经以见传因简书以见防书此书例也若其义则比观其事而义自见者其于书例无与焉説见前
　　遂城郚【郚鲁邑以备邾故城之】
　　夏四月宋公王臣卒【谷作壬臣】
　　宋人杀其大夫
　　传宋成公卒子昭公立以公子成为右师公孙友为左师乐豫为司马鳞矔为司徒公子荡为司城华御事为司冦昭公将去羣公子乐豫沮之不聴穆襄之族率国人以攻公杀公孙固公孙郑于公宫六卿和公室乐豫舍司马以让公子卭昭公始得即位而塟其不书杀者与所杀者名以杀者不得其人而所杀者又不得其故则略之一如防书之本无其事者与庄二十六年曹杀其大夫僖二十二年宋杀其大夫例同
　　戊子晋人及秦人战于令狐晋先蔑奔秦【蔑公作昧奔上有以师二字】
　　前此晋襄卒时赵盾以灵公少迎公子雍于秦秦康公多与之徒卫以入尚未至也既而穆嬴【灵公母】日抱太子以啼于朝曰先君何罪其嗣亦何罪舍适嗣不立而外求君将焉寘此出朝则抱以顿首于盾曰先君奉此子而属诸子今君虽终言犹在耳而弃之若何盾患之乃背先蔑而立灵公且创谋距秦师秣马蓐食【早食于寝蓐】潜师夜起败秦师于令狐【秦地】先蔑与士防奔秦是传有可疑者四前传赵盾使先蔑士防迎公子雍于秦而雍尚未至则此时先蔑当在秦也经云晋先蔑奔秦正以先蔑从秦来而晋败之故还奔此了然者今晋师拒秦而云先蔑将下军疑一拒秦之谋创自赵盾盾曰我受秦则宾不受则冦也既不受矣而复缓师则秦将生心然后夜起以进兵而传于盾谋之前已早有御秦之师行及堇隂疑二先蔑既将兵御秦已及堇隂是先蔑本拒秦者也及令狐之败而又奔秦疑三士防随先蔑使秦未知其在秦与否若御秦之师则厯数有人并无士防在军也及先蔑奔秦而士防从之疑四凡此皆防书稍脱而传辑其文而必有误者若其事则盾实无道擅废立起隣衅杀乐拒雍走贾季先蔑士防罪大恶极亦苐书其事而义自见者公谷必以经书人为先蔑贬夫先蔑何贬焉
　　狄侵我西鄙
　　秋八月公防诸侯晋大夫盟于扈【郑地】
　　公以晋侯之立与诸侯晋大夫盟于扈其不书诸国名者以公后至未尝以国通也此与后十五年诸侯盟于扈十七年诸侯防于扈并同
　　冬徐伐莒
　　公孙敖如莒涖盟【涖公谷作莅】
　　穆伯娶于莒曰戴己生文伯其娣声己生惠叔戴己卒又聘于莒莒以声己辞乃为襄仲【穆伯从弟】聘焉至是徐伐莒莒人来请盟穆伯如莒涖盟且为仲迎婚至鄢陵见之美自娶之襄仲请攻之叔仲惠伯【叔牙孙】谏于公使两皆不娶而返之莒焉
　　八年
　　春王正月
　　夏四月【是月秦伐晋取武城以报令狐之役】
　　秋八月戊申天王崩【襄王也】
　　冬十月壬午公子遂防晋赵盾盟于衡雍
　　晋以扈之盟公后至来讨故报盟焉衡雍郑地名
　　乙酉公子遂防雒戎盟于暴【雒公作伊雒】
　　时雒戎将伐鲁遂不及复君故专命与之盟所谓大夫出境有可以安社稷利国家者专之可也此与庄十九年公子结及齐侯宋公盟同暴郑地
　　公孙敖如京师不至而复丙戌奔莒【公无而字】
　　穆伯如周吊丧不至以币奔莒从己氏焉
　　螽【公作】
　　宋人杀其大夫司马宋司城来奔【公谷宋司城下别作一节】
　　据宋襄公夫人襄王之姊也昭公不礼焉【昭公适祖母】夫人因戴氏之族【华乐皇皆戴族】以杀襄公之孙孔叔公孙钟离及大司马公子卭【即前乐豫让司马者】皆昭公党也司马握节以死司城荡意诸【公子荡之孙】致节于府人而出因来奔【传又云公以其官迎之礼卿违从大夫公贤其致节故迎以原官焉】
　　九年
　　春毛伯来求金
　　求金即求赙供塟用也不称王命者未塟也【未塟不称王无命】此与隠三年武氏子来求赙例同毛伯见前
　　夫人姜氏如齐【归宁也】
　　二月叔孙得臣如京师辛丑塟襄王【公谷辛丑下别作一节】公不亲徃而使卿共塟事非礼也説见隠三年天王崩传得臣叔牙孙【即庄叔】
　　晋人杀其大夫先都
　　前此晋搜于夷晋襄将登箕郑父先都为上军而使士縠梁益耳将中军先克曰狐赵之勲不可废也乃以狐射姑【狐偃子】将中军而赵盾【赵衰子】佐之【在前六年】及御秦师又夺蒯得田于堇隂【在前七年】至是箕郑等贼杀先克晋人讨贼乃杀先都梁益耳其不书贼杀先克者以不告故也大扺国杀大夫原系重事然告则必书不告则不书并无义例而至于书例则苐书其事而其义自见亦并无书名书人之法行乎其间如此称晋人谓彰国讨书先都者谓正贼之名则前七年宋人杀其大夫是大夫为贼杀者也而彰国讨可乎前六年晋杀其大夫阳处父阳处父为贼杀者也乃又书其名然则贼书名为贼杀者亦书名可乎
　　三月夫人姜氏至自齐
　　晋人杀其大夫士縠及箕郑父
　　此亦晋讨贼书也事见前传其不同月杀者以得情有先后也及者次及之也此及字与襄二十三年陈杀其大夫庆虎及庆寅例同谷梁不通书例谓箕郑父累及之故称及是以晋弑君及荀息宋弑君及孔父仇牧为例失之甚逺而胡氏过遵谷梁遂谓三人中必有可从末减者夫箕郑父首恶而可末减乎据传尚有蒯得梁益耳二人在经文外其讨之周罗无少遗者以先克党盾是时盾为政而恣刻情以行之故得如此【释春秋者当以此论事论世体夫子窃取之义而妄以书名书人书及矫强论説欲春秋不亡得乎】
　　楚人伐郑公子遂防晋人宋人卫人许人救郑【公谷公子遂下另作一节】
　　传范山【楚大夫】言于楚子曰晋君少不在诸侯北方可图也楚子师于狼渊以伐郑囚公子坚公子尨及乐耳【皆郑大夫】郑及楚平公子遂防晋赵盾宋华耦卫孔逹许大夫救郑不及而还其不书诸大夫名以不及战不知帅师何人也左氏曰缓缓不及也
　　夏狄侵齐
　　秋八月曹伯襄卒
　　九月癸酉地震
　　冬楚子使椒来聘【椒縠作荻】
　　此楚穆王也椒者子越椒令尹子文从子也春秋诸国来聘凡二十有八无不书爵者所以重徃来之礼而尊王制也楚凡三聘鲁惟庄二十三年书荆人来聘以此时甫通中国国号未定故不书爵此之书子则与襄三十年楚子使防罢来聘例同胡氏谓书爵以进之误矣若谷梁谓书大夫名者褒其来我则椒本令尹司马氏楚卿岂大夫乎
　　秦人来归僖公成风之禭
　　此秦康公也康公逺慕诸华欲脩敬于鲁无以为辞因翟泉之盟秦先公与僖公与焉因假其义以通好谓追赠僖公并僖公之母本隣国归禭恒礼而周制含禭可致塟后【见予丧礼吾説篇】是以距僖丧十年成风五年而仍为是举甚盛心也但僖与成风本是两禭孔疏所谓二禭一使而并致之其先僖公者以僖先薨也其不言及成风者以成风君母公羊所谓子不可及母也此与隐元年天王来归惠公仲子之赗同其称秦人与庄二十三年荆人来聘同其不称夫人与仲子不称夫人同胡氏不知礼谓削去夫人既已非是乃又袭谷梁説并僖公成风为一人谓是僖之成风夫妇为夫有母不为子有其云惠公之仲子虽误解经文然犹可通者以妇为夫有也若云僖公之成风则母为子有矣试一思之世有称武王之太姒成王之邑姜与惠文之吕后薄后而可以成史书者乎何不通至是
　　塟曹共公
　　十年
</div>
    <div class="pagination">
<a href="春秋毛氏传_page16.html">上一页</a><span>...</span><a href="春秋毛氏传_page12.html">12</a><a href="春秋毛氏传_page13.html">13</a><a href="春秋毛氏传_page14.html">14</a><a href="春秋毛氏传_page15.html">15</a><a href="春秋毛氏传_page16.html">16</a><span class="current-page">17</span><a href="春秋毛氏传_page18.html">18</a><a href="春秋毛氏传_page19.html">19</a><a href="春秋毛氏传_page20.html">20</a><a href="春秋毛氏传_page21.html">21</a><a href="春秋毛氏传_page22.html">22</a><span>...</span><a href="春秋毛氏传_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
