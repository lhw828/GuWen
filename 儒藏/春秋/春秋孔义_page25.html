<!DOCTYPE html>
<html>
<head>
    <meta charset="UTF-8">
    <title>春秋孔义 - 第 25 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋孔义 - 第 25 页/共 33 页</h1>
    <div class="content">　　八月壬午许男甯卒于楚
　　请伐郑而往
　　冬楚子蔡侯陈侯伐郑
　　郑虽未服于楚明年晋楚为成中国诸侯皆朝楚矣
　　葬许灵公
　　二十有七年春齐侯使庆封来聘
　　景公即位通嗣君也郑不仇楚齐鲁释怨此宋之盟所以辑也
　　夏叔孙豹防晋赵武楚屈建蔡公孙归生卫石恶陈孔奂郑良霄许人曹人于宋
　　以诸侯分为晋楚之从而交相见于是始南北二伯天下之大变也楚先歃而春秋先晋者尊中国也于溴梁无君臣之分于宋无中外之防昭定哀之春秋将以终于吴越焉耳矣
　　卫杀其大夫甯喜
　　甯喜繇君弑君而不以弑君之罪罪之故称国以杀而不去其官
　　卫侯之弟鱄出奔晋
　　为杀甯喜出奔也称弟罪卫侯也鱄亦不幸矣其母强之其君强之不得已而约言于甯喜卫侯入国背约而杀喜故奔也终身托于木门而不仕其义不及叔而其志可悲矣
　　秋七月辛巳豹及诸侯之大夫盟于宋
　　豹不书氏再见也地以宋宋亦与盟焉盖向戌也荆楚之同主夏盟皆宋为之宋襄图伯始进楚人于鹿上之盟二伯之端兆矣华元合晋楚之成盟于宋西门之外争伯之业唘于此矣今向戌以善晋楚之执政为弭兵之说而两伯之势遂成春秋两书宋为地主以首祸罪宋也
　　冬十有二月乙亥朔日有食之
　　二十有八年春无冰
　　夏卫石恶出奔晋
　　卫讨甯氏之党也
　　邾子来朝
　　邾自晋执其君鲁取其田益微弱矣
　　秋八月大雩
　　仲孙羯如晋
　　告将如楚也
　　冬齐庆封来奔
　　卢蒲嫳既道庆封杀崔杼而卢蒲癸王何复杀庆舍逐庆封癸何皆庄公幸臣也庄公死幸臣从死者十人而讨贼者亦幸臣也庄固可鄙矣当时卿大夫宁不可耻乎
　　十有一月公如楚
　　诸夏之君始旅见于楚矣
　　十有二月甲寅天王崩
　　乙未楚子昭卒
　　二十有九年春王正月公在楚
　　正月而公在他国者有矣此独书公在楚者外制于夷狄内逼于强臣故变例特书所在以存君也明此义也臣子思君无一日可忘矣
　　夏五月公至自楚
　　殆其往而喜其反也
　　庚午卫侯衎卒
　　阍弑吴子余祭
　　阍门者寺人也不称名姓阍不得齐于人也不称其君阍不得君其君也君不近刑人不迩怨吴子伐越获俘以为阍其及宜矣
　　仲孙羯防晋荀盈齐髙止宋华定卫世叔仪郑公孙叚曹人莒人滕人薛人小邾人城杞
　　晋平公杞出也故城杞不能尊奬王室恤宗周之阙而夏肄是屏轻弃诸姬可谓知本乎
　　晋侯使士鞅来聘
　　拜城杞也
　　杞子来盟
　　左氏曰晋使鲁归所侵杞田故来盟
　　吴子使札来聘
　　通嗣君也
　　吴始聘而称爵进之也其名成尊于上也
　　秋七月葬卫献公
　　齐髙止出奔北燕
　　髙止好以事自为功且专故难及之
　　冬仲孙羯如晋
　　报士鞅之聘
　　三十年春王正月楚子使防罢来聘
　　且报朝也楚聘鲁者三至此书法与中国同
　　夏四月蔡世子般弑其君固
　　五月甲午宋灾宋伯姬卒
　　伯姬以灾卒也傅母不在宵不下堂逮乎火而死也胡安定曰伯姬之行妇人中之伯夷也
　　天王杀其弟佞夫
　　凡王杀不书得专杀也必杀无罪而后书灵王崩儋括欲立佞夫佞夫不知也而尹刘诸人杀之故书王杀以罪王特笔也
　　王子瑕奔晋
　　瑕与括同谋书奔佚贼也
　　秋七月叔弓如宋葬宋共姬
　　外夫人不书葬伯姬卒于灾故贤之也
　　郑良霄出奔许自许入于郑郑人杀良霄
　　良霄汰侈嗜酒诸大夫皆恶之而与公孙黒争黒因其醉伐之良霄奔许自许入郑伐公门不胜而死不言大夫恶之也不书复入位未絶也不书叛求复位未至叛也然而称兵矣故其杀也从讨贼之词
　　冬十月葬蔡景公
　　晋人齐人宋人卫人郑人曹人莒人邾人滕人薛人杞人小邾人防于澶渊宋灾故
　　弑贼未讨不书葬而蔡景公独书刺天下之诸侯也以世子而弑其君父天下之大变也而不讨澶渊之防防十三国之大夫而以宋灾故故诸国之卿贬而称人鲁卿讳而不书而特书其所为此春秋大义圣人特笔直着诛贬炳如日星者也
　　三十有一年春王正月
　　夏六月辛巳公薨于楚宫
　　公适楚归作楚宫于楚宫非正也
　　秋九月癸巳子野卒
　　襄公太子也舍于季氏而以毁卒或疑季氏弑之未敢以为然也
　　己亥仲孙羯卒
　　冬十月滕子来防葬
　　诸侯之丧士吊大夫送葬以诸侯防葬非礼也
　　癸酉葬我君襄公
　　十有一月莒人弑其君宻州
　　不书弑君者名君无道也







　　春秋孔义卷九
<经部,春秋类,春秋孔义>
　　钦定四库全书
　　春秋孔义卷十　　　　明　髙攀龙　撰
　　昭公
　　元年春王正月公即位
　　叔孙豹防晋赵武楚公子围齐国弱宋向戌卫齐恶陈公子招蔡公孙归生郑罕虎许人曹人于虢
　　于是公子围请用牲读旧书加于牲上而已盖晋人再长楚也春秋存中国故先书赵孟如宋盟
　　三月取郓
　　季武子伐莒取郓乗莒乱也不书伐莒何书伐莒则以讨贼予之矣
　　夏秦伯之弟鍼出奔晋
　　鍼桓公之子景公弟也有宠于桓如二君于景其母曰弗去惧选遂奔晋书秦伯之弟罪秦伯寡恩也
　　六月丁巳邾子华卒
　　晋荀吴帅师败狄于大卤
　　此战也毁车崇卒变古战法之始
</div>
    <div class="pagination">
<a href="春秋孔义_page24.html">上一页</a><span>...</span><a href="春秋孔义_page20.html">20</a><a href="春秋孔义_page21.html">21</a><a href="春秋孔义_page22.html">22</a><a href="春秋孔义_page23.html">23</a><a href="春秋孔义_page24.html">24</a><span class="current-page">25</span><a href="春秋孔义_page26.html">26</a><a href="春秋孔义_page27.html">27</a><a href="春秋孔义_page28.html">28</a><a href="春秋孔义_page29.html">29</a><a href="春秋孔义_page30.html">30</a><span>...</span><a href="春秋孔义_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
