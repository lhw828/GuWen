<!DOCTYPE html>
<html>
<head>
    <meta charset="UTF-8">
    <title>春秋分记 - 第 75 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋分记 - 第 75 页/共 122 页</h1>
    <div class="content">　　两司空
　　庄二十六年晋士蒍为大司空杜预注大司空卿官文二年晋司空士縠盟于垂陇注云晋司空非卿也成二年司马司空亚旅皆受一命之服注又云晋司马司空皆大夫成十八年右行辛为司空使修士蔿之法实先于御戎校正司士司马等官疑其使掌大司空之职故升之司马之上按庄二十五年士蔿为献公杀群公子次年为大司空则任以卿位明矣司空大夫亚于卿故与亚旅皆受一命之服
　　掌公族大夫
　　襄七年传晋侯谓韩无忌仁使掌公族大夫杜预注为之师长按无忌先为公族大夫今言使掌是与诸公族大夫为师长也故曰掌公族余子公行旄车尽属之
　　公族大夫
　　宣二年传自骊姬之乱晋无公族成公即位宦卿之适而为之田以为公族又宦其余子亦为余子其庻子为公行赵盾使屏季以其故族为公族大夫杜预注皆官名又成十八年传荀家荀防栾黡韩无忌皆为公族大夫使训卿之子弟共俭孝弟公族大夫掌公族及卿大夫子弟之官凢卿之适子属焉晋语云栾伯请公族悼公曰荀家惇惠荀防文敏黡也果敢无忌慎靖使兹四人者为之膏梁之性难正也故使惇惠者教之文敏者道之果敢者谂之慎靖者修之使兹四人者为公族大夫是公族专主教诲也襄十六年传晋平公使祁奚韩襄栾盈士鞅为公族大夫説者谓奚去中军尉而为公族去剧职就闲官
　　余子
　　宣二年传成公宦卿之余子杜预注余子适子之母弟也亦治余子之政孔颖逹曰令主教卿大夫适妻之次子下云庻子为公行掌公之戎车然则卿大夫之妾子亦是余子之官教之矣
　　公行【亦曰旄车之族】
　　宣二年传成公宦卿之适及余子其庻子为公行晋于是有公族余子公行赵盾请以括为公族【屏季】冬赵盾为旄车之族杜预注庻子妾子也旄车公行之官掌率公戎行孔颖逹曰掌车而谓之公行知其掌率公戎车之行列魏风有公族公路公行公族公行既与左传同公路似余子然余子不主路车公路非余子也当与公行为一以其主君路车曰公路主车行列曰公行其实一官耳周礼主衣饰之车谓之巾车则掌建旄之车谓之旄车之族车皆建旄故曰旄也
　　三行之帅
　　僖二十八年传文公作三行御狄荀林父将中行屠击将右行先蔑将左行杜预注三行无佐疑大夫帅
　　中军大夫上军大夫下军大夫
　　宣十二年传赵括赵婴齐为中军大夫巩朔韩穿为上军大夫荀首赵同为下军大夫盖军行置此大夫为三军将佐之辅其后谋议不合军制无统皆此数人者实乱之卒以致败及鞌之战惩此悉去所増六大夫独三军帅耳
　　御戎
　　桓三年传韩万御戎杜预注御戎仆也孔颖逹曰周礼戎仆掌驭戎车按周礼大御御官之长戎仆次之春秋尚攻战晋卿佐皆以军为号御戎虽防戎仆之旧盖御之尊者
　　戎右
　　桓三年传梁为右杜预注右戎车之右孔颖逹曰周礼戎右掌戎车之兵革故知右为戎车之右也
　　校正
　　成十八年传弁纠御戎校正属焉使训诸御知义又襄九年传命校正出马按周礼校人掌王马之政是知校正为主马之官然周礼校人不属大御今校正属御戎则诸侯兼官或悼公新法耳既主养马又知御事者盖令校正助御戎训御也诸御谓诸是御车之人设令国有千乘乘有一御皆命教之戎士尚莭义故训之使知义如羊斟之徒是不知义也
　　司士
　　成十八年传荀賔为右司士属焉使训勇力之士时使杜预注司士车右之官按周礼司右掌群后之政凢国之勇力之士能用五兵者属焉其下更有戎右中大夫齐右下大夫道右上士此三右或官尊于司右而司右掌其政令春秋世车右为尊司士犹周礼司右之类故为车右属官服防以为司士主右之官谓司右也所训勇力之士皆谓为车右者设令国有千乘乘有一右总使此官训之勇力之士失于强暴如魏犫之徒不顺上命故训之以共时使不犯法也
　　军尉
　　成十八年传祁奚为中军尉羊舌职佐之铎遏寇为上军尉晋语云公知祁奚之果而不滛也使为元尉知羊舌职之聪敏肃给也使佐之又云知铎遏寇之共敬而信强也使为舆尉则中军为元上军为舆也悼公官制极多大率増置小官以弱大官之权此年命卿自祁奚以下皆属官
　　候正　候奄
　　成二年传候正受一命之服杜预注候正主斥候大夫也晋制军行有此大夫从者又成十八年传张老为候奄盖中军之候奄也晋语云知张老之知而不诈也为元候元大也中军尊故称大知而不诈示取其信周礼夏官之属候人各掌其方之道治与其禁令以设候正候奄疑同一官或职掌相类而分任云
　　乘马御【亦曰賛仆】
　　成十八年传程郑为乘马御六驺属焉使训群驺知礼杜预注乘车之仆也六驺六闲之驺周礼诸侯有六闲马乘车尚礼故训群驺知礼按晋语云知程郑之端而不滛且好諌而不隐也使为賛仆则乘马御亦曰賛仆矣
　　仆人
　　襄三年传魏绛至授仆人书杜预注仆人晋侯御仆按周礼御仆掌群吏之逆及庻民之复郑司农云逆谓受下奏复谓奏事魏绛以书授之是受下奏盖掌逆也则仆人其周礼之御仆矣
　　舆帅
　　成二年传舆帅受一命之服杜预注舆帅主兵车大夫晋制军行有此大夫从者
　　七舆大夫
　　僖十年遂杀七舆大夫杜预注侯伯七命副车七乘襄二十三年传魏氏及七舆大夫与之杜预注七舆官名按周礼大行人侯伯七命贰车七乘贰即副也毎车一大夫主之谓之七舆大夫闵二年申生将上军故僖十年七舆大夫服防以为二年之舆帅七人属申生者为申生报怨襄十八年栾盈佐下军则襄二十三年七舆大夫乃下军舆帅七人故与栾氏云【吕祖谦谓王命晋侯以一军则七舆大夫惟上军有之疑栾盈下军七舆即是前时上军之制按晋僣増军制卿官亦多下军有七舆何疑焉曰下军明与上军自异】
　　亚旅
　　成二年传司马司空舆帅候正亚旅皆受一命之服杜预注亚旅亦大夫也晋制军行有此大夫从者亚旅次于卿是众大夫无专职掌散共军事故后言之
　　嬖大夫
　　昭七年传罕朔奔晋讳宣子问其位于子产子产曰卿违从大夫之位罪人以其罪降古之制也朔于敝邑亚大夫也宣子使从嬖大夫杜预注为子产故使降一等不以罪降孔颖逹曰子产数防楚云子晢上大夫女嬖大夫不尊贵也则晋之嬖大夫亦是下大夫矣曰降一等降于亚大夫也
　　五吏三十帅三军之大夫　百官之正长师旅
　　襄二十五年传齐赂晋侯以宗噐乐噐自六正五吏三十帅三军之大夫百官之正长师旅又处守者皆有赂杜预注六正三军之六卿五吏文职三十帅武职皆军卿之属官百官正长群有司也师旅小将帅孔颖逹曰此齐以晋将来伐就防赂之则五吏三十帅皆军内之官三军将佐有六卿与六正数同故以六正为六卿也其五吏三十帅皆是军内之官以三军与六正数同必是在军之官但官军不复可知下言三军之大夫百官之正长则军内群官足包之矣于大夫之上言五吏三十帅此吏帅未必贵于大夫当以有所掌故先言之耳吏者治也故为文职帅者有所率领故为武职杜以意而解不能审悉故云皆军卿之属官略言之耳既以帅为武职则帅是大帅下句复云师旅当小于帅故杜以下师旅为小将帅董遇云五吏谓一正有五吏为三帅之长亦以意言之耳俗本三十帅为三十师非也
　　执秩
　　僖二十七年传文公作执秩以正其官杜预注执秩主爵秩之官秩次也秩次不正其余皆乱如小宰叙正群吏也
　　司典
　　昭十五年传王语籍谈曰昔而髙祖孙伯黡司晋之典籍以为大政故曰籍氏及辛有之二子董之晋于是乎有董史女司典之后也何故忘之杜预注辛有二子适晋为太史籍黡与之共董督晋典因为董氏
　　大史
　　宣二年传大史书赵盾弑其君以示于朝昭十五年传辛有二子董之晋于是乎有董史杜预注适晋为大史按司典大史虽共掌典籍然司典必世掌典籍故以籍为氏而官曰司典大史则实掌史笔如书赵盾是也
　　史
　　僖十五年传史苏占之杜预注晋卜筮之史
　　司寇
　　襄三年传魏绛曰臣之罪重请归死于司寇司寇主刑故请致尸使戮之侯国之制司空兼行司寇之事晋别命官司空非兼之也
　　理官
　　昭十四年传士景伯如楚叔鱼摄理晋语云士景伯如楚叔鱼为賛理孔晁云景伯晋理官叔鱼佐之
　　士兼司盟
　　襄九年传士庄子为载书盟书何以是士庄子为之周礼司盟乃秋官之属春秋时士是狱官庄子为士故为盟书
　　行人
　　襄四年传韩献子使行人子贠问之杜预注行人通使之官按周礼有大行人小行人诸侯行人当亦通掌此事【详见用鲁官制】
　　县师
　　襄三十年传以绛县老人为君复陶为绛县师杜预注县师掌地域辨其夫家人民按周礼县师上士二人掌邦国都鄙稍甸郊里之地域而辨其夫家人民田莱之数凡造都邑量其地而制其域以嵗时征野之赋贡天子之县师掌此则诸侯县师或亦仿之故杜略引周礼以解如周礼则县师是王朝之官此言绛县师者绛是晋国所都之邑以居在綘邑故系绛言之
　　复陶
　　同上杜预注复陶主衣之官按昭十二年传说楚子出猎云皮冠秦复陶翠被豹舄执鞭以出复陶之文在冠履之间知复陶是衣也此言君复陶则当主君衣服之官矣衣服名复陶义则未闻
　　寺人
　　僖二十四年传寺人披请见注寺本文作侍按匡缪正俗云寺人者内小臣在壶闱庭寺之中谓阉人耳后学皆读寺人为侍人失之
　　甸人
　　成十年传使甸人献麦周礼天子有甸师甸师掌帅属而耕耨王籍以时入之以共齍盛侯国不曰甸师制与天子异盖主为公田者
　　馈人
　　成十年传使甸人献麦馈人为之馈人掌饮食之人如王朝庖人之类
　　膳宰
　　昭九年传膳宰屠蒯趋入请佐公使尊曰臣实司味亦犹天子之膳夫也檀弓以屠蒯为杜蒉疑音相近曰蒉也宰夫也非刀匕是供又敢与知防膳宰司庖膳固其职云
　　巾车
　　襄三十一年传巾车脂辖杜预注主车之官【义同鲁巾车】
　　人
　　襄三十一年传人牧圉各瞻其事周礼仆掌五寝之埽除粪洒之事侯国人职当仿此
　　齐
　　管仲制国
　　齐语云管仲为桓公制国为二十一乡工商之乡六士乡十五参国起案以为三官臣立三宰工立三族市立三郷泽立三虞山立三衡此其大凡也考之经传官制亦有合而不详见云
　　三军
　　齐初置三军公帅中军国子髙子帅左右军盖桓公世中军属公而二守司左右二军哀十一年傅国书将中军髙无防将上军宗楼将下军则皆臣帅之矣
　　三卿
　　齐语云臣立三宰注三宰三卿也使掌群臣僖十二年传管仲辞上卿之礼曰臣贱有司也有天子之二守国髙在管仲受下卿之礼而还杜预注国子髙子天子所命为齐守臣皆上卿也管仲不敢以职自髙卒受本位之礼是国髙为上卿管仲为下卿盖齐三卿官也三卿之数虽合侯国之制然不曰司徒司马司空又以司徒掌兵而别置司寇非周制矣【详见下】
　　左相
　　襄二十五年传崔杼弑庄公立景公而相之庆封为左相详考首末相左相之名惟见于此盖列国三卿一卿执政即所谓相矣按庄九年传桓公自莒入齐鲍叔告公曰管夷吾治于髙傒使相可也齐语桓公自莒反于齐使鲍叔为宰辞以管夷吾而管子小匡篇亦曰桓公自莒反于齐使鲍叔牙为宰鲍叔辞二书所载皆同俱谓为宰则所谓使相者使之为宰也管仲制国臣立三宰注以三宰为即三卿是相与宰同或曰宰或曰相或曰卿言之虽异而实皆执国政者崔杼致逆故以庆封为左相以助己出于非常非旧制也
　　位卑执国政
　　管仲以下卿而执国政齐制执政不嫌于位卑也哀十四年传齐简公之在鲁也阚止有宠焉及即位使为政止班序不详见其亦位卑而执政欤
　　大夫
　　成十七年传齐侯使崔杼为大夫使庆克佐之十八年庆封为大夫庆佐为司寇大夫次于卿古制也今一则使主兵而置佐一则以居司寇之上虽曰上大夫然与古制甚戾
　　司徒
　　成二年传锐司徒免乎杜预注锐司徒主锐兵者齐以司徒主兵与司徒兼行冢宰事异矣
　　司寇
　　成十八年传庆封为大夫庆佐为司寇封盖佐之兄先命为大夫而以司寇佐次之是以司寇次于大夫矣侯国当置司寇大夫曰司寇皆僣也此次于大夫岂即司寇大夫乎又是年华免为士官杀国佐以讨前擅杀庆氏于是始命封与佐焉华免既以士官掌刑则庆佐为司寇其职非主刑矣是齐司徒司寇不但非卿官而职掌亦异
　　士官
　　成十八年传齐侯使士华免以戈杀国佐杜预注华免齐大夫孔颖逹曰世族谱有华免无士字此注以华免为大夫则士者为士官也士官掌刑故使杀国佐
　　傅　少傅
　　襄十九年传齐灵公使髙厚傅牙以为大子夙沙卫为少傅此二傅以傅大子
　　大史　南史氏
　　襄二十五年传大史书崔杼弑其君崔子杀之其弟嗣书而死者二人其弟又书乃舍之南史氏闻大史尽死执简以徃大史史官礼记玉藻动则左史书之孔颖逹引大史书崔杼弑其君事谓记动作之事在君左厢则大史为左史也南史职掌亦同或居于南故氏以别之
　　工正
　　庄二十二年传齐侯使敬仲为卿辞使为工正杜预注掌百工之官管仲制国工立三族工正其任此矣或曰卿官之亚职位亦重
　　虞人
　　昭二十年传齐侯田于沛招虞人以弓不进杜预注虞人掌山泽之官按周礼山虞掌山林之政令泽虞掌国泽之政令齐既有虞候以掌薮之薪蒸是为泽虞此虞人其山虞乎苟从杜注则山泽之官摠名矣
　　衡鹿【以下四官孔颖逹曰此皆齐自立名故与周礼不同】
</div>
    <div class="pagination">
<a href="春秋分记_page74.html">上一页</a><span>...</span><a href="春秋分记_page70.html">70</a><a href="春秋分记_page71.html">71</a><a href="春秋分记_page72.html">72</a><a href="春秋分记_page73.html">73</a><a href="春秋分记_page74.html">74</a><span class="current-page">75</span><a href="春秋分记_page76.html">76</a><a href="春秋分记_page77.html">77</a><a href="春秋分记_page78.html">78</a><a href="春秋分记_page79.html">79</a><a href="春秋分记_page80.html">80</a><span>...</span><a href="春秋分记_page76.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
