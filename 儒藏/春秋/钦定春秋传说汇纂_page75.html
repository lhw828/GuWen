<!DOCTYPE html>
<html>
<head>
    <meta charset="UTF-8">
    <title>钦定春秋传说汇纂 - 第 75 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定春秋传说汇纂 - 第 75 页/共 87 页</h1>
    <div class="content">　　【辛景王二巳十五年】二十有二年【晋顷六年齐景二十八年衞灵十五年蔡悼二年郑定十年曹悼四年陈惠十年平十六年宋元十二年泰哀十七年楚平九年吴僚七年】
　　春齐侯伐莒
　　左传【三十二年春王二月申子齐北郭啓帅师伐莒莒子将战苑羊牧之谏曰齐帅贱其求不多不如下之大国不可怒也弗听败齐师于夀余齐侯伐莒莒子行成司马灶如莒涖盟莒子如齐涖盟盟于稷门之外莒于是乎大恶其君】
　　【夀余杜注莒地当在安丘县境　稷门杜注齐城门也】
　　集说【高氏闶曰齐景矜而自功如此安能及远哉赵氏鹏飞曰前年齐高发伐莒今齐侯伐莒皆责其杀意恢之故也杀意恢者何与齐哉齐特假是以虐莒尔明年而莒子来奔齐迫之也　卓氏尔康曰莒素服于齐自庚舆以郊公在齐之故遂与齐不相能九年齐高发伐之而倨彊如故今北郭啓伐之莒子不听苑羊牧之之谏而反败齐师于夀余于是景公亲帅师致伐始得行成然犹彼此涖盟不甚相下则莒之民力亦疲于奔命矣】
　　宋华亥向宁华定自宋南里出奔楚
　　左传【楚防越使告于宋曰寡君闻君有不令之臣为君忧无宁以为宗羞寡君请受而戮之对曰孤】
　　【不佞不能媚于父兄以为君忧拜命之辱抑君臣日战君曰余必臣是助亦唯命人有言曰唯乱门之无过君若惠保敝邑无亢不衷以奨乱人孤之望也唯君图之楚人患之诸侯之戍谋曰若华氏知困而致死楚耻无功而疾战非吾利也不如出之以为楚功其亦无能为也已救宋而除其害又何求乃固请出之宋人从之己巳宋华亥向宁华定华防华登皇奄伤省臧士平出奔楚宋公使公孙忌为大司马边卬为大司徒乐祁为司城仲防为左师乐大心为右师乐挽为大司宼以靖国人】
　　胡传【华向诱杀羣公子又劫其君取其大子母弟为质又求助于吴楚入披其国都以叛此必诛不赦之贼也宋宜竭力必讨之于内诸侯宜恊心必救之于外楚子宜执叛臣之使而戮之于境今楚人释君而臣是助诸侯之戍怠于救患固请逸贼而宋又从之则皆罪也故晋荀吴齐苑何忌衞公子朝曹大夫皆略而不书其曰自宋南里者讥宋之纵释有罪不能致讨出奔楚者不待贬绝而亢不奨乱人之恶自见矣】
　　集说【赵氏匡曰若但言出奔则似入国故书自南里以明之谷梁曰专也何异义乎　陈氏傅良曰齐防封衞公孟彄再奔皆不书必尝入叛也而后书晋栾盈郑良霄犹及杀之矣书奔讥佚贼也书奔犹可也书归若晋赵鞅甚矣　家氏翁曰晋楚交兵百有余年宋人为之弭兵使楚得以窃霸权号召天下今宋大夫为乱于内楚乃从而羽翼之先书叛继书奔楚罪楚之纳叛臣也　程氏端学曰三叛奔陈又自陈入宋据国以叛复出奔楚徃来三年出入自如无能讨之者三叛之罪着矣陈楚之恶明矣然宋公之为国亦可知也】
　　大搜于昌间【间公作奸】
　　胡传【昭公之时凡三书搜或以非其时或以非其地而大意在权臣专行公不与也三纲军政之本古者春搜夏苖秋狝冬狩皆于农隙以讲事而所主者明贵贱辨等列顺少长习威仪则皆纳民于轨物而非驰射击刺之末矣是故观于有莘少长有礼知可用也而文公遂霸临于洛阳袒而发丧为义帝也而汉祖遂王今鲁国其君则设两观乘大辂其臣则八佾舞于庭旅泰山以雍彻其宰则据大都执国命而军政之本亡矣何以搜为此春秋所书为后戒之意也】
　　集说【刘氏敞曰何以书讥何讥尔公不与非礼也盖不得与尔　许氏翰曰八年秋搜十一年夏搜以为书不时也今此春搜时矣而书则凡昭公书搜主刺大夫盛彊公失其政兵戎是讲而礼防不兴也文王之时人伦旣正而后军旅以律朝廷旣治而后田野即功是以诗歌庶类蕃殖而搜田以时当鲁昭之季朝廷人伦逆乱极矣而惟搜田之是务是以屡书以刺之　汪氏克寛曰红比蒲昌间皆非搜田之常所】
　　夏四月乙丑天王崩
　　左传【王子朝賔起有宠于景王王与賔孟说之欲立之刘献公之庶子伯蚠事单穆公恶賔孟之为人也愿杀之又恶王子朝之言以为乱愿去之賔孟适郊见雄鸡自断其尾问之侍者曰自惮其牺也遽归告王且曰鸡其惮为人用乎人异于是牺者实用人人牺实难已牺何害王弗应夏四月王田北山使公卿皆从将杀单子刘子王有心疾乙丑崩于荣锜氏戊辰刘子挚卒无子单子立刘蚠五月庚辰见王遂攻賔起杀之盟羣王子于单氏】
　　【北山杜注洛北芒也案芒山一作邙山一名平逢山亦曰郏山亦曰太平山今在河南府城洛阳县东北连偃师孟津巩三县界　荣锜杜注河南巩县西有荣锜涧今属河南河南府】
　　附録左传【晋之取鼓也旣献而反鼓子焉又叛于鲜虞六月荀吴略东阳使师伪籴者负甲以息于昔阳之门外遂袭鼓灭之以鼓子鸢鞮归使渉佗守之】
　　【东阳杜注晋之山东邑魏郡广平以北】
　　六月叔鞅如京师葬景王【如京师止此】
　　集说【孙氏复曰以天子之尊三月而葬此诸侯之不若也　高氏闶曰天子崩天下诸侯莫不奔其丧故七月而葬者尽天下臣子之心使逺近得防其葬也今天王崩诸侯无一奔丧者昭公但使叔鞅徃防之又以三月而葬是天子而用大夫之礼也　赵氏鹏飞曰三月而葬乱故也鲁使卿防葬天王者二叔孙得臣葬襄王与此叔鞅葬景王尔以卿行而不躬防固已为罪矣然愈乎以微者会之以微者防之固轻矣然愈乎不防之甚矣　卓氏尔康曰景王太子寿早夭猛与匄皆为母弟子朝庻孽也猛幼而贵朝长而卑王爱朝将立焉不及而崩子朝恃宠争立诸大臣不服于是刘子单子欲附立子猛尹氏召伯毛伯欲附立子朝彼此相持皆未即位所以三月即葬景王者盖刘单欲使王猛急成丧以行事也】
　　王室乱
　　左传【丁巳葬景王王子朝因旧官百工之丧职秩者与灵景之族以作乱帅郊要饯之甲以逐刘子壬戌刘子奔扬单子逆悼王于庄宫以归王子还夜取王以如庄宫癸亥单子出王子还与召庄公谋曰不杀单旗不捷与之重盟必来背盟而克者多矣从之樊顷子曰非言也必不克遂奉王以追军子及领大盟而复杀挚荒以说刘子如刘单子亡乙丑奔于平畤羣王子追之单子杀还姑发弱鬷延定稠子朝奔京丙寅伐之京人奔山刘子入于王城辛未巩简公败绩于京乙亥甘平公亦败焉叔鞅至自京师言王室之乱也闵马父曰子朝必不克其所与者天所废也】
　　【郊要饯杜注三邑周地　扬杜注周邑路史曰宣王子曰尚父幽王封之曰侯其地平阳杨氏县汉之河东县也今山西平阳府洪洞县东有扬城按传云壬戌刘子奔扬癸亥如刘刘今偃师刘亭是邑距偃师不出百里外当即僖十年拒泉皋之而非山西之扬侯国也　领杜注周地平畤杜注周地　王城杜注郏鄏今河南县括地志曰故王城一曰河南城本郏鄏周公所筑自平王以下十二王皆都此至敬王乃迁都成周至报王又居王城也在今河南河南府洛阳县城内西偏】
　　谷梁【乱之为言事未有所成也】
　　胡传【何言乎王室乱王者以天下为家则以京师为室京师者本也周公作立政曰廸惟有夏乃有室大竞其作鸱鸮诗以遗成王亦曰旣取我子无毁我室皆指京师言之也治外者先自内治逺者先自近本乱而末治者否矣景王宠爱子朝使孽子配嫡以本乱者其言王室讥国本之不正也本正而天下定矣】
　　集说【杜氏预曰承叔鞅言而书之未知谁是故但曰乱　刘氏敞曰公羊云言不及外也非也谓王室乱者嫡庶竝争乱在宗室者也本不得言京师乱成周乱王城乱耳　高氏闶曰春秋记事必指其实下书王猛子朝之事自足见王室之乱圣人乃于此不隐其辞何哉前此者王室衰微犹未至于乱也故圣人每扶而尊之言王则曰天王不混称于吴楚也言周则曰京师不下同于列国也王败于郑而曰蔡衞陈人从王伐郑王与戎战而书王师败绩于茅戎以至襄王出奔而书天王出居于郑晋侯召王而书天王狩于河阳王臣虽微者亦序诸侯之上则所以严其名分者至矣故凡王室可讥可贬者皆迁就其辞而为之隐避今景王不能正其家而致诸子之争立于是刘单立猛尹氏立朝遂以干戈相向迭胜迭负五年之间国无定主王室之乱莫此为甚故特书之子頽子带之乱不书景王之乱乃自取之是王室自乱有甚于惠襄也　陈氏傅良曰周乱不书书王室乱则天下无人纪矣昔者惠襄之世子頽乱郑虢讨之子带乱晋讨之春秋不书犹有臣子焉耳于是景王崩悼王即位旣葬矣子朝欲簒悼王而立凡厯悼敬五年而后定而讫于佚贼则天下无人纪矣黄氏仲炎曰王室乱者朝猛争国无主乃乱也书曰密迩王室诗曰王室如燬王室之为言犹王家也家氏翁曰子頽子带之乱不书今而书此圣人之特笔也是时周有两天子其乱与頽带异矣刘单所守者礼律之正尹召以景王之邪志为治命亦足惑人非刘单所守坚确众人惟义是辅成周之乱将底于亡所以书也　汪氏克寛曰天子以四海为家故普天之下天子皆可居之然一家之内自门而堂自堂而室室者所常居之所也故春秋书王猛居于皇天王居于狄泉言天子之所当居也书天王出居于郑言居于所不当居也书王室乱则着其祸起于所常居之地也惠襄之世不书王室乱者頽带之乱周有君天下有王未足以言乱也景王崩王猛未能定其位子朝争国故特书王室乱　戴氏溪曰自入春秋以来周室盖三乱矣其祸皆生于父子兄弟嫡庶不明惠王宠子带几危世子齐桓公盟世子于首止而位定襄王复宠带出居于郑晋文公纳王王室遂定向微二霸周室之乱岂待敬王之时然则春秋书王室乱者悯周室之微弱叹桓文之不复有也悲夫】
　　刘子单子以王猛居于皇【皇杜注河南巩县西南有黄亭后汉志湟水即皇也水经注洛水合于谿泉又东浊水注之即湟水也京相璠曰黄亭在訾城北三里今属河南河南府】左传【单子欲告急于晋秋七月戊寅以王如平畤遂如圃车次于皇】
　　【圃车杜注周地】
　　集说【刘氏敞曰公羊云其称王猛何当国也非也王猛乃王矣未逾年是以不可称天王而又不可以诸侯例称子也何则独言子则似鲁之子冠王于子则又与他王子相乱故称王系猛者明是乃王者在丧之常称可无疑也谷梁曰王猛嫌也非也若王猛嫌岂得云居乎　汪氏克寛曰传注皆不明言王猛为大子夀之母弟然春秋于猛直称王而不书立于朝则书立而称王子于匄则直称天王则猛匄与朝嫡庶之分明矣故文定谓猛匄皆大子母弟而安定先生则曰大子有母弟者王猛是也敬王又猛弟也吴兴沈文伯亦云以意推之大子子猛敬王皆后所生子猛适子之长子朝庶子之长猛当立而朝不当立也　严氏啓隆曰不曰王猛居于皇而曰刘单以之者猛不能自立其出与入皆刘单之功史家告实非圣人之贬文可知儒者泥于以之一言而曰人而曰以能废立之也又曰挟天子令诸侯而专国柄者也夫为人臣秉忠孝之性出万死以赴君父之难旣奉王猛于王城又立敬王而逐乱贼卒以成功告文武之灵斯亦可以免于贬矣而以以之一字疑圣人之情岂春秋之功罪若是其倒置乎哉故凡泥于文而不求诸实未有不至于倒置者也是不可以不辨也】
　　【案凡书以者美恶存乎其事非皆贬也单刘之以猛为正尹召之以朝则罪矣刘氏敞以单刘为专而胡传因之陈氏傅良亦谓以非顺辞皆谬也当从严氏啓隆之说】
　　秋刘子单子以王猛入于王城
　　左传【刘子如刘单子使王子处守于王城盟百工于平宫辛卯鄩肸伐皇大败获鄩肸壬辰焚诸王城之市八月辛酉司徒丑以王师败绩于前城百工叛己巳伐单氏之宫败焉庚午反伐之辛未伐东圉冬十月丁巳晋籍谈荀跞帅九州之戎及焦瑕温原之师以纳王于王城庚申单子刘蚠以王师败绩于郊前城人败陆浑于社】
　　【前城杜注子朝所得邑服防曰前读为泉即泉戎地在伊阙南水经注伊水自新城又北经前亭西即传之前城也　东圉杜注洛阳东南有圉乡路史周地有东圉西圉东圉即圉乡也在今河南府洛阳县东南　社杜注周地案黄河西自偃师界入巩县洛水入之有五社渡又为五社津光武遣耿弇等军五社备荥阳以东即此】
　　胡传【猛未逾年何以称王示当立也旣当立矣何以称名明嗣君也曰王猛者见居尊得正又以别乎诸王子也君前臣名刘单不名而王名不嫌倒置乎曰君前臣名常礼也礼当其变臣有不名名其君而不嫌者矣王不当称未逾年而称王名不当称立为君而称猛皆礼之变也惟可与权者能知其变而不越乎道之中】
　　集说【刘氏敞曰公羊曰王城者何西周也何休云得京师地半自称西周非也此休不知之耳又曰其言入何簒辞也亦非也向王猛居于皇亦何不言入乎必若以入为簒者下有天王入于成周亦可谓簒乎谷梁曰入者内不受也非也必以入为内弗受则天玉入于成周亦弗受乎　高氏闶曰王城天子都而子朝之党在焉故言入　胡氏宁曰王猛在丧不称子而称王明正也书名者别子朝也居于皇入于王城而书猛别嫌也　陈氏傅良曰居于皇言失京师也入于王城言始得京师也　张氏洽曰以经书鲁之法推之未葬当称王子某旣葬当称王子逾年称王今王猛当称王子者也适当子朝争立之际猛虽正而位未定不可以不名故书王猛焉以别嫌而明其正也　家氏翁曰胡氏曰刘单臣也曷为能以王猛乎盖挟天子以令诸侯而专国柄者也似非经意下不以上卑不以尊常也下以上卑以尊变也期不失其正而已矣刘单守正者也景王崩尹召欲立王子朝刘单据礼立大子之母弟猛春秋书以其所当以也若夫未逾年之君而书王成猛之为王也必名以着之不名无以别子朝也不书出王者无外也书入不入无以奠王于位也王城者概洛城而言入王城未能正位与子朝分国而处也】
　　冬十月王子猛卒
　　左传【十一月乙酉王子猛卒不成丧也己丑敬王即位馆于子旅氏十二月庚戌晋籍谈荀跞贾辛司马督帅师军于隂于侯氏于谿泉次于社王师军于汜于解次于任人闰月晋箕遗乐征右行诡济师取前城军其东南王师军于京楚辛丑伐京毁其西南】
　　【侯氏疑即缑氏　谿泉杜注巩县西南有明谿泉水经注洛水又东明乐泉注之水出南原下五泉竝导故世谓之五道泉即古明谿泉也　解杜注洛阳西南有大解小解后汉书洛阳大解城在今洛阳县南其小解城在县西南也　任人杜注周邑　京楚杜注子朝所居】
　　集说【杜氏预曰未即位故不言崩周人諡曰悼王胡氏瑗曰生则书王明实为嗣死乃称子正未逾年未成天子之至尊　孙氏复曰言王所以明当嗣之人也言子所以见未逾年之君也言猛所以别羣王子也不崩不葬降成君也　刘氏敞曰公羊谓不与当父死子继兄死弟及之辞非也向言王猛者以文不可系子今言王子者死当以子礼治之明是乃王之子也言卒者未逾年之君犹子赤子般皆言卒也言卒则可言薨则不可又曰谷梁曰此不卒者也非也猛虽未成君然谓之小子王卒固当告于诸侯诸侯之未成君之卒乃不书尔又曰其曰卒失嫌也亦非也猛未逾年不可言崩又不可言薨是以通言卒尔何嫌之失　胡氏宁曰未逾年不崩不葬卒而加子者正名也　家氏翁曰景王不及期而葬未得以先君旣葬为说书王以别于争立之朝名之子之以立未逾年也　吴氏曰子上加王字者表其为天王未逾年之子以别于诸侯未逾年之子也李氏廉曰公谷皆以子猛为簒故卒义不可从】
　　十有二月癸酉朔日有食之
　　集说【杜氏预曰此月有庚戌又以长厯推校前后当为癸卯朔书癸酉误】
　　【壬敬王午元年】二十有三年【晋顷七年齐景二十九年衞灵十六年蔡悼三年郑定十一年曹悼五年陈惠十一年平十七年宋元十三年秦哀十八年楚平十年吴僚八年】
　　春王正月叔孙舍如晋
　　癸丑叔鞅卒
　　集说【汪氏克寛曰叔弓之子辄之弟也子诣嗣为大夫】
　　晋人执我行人叔孙舍
　　左传【邾人城翼还将自离姑公孙鉏曰鲁将御我欲自武城还循山而南徐鉏丘弱茅地曰道下遇雨将不出是不归也遂自离姑武城人塞其前断其后之木而弗殊邾师过之乃推而蹷之遂取邾师获鉏弱地邾人愬于晋晋人来讨叔孙婼如晋晋人执之书曰晋人执我行人叔孙婼言使人也晋人使与邾大夫坐叔孙曰列国之卿当小国之君固周制也邾又夷也寡君之命介子服囘在请使当之不敢废周制故也乃不果坐韩宣子使邾人聚其众将以叔孙与之叔孙闻之去众与兵而朝士弥牟谓韩宣子曰子弗良图而以叔孙与其雠叔孙必死之鲁亡叔孙必亡邾邾君亡国将焉归子虽悔之何及所谓盟主讨违命也若皆相执焉用盟主乃弗与使各居一馆士伯听其辞而愬诸宣子乃皆执之士伯御叔孙从者四人过邾馆以如吏先归邾子士伯曰以刍荛之难从者之病将馆子于都叔孙旦而立期焉乃馆诸箕舍子服昭伯于他邑范献子求货于叔孙使请冠焉取其冠法而与之两冠曰尽矣为叔孙故申丰以货如晋叔孙曰见我吾告女所行货见而不出吏人之与叔孙居于箕者请其吠狗弗与及将归杀而与之食之叔孙所馆者虽一日必葺其墙屋去之如始至】
　　【翼杜注邾邑　离姑杜注邾邑今在费县故武城之南】
　　集说【杜氏预曰称行人讥晋执使人　孔氏颖逹曰传说鲁取邾师则是鲁有罪矣而讥晋执者凡诸侯有罪盟主当以师讨之不得执其使故讥之高氏闶曰晋虽以取邾师为罪而执行人其实则为士鞅来聘以鲁为卑已故也　家氏翁曰叔孙豹防于虢莒人诉取郓将戮之乐王鲋求货于叔孙使请带焉豹召使者裂裳帛而与之卒弗与贿婼豹之子也今为晋所执范鞅求货亦弗与父子所守如此亦可嘉矣鲁有贤大夫如此而昭公不与共图国事坐视彊臣之胁制以至于亡悲夫】
　　晋人围郊
　　左传【春王正月壬寅朔二师围郊癸卯郊鄩溃丁未晋师在平隂王师在泽邑王使告间庚戌还郊杜注周邑　鄩杜注河南巩县西南有地名鄩中括地志鄩城在巩县西南五十八里水经注云盖周大夫鄩肸之旧邑也　平隂杜注今河隂县案平隂古为津济处汉置平隂县魏改曰河隂寰宇记平隂故城东有平川谓之河隂川今故城在河南府孟津东一里　泽邑贾逵曰泽即翟泉也】
　　胡传【案左氏晋籍谈荀跞帅师军于侯氏箕遗乐徴济师军其东南正月二师围郊郊子朝邑也旣不书大夫之名氏又不称师而曰晋人微之也所谓以其事而微之者也当是时天子蒙尘晋为方伯不奔问官守省视器具徐遣大夫徃焉勤王尊主之义若是乎书晋人围郊而罪自见矣】
　　集说【杜氏预曰讨子朝也郊周邑围郊在叔鞅卒前经书后从赴　孔氏颖逹曰传称朔日围郊至癸丑乃叔鞅卒癸丑正月十二日也是围郊在叔鞅卒前也晋人来告围郊不以围郊日告之告在叔鞅卒后故经书在后是从赴也　赵氏匡曰公羊云不与伐天子也案此实非伐天子也若实伐周岂为其掩恶哉　高氏闶曰郊王畿之邑不系国者天下皆王土也盖土无二王所以别异于诸侯也春秋诸侯更相侵伐未尝敢及于周其心实无王而不敢犯王室者惧天下诸侯执言而攻已也此围郊者子朝在焉故也　吕氏祖谦曰当是时王必自以为无假于晋师故使之间而晋因此遂还然晋师还而子朝之势复炽若因郊溃遂取子朝不至如后日之难也李氏廉曰公羊注以郊为天子间田有大夫主之春秋不与伐天子故不系于周此不知事实者也陈氏曰向者子带之乱晋文尝围温矣不书以其讨乱也今敬王即位逾年而后围郊则讨乱非晋志也是故贬人之此说极是　汪氏克寛曰明年晋侯使士景伯涖问周故然后辞王子朝不纳其使则是时虽遣师围郊尚未察于嫡庶是非之辨是以助敬王之不力也】
　　夏六月蔡侯东国卒于楚
　　集说【高氏闶曰因朝于楚而卒　胡氏宁曰失德不葬若蔡侯东国是也王父杀父见用又奔之失德也　家氏翁曰楚平复蔡伪于为善者也朝吴之奔朱与东国之死所谓虽复犹不复也春秋书以着楚人之无状】
　　秋七月莒子庚舆来奔
　　左传【莒子庚舆虐而好剑苟铸剑必试诸人国人患之又将叛齐乌存帅国人以逐之庚舆将出闻乌存执殳而立于道左惧将止死苑羊牧之曰君过之乌存以力闻可矣何必以弑君成名遂来奔齐人纳郊公】
　　胡传【三代之得失天下仁与不仁而已矣苟无仁心甚则身弑国亡不甚则身危国削庚舆免死道左而出奔于鲁幸耳入国不书而书其出奔恶之也郊公出入皆不书微之也所谓以其人而微之者也微之为义或以位或以人或以事春秋书法逹王事名氏不登于史策若此类亦众矣】
　　集说【杜氏预曰庚舆着丘公之弟郊公着丘公子十四年奔齐　高氏闶曰庚舆不正而立又不安其国而出奔与郑突同　季氏本曰庚舆之奔国人逐之鲁吊去疾之丧故以鲁为托而奔】
　　戊辰吴败顿胡沈蔡陈许之师于鸡父胡子髠沈子逞灭获陈夏齧【父谷作甫髠苦门反逞公作楹谷作盈齧五结反　鸡父杜注楚地安丰县南有鸡备亭今江南凤阳府寿州西南六十里有安丰故城鸡备亭又在其城西南】
　　左传【吴人伐州来楚防越帅师及诸侯之师奔命救州来吴人御诸钟离子瑕卒楚师熸吴公子光曰诸侯从于楚者众而皆小国也畏楚而不获已是以来吾闻之曰作事威克其爱虽小必济胡沈之君幼而狂陈大夫齧壮而顽顿与许蔡疾楚政楚令尹死其师熸帅贱多宠政令不壹七国同役而不同心帅贱而不能整无大威命楚可败也若分师先以犯胡沈与陈必先奔三国败诸侯之师乃摇心矣诸侯乖乱楚必大奔请先者去备薄威后者敦陈整旅吴子从之戊辰晦战于鸡父吴子以罪人三千先犯胡沈与陈三国争之吴为三军以系于后中军从王光帅右掩余帅左吴之罪人或奔或止三国乱吴师击之三国败获胡沈之君及陈大夫舎胡沈之囚使奔许与蔡顿曰吾君死矣师噪而从之三国奔楚师大奔书曰胡子髠沈子逞灭获陈夏齧君臣之辞也不言战楚未陈也】
　　公羊【其言灭获何别君臣也君死于位曰灭生得曰获大夫生死皆曰获】
　　胡传【吴伐州来楚令尹帅师及诸侯之师与吴战曷为不书楚令尹旣丧楚师已熸六国先败楚师遂奔是以不书楚也诸侯之师曷为略而不序顿胡沈则其君自将蔡陈许则大夫帅师言战则未陈也言败绩则或灭或获其事亦不同也故总言吴人以诈取胜于前而以君与大夫序六国于后胡沈书爵书名书灭者二国之君幼而狂不能以礼自守役属于楚悉师以出一败而身与众俱亡也其曰胡子髠沈子逞灭者君曰非有能灭之者咸其自取焉耳亦犹梁亡自亡也郑弃其师自弃也齐人殱于遂自殱也或曰灭或曰获别君臣也君死曰灭胡子髠沈子逞是也生得曰获秦晋战于韩原获晋侯是也大夫生死皆曰获郑获宋华元生也吴获陈夏齧死也书其败不以国分而以君大夫为序书其死不以事同而以君臣为别皆所以辨上下定民志虽顚沛必于是也其义行而乱自熄矣】
　　集说【杜氏预曰国君社稷之主与宗庙共其存亡者故称灭大夫轻故曰获获得也　啖氏助曰凡战而死者君曰灭言与国灭同也生禽曰获大夫生死皆曰获诸侯灭则书名以其死也　孙氏复曰春秋之战书败者多矣未有诸侯之师略而不序者此六国之师略而不序者贱之也其言胡子髠沈子逞灭者深恶二国之君不得其死皆以自灭为文也高氏闶曰此见吴之彊而楚人益弱夫顿胡沈蔡陈许皆楚与国也吴伐州来楚人帅六国之师以救之于是吴人御之尽败其师于鸡父也　家氏翁曰是役也楚为戎首不书不与楚以主诸侯也陈蔡许序顿沈胡之下贱其为楚役也胡沈之君不书卒书灭不与以死难也夏齧以获书败也　汪氏克寛曰左传记令尹卒楚师熸吴光设诈先犯胡沈与陈三国旣败又纵其囚使奔许与蔡顿而许蔡顿之师亦奔六国败奔之后然后楚师大奔则楚师未尝与吴师相接明矣　余氏光曰案左氏曰吴伐州来楚及诸侯之师奔命救州来吴人御诸钟离战于鸡父则鸡父当在钟离之西而州来之东矣吴将伐州来而尚未至故御在钟离而战在鸡父也】
　　【案公羊谓此为偏战而经以诈战之辞书之非也盖泥于日月之例而为此言也谷梁谓言败以释其灭亦非也经书败者多矣亦有师败而君不灭者岂必言败以释其灭乎先儒皆以为楚师未与吴接故止书六国然传称楚师大奔则经亦当书败楚圣人所以略楚不书者不与六国之从楚也家氏翁说亦有理今竝存之】
　　天王居于狄泉尹氏立王子朝【朝如字　狄泉杜注洛阳城内大仓西南池水也时在城外定元年城成周乃绕之入城内也亦曰翟泉在洛阳县东故洛阳城中今堙】
　　左传【夏四月乙酉单子取訾刘子取墙人直人六月壬午王子朝入于尹癸未尹圉诱刘佗杀之丙戌单子从阪道刘子从尹道伐尹单子先至而败刘子还己丑召伯奂南宫极以成周人戌尹庚寅单子刘子樊齐以王如刘甲午王子朝入于王城次于左巷秋七月戊申鄩罗纳诸庄宫尹辛败刘师于唐丙辰又败诸鄩甲子尹辛取西闱丙寅攻蒯蒯溃】
　　【訾杜注在河南巩县西南路史曰訾有二西訾在洛东訾在巩此西訾也今案洛无訾城东西訾皆在巩县路史误　墙人杜注周邑墙一作啬路史曰啬廧也今河南府新安县东北有白墙村疑是其处　直人杜注周邑　尹杜注尹氏之邑今山西汾州有尹吉甫墓即古尹城也　唐杜注周地后汉志洛阳有唐聚在今河南府洛阳县东　西闱杜注周地　蒯杜注河南县西南蒯乡是也晋地道记曰河南县西南有蒯亭今在河南府洛阳县西南】
　　公羊【此未三年其称天王何着有天子也】
　　谷梁【始王也其曰天王因其居而王之也立者不宜立者也朝之不名何也别嫌乎尹氏之朝也】胡传【立者不宜立也王猛当立而未能立故称大臣以之而不言立敬王当立又能立矣故直称居于狄泉而不言立子朝庶孽夺正以贱妨贵基乱周室不当立者也故特称立而目尹氏尹氏天子之卿也王朝公卿书爵而变文称氏者见世卿之擅权乱国为后戒也或曰称氏者时以氏称之也诗云王谓尹氏此大雅美宣王诗也亦讥世卿欤为此说者误矣诗人主文而不以害意有美而或过有刺而或深以意逆之可也春秋所书或称爵或称字或称名或称氏或称子或称人名分所由立是非所由定礼义所由出皆断自圣心游夏不能与也徇时之所称而称之岂其然乎】
　　集说【杜氏预曰书尹氏立王子朝明非周人所欲立范氏甯曰隐四年卫人立晋传曰称人以立得众也此言尹氏立朝唯尹氏欲立之若但言尹氏立朝则嫌朝是尹氏之子故言王子以别之　陆氏淳曰大夫称氏者皆讥世卿也言氏则世卿之意可见矣时世卿旣多不可胜讥因尹氏私赴不以名武氏以子代父尹氏立王子朝奔楚皆以世卿乱王室故从而书之讥此数者足以见世卿之恶也　孙氏复曰敬王也辟子朝居于狄泉曰天王居于狄泉明正也立者簒辞嗣子有常位故不言立王猛敬王是也此言尹氏立王子朝其恶可知也　高氏闶曰敬王始立而遽称天王者景王崩已逾年矣不可旷年无王故称之且明正也着天下已有王而子朝不可以乱之也又曰衞人立晋众人同欲立犹且不可今尹氏一己之私而立之以乱周室罪尹氏也尹氏即尹子此称氏者着其世执国柄也　胡氏宁曰春秋与敬王者以其为王猛之母弟得继正统也称天王者旣葬已逾年矣春秋之法未葬未逾年则不称王已葬而未逾年亦不称王已逾年而未葬亦不称王旣葬又逾年则称王　薛氏季宣曰狄泉不书出在王畿之内也　陈氏傅良曰敬王居狄泉在王城之东谓之东王子朝在王城谓之西王书曰天王居于狄泉黜子朝也　家氏翁曰敬王失位书天王无所贬所以别子朝为僭王也不书刘单以王前日王在谅阴刘单之以王事不得避也今王立逾年不得言以也　李氏廉曰卫晋之立书衞人众立之词也子朝之立书尹氏簒立之词也书衞人而复书公子则嫌于当立书尹氏而不书王子则嫌于外姓此春秋之精意也】
　　八月乙未地震
　　左传【八月丁酉南宫极震苌谓刘文公曰君其勉之先君之力可济也周之亡也其三川震今西王之大臣亦震天弃之矣东王必大克】
　　【三川杜注泾滑洛水也】
　　集说【杜氏预曰经书乙未地震鲁地也丁酉南宫极震周地亦震也为屋所压而死　汪氏克寛曰王城震而有子朝之奔鲁地震而有阳州之孙天之示人显矣】
　　附録左传【楚大子建之母在郹召吴人而啓之冬十月甲申吴大子诸樊入郹取楚夫人与其寳器以归楚司马防越追之不及将死众曰请遂伐吴以徼之防越曰再败君师死且有罪亡君夫人不可以莫之死也乃缢于防澨】
　　【郹杜注郹阳也蔡邑应在今新蔡境　防澨杜注楚地在今湖广安陆府京山县】
　　冬公如晋至河有疾乃复【至河下公谷又有公字】
　　左传【公为叔孙故如晋及河有疾而复】
　　公羊【何言乎公有疾乃复杀耻也】
　　谷梁【疾不志此其志何也释不得入乎晋也】
　　胡传【昭公两朝于晋而一见止五如晋而四不得入焉今此书有疾乃复杀耻也以周公之胄千乘之君执币帛修两君之好而不见纳斯亦可耻矣有耻而后能知愤知愤而后能自彊自彊而后能为善为善而后能立身身立而后能行其政令保其国家矣昭公内则受制于权臣外则见陵于方伯此正忧患疢疾有徳慧术智保生免死之时也而安于屈辱甘处微弱无愤耻自彊之心其失国出奔死于境外其自取之哉】
　　集说【汪氏克寛曰是时叔孙婼拘囚于晋未有赦命昭公是行本以请婼而中惧晋之不见纳故托疾而返春秋因其托疾而书之以免其不得至晋之耻也】
　　附録左传【楚囊瓦为令尹城郢沈尹戌曰子常必亡郢苟不能衞城无益也古者天子守在四夷天子卑守在诸侯诸侯守在四邻诸侯卑守在四竟慎其四竟结其四援民狎其野三务成功民无内忧而又无外惧国焉用城今吴是惧而城于郢守已小矣卑之不获能无亡乎昔梁伯沟其公宫而民溃民弃其上不亡何待夫正其疆埸修其土田险其走集亲其民人明其伍候信其邻国慎其官守守其交礼不僭不贪不懦不耆完其守备以待不虞又何畏矣诗曰无念尔祖聿修厥徳无亦监乎若敖蚡冐至于武文土不过同慎其四竟犹不城郢今土数圻而郢是城不亦难乎】
　　集说【杜氏预曰楚用子囊遗言已筑郢城矣今畏吴复増修以自固　孔氏颖逹曰襄十四年子囊将死遗言谓子庚必城郢君子谓子囊忠将死不忘衞社稷可不谓忠乎彼子囊城郢君子谓之为忠此囊瓦城郢沈尹戌谓之必亡事不同者国而无城不可以治楚自文王都郢城郭未固子囊心欲城之其事未暇将死而令城郢故可谓之为忠今郢旣固矣足以为治而囊瓦畏吴侵偪恐其冦入国都更复増修其城以求自固不能逺抚邉竟惟欲近守城郭沈尹谓之必亡为其事异故也】
　　【癸敬王未二年】二十有四年【晋顷八年齐景三十年衞灵十七年蔡昭公申元年郑定十二年曹悼六年陈惠十二年平十八年宋元十四年秦哀十九年楚平十一年吴僚九年】
　　春
　　附録左传【二十四年春王正月辛丑召简公南宫嚚以甘桓公见王子朝刘子谓苌曰甘氏又徃矣对曰何害同德度义大誓曰纣有亿兆夷人亦有离德余有乱臣十人同心同德此周所以兴也君其务德无患无人戊午王子朝入于邬】
　　【邬杜注缑氏西南有邬聚】
　　王二月丙戌仲孙貜卒【貜俱缚反】
　　集说【汪氏克寛曰孟僖子也子何忌嗣为大夫是谓懿子】
　　叔孙舍至自晋【左谷无叔孙字】
　　左传【晋士弥牟逆叔孙于箕叔孙使梁其踁待于门内曰余左顾而欬乃杀之右顾而笑乃止叔孙见士伯士伯曰寡君以为盟主之故是以久子不腆敝邑之礼将致诸从者使弥牟逆吾子叔孙受礼而归二月婼至自晋尊晋也】
　　谷梁【大夫执则致致则挈由上致之也】
　　胡传【大夫执而致则名此独书其姓氏何贤之也叔孙舍以礼立身而不屈于彊国以忠事主而不顺于彊臣此社稷之衞鲁之良大夫也使昭公稍有动心忍性彊于为善之意举国以听岂其死于干侯观意如之稽颡于昭子叔孙之以逐君责意如其事可见矣及意如有异志而昭子使祝宗祈死所谓知其无可奈何安之若命者故舍至自晋特以姓氏书】
　　集说【刘氏敞曰叔孙婼至自晋民生于三事之如一报生以死报赐以力古之道也婼不忍自同于季氏而谋纳公正也不忍见欺于季氏而反自杀忠也然而君子以为难不以为法者昭公在外婼可以无死婼之死畏也曾晳使曾参过期而不反人曰其畏乎曾晳曰彼虽可畏我在必不死也此曾子之所以称善事父也孔子畏于匡顔渊后子曰吾以汝为死矣顔渊曰子在囘何敢死此顔子之所以称善事师也使婼少闻曽氏顔子之风则必不以死易生矣此春秋所由不以死襃婼也婼之死虽不可以当襃而其忠也不可忘矣故因其可襃而襃之曰苟志于仁矣无恶也此之谓也　赵氏鹏飞曰公如晋虽有疾而复晋以公为服辜也故归叔孙婼婼之至二皆去氏公羊独书氏所传授异尔然晋之执婼实为无罪不可与季孙意如同则疑公羊不去氏者为正也　李氏廉曰此条胡氏独取公羊而公羊又无传疏者以为意如有罪故去其氏叔孙无罪故无贬文其说似是胡氏盖用临江刘氏因其可襃而襃之之意】
　　【案舍至书氏公羊与左谷不同疏公羊者以书氏为贤刘氏敞胡氏安国皆主其说左氏以舍族为尊晋谷梁以书名为由上致之义各有取姑竝存之】
　　附録左传【三月庚戌晋侯使士景伯涖问周故士伯立于干祭而问于介众晋人乃辞王子朝不纳其使】
　　【干祭杜注王城北门】
　　夏五月乙未朔日有食之
</div>
    <div class="pagination">
<a href="钦定春秋传说汇纂_page74.html">上一页</a><span>...</span><a href="钦定春秋传说汇纂_page70.html">70</a><a href="钦定春秋传说汇纂_page71.html">71</a><a href="钦定春秋传说汇纂_page72.html">72</a><a href="钦定春秋传说汇纂_page73.html">73</a><a href="钦定春秋传说汇纂_page74.html">74</a><span class="current-page">75</span><a href="钦定春秋传说汇纂_page76.html">76</a><a href="钦定春秋传说汇纂_page77.html">77</a><a href="钦定春秋传说汇纂_page78.html">78</a><a href="钦定春秋传说汇纂_page79.html">79</a><a href="钦定春秋传说汇纂_page80.html">80</a><span>...</span><a href="钦定春秋传说汇纂_page76.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
