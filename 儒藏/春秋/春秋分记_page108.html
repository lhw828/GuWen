<!DOCTYPE html>
<html>
<head>
    <meta charset="UTF-8">
    <title>春秋分记 - 第 108 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋分记 - 第 108 页/共 122 页</h1>
    <div class="content">








　　春秋分记卷七十五
<经部,春秋类,春秋分记>
　　钦定四库全书
　　春秋分记卷七十六　　　　宋　程公说　撰楚世本第三
　　灵王
　　灵王【諡法乱而不损曰灵】
　　【即公子围共王子昭元年贼郏敖及其子而代立更名熊防明年改元昭十二年伐徐次于干谿十三年乐干谿不能去公子比与公子弃疾杀其子禄立子比为王灵王亡五月而卒在位十二年】
　　昭公经四年夏楚子蔡侯陈侯郑伯许男徐子滕子顿子胡子沈子小邾子宋世子佐淮夷防于申楚人执徐子秋七月楚子蔡侯陈侯许男顿子胡子沈子淮夷伐呉执齐庆封杀之遂灭頼
　　传四年春王正月许男如楚楚子止之遂止郑伯复田江南许男与焉【前年楚子已与郑伯田江南故言复】使椒举如晋求诸侯二君待之【许郑】椒举致命曰寡君使举曰日君有惠赐盟于宋【在襄二十七年】曰晋楚之从交相见也以岁之不易【言有难以豉切】寡人愿结驩于二三君使举请间君若苟无四方之虞则愿假宠以请于诸侯晋侯欲勿许司马侯曰不可楚王方侈天防者欲逞其心以厚其毒而降之罚未可知也其使能终亦未可知也晋楚唯天所相不可与争君其许之而修徳以待其归若归于徳吾犹将事之况诸侯乎若适淫虐楚将弃之【弃不以为君】吾又谁与争公曰晋有三不殆【危也】其何敌之有国险而多马齐楚多难【簒弑之难】有是三者何乡而不济对曰恃险与马而虞邻国之难是三殆也四岳三涂阳城大室荆山中南九州之险也是不一姓【虽天下至险无徳则灭亡】冀之北土马之所生无兴国焉恃险与马不可以为固也从古以然是以先王务修徳音以亨【通也】神人不闻其务险与马也邻国之难不可虞也防多难以固其国啓其疆土或无难以丧其国失其守宇若何虞难齐有仲孙之难而获桓公至今赖之【庄九年】晋有里防之难而获文公是以为盟主【僖九年】卫邢无难敌亦丧之【闵二年狄灭卫僖二十五年卫灭邢】故人之难不可虞也恃此三者而不修政德亡于不暇又何能济君其许之纣作淫虐文王惠和殷是以陨周是以兴夫岂争诸侯乃许楚使使叔向对曰寡君有社稷之事是以不获春秋时见诸侯君实有之何辱命焉椒举遂请昏【盖楚子遣举时兼使求昏】晋侯许之楚子问于子产曰晋其许我诸侯乎对曰许君晋君少安不在诸侯【安于小】其大夫多求莫匡其君在宋之盟又曰如一若不许君将焉用之王曰诸侯其来乎对曰必来从宋之盟承君之欢不畏大国【晋也】何故不来不来者其鲁衞曹邾乎曹畏宋邾畏鲁鲁卫偪于齐而亲于晋唯是不来其余君之所及也谁敢不至王曰然则吾所求者无不可乎对曰求逞于人不可与人同欲尽济　夏诸侯如楚鲁卫曹邾不防曹邾辞以难公辞以时祭卫侯辞以疾郑伯先待于申六月丙午楚子合诸侯于申椒举言于楚子曰臣闻诸侯无归礼以为归今君始得诸侯其愼礼矣霸之济否在此防也夏啓有钧台之享商汤有景亳之命周武有盟【音孟】津之誓成有歧阳之搜康有酆宫之朝穆有涂山之会齐桓有召陵之师【僖四年】晋文有践土之盟【僖二十八年】君其何用宋向戍郑公孙侨在诸侯之良也君其选焉王曰吾用齐桓【用会召陵之礼】王使问礼于左师与子产左师曰小国习之大国用之敢不荐闻献公合诸侯之礼六【宋爵公故献公礼】子产曰小国供职敢不荐守献伯子男会公之礼六君子谓合左师善守先代子产善相小国王使椒举侍于后以规过【规正二子之过】卒事不规王问其故对曰礼吾所未见者有六焉又何以规【六礼楚未尝行】宋大子佐后至王田于武城久而弗见椒举请辞焉王使往曰属有宗祧之事于武城寡君将堕币焉【堕许规反布也服云输也】敢谢后见徐子吴出也以为贰焉故执诸申楚子示诸侯侈椒举曰夫六王二公之事【六王启汤武成康穆二公齐桓晋文】皆所以示诸侯礼也诸侯所由用命也夏桀为仍之会有缗叛之商纣为黎之搜东夷叛之周幽为大室之盟戎狄叛之皆所以示诸侯汰也诸侯所由弃命也今君以汰无乃不济乎王弗聴子产见左师曰吾不患楚矣汰而愎谏不过十年左师曰然不十年侈其恶不逺逺恶而后弃善亦如之德逺而后兴　秋七月楚子以诸侯伐呉宋大子郑伯先归宋华费遂郑大夫从使屈申围朱方【呉邑庆封所封】八月甲申克之执齐庆封而尽灭其族将戮庆封椒举曰臣闻无瑕者可以戮人庆封唯逆命是以在此其肯从于戮乎【言不肯黙从戮】播于诸侯焉用之王弗听负之斧钺以徇于诸侯使言曰无或如齐庆封弑其君弱其孤以盟其大夫【崔杼弑君庆封其党】庆封曰无或如楚共王之庶子围弑其君兄之子麇而代之以盟诸侯王使速杀之遂以诸侯灭赖赖子面缚衔璧士袒舆榇从之造于中军王问诸椒举对曰成王克许【僖六年】许僖公如是王亲释其缚受其璧焚其榇王从之迁赖于鄢楚子欲迁许于赖使鬬韦龟与公子弃疾城之而还申无宇曰楚祸之首将在此矣召诸侯而来伐国而克城竟莫校【筑城于外竟诸侯无与争】王心不违民其居乎民之不处其谁堪之不堪王命乃祸乱也　冬呉伐楚入棘栎麻以报朱方之役楚沈尹射奔命于夏汭【呉兵在东北楚盛兵在东南絶其后】箴尹宜咎城钟离防啓彊城巢然丹城州来东国水不可以城彭生罢赖之师
　　经五年春楚杀其大夫屈申冬楚子蔡侯陈侯许男顿子沈子徐人越人伐吴
　　传五年春楚子以屈申为贰于吴乃杀之以屈生为莫敖使与令尹子荡如晋逆女过郑郑伯劳子荡于泛劳屈生于菟氏晋侯送女于邢邱子产相郑伯会晋侯于邢邱晋韩宣子如楚送女叔向为介郑子皮子太叔劳诸索氏大叔谓叔向曰楚王汰侈已甚子其戒之叔向曰汰侈已甚身之灾也焉能及人若奉吾币帛慎吾威仪虽汰侈若我何及楚楚子朝其大夫曰晋吾仇敌也苟得志焉无恤其他今其来者上卿上大夫也若吾以韩起为阍以羊舌为司宫足以辱晋吾亦得志矣可乎大夫莫对防啓彊曰可苟有其备何故不可耻匹夫不可以无备况耻国乎是以圣王务行礼不求耻人朝聘有珪享頫有璋小有述职大有巡功设机而不倚爵盈而不饮宴有好货飱有陪鼎入有郊劳出有赠贿礼之至也国家之败失之道也则祸乱兴城濮之役【僖二十八年】晋无楚备以败于邲【宣十二年】邲之役楚无晋备以败于鄢【成十六年】自鄢以来晋不失备而加之以礼重之以睦是以楚弗能报而求亲焉既获姻亲又欲耻之以召宼雠备之若何谁其重此【言怨重】若有其人耻之可也【谓有贤人以敌晋则可耻之】若其未有君亦图之晋之事君臣曰可矣求诸侯而麇至求昏而荐女君亲送之上卿及上大夫致之犹欲耻之君其亦有备矣不然柰何晋人若丧韩起杨五卿八大夫辅韩须杨石因其十家九县长毂九百其余四十县遗守四千奋其武怒以报其大耻伯华谋之【叔向兄】中行伯魏舒帅之【中行呉】其蔑不济矣君将以亲易怨实无礼以速寇而未有其备使羣臣往遗之禽以逞君心何不可之有王曰不谷之过也大夫无辱厚为韩子礼冬十月楚子以诸侯及东夷伐呉以报棘栎麻之役防射以繁杨之师防于夏汭越大夫常夀过帅师会楚子于琐闻呉师出防啓彊帅师从之【从吴师】遽不设备呉人败诸鹊岸楚子以驲【音日传也】至于罗汭呉子使其弟蹶由犒师楚人执之将以衅鼓王使问焉曰女卜来吉乎对曰吉此行也其庸有报志【言吴有报楚意】乃弗杀楚师济于罗汭沈尹赤会楚子次于莱山防射帅繁扬之师先入南懐楚师从之及汝清呉不可入【有备】楚子遂观兵于坁箕之山是行也呉早设备楚无功而还以蹶由归楚子惧呉使沈尹射待命于巢防啓彊待命于雩娄礼也经六年秋九月楚防罢帅师伐呉冬叔弓如楚
　　传六年夏六月楚公子弃疾如晋报韩子也过郑郑罕虎公孙侨游吉从郑伯以劳诸柤辞不敢见【贤遍切】固请见之见如见王【见郑伯如见楚王】以其乗马八匹私面见子皮如上卿以马六匹见子产以马四匹见子太叔以马二匹禁刍牧采樵不入田不樵树不采蓻不抽屋不强匄誓曰有犯命者君子废小人降舎不为暴主不慁宾往来如是郑三卿皆知其将为王也秋九月楚子使防泄伐徐呉人救之令尹子荡帅师伐呉于豫章而次于干谿呉人败其师于房钟获宫廐尹弃疾子荡归罪于防泄而杀之冬叔弓如楚聘且吊败也
　　经七年春三月公如楚
　　传七年楚子之为令尹也为王旌以田芋【于附切】尹无宇断之曰一国两君其谁堪之及即位为章华之宫纳亡人以实之无宇之阍入焉无宇执之有司弗与曰执人于王宫其罪大矣执而谒诸王【执无宇】王将饮酒无宇辞曰天子经略诸侯正封古之制也封略之内何非君土食土之毛谁非君臣故诗曰普天之下莫非王土率土之滨莫非王臣天有十日【甲至癸】人有十等【王至台】下所以事上上所以共神也故王臣公公臣大夫大夫臣士士臣皁皁臣舆舆臣臣僚僚臣仆仆臣台马有圉牛有牧以待百事今有司曰女胡执人于王宫将焉执之周文王之灋曰有亡荒阅【有亡人常大搜其众】所以得天下也吾先君文王作仆区【刑书名乌侯切】之灋曰盗所隠器与盗同罪所以封汝也若从有司是无所执逃臣也逃而舍之是无陪台也【言皆将逃】王事无乃阙乎昔武王数纣之罪以告诸侯曰纣为天下逋逃主萃渊薮故夫致死焉【人欲致死诛纣】君王始求诸侯而则纣无乃不可乎若以二文之法取之益有所在矣王曰取而臣以徃盗有宠未可得也遂赦之【赦无宇】楚子成章华之台愿与诸侯落之太宰防啓彊曰臣能得鲁侯防啓彊来召公辞曰昔先君成公命我先大夫婴齐曰吾不忘先君之好将使衡父照临楚国镇抚其社稷以辑宁尔民婴齐受命于蜀【成二年】奉承以来弗敢失陨而致诸宗祧曰我先君共王引领北望曰月以冀传序相授于今四王矣【共康郏敖灵王】嘉恵未至唯襄公之辱临我丧【襄二十八年如楚吊康王丧】孤与其二三臣悼心失图社稷之不皇况能懐思君徳今君若步玉趾辱见寡君宠临楚国以信蜀之役致君之嘉恵是寡君既受贶矣何蜀之敢望【但欲使君来不敢望如蜀复有质子】其先君鬼神实嘉赖之岂唯寡君君若不来使臣请问行期寡君将承质币而见于蜀以请先君之贶三月公如楚楚子享公于新台使长鬛者相好以太屈【弓名】既而悔之防啓彊闻之见公公语之拜贺公曰何贺对曰齐与晋越欲此久矣寡君无适与也而传诸君君其备御三邻愼守寳矣敢不贺乎公惧乃反之
　　晁补之曰防啓彊谏楚君以毋辱宣子叔向而耻晋国道圣王所以务行礼盖贤大夫也抑两君相见问以弓矢物之至末何足道哉楚子悔焉而啓彊诈鲁以还之君吝臣欺何以为国彼哉彼哉
　　经八年夏四月楚人执陈行人干征师杀之冬十月楚师灭陈执陈公子招放之于越杀陈孔奂
　　传八年秋九月楚公子弃疾奉孙呉围陈【陈悼大子偃师之子惠公】冬十一月壬午灭陈使穿封戍为陈公曰城麇之役不谄【在襄二十六年戌与灵王争皇颉】侍饮酒于王王曰城麇之役女知寡人之及此女其辟寡人乎对曰若知君之及此臣必致死礼以息楚国
　　经九年春叔弓会楚子于陈
　　传九年春二月楚公子弃疾迁方城外人于许【详见许】经十有一年夏四月丁巳楚子防诱蔡侯般杀之于申楚公子弃疾帅师围蔡冬十有一月丁酉楚师灭蔡执蔡世子有以归用之
　　传十一年春王二月楚子在申召蔡灵侯三月丙申楚子伏甲而飨蔡侯于申醉而执之夏四月丁巳杀之刑其士七十人公子弃疾帅师围蔡韩宣子问于叔向曰楚其克乎对曰克哉蔡侯获罪于其君【弑父而立】而不能其民天将假手于楚以毙之何故不克然肹闻之不信以幸不可再也楚王奉孙吴以讨于陈曰将定而国陈人听命而遂县之今又诱蔡而杀其君以围其国虽幸而克必受其咎弗能久矣桀克有缗以丧其国纣克东夷而陨其身楚小位下而亟防于二王能无咎乎天之假助不善非祚之也厚其凶恶而降之罚也且譬之如天其有五材而将用之力尽而敝之是以无拯不可没振【谓不可复振】楚师在蔡晋荀呉谓韩宣子曰不能救陈又不能救蔡【八年楚灭陈今年楚灭蔡】将焉用之秋防于厥憗谋救蔡也郑子皮将行子产曰行不逺不能救蔡也蔡小而不顺楚大而不德天将弃蔡以壅楚盈而罚之【盈楚恶】蔡必亡矣且丧君而能守者鲜矣三年王其有咎乎美恶周必复王恶周矣【元年楚子弑君郏敖而立歳在大梁后三年十三年歳星周复在大梁】晋人使狐父请蔡于楚弗许冬十一月楚子灭蔡用隠大子于冈山【杀以祭山】申无宇曰不祥五牲【牛羊豕犬鸡】不相为用况用诸侯乎王必悔之　十二月楚子城陈蔡不羮使弃疾为蔡公王问于申无宇曰弃疾在蔡何如对曰择子莫如父择臣莫如君郑庄公城栎而寘子元焉使昭公不立齐桓公城谷而寘管仲焉至于今赖之【庄三十二年】臣闻五大不在边五细不在庭【五官之长专盛过节则不可居边细弱不胜任亦不可居朝廷】亲不在外羇不在内今弃疾在外郑丹在内【襄十九年丹奔楚】君其少戒王曰国有大臣何如对曰郑京栎实杀曼伯宋萧亳实杀子游【庄十二年】齐渠丘实杀无知【荘九年】卫蒲戚实出献公【襄十四年】若由是观之则害于国末大必折尾大不掉【徒吊切】君所知也【详见蔡】
　　经十有二年夏楚杀其大夫成熊冬十月楚子伐徐传十二年夏楚子谓成虎若敖之余也【令尹子玉之孙同出于若敖】遂杀之防谮成虎于楚子成虎知之而不能行书曰楚杀其大夫成虎懐宠也　冬十月楚子狩于州来【冬猎】次于颍尾使荡侯潘子司马督【音笃】嚻尹午陵尹喜帅师围徐以惧呉【徐吴与国】楚子次于干谿以为之援雨雪王皮冠秦复陶翠被豹舄执鞭以出仆析父从【木用切】右尹子革夕【以夕见王】王见之去冠被舍鞭与之语曰昔我先王熊绎与吕伋【齐太公子丁公】王孙牟【卫康叔子康伯】燮父【晋唐叔子】禽父【周公子伯禽】并事康王四国皆有分我独无有【齐晋鲁卫分珍寳之器分扶问切下皆同】今吾使人于周求鼎以为分王其与我乎对曰与君王哉昔我先王熊绎辟在荆山荜路蓝缕以处草莽跋涉山林以事天子唯是桃弧棘矢以共御王事齐王舅也【成王母齐太公之女】晋及鲁衞王母弟也楚是以无分而彼皆有今周与四国服事君王将唯命是从岂其爱鼎王曰昔我皇祖伯父昆吾旧许是宅【昆吾鲁居许地】今郑人贪赖其田而不我与我若求之其与我乎对曰与君王哉周不爱鼎郑敢爱田王曰昔诸侯逺我而畏晋今我大城陈蔡不羮赋皆千乘子与有劳焉诸侯其畏我乎对曰畏君王哉是四国者专足畏也又加之以楚敢不畏君王哉工尹路请曰君王命剥圭以为鏚柲【鏚斧也音戚柲柄也音秘破圭玉以饰斧柄】敢请命【请制度】王入视之析父谓子革吾子楚国之望也今与王言如响国其若之何【讥其顺王如响应声】子革曰摩厉以须王出吾刃将斩矣【以已喻锋刃欲自摩厉以断王淫慝】王出复语左史倚相趋过王曰是良史也子善视之是能读三坟五典八索九丘对曰臣尝问焉昔穆王欲肆其心周行天下将皆必有车辙马迹焉祭公谋父作祈招之诗以止王心王是以获殁于只宫臣问其诗而不知也若问逺焉其焉能知之王曰子能乎对曰能其诗曰祈招之愔愔式昭徳音思我王度式如玉式如金形民之力而无醉饱之心王揖而入馈不食寝不寐数日【深感子革之言】不能自克以及于难仲尼曰古也有志克已复礼仁也信善哉楚灵王若能如是岂其辱于干谿
　　经十有三年夏四月楚公子比自晋归于楚弑其君防于干谿楚公子弃疾杀公子比秋蔡侯庐归于蔡陈侯呉归于陈
　　传十三年楚子之为令尹也杀大司马防掩而取其室及即位夺防居田【居掩之族言防氏所以怨】迁许而质许围【九年围许大夫】蔡洧有宠于王王之灭蔡也其父死焉【在十一年】王使与于守而行【使洧守国王行至干谿】申之会越大夫戮焉【四年】王夺鬭韦龟中犨【地名】又夺成然【韦龟子】邑而使为郊尹蔓成然故事蔡公【弃疾】故防氏之族及防居许围蔡洧蔓成然皆王所不礼也因羣丧职之族啓越大夫常夀过作乱【申会所戮者】围固城克息舟城而居之　观起之死也其子从在蔡事朝呉【在襄二十二年】曰今不封蔡蔡不封矣我请试之【观从以父死怨楚故欲试作乱】以蔡公之命召子干子晳【灵王弟元年子干奔晋子皙奔郑】及郊而告之情【告以蔡公不知谋】彊与之盟入袭蔡蔡公将食见之而逃观从使子干食坎用牲加书而速行【伪与蔡公盟征验以示众】已徇于蔡【已观从也音纪】曰蔡公召二子将纳之与之盟而遣之矣将师而从之蔡人聚将执之【执观从】辞曰失贼成军而杀余何益乃释之【言蔡公巳成军杀巳不解罪】朝呉曰二三子若能死亡则如违之以待所济【言若能为灵王死则可违蔡公之命以待成败】若求安定则如与之以济所欲【言与蔡公可得安定】且违上何适而可众曰与之乃奉蔡公召二子而盟于邓依陈蔡人以国　楚公子比【子干】公子黑肱【子晳】公子弃疾【蔡公】蔓成然蔡朝呉帅陈蔡不羮许叶之师因四族之徒【防氏许围蔡洧蔓成然】以入楚及郊陈蔡欲为名故请为武军【筑垒壁以示后人为复雠之名】蔡公知之曰欲速且役病矣请藩而已乃藩为军蔡公使须务牟与史猈先入因正仆人【大子近官】杀大子禄及公子罢敌公子比为王公子黑肱为令尹次于鱼陂公子弃疾为司马先除王宫使观从从师于干谿而遂告之【从干谿之师告使叛灵王】且曰先归复所后者劓师及訾梁而溃【灵王还至訾梁众散】王闻羣公子之死也自投于车下曰人之爱其子也亦如余乎侍者曰甚焉小人老而无子知挤于沟壑矣王曰余杀人子多矣能无及此乎右尹子革曰请待于郊以听国人王曰众怒不可犯也曰若入于大都而乞师于诸侯王曰皆叛矣曰若亡于诸侯以听大国之图君也王曰大福不再只取辱焉然丹乃归于楚王防夏将入于鄢芋尹无宇之子申亥曰吾父再奸王命【谓断王旌执人于章华宫】王弗诛恵孰大焉君不可忍恵不可弃吾其从王乃求王遇诸棘闱以归夏五月癸亥王缢于芋尹申亥氏【经书四月误】申亥以其二女殉而葬之观从谓子干曰不杀弃疾虽得国犹受祸也子千曰余不忍也子玉【观从】曰人将忍子吾不忍俟也乃行国每夜骇曰王入矣【相怨以灵王】乙夘夜弃疾使周走而呼曰王至矣国人大惊使蔓成然走告子千子晳曰王至矣国人杀君司马将来矣【弃疾】君若早自图也可以无辱众怒如水火焉不可为谋又有呼而走至者曰众至矣二子皆自杀丙辰弃疾即位名曰熊居葬子干于訾实訾敖【不成君无号諡楚皆谓之敖】杀囚衣之王服而流诸汉乃取而葬之以靖国人使子旗【蔓然】成为令尹楚师还自徐【前年围徐之师】呉人败诸豫章获其五帅平王封陈蔡复迁邑【复九年所迁邑】致羣赂施舎寛民宥罪举职召观从王曰唯尔所欲【观从教子干杀弃疾平王不念怨而召用之】对曰臣之先佐开卜乃使为卜尹使枝如子躬聘于郑且致犫栎之田【犫栎本郑邑故还郑】事毕弗致【知郑自说服不复须赂故】郑人请曰闻诸道路将命寡君以犫栎敢请命对曰臣未闻命既复王问犫栎降服而对曰臣过失命未之致也王执其手曰子毋勤姑归不谷有事其告子也他年芋尹申亥以王柩告乃改葬之初灵王卜曰余尚得天下不吉投龟诟天而呼曰是区区者而不余畀【区区小天下】余必自取之民患王之无厌也故从乱如归初共王无冢适有宠子五人无适立焉乃大有事于羣望而祈曰请神择于五人者使主社稷乃徧以璧见于羣望曰当璧而拜者神所立也谁敢违之既乃与巴姬密埋璧于大室之庭【共王妾】使五人齐【音斋】而长入拜【从长幼以次拜】康王跨之灵王肘加焉子干子晳皆逺之平王弱抱而入再拜皆厌纽【防见璧纽】鬬韦龟属成然焉【知其将立故托其子】且曰弃礼违命楚其危哉【弃长立之礼违当璧之命终致灵王之乱】子干归韩宣子问于叔向曰子干其济乎对曰难宣子曰同恶相求如市贾焉何难【言如市贾同利相求】对曰无与同好谁与同恶取国有五难有宠而无人一也有人而无主二也有主而无谋三也有谋而无民四也有民而无徳五也子干在晋十三年矣晋楚之从不闻达者可谓无人【晋楚之士从子千游皆非达人】族尽亲叛可谓无主无衅而动可谓无谋为羁终世可谓无民【终身羁客】亡无爱徴可谓无徳【楚人无爱之者】王虐而不忌【灵王】楚君子干涉五难以弑旧君谁能济之有楚国者其弃疾乎君陈蔡城外属焉苛慝不作盗贼伏隠私欲不违民无怨心先神命之国民信之芉姓有乱必季实立楚之常也获神一也【当璧拜】有民二也【民信之】令徳三也【无慝】苛宠贵四也【贵妃子】居常五也【弃疾季】有五利以去五难谁能害之子干之官则右尹也数其贵宠则庶子也以神所命则又逺之其贵亡矣其宠弃矣民无怀焉国无与焉将何以立宣子曰齐桓晋文不亦是乎对曰齐桓衞姬之子也有宠于僖有鲍叔牙宾须无隰朋以为辅佐有莒衞以为外主有国高以为内主从善如流下善齐肃不藏贿不从欲施舎不倦求善不厌是以有国不亦宜乎我先君文公狐季姬之子也有宠于献好学而不贰生十七年有士五人【狐偃赵衰顚颉魏武子司空季子】有先大夫子余【赵衰】子犯【狐偃】以为腹心有魏犫贾佗以为股肱有齐宋秦楚以为外主有栾郤狐先以为内主【栾枝郡谷狐突先轸】亡十九年守志弥笃惠怀弃民民从而与之献无异亲民无异望【献公之子九人唯文公在】天方相晋将何以代文此二君者异于子干共有宠子国有奥主【谓弃疾】无施于民无援于外去晋而不送归楚而不逆何以冀国　楚之灭蔡也灵王迁许胡沈道房申于荆焉平王即位既封陈蔡而皆复之礼也隠大子之子庐归于蔡悼大子之子呉归于陈礼也　冬十月呉灭州来令尹子旗请伐呉王弗许曰吾未抚民人未事鬼神未修守备未定国家而用民力败不可悔州来在呉犹在楚也子姑待之









　　春秋分记卷七十六
　　钦定四库全书
　　春秋分记卷七十七　　　宋　程公说　撰楚世本第四
　　平王　　　　　　　昭王
　　惠王
　　平王【諡法布纲持纪曰平】
　　【名弃疾共王少子康王弟昭十三年杀公子比而立改名熊居明年改元至二十六年卒在位十三年】
　　昭公传十四年夏楚子使然丹简上国之兵于宗丘且抚其民分贫振穷长孤幼养老疾取介特【单身民也】救灾患宥孤寡赦罪戾诘奸慝举淹滞礼新叙蒨禄勲合亲任良物官【物事也新注量事而官之曰物官】使屈罢简东国之兵于召陵亦如之【如然丹】好于邉疆息民五年而后用师礼也　楚令尹子旗有徳于王【佐立之徳】不知度与养氏比而求无厌王患之秋九月甲午楚子杀鬬成然而灭养氏之族使鬭辛【子旗子】居郧以无忘旧勲
　　经十有五年夏蔡朝呉出奔郑
　　传十五年楚费无极害朝呉之在蔡也【朝呉有功于平王】欲去之乃谓之曰王唯信子故处子于蔡子亦长矣而在下位辱必求之吾助子请又谓其上之人【蔡人在上位者】曰王唯信吴故处诸蔡二三子莫之如也而在其上不亦难乎弗图必及于难【乃旦切】夏蔡人逐朝吴朝呉出奔郑王怒曰余唯信呉故寘诸蔡且防吴吾不及此女何故去之无极对曰臣岂不欲吴然而前知其为人之异也【言多权谋】呉在蔡蔡必速罪去吴所以翦其翼也
　　经十有六年春楚子诱戎蛮子杀之
　　经十有七年冬楚人及呉战于长岸
　　传十七年冬吴伐楚阳匄为令尹卜战不吉司马子鱼【公子鲂】曰我得上流何故不吉且楚故【楚典故】司马令龟我请改卜今曰鲂也以其属死之楚师继之尚大克之吉战于长岸子鱼先死楚师继之大败吴师获其乘舟余皇【舟名】使随人与后至者守之呉人大败之取余皇以归传十八年冬楚子使王子胜迁许于析实白羽【经详见许】传十九年春楚工尹赤迁阴于下阴令尹子瑕城郏叔孙昭子曰楚不在诸侯矣其仅自完也以持其世而已楚子之在蔡也郥阳封人之女奔之生大子建及即位使伍奢【举之子】为之师费无极为少师无宠焉【无宠于太子】欲谮诸王曰建可室矣王为之聘于秦无极与逆劝王取之正月楚夫人嬴氏至自秦【王自取之故称夫人】夏五月楚子为舟师以伐濮【书所谓防卢彭濮人】费无极言于楚子曰晋之伯也迩于诸夏而楚辟陋故弗能与争若大城城父而寘大子焉以通北方王収南方是得天下也王说从之故大子建居于城父令尹子瑕聘于秦拜夫人也　秋楚人城州来沈尹戍曰楚人必败【十三年呉县州来今就城而取之】昔呉灭州来【在十三年】子旗请伐之王曰吾未抚吾民今亦如之而城州来以挑呉能无败乎侍者曰王施舎不倦息民五年可谓抚之矣戍曰吾闻抚民者节用于内而树德于外民乐其性而无寇雠今宫室无量民人日骇劳罢死转忘寝与食非抚之也　令尹子瑕言蹶由于楚子【吴王弟五年灵王执以归】曰彼何罪谚所谓室于怒市于色者楚之谓矣【言灵王迁怒】舍前之忿可也乃归蹶由
　　传二十年费无极言于楚子曰建与伍奢将以方城之外叛自以为犹宋郑也齐晋又交辅之将以害楚其事集矣王信之问伍奢对曰君一过多矣【一过纳建妄】何信于谗王执伍奢使城父司马奋扬杀大子未至而使遣之【知大子寃故遣令出】三月大子建奔宋王召奋扬奋扬使城父人执已以至王曰言出于余口入于尔耳谁告建也对曰臣告之君王命臣曰事建如事余臣不佞不熊苟贰奉初以还【奉初命以周旋】不忍后命故遣之既而悔之亦无及已王曰而敢来何也对曰使而失命召而不来是再奸也逃无所入王曰归从政如他日【善其言舍使还】无极曰奢之子材若在吴必忧楚国盍以免其父召之彼仁必来不然将为患王使召之曰来吾免而父棠君尚【奢子】谓其弟员曰尔适呉我将归死吾知【音至】不逮我能死尔能报闻免父之命不可以莫之奔也亲戚为戮不可以莫之报也奔死免父孝也度功而行仁也择任而往知也知死不辟勇也父不可弃【俱去为弃父】名不可废【俱死为废名】尔其勉之相从为愈伍尚归奢闻贠不来曰楚君大夫其旰食乎【将有呉忧不得宁食】楚人皆杀之　贠如呉言伐楚之利于州于【呉子僚】
　　传二十一年冬蔡侯朱出奔楚费无极取货于东国【隐大子子平侯庐弟】而谓蔡人曰朱不用命于楚君王将立东国若不先从王欲楚必围蔡蔡人惧出朱而立东国朱愬于楚楚子将讨蔡无极曰平侯与楚有盟故封其子【谓朱】有二心故废之灵王杀隐大子其子与君同恶德君必甚又使立之不亦可乎且废置在君蔡无他矣【经见蔡】传二十三年秋七月呉伐州来楚防越帅师及诸侯之师救州来呉人御诸钟离子瑕卒楚师熸戊辰晦战于鸡父楚师大奔　楚大子建之母在郥【平王娶秦女废太子建故母归其家】召呉人而啓之冬十月甲申呉大子诸樊入郥取楚夫人与其宝噐以归楚司马防越追之不及将死众曰请遂伐呉以徼之防越曰再败君师死且有罪亡君夫人不可以莫之死也乃缢于防澨楚囊瓦【子常】为令尹城郢【楚用子襄遗言已筑郢城今畏吴复増修】沈尹戍曰子常必亡郢苟不能卫城无益也古者天子守在四夷天子卑守在诸侯诸侯守在四邻诸侯卑守在四竟慎其四竟结其四援民狎其野【安习】三务成功【春夏秋】民无内忧而又无外惧国焉用城今呉是惧而城于郢守已小矣卑之不获能无亡乎昔梁伯沟其公宫而民溃【僖十八年】民弃其上不亡何待夫正其疆场修其土田险其走集【邉竟之垒壁】亲其民人明其伍候信其邻国慎其官守守其交礼不僣不贪不懦不耆【懦弱耆强】完其守备以待不虞又何畏矣诗曰无念尔祖聿修厥徳无亦监乎若敖蚡冒至于武文【四君楚先君之贤者】土不过同【方百里为一同言未满一圻】慎其四竟犹不城郢今土数圻【千里为圻】而郢是城不亦难乎
　　经二十有四年冬呉灭巢
　　传二十四年冬十月楚子为舟师以略呉疆沈尹戍曰此行也楚必亡邑不抚民而劳之呉不动而速之呉踵楚而疆埸无备邑能无亡乎越大夫胥犴劳王于豫章之汭越公子仓归王乘舟仓及寿梦【越大夫】帅师从王王及圉阳而还呉人踵楚而边人不备遂灭巢及钟离而还沈尹戍曰亡郢之始于此在矣王壹动而亡二姓之帅几如是而不及郢诗曰谁生厉阶至今为梗其王之谓乎
　　传二十五年冬十二月楚子使防射城州屈复茄人焉【复茄人于州屈音加】城丘皇迁訾人焉【移訾人于丘皇】使熊相禖郭巢季然郭卷【使二大夫为巢卷筑其郭】子大叔闻之曰楚王将死矣使民不安其土民必忧忧将及王弗能乆矣
　　经二十有六年秋九月庚申楚子居卒
　　传二十六年秋九月楚平王卒令尹子常欲立子西【平王长庶】曰大子壬弱【昭王】其母非适也王子建实聘之子西长而好善立长则顺建善则治王顺国治可不务乎子西怒曰是乱国而恶君王也国有外援不可凟也王有适嗣不可乱也败亲速雠乱嗣不祥【外援秦也不立壬秦将来讨是速雠】我受其名赂吾以天下吾滋不从也楚国何为必杀令尹令尹惧立昭王
　　昭王【諡法威仪恭明曰昭】
　　【名轸平王子昭公二十六年嗣立明年改元至十年定之四年呉伐楚昭王出奔明年九月归郢至襄六年卒在位二十七年】
　　昭公经二十有七年夏楚杀其大夫郤宛
　　传二十七年春呉子欲因楚丧而伐之使公子掩余公子烛庸帅师围潜楚莠尹然工尹麋帅师救潜左司马沈尹戌帅都君子与王马之属以济师与呉师遇于穷令尹子常以舟师及沙汭而还左尹郤宛工尹夀帅师至于潜呉师不能退夏四月呉公子光弑王公子掩余奔徐公子烛庸奔钟吾楚师闻呉乱而还　郤宛直而和国人説之鄢将师为右领与费无极比而恶之【恶郤宛】令尹子常贿而信谗无极谮郤宛焉谓子常曰子恶欲饮子酒【郤宛】又谓子恶令尹欲饮酒于子氏子恶曰我贱人也不足以辱令尹令尹将必来辱为惠巳甚吾无以酬之若何无极曰令尹好甲兵子出之吾择焉取五甲五兵曰寘诸门令尹至必观之而从以酬之【曰无极辞】及飨日帷诸门左【张帷陈甲兵】无极谓令尹曰吾几祸子子恶将为子不利甲在门矣子必无徃且此役也【此春救潜之役】呉可以得志子恶取赂焉而还又误羣帅使退其师曰乘乱不祥呉乘我丧我乘其乱不亦可乎令尹使视郤氏则有甲焉不往召鄢将师而告之将师退遂令攻郤氏且爇之【烧也】子恶闻之遂自杀也国人弗爇令曰不爇郤氏与之同罪或取一编菅焉或取一秉秆焉国人投之遂弗爇也令尹炮之【炮燔郤宛】尽灭郤氏之族党杀阳令终【匄子】与其弟完及佗与晋陈及其子弟【晋陈楚大夫皆郤氏之党】晋陈之族呼于国曰鄢氏费氏自以为王专祸楚国弱寡王室防王与令尹以自利也令尹尽信之矣国将如何令尹病之　楚郤宛之难国言未已进胙者【国中祭祀】莫不谤令尹沈尹戍言于子常曰夫左尹【郤宛】与中廏尹【阳令终】莫知其罪而子杀之以兴谤讟至于今不已戍也惑之仁者杀人以掩谤犹弗为也今吾子杀人以兴谤而弗图不亦异乎夫无极楚之谗人也民莫不知去朝呉出蔡侯朱丧大子建杀连尹奢屏王之耳目使不聪明不然平王之温恵共俭有过成庄无不及焉所以不获诸侯迩无极也今又杀三不辜【郤氏阳氏晋陈氏】以兴大谤防及子矣子而不图将焉用之夫鄢将师矫子之命以灭三族国之良也而不愆位吴新有君【光新立】疆埸【音亦】日骇楚国若有大事子其危哉知者除谗以自安也今子爱谗以自危也甚矣其惑也子常曰是瓦之罪敢不良图　九月己未子常杀费无极与鄢将师尽灭其族以説于国谤言乃止
　　传三十年秋吴子使徐人执掩余使钟吾人执烛庸【二十七年奔故】二公子奔楚楚子大封而定其徙使监马尹大心逆吴公子使居养莠尹然左司马沈尹戍城之取于城父与胡田以与之将以害呉也子西谏王弗听呉子怒冬十二月吴子执钟吾子遂伐徐己夘灭徐　伍贠言于呉子曰楚执政众而乖莫适任患若为三师以肄焉【肄犹劳也】一师至彼必皆出彼出则归彼归则出楚必道敝【罢敝于道】亟肄以罢之【亟数也】多方以误之既罢而后以三军继之必大克之阖庐从之楚于是乎始病
　　传三十一年秋吴人侵楚伐夷侵潜六楚沈尹戍帅师救潜呉师还围左司马戍右司马稽帅师救及豫章吴师还
　　定公经二年秋楚人伐吴
　　传二年桐叛楚吴子使舒鸠氏诱楚人曰以师临我【使以师临吴】我伐桐为我使之无忌【伪为吴畏楚师助其伐桐】秋楚囊瓦伐吴师于豫章吴人见舟于豫章而潜师于巢冬十月吴军楚师于豫章败之遂围巢克之获楚公子繁
　　传三年蔡昭侯为两佩与两裘以如楚献一佩一裘于昭王昭王服之以享蔡侯蔡侯亦服其一子常欲之弗与三年止之唐成公如楚有两肃爽【音霜】马子常欲之弗与亦三年止之唐人或相与谋请代先从者许之饮先从者酒醉之窃马而献之子常子常归唐侯蔡人闻之固请而献佩于子常子常朝见蔡侯之徒命有司曰蔡君之久也官不共也【言楚礼遣蔡侯之物不共也】明日礼不毕将死蔡侯归及汉执玉而沈曰余所有济汉而南者有若大川蔡侯如晋以其子元与其大夫之子为质焉而请伐楚
　　经四年春三月公会刘子晋侯宋公蔡侯卫侯陈子郑伯许男曹伯莒子邾子顿子胡子滕子薛伯杞伯小邾子齐国夏于召陵侵楚秋七月楚人围蔡冬十有一月庚午蔡侯以呉子及楚人战于柏举楚师败绩楚囊瓦出奔郑庚辰吴入郢
　　传四年春三月刘文公合诸侯于召陵谋伐楚也晋荀寅求货于蔡侯弗得辞蔡侯　伍贠为吴行人以谋楚楚之杀郤宛也【昭二十七年】伯氏之族出【郤宛党】伯州犂之孙嚭为吴太宰以谋楚楚自昭王即位无岁不有吴师蔡侯因之以其子干与其大夫之子为质于吴　冬蔡侯吴子唐侯伐楚舎舟于淮汭自豫章与楚夹汉左司马戍谓子常曰子防汉而与之上下我悉方城外以毁其舟【毁吴舎舟】还塞大隧直辕冥阨【三者汉东隘道】子济汉而伐之我自后击之必大败之既谋而行武城黑谓子常曰吴用木也我用革也不可乆也不如速战史皇谓子常楚人恶子而好司马【沈尹戌】若司马毁吴舟于淮塞城口而入是独克吴也子必速战不然不免乃济汉而陈自小别至于大别【在江夏界】三战子常知不可欲奔史皇曰安求其事难而逃之将何所入子必死之初罪必尽说【言致死以克吴可免贪贿致寇之罪】十一月庚午二师陈于柏举阖庐之弟夫防王晨请于阖庐曰楚瓦不仁【子常】其臣莫有死志先伐之其卒必奔而后大师继之必克弗许夫防王曰所谓臣义而行不待命者其此之谓也今日我死楚可入也以其属五千先击子常之卒子常之卒奔楚师乱吴师大败之子常奔郑史皇以其乗广死
　　吕祖谦曰楚之致败固非一曰然所以速亡亦自有説当时司马戍之谋欲使子常御吴人于前司马以奇兵绕出吴之后使子常聴之胜败未可知正縁史皇谓子常楚人恶子而好司马之一言所以丧师防亡国在此惟子常私心疾忌谓楚恶已而好司马恐司马有功不使之先战所以败也史皇虽区区能死与自经于沟渎何异
　　呉从楚师及清发将击之夫防王曰困兽犹鬭况人乎若知不免而致死必败我若使先济者知免后者慕之蔑有鬬心矣半济而后可击也从之又败之楚人为食吴人及之奔食而从之败诸雍澨五战及郢己夘楚子取其妹季芈畀我以出涉睢【世族谱季芈畀我皆平王女服云畀我季芈宇】鍼尹固与王同舟王使执燧象以奔呉师庚辰呉入郢以班处宫子山处令尹之宫夫防王欲攻之惧而去之夫防王入之左司马戍及息而还败呉师于澭澨伤【败呉师身被创】初司马臣阖庐故耻委禽焉【尝在吴为阖庐臣】谓其臣曰谁能免吾首吴句卑曰臣贱可乎司马曰我实失子可哉【失不知子贤】三战皆伤曰吾不可用也已句卑布裳刭而裹之藏其身而以其首免【传言司马忠壮】楚子涉睢济江入于云中王寝盗攻之以戈击王王孙由于以背受之中肩王奔郧钟建负季芈以从由于徐苏而从【以背受戈故时闷絶】郧公辛之弟怀将弑王曰平王杀吾父我杀其子不亦可乎【昭十四年楚平王杀成然】辛曰君讨臣谁敢雠之君命天也若死天命将谁雠诗曰柔亦不茹刚亦不吐不侮矜寡不畏彊御唯仁者能之违彊陵弱非勇也乘人之约非仁也灭宗废祀非孝也动无令名非知也必犯是余将杀女鬭辛与其弟巢以王奔随吴人从之谓随人曰周之子孙在汉川者楚实尽之天诱其致罚于楚而君又窜之周室何罪君若顾报周室施及寡人以奬天君之惠也汉阳之田君实有之楚子在公宫之北【随公宫】吴人在其南子期似王【子期昭王兄公子结】逃王而已为王曰以我与之王必免随人卜与之不吉乃辞吴曰以随之辟小而密迩于楚楚实存之世有盟誓至于今未改若难而弃之何以事君执事之患不唯一人若鸠楚竟敢不聴命吴人乃退鑢【音虑氏也】金初宦于子期氏实与随人要言【要言无以楚王与吴】王使见辞曰不敢以约为利王割子期之心以与随人盟【当心前割取血】　初伍员与申包胥友其亡也谓申包胥曰我必复楚国申包胥曰勉之子能复之我必能兴之及昭王在随申包胥如秦乞师曰呉为封豕长蛇以荐食上国虐始于楚寡君失守社稷越在草莽使下臣告急曰夷徳无厌若邻于君疆埸之患也逮呉之未定君其取分焉【与呉共分楚地】若楚之遂亡君之土也若以君灵抚之世以事君秦伯使辞焉曰寡人闻命矣子姑就馆将图而告对曰寡君越在草莽未获所防下臣何敢即安立依于庭墙而哭日夜不絶声勺饮不入口七日秦哀公为之赋无衣【诗秦风王于兴师修我戈矛与子同仇】九顿首而坐秦师乃出
　　传五年夏六月申包胥以秦师至秦子蒲子虎帅车五百乘以救楚子蒲曰吾未知吴道【道犹法术】使楚人先与呉人战而自稷防之大败夫槩王于沂吴人获防射于柏举【楚大夫】其子帅奔徒【楚散卒】以从子西败呉师于军祥秋七月子期子蒲灭唐九月夫槩王归自立也以与王战而败奔楚为堂谿氏吴师败楚师于雍澨秦师又败吴师吴师居麇子期将焚之子西曰父兄亲暴骨焉不能收又焚之不可【前年楚与吴战多死麇中】子期曰国亡矣死者若有知也可以歆旧祀岂惮焚之焚之而又战吴师败又战于公壻之谿吴师大败吴子乃归囚闉【音因】舆罢【楚大夫】闉舆罢请先遂逃归叶公诸梁之弟后臧从其母于吴不待而归叶公终不正视　冬十月楚子入于郢初鬭辛闻吴人之争宫也曰吾闻之不让则不和不和不可以逺征吴争于楚必有乱有乱则必归焉能定楚王之奔随也将涉于成臼蓝尹亹涉其帑不与王舟及宁王欲杀之子西曰子常唯思旧怨以败君何效焉王曰善使复其所吾以志前恶王赏鬭辛王孙由于王孙圉钟建鬭巢申包胥王孙贾宋木鬬懐【九子皆从王有大功】子西曰请舍懐也【以初谋弑王】王曰大徳灭小怨道也申包胥曰吾为君也非为身也君既定矣又何求且吾尤子旗其又为诸【子旗以有徳于平王求欲无厌平王杀之】遂逃赏王将嫁季芉辞曰所以为女子逺丈夫也钟建负我矣以妻钟建以为乐尹王之在随也子西为王舆服以保路国于脾泄【失王恐国人溃散故伪为王车服立国脾泄以保安道路人】闻王所在而后从王王使由于城麋复命子西问高厚焉弗知子西曰不能如辞城不知髙厚大小何如对曰固辞不能子使余也人各有能有不能王遇盗于云中余受其戈其所犹在袒而示之背曰此余所能也脾泄之事余亦弗能也【传言昭王有贤臣所以复国】传六年夏四月己丑吴大子终累败楚舟师获潘子臣小惟子及大夫七人楚国大惕惧亡子期又以陵师败于繁扬令尹子西喜曰乃今可为矣于是乎迁郢于鄀而改纪其政以定楚国
　　经十有四年春二月辛巳楚公子结陈公孙佗人帅师灭顿以顿子牂归【传见顿】
　　经十有五年春二月辛丑楚子灭胡以胡子豹归【传见胡】哀公经元年春王正月楚子陈侯随侯许男围蔡传元年春楚子围蔡报柏举也里而栽广丈高倍夫屯昼夜九日如子西之素蔡人男女以辨【各别系累而出降】使疆于江汝之间而还【使蔡徙国】
　　经四年夏晋人执戎蛮子赤归于楚
　　传四年夏楚人既克夷虎【夷叛楚者】乃谋北方左司马眅申公寿余叶【音摄】公诸梁致蔡于负函致方城之外于缯关【致者防其众】曰吴将泝江入郢将奔命焉为一昔之期袭梁及霍【伪辞避吴夜结期袭梁霍】单浮余【楚大夫】围蛮氏蛮氏溃蛮子赤奔晋阴地司马起丰析与狄戎【司马即眅发此二邑人及戎狄】以临上雒左师军于菟和右师军于仓野使谓阴地之命大夫士蔑曰晋楚有盟好恶同之若将不废寡君之愿也不然将通于少习【武关】以听命士蔑请诸赵孟赵孟曰晋国未宁安能恶于楚必速与之【有范中行之难】士蔑乃致九州之戎将裂田以与蛮子而城之且将为之卜【诈与卜城】蛮子听卜遂执之与其五大夫以畀楚师于三户司马致邑立宗焉以诱其遗民而尽俘以归
　　经六年秋七月庚寅楚子轸卒
　　传六年春吴伐陈楚子曰吾先君与陈有盟【昭十三年】不可以不救乃救陈师于城父秋七月楚子在城父将救陈卜战不吉卜退不吉王曰然则死也再败楚师不如死弃盟逃雠亦不如死死一也其死雠乎命公子申为王不可则命公子结亦不可则命公子啓【皆昭王兄】五辞而后许将战王有疾庚寅昭王攻大卒于城父子闾退曰君王舎其子而让羣臣敢忘君乎从君之命顺也立君之子亦顺也二顺不可失也与子西子期谋潜师闭涂逆越女之子章立之而后还　是嵗也有云如众赤鸟夹日以飞三日楚子使问诸周大史大史曰其当王身乎【日为人君妖气守之云在楚上故当王身】若禜【音咏禳祭】之可移于令尹司马王曰除腹心之疾而移诸股肱何益不谷不有大过天其夭诸有罪受罚又焉【于防切】移之遂弗禜初昭王有疾卜曰河为祟大夫请祭诸郊王曰三代命祀祭不越望【诸侯望祀竟内山川】江汉睢漳楚之望也祸福之至不是过也不谷虽不德河非所获罪也遂弗祭孔子曰楚昭王知大道矣其不失国也宜哉夏书曰惟彼陶唐帅彼天常有此冀方今失其行乱其纪纲乃灭而亡又曰允出兹在兹由已率常可矣
　　惠王【諡法爱民好与曰惠】
　　【名章昭王子哀六年嗣立明年改元八年哀之十四年获麟经终十七年白公胜刼王置之高府自立月余白公败复位纪二十一年左氏之传终矣五十七年卒】
　　哀公经九年夏楚人伐陈
　　经十年冬楚公子结帅师伐陈
　　经十有三年夏楚公子申帅师伐陈【传并见陈】
　　传十六年楚大子建之遇谗也自城父奔宋【昭十九年】又辟华氏之乱于郑【昭二十年】郑人甚善之又适晋与晋人谋袭郑乃求复焉郑人复之如初晋人使谍于子木【建】请行而期焉【请行袭郑之期】子木暴虐于其私邑邑人诉之郑人省之得晋谍焉遂杀子木其子曰胜在吴子西欲召之叶公【沈诸梁音摄】曰吾闻胜也诈而乱无乃害乎子西曰吾闻胜也信而勇不为不利舎诸邉竟使卫藩焉叶公曰周仁之谓信率义之谓勇吾闻胜也好复言而求死士殆有私乎【私谋复雠】复言非信也期死非勇也子必悔之弗从召之使处吴竟为白公【白楚邑】请伐郑子西曰楚未节也【楚国新复政今未得节制】不然吾不忘也他日又请许之未起师晋人伐郑楚救之与之盟胜怒曰郑人在此雠不逺矣【比子西于郑人】胜自厉劒子期之子平见之曰王孙何自厉也曰胜以直闻不告女庸为直乎将以杀尔父平以告子西子西曰胜如卵余翼而长之楚国第【用士之次第】我死令尹司马非胜而谁胜闻之曰令尹之狂也得死乃非我【言我必杀之若得自死我不复成人】子西不悛胜谓石乞【胜之徒】曰王与二卿士【子西子期】皆五百人当之则可矣乞曰不可得也曰市南有熊宜僚者若得之可以当五百人矣乃从白公而见之与之言说告之故辞【宜僚辞距】承之以劔不动胜曰不为利謟不为威惕不泄人言以求媚者去之吴人伐愼白公败之请以战备献【与吴战所得铠杖兵器备而献欲因为乱】许之遂作乱秋七月杀子西子期于朝而刼惠王子西以袂掩面而死【慙于叶公】子期曰昔者吾以力事君不可以弗终抉豫章以杀人而后死【効其多力】石乞曰焚库弑王不然不济白公曰不可弑王不祥焚库无聚将何以守矣乞曰有楚国而治其民以敬事神可以得祥且有聚矣何患弗从叶公在蔡方城之外皆曰可以入矣子高曰吾闻之以险徼幸者其求无餍偏重必离闻其杀齐管脩也而后入【管脩楚贤大夫知其杀贤可讨】白公欲以子闾为王【平王子啓五辞王者】子闾不可遂刼以兵子闾曰王孙若安靖楚国匡正王室而后庇焉啓之愿也敢不听从若将专利以倾王室不顾楚国有死不能遂杀之而以王如高府石乞尹门【为门尹】圉公阳穴宫负王以如昭夫人之宫【王母越女】叶公亦至及北门防遇之曰君胡不胄国人望君如望慈父母焉盗贼之矢若伤君是絶民望也若之何不胄乃胄而进又遇一人曰君胡胄国人望君如望歳焉日月以防【冀君来音冀】若见君面是得艾也【艾鱼废切安也】民知不死其亦夫有奋心犹将旌君以徇于国而又掩面以絶民望不亦甚乎乃免胄而进【言叶公得民心】遇箴尹固师其属将与白公【欲与白公并】子高曰防二子者楚不国矣【子西子期柏举之败二子功多】弃徳从贼其可保乎乃从叶公使与国人以攻白公白公奔山而缢其徒防之【匿也】生拘石乞而问白公之死焉对曰余知其死所而长者使余勿言【长者谓白公】曰不言将烹乞曰此事克则为卿不克则烹固其所也何害乃烹石乞王孙燕【胜弟】奔頯黄氏沈诸梁兼二事【令尹司马】国寜乃使宁为令尹【子西之子】使寛为司马【子期之子】而老于叶
　　传十七年楚白公之乱陈人恃其聚而侵楚楚既寜将取陈麦楚子问帅于大师子谷与叶公诸梁子谷曰右领差车与左史老皆相令尹司马以伐陈其可使也【二人尝辅子西子期伐陈】子高曰率【音帅下同】贱民慢之惧不用命焉子谷曰观丁父鄀俘也武王以为军率【楚武王】是以克州蓼服随唐大啓羣蛮彭仲爽申俘也文王以为令尹实县申息朝陈蔡封畛于汝唯其任也何贱之有子高曰天命不謟令尹有憾于陈【十五年子西伐吴陈使贞子吊呉以此为恨】天若亡之其必令尹之子是与君盍舎焉【舎右领与左史】臣惧右领与左史有二俘之贱而无其令德也王卜之武城尹吉【子西子公孙朝】使帅师取陈麦遂围陈秋七月己夘公孙朝帅师灭陈　王与叶公枚卜子良【惠王弟】以为令尹沈尹朱曰吉过于其志叶公曰王子而相国过将何为他日改卜子国【宁】而使为令尹
　　传十八年春巴人伐楚围鄾　初右司马子国之卜也观瞻【楚开卜大夫】曰如志故命之【命为右司马】及巴师至将卜帅王曰宁【子国】如志何卜焉使帅师而行请承【承佐】王曰寝尹工尹勤先君者也【柏举之役寝尹吴由于以背受戈工尹执燧象奔吴师皆为先君勤劳】三月楚公孙宁吴由于防固败巴师于鄾故封子国于析君子曰恵王知志夏书曰官占惟能蔽志昆命于元龟其是之谓乎志曰圣人不烦卜筮恵王其有焉右楚始终春秋凡十三君书卒者六不书卒者四有故者二惟恵王后春秋经终自恵以下十一世二百九年而秦灭之
　　论曰自昔外域之强弱常视中夏之盛衰非外域之自为强弱也由中夏盛衰而致之也天地之间大而隂阳消长之机小而川谷竭虚之应而人之一身元气客邪互为损益皆是理也荆楚之猾夏尚矣诗曰维女荆楚居国南乡昔有成汤自彼氐羌莫敢不来享莫敢不来王曰商是常厥徳中衰则不庭故武丁之兴挞彼殷武奋伐荆楚罙入其阻而后帖服焉及周盛时周公为相天下莫不一乎周也故诗曰戎狄是膺荆舒是惩则莫我敢承而桃弧棘矢以供御王事筚路蓝缕以处草莽及周中偾则有不咸宣王复兴蠢尔荆蛮大邦为雠方叔元老克壮其犹而后能服之平辂东迁荆楚复悍然于江南至武王僭号抗衡中国故春秋夷狄之患非一也而楚为甚翦伐诸姬败我王略极之观兵周疆可无以制之哉故伯政虽王道之衰而春秋犹幸之者谓其攘夷狄尊中国故也方蔡郑惧楚而始为邓之防诸侯莫知适从南夷与北夷交中国不絶如线齐桓公经营三十年召陵之师不战而卒帖荆桓公殁宋襄公起而绍伯不得其道乃与为防而顾防执败之辱幸晋文公嗣出制于城濮之役而楚焰始抑矣然推其始思其艰则桓公之功为大孔子曰管仲相桓公霸诸侯一匡天下民到于今受其赐微管仲吾其被发左袵矣兹春秋取桓公微防也逮襄公世晋霸既衰中国政在大夫合左师欲弭兵以为名而盟于宋楚屈建请晋楚之从交相见自是诸侯大夫南向而朝楚及申之防蛮夷之君簒弑之贼大合十有一国之众而用齐桓召陵之礼然后知桓公有功于春秋而圣人拳拳于中夏外域盛衰之变者深矣










</div>
    <div class="pagination">
<a href="春秋分记_page107.html">上一页</a><span>...</span><a href="春秋分记_page103.html">103</a><a href="春秋分记_page104.html">104</a><a href="春秋分记_page105.html">105</a><a href="春秋分记_page106.html">106</a><a href="春秋分记_page107.html">107</a><span class="current-page">108</span><a href="春秋分记_page109.html">109</a><a href="春秋分记_page110.html">110</a><a href="春秋分记_page111.html">111</a><a href="春秋分记_page112.html">112</a><a href="春秋分记_page113.html">113</a><span>...</span><a href="春秋分记_page109.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
