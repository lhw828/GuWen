<!DOCTYPE html>
<html>
<head>
    <meta charset="UTF-8">
    <title>春秋本义 - 第 24 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋本义 - 第 24 页/共 42 页</h1>
    <div class="content">　　晋郤克卫孙良夫伐廧咎如【廧在良切咎古刀切廧公羊作将谷梁作墙】杜氏曰廧咎如赤狄别种左氏曰晋郤克衞孙良夫伐廧咎如讨赤狄之余焉廧咎如溃未详信否愚谓晋不修徳以绥诸侯攘强楚而毙毙焉惟狄之务搂与国以伐之其为国可知矣
　　冬十有一月晋侯使荀庚来聘衞侯使孙良夫来聘丙午及荀庚盟丁未及孙良夫盟
　　左氏曰晋侯使荀庚来聘衞侯使孙良夫来聘公问诸臧宣叔曰中行伯之于晋也其位在三孙子之于衞也位为上卿将谁先对曰次国之上卿当大国之中中当其下下当其上大夫小国之上卿当大国之下卿中当其上大夫下当其下大夫上下如是古之制也衞在晋不得为次国晋为盟主其将先之丙午盟晋丁未盟卫邦衡胡氏曰先书晋衞来聘次书及二子盟二子奉命来聘而专为盟故于来聘言使孙氏曰二子来聘不能以信相结反要鲁以盟非伉而何故言聘言盟愚谓诸侯未尝朝聘天子而使大夫结同列之私党已干先王之典况其君本使来聘而专盟二子之辠大矣鲁不能以礼却之鲁之辠也政在大夫可知矣义又见隐七年齐来聘元年盟于蔑○朴乡吕氏曰鲁要盟也未详是否君举陈氏曰聘而遂盟之于是始
　　郑伐许
　　康侯胡氏曰一嵗之中而再动干戈于邻国不既甚乎义又见隠二年郑伐衞
　　四年春宋公使华元来聘
　　左氏曰通嗣君也愚谓宋共丧服未除而遣使交聘尤非礼也义又见隠七年齐来聘
　　三月壬申郑伯坚卒【坚公羊作姬】
　　义见隠三年宋公卒此又见其冬郑伯不服丧而伐许也
　　杞伯来朝
　　杞前称子今称伯未详左氏曰归叔姬故也未详信否义见隐十一年滕薛来朝
　　夏四月甲寅臧孙许卒
　　讥世卿也大意见隐元年益师卒
　　公如晋
　　一嵗一朝伯国诸侯事天子之礼亦未之有也义又见僖十年公如齐○髙氏曰公连嵗如晋者以尝即楚故也
　　葬郑襄公
　　贯道王氏曰未五月而葬速也郑费将以伐许也义又见隐三年葬宋穆公
　　秋公至自晋
　　髙氏曰逾时而返义又见桓二年公至自唐
　　冬城郓【公羊作运】
　　孔氏曰郓有东郓西郓此西郓也昭公所出居者东郡廪丘县东有郓城后汉志属廪丘又见文十二年张氏曰即济南府郓城县义见隐七年城中丘
　　郑伯伐许
　　程子曰称郑伯见其不复为丧以吉礼从戎愚案郑至此三伐许辠自见矣况居丧乎义又见隐二年郑伐衞○董子曰父卒未逾年即以丧举师也春秋以薄恩且失其子心其先君襄公伐丧叛盟得辠诸侯继其业者冝矜善以覆之今又重之父伐人丧子以丧伐人父不义于人子失恩于亲也
　　五年春王正月杞叔姬来归
　　叔姬宣公女成公姊妹也杜氏曰出也义见宣十六年郯伯姬来归此又为八年叔姬卒而九年杞伯来逆丧起文也○康侯胡氏曰春秋于内女其归其出详録之者男女居室人之大伦也男子生而愿为之有室女子生而愿为之有家父母之心人皆有之而不能为之择家与室则夫妇之道苦滛僻之辠多矣王法所重人伦之本録之详为后世戒也存耕赵氏曰郯伯姬杞叔姬易世皆出人伦之变也
　　仲孙蔑如宋
　　左氏曰报华元也义见隐七年齐来聘
　　夏叔孙侨如防晋荀首于谷【首公羊作秀】
　　谷见庄七年义见文十一年防于承筐
　　梁山崩
　　杜氏曰梁山在冯翊夏阳县北张氏曰同州韩城县有禹贡梁山尔雅云梁山晋望康侯胡氏曰诗奕奕梁山韩侯受命韩国之鎭也后为晋所灭而大夫韩氏以为邑焉义见僖十四年沙鹿崩
　　秋大水
　　义见桓元年
　　冬十有一月己酉天王崩
　　左氏曰定王崩愚谓书此为十二月盟于虫牢六年取鄟衞侵宋邾来朝鲁侵宋楚伐郑婴齐行父聘晋及七年鲁三望诸侯同盟等事起文而虫牢之盟又其甚者也义又见隐三年
　　十有二月己丑公防晋侯齐侯宋公卫侯郑伯曹伯邾子杞伯同盟于虫牢
　　献可杜氏曰晋齐序于宋上杞伯序于诸侯之下者以强弱为大小也杜氏曰虫牢郑地陈留封丘县北有桐牢左氏曰许灵公愬郑伯于楚六月郑悼公如楚讼不胜楚人执皇戌及子国故郑伯归使公子偃请成于晋八月郑伯及晋赵同盟于垂棘冬同盟于虫牢郑服也未详信否康侯胡氏曰天王崩赴告已及以所闻先后而奔丧礼也而九国诸侯防盟不废见其皆不臣春秋恶盟誓于恶之中又有恶焉者此类是也义又见庄十六年同盟于幽
　　六年春王正月公至自防
　　非天子之事逾年而返则不得视正朔矣义又见桓二年公至自唐○髙氏曰书公至自防者非奔天王之丧也
　　二月辛巳立武宫
　　公羊曰武宫者何武公之宫也髙氏曰武公乃伯禽九世孙献公之子于公为十一世祖毁之已久而辄立者盖武公敖在宣王时南征北伐佐王师有功而谥曰武焉至成公时季孙行父自多其功一旦出私意再为立宫同于世室与伯禽为二祧盖僭天子之礼若文武之二祧也故明堂位曰鲁公之庙文世室武公之庙武世室圣人于此书立武宫以着季氏僭乱妄作之由孙氏曰宗庙有常故不言立此言立武宫非礼可知也○常山刘氏曰王制曰诸侯五庙二昭二穆与太祖之庙五祭法曰诸侯立五庙一坛一墠曰考庙曰王考庙曰皇考庙皆月祭之显考庙祖考庙享尝乃止去祖为坛去坛为墠坛墠有祷焉祭之无祷乃止去墠为鬼然则诸侯宗庙古有彝典过则毁之不可复立也武宫其毁之久矣而辄立之非礼明矣张氏曰观春秋书法与癸法之论庙制则武宫之立与炀宫同于失礼违制断为可知明堂位之言其为俗儒之论明矣甚矣其乱圣制而误后学也
　　取鄟【音专又市脔切】
　　灭而书取见宣九年康侯胡氏曰鄟防国也义见庄十年齐灭谭
　　卫孙良夫帅师侵宋
　　大夫专兵以侵同盟之国辠自见矣义又见庄十年公侵宋
　　夏六月邾子来朝
　　义见隐十一年滕薛来朝○高氏曰鲁取鄟而邾子遂来朝其强弱可知矣且天王新即位不朝而朝鲁此可见惟陵我是畏也
　　公孙婴齐如晋
　　左氏曰子叔声伯如晋命伐宋未详信否义见隐七年齐来聘
　　壬申郑伯费卒【费音秘】
　　左氏曰郑悼公卒大意见隠七年滕侯卒此又为楚伐丧起文也
　　秋仲孙蔑叔孙侨如帅师侵宋
　　左氏曰孟献子叔孙宣伯侵宋晋命也未详信否义见庄十年公侵宋○朴乡吕氏曰二卿并书与前四卿并书之意同当时大夫专擅各自帅师而公家微矣是故侵宋之事小而专权之患大
　　楚公子婴齐帅师伐郑
　　左氏曰楚子重伐郑郑从晋故也康侯胡氏曰郑能去逆効顺是改过迁善也婴齐为是帅师又因其丧而伐之不义甚矣义又见庄十年荆败蔡师○愚案楚书大夫帅师始此见蛮荆之盛同于中国也然楚国之权亦在大夫而楚渐衰矣
　　冬季孙行父如晋
　　义见隐七年齐来聘○许氏曰仲孙蔑叔孙侨如季孙行父有如必书相望于春秋者大夫强也
　　晋栾书帅师救郑【救公羊作侵非也】
　　左氏曰晋栾书救郑与楚师遇于绕角楚师还义见庄二十八年救郑
　　七年春王正月鼷防食郊牛角改卜牛鼷防又食其角乃免牛【鼷音兮】
　　李廵曰鼱鼩防一名鼷防说文云小防尔雅云有螫毒者或谓之甘口防愚闻有其诚则有其神故神不歆非类惟徳馨香祀时成公幼弱三桓擅政兵烦税重神怒人怨况僭郊乎鼷防食郊牛角天示谴也不知变惧而又食其角天谴深矣圣人书此为后世鉴与卜郊不从及郊牛伤大意略同
　　吴伐郯【音谈】
　　陆氏曰呉姬姓子爵周太王之子太伯仲雍之后武王克商封其曽孙周章于吴为子至寿梦而僭称王寿梦元年成公之六年也张氏曰其地为呉郡今平江也左氏曰吴伐郯郯成季文子曰中国不振旅蛮夷入伐而莫之或恤无吊者也夫有上不吊其谁不受乱吾亡无日矣黄氏曰呉郯相去本隔江淮二水而伐之者呉始大也初呉本受盟于楚自楚之申公巫臣自晋适呉通呉于晋敎之射御战陈以叛楚蛮夷之属于楚者呉尽取之至是而又陵中国楚之患渐息而呉之扰方始许氏曰伐郯之役兵连上国于是始见于春秋志入州来着十五年之所以防于钟离也义又见庄十年荆败蔡师○戴氏曰荆之始见也入蔡呉之始见也伐郯中国莫之问故骎骎焉交乱中国
　　夏五月曹伯来朝
　　左氏曰曹宣公来朝义见隐十一年滕薛来朝
　　不郊犹三望
　　高氏曰免牛则不郊矣复书不郊者以呉曹事隔其文故为三望起也义见僖三十一年
　　秋楚公子婴齐帅师伐郑
　　左氏曰楚子重伐郑师于泛康侯胡氏曰楚军旅数起频年伐郑所谓辠自见也义又见庄十年荆败蔡师
　　公防晋侯齐侯宋公衞侯曹伯莒子邾子杞伯救郑【公羊谷梁无齐侯二字】
　　左氏曰诸侯救郑郑共仲侯羽军楚师囚郧公钟仪献诸晋晋人以钟仪归囚诸军府未详信否义见庄二十八年救郑
　　八月戊辰同盟于马陵
　　杜氏曰马陵卫地阳平元城县东南有地名马陵左氏曰寻虫牢之盟且莒服故也未详信否义见庄十六年
　　公至自防
　　义见桓二年公至自唐
　　呉入州来【公羊谷梁作莱】
　　孙氏曰州来微国杜氏曰楚邑淮南下蔡县是也张氏曰属寿州愚案楚始封不至淮南寿州本侵小得之非楚邑也特是时属楚耳孙说是也左氏曰楚围宋之役师还子重请取于申吕以为赏田王许之申公巫臣曰不可此申吕所以邑也是以为赋以御北方若取之是无申吕也晋郑必至于汉王乃止子重是以怨巫臣子反欲取夏姬巫臣止之遂取以行子反亦怨之及共王即位子重子反杀巫臣之族子阎子荡及清尹弗忌及襄老之子黒要而分其室子重取子阎之室使沈尹与王子罢分子荡之室子反取黒要与清尹之室巫臣自晋遗二子书曰尔以谗慝贪惏事君而多杀不辜余必使尔罢于奔命以死巫臣请使于吴晋侯许之呉子寿梦说之乃通吴于晋以两之一卒适吴舍偏两之一焉与其射御敎吴乗车敎之战陈敎之叛楚寘其子狐庸焉使为行人于呉呉始伐楚伐巢伐徐子重奔命马陵之防吴入州来子重自郑奔命子重子反于是乎一嵗七奔命蛮夷属于楚者吴尽取之于是始大通吴于上国邦衡胡氏曰吴入春秋不逾一年而再伐国见强吴之莫制矣义又见呉伐郯○东莱吕氏曰通呉诚足以病楚而纾晋之忧然楚病而晋亦病矣借助于强暴未有不贻其患者
　　冬大雩
　　义见桓五年
　　衞孙林父出奔晋
　　杜氏曰林父良夫之子也义见僖二十八年元咺奔晋又为十四年归卫起文也
　　八年春晋侯使韩穿来言汶阳之田归之于齐
　　杜氏曰齐服事晋故晋来语鲁使还二年所取田左氏曰晋侯使韩穿来言汶阳之田归之于齐季文子饯之私焉曰大国制义以为盟主是以诸侯怀徳畏讨无有贰心谓汶阳之田敝邑之旧也而用师于齐使归诸敝邑今有二命曰归诸齐信以行义义以成命小国所望而怀也信不可知义无所立四方诸侯其谁不解体诗曰女也不爽士贰其行士也罔极二三其徳七年之中一与一夺二三孰甚焉士之二三犹丧妃耦而况霸主霸主将徳是以而二三之其何以长有诸侯乎诗曰犹之未逺是用大谏行父惧晋之不逺犹而失诸侯也是以敢私言之孙氏曰鲁之土地天子所封非晋侯可得而制也晋侯使归之于齐是鲁国之命制在晋也故曰晋侯使韩穿来言汶阳之田归之于齐康侯胡氏曰汶阳之田本鲁田也鲁人恃大国之威以兵力胁齐得其故地而不正疆理于天王则取之不以其道也郤克战胜令于齐曰反鲁卫之侵地齐既从之今复有命俾归诸齐则归之不以其道也而齐人贪得晋有二命穿也列卿无所谏止皆辠矣
　　晋栾书帅师侵蔡
　　许氏曰侵蔡报伐郑大国争衡而小国受兵春秋矜焉义又见庄十年公侵宋
　　公孙婴齐如莒
　　邦衡胡氏曰自宣四年公欲平郯莒之怨而莒不肯至是婴齐如莒则鲁与莒通好矣故是年之冬鲁防晋伐郯也书者以见鲁与郯则伐莒今与莒则伐郯惟利是嗜专恣之甚也义又见隐七年齐来聘
　　宋公使华元来聘
　　左氏曰宋华元来聘聘共姬也杜氏曰婚聘不使卿今华元将命故书之义又见隐七年齐来聘
　　夏宋公使公孙夀来纳币
　　杜氏曰寿荡意诸之父东莱吕氏曰公子公孙乃同族兄弟而为君纳币岂所谓逺嫌邪康侯胡氏曰公孙寿卿也纳币使卿非礼也礼不可略亦不可过惟其称而已略则轻大伦过则溺私爱宋公之请鲁侯之嫁皆致其厚者也而不知越礼逾制岂所以重大婚之礼哉经悉书之为后法也义又见文二年公子遂纳币
　　晋杀其大夫赵同赵括
　　左氏曰晋赵婴通于赵庄姬五年春原屏放诸齐婴曰我在故栾氏不作我亡吾二昆其忧哉且人各有能不能舍我何害弗听八年赵庄姬为赵婴之亡故谮之于晋侯曰原屏将为乱栾郤为徴六月晋讨赵同赵括武从姬氏畜于公宫以其田与祁奚韩厥言于晋侯曰成季之勲宣孟之忠而无后为善者其惧矣三代之令王皆数百年保天之禄夫岂无辟王頼前哲以免也周书曰不敢侮鳏寡所以明徳也乃立武而反其田焉义见庄二十六年曹杀大夫
　　秋七月天子使召伯来锡公命【锡左氏作赐疑误】啖氏曰称天子误也公羊曰元年春王正月正也其余皆通矣啖说近是盖天子天王虽同然春秋二百四十二年之中惟此称子尔故知误也召伯见文五年此其后也锡赐也左氏曰召伯桓公康侯胡氏曰成公即位丧服已毕而不入见既更五服一朝之嵗矣而不如京师又未尝敌王所忾而有功也何为来赐命乎辠邦君不王天子僭赏也义又见庄元年荣叔锡桓公命
　　冬十月癸卯杞叔姬卒
　　啖氏曰叔姬虽出犹书卒为丧归杞故也愚谓又为明年二月伯姬归宋起文也
　　晋侯使士燮来聘
　　左氏曰晋士燮来聘言伐郯也以其事呉故公赂之请缓师文子不可曰君命无贰失信不立礼无加货事无二成君后诸侯是寡君不得事君也燮将复之季孙惧使宣伯帅师防伐郯义见隐七年齐来聘
　　叔孙侨如防晋士燮齐人邾人伐郯
　　薛氏曰呉伐郯而不能救服呉则伐之诸侯无所措手足矣康侯胡氏曰晋之为盟主可见矣鲁既知其不可而不敢违其不能立亦可知矣义又见隐二年郑伐卫
</div>
    <div class="pagination">
<a href="春秋本义_page23.html">上一页</a><span>...</span><a href="春秋本义_page19.html">19</a><a href="春秋本义_page20.html">20</a><a href="春秋本义_page21.html">21</a><a href="春秋本义_page22.html">22</a><a href="春秋本义_page23.html">23</a><span class="current-page">24</span><a href="春秋本义_page25.html">25</a><a href="春秋本义_page26.html">26</a><a href="春秋本义_page27.html">27</a><a href="春秋本义_page28.html">28</a><a href="春秋本义_page29.html">29</a><span>...</span><a href="春秋本义_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
