<!DOCTYPE html>
<html>
 <head>
  <meta charset="utf-8"/>
  <title>
   春秋左传注疏 - 第 14 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋左传注疏 - 第 14 页/共 45 页
  </h1>
  <div class="content">
   春秋左传注疏卷十三
　　春秋左氏传注疏卷十三考证
　　晋侯及秦伯战于韩获晋侯○顾炎武日知录曰及韩在渉河之后此韩在河东史记正义引括地志云韩原在同州韩城县非也杜氏但云韩晋地却有斟酌【臣浩】按韩晋地三字各本俱无此注不知炎武所据何本【臣召南】按此韩与古韩国在韩城以梁山为望者不同后汉郡国志曰河东郡河北县诗魏国有韩亭当是
　　传实落材亡疏刘云此一句是史家序事充卜人之语言秦伯之车三经败坏乃至于韩而晋始惧○【臣浩】按孔疏不从杜氏晋侯车三坏之说也以下文晋侯谓庆郑曰寇深矣推之似刘说为长顾炎武日知录曰渉河侯车败二句乃事实非卜人之言
　　传曰上天降灾云云○孔疏谓此一叚是后人所加今不加句以别之
　　音义内自曰上天降灾至有是后人加也三十字○各本俱误作杜注接刻于令不得通外内句下今以陆氏释文订定改正
　　传晋侯使郤乞告瑕吕饴甥注瑕吕饴甥卽吕甥也盖姓瑕吕名饴甥字子金○【臣召南】按以文义推之吕是其氏瑕是其食采之邑晋国自有瑕城恐不可以瑕吕爲姓也【臣照】按饴甥似亦不得谓是其名盖瑕其食邑吕其氏饴其名甥则晋侯之甥也必当时晋有此称故传因而书之
　　传女承筐○林尧叟曰离为大腹故称筐女之职奉承筐篚也离中虚故为虚筐
　　传西邻责言○林尧叟曰兑西方也兑为口舌以兑从震是口舌雷动
　　传震之离亦离之震○林尧叟曰震为雷离为电故二卦变而气相通
　　传侄其从姑○赵汸补注曰周语我皇妣太姜之侄逢公汪昆弟之子男女皆曰侄
　　传明年其死于高梁之虚注在平阳杨县西南○监本杨字下衍一氏字今删
　　传此一役也注复可当一事之功疏服虔云一役者谓韩战之役○【臣召南】按杜注不如服义直截孔疏犹以刘规过为非何哉
　　传箕子曰其后必大注箕子殷王帝乙之子纣之庶兄○【臣浩】按杜注误以微子为箕子
　　传于是秦始征晋河东置官司焉○林尧叟曰此即惠公许赂秦以河外列城五之地至是始归之秦也【臣召南】按传言河东不言河外林说非是
　　灭项注项国今汝阴项县○【臣召南】按项县汉属汝南郡晋武分汝南为汝阴郡晋志项属梁国杜作注时尚属汝阴也
　　传郑伯始朝于楚注中国无霸故○【臣召南】按楚陵诸国已久至是齐桓没郑遂朝楚局又一变后晋楚争郑俱自此始
　　传十有九年春遂城而居之○【臣浩】按此与上年梁伯益其国而不能实也本共一传杜氏以年分断之
　　传宋公使邾文公用鄫子于次睢之社欲以属东夷疏使东夷聚来归已也齐桓以德属诸侯诸侯聚归齐桓○【臣召南】按齐桓二句十三字推寻文义乃下文齐桓公存三亡国以属诸侯句下之疏不知何时误连于此各本俱误








　　春秋左氏传注疏卷十三考证
&lt;经部,春秋类,春秋左传注疏&gt;
　　钦定四库全书
　　春秋左传注疏卷十四【起僖公二十二年尽二十四年】
　　晋杜氏注　唐陆徳明音义　孔颖达疏
　　经二十有二年春公伐邾取须句注须句虽别国而削弱不能自通为鲁私属若颛之比鲁谓之社稷之臣故灭奔及反其君皆略不备书惟书伐邾取须句音义【比必二反】疏【正义曰上传云须句子则须句子爵故云虽别国而不能自通为鲁私属若襄公之世鄫国属鲁故知如颛臾之比略不备书也】
　　夏宋公衞侯许男滕子伐郑
　　秋八月丁未及邾人战于升陉注升陉鲁地邾人县公胄于鱼门故深耻之不言公又不言师败绩音义【陉音刑县音胄直救反】
　　冬十有一月己巳朔宋公及楚人战于宋师败绩注水名宋伐郑楚救之故战也楚告命不以主帅人数故略称人音义【帅所类反】
　　传二十二年春伐邾取须句反其君焉礼也注得恤寡小之礼○三月郑伯如楚○夏宋公伐郑子鱼曰所谓祸在此矣注怒郑至楚故伐之为下战起○初平王之东迁也注周幽王为犬戎所灭平王嗣位故东迁洛邑辛有适伊川见被髪而祭于野者注辛有周大夫伊川周地伊水也音义【被皮寄反下注同】曰不及百年此其戎乎其礼先亡矣注被髪而祭有象夷狄疏【正义曰其中国之礼先亡矣】秋秦晋迁陆浑之戎于伊川注允姓之戎居陆浑在秦晋西北二国诱而徙之伊川遂从戎号至今为陆浑县也计此去辛有过百年而云不及百年传举其事验不必其年信音义【浑户门反一音胡困反】疏【正义曰昭九年传曰先王居梼杌于四裔故允姓之奸居于州伯父恵公归自秦而诱以来是此戎为允姓也彼注云州今敦煌则陆浑是敦煌之地名也徙之伊川复以陆浑为名故至今为陆浑县十一年传称伊洛之戎同伐京师则伊洛先有戎矣而以今始迁戎为卒有言验者盖今之迁戎始居被髪祭野之处故耳】○晋太子圉为质于秦将逃归谓嬴氏曰与子归乎注嬴氏秦所妻子圉怀嬴也音义【质音致妻七计反】对曰子晋太子而辱于秦子之欲归不亦宜乎寡君之使婢子侍执巾栉注婢子妇人之卑称也音义【栉侧乙反称尺证反下之称同】疏【正义曰曲礼云夫人自称于其君曰小童世妇以下自称曰婢子是婢子为妇人之卑称】以固子也从子而归弃君命也不敢从亦不敢言遂逃归注传终史苏之占○富辰言于王曰请召大叔注富辰周大夫大叔王子带十二年奔齐音义【太叔音泰注同】诗曰协比其邻昏姻孔云注诗小雅言王者为政先和协近亲则昏姻甚相归附也邻犹近也孔甚也云旋也音义【比毗志反】疏【正义曰诗小雅正月之篇也毛传云洽合邻近云旋也言王者和合亲比其近亲则昏姻甚廻旋而相归附其诗之意欲令王亲亲以及逺】吾兄弟之不恊焉能怨诸侯之不睦王说王子带自齐复归于京师王召之也注传终仲孙湫之言也为二十四年天王出居于郑起音义【焉于防反说音悦湫子小反】○邾人以须句故出师公卑邾不设备而御之注卑小也音义【御本亦作御音鱼吕反】臧文仲曰国无小不可易也无备虽众不可恃也诗曰战战兢兢如临深渊如履薄冰注诗小雅言常戒惧音义【易以豉反下同兢居陵反本或作矜】又曰敬之敬之天惟显思注显明也思犹辞也命不易哉注周颂言有国宜敬戒天明临下奉承其命甚难疏【正义曰诗周颂羣臣进戒成王之辞言为国君者宜敬之哉敬之哉天之道唯明见思言天之临下善恶必察奉承天命不易哉言其承天命甚为难】先王之明徳犹无不难也无不惧也况我小国乎君其无谓邾小蠭虿有毒音义【蠭芳容反本又作螽俗作蜂皆同虿勅迈反又勅戒反字林作虿丑介反又他割反】疏【正义曰说文蠭飞虫螫人者也虿毒虫也方言云燕赵谓蠭为蠓螉其小者谓之蠮螉通俗文云虿长尾谓之蝎蝎毒伤人曰防张列反字或作蜇】而况国乎弗听八月丁未公及邾师战于升陉我师败绩邾人获公胄县诸鱼门注胄兠鍪鱼门邾城门音义【升陉本亦作登陉县音兠丁侯反鍪莫侯反】疏【正义曰説文云胄兠鍪首铠也书传皆云胄无兠鍪之文言兠鍪举今以晓古盖秦汉以来语】○楚人伐宋以救郑宋公将战大司马固谏曰天之弃商久矣君将兴之弗可赦也已注大司马固庄公之孙公孙固也言君兴天所弃必不可不如赦楚勿与战弗听○冬十一月己巳朔宋公及楚人战于宋人既成列楚人未既济注未尽渡水司马曰注子鱼也彼众我寡及其未既济也请击之公曰不可既济而未成列又以告公曰未可既陈而后击之宋师败绩公伤股门官歼焉注门官守门者师行则在君左右歼尽也音义【陈直觐反歼子廉反】疏【正义曰周礼虎贲氏掌先后王而趋以卒伍军旅会同亦如之舍则守王闲王在国则守王宫国有大故则守王门诸侯之礼亡其官属不可得而知此门官盖亦天子虎贲氏之类故在国则守门师行则在君左右近公故尽死也歼尽释诂文舍人云歼众至尽也】国人皆咎公公曰君子不重伤不禽二毛注二毛头白有二色音义【咎其九反重直用反下同】古之为军也不以阻隘也注不因阻隘以求胜音义【隘于卖反】寡人虽亡国之余注宋商纣之后不鼓不成列注耻以诈胜疏【正义曰军法鸣鼔以战因谓交战为鼔彼不成列而鼓以击之是诈以求胜故注云耻以诈胜】子鱼曰君未知战勍敌之人隘而不列天赞我也注勍强也言楚在险隘不得陈列天所以佐宋音义【勍其京反】阻而鼔之不亦可乎犹有惧焉注虽因阻击之犹恐不胜且今之勍者皆吾敌也虽及胡耉注今之勍者谓与吾竞者胡耉元老之称音义【耉音苟】疏【正义曰諡法保民耆艾曰胡胡是老之称也释诂云耉夀也舍人曰耉觏也血气精华觏竭言色赤黒如狗矣孙炎曰耉面如冻梨色似浮垢老人夀征也】获则取之何有于二毛疏【正义曰用兵之法前敌无问彊弱不可遗留且复若留彊者还为己害故曰且今之陈上不被损伤材力彊者皆能与吾相敌若其不杀还来害我是以虽及胡耉获则取之何有恩义于二毛之人】明耻敎战求杀敌也注明设刑戮以耻不果伤未及死如何勿重注言尚能害己若爱重伤则如勿伤爱其二毛则如服焉注言苟不欲伤杀敌人则本可不须鬭疏【正义曰如犹不如古人之语然犹似敢即不敢若爱彼重伤则不如本勿伤之若爱其二毛不欲伤害则不如早服从之何须与战】三军以利用也注为利兴音义【为于伪反】金鼔以声气也注鼔以佐士众之声气疏【正义曰言金鼔以声气谓金鼔佐士众之声气下文声盛致志者谓士众由闻金鼔声气满盛能致勇武之志以击前敌为此前敌儳岩未陈鼓而击之可也注不言金当以金有止众之时不足尽以声气故也周礼鼔人掌敎六鼔四金之音声以节声乐以和军旅以正田役以金錞和鼔以金镯节鼔以金铙止鼓以金铎通鼓是錞镯铎皆助鼔以声气其铙则鸣之以止鼓大司马敎战法亦云三刺之后乃鼔退鸣铙且却哀十一年传书曰此行也吾闻鼔而已不闻金矣杜云鼓以进军金以退军不闻金言将死也是金有止鼓之时非尽用以声气注不言金见此意也】利而用之阻隘可也声盛致志鼔儳可也注儳岩未整陈音义【儳仕衔反又仕减反陈直觐反又如字】○丙子晨郑文夫人芈氏姜氏劳楚子于柯泽注楚子还过郑郑文公夫人芈氏楚女姜氏齐女也柯泽郑地音义【芉弥尔反楚姓也劳力报反柯音哥】疏【正义曰以芈是楚姓姜是齐姓故云楚女齐女耳亦无明文言之二者共以夫人冠之盖俱是夫人礼无二适而有两夫人者当时僣恣不如礼也】楚子使师缙示之俘馘注师缙楚乐师也俘所得囚馘所截耳音义【缙音晋俘芳扶反囚也馘古或反战所获】疏【正义曰书传所言师旷师曹师蠲之类皆是乐师知此师缙亦乐师也释诂文俘取也馘获也李廵云囚敌曰俘伐执之曰取郭璞云今以获贼耳为馘毛诗传曰杀而献其耳曰馘郑笺云馘所格者左耳也然则俘者生执囚之馘者杀其人截取其左耳欲以计功也】君子曰非礼也妇人送迎不出门见兄弟不逾阈注阈门限音义【阈音域一音况域反】疏【正义曰释宫云柣谓之阈孙炎曰柣门限也经传诸注皆以阈为门限谓门下横木为外内之限也】戎事不迩女器注迩近也器物也言俘馘非近妇人之物音义【近如字又附近之近下同】丁丑楚子入飨于郑注为郑所飨音义【为于伪反】九献注用上公之礼九献酒而礼毕疏【正义曰周礼大行人云上公九献侯伯七献子男五献案仪礼主人酌以献宾宾酢主人主人又酌以酬宾乃成一献之礼九献者九为献酬而礼始毕也楚实子爵以霸主自许故郑以极礼待之】庭实旅百注庭中所陈品数百也加笾豆六品注食物六品加于笾豆笾豆礼食器疏【正义曰飨礼既亡庭实所有及所加笾豆无以言之然郑注周礼享礼兼燕礼食礼与飱礼略同掌客云饔饩之礼其死牢如飱之陈上公飱五牢餁一牢陈在西阶之前正鼎九牛一羊二豕三鱼四腊五肠胃六肤七鲜鱼八鲜腊九从北南陈又有陪鼎三膷鼎一在牛鼎之后臐鼎一在羊鼎之后膮鼎一在豕鼎之后腥四牢陈于东阶之前牢别九鼎无陪鼎也侯伯飱四牢餁一牢腥三牢子男飱二牢餁一牢腥二牢其陈列皆如上公又上公醯六十罋从陈于庭碑东醢六十罋从陈于碑西侯伯醯醢百罋子男八十罋其陈如上公又上公米百有二十莒横陈于醯醢之间侯伯百筥子男八十筥陈如上公此飱礼庭实之物饔饩亦然掌客上公豆四十侯伯三十二子男二十四郑注云公四十豆堂上十六西夹东夹各十二侯伯三十二豆堂上十二西夹东夹各十子男二十四豆堂上十二西夹东夹各六然笾数亦然其笾豆之物者周礼笾人掌四笾之实朝事之笾其实防蕡白黑形盐膴鲍鱼鱐馈食之笾其实枣栗桃干防榛实加笾之实蓤芡栗脯羞笾之实糗饵粉餈醢人掌四豆之实朝事之豆其实韭菹醓醢昌本麋臡菁菹鹿臡茆菹防臡馈食之豆其实葵菹蠃醢脾析蠯醢蜃蚳醢豚拍鱼醢加豆之实芹菹兎醢深蒲醓醢箈菹鴈醢笱菹鱼醢羞豆之实酏食糁食此等所陈虽为祭祀下云宾客亦如之是宾客与祭祀不异故三十年飨有昌歜白黑形盐公食大夫礼亦有昌本之属此云加笾豆六品必是此等之物但传文不具无以言之】飨毕夜出文芈送于军取郑二姬以归注二姬文芈女也叔詹曰楚王其不没乎注不以夀终音义【詹章廉反没门忽反】为礼卒于无别无别不可谓礼将何以没诸侯是以知其不遂霸也注言楚子所以师败城濮终为商臣所弑音义【卒子恤反别彼列反下同濮音卜弑音试】
　　经二十有三年春齐侯伐宋围缗注缗宋邑高平昌邑县东南有东缗城音义【缗亡巾反】
　　夏五月庚寅宋公兹父卒注三同盟疏【正义曰兹父以九年即位其年盟于葵丘十五年于牡丘唯与鲁同此二盟而已而云三者并数盟于薄释宋公也案经盟于薄始云释宋公则盟薄之时宋公未得与盟而数之者以凡盟之法皆舎其前恶结其后好故宣十五年楚人围宋围后始盟及城下之盟皆是其事今释宋公之后恐楚人伐宋宋公恨楚故盟以结之若未释宋公之前何须盟誓但经文欲显公防之事故盟在释前刘以宋公不与薄盟而规杜云非也】
　　秋楚人伐陈疏【正义曰传称楚成得臣帅师伐陈则是楚之贵卿也而称人者释例曰楚之君臣最多混错此及楚之初兴未闲周之典礼告命之书自生异同犹秦之辟陋不与中国凖故成二年以上春秋未以入例也如杜彼言楚不以得臣名告故称人耳】
　　冬十有一月杞子卒注传例曰不书名未同盟也杞入春秋称侯庄二十七年绌称伯至此用夷礼贬称子音义【绌本又作黜勑律反】
　　传二十三年春齐侯伐宋围缗以讨其不与盟于齐也注十九年盟于齐以无忘桓公之德而宋独不会复召齐人共盟鹿上故今讨之音义【与音预复扶又反下不复成嫁同】○夏五月宋襄公卒伤于故也注终子鱼之言得死为幸○秋楚成得臣帅师伐陈讨其贰于宋也注成得臣子玉也遂取焦夷城顿而还注焦今谯县也夷一名城父今谯郡城父县二地皆陈邑顿国今汝隂南顿县音义【焦子消反】子文以为之功使为令尹叔伯曰子若国何注叔伯楚大夫防吕臣也以为子玉不任令尹音义【防为彼反任音壬】对曰吾以靖国也夫有大功而无贵仕注贵仕贵位音义【靖音静】其人能靖者与有防注言必矜功为乱不可不赏音义【其人能靖者与絶句与音余几居宜反】○九月晋惠公卒注经在明年从赴怀公命无从亡人注怀公子圉亡人重耳音义【重直龙反】期期而不至无赦狐突之子毛及偃从重耳在秦弗召注偃子犯也音义【期期上如字下音基下亦作朞下注未期亦音基从才用反后皆同】冬怀公执狐突曰子来则免注未期而执突以不召子故对曰子之能仕父敎之忠古之制也策名委质贰乃辟也注名书于所臣之策屈膝而君事之则不可以贰辟罪也音义【质如字辟婢亦反注同膝星歴反】疏【正义曰策简策也质形体也古之仕者于所臣之人书己名于策以明系属之也拜则屈膝而委身体于地以明敬奉之也名系于彼所事之君则不可以贰心辟罪释诂文】今臣之子名在重耳有年数矣若又召之敎之贰也父教子贰何以事君刑之不滥君之明也臣之愿也淫刑以逞谁则无罪臣闻命矣乃杀之卜偃称疾不出曰周书有之乃大明服注周书康诰言君能大明则民服音义【滥力暂反】已则不明而杀人以逞不亦难乎民不见德而唯戮是闻其何后之有注言怀公必无后于晋为二十四年杀怀公张本音义【逞勑景反本亦作呈之】○十一月杞成公卒书曰子杞夷也注成公始行夷礼以终其身故于卒贬之杞实称伯仲尼以文贬称子故传言书曰子以明之疏【正义曰何休膏肓难左氏云杞子卒岂当用夷礼死乎故解之此杞成公始行夷礼以终其身故于卒贬之卒者人之终于终贬之见其终身行夷礼也于时杞实称伯唯此独称子是仲尼以文贬之称子贬之而曰子者曲礼曰其在东夷北狄西戎南蛮虽大曰子四夷之君爵不过子故贬之为子言如夷狄之大国耳】不书名未同盟也凡诸侯同盟死则赴以名礼也注隐七年已见今重发不书名者疑降爵故也此凡又为国史承告而书例音义【见贤遍反重而用反下重详同为于伪反又如字】赴以名则亦书之注谓未同盟不然则否注谓同盟而不以名告辟不敏也注敏犹审也同盟然后告名赴者之礼也承赴然后书策史官之制也内外之宜不同故传重详其义疏【正义曰隠七年已有例矣今重发者释例曰杞侯降爵嫌有异同故传重发不书之例又更发凡者以明虽薨赴有法若或违之国史亦承告而书不必改正也赴以名则亦书之者谓诸侯虽不同盟或以名赴也不然则否辟不敏者谓虽同盟而赴不以名则亦不书名以审违谬也】○晋公子重耳之及于难也晋人伐诸蒲城注事在五年音义【难乃旦反】蒲城人欲战重耳不可曰保君父之命而享其生禄注享受也保犹恃也疏【正义曰人以禄生故谓之生禄】于是乎得人注以禄致众有人而校罪莫大焉注校报也音义【校音敎】吾其奔也遂奔狄从者狐偃赵衰注衰赵夙弟音义【衰初危反】颠颉魏武子注武子魏犫音义【颉戸结反犫尺由反】司空季子注胥臣臼季也时狐毛贾佗皆从而独举此五人贤而有大功音义【臼其九反它徒何反】疏【正义曰胥氏也臣名也晋有臼邑盖食采于臼邑字季子而为司空之官故名氏互见也不言狐毛贾佗而独举此五人者贤而有大功故也颠颉归晋寻即被戮而言大功者当为从亡之时有大功也晋语称公子长事贾佗佗非不贤盖传文意之所在便即言之未必五人皆贤于贾佗】狄人伐廧咎如注廧咎如赤狄之别种也隗姓音义【廧在良反咎古刀反隗五罪反下文皆同】疏【正义曰成二年晋郤克卫孙良夫伐廧咎如传曰讨赤狄之余焉彼言赤狄之余知是赤狄之别种也女曰叔隗季隗知为隗姓也】获其二女叔隗季隗纳诸公子公子取季隗生伯鯈叔刘以叔隗妻赵衰生盾注盾赵宣子音义【鯈直由反妻七计反下同盾徒本反】将适齐谓季隗曰待我二十五年不来而后嫁对曰我二十五年矣又如是而嫁则就木焉注言将死入木不复成嫁请待子处狄十二年而行注以五年奔狄至十六年而去音义【请待子絶句】过衞衞文公不礼焉出于五鹿注五鹿衞地今衞县西北有地名五鹿阳平元城县东亦有五鹿乞食于野人野人与之块公子怒欲鞭之子犯曰大赐也注得土有国之祥故以为天赐音义【块苦对反又苦怪反】稽首受而载之疏【正义曰晋语云过五鹿乞食于野人野人举块以与之公子怒将鞭之子犯曰天赐也民以土服又何求焉天事必象十二年必获此土二三子志之嵗在夀星及鹑尾其有此土乎天以命矣复于夀星必获诸侯天之道也由是始之有此其以戊申乎所以申土也再拜稽首受而载之】及齐齐桓公妻之有马二十乘注四马为乘八十匹也音义【乘绳证反注及下皆同】公子安之从者以为不可将行谋于桑下注齐桓既卒知孝公不可恃故蚕妾在其上以告姜氏姜氏杀之注姜氏重耳妻恐孝公怒其去故杀妾以灭口疏【正义曰晋语云齐侯妻之甚善焉有马二十乘将死于齐而已曰民生安乐孰知其他桓公卒孝公即位诸侯叛齐子犯知齐之不可以动而知文公之安齐有终焉之心欲行而患之与从者谋于桑下蚕妾在焉莫知其在也妾告姜氏姜氏杀之】而谓公子曰子有四方之志其闻之者吾杀之矣公子曰无之姜曰行也怀与安实败名公子不可姜与子犯谋醉而遣之醒以戈逐子犯注无去志故怒音义【败必迈反醒星顶反】疏【正义曰晋语云逐子犯曰若无所济吾食舅氏肉其知餍乎舅犯走且对曰若无所济吾未知死所谁能与豺狼争食若克有成公子无亦晋之柔嘉是以甘食偃之肉腥臊将焉用之遂行】及曹曹共公闻其骈胁欲观其裸浴薄而观之注薄廹也骈胁合干音义【共音恭闻其骈胁絶句骈薄贤反胁许业反说文云骈胁并也广雅云胁干之为肋通俗云腋下谓之胁欲观如字絶句一读至祼字絶句祼力果反又户化反浴音欲薄如字国语注薄帘也干古旦反】疏【正义曰断其祼以上为句裸谓赤体无衣也骈胁非裸不见故欲观其裸伺其浴乃逼廹以观之晋语云曹共公闻其骈胁欲观其状止其舍谍其将浴设微薄而观之孔晁云谍也微蔽也注正义曰薄者逼近之意故为迫也说文云骈胁并干也肋胁骨也广雅云胁干谓之肋孔晁云闻公子胁干是一骨故欲观之通俗文曰腋下谓之胁如此诸说则胁是腋下之名其骨谓之肋干是肋之别名骈训比也骨相比迫若一骨然】僖负羇之妻曰吾观晋公子之从者皆足以相国若以相注若遂以为傅相音义【羇纪宜反相息亮反下及注同】夫子必反其国反其国必得志于诸侯得志于诸侯而诛无礼曹其首也子盍蚤自贰焉注自贰自别异于曹音义【盍戸腊反蚤音早别彼列反】乃馈盘飱寘璧焉注臣无竟外之交故用盘藏璧飱中不欲令人见音义【馈其贵反遗也飱音孙说文云餔也字林云水浇饭也寘之豉反竟音境令力呈反】公子受飱反璧及宋宋襄公赠之以马二十乘注赠送也及郑郑文公亦不礼焉叔詹谏曰臣闻天之所啓人弗及也注啓开也疏【正义曰啓开也凡是天开道者非人所能及欲令郑伯礼之】晋公子有三焉天其或者将建诸疏【正义曰天意不可必知故言或者谓天意或当然也】君其礼焉男女同姓其生不蕃注蕃息也音义【蕃音烦注同】疏【正义曰礼取妻不取同姓辟违礼而取故其生子不能蕃息昌盛也晋语曰同姓不婚惧不殖也又曰异姓则异徳异徳则异类异类虽近男女相及以生民也同姓则同徳同徳则同心同心则同志同志虽逺男女不相及畏黩故也黩则生怨怨乱育灾灾育灭姓是故取辟同姓畏乱灾也周礼不得取同姓彼遂演説其意耳未必取同姓者皆灭姓也】晋公子姬出也而至于今一也注犬戎狐姬之子故曰姬出离外之患注出奔在外而天不靖晋国殆将啓之二也有三士足以上人而从之三也注国语狐偃赵衰贾佗三人皆卿才音义【从如字一音才用反】疏【正义曰晋语云僖负羇言于曹伯曰晋公子生十七年而亡卿才三人从之可谓贤乎宋公孙固言于襄公曰晋公子好善不厌父事狐偃师事赵衰而长事贾佗此三人者实左右之公子居则下之动则谘焉僖负羇言有卿才公孙固説其名氏知是一物故并引之】晋郑同侪注侪等也音义【侪士皆反】其过子弟固将礼焉况天之所啓乎弗听及楚楚子飨之曰公子若反晋国则何以报不谷对曰子女玉帛则君有之羽毛齿革则君地生焉其波及晋国者君之余也其何以报君曰虽然何以报我对曰若以君之灵得反晋国晋楚治兵遇于中原其辟君三舎若不获命注三退不得楚王命也音义【过古禾反】其左执鞭弭右属櫜鞬以与君周旋注弭弓末无縁者櫜以受箭鞬以受弓属着也周旋相追逐也音义【弭莫尔反尔雅云弓有缘者谓之弓无缘者谓之弭属音烛注同櫜古刀反受箭器鞬九言反弓衣缘悦绢反】疏【正义曰释器云弓有缘者谓之弓无缘者谓之弭李廵曰骨饰两头曰弓不以骨饰两头曰弭孙炎曰缘谓缴束而漆之弭谓不以缴束骨饰两头者也二説虽反俱以弭为弓末也诗云载櫜弓矢则弓矢所藏俱名櫜也昭元年传伍举请垂橐而入注云示无弓则櫜亦受弓之物方言云弓藏谓之鞬此櫜鞬二物必一弓一矢以鞬是受弓故云櫜以受箭因对文而分之耳孔晁云马鞭及弓分在两手欲辟右带櫜鞬之文故云左执】子玉请杀之注畏其志大楚子曰晋公子广而俭注志广而体俭文而有礼其从者肃而寛注肃敬也忠而能力疏【正义曰广大者失于奢僣故美其能俭也文华者失于傲慢故美其能有礼也能敬者失于褊急故美其能寛容也忠诚者未必有力故美其能勤也此四者毎两事相反而美其能兼有之】晋侯无亲外内恶之注晋侯惠公也音义【恶乌路反】吾闻姬姓唐叔之后其后衰者也其将由晋公子乎天将兴之谁能废之违天必有大咎乃送诸秦秦伯纳女五人怀嬴与焉注怀嬴子圉妻子圉諡怀公故号为怀嬴音义【咎其九反与焉音预】奉匜沃盥既而挥之注匜沃盥器也挥湔也音义【奉芳勇反匜以支反一音以纸反説文云似羮魁柄中有道可注水盥古缓反挥许韦反湔音荐又音赞一音箭又音牋】疏【正义曰説文云匜似羮魁柄中有道可以注水盥澡手也从臼水临皿然则匜者盛水器也盥谓洗手也沃谓浇水也怀嬴奉匜盛水为公子浇水令公子洗手既而以湿手挥之使水湔汚其衣故云挥湔也】怒曰秦晋匹也何以卑我注匹敌也公子惧降服而囚注去上服自拘囚以谢之音义【去起吕反拘音俱】疏【正义曰晋语説此事云公子欲辞司空季子子犯子余劝取之乃归女而纳币且逆孔晁云归怀嬴更以贵妾礼迎之也服防云申意于楚子伸于知己降服于怀嬴屈于不知己】他日公享之子犯曰吾不如衰之文也注有文辞也音义【衰初危反下同】请使衰从公子赋河水注河水逸诗义取河水朝宗于海海喻秦公赋六月注六月诗小雅道尹吉甫佐宣王征伐喻公子还晋必能匡王国古者礼会因古诗以见意故言赋诗断章也其全称诗篇者多取首章之义他皆放此音义【见贤遍反断端缓反】疏【正义曰杜言全引诗篇者多取首章之义刘规过云案春秋赋诗有虽举篇名不取首章之义者故襄二十七年公孙段赋桑扈赵孟曰匪交匪敖乃是卒章又昭元年云令尹赋大明之首章既特言首章明知举篇名者不是首章今删定知不然者以文四年赋湛露云天子当阳又文十三年文子赋四月是皆取首章若取余章者传皆指言其事则赋载驰之四章绿衣之卒章是也所以令尹特言大明首章者令尹意特取首章明徳故传指言首章与余别也杜言多取首章言多则非是总皆如此刘以春秋赋诗有不取首章以规杜氏非也】赵衰曰重耳拜赐公子降拜稽首公降一级而辞焉注下阶一级辞公子稽首音义【级音急】衰曰君称所以佐天子者命重耳重耳敢不拜注诗首章言匡王国次章言佐天子故赵衰因通言之为明年秦伯纳之张本
　　经二十有四年春王正月
　　夏狄伐郑
　　秋七月
　　冬天王出居于郑注襄王也天子以天下为家故所在称居天子无外而书出者讥王蔽于匹夫之孝不顾天下之重因其辟母弟之难书出言其自絶于周音义【蔽必世反难乃旦反】疏【正义曰出居实出奔也出谓出畿内居若移居然天子以天下为家所在皆得安居故为天子别立此名释例曰天子以天下为家故传曰凡自周无出今以出居为名而不书奔殊之于列国】晋侯夷吾卒注文公定位而后告未同盟而赴以名传二十四年春王正月秦伯纳之不书不告入也注纳重耳也及河子犯以璧授公子曰臣负羁絏从君廵于天下注羁马羁絏马繮音义【羁纪宜反説文云马络头也絏息列反説文云系也从才用反又如字繮居良反】疏【正义曰説文云羁马络头也又曰马绊绁系也少仪云犬则执绁牛则执纼马则执靮服防云一曰犬繮曰绁古者行则有犬杜今正以绁为马繮者绁是系之别名系马系犬皆得称绁彼对文耳散则可以通廵于天下用马为多故主于马耳】臣之罪甚多矣臣犹知之而况君乎请由此亡公子曰所不与舅氏同心者有如白水注子犯重耳舅也言与舅氏同心之明如此白水犹诗言谓予不信有如皦日音义【皦古了反】疏【正义曰诸言有如皆是誓辞有如日有如河有如皦曰有如白水皆取明白之义言心之明白如日如水也有如上帝有如先君言上帝先君明见其心意亦同也】投其璧于河注质信于河音义【质音致】济河围令狐入桑泉取臼衰注桑泉在河东解县西解县东南有臼城音义【令力丁反衰初危反解戸买反】二月甲午晋师军于庐栁注怀公遣军距重耳音义【庐力居反柳力久反】秦伯使公子絷如晋师师退军于郇注解县西北有郇城音义【絷张立反郇音旬】辛丑狐偃及秦晋之大夫盟于郇壬寅公子入于晋师丙午入于曲沃丁未朝于武宫注文公之祖武公庙戊申使杀怀公于高梁不书亦不告也注怀公奔高梁高梁在平阳杨县西南再发不告者言外诸侯入及见杀亦皆须告乃书于策吕郤畏偪注吕甥郤芮惠公旧臣故畏为文公所偪害音义【偪音逼为于伪反】将焚公宫而弑晋侯寺人披请见公使让之且辞焉注辞不见音义【弑音试又作杀寺本又作侍披普皮反请见贤遍反】曰蒲城之役注在五年君命一宿女即至注即日至音义【女音汝下皆同】其后余从狄君以田渭滨注田猎音义【渭音谓水名滨音宾】女为惠公来求杀余命女三宿女中宿至虽有君命何其速也夫袪犹在注披所斩文公衣袂也音义【为于伪反中丁仲反下注中钩同女中宿至或无至字袪起鱼反袂灭制反】疏【正义曰夫辞也彼时斩袪之恨今日犹在】女其行乎对曰臣谓君之入也其知之矣注知君人之道若犹未也又将及难君命无二古之制也除君之恶唯力是视蒲人狄人余何有焉注当二君世君为蒲狄之人于我有何义音义【难乃旦反下及注皆同】今君即位其无蒲狄乎疏【正义曰言献公之时君为蒲邑人恵公之时君为狄国人余未事君何有恩义于君焉今君即位其无蒲狄乎言有人在蒲在狄为君犹是也】齐桓公置射钩而使管仲相注干时之役管仲射桓公中带钩音义【射食亦反注同相息亮反】君若易之何辱命焉注言若反齐桓已将自去不须辱君命行者甚众岂唯刑臣注披奄人故称刑臣音义【甚众一本甚作其】疏【正义曰公言女其行乎欲使之出奔也公若反齐桓念旧恶则出奔者甚众多矣岂惟刑臣一人乎言畏罪者皆将去】公见之以难告注告吕郤欲焚公宫三月晋侯濳会秦伯于王城己丑晦公宫火瑕甥郤芮不获公乃如河上秦伯诱而杀之晋侯逆夫人嬴氏以归注秦穆公女文嬴也秦伯送衞于晋三千人实纪纲之仆注新有吕郤之难国未辑睦故以兵衞文公诸门户仆隶之事皆秦卒共之为之纪纲音义【辑音集又七入反本亦作集卒子忽反共音恭本亦作供】疏【正义曰新有吕郤之难国未辑睦恐晋人情不可信故秦伯以兵卫文公也説文云纲维纮绳也纪丝别也则纲是维之大绳纪者别理丝缕诸门戸仆隶之事皆使秦卒共之与晋人为纪纲谓为之首领主帅也】初晋侯之竖头须守藏者也注头须一曰里鳬须竖左右小吏音义【竖上注反藏才浪反下同里鳬须房孚反韩诗外传云晋文公亡过曹里鳬须从因盗重耳资而亡重耳无粮馁不能行介子推割股以食重耳然后能行】疏【正义曰一曰里鳬须者史记谓之里鳬须与传文不同必有一谬故辨出其别不敢正之郑周礼注云竖未冠者之官名】其出也窃藏以逃注文公出时尽用以求纳之注求纳文公音义【尽津忍反】及入求见公辞焉以沐谓仆人曰沐则心覆疏【正义曰韦昭云沐则低头故心反覆也】心覆则图反宜吾不得见也居者为社稷之守行者为羁絏之仆其亦可也何必罪居者国君而雠匹夫惧者甚众矣仆人以告公遽见之注言弃小怨所以能安众音义【求见贤遍反下得见同覆芳服反下同守手又反又如字甚众本或作其众遽其处反】○狄人归季隗于晋而请其二子注二子伯鯈叔刘文公妻赵衰生原同屏括楼婴注原屏楼三子之邑音义【妻七计反屏歩平反括古活反】赵姬请逆盾与其母注赵姬文公女也盾狄女叔隗之子子余辞注子余赵衰字姬曰得宠而忘旧何以使人必逆之固请许之来以盾为才固请于公以为嫡子而使其三子下之以叔隗为内子而已下之注卿之嫡妻为内子皆非此年事盖因狄人归季隗遂终言叔隗音义【嫡本亦作适丁歴反注同下遐嫁反下同】○晋侯赏从亡者介之推不言禄禄亦弗及注介推文公微臣之语助音义【从才用反介音界推昌谁反】推曰献公之子九人唯君在矣惠怀无亲外内弃之天未絶晋必将有主主晋祀者非君而谁天实置之而二三子以为己力不亦诬乎窃人之财犹谓之盗况贪天之功以为己力乎下义其罪上赏其奸上下相蒙注蒙欺也难与处矣疏【正义曰在下者以贪天之功为立君之义是下义其罪也在上者以立君之勲赏盗天之罪是上赏其奸也居下者义其罪是下欺上也居上者赏其奸是上欺下也如此上下相欺防难可与并居处矣】其母曰盍亦求之以死谁怼对曰尤而效之罪又甚焉且出怨言不食其食注怨言谓上下相蒙难与处音义【盍戸腊反怼直类反】其母曰亦使知之若何注既不求之且欲令推达言于文公音义【令力呈反】对曰言身之文也身将隐焉用文之是求显也其母曰能如是乎与女偕隐注偕俱也音义【焉于虔反女音汝】遂隐而死晋侯求之不获以緜上为之田曰以志吾过且旌善人注旌表也西河界休县南有地名緜上○郑之入滑也滑人听命注入滑在二十一年师还又即衞郑公子士泄堵俞弥帅师伐滑注堵俞弥郑大夫音义【俞羊朱反弥亡皮反】王使伯服游孙伯如郑请滑注二子周大夫郑伯怨惠王之入而不与厉公爵也注事在庄二十一年又怨襄王之与衞滑也注怨王助衞为滑请音义【为于伪反】故不听王命而执二子王怒将以狄伐郑富辰谏曰不可臣闻之太上以德抚民注无亲疎也音义【听吐郑反而执二子本或作而执其二子其衍字也大音泰】其次亲亲以相及也注先亲以及疎推恩以行义疏【正义曰曲礼云太上贵徳其次务施报郑以大上为帝皇之世其次谓三王以来则以大上其次为世代之先后也襄二十四年传曰大上立徳其次立功其次立言杜以立徳谓黄帝尧舜立功谓禹稷立言谓史佚周任则以人之贤愚为上次非复年代之先后也然则太上谓人之最上上圣之人也以徳抚民唯能是用不简亲疎也其次圣之人则亲其所亲以渐相及而至于逺人为下周公亲亲之事张本也周公亦是上圣不以徳而先亲者制法为后不独为身圣人之身不恃亲也】昔周公吊二叔之不咸故封建亲戚以蕃屏周注吊伤也咸同也周公伤夏殷之叔世疏其亲戚以至灭亡故广封其兄弟音义【蕃方元反】管蔡郕霍鲁衞毛聃郜雍曹滕毕原酆郇文之昭也注十六国皆文王子也管国在荥阳京县东北雍国在河内山阳县西毕国在长安县西北酆国在始平鄠县东音义【郕音成聃乃甘反雍于用反注同酆音丰郇音荀】邘晋应韩武之穆也注四国皆武王子应国在襄阳城父县西韩国在河东郡界河内野王县西北有邘城音义【邘音于】凡蒋邢茅胙祭周公之也注嗣也蒋在弋阳期思县高平昌邑县西有茅乡东郡燕县西南有胙亭音义【蒋将丈反茅于交反胙才故反下注祭胙同祭则界反】疏【正义曰伯仲叔季长幼之次也故通谓国衰为叔世将亡为季世昔周公伤彼夏殷二国叔世疎其亲戚令使宗族之不同心以相匡辅至于灭亡故封立亲戚为诸侯之君以为蕃篱屏蔽周室言封此以下文武周公之子孙为二十六国也此二十六国武王克商之后下及成康之世乃可封建毕矣非是一时封建非尽周公所为富辰尽以其事属周公者以武王克殷周公为辅又摄政制礼成一代大法虽非悉周公所为皆是周公之法故归之于周公耳昭二十八年传曰昔武王克商光有天下兄弟之国十有五人姬姓之国四十人彼言由其克商乃得封建兄弟归功于武王耳亦非武王之时已建五十五国其后不复封人也昭二十六年传曰昔武王克殷成王靖四方康王息民并建母弟以蕃屏周昭九年传曰武王成康之建母弟以蕃屏周则康王之世尚有封国非独周公时也且见于经传者管叔蔡叔霍叔周公摄政之初以流言见黜则三叔之国已是武王封矣尚书康诰之篇周公营洛之时始封康叔于卫洛诰之篇周公致政之月始封伯禽于鲁书传称成王削桐叶为珪以封唐叔如此之类不得为武王封也凡蒋邢茅胙祭周公之也岂周公自封哉固当成王即政之后或至康王之时始封之耳注正义曰吊伤俱是悼徃之辞咸训为皆故为同也昭六年传曰夏有乱政而作禹刑商有乱政而作汤刑周有乱政而作九刑三辟之兴皆叔世也彼叔世为三代之末世知此二叔亦二代之末世也二代之末疎其亲戚以至灭亡周公创其如此故制礼设法亲其所亲广封兄弟以自蕃卫也蕃屏者分地以建诸侯使与京师作蕃篱屛扞也郑众贾逵皆以二叔为管叔蔡叔伤其不和睦而流言作乱故封建亲戚郑诗笺亦然案其封建之中方有管蔡岂伤其作乱始封建之马融以为夏殷叔世故杜同之文之昭者自后稷以后一昭一穆文王于次为穆故文子为昭武子为穆昭二十八年传称武王兄弟之国十五人此十六彼十五者人异故説异耳非武王时十五而周公加一也此十六国所在之地蔡郕鲁卫郜曹滕七国当时皆在已经解讫霍在闵元年原在隠十一年郇在此年春亦已解讫其毛聃阙故惟解管雍毕酆也武穆四国晋时见在故唯解应韩邗也周公之邢国见在隠七年解讫凡祭阙故唯解蒋茅胙也】召穆公思周德之不类故紏合宗族于成周而作诗注类善也紏收也召穆公周卿士名虎召采地扶风雍县东南有召亭周厉王之时周德衰微兄弟道缺召穆公于东都收会宗族特作此周公之乐歌常棣诗属小雅音义【召上照反注同纠居黝反棣六计反字林大内反】曰常棣之华鄂不韡韡注常棣棣也鄂鄂然华外发不韡韡言韡韡以喻兄弟和睦则强盛而有光辉韡韡然音义【鄂五各反不方九反韡韦鬼反】凡今之人莫如兄弟注言致韡韡之盛莫如亲兄弟其四章曰兄弟阋于墙外御其侮注阋讼争貌言内虽不和犹宜外扞异族之侵侮音义【阋呼歴反毛诗传云狠也御鱼吕反下同侮亡甫反诗作务争争鬭之争本又作诤扞戸旦反】疏【正义曰常棣之诗周公所作故周语说此事云周文公之诗曰即明是周公所作也召穆公厉王时人于时周徳既衰兄弟道缺召穆公思周徳之不善致使兄弟之恩缺收合宗族于成周为设燕会而作此周公乐歌之诗曰常棣之木华鄂鄂然外发之时岂不韡韡而光明乎以众华俱外发实韡韡而光明以喻兄弟众多而相和睦岂不彊盛而有光辉乎言兄弟和睦实彊盛而有光辉兄弟和睦则彊盛如是然则凡今日天下之人欲致此韡韡之盛莫如兄弟之相亲也其四章曰兄弟或有自不相善可争讼于墙内若有他人侵之则同心合意外御其他人之侵侮也注正义曰类善释诂文纠者聚合之意故为收也召穆公厉王宣王之臣诗江汉序云命召公平淮夷经曰王命召虎是也思周徳之不善故知是厉王之时周徳衰微兄弟道缺也召穆公于东都会宗族盖当宣王之时若当厉王之时天子疎之召公虽则聚会不能使之亲也于会之上作此周公之乐歌欲感切宗族使相亲也刘云杜云常棣诗属小雅明是周公所作也常棣棣释木文也舍人曰常棣一名棣郭璞曰今关西山中有棣树子似樱桃可啖鄂鄂然华外发者华聚而发于外鄂鄂然而光明也不韡韡乎言其实韡韡也古之人语有声而倒者诗文多有此类释言云阋狠也孙炎云相狠戾也李廵本作恨注云相怨恨以心相怨恨而为阋是为争讼貌也】如是则兄弟虽有小忿不废懿亲注懿羙也今天子不忍小忿以弃郑亲其若之何庸勲亲亲昵近尊贤德之大者也注庸用也昵亲也音义【昵女乙反】即聋从昩与顽用嚚奸之大者也音义【聋鹿工反昧音妹嚚鱼巾反】疏【正义曰亲昵尊是爱敬之辞也即从与是依就之意也其庸即用也用其有功勲者亲其亲族亲者昵其道路近者尊其有贤行者此四事是徳之大者也即训就也就其耳聋者从其目昧者与其心顽者用其口嚚者此四事是奸之大者也勲亲近贤据事上为名聋昧顽嚚据身上为名以狄无他事故于耳目身口之上为恶名耳下文各以四事覆之唯弃嬖宠而用三良是言郑伯之贤与上文倒随便言耳杜言三良叔詹堵叔师叔所谓尊贤如杜此注则谓郑伯尊贤与上文尊贤乖者能用三良则是郑伯之贤王则当尊此郑伯但杜注省略耳】弃德崇奸祸之大者也注崇聚也郑有平惠之勲注平王东迁晋郑是依惠王出奔虢郑纳之是其勲也又有厉宣之亲注郑始封之祖桓公友周厉王之子宣王之母弟弃嬖宠而用三良注七年杀嬖臣申侯十六年杀宠子子华也三良叔詹堵叔师叔所谓尊贤音义【堵丁古反又音者】于诸姬为近注道近当昵之四德具矣耳不听五声之和为聋目不别五色之章为昧心不则德义之经为顽口不道忠信之言为嚚狄皆则之四奸具矣周之有懿德也犹曰莫如兄弟故封建之注当周公时故言周之有懿德音义【别彼列反】其怀柔天下也犹惧有外侮扞御侮者莫如亲亲故以亲屏周召穆公亦云注周公作诗召公歌之故言亦云今周德既衰于是乎又渝周召以从诸奸无乃不可乎注变周召亲兄弟之道音义【渝羊朱反变也】民未忘祸王又兴之注前有子頽之乱中有叔带召狄故曰民未忘祸音义【頽徒回反】其若文武何注言将废文武之功业王弗听使頽叔桃子出狄师注二子周大夫音义【桃如字本或作姚亦宜音桃】○夏狄伐郑取栎王德狄人疏【正义曰荷其恩者谓之为徳古人有此语也】将以其女为后富辰谏曰不可臣闻之曰报者倦矣施者未厌注施功劳也有劳则望报过甚音义【栎力狄反施如字注同厌于艳反又于盐反】狄固贪惏疏【正义曰方言云杀人取财曰惏】王又啓之女德无极妇怨无终注妇女之志近之则不知止足逺之则忿怨无已终犹已也音义【惏力南反方言云杀人而取其财曰惏近附近之近逺于万反】狄必为患王又弗听初甘昭公有宠于惠后注甘昭公王子带也食邑于甘河南县西南有甘水惠后将立之未及而卒昭公奔齐注奔齐在十二年王复之注在二十二年又通于隗氏注隗氏王所立狄后王替隗氏注替废也音义【替他计反】頽叔桃子曰我实使狄狄其怨我遂奉大叔以狄师攻王王御士将御之注周礼王之御士十二人疏【正义曰周礼无御士之官唯夏官太仆之属有御仆下士十有二人掌王之燕令郑云燕居时之令以亲近王故欲为王御宼】王曰先后其谓我何注先后惠后也诛大叔恐违先后志宁使诸侯图之王遂出及坎欿国人纳之注坎欿周地在河南巩县东音义【坎苦感反欿大感反巩九勇反】秋頽叔桃子奉大叔以狄师伐周大败周师获周公忌父原伯毛伯富辰注原毛皆采邑疏【正义曰此原伯毛伯盖是文王之子原毛之后世为王臣仍为伯爵或本封絶灭食采畿内故云皆采邑也】王出适郑处于汜注郑南汜也在襄城县南音义【汜音凡后皆同】疏【正义曰南汜是襄城县南则郑之西南之竟南近于楚西近于周敬王处于汜及楚伐郑师于汜皆以为南汜其东汜在中牟县南去郑城既近三十年秦晋围郑秦军汜南故为东泛各随其所近而言也】大叔以隗氏居于温○郑子华之弟子臧出奔宋注十六年杀子华故好聚鹬冠注鹬鸟名聚鹬羽以为冠非法之服音义【好呼报反鹬尹橘反翠鸟也】疏【正义曰释鸟云翠鹬李廵曰鹬一名为翠其羽可以为饰樊光云青羽出交州郭璞云似燕绀色生郁林说文云翠青羽雀也案汉书尉佗献文帝翠鸟毛然则鹬羽可以饰器物聚此鹬羽以为冠也】郑伯闻而恶之注恶其服非法音义【恶乌路反】使盗诱之八月盗杀之于陈宋之间君子曰服之不衷身之灾也注衷犹适也音义【衷音忠一音丁仲反注同】诗曰彼己之子不称其服注诗曹风刺小人在位言彼人之德不称其服音义【已音记称尺证反注及下同刺七赐反】子臧之服不称也夫诗曰自诒伊慼其子臧之谓矣注诗小雅诒遗也慼忧也取其自遗忧音义【之服一本作之及夫音扶诒以支反遗唯季反下同】夏书曰地平天成称也注夏书逸书地平其化天成其施上下相称为宜音义【夏戸雅反后夏书皆放此施茹豉反】疏【正义曰此是大禹谟之文以说禹事故传通以其篇为夏书彼孔安国云水土治曰平五行序曰成水土既治是地平其化五行既序是天成其施杜虽不见孔传于义亦不相违也】○宋及楚平宋成公如楚还入于郑郑伯将享之问礼于皇武子注皇武子郑卿对曰宋先代之后也于周为客天子有事膰焉注有事祭宗庙也膰祭肉尊之故赐以祭胙音义【膰符袁反周礼又作燔字音义皆同】有丧拜焉注宋吊周丧王特拜谢之疏【正义曰礼吊防之法皆主人拜其吊者谢其勤劳吊者不答拜以其为事而来不自同于宾客此皆据吊及主人敌礼以上若其臣下来吊则主人不拜宋是先代之后王以敌礼待之故拜其来吊其余诸侯则否】丰厚可也郑伯从之享宋公有加礼也注礼物事事加厚善郑能尊先代音义【享宋公有加絶句礼也一本无也字读则总为句】○冬王使来告难曰不谷不德得罪于母弟之宠子带鄙在郑地汜注鄙野也音义【难乃旦反下同】敢告叔父注天子谓同姓诸侯曰叔父臧文仲对曰天子蒙尘于外敢不奔问官守注官守王之羣臣音义【守手又反注及下同】王使简师父告于晋使左鄢父告于秦注二子周大夫音义【鄢于晚反】天子无出书曰天王出居于郑辟母弟之难也注叔带襄王同母弟天子凶服降名礼也注凶服素服降名称不谷○郑伯与孔将鉏石甲父侯宣多省视官具于汜注三子郑大夫省官司具器用音义【鉏仕居反】疏【正义曰郑伯与三大夫毎日亲自省视当国官司令具其器用送之于泛而后听其私政也】而后听其私政礼也注得先君后已之礼音义【听吐定反】○衞人将伐邢礼至曰不得其守国不可得也注礼至衞大夫守谓邢正卿国子我请昆弟仕焉乃往得仕注为明年灭邢传












　　春秋左传注疏卷十四
　　春秋左氏传注疏卷十四考证
　　传秦晋迁陆浑之戎于伊川注至今为陆浑县也○【臣召南】按汉书地理志曰农郡陆浑春秋迁陆浑戎于此晋陆浑县属河南郡志云古蛮子国是也
　　传王召之也○赵汸补注曰传见天王不能以义制恩齐侯为之请已失之富辰之言亦非也舜封象于有庳而使吏治其国未尝留之于帝都子带志在召寇作乱与象一夫之事不同宥之列国斯可矣乃还之京师以起后患谓之协其兄弟岂不谬哉
　　传大司马固谏曰注大司马固庄公之孙公孙固也○顾炎武日知录曰大司马即司马子鱼固谏坚辞以谏也隐三年言召大司马孔父而属殇公焉桓二年言孔父嘉为司马知大司马即司马也定十年公若藐固谏曰知固諌之为坚辞以谏也
　　传弗可赦也已注不如赦楚勿与战○【臣浩】按杜解弗可赦也已句稍悖不如赵汸补注曰言天弃商久勿赦其罪为直截也
　　传彼众我寡疏周礼虎贲氏○监本脱虎字贲讹贵今改正
　　传楚子使师缙示之俘馘疏书传所言师旷师曹师蠲之类○监本曹字下衍一蠲字今去
　　传庭实旅百疏膷鼎一○监本膷讹脚依周礼改正又疏茆菹麇臡○【臣召南】按麇音京伦反与上麋臡不同使昌本以麋臡而茆菹亦以麋臡则先儒必有论说周礼本虽亦有两作麋臡者今定从麇
　　传杞成公卒书曰子注仲尼以文贬称子○赵汸补注曰言杞不敬不共皆鲁人为之辞耳杜氏谓仲尼以文贬称子盖不知春秋有存策书大体之义也【臣召南】按春秋无降人命爵之理赵汸之说较正
　　传及齐齐桓公妻之○【臣召南】按史记齐世家桓公四十二年晋公子重耳来桓公妻之四十三年桓公卒则重耳游齐在鲁僖之十六年冬也晋世家曰重耳留齐凡五歳
　　传曹共公闻其骈胁欲观其裸浴薄而观之○【臣浩】按释文以欲观断句孔疏以欲观其裸断句并通【臣召南】按史记晋世家言重耳留齐凡五歳而年表叙过曹过宋过郑俱在二十三年盖以此传为据考其实去齐过曹当在僖二十一年也
　　传公赋六月疏匪交匪敖○【臣照】按诗作彼交匪敖而襄二十七年传公孙段赋桑扈赵孟曰匪交匪敖福将焉徃作匪交与诗异或古与今本不同或赵孟别取匪交之义不举诗本文俱未可定此疏引传文故不同于诗
　　传济河围令狐入桑泉注桑泉在河东解县西○【臣召南】按后汉郡国志注引杜预曰在县西二十里
　　传女为恵公来求杀余疏彼时斩袪之恨下○监本脱今日犹在四字今増
　　传晋侯潜会秦伯于王城○陈传良曰传见自齐桓之伯诸侯特相会皆不书赵汸补注曰潜会不告不入例
　　传郑公子士泄堵俞弥帅师伐滑注堵俞弥郑大夫○【臣浩】按二十年传郑公子士泄堵寇帅师入滑注曰公子士文公子泄堵寇郑大夫此泄堵俞弥以泄姓见前不须更举也俗本俱读作公子士泄非
　　传邘晋应韩武之穆也注应国在襄阳城父县西韩国在河东郡界河内野王县西北有邘城○【臣召南】按后汉郡国志野王有邘城颍川郡父城有应乡引杜预曰在县西南至韩国以诗梁山为据则在冯翊夏阳县注乃言在河东郡界岂其以河东河北县之韩亭为古韩国乎
　　传曰常棣之华鄂不韡韡注不韡韡言韡韡○【臣召南】按诗郑笺曰不当作跗音芳于反言华下有鄂鄂下有跗与毛传解不同杜注盖从传不从笺也【臣照】按不字本花趺象形盖古趺字古人以鄂不不字为实字用者甚多如顔真卿文鄂不照乎棣华龙骥骧乎云路之类是也













　　春秋左氏传注疏卷十四考证
　　钦定四库全书
　　春秋左传注疏卷十五【起僖公二十五年尽二十八年】
　　晋杜氏注　唐陆徳明音义　孔颖达疏
　　经二十有五年春王正月丙午衞侯燬灭邢注衞邢同姬姓恶其亲亲相灭故称名罪之音义【燬况委反恶乌路反】疏【正义曰曲礼曰诸侯不生名灭同姓名传云同姓也故名然则诸侯位贵居尊故不斥其名书名则是罪絶之事故云罪之也】
　　夏四月癸酉衞侯燬卒注无传五同盟疏【正义曰燬以元年卽位四年盟于召陵五年于首止八年于洮九年于葵丘十五年于牡丘皆鲁卫俱在是五同盟也】
　　宋荡伯姬来逆妇注无传伯姬鲁女爲宋大夫荡氏妻也自爲其子来逆称妇姑存之辞妇人越竟迎妇非礼故书音义【爲于僞反越竟音境】疏【正义曰伯姬鲁女而以宋荡冠之知爲宋大夫荡氏妻也妇者对姑之文姑卽伯姬故知自爲子来逆妇公羊传曰宋荡伯姬者何荡氏之母也其称妇何有姑之辞也谷梁传曰妇人旣嫁不逾竟是妇人越竟逆妇非礼也以非礼故书之纪裂繻来逆女此云逆妇者姑自来逆故卽称妇也宋有荡氏者宋桓公生公子荡荡生公孙夀寿生荡意诸意诸之后以荡爲氏则此人字荡也故云荡氏妻】
　　宋杀其大夫注无传其事则未闻于例爲大夫无罪故不称名
　　秋楚人围陈纳顿子于顿注顿廹于陈而出奔楚故楚围陈以纳顿子不言遂明一事也子玉称人从告顿子不言归兴师见纳故疏【正义曰围陈而纳顿子明顿子廹于陈而出奔也楚人纳之知其出奔楚也公羊传曰何以不言遂两之也一举兵而行此两意非因前生后故不言遂明此围陈纳顿子正是一事释例曰传称诸侯纳之曰归今经诸称纳者皆有兴师见纳之事不待例而自明故但言纳不复言归纳归须两见故云顿子不言归兴师见纳故】
　　葬衞文公注无传
  </div>
  <div class="pagination">
   <a href="春秋左传注疏_page13.html">
    上一页
   </a>
   <span>
    ...
   </span>
   <a href="春秋左传注疏_page9.html">
    9
   </a>
   <a href="春秋左传注疏_page10.html">
    10
   </a>
   <a href="春秋左传注疏_page11.html">
    11
   </a>
   <a href="春秋左传注疏_page12.html">
    12
   </a>
   <a href="春秋左传注疏_page13.html">
    13
   </a>
   <span class="current-page">
    14
   </span>
   <a href="春秋左传注疏_page15.html">
    15
   </a>
   <a href="春秋左传注疏_page16.html">
    16
   </a>
   <a href="春秋左传注疏_page17.html">
    17
   </a>
   <a href="春秋左传注疏_page18.html">
    18
   </a>
   <a href="春秋左传注疏_page19.html">
    19
   </a>
   <span>
    ...
   </span>
   <a href="春秋左传注疏_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
