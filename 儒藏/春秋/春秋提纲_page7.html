<!DOCTYPE html>
<html>
<head>
    <meta charset="UTF-8">
    <title>春秋提纲 - 第 7 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋提纲 - 第 7 页/共 7 页</h1>
    <div class="content">　　僖十有四年秋八月辛夘沙鹿崩　十有六年春王正月戊申朔陨石于宋五是月六鹢退飞过宋都
　　文三年秋雨螽于宋
　　宣十有六年夏成周宣榭火
　　成五年梁山崩
　　襄九年春宋灾　三十年甲午宋灾昭九年夏四月陈灾　十有八年夏五月壬午宋卫陈郑灾
　　呜呼自汉儒以春秋附洪范而后世之言天也诬矣一灾则一事之应一异则一徴之召其言天人相与若甚宻而不谬者何休之解春秋又祖其説而波蔓之呜呼天乎若二三子之所见则小矣不曰春秋书灾异而不言其故乎夫先事而至谓之异随时而应谓之灾春秋事应具存未甞条而分之目而析之若汉儒之所言者日有食之不指其何物者缺其所不闻也孛入北斗必以有书者志其不常见也星陨如雨已陨之后其象何为陨石于宋方陨之初其物为何圣人未甞不究其所以然而终不敢言其所以然为言之近于诬也圣人之重言天如此而况指某灾某异而为某事之应哉陨霜杀菽举重也陨霜不杀草举轻也无氷燠甚也雨木氷寒甚也雨雹时或有之而大则为妖也震电雨雪天时之常而过则为灾也其类如地震火灾水旱之变为人君者盍引而自咎曰君道废欤臣失节欤宫闱之不正欤民事多失和欤何变异之荐臻耶意者兵役繁兴而不务职欤宫室过盛而不知量欤不然何以至此春秋书灾异而不言其故正欲人君广修徳以应天也虽然天文之异虽可忧物象之妖深可畏鸜鹆吴禽也南越之妖也蜚亦鲁国之所无也有之则为异故春秋书之曰有麋鲁所有也有不为异而多则为异故春秋书之曰多螟螽蝝天下所多也多不为异而灾则为异故春秋但书之曰螟螽蝝物反常为妖春秋谨之而又谨之者也或曰外灾外异惟宋为多何邪宋鲁乃赴吊相通之国其见于简书最密仲尼于宋其闻之祖父也最详史记有可得而书者春秋有可得而详者石陨鹢飞盖有不必告而告之者故春秋书外灾外异莫详于宋其他诸国至有废兴存亡不以告者矣灾异云乎哉或又曰三国五季之世祥瑞之列于汗青者相望二百四十二年之春秋専书灾异无一祥瑞之足言者何故春秋祥瑞不书惟有年则书今有年所以为上瑞也吁桓宣之世两书有年春秋以为瑞乎以为异乎圣人以为喜乎以为忧乎盍思之
　　郑荘公之后五世兵争
　　按左氏荘公乃鲁桓公十一年卒祭仲立公子突世子忽出奔卫十五年郑伯突出奔蔡世子忽复归于郑是年九月郑伯突入于栎十七年髙渠弥弑昭公而立公子亹十八年齐人杀公子亹而轘髙渠弥祭仲迎郑子于陈而立之杜云子仪也荘十四年傅瑕杀郑子及二子而纳厉公至此凡二十有二年始定
　　晋昭公之后五世大乱
　　初晋穆侯以条之役生太子曰仇【即文侯】弟以千亩之战生曰成师【即曲沃伯桓叔】按左氏于桓公二年传载鲁恵公二十四年晋始乱故封桓叔侯于曲沃恵之三十年晋潘父弑昭侯而纳桓叔不克晋人立孝侯恵之四十五年曲沃荘伯以郑人邢人伐翼王使尹氏武氏助之翼侯奔随又载曲沃叛王王命虢公伐曲沃立哀侯于翼六年翼九宗五正顷父之子嘉父逆晋侯于随纳诸鄂晋人谓之鄂侯桓公二年春曲沃武公伐翼次于陉庭逐翼侯于汾隰夜获之七年冬曲沃伯诱小子侯杀之八年灭翼冬王命虢仲立哀侯之弟缗于晋鲁荘公十六年王使虢公命曲沃伯以一军为晋侯　翼按诗孔氏曰在平阳绛邑县曲沃按诗孔氏曰在河东闻喜县
　　夏五阙文
　　夏五者何谷梁曰传疑也公羊曰无闻也杜预之解左氏亦曰阙文也无闻则无闻矣阙文则阙文矣传疑者又何足以疑哉夏五而必继之以月无疑也圣人于此既不难于一字之増而卒不敢者非有所不知也知而阙之者乃千万世之信史也盖春秋多阙文唯桓公之简为甚春秋之左氏多阙传唯庄公之简为甚桓五年之甲戌己丑非以两日赴也甲戌之下有脱简耳四年之无秋冬七年之无秋冬非圣人削而去之也桓公之春秋多阙文矣左氏有经而无传者尚多有之独荘公自元年以后大半失传自十九年以后空一年之经而失传或累数年之经而传皆无之以迄于荘公之未疑有坠失之最甚固不止如成公二年夏月之阙文也传且如此况圣人之经乎况圣人所修之旧史乎冝夏五之阙矣夫子以前为旧史为旧史之阙文夫子因之遂为圣经之阙文史之所阙者圣人且不得而増经之所阙者学者其可得而议之哉甞攷杜预之解左氏每遇阙文则曰史阙文也范之解谷梁每遇阙文则曰寗所未详独何休之解公羊以为春秋皆无阙文只字片简偶有坠佚则曲为之説以附防于经桓十七年之五月不书夏则曰非阙文也月不系时者文姜不系之桓也僖二十八年之冬有壬申之日而无月则曰非阙文也日不系月者诸侯不系之周也昭十年之无冬则归咎于昭公之不郊定十四年之无冬则归咎于季桓之受女乐失马逺矣而执涂之人曰马之失也职女之由此皆不近人情之论凡某阙文皆有论证至夏五不得其説则置然而不敢解休也生平之技始穷矣然则春秋不书者其皆阙文乎隐十年之无正桓十有四年之不书王定元年书春王而无正月若此者亦阙文乎若尽以夏五之例而例之则圣人笔削之意隠矣学者之解释经疑冝于此审订之但不当如何休之附防以春秋皆无阙文至夏五不得其説以为后世笑
　　元年春王正月
　　孟子谓晋之乗楚梼杌鲁春秋一也其事则齐桓晋文其文则史孔子曰其义则丘窃取之矣孔子取春秋之名者取其义也盖王者而后改元诸侯改元非正也诸侯有世无年有某事则系于某王某年之下据隠公元年合书曰平王四十九年公即位今书曰元年是鲁自改元矣春秋之书旧史也韩宣子于昭公二年聘鲁当时夫子年十有三见鲁之史已名春秋迨夫子约鲁史仍名之曰春秋盖深有取于春秋之名之义防寓乎尊王之意旧史则未必知之而夫子则深取之天子以年诸侯以时年虽鲁国之僭而时乃天子之授时而天下诸侯之所同有夫子超古史而立法于元年而系时焉以见春秋一统之义鲁虽可以黜周之年终不可以黜周之时书春王正月春王二月春王三月则一年皆不可无时则人亦不可以一日而无王夫鲁改元乱也今书春而系以王见王者后天而奉天时书王而系以正见王者犹能颁正朔于天下而诸侯必奉王者之正朔而后敢即位见鲁乱而一王之法不乱也故书鲁元年而名以春秋黜其年也不书周之纪年而书春者大周之一统也所以存周也观春秋之二字即可以知尊王之义矣
　　夏正得天百王所同夫子六经皆用夏正周之时即夏之时也顔渊问为邦夫子曰行夏之时此夫子作春秋笔法也呜呼千载而下谁能明圣人之心哉
　　元年春王正月
　　呜呼春秋书春王正月或云周正或云夏正千载而后诸儒未有能决之者若以周正纪事则四时十二月之次更错迭紊而人时不复正矣曽谓春秋系年月日时之书若此哉盖夏正得天百王所同周家不防夏殷之旧以子月为嵗首天子开明堂受朝贺布政令于四方用是月也若乃敬授人时廵狩烝享犹用夏焉汲冢周书云惟十有一月既南至亦如商书所载惟元祀十有二月而四时十二月之次未甞改也特所尚之嵗首不同耳孰谓子月为周家之正月哉今按春秋书桓八年冬十月之雨雪僖十年之冬大雨雪或谓雪之失时为灾不知雨雪政不在灾异之例也水旱螟螽之变大饥无麦苖无麦禾之书圣人畏天灾忧人穷也至矣书雨雪为嗣嵗之喜也【此説得之诏南马氏】或曰子谓冬月之雨雪则春秋之常事不书雨雪于冬常事也此何以书曰二百四十二年而两书雨雪其可以为常乎两书有年则其他公私不足之年多两书雨雪则其他隂阳错缪之年多大抵古人所谓周多燠年之説不妄也若三月大震电大雨雪则春秋始以灾异书矣僖公三十三年冬十二月陨霜不杀草或谓十月之陨霜不知十月隂气始盛虽不杀草亦不为异季冬之月此为何时霜不杀草乃所以为异定公元年冬十月陨霜杀菽或谓十月无菽此八月之陨霜也不知中原之菽亦有晩获者诗云嵗聿云暮采萧获菽则周家以十一月为嵗首而十月乃嵗聿云莫矣若谓十月无菽而独八月有之则八月岂嵗莫之时乎攷之春秋比比皆然何必如公羊左氏易时易月而后为是哉或又曰周官有正嵗正月之异子何以知正嵗之必在子而正月之必在寅曰正嵗直周嵗所尚之嵗首耳正月则四时十二月之次于嵗首无与焉豳诗之十月蟋蟀入我牀下嗟我妇子曰为改嵗于十月为将改嵗则正嵗之在子而正月之在寅明矣若谓正月之必在子则豳诗于周家正朔何故不称正月而变其文谓一之日哉左氏谓正月为周正至于天防鹑奔之謡不能不用夏杜预専以周正释春秋至于绛老人甲子之説不能不用夏则夏正乃万古不易之时商周改之而不可改秦人去之而不可去左氏杜预诸儒欲不用而终不能不用夫子正恐后世疑周家之正月在冬之十一月故曰春王正月则春乃王之正月也夏正乃百王之所同也彼杜预之于春秋孔安国之于书郑康成之于诗尚区区守周正之説吁惑矣吾不攻而自破矣
　　夏正得天
　　火心星也天子明堂之位也大火之行于天每嵗十一月十二月迭移于他次独正月不违乎建寅盖建寅之月乃天子坐明堂布政令于四方上奉天正下授人时皆是月也所以尧典劈头便以敬授人时为第一义以建寅之月为万世法正夫子作春秋意也天且不违而况于人乎
　　获麟解
　　呜呼获麟二字三家以下言之愈多圣人之心愈不可得而见春秋奈何以获麟终乎孔子适晋将济河闻杀窦鸣犊而止为世乱谗胜祸之将及人也故春秋之作夫子有知我罪我之叹定哀之世防辞为多圣人危行言孙之意大不获已也然则奈何终于获麟或者以麟为瑞应不知麟之自出乃太平之瑞王者之应今不得深藏逺匿于山林之间而反因获于虞人失物之性安得为瑞夫春秋书狩郎狩禚未有不志其地今但曰西狩则穷国以西淫猎所至虽麟不获免焉麟仁兽也仁人君子之象也感获麟而絶笔其圣人遁世无闷之意乎其圣人以天何言自防者乎故春秋止于获麟吁此春秋一字之防而圣人千载之心【騒云使麒麟可系覊兮岂云异犬羊】鲁论一书圣人于门人问答之际详于诗书执礼而略于易与春秋何也盖易为穷理尽性至命之书不敢轻以授人曰五十以学易乃夫子之自道未尝以是轻许学者也至于春秋乃一王之法不惟不敢轻以语人絶无单言片辞及于春秋之称又何也考之二十篇之中皆春秋褒贬之大法意及之而辞不及之者笔削闗于万世之是非予夺渉于当时之喜怒使其书出于夫子之时昭昭乎如揭日月而行则世之人将有甚于叔孙武叔者矣故春秋之授非私淑之门人不得以与于此也及观孟子始益信余言之不谬孟子之论春秋事则齐桓晋文其文则史其义则孔子取之又继之曰君子之泽五世而斩小人之泽五世而斩予未得为孔子徒也予私淑诸人也盖孔子絶笔于哀公之十有四年下至孟子当平公之世已一百六十余年若以三十年为一世而论孔子至是殆五世矣春秋所褒而谓之君子者其泽固至是而斩春秋所贬而谓之小人其泽亦至是而斩虽有子孙服属已尽其好恶消其是非定春秋之书可以出矣孟子犹不敢以斯道为己任则曰予未得为孔子徒也但以春秋之学私淑之人也世皆以左丘明亲受经于圣人不知左氏之传皆事迹耳而春秋襃贬大义惟孟子之得其正传也观孟子所谓春秋无义战彼善于此之语此非长于春秋乎春秋天子之事之语此非深得于春秋者乎则春秋为夫子身后之书惟孟子之得其正传也韩昌黎荅张籍亦以言孔氏之作春秋也不敢公传道之口授弟子至于后世其书出焉所以虑患之道防矣如斯言也于获麟之辞岂不信哉
　　论左氏
　　余甞论三传之异同而独于左氏惜焉公谷但释经而已春秋所无公谷不可得而有春秋所有公谷亦不可得而无左氏或先经以始事或后经以终义或依经以辩理或错经以合义其事与辞过公谷逺矣独惜春秋所有者或无而无者反者抑扬褒贬之义犹未之见焉齐桓晋文其功诚足以称伯必起其侵曹侵蔡伐衞之由则有功者易以见疑楚灵之暴晋三郤之専其罪皆足以杀身必起其见杀之由则为恶者辞以自解灭谭则曰谭不礼焉灭遂则曰遂人不至灭舒鸠则曰舒鸠卒叛大之加小何患无辞必起其见灭之由则灭人之国者皆可以无罪攷传之颠末大抵类此乃若言毉取秦言术取晋卜筮占候相人之法事事竒中借曰术家之流勿论至于君子觇人亦曰栾氏先亡赵孟不复年今兹宋公与叔孙皆将死觇人之国亦曰虞不腊虢不五稔楚不十年若隂有鬼神发之者吾是以未敢深信也盖左氏之长博采诸国之记而为之传防流泝源使学春秋者有所证左氏之失张本春秋之事而为之辞枝牵叶蔓使学春秋者易以疑陈桓公尚在而先举桓公之諡郑泄驾吴诸樊已死而尚见泄驾诸樊之人此皆左氏浮夸之过而不自觉且其载毉巫卜筮占候相人之法于圣经何与哉虽然论圣人之谨严则左氏于春秋为有过论公羊之俗谷梁之短则左氏于春秋为有功宰咺归赗二传未有载恵公仲子之详者左氏独言之吾是以知仲子之为妾郑伯克段二传未有以发祭仲子封之言者左氏独详之吾是以知郑伯之心此类有功于天下后世者不少防左氏吾何以知春秋哉余又谓左氏之夸固可惜杜氏之谀深可罪杜之释传阿媚取容有不可晓动曰经误预圣门之罪人左氏之面友也余亦嗜左氏者人知杜氏之谀则知吾言之忠








　　春秋提纲卷十
</div>
    <div class="pagination">
<a href="春秋提纲_page6.html">上一页</a><a href="春秋提纲.html">1</a><a href="春秋提纲_page2.html">2</a><a href="春秋提纲_page3.html">3</a><a href="春秋提纲_page4.html">4</a><a href="春秋提纲_page5.html">5</a><a href="春秋提纲_page6.html">6</a><span class="current-page">7</span>
    </div>
    <div class="pagination"><a href="index.html">返回目录</a></div>
</body>
</html>
