<!DOCTYPE html>
<html>
<head>
    <meta charset="UTF-8">
    <title>春秋平义 - 第 17 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋平义 - 第 17 页/共 32 页</h1>
    <div class="content">　　王札子者天子之庻兄也一朝杀二大夫札子之擅杀可知矣王政之不行又可知矣
　　秋螽
　　仲孙蔑防齐髙固于无娄【杞地公作牟娄】
　　必谋晋楚之故也于是往断道之盟矣【孔义】黄正宪曰鲁之服齐齐虽不振鲁未敢背故欲使归父防楚子则先为殽之防今意欲从晋则先使其卿与髙固会皆观其强弱以为行止耳【孔义】
　　礼之始失也诸侯非王事而自相防不自天子出矣无何诸侯与大夫防无何大夫与大夫防又不自诸侯出矣田氏簒齐三桓専鲁六卿分晋职此之由【郝解】
　　初税亩
　　税亩者税其私田履亩十取其一也其公田仍在非废助用税也【孔义】
　　冬蝝生
　　始生曰蝝既大曰螽秋螽未息冬又生子也【孔义】
　　饥
　　春秋饥三而宣公有其二【孔义】
　　十有六年春王正月晋人灭赤狄甲氏及留吁
　　帅师者士防畏逊强楚威加赤狄谓诸侯何【孔义】
　　夏成周宣榭火【榭公作谢火公谷作灾】
　　宣王中兴常讲武于东都于是有榭焉后王思其功因以为宫而祀之乐器蔵焉亦固其所然非制庙也故不曰宫而曰榭云【简端録】
　　秋郯伯姬来归
　　出也
　　冬大有年
　　宣公六年螽七年旱十年水十三年螽十五年螽连年凶荒今忽大有年圣人云胡不为之喜【日抄】有年则有之大有年则大有之圣人何心哉以为纪异者天下后世之论也【邵寳】
　　十有七年春王正月庚子许男锡我卒【昭公卒灵公立】
　　丁未蔡侯申卒【文公卒子景公固立】
　　夏许昭公蔡文公
　　六月癸卯日有食之
　　按是年六月无癸卯其食限亦不在六月推厯当为五月乙亥朔入食限从亥子初日四千一百定亥度阳厯十度依法变不食亦传写之误也【统纪】
　　己未公会晋侯卫侯曹伯邾子同盟于断道【晋地】
　　时宋为楚得中国危甚幸而卫复反为中国恐曹卫复背而南向故晋侯为是盟以固鲁卫曹邾之心书曰同盟齐贰也康侯因郤克之见笑以此防为谋齐不思征会乃在未见笑之先岂预知其见笑故为之防以谋之耶【日抄】
　　秋公至自会
　　冬十有一月壬午公弟叔肹卒
　　其曰公弟叔肹贤之也宣弑而非之也非之则曷为不去也曰兄弟也何去而之与之财则曰我足矣织屦而食终身不食宣公之食【谷梁传】称弟不称字则如弟年之例而不见其贤称字不称弟则又季友之比而不昭其贵故书弟书字以褒之也【探防】
　　十有八年春晋侯卫世子臧伐齐
　　此则以不与断道之盟故也齐自恃伯国未尝服晋文公之伯尝惧而从之晋越四世齐未尝从也【孔义】
　　公伐杞【自是内不书君将征伐在大夫也宣公而下征伐在大夫是故自伐邾取绎凡取皆不书其人自伐杞凡伐皆不书公】
　　杞世婚于鲁僖文之世各一来朝宣公杀恶及视而杞不来故伐之【孔义】
　　夏四月
　　秋七月邾人戕鄫子于鄫【谷作缯】
　　凡自虐其君曰弑自外曰戕于鄫刺其臣子不能救君难也【左】以邾之小而肆毒于鄫曾无一人诋诃之信乎其为春秋之世也【木讷】齐桓薨而中国无伯则邾文公用鄫子晋景弱而中国无伯则邾定公戕鄫子两鄫子之不得其死其伯国之耻乎【张洽】
　　甲戌楚子旅卒【旅公作吕楚始书卒庄卒共审立】
　　吴楚之君不书辟其号也【公羊】
　　公孙归父如晋【子家】
　　鲁谨事齐断道之盟始改事晋故始聘晋左氏谓归父谋之于公欲以晋人去三桓则何以不谋于素厚之齐而遽请于新交之晋及为行父所逐又何以不奔请去三桓之晋而又奔齐耶恐不然【孔义】
　　冬十月壬戌公薨于路寝
　　归父还自晋至笙遂奔齐【笙公谷作柽笙鲁地】
　　归父奔齐则以父素谨事齐也归父逐而三家之张甚矣【孔义】东门氏世与诸儒结死后之縁仲遂圽于路恨恩礼之未至归父被遣走之齐谓之奔者捐殡奔其父谓奔者为墠帷反命为不失礼縂不过曰还自晋善辞也云尔不书归父还自晋若为书之　文子大似成季庆父归父禽制畧同虽然其于斲削公室兹四人者皆斤斧也【野编】








　　春秋平义卷七
<经部,春秋类,春秋平义>
　　钦定四库全书
　　春秋平义卷八　　　　　　秀水俞汝言撰成公【名黑肱宣公子母穆姜夫人齐姜在位一十八年諡法安民立政曰成】
　　元年春王正月公即位
　　二月辛酉我君宣公
　　无冰
　　三月作丘甲
　　旧法九夫为井四井为邑四邑为丘四丘为甸甸出车一乗甲士三人步卒七十二人四丘而出三甲新法即丘出一甲谓之丘甲则甸出甲士四人歩卒九十六人三甸又得甲士三人步卒七十二人即增车一乗矣今谓之丘甲昔可谓之甸甲也作为也尽废旧版改为之也再变矣助变而税甸变而丘【野编】
　　夏臧孙许及晋侯盟于赤棘【晋地】
　　及者我及之也归父往矣开怨于齐不能不即晋【野编】
　　秋王师败绩于茅戎【茅公谷作贸】
　　不言战莫之敢敌也言败绩于茅戎自败也【孔义】
　　冬十月
　　二年春齐侯伐我北鄙
　　鲁之事齐甚谨易世而聘防不絶及与晋盟断道而怨隙成再盟赤棘而北鄙伐矣【胡传】
　　夏四月丙戌卫孙良夫帅师及齐师战于新筑卫师败绩【卫地卫书大夫帅师于是始】
　　曷为使良夫主之非齐加卫卫方事晋故欲絶齐【野编】
　　六月癸酉季孙行父臧孙许叔孙侨如公孙婴齐帅师防晋郤克卫孙良夫曹公子首及齐师战于鞌齐师败绩【首公谷作手鞌齐地】
　　四卿并出见鲁之乱也妇人笑客事竒然断道在彼我之北鄙卫之新筑防客怒晋师必出齐侯佚获亦竒【野编】鲁是时止有二军行父将一军许佐之侨如将一军婴齐佐之耳至襄十一年始作三军【辨义】
　　秋七月齐侯使国佐如师己酉及国佐盟于袁娄【袁谷作爰齐地去齐五十里】
　　袁娄之盟何如召陵曰纪甗玉磬得似包茅之问否不言国佐来盟于师曰及国佐盟及者我及之也揖而去之几失国佐【野编】齐自翟泉以来不与晋盟者逾四十年而袁娄以后三十余年无防不同无役不与则鞌之败挫之也【孔义】
　　八月壬午宋公鲍卒【文公卒子共公固立】
　　庚寅卫侯速卒【速公作遫穆公卒子定公立】
　　取汶阳田
　　夫使齐人归之汶阳我之旧也使晋人反之以充鞌之进至用师围棘与外取何异【野编】
　　冬楚师郑师侵卫
　　十有一月公会楚公子婴齐于蜀【鲁地楚书公子自婴齐始】
　　鲁卫受盟于晋从于伐齐故楚为阳侨之役侵卫侵鲁鲁不书以赂退也以中国诸侯降班失列下与夷狄之大夫会辱已甚矣【孔义】
　　丙申公及楚人秦人宋人陈人卫人郑人齐人曹人邾人薛人鄫人盟于蜀
　　于是乎畏晋而窃与之盟谓之曰匮盟【左传】按齐在卫郑下非卿也　蜀之盟诸侯从楚者十一国晋不敢争其后四十二年晋赵武楚屈防合诸侯于宋然后晋楚之从得交相见又八年楚灵王求诸侯于晋晋人许之然后诸侯始从楚皆蜀之盟启之也是会也鲁倡之楚主之【苏氏】
　　属辞齐桓公卒陈穆公请修好诸侯以无忘桓公之徳盟于齐楚人得与中国盟防于是始宋襄不度徳量力求诸侯于楚而为鹿上之盟至有盂之执辱之败绩于是鲁挟楚师抗齐为东诸侯事楚之始阳侨之役纳赂请平公防楚公子婴齐及十一国之大夫盟于蜀则夷夏之分荡然矣故三盟列国大夫皆夺其恒称责其堕中国之大义也至晋楚为宋之盟南北诸侯交相见乃从其恒称者齐与鹿上召陵之威烈未冺蜀之盟虽曰东方诸侯皆在而犹有晋也故皆夺其恒称以示义晋悼公卒晋知不竞于楚而遂以诸侯与之则春秋将何所辨乎故晋楚之盟会大夫亦从其恒称以见实而已
　　三年春王正月公会晋侯宋公卫侯曹伯伐郑
　　蜀之盟中国之耻郑为之也伐郑以雪耻也宋卫未亦书爵如曰兵革变乱正为此设于蜀称人伐郑称爵髙飞者铩其六翮垂翅者假其羽毛【野编】左氏以为讨邲之役邲之役晋救郑而自败于楚非郑之罪矣无亦以前年冬楚师郑师侵卫之故与夫使晋能距楚则郑必服今兵力尽于齐而区区搂诸侯于从楚之余宜其不得郑也【孔义】
　　辛亥卫穆公【六月而】
　　二月公至自伐郑
　　甲子新宫灾三日哭
　　宣宫也不曰宣宫者神主未迁也宫成而主未入遇灾而哭何礼防【孔义】
　　乙亥宋文公【七月而】
　　文公卒始厚始用殉君子谓华元乐举为不臣【左传】
　　夏公如晋
　　拜汶阳之田
　　郑公子去疾帅师伐许
　　许恃楚不事郑故也【孔义】
　　公至自晋
　　秋叔孙侨如帅师围棘
　　汶阳田也棘其邑也【野编】
　　大雩
　　晋郤克卫孙良夫伐廧咎如【廧谷作墙公作将】
</div>
    <div class="pagination">
<a href="春秋平义_page16.html">上一页</a><span>...</span><a href="春秋平义_page12.html">12</a><a href="春秋平义_page13.html">13</a><a href="春秋平义_page14.html">14</a><a href="春秋平义_page15.html">15</a><a href="春秋平义_page16.html">16</a><span class="current-page">17</span><a href="春秋平义_page18.html">18</a><a href="春秋平义_page19.html">19</a><a href="春秋平义_page20.html">20</a><a href="春秋平义_page21.html">21</a><a href="春秋平义_page22.html">22</a><span>...</span><a href="春秋平义_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
