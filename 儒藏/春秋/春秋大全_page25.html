<!DOCTYPE html>
<html>
<head>
    <meta charset="UTF-8">
    <title>春秋大全 - 第 25 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋大全 - 第 25 页/共 57 页</h1>
    <div class="content">　　【左传遂防伊雒之戎书曰公子遂珍之也杜氏曰诸戎杂居伊水雒水之间暴郑地】
　　公孙敖如京师不至而复丙戌奔莒【公无而字】
　　【左传穆伯如周吊丧不至以币奔莒从已氏焉公羊传不至复者何不至复者内辞也不可使往也不可使往则其言如京师何遂公意也何以不言出遂在外也谷梁传不言所至未如也未如则未复也未如而曰如不废君命也未复而曰复不专君命也其如非如也其复非复也唯奔莒之为信故谨而日之也杜氏曰不言出受命而出自外行】
　　按左氏公孙敖奔莒从已氏也男女人之大欲存焉寡欲者养心之要欲而不行可以为难矣然欲生于色而纵于淫色出于性【朱子曰文定云色出于性淫出于气其説原于上蔡此殊分得不是大凡出于人身上道理固皆是性色固性也然不能节之以礼制之以义便是恶孟子云君子不谓性其语便无病】目之所视有同美焉不可掩也淫出于气不持其志则放僻趋蹶无不为矣敖如京师其书不至而复者言敖无入使于周之意惟已氏之欲从也【范氏曰受命而出义无私留书如京师以显命行于下不书所至以表不去之罪若其已行当如公子遂书至黄乃复孙氏曰公子遂如齐至黄乃复以疾而返义犹不可况敖如京师不至而反乎文公不能诛使之自恣奔莒恶可见矣朱子曰只不至而复便是大不恭鲁亦不再使人往皆罪也文定只贬他从己氏之过经文元不及此事宋氏曰公不奔丧而卿行是诸侯不有天子也敖如京师不至复是大夫不有诸侯也曰奔者甚公也是公之诚信不及臣下】夫以志徇气肆行淫欲而不能为之帅至于弃其家国出奔而不顾此天下之大戒也【融堂钱氏曰谨独之不严以至纵情而不知捡伤风败伦为禽兽行而不之耻者在乎不能忍欲汪氏曰春秋书文姜如齐如莒季姬遇鄫子敖奔莒皆所以惩淫欲使人谨之于微渐也】春秋谨书其事于敖与何诛使后人为鉴必持其志修窒欲之方也【张氏曰国君为天子斩衰敖受命以赴天王之丧废君命而徒返已为不赦之罪况懐桑中之行而淫奔乎文公容其复而奔鲁之无政刑也汪氏曰敖以乙酉如京师而以丙戌奔则受命而不行可知矣岂惟无王实以无君文公既不加壅命之谴于敖又不遣他卿如京师况天王之丧赴告及鲁已三越月仲遂盟戎近在王都之侧若罔闻知徐徐遣敖方共吊事文具于不至而亟还以丧考妣之慼而恝然忘情不趐秦越亦不思僖公母子之丧王臣将命者至再而至三也经书乙酉公子遂防雒戎公孙敖如京师不至而复丙戌奔莒非独着敖之罪举鲁国君臣之罪皆不逃圣笔之诛矣】
　　螽
　　【杜氏曰为灾故书】
　　宋人杀其大夫司马宋司城来奔
　　【左传宋襄夫人襄王之姊也昭公不礼焉夫人因载氏之族以杀襄公之孙孔叔公孙钟离及大司马公子卬皆昭公之党也司马握节以死故书以官司城荡意诸来奔效节于府人而出公以其官逆之皆复之亦书以官皆贵之也公羊传司马者何司城者何皆官举也曷为皆官举宋三世无大夫三世内娶也谷梁传司马官也其以官称无君之辞也司城官也其以官称无君之辞也来奔者不言出举其接我也张氏曰司城司空也宋以武公名司空讳之故曰司城】
　　初宋昭公将去羣公子乐豫以为不可遂舍司马以让公子卬则卬固昭公之党欲专宋政而昭公固欲以其弟卬自衞也夫司马掌兵之官不选众举贤以素有威望为国人所畏服者使居其任乃欲宠其私昵鲜有不亡者矣公子卬荡意诸皆以官举者【茅堂胡氏曰列国大夫未有书官者宋卿何以书程氏云宋王者之后得有命官故独书尔不备书者省词也因公子卬荡意诸不任二官之职华孙以逆族而主兵权所谓因事之变而书之亦犹鲁之郊禘云尔陈氏曰未有书官者于是官从其官司马司城是也未有书字者于是字从其字子哀是也】见主兵者不能其官至于见杀守土者不能其官至于出奔【家氏曰司马司城皆国之柄臣穆襄之族连嵗怙乱固昭公有以致之然为司马司城者当思所以防患之计乃置之弗戒至于祸衅再作司马死而司城奔由昭公信任非人以私昵宠臣而在列位既不能虑患于平日复不能制变于临时也】而其君不免失身见弑之祸宜矣【茅堂胡氏曰宋人杀其大夫司马非君命而众人擅杀之也左氏谓襄夫人因戴氏之族杀卬襄夫人乃君祖母而书法若此者可以见妇人不当与政之意临川吴氏曰宋人者戴氏之族非一人也见昭公无政而臣庶得以擅杀大夫也石氏曰古者谓君为元首臣为股肱言其一体相待以成未有股肱亏而其体胖也前书宋人杀其大夫葢言死者众也此年书宋人杀其大夫司马宋司城来奔葢言官者殆尽也卿佐大夫君以所倚以立者也司马司城国之所恃以安者也大夫既杀司城又夺校叶皆落爪牙尽去君孰与处哉○啖氏曰左氏云司马握节以死司城効节于府人皆贵之也葢旧説言此二人不失节故误谓节义为符节也如孔父义形于色而误谓女色尔公羊云宋三世无大夫按此见以官称是有大夫曷云无乎刘氏曰谷梁云其以官称无君之辞也郑氏解云谓无人君之徳非也晋杀其大夫郤锜郤犨郤至并尸三卿亦可谓无君徳者曷为不以官称之】
　　附録【左传夷之搜晋侯将登箕郑父先都而使士谷梁益耳将中军先克曰狐赵之勲不可废也从之先克夺蒯得田于堇隂故箕郑父先都士谷梁益耳蒯得作乱】


　　春秋大全卷十七
<经部,春秋类,春秋大全>
　　钦定四库全书
　　春秋大全卷十八
　　明　胡广等　撰
　　文公下
　　【癸顷王卯元年】九年【晋灵三齐昭十五衞成十七蔡庄三十八郑穆十曹共三十五卒陈共十四桓十九宋昭二秦康三楚穆八】
　　春毛伯来求金
　　【来求止此左传毛伯衞来求金非礼也不书王命未葬也公羊传毛伯者何天子之大夫也何以不称使当丧未君也逾年矣何以谓之未君即位矣而未称王也未称王何以知其即位以诸侯之逾年即位亦知天子之逾年即位也以天子三年然后称王亦知诸侯于其封内三年称子也逾年称公矣则曷为于其封内三年称子縁民臣之心不可一日无君縁终始之义一年不二君不可旷年无君縁孝子之心则三年不忍当也毛伯来求金何以书讥何讥尔王者无求求金非礼也然则是王者与曰非也非王者则曷为谓之王者王者无求曰是子也继文王之体守文王之法度文王之法无求而求故讥之也谷梁传求车犹可求金甚矣程子曰家父致命以徴车故书使来求毛伯风鲁以求金故不云王使杜氏曰求金以共葬事】
　　毛伯天子大夫何以不称使当丧未君也【杜氏曰虽逾年而未葬故不称王使汪氏曰不称使与隐三年武氏子来求同求金固非当求而鲁不供职贡罪亦见矣髙氏曰公孙敖既不至京师鲁遂不供天子之丧故毛伯于是来求金也冡宰秉国之均岂可以用度之阙而下求于诸侯乎陈氏曰自是鲁虽不修贡周无求矣周室益衰而顷王之崩葬不见于经】逾年即位矣何以言未君古者谅隂三年百官总己以听于冡宰【刘氏曰书顾命曰伯相命士须材此冡宰当国之文也家氏曰以子道终丧不忍代君所以为孝也推其不忍代君之心则事死如生事亡如存而其为孝无所不在矣】夫百官总己以听则是冡宰独专国政之时托于王命以号令天下夫岂不可而不称使春秋之防微矣非特谨天下之通丧【汪氏曰三年之丧自天子达观春秋在丧不书王命则丧制不可短矣】所以示后世大臣当国秉政不可擅权之法戒也【汪氏曰非王出号令而冡宰摄行不可遂同王命而称使示君臣之分不可紊而大权不可专也】跋扈之臣假仗主威胁制中外凡有所行动以诏书从事葢未有以春秋此义折之耳【汪氏曰君命者人君威福之所系也人臣而假君命行于天下是专辄之极簒夺之萌也故周公辅成王召公初立康王以王命诰臣民皆称王若曰所以谨君臣之名分也自汉而来内臣则矫诏黜陟外臣则承制诛赏人主亦不加罪甚而武三思矫诏杀五王李辅国矫制迁上皇皆循袭而致然也跋扈之臣固不足责然人君当慎于微而为人臣者当审处于嫌疑之间耳】
　　夫人姜氏如齐
　　【临川吴氏曰出姜当是齐昭公女葢有所不安而归宁以愬于父母云耳赵氏以为无父母葢谓归宁合礼者经不书故疑其非昭公女也汪氏曰齐昭公乃桓公之子桓公之卒距文公之立已十有八年则出姜为昭公之女无疑矣】
　　二月叔孙得臣如京师
　　【谷梁传京大也师众也言周必以众与大言之也】
　　辛丑葬襄王
　　【左传庄叔如周葬襄王公羊传王者不书葬此何以书不及时书过时书我有往者则书谷梁传天子志崩不志葬举天下而葬一人其道不疑也志葬危不得葬也日之甚矣其不葬之辞也何氏曰恶文公不自往僖公成风之丧襄王比加礼故録之以责内孙氏曰公子遂葬晋襄公今葬襄王鲁皆使卿防是天子诸侯可得而齐也汪氏曰讥鲁君不亲防葬义见隐三年春秋书葬天王者五惟襄王景王之葬使卿往防然视襄王之于成风含赗而又防葬则得臣之遣不足以答天子之宠光矣王氏曰此虽非礼犹为可道若夫以微者往防而不登于策不吊不葬而见略于经则又甚矣陈氏曰前年公子遂如晋葬襄公今年得臣如京师葬襄王是夷周于晋也　刘氏曰上云得臣如京师即防葬之人矣何谓不葬乎谷梁之説非也】
　　晋人杀其大夫先都
　　【左传王正月己酉使贼杀先克乙丑晋人杀先都梁益耳】
　　三月夫人姜氏至自齐
　　【谷梁传卑以尊致病文公也何氏曰出独致者得礼故与臣子辞】
　　夫人与君敌体【陈用之曰国君理阳道而正人于其外故谓之君夫人理隂徳而正人于其内故亦谓之小君易曰其君之袂诗曰我以为君示与君齐也】同主宗庙之事出必告行反必告至则书于策然适他国者或曰享或曰防或曰如众矣未有致之者则其行非礼以不致见其罪也【汪氏曰文姜享齐侯者一防者五如齐者三如齐师者一如莒者二皆淫姣之行不书至者大伦冺灭人欲肆行不可以言至也】出姜如齐以宁父母于礼得行矣【刘氏曰夫人曷为或致或不致出入以礼则可以致出入不以礼则不可以致此其为有礼奈何父母在而归宁也】其致者非特以告庙书耳夫人初归岂其不告为文公越礼【王氏曰未终丧纳币】故削而不书示诛意之法矣今此书至者又以见【音现】小君之重也【王氏曰归宁书至则正其礼之重以见其初之不正也】夫承祭祀以为宗庙主一国之母仪而可以揺动乎出姜至是葢不安于鲁故至而特书以示防微杜渐之意其为世虑深矣【孙氏曰夫人行不至此至者孔子伤文姜之乱出姜又不安鲁终以子弑而去十八年归于齐是也家氏曰姜氏始归于鲁不氏不书夫人至贬也今归宁于齐书夫人姜氏如齐书夫人姜氏至自齐始正其夫人之体既贬之于前复正之于后皆所以垂法也夫人与国君俪体其出其至皆书辨上下之分示众妾不与夫人等因归宁而见义非为归宁而得书也文公无正家之法强臣僭妾比而为奸庶子夺嫡有萌而不悟春秋特书以正之永嘉吕氏曰录叔姬之归纪者为归于酅起也録夫人姜氏之至者为归于齐起也是圣人之微意也临川吴氏曰妇人无外事礼合归宁不得已而出亦以其得至国为喜也未至以前讵敢以为安乎彼非礼而行者固奚恤其危哉故不书至也　赵氏曰谷梁云卑以尊至病文公也按反而告庙是得礼也何谓病公乎】
　　晋人杀其大夫士縠及箕郑父
　　【左传三月甲戌晋人杀箕郑父士縠蒯得谷梁传称人以杀诛有罪也郑父累也杜氏曰梁益耳蒯得不书皆非卿】
　　杀先都士縠国也其称人以杀者国乱无政众人擅杀之称也何以知其非讨贼之词书杀其大夫则知之矣三大夫皆强家也求专晋不得挟私怨以作乱而使贼杀其中军佐则固有罪曷为不去【上声】其官当是时晋灵初立主幼不君政在赵盾而中军佐者盾之党也若狱有所归则此三人者独无可议从末减乎【临川吴氏曰襄公于夷之搜将登箕郑父先都使士縠梁益耳将中军以先克之言而止故先都等隂使贼杀先克时赵盾秉政先克其佐也恶先都等使贼杀其佐不明正先都士縠箕郑父之罪而使羣下杀之故书众杀而不书国杀王氏笺义曰晋使赵盾代士縠当国诸大夫不平之至是谋乱大夫死者五人向使晋从其君之命士縠将中军箕郑父之徒各登其职则此乱无由而作矣故春秋原晋乱之本由赵盾之代为中军帅也既书杀先都又书杀士縠箕郑父葢箕郑之死由士縠之失职士縠之死由赵盾之代其位也然士縠之徒以失职而谋作乱其罪大矣时晋侯年幼政在宣子故皆不以累上书之而称人以杀也】而皆杀之是大夫专生杀而政不自人主出也故不称国讨不去其官而箕郑父书及【刘氏曰杀二大夫以上不言及其事同杀之之志均故也若晋之二赵三郤蔡之二公孙是也书曰某及某者以某之故而延及于某迁怒而并杀之也衞元咺及公子瑕晋士縠及箕郑父是也】示后世司赏罚者必本忠恕无有党偏之意其义精矣【髙邮孙氏曰杀大夫言及者三葢皆累而及之者也谷梁云郑父累也非也乃是士縠累郑父也】
　　楚人伐郑公子遂防晋人宋人衞人许人救郑
　　【左传范山言于楚子曰晋君少不在诸侯北方可图也楚子师于狼渊以伐郑囚公子坚公子龙及乐耳郑及楚平公子遂防晋赵盾宋华耦衞孔达许大夫救郑不及楚师卿不书缓也以惩不恪】
　　按左氏范山【楚大夫】言于楚子曰晋君少【去声】不在诸侯北方可图也楚子师于狼渊以伐郑则是贪得无故凭陵诸夏之兵也故楚子亲将【去声】贬而称人晋宋衞则赵盾华【户化反】孔皆国卿也何以贬而称人救而不及楚师欲以惩不恪也【陈氏曰大夫贬而称人晋遂不竞而楚庄伯也蜀杜氏曰独出公子遂之名者俾后世知称人皆大夫矣诸国称人亦所以人公子遂也】晋主夏盟不在诸侯以启戎心谁之过乎【薛氏曰城濮之役郑无楚患者十有五嵗待伐而后救之晩矣于以见中国之无贤方伯也】故书救而称人以罪赵盾之不能折冲消患为荆楚之所窥也【张氏曰楚自城濮以来不得志于中国其君臣之心实未尝一日忘也赵盾为政欲攘楚而大芘中夏正当力攘其始以振中国之威乃视为常役而缓不及事师及郑而楚已囚郑公子而去岂拯焚溺之举哉楚子闻宋杀申无畏也投而起屦及于室皇劒及于寝门之外车及于蒲胥之市夷狄之敢于猾夏如此而赵盾乃失攘夷之几春秋所以贬之也庐陵李氏曰中国之救郑凡四齐桓救于庄之二十八年晋景救于成之六年七年及此年之救皆以楚故也楚自城濮以来有十五年不敢窥中国者以文襄之烈尚存也今狼渊之师正其尝试中国之时而赵盾不能防微杜渐故使之得志于郑得志于陈明年而有厥貉之次矣陈氏云晋遂不兢而楚庄伯也春秋重贬之斯楚庄伯事之权与欤】
　　夏狄侵齐
　　【张氏曰楚得志去而狄交侵矣故书以病晋也髙氏曰晋宗诸侯而兵不御楚齐仅自保而力不支狄夫狄不侵齐五年矣今复肆其强则桓文之绪可谓衰矣】
　　附録【左传夏楚侵陈克壶丘以其服于晋也　秋楚公子朱自东夷伐陈陈人败之获公子茷陈惧乃及楚平】
　　秋八月曹伯襄卒
　　九月癸酉地震
　　【公羊传地震何动地也何以书记异也谷梁传震动也地不震者也震故谨而日之也杜氏曰地道安静以动为异任氏曰前此百余年未有书地震者而自此至哀公书地震者五地道以静为体以顺为正安以承天者也逆其常理而不得节焉则震而不安其所承矣于此见诸侯变而不承天子大夫变而不承诸侯夷狄变而不承中国之象也王氏曰春秋五书地震惟于文襄昭哀见之皆阳微隂盛君弱臣强之所致文公怠惰政在大夫襄公外役于强楚内胁于强臣至反国而不敢入若昭哀则遂失国矣庐陵李氏曰周语伯阳父曰夫天地之气不失其序若过其序民之乱也阳伏而不能出隂遁而不能烝于是有地震孔晁曰阳伏于隂下见迫于隂故不能升以至于地动张氏曰隂盛阳微之异也胡氏独阙此条解不知通何例】
　　冬楚子使椒来聘【椒谷作荻】
　　【楚君臣始并见经左传楚子越椒来聘执币傲叔仲惠伯曰是必灭若敖氏之宗傲其先君神弗福也公羊传椒者何楚大夫也楚无大夫此何以书始有大夫也始有大夫则何以不氏许夷狄者不一而足也谷梁传楚无大夫其曰荻何也以其来我褒之也】
　　楚僭称王春秋之始独以号举所以外之中间来聘改而书人渐进之矣至是其君书爵其臣书名而称使遂与诸侯比者是以中国之礼待之也【刘氏曰前此者楚不与中国通其交于中国也名号僭而无法故黜之中国得见于春秋者皆必有非常之事焉今使椒聘其号辞顺其礼节中然后始均之中国矣故诸侯一也能自藩饰以礼乐者则谓之中国不能自藩饰以礼乐上慢下暴者则黜之中国内外之分不在远近而在贤不肖苟贤矣虽居四海谓之中国可也苟不肖矣虽处河洛谓之荒逺可也楚成以力为强执宋襄公战胜天下威胁诸侯虽书春秋而不得以其爵通今使椒来聘常事耳自卑贬其名修下人之义而得编于诸侯君臣俱荣以此见徳为贵力为下矣孙氏曰自盂之防楚复称人此称楚子者以其慕义修聘进之也】所谓谨内外之辨内诸夏而外四裔义安在乎曰吴楚圣贤之后【汪氏曰吴太王长子泰伯之后武王封之楚颛顼髙阳之后陆终少子季连之苗裔成王封熊绎于楚】见周之弱王灵不及僭拟名号此乃自外于礼法者也圣人重絶之夫春秋立法谨严而宅心忠恕严于立法故僭号称王则深加贬黜不比列侯以正君臣之义恕以宅心故于列号则举其本封书爵则黜其僭妄也思善悔过向慕中国则进之而不拒此慎用刑重絶人之意也噫春秋之所以为春秋非圣人莫能修之者乎【薛氏曰书楚子之使椒何无贤方伯荆蛮稍知用夏骎骎乎列大国之上张氏曰伐郑而聘鲁亦远交近攻之意也汪氏曰熊挥商臣负覆载不容之恶而春秋予其慕义葢録其一节之善所谓与其洁也不保其往也或谓春秋书荆楚来聘始书人次书君臣继书大夫之名氏非渐进之也实以着其浸强耳今考庄二十三年荆人来聘之先败蔡虏蔡侯入蔡伐郑来聘之后终庄公之世仅一伐郑椒聘之先灭江翦中国之与国灭六勦圣贤之裔胃伐郑与之平椒聘之后虽次厥貉而伐麋围巢终文公之世其患未及于中国则非因来聘而浸强矣然则经书人书君大夫亦与其能以礼义自通于中华而进之耳防罢之聘则鲁既朝楚楚遂报聘全用中国诸侯之礼然书名书氏则自婴齐防蜀而已然矣庐陵李氏曰秦自讳战称伯至殽而外之楚自盂防称子至围宋复人之晋文襄之盛秦楚未尝得以爵通也至是椒聘书子术聘书伯虽曰能聘而中国之无伯亦可见矣】
　　秦人来归僖公成风之禭
　　【左传礼也诸侯相吊贺也虽不当事苟有礼焉书也以无忘旧好公羊传其言僖公成风何兼之兼之非礼也曷为不言及成风成风尊也谷梁传秦人弗夫人之也即外之弗夫人而见正焉程子曰过时始至故云来归虽子母先君后夫人体当然也书秦人不云君使以失礼夷之也言其尚夷也葢嫡妾之乱自兹而始杜氏曰衣被曰禭秦僻陋故不称使秦慕诸夏欲通于鲁故】
　　秦人归襚而曰僖公成风者非兼襚也亦犹平王来赗仲子而谓之惠公仲子尔【朱子曰惠公仲子想是惠公之妾僖公成风却是僖公之母不可一例论不必如孙明复之説】仲子惠公之妾也然则风氏亦庄公之妾曷不书曰来归庄公成风之襚乎曰宠爱仲子以妾为妻者惠公也故书惠公仲子所以正后世之为人夫者当明夫道不可乱嫡妾之分以卑其身尊崇风氏立为夫人者僖公也故书僖公成风所以正后世之为人子者当明子道不可行僭乱之礼以贱其父【刘氏曰僖公成风者妾母系子而言耳诸侯无二嫡故妾母系子为重】圣人垂诫之义明矣【髙氏曰秦晋方不睦而鲁数与晋通故秦人归襚以观鲁之情也夫襚所以送死者成风薨已四年其葬久矣而秦方以襚为名鲁不能以非礼却之将焉用之乎是以不君不大夫不使皆外之也外之者未能用周礼也张氏曰是时秦楚交病中国秦欲伐晋而归襚于鲁犹楚欲图北方而来聘也庐陵李氏曰秦称人而不称使书法与荆人来聘同○赵氏曰按春秋之作以为经世大训故一字之义劝戒存焉但以无忘旧好则书非圣人之意也左氏之説非也啖氏曰按僖公成风与惠公仲子何殊传谓两人误也若实襚两人岂以子居母上乎公羊之説非也髙邮孙氏曰成风以妾母僭称夫人书薨书葬皆用夫人之礼于是秦人归襚圣人正其法曰僖公成风犹曰成风之所以为夫人以僖公之失礼也谷梁云即外之弗夫人而见正焉夫天王含赗防葬皆备兼人之礼秦人岂能弗夫人而以妾母为辞乎秦欲与鲁通好不应杀其礼】
　　葬曹共公
　　【甲顷王辰二年】十年【晋灵四齐昭十六衞成十八蔡庄二十九郑穆十一曹文公寿元年陈共十五杞桓二十宋昭三秦康四楚穆九】
　　春王三月辛卯臧孙辰卒
　　【汪氏曰哀伯之孙文仲也其子许嗣为大夫是为宣叔张氏曰文仲鲁之名大夫也知栁下惠之贤而不与立自庄公末已与闻国政而四十余年间鲁政多疵文公尤甚】
　　夏秦伐晋
　　【左传春晋人伐秦取少梁夏秦伯伐晋取北徴】
　　説者谓秦伐晋以戎狄书葢阙文者据左氏少【去声】梁北徴之师两国相攻无他得失言之也【陆氏曰书秦者狄之也传无事迹】然晋取少梁事不经见固未可据秦以狄书者程氏以谓晋舍适嗣而外求君罪也既而悔之正矣秦不顾义理是非惟以报复为事【髙氏曰无衣之诗秦人刺其君好攻战亟用民而不与民同欲岂谓是耶】则乱国之道也以此外秦义固然矣【髙邮孙氏曰以其易世相雠交攻不已故不称其人但曰秦者外之也程子曰礼一失则天理灭亡将入于禽兽圣人初恐人之入于禽兽也故春秋之法极谨严诸侯而有弃理者则痛絶之】或者犹有深许晋人悔过能改终不遂非之意故重贬秦伯以见乎【陈氏曰归成风之襚使术来聘秦习于礼矣其外之何楚之伯秦之力也自灭庸以后秦为楚役自晋主诸夏之盟舍秦无加兵于晋者也防于夷仪之嵗秦晋成而不结又明年盟于宋而南北之势成楚子曰释齐秦他国请相见也是战国之萌也于次国风退秦于魏唐之后于序书系秦于周末于作春秋由韩原之后秦师无君大夫皆夫子所以深致意于秦也又三十年而外郑又五十年而外晋外郑犹可也至于外晋尤甚矣张氏曰春秋书兵罪其兴兵搆怨报复不已而外之者三晋与秦郑也】
　　楚杀其大夫宜申
　　【左传初楚范巫矞似谓成王与子玉子西曰三君皆将强死城濮之役王思之故使止子玉曰母死不及止子西子西缢而县絶王使适至遂止之使为商公沿汉泝江将入郢王在渚宫下见之惧而辞曰臣免于死又有谗言谓臣将逃臣归死于司败也王使为工尹又与子家谋弑穆王穆王闻之五月杀鬭宜申及仲归】按左氏宜申与仲归谋弑穆王而诛则是讨弑君之贼也曷为称国以杀又书其官而不曰楚人杀宜申乎曰穆王者即楚世子商臣也而春秋之义微矣【临川吴氏曰商臣弑君父天地所不容宜申为工尹不能与同列共谋讨贼乃北面事之越十年君臣之分已定而乃谋弑其义不足称也然其谋不遂而身见戮圣人不以其当受无将之诛而以国杀大夫为文意深矣】
　　自正月不雨至于秋七月
　　【谷梁传厯时而言不雨文不闵雨也不闵雨者无志乎民也茅堂胡氏曰书文公自正月不雨至于秋七月犹言有雨亦可无雨亦可汪氏曰正月之上不系王者葢毎嵗之首必书王所以着一嵗十二月皆承天子之正朔故此年及十三年总书不雨但纪月数而已非若嵗首正月之比也圣人书法自有微意游夏不能赞一辞谓此类也或者犹以桓公之正月不书王为阙文岂未深考耶】
　　及苏子盟于女栗
　　【左传顷王立故也杜氏曰苏子周卿士王新立故与鲁盟亲诸侯僖十年苏子奔卫今复见葢王复之赵氏曰公及之也不书公讳独与天子大夫盟王氏曰不书公讳与王臣盟也襄王丧葬公未尝往顷王既立公又不朝乃及王臣为不相信之盟臣子之义安在哉家氏曰顷王即位诸侯莫有朝京师者王命苏子盟鲁文公傥知事君之道辞不敢盟躬觐于京师而请职事焉可也今及苏子盟不恭甚矣春秋虽为鲁讳而贬鲁之意深矣或疑苏子外交夫苏子乃流离困踬之人何有于外此实王使之盟耳陆氏曰畿内诸侯皆曰子殷制已然箕子微子是也周因之王臣称子皆畿内诸侯也苏子刘子单子尹子是也庐陵李氏曰此盟不出主名赵子以为讳与天子大夫盟故不书公公谷胡氏无传不知用何例考之春秋知髙傒处父等讳公之盟上皆书日故谷梁曰卑者之盟不日此亦不日又似难通若以推之及宋人盟宿之例则鲁以微者盟王臣其罪转大矣】冬狄侵宋
　　【髙氏曰狄侵诸大国独宋未尔自宋乱之后狄既侵之楚次厥貉又将来伐则国几亡矣】
　　楚子蔡侯次于厥貉【厥公作屈音同貉音麦】
　　【左传陈侯郑伯防楚子于息冬遂及蔡侯次于厥貉将以伐宋宋华御事曰楚欲弱我也先为之弱乎何必使诱我我实不能民何罪乃逆楚子劳且听命遂道以田孟诸宋公为右盂郑伯为左盂期思公复遂为右司马子朱及文之无畏为左司马命夙驾载燧宋公违命无畏抶其仆以徇或谓子舟曰国君不可戮也子舟曰当官而行何之有诗曰刚亦不吐柔亦不茹毋纵诡随以谨罔极是亦非辟疆也敢爱死以乱官乎厥貉之防麇子逃归】
　　楚灭江六【事见四年五年】平陈与郑【事见九年】于是乎为伐宋之举次于厥貉凡伐而次者其次为善次而伐者其次为贬齐师次陉修文告以威敌善之也故上书伐楚以着其美楚次厥貉藏祸心以凭夏贬之也故下书伐麇以着其罪当是时陈郑宋皆从楚矣独书蔡侯何哉郑失三大夫俟救而不及陈获公子茷而惧宋方有狄难葢有不得已者非所欲也蔡无四境之虞则是得已不已志在于党恶矣故削三国书蔡侯见【音现】其弃诸夏之恶也【髙氏曰楚子者弑父与君之贼将求诸侯恐诸侯疑贰欲前而未敢而中国诸侯如宋陈郑之君乃皆俛首而听命焉圣人于此不从诸侯防盟之例特书曰楚子蔡侯次于厥貉次者迟疑不前之意着楚子包藏祸心欲凭陵诸夏而未敢遽前也唯蔡侯首附夷狄故表而出之以均其罪厥后诸侯知中国之不可弃复同盟于新城非若蔡侯之坚服楚也则此独书蔡侯其防深矣蜀杜氏曰春秋之文先诸夏而后外域此序楚子于蔡侯之上者蔡为中国诸侯与楚比周欲同力伐宋故序于楚下以疾其受制于楚所以示讥也既讥之又书其爵者斥言蔡侯以罪其人也既言蔡侯则不可言楚人矣髙邮孙氏曰厥貉之次遂称楚子而明年伐麇又以爵书自是与中国等南荆益强而中国之衰益甚矣陈氏曰外防未有言次者此其言次何以楚之图伯而未集也晋虽不兢君大夫数防而不序春秋重絶晋也防于息宋陈郑尝从楚矣已而为新城之盟则楚子犹未得志于宋陈郑也于是息防不书书及蔡次厥貉用见楚之未得志于诸侯也庐陵李氏曰春秋书伐而次者伐楚次陉是也以例推之则晋悼之伐郑次鄫亦为善之矣次而伐者次厥貉伐麇是也以例推之则齐衞之次以伐晋亦为贬之矣宋陈郑不书之説胡氏陈氏皆得之以下文沓棐之防新城之盟观之则诸侯之不忘晋可知矣故免其从楚之罪也楚自盂以来未尝以爵书今次而书爵伐而书爵中国无伯也以为无异于宋襄之时也】
　　【乙顷王巳三年】十有一年【晋灵五齐昭十七衞成十九蔡庄三十郑穆十二曹文二陈共十六杞桓二十一宋昭四秦康五楚穆十】
　　春楚子伐麇【麇俱伦反公作圈】
　　【楚始书君将左传春楚子伐麇成大心败麇师于防渚潘崇复伐麇至于锡宂襄陵许氏曰楚侵伐书爵始此中国日替矣髙氏曰自防蜀之后虽其大夫帅师亦出名氏一同中国葢圣人悼中国无盟主故不以蛮荒待之也张氏曰楚侵伐书子益强盛也庐陵李氏曰传言麇子逃归而经不书以其逃楚也与陈郑之逃齐晋异矣杜氏曰麇小国近楚郑氏曰在均州郧乡县】
　　夏叔仲彭生防晋郤缺于承筐【公谷无仲字郤去逆反筐公谷作匡此大夫特相防之始左传叔仲惠伯防晋郤缺于承筐谋诸侯之从于楚者杜氏曰九年陈郑及楚平十年宋听楚命惠伯叔牙孙承筐宋地在陈留襄邑县西汪氏曰晋欲谋贰国而使次卿为防鲁亦不遣执政而使惠伯往其谋之不远而不足以却远人方张之势也审矣然新城之盟宋陈郑皆同则人心之天理未泯而承筐之防犹愈于归父于宋之防也王氏曰此防谋诸侯之从楚未为非义然大夫交为防礼以谋国事诸侯之政大夫擅之矣蜀杜氏曰自文公之后大夫擅相为防者多矣春秋详而志之庐陵李氏曰内大夫特防外大夫五防郤缺承筐髙固无娄荀首于谷士匄于柯荀跞适厯是也此为大夫特相防之始胡氏于此无传而特发传于无娄之下不知其意若何得非以此为伯令而所谋亦出于公欤】
　　秋曹伯来朝
　　【左传秋曹文公来朝即位而来见也】
　　公子遂如宋
　　【左传襄仲聘于宋且言司城荡意诸而复之因贺楚师之不害也庐陵李氏曰鲁聘宋者八始于此年】狄侵齐
　　【髙氏曰十余年之间狄四侵齐非特齐之不竞亦狄之强盛也狄之强如此乃所以大咸之功也】冬十月甲午叔孙得臣败狄于咸
　　【左传鄋瞒侵齐遂伐我公卜使叔孙得臣追之吉侯叔夏御庄叔緜房甥为右富父终甥驷乗冬十月甲午败狄于咸获长狄侨如富父终甥摏其喉以戈杀之埋其首于子驹之门以命宣伯初宋武公之世鄋瞒伐宋司徒皇父帅师御之耏班御皇父充石公子谷甥为右司寇牛父驷乗以败狄于长丘获长狄縁斯皇父之二子死焉宋公于是以门赏耏班使食其征谓之耏门晋之灭潞也获侨如之弟焚如齐襄公之二年鄋瞒伐齐齐王子成父获其弟荣如埋其首于周首之北门衞人获其季弟简如鄋瞒由是遂亡公羊传狄者何长狄也兄弟三人一者之齐一者之鲁一者之晋其之齐者王子成父杀之其之鲁者叔孙得臣杀之则未知其之晋者也其言败何大之也其日何大之也其地何大之也何以书记异也谷梁传不言帅师而言败何也直败一人之辞也一人而曰败何也以众焉言之也传曰长狄也弟兄三人佚宕中国瓦石不能害叔孙得臣最善射者也射其目身横九亩断其首而载之眉见于轼然则何为不言获也曰古者不重创不禽二毛故不言获为内讳也其之齐者王子成父杀之则未知其之晋者也杜氏曰鄋瞒狄国名防风之后漆姓咸鲁地】左氏称此长狄也而刘敞以为非【刘氏曰经无长字安知其是长狄哉赤狄白狄山戎姜戎陆浑戎春秋书之未尝略何至于长狄而独不书哉髙邮孙氏曰或者长狄为将其干躯有以异于人故三传因之以生此语耶】夫春秋正名之书其称狄也或曰狄或曰白狄或曰赤狄【王氏曰赤狄之类又别以潞氏甲氏留吁】其称戎也或曰戎或曰山戎或曰姜戎或曰陆浑之戎【汪氏曰又或曰雒戎或曰北戎或曰茅戎或曰戎蛮】不别其氏族类书之于策后亦无所考矣【家氏曰七年狄侵我公使告于晋赵宣子使让酆舒而狄之侵暴自若也至是鄋瞒侵齐遂伐我得臣败之于咸获长狄侨如春秋书以喜之髙氏曰春秋书败狄者四皆不书战而以直败为文者言兵弱师防不战自诎也赵氏曰谷梁云以众焉言之也若如所说当云败长狄于咸今直云狄则举狄军总败耳又云不言获为内讳也按不言获贱所执者微尔无他义刘氏曰不言帅师者将尊师少尔有何可疑哉】
　　附録【左传郕太子朱儒自安于夫钟国人弗徇】
　　【丙顷王午四年】十有二年【晋灵六齐昭十八卫成二十蔡庄三十一郑穆十三曹文三陈共十七杞桓二十二宋昭五秦康六楚穆十一】
　　春王正月郕伯来奔【郕公作盛】
　　【左传郕伯卒郕人立君太子以夫钟与郕邽奔公以诸侯逆之非礼也故书曰郕伯来奔不书地尊诸侯也公羊传盛伯者何失地之君也何以不名兄弟辞也孙氏曰诸侯失地皆名此不名者非自失国也庄八年郕降于齐师自是入齐为附庸此又来奔为齐所偪尔故不名也髙邮孙氏曰郕伯非无罪以偪之者其罪重不得不没郕伯之名以见之也王氏曰不名者恶齐之暴恕郕之罪也○赵氏曰诸侯嗣位未逾年称子岂有君父病而不视死而不丧身未即位以邑出奔而称郕伯且郑忽曹羁莒展皆已即位及其出奔犹但称名况未嗣位乎左氏之説非也失地之君例书名若以兄弟之国不名曹伯阳衞侯衎何以书乎公羊之説亦非也刘氏曰意者先郕伯以去年卒太子即位而不能自安遂出奔以其即位日浅或谓之太子而左氏误以为太子出奔也且鲁但以诸侯逆之便谓之郕伯春秋又没其专土叛君之罪反谓之诸侯则何以言不登叛人哉常山刘氏曰太子当立郕人岂得而絶之故书曰郕伯来奔春秋大居正之法也汪氏曰左传谓郕太子朱儒称郕伯晋太子州薄称晋侯今考许叔入许不称许男衞武盟践土止称衞子安有窃地之臣子而予之以爵君在而世子擅其位亦予之以其君之尊称者哉苟以太子而称爵则子般子野之卒皆当书公薨而蔡世子有当书蔡侯矣春秋辨名分之书若曰因其悖国从而志之则吴楚可以书王而不革也】
　　伯来朝
　　【左传杞桓公来朝始朝公也且请絶叔姬而无絶昏公许之】
　　二月庚子子叔姬卒
　　【左传二月叔姬卒不言絶也书叔姬言非女也公羊传此未适人何以卒许嫁矣妇人许嫁字而笄之死则以成人之丧治之其称子何贵也其贵奈何母弟也谷梁传其曰子叔姬贵也公之母姊妹也其一传曰许嫁以卒之也男子二十而冠冠而列丈夫三十而娶女子十五而许嫁二十而嫁赵氏曰时君之女故曰子以别非先君之女也○啖氏曰左氏云桓公请絶叔姬而无絶昏公许之叔姬卒不言杞絶也书叔姬言非女也按此传大误当在成八年误置此尔汪氏曰二传以书子为同母妹然十四年再书子叔姬苟皆同母不当同字矣庐陵李氏曰子叔姬左氏以为已嫁于而遭出公谷皆以为许嫁葢适人则必系国以无所系左氏非也其称子者文公女所以别于先君之子也公谷以为姊妹者非陈氏云已许嫁于伯来朝请絶叔姬复求其次此説通】
　　夏楚人围巢
　　【左传楚令尹大孙伯卒成嘉为令尹羣舒叛楚夏子孔执舒子平及宗子遂围巢杜氏曰巢吴楚间小国庐江六县东有古巢城髙氏曰书称曹伯来朝则巢之建国久矣楚遂取之为属邑后为吴所灭王氏曰王道之行小国各安其职而贡献于天子及其衰也小国困于强暴不得保其社稷者多矣书者恶楚之不仁而小国之无所庇赖也】
　　秋滕子来朝
　　【左传秋滕昭公来朝亦始朝公也汪氏曰曹文桓滕昭相继来朝传皆谓公即位而始朝以文公之昏庸怠惰而儒书秉礼之旧周公禽父之泽犹为诸侯之所尊敬文公乃不思述职之有阙已越再朝之期而不修往觐之礼于京师何谬之甚哉】
　　秦伯使术来聘【术公作遂】
　　【左传秦伯使西乞术来聘且言将伐晋襄仲辞玉曰君不忘先君之好照临鲁国镇抚其社稷重之以大器寡君敢辞玉对曰不腆敝器不足辞也主人三辞賔答曰寡君愿徼福于周公鲁公以事君不腆先君之敝器使下臣致诸执事以为瑞节要结好命所以借寡君之命结二国之好是以敢致之襄仲曰不有君子其能国乎国无陋矣厚贿之公羊传遂者何秦大夫也秦无大夫此何以书贤缪公也何贤乎缪公以为能变也其为能变奈何惟諓諓善竫言俾君子易怠而况乎我多有之惟一介断断焉无他技其心休休能有容是难也髙氏曰前此来归僖公成风之禭葢将来聘而以此先之也张氏曰自战韩而后秦伯称人此称秦伯者以其能聘也王氏曰秦人以贿结鲁而鲁亦以厚贿答之賔主相与以货利而坐视伯主之受兵比事以书而自见矣汪氏曰术不称氏文定谓与楚子使椒一例荆楚蛮夷之国秦介戎狄之间其礼未同于中夏故略之今考归襚称秦人而此年来聘称君大夫是亦渐进之矣　陆氏曰公羊云秦无大夫按已前秦未尝使大夫来故不书尔汪氏曰公羊以谓贤缪公而不知遣术乃康公也】
　　冬十有二月戊午晋人秦人战于河曲
　　【左传秦为令狐之役故冬秦伯伐晋取羁马晋人御之赵盾将中军荀林父佐之郤缺将上军臾骈佐之栾盾将下军胥甲佐之范无恤御戎以从秦师于河曲臾骈曰秦不能久请深垒固军以待之从之秦人欲战秦伯谓士防曰若何而战对曰赵氏新出其属曰臾骈必实为此谋将以老我师也赵有侧室曰穿晋君之壻也有宠而弱不在军事好勇而狂且恶臾骈之佐上军也若使轻者肆焉其可秦伯以壁祈战于河十二月戊午秦军掩晋上军赵穿追之不及反怒曰里粮坐甲固敌是求敌至不击将何俟焉军吏曰将有待也穿曰我不知谋将独出乃以其属出宣子曰秦获穿也获一卿矣秦以胜归我何以报乃皆出战交绥秦行人夜戒晋师曰两军之士皆未慗也明日请相见也臾骈曰使者目动而言肆惧我也将遁矣薄诸河必败之胥甲赵穿当门军呼曰死伤未收而弃之不惠也不待期而薄人于险无勇也乃止秦师夜遁复侵晋入瑕公羊传此偏战也何以不言师败绩敌也曷为以水地河曲疏矣河千里而一曲也谷梁传不言及秦晋之战已亟故略之也程子曰凡战皆以主人及客秦曲故不云晋及杜氏曰不书败绩交绥而退不大崩也河曲在河东蒲坂县南】秦伯亲将晋上卿赵盾御之其称人何为令狐之役故也秦纳不正遂非积忿晋不谢秦潜师御之是以暴兵连祸至此极也凡战皆以主人及客者处己之道寡怨之方王者之事其不书晋及何也前年秦师来伐晋不言战者晋已服矣故狄秦而免晋今又为此役则秦曲甚矣故不以晋为主惟动大众从秦师不奉词令以止之也故贬而称人此轻重之权衡也【张氏曰秦晋黩兵残民其罪甚矣故秦伯赵盾皆以人书贬也陈氏曰秦晋亟战而楚君将称君矣庐陵李氏曰此条不言及无曲直之词不言败无胜负之词○赵氏曰据经书日月书地则是一战尔何得云数哉谷梁之説非也刘氏曰公羊云曷为以水地河千里一曲非也河曲者亦地名尔若千里一曲悉可名之是三河之间无他地名直曰河曲而已】
　　季孙行父帅师城诸及郓【郓公作运后同】
　　【左传书时也谷梁传称帅师言有难也杜氏曰郓莒鲁所争者城阳姑幕县南有员亭员即郓也以其远偪外国故帅师城之孙氏曰帅师而城畏莒故也张氏曰郓鲁之东郓莒鲁争郓始于此前此莒未尝与鲁有争且未尝有事于郓今行父帅师城二邑以起争端鲁自此与莒有仇由郓始庐陵李氏曰成九年楚公子婴齐伐莒入郓襄十二年季孙宿救台遂入郓至昭元年取郓其秋叔弓疆郓田莒人愬晋者即此至昭二十五年齐侯取郓以居公二十九年郓溃此一郓之始终也其成四年城郓乃西郓也永嘉吕氏曰前此莒人请盟公孙敖如莒莅盟则莒鲁未始有怨也今城二邑而惧莒之难者以公孙敖之在焉故也家氏曰城一邑已为劳民今一朝城二邑其劳民为甚书城诸及郓贬也春秋之法城非其时贬城非其制贬兴兵以城尤在所贬帅师而城者三襄十五年季孙宿叔孙豹帅师城成郛哀三年季孙斯叔孙州仇帅师城启阳与此皆讥也汪氏曰此一大夫将兵而城二邑成郛启阳皆二卿将兵而城一邑其烦民尤甚矣】
　　【丁顷王未五年】十有三年【晋灵七齐昭十九衞成二十一蔡庄三十二郑穆十四曹文四陈共十八卒桓二十三宋昭六秦康七楚穆十二】
　　春王正月
　　附録【左传晋侯使詹嘉处瑕以守桃林之塞】
　　夏五月壬午陈侯朔卒
</div>
    <div class="pagination">
<a href="春秋大全_page24.html">上一页</a><span>...</span><a href="春秋大全_page20.html">20</a><a href="春秋大全_page21.html">21</a><a href="春秋大全_page22.html">22</a><a href="春秋大全_page23.html">23</a><a href="春秋大全_page24.html">24</a><span class="current-page">25</span><a href="春秋大全_page26.html">26</a><a href="春秋大全_page27.html">27</a><a href="春秋大全_page28.html">28</a><a href="春秋大全_page29.html">29</a><a href="春秋大全_page30.html">30</a><span>...</span><a href="春秋大全_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
