<!DOCTYPE html>
<html>
<head>
    <meta charset="UTF-8">
    <title>日讲春秋解义 - 第 32 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日讲春秋解义 - 第 32 页/共 72 页</h1>
    <div class="content">




　　日讲春秋解义卷二十四
<经部,春秋类,日讲春秋解义>
　　钦定四库全书
　　日讲春秋觧义卷二十五
　　文公
　　十年春王三月辛卯臧孙辰卒
　　臧孙鲁之名大夫也知栁下惠之贤而不与立自庄公末己与闻国政四十余年鲁政多疵安在其为贤哉
　　夏秦伐晋
　　【左传】十年春晋人伐秦取少梁夏秦伯伐晋取北征【少梁杜注冯翊夏阳县今陜西韩城县南有少梁城北征古□国今陜西澄城县西南有古城】晋舍适嗣而外求君罪也既而悔之正矣秦不顾义理是非报复不已且结楚以为援致晋人力疲于西楚人逞志于南庸萧陈郑围灭相继中国之屈于楚秦为之也故伐晋不称人苐举号以黜之
　　楚杀其大夫宜申
　　【左传】初楚范巫矞似【矞似范邑之巫】谓成王与子玉子西曰三
　　君皆将强死城濮之役王思之故使止子玉曰毋死不及止子西子西缢而县絶【在僖二十八年】王使适至遂止之使为商公【商杜注楚邑上雒商县今属陜西商州】防汉泝江将入郢【防顺流泝逆流】王在渚宫下见之惧而辞曰【子西仓卒见王而惧以辞谢王】臣免于死又有防言谓臣将逃臣归死于司败也【陈楚名司宼为司败】王使为工尹【掌百工之官】又与子家谋弑穆王穆王闻之五月杀鬬宜申及仲归【仲归子家不书非卿】
　　宜申谋弑穆王而称国以杀不去其官何哉曰穆王者即楚世子商臣也而春秋之义微矣
　　自正月不雨至于秋七月
　　【谷梁传】歴时而言不雨文不闵雨也不闵雨者无志乎民者也
　　歴时总书不雨言雨不雨皆漫不系于公心也
　　及苏子盟于女栗【女栗杜注地名阙】
　　【左传】秋七月及苏子盟于女栗顷王立故也【僖十年狄灭温苏子奔卫今复见者盖王复之】
　　苏子来盟王使之也顷王新立不能修明王度以朝诸侯而乃使大夫盟鲁辱也故讳而书及及者我所欲也其不书公为公讳也襄王丧葬公未尝往顷王既立公又不朝乃与王臣要盟臣子之义安在哉故讳之
　　冬狄侵宋
　　狄歴侵诸国犹未及宋至是见侵盖乘宋乱且料晋之不能救也
　　楚子蔡侯次于厥貉【厥公羊作屈厥貉杜注地名阙当在今河南项城县】
　　【左传】陈侯郑伯防楚子于息冬遂及蔡侯次于厥貉将以伐宋【陈郑及宋麇子不书者宋郑执卑茍免为楚仆任受役于司马麇子耻之遂逃而归三君失位降爵故不列于诸侯宋郑犹然则陈侯必同也】宋华御事曰【华御事华元之父】楚欲弱我也先为之弱乎何必使诱我我实不能民何罪乃逆楚子劳且听命遂道以田孟诸【孟诸杜注宋大薮也在梁国雎阳县东北在今河南商丘县东北】宋公为右盂郑伯为左盂【盂田猎陈名】期思公复遂为右司马子朱及文之无畏为左司马【期思杜注弋阳期思县在今河南固始县西北复遂期思公名子朱无畏皆楚大夫将猎张雨甄故置左司马二人分于左右以右司马一人居中】命夙驾载燧宋公违命无畏抶其仆以徇【燧取火者抶挞也】或谓子舟曰国君不可戮也【子舟无畏字】子舟曰当官而行何强之有诗曰刚亦不吐柔亦不茹【诗大雅美仲山甫不辟强御】毋纵诡随以谨罔极【诗大雅诡随心不正者罔无极中也】是亦非辟强也敢爱死以乱官乎【为宣十四年宋人杀子舟张本】　厥貉之防麇子逃归【为明年楚子伐麇】
　　次者欲进而不前之意楚将伐宋而不果故书次以着其包藏祸心欲凭陵诸夏而未遂也楚子侵伐书爵其势益张而诸侯畏之也蔡侯首附楚故序于楚下以示讥书爵者斥言以罪其人也
　　十有一年春楚子伐麇【麇公羊作圏楚始书君将】
　　【左传】十一年春楚子伐麇成大心败麇师于防渚【防渚杜注麇地今湖广房县】潘崇复伐麇至于穴【穴杜注麇地今湖广郧阳府治】厥貉之防麇子逃归盖见宋陈郑以大国公侯而受役于楚司马故耻于失列而去之也以考之一败于防渚再廹于穴而不闻与楚成所谓与民守之效死而民弗去者也春秋不书麇子之逃而独书楚子伐麇圣人之情见矣
　　夏叔仲彭生防晋郤缺于承筐【公羊谷梁无仲字筐作匡承筐杜注宋地在陈畱襄邑县今河南睢州西有故城此大夫特相防之始】
　　【左传】夏叔仲惠伯防晋郤缺于承筐【惠伯即彭生】谋诸侯之从于楚者【九年陈郑及楚平十年宋听楚命】
　　是防谋诸侯之从楚未为非义然大夫专防以谋国事诸侯之政大夫擅之矣故谨而志之
　　秋曹伯来朝
　　【左传】秋曹文公来朝即位而来见也【曹文公即位在九年】
　　诸侯世相朝礼也曹伯即位来朝常事尔然不先如京师故书之以见失尊王之义也曹本服宋自晋文执曹共公以畀宋人遂不与诸侯之事盖晋方恶曹宋遂挟为私属也至是晋政中衰曹文公嗣立遂自附于鲁而后此复列于诸侯之防盟
　　公子遂如宋
　　【左传】襄仲聘于宋且言司城荡意诸而复之【八年意诸来奔归不书史失之】因贺楚师之不害也【前年楚次厥貉将以伐宋】
　　鲁聘宋者八盖始于此是时顷王立已三年且使苏子来盟公既不朝又不遣聘而亟修礼于宋其悖甚矣
　　狄侵齐
　　冬十月甲午叔孙得臣败狄于咸【咸杜注鲁地】
　　【左传】鄋瞒侵齐【鄋瞒狄国名漆姓在夏为防风氏殷为汪芒氏】遂伐我公卜使叔孙得臣追之吉侯叔夏御庄叔緜房甥为右富父终甥驷乘【侯叔夏緜房甥富父终甥皆鲁大夫驷乘四人共车】　冬十月甲午败狄于咸获长狄侨如【侨如鄋瞒之君盖长三丈】富父终甥摏其喉以戈杀之【摏犹冲也】埋其首于子驹之门【子驹鲁郭门骨节非常恐后世怪之故详其处】以命宣伯【得臣待事而名其三子因名宣伯曰侨如以旌其功】初宋武公之世鄋瞒伐宋【在春秋前】司徒皇父帅师御之耏班御皇父充石公子谷甥为右司宼牛父驷乘以败狄于长丘【皇父戴公子充石其名耏班谷甥牛父皆宋大夫长丘杜注宋地在今河南封丘县东】获长狄縁斯【縁斯侨如之先】皇父之二子死焉宋公于是以门赏耏班使食其征谓之耏门【皇父与谷甥及牛父皆死故耏班独受赏门关门征税也】晋之灭潞也【在宣十五年】获侨如之弟焚如齐襄公之二年【鲁桓十六年也】鄋瞒伐齐齐王子成父获其弟荣如埋其首于周首之北门【荣如焚如之弟以鲁桓公十六年死至宣十五年一百三歳其兄犹在传言既长且夀有异于人王子成父齐大夫周首杜注齐邑济北谷城县东北有周首亭在今山东东阿县东北】卫人获其季弟简如【伐齐退走至卫见获】鄋瞒由是遂亡【长狄之种絶】
　　【公羊传】狄者何长狄也兄弟三人一者之齐一者之鲁一者之晋其之齐者王子成父杀之其之鲁者叔孙得臣杀之则未知其之晋者也其言败何大之也【敌一人而言败以狄长大非一人所能敌兴师动众然后杀之如大战然故就其事言败】其日何大之也【如约日大战】其地何大之也【如据地大战】何以书记异也【谷梁传】不言帅师而言败何也直败一人之辞也一人而曰败何也以众焉言之也【言其力足以敌众】曰长狄也弟兄三人佚宕列国【佚更也宕扰也】瓦石不能害叔孙得臣最善射者也射其目身横九亩【广一步长百步为一亩九亩五丈四尺】断其首而载之眉见于轼【兵车之轼髙三尺三寸】然则何为不言获也曰古者不重创不禽二毛故不言获为内讳也【既射其目又断其首是重创非古道故讳之】其之齐者王子成父杀之则未知其之晋者也
　　十余年之间狄四侵齐而侵鲁宋者各一今得臣出其不虞而败之自是始有惧心其势少戢不言帅师将尊师少也不曰战者内胜之辞也不言获长狄侨如贱之也
　　【附録左传】郕大子朱儒自安于夫钟国人弗徇【安处也夫钟杜注郕邑徇顺也为明年郕伯来奔】
　　十有二年春王正月郕伯来奔【郕公羊作盛】
　　【左传】十二年春郕伯卒郕人立君【大子自安于外邑故】大子以夫钟与郕邽来奔【郕邽杜注郕邑】公以诸侯逆之非礼也【非公宠叛人】故书曰郕伯来奔不书地尊诸侯也【既尊以为诸侯故不复见其窃邑之罪所以深责鲁也】
　　【公羊传】盛伯者何失地之君也何以不名兄弟辞也【义见僖二十年郜子来朝】
　　诸侯失地皆名其不名者非其自取也荘八年郕降于齐师自是入齐为附庸今又来奔盖为齐所偪耳春秋不名恕之也
　　杞伯来朝
　　【左传】杞桓公来朝始朝公也且请絶叔姬而无絶昏公许之【不絶昏立其娣以为夫人不书来归未笄而卒】
　　二月庚子子叔姬卒
　　【左传】二月叔姬卒不言杞絶也【既许其絶故不言杞】书叔姬言非女也【女未嫁而卒不书】
　　【公羊传】此未适人何以卒许嫁矣妇人许嫁字而笄之死则以成人之丧治之其称子何贵也其贵奈何母弟也
　　【谷梁传】其曰子叔姬贵也公之母姊妹也【同母姊妹】其一曰许嫁以卒之也【别据一説以叔姬时已许嫁故书其卒】男子二十而冠冠而列丈夫三十而娶女子十五而许嫁二十而嫁【礼女子许嫁而卒即为长殇有服引此以明许嫁而卒之之意】
　　叔姬曰子盖时君之女以别于先君之女也女子适人必系国叔姬字未嫁也
　　夏楚人围巢【巢杜注吴楚闲小国庐江六县东有居巢城今江南庐州府巢城西巢湖即其处左传】楚令尹大孙伯卒成嘉为令尹【成嘉若敖曾孙子孔】羣舒叛楚【羣舒杜注偃姓舒庸舒鸠之属庐江南有舒城西南有龙舒按今江南舒城庐江二县之境皆羣舒地】夏子孔执舒子平及宗子遂围巢【平舒君名宗巢二国羣舒之属】书称巢伯来朝则巢之建国久矣王道不行小国困于彊暴不得保其社稷书围巢者恶楚之不仁而小国之无所庇頼也
　　秋滕子来朝
　　【左传】秋滕昭公来朝亦始朝公也
　　曹滕相继来朝以鲁为秉礼之国也文公乃不思述职有阙而越再朝之期觐礼不修不亦悖乎
　　秦伯使术来聘【术公羊作遂】
　　【左传】秦伯使西乞术来聘且言将伐晋襄仲辞玉【玉圭璋也礼聘义云以圭璋聘己聘而还圭璋今聘礼方行而辞玉不与秦之伐晋也】曰君不忘先君之好照临鲁国镇抚其社稷重之以大器寡君敢辞玉对曰不腆敝器不足辞也主人三辞宾答曰寡君愿徼福于周公鲁公以事君不腆先君之敝器使下臣致诸执事以为瑞节【节信也周礼大宗伯以玉作六瑞以等邦国是也】要结好命所以借寡君之命结二国之好是以敢致之襄仲曰不有君子其能国乎国无陋矣厚贿之【公羊传】遂者何秦大夫也秦无大夫【秦楚吴越之国不书其大夫】此何以书贤缪公也何贤乎缪公以为能变也其为能变奈何唯諓諓善竫言俾君子易怠而况乎我多有之【諓諓浅薄之貌竫犹撰也易怠轻慢也】唯一介断断焉无他技其心休休能有容是难也
　　秦将为河曲之战故以贿结鲁而鲁亦厚贿之是相与以利也归襚称人此称君大夫盖渐进之术不氏未命之卿来鲁皆书名也遣聘者康公也而以为贤缪公朱子谓公羊谷梁未见国史观此类可知
　　冬十有二月戊午晋人秦人战于河曲【河曲杜注在河东蒲坂县南今山西蒲州东南隅有故城】
　　【左传】秦为令狐之役故【在七年】冬秦伯伐晋取羁马【羁马杜注晋邑在今山西蒲州南】晋人御之赵盾将中军荀林父佐之【代先克】郤缺将上军【代箕郑父】臾骈佐之【代林父】栾盾将下军【栾枝子代先蔑】胥甲佐之【胥臣子代先都】范无恤御戎【代步招】以从秦师于河曲臾骈曰秦不能久请深垒固军以待之从之秦人欲战秦伯谓士防曰【晋士防七年奔秦】若何而战对曰赵氏新出其属曰臾骈必实为此谋将以老我师也赵有侧室曰穿【侧室支子穿赵夙庶孙】晋君之壻也有宠而弱不在军事【未尝涉知军事】好勇而狂且恶臾骈之佐上军也若使轻者肆焉其可【肆暂往而速退也】秦伯以璧祈战于河十二月戊午秦军掩晋上军赵穿追之不及反【上军不动赵穿独追之秦军速退故不及】怒曰裹粮坐甲固敌是求敌至不击将何俟焉军吏曰将有待也穿曰我不知谋将独出乃以其属出宣子曰秦获穿也获一卿矣【时穿为散卿如前郤缺之未有军行】秦以胜归我何以报乃皆出战交绥【司马法曰从绥不及是古名退军为绥秦晋兵未及争而两退故曰交绥】秦行人夜戒晋师曰两军之士皆未憗也明日请相见也【憗缺也】臾骈曰使者目动而言肆惧我也将遁矣【目动心不安言肆声放失常节】薄诸河必败之胥甲赵穿当军门呼曰死伤未收而弃之不惠也不待期而薄人于险无勇也乃止【谋泄故不行为宣元年放胥甲】秦师夜遁复侵晋入瑕
　　【公羊传】此偏战也何以不言师败绩敌也曷为以水地【以水地者以水之曲折为地名意谓水曲甚多疑不足以定地之名如战不言曲】河曲疏矣河千里而一曲也【千里而始一曲则为河曲有几故水亦可以定地之名也谷梁传】不言及秦晋之战己亟故畧之也【亟数也战必有曲直以一人主之二国战鬬数曲直不可得详故畧不言及】
　　凡战皆以主及客秦为令狐之役积忿不已又为是战曲在秦故不云晋及不书败绩交绥而退无胜负也
　　季孙行父帅师城诸及郓【郓公羊作运后同杜注城阳姑幕县南有员亭即郓也今山东沂水县北郓城是按此为东郓成四年城郓为西郓乃在东平州】
　　【左传】城诸及郓书时也
　　【谷梁传】称帅师言有难也
　　帅师而城畏莒故也郓莒邑而介于鲁城非其所有虑莒必争于是乎以兵往诸鲁邑也而近于郓故竝以师城
　　十有三年春王正月
　　【附録左传】十三年春晋侯使詹嘉处瑕以守桃林之塞【詹嘉晋大夫赐其瑕邑令帅众守桃林以备秦桃林杜注在农华隂县东潼关地理通释自潼关至函谷歴陜华二州地俱谓之桃林塞今陜西华隂县以东河南灵寳县以西皆是也】
　　夏五月壬午陈侯朔卒
　　【附録左传】晋人患秦之用士防也【以前年士防为秦画计故】夏六卿相见于诸浮【诸浮杜注晋地】赵宣子曰随防在秦贾季在狄难日至矣若之何中行桓子曰【中行桓子荀林父也僖二十八年始将中行故以为氏】请复贾季能外事且由旧勲【有狐偃之旧勲】郤成子曰贾季乱且罪大【杀阳处父故】不如随防能贱而有耻柔而不犯【不可犯以不义】其知足使也且无罪乃使魏夀余伪以魏叛者以诱士防执其帑于晋使夜逸【魏夀余毕万之后帑夀余子】请自归于秦秦伯许之履士防之足于朝【蹑士防足欲使行】秦伯师于河西【将取魏】魏人在东夀余曰请东人之能与夫二三有司言者吾与之先【欲与晋人在秦者共先告喻魏有司】使士防士防辞曰晋人虎狼也若背其言臣死妻子为戮无益于君不可悔也【辞行示己无去心】秦伯曰若背其言所不归尔帑者有如河乃行绕朝赠之以防【绕朝秦大夫防马檛】曰子无谓秦无人吾谋适不用也【示己觉其情】既济魏人噪而还【喜得士防】秦人归其帑其处者为刘氏【士防尧后刘累之裔别族复累之姓】
　　邾子蘧蒢卒【谷梁作籧篨】
　　【左传】邾文公卜迁于绎【绎杜注邾邑在今山东邹县东南】史曰利于民而不利于君邾子曰茍利于民孤之利也天生民而树之君以利之也民既利矣孤必与焉左右曰命可长也君何弗为邾子曰命在养民死之短长时也民茍利矣迁也吉莫如之【左右以一人之命为言文公以百姓之命为主一人之命各有短长不可如何百姓之命乃世无穷故卒徙之】遂迁于绎五月邾文公卒君子曰知命
　　自正月不雨至于秋七月
　　大室屋壊【大公羊作世】
　　【左传】秋七月大室之屋壊书不共也
　　【公羊传】世室者何鲁公之庙也周公称大庙鲁公称世室羣公称宫此鲁公之庙也曷为谓之世室世室犹世室也世世不毁也【鲁公始封之君故不毁】周公何以称大庙于鲁封鲁公以为周公也周公拜乎前鲁公拜乎后【始受封时拜于文王庙也】曰【成王始授其茅土之辞】生以养周公死以为周公主【如周公死当以鲁公为祭祀主】然则周公之鲁乎曰不之鲁也封鲁公以为周公主然则周公曷为不之鲁欲天下之一乎周也【周公徳至重功至大嫌之鲁恐天下回心趋向之所以一天下之心于周室】鲁祭周公何以为牲周公用白牲【白牲殷牲也周公死有王礼谦不敢与文武同也】鲁公用骍犅【骍犅赤脊周牲也鲁公以诸侯不嫌故从周制以脊为差】羣公不毛【不毛不纯色所以降于尊祖】鲁祭周公何以为盛【盛粢盛也在器曰盛】周公盛【盛者谓新谷满其器】鲁公焘【焘者冐也下故而上冒以新也】羣公廪【廪谓全用故谷上少有新谷相连而已】世室屋壊何以书讥何讥尔久不修也
　　【谷梁传】大室屋壊者有壊道也讥不修也大室犹世室也周公曰大庙伯禽曰大室羣公曰宫礼宗庙之事君亲割【割牲】夫人亲舂【舂粢盛】敬之至也为社稷之主而先君之庙壊极称之志不敬也【极称言屋壊不复依违其文】鲁以周公为始祖祀于大庙伯禽为昭之第一室亲尽当毁鲁人以其始封不祧其主以为世室文公怠慢庙久不葺当恒旸之时而屋自壊不防甚矣更造不书者虽用民力不可已也
　　冬公如晋卫侯防公于沓【防下公羊无公字沓杜注地阙】
　　狄侵卫
　　晋不能霸以啓戎心故狄因卫侯之出乘闲侵之书之以病晋也
　　十有二月己丑公及晋侯盟
　　公还自晋郑伯防公于棐【还上公羊谷梁无公字棐公羊作斐杜注郑地即棐林今河南新郑县东林乡城是也】
　　【左传】冬公如晋朝且防盟【寻八年衡雍之盟】卫侯防公于沓请平于晋公还郑伯防公于棐亦请平于晋公皆成之【卫郑贰于楚畏晋故因公请平】郑伯与公宴于棐子家赋鸿雁【子家郑大夫公子归生也鸿雁诗小雅义取侯伯哀恤鳏寡有征行之劳喻郑国寡弱欲使鲁侯还晋恤之】季文子曰寡君未免于此【言亦同有微弱之患】文子赋四月【四月诗小雅义取行役逾时思归祭祀不欲为之还晋】子家赋载驰之四章【载驰诗鄘风四章以下义取小国有急欲引大国以救助】文子赋采薇之四章【采薇诗小雅取其岂敢定居一月三捷许为郑还不敢安居】郑伯拜【谢公为行】公答拜
　　【公羊传】还者何善辞也何善尔往党卫侯防公于沓至得与晋侯盟反党郑伯防公于斐故善之也【党所也所犹时齐人语也】
　　【谷梁传】还者事未毕也自晋事毕也
　　诸侯将朝于天子豫相防礼也今文公朝晋而往返防卫郑之君非礼也然三国皆无贬辞者盖卫郑不忘晋霸而介鲁以求通春秋善其弃异即同故详志之
　　十有四年春王正月公至自晋
　　【附録左传】十四年春顷王崩【子匡王立】周公阅与王孙苏争政故不赴凡崩薨不赴则不书祸福不告亦不书惩不敬也【欲使怠慢者戒】
　　是岁顷王崩公既盟晋还又与郑防久于道路而不临不赙不奔故书至以着之王崩不书未赴也
　　邾人伐我南鄙叔彭生帅师伐邾
　　【左传】邾文公之卒也【在前年】公使吊焉不敬邾人来讨伐我南鄙故惠伯伐邾
　　鲁以七年伐邾取须句邾人不能报至是乘公如晋伐我南鄙不知公之既至也兵未反鲁复报之邾子卒未一年居丧而伐人与伐人之丧皆罪也
　　夏五月乙亥齐侯潘卒
　　【左传】子叔姬妃齐昭公生舍叔姬无宠舍无威公子商人骤施于国【商人桓公子骤数也】而多聚士尽其家贷于公有司以继之【家财尽从公及国之有司富者贷】夏五月昭公卒舍即位【附録左传】邾文公元妃齐姜生定公二妃晋姬生捷菑文公卒邾人立定公捷菑奔晋
</div>
    <div class="pagination">
<a href="日讲春秋解义_page31.html">上一页</a><span>...</span><a href="日讲春秋解义_page27.html">27</a><a href="日讲春秋解义_page28.html">28</a><a href="日讲春秋解义_page29.html">29</a><a href="日讲春秋解义_page30.html">30</a><a href="日讲春秋解义_page31.html">31</a><span class="current-page">32</span><a href="日讲春秋解义_page33.html">33</a><a href="日讲春秋解义_page34.html">34</a><a href="日讲春秋解义_page35.html">35</a><a href="日讲春秋解义_page36.html">36</a><a href="日讲春秋解义_page37.html">37</a><span>...</span><a href="日讲春秋解义_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
