<!DOCTYPE html>
<html>
<head>
    <meta charset="UTF-8">
    <title>三传折诸 - 第 46 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三传折诸 - 第 46 页/共 71 页</h1>
    <div class="content">　　东莱曰平王东迁所谓西周者丰镐也东周者东都也威烈王以后所谓西周者河南也东都者洛阳也孙莘老胡康侯皆以成周即京师未考王城成周之实而误合为一尚书洛诰卜涧水东瀍水西以为王城又卜瀍水东以居殷之顽民平王东迁歴十二王至景王皆居王城子朝之乱敬王出奔昭二十六年经书天王入于城周乃瀍水东居殷顽之地今晋合诸侯以城之谓之成周而平王所居之王城犹为子朝支党盘踞未尽至战国而反名西周愚作东西二周考反覆详言之
　　又
　　媿庵録曰诸侯不勤王事久矣当王室危弱之时列国乃能从王命以安王室善之大者也
　　赐子家子双琥
　　梦溪笔谈古之节如今之虎符其用则有圭璋龙虎之别皆椟将之予在汉东得一玊琥美玊而微红如醉肌温润明洁或云即玫瑰也古人有以为币者春官以白琥礼西方是也有以为货者左传加以玊琥二是也有以为瑞节者山川用虎节是也
　　季氏出其君而民服焉
　　吴张悌论司马懿父子累有功于曹氏民心归之已久本根固矣奸计立矣与史墨论季氏语意相符然赵鞅遂効尤为窃晋萌牙矣
　　天生季氏以贰鲁侯
　　胡一桂曰干侯之事人道之大变也史墨乃妄引陪贰之说夫天生季氏贰君何尝使季氏逐君哉如墨言一归之天道则乱臣贼子接迹于世矣









　　左传折诸卷二十四
　　钦定四库全书
　　左传折诸卷二十五　兴国县知县张尚瑗　撰定公
　　元年春王正月
　　仲逹疏此年不书正月者公即位在六月故也然则正月之时公未即位元必不改未改之日必乗前君之年于时春夏当名此年为昭公三十三年但史官定防须有一统不可半年从前半年从后虽则年初亦统此嵗故入年即称元年也汉魏以来虽秋冬改元者史于春夏即以元年冠之是年经无正月传因记城成周之事而有此句故録经文之疏于此
　　晋魏舒合诸侯之大夫于狄泉将以城成周
　　亭林曰昭三十二年传冬十一月晋魏舒韩不信如京师合诸侯之大夫于狄泉寻盟且令城成周与此只一事左氏两收而失删其一盖晋用夏正周之正月晋之十一月也前年传曰己丑此年传曰庚寅庚寅即己丑之明日而传分为两年岂有迟之两月而始栽仲几乃不受功者
　　田于大陆焚焉
　　尔雅十薮晋有大陆郭注今钜鹿北广泽河是也禹贡大陆既作蔡注隋改赵之昭庆以为大陆县唐又割鹿城置陆浑县皆疑钜鹿之大陆不与河应杜佑李吉甫以邢赵深三州为大陆者得之
　　奚仲居薛以为夏车正奚仲迁于邳
　　水经注漷水又西迳薛县故城北地理志曰夏车正奚仲之国也晋书地道记仲虺城在薛城西三十里晋太康地记奚仲冢在城南二十五里山上百姓谓之神灵也
　　又
　　管子奚仲之车也方圆曲直皆中规矩钩绳荀子解蔽篇奚仲作车乗马杨倞注黄帝时已有车服故谓之轩辕氏此云作车乗者盖改制耳世本云相杜作乗马杜与土同乗马者四马驾车起于相土也吕氏春秋胡曹为衣乗雅作驾寒哀作御奚仲作车
　　苌叔违天
　　赵震揆曰左氏之害义未有甚于记女寛之论苌者也自昔圣贤未尝以天废人殷既坠厥命王子则曰自靖自献周天命不又大夫则曰黾勉从事治乱安危天之天也危持颠扶人之天也以忠臣孝子为违天则乱臣贼子为顺天矣而可哉
　　公衍公为实使羣臣不得事君
　　伐季之役公为实始与其谋昭公后黜公为立公衍犹曰务人为此祸也谓伐季果足为罪公为独当之与公衍无与今叔季二氏主于废昭公之后遂并举之若羁也则君知其出也而未知其入也
　　子常曰晋语栾共子辞于曲沃武公曰且君知成之从也未知其待于曲沃也语意絶肖皆忠臣生死不贰之词
　　公之丧至自干侯
　　苏颍滨传元年定公之元年也而曰公之丧至自干侯可乎昭公之丧未至定公未即位则犹昭公之年也愚按礼将葬则易名季孙谓荣鴽鹅谋为恶諡则公丧初至之时犹未有諡也康王之诰惟新陟王蔡传以为成王未葬未諡之称而孔疏谓新升王位即指康王顾命皇后凭玉几现有可据大行皇帝汉以后之称则三代始薨之君大抵竟称公耳
　　沟而合诸墓
　　季氏葬昭公于墓道盖与羣公絶矣孔子沟以合之沟在墓外也王莽葬元后于渭陵既与元帝合矣复沟以絶之沟在陵内也莽知春秋故窃孔子之制而反其意
　　故季平子祷于宫
　　戴冏得谓公伯禽次子一云伯禽弟盖舍子立弟也愚按武公以括与戱见宣王尝舍长立少矣而戏不终于位桓公亦隐公之弟则自以太子当立立弟以继兄者惟公为然立宫者取义如是
　　而潜师于巢
　　愚庵曰见舟伐桐潜师在巢用伍员误楚之谋也韩信陈船临晋伏兵夏阳类此
　　有两肃爽马
　　释畜马无肃爽之名爽作霜贾逵云色如霜纨马融云肃霜雁也其羽如练髙首而修颈马似之　随州有骕骦陂因唐侯得名
　　刘文公合诸侯于召陵
　　媿庵録曰晋自平邱以来不能防诸侯者二十四年乃今上请国老下合十七国君名义既震声势遂张庶几可以复伯矣而荀寅者竟以贿失之夫蔡所以弃楚如晋既以囊瓦求货故而寅之贪无以异瓦如水益深如火益热此晋伯所以遂衰而呉越所以横行上国也
　　晋人假羽旄于郑
　　范匄假羽旄于齐而弗归齐人以贰至是复假之于郑而斾以贱之诸侯皆贰矣既无御人之材又无容人之之度憸人误国世运随之
　　晋于是乎失诸侯
　　李竹湖曰或曰晋之废也有楚弗攘有呉弗抑二强并立霸权遂弱曰中夏苟合夷狄岂能问乎自执叔孙婼与诸大夫坐而失鲁执宋仲几乐祁犂而失宋涉佗成何诟衞而失衞荀寅辞蔡而失蔡假羽毛于郑而失郑是以齐得尽取诸侯郑则与齐盟于咸矣衞则与齐盟于沙次于五氏矣鲁则与齐防于牵矣宋则与齐防于洮矣终于衞侯齐侯且伐晋矣晋之失伯乃诸侯之离也虽然晋国苟治诸侯安得背乎盖自赵鞅取衞贡五百家动晋阳之甲韩不信执宋命卿不顾践土之盟魏舒南面莅政干位以令大事强家多门各求封殖削弱之祸独归宗国晋之失伯乃大夫之擅权也至若范鞅请冠而鲁使蒙执赵軮受阳楯而宋卿贾祸或取季孙之赂而昭公不纳或求蔡侯之货而晋师无功或索鲁十一牢而呉人借为口实孟子曰上下交征利而国危矣晋国之壊尚谁咎欤
　　其使祝鮀从公曰善乃使子鱼
　　王当曰子鱼辞辨而正史记以为史鱼之言误矣孔子曰不有祝鮀之佞是佞也盖不佞之佞非佞人之佞也
　　将长蔡于衞
　　入春秋之始蔡之先衞者多矣桓五年繻葛之战蔡人衞人陈人从王伐郑十四年宋人以齐人蔡人衞人陈人伐郑十六年公防宋公蔡侯衞侯于曹直至僖四年召陵之师齐以诸侯侵蔡蔡此时党楚而为诸侯所伐于是践土之盟衞先于蔡矣祝鮀摘举衞之徳蔡之违以伸其辨而王朝列国之人无有考据册书与之上下其议论者耳
　　封父之繁弱
　　孔丛子楚王张繁弱之弓载忘归之矢以射蛟于云梦是繁弱为弓名也嵇叔夜诗左揽繁弱右接忘归
　　殷民六族
　　东汉杜林疏言狼子野心奔马善惊成王深知其恶故以殷民六族分伯禽七族分康叔懐姓九族分唐叔所以挫其强御之力黜其骄恣之志汉兴徙齐诸田楚昭屈景以削弱六国强宗云云元凯注不同此意于下文因商奄之民句注云四国流言或迸散在鲁皆令即属鲁怀柔之盖康叔封殷墟殷民七族即在其地故于鲁公六族亦无迁徙豪族之説再于唐叔懐姓九宗之句注云懐姓唐之余民孔仲逹遂云懐姓居晋地而不言殷民知唐之余民也伯山奏疏将七族六族九宗一并合看説书既不琐碎更得经国驭民之理势周公本有迁殷顽民于雒邑之事汉徙郡国民以奉园陵未必不祖此法伯山因光武新定天下而上此防有由来也但元凯考据最博伯山又系其先世何至脱漏其防此疏范书本传不载出于袁宏后汉纪録之俟考
　　备物典册
　　尚书多士篇惟殷先人有册有典注殷先世有册书典籍载殷改夏命之事周礼春官内史凡命诸侯及孤卿大夫则防命之王制禄则賛为之以方出之注以版书而出故亦曰方防中庸孔子曰文武之政布在方防防与册同僖二十八年防王防命晋侯为侯伯体制一同策晋文之文传载之矣成王防鲁公之文所谓命以伯禽者也汉制防命之简长二尺短者半之用篆书罢免用尺一木两行用篆书故曰下尺一之诏为罢免者言也
　　又
　　刘光伯曰命以伯禽与命以康诰同是册命篇名若君陈君牙篇名一例　伯禽康诰二萹今阙书序百萹亦不列目
　　终葵氏
　　考工记大圭首终葵注终葵椎齐人名椎曰终葵盖大圭之首似椎尔金石録晋宋人多以终葵为名其后讹为钟馗至作钟馗传谓为开元进士明皇梦见命工画之尤为无稽不知张説孙逖集有谢赐钟馗画表先于开元久矣按明诚此辨最确然遗却终葵氏之见于左传盖古人得姓或因先世所业之官匠为匠氏陶为陶氏秦非子养马别子马服氏庾信赋我之掌庾承周以世功而为族终葵氏者岂非瑑圭之工之后裔乎
　　取于有阎之土　取于相土之东都
　　疏以共王职为朝宿邑以近京畿犹鲁之祊田也以防东搜从王巡狩为汤沐邑若郑之许田也
　　疆以周索
　　疏考工记器量铭时文思索索法也王制广谷大川异制民生其间者异俗修其教不易其俗齐其政不易其宜此之谓也戴文光曰周戎二索八索之二盖即以九邱解八索与八卦为八索者另一説愚谓地域志有四至八到以索训地宜殊为得解
　　五叔无官
　　五叔杜注以管蔡郕霍毛当之史记管蔡世家有曹叔振铎而无毛叔聃元凯本僖二十四年富辰之语但顾命六卿毛公列于司空则非无官矣是篇下文明曰曹为伯甸非尚年也岂非以其太姒属毛之子未尝擢用王朝而为是言乎顾命孔仲逹疏又曰毕毛文王庶子以史记为定着富辰所列之十六国未必专以嫡庶长幼为后先也且史记谓周公为管叔之弟蔡叔之兄而富辰先管蔡而后鲁衞大约依分封之次第举之考武王初封武庚即命二叔监殷而周公曲阜之封乃在其次当以説为准
　　沈人不防于召陵
　　在汉为平舆县许劭靖兄弟居此少峻名节好覈论乡党人物每月辄更其品故汝南有月旦评世谓平舆之渊有二龙焉
　　楚之杀郤宛也伯氏之族出
　　楚世家云囊瓦杀郤宛之宗姓伯氏子奔呉徐广遂以噽为郤宛子陈啓源曰传明言郤氏其与伯氏异族可知况州犂为伯宗之子自晋奔楚噽乃其孙才传两世安得便分氏族史记恐属傅防杜以为郤宛党得之
　　伯州犂之孙噽为呉太宰以谋楚
　　呉越春秋伯噽来奔于呉子胥请以为大夫呉大夫被离问子胥曰何见而信伯噽乎子胥曰吾之怨与噽同同病相怜同忧相救谁不爱其所近悲其所乡者乎愚庵曰噽为祖复讐子胥为父复讐初本同志迨后则忠佞分焉
　　还塞大隧直辕冥阨
　　地理通释晋泰始中立州于义阳郡有三关之隘北接陈汝宋齐以来常为边镇郡县志申州古申国也魏文帝分置义阳县故平靖关城在县南七十六里义阳有三关之塞此其一也武阳黄岘二关在安州应山县界寰宇记义阳山在军治东五十步冥阨塞在军治东南五十五里有大小石门皆凿山为道以通往来吕氏春秋九塞冥阨其一焉左传大隧即黄岘直辕冥阨乃武阳平靖也
　　又
　　南北朝梁魏争义阳普通五年梁将李国兴攻魏平靖关杨干攻武阳关又攻岘关皆克之国兴进攻郢州魏刺史裴绚拒之梁军引还此即沈尹戌所筹之故道
　　呉用木也我用革也
　　用革用木杜注皆以为军器殊未明白愚意木舟也革车也舟师馈饷寝宿皆堪持久车师虽便较之乗舟则宜轻速矣楚自武文抗衡上国以来习用车战其左右广左右盂莫非车乗之法呉则止利舟楫也虽楚灵尝为舟师以伐呉而巫臣自晋使呉亦尝教之车战然长防之战楚获其乗舟余皇迨后争长黄池不惜沟通江淮此传上有舍舟淮汭之文然大军深入未有不水陆兼行者下云大别小别皆江夏界而柏举即今黄州长江合战其不废舟师明矣
　　自小别至于大别
　　禹贡内方至于大别正义云地理志无大别郑康成以为在庐江安丰县呉既与楚夹汉楚乃济汉而陈则二别近汉之山无縁得在安丰矣水经决水出庐江雩娄县南大别山郦注俗名檀山岘盖大别之异名也经又北过安丰县注决水自雩娄县北迳鸡备亭春秋呉败诸侯之师于鸡父者也晋立安丰郡西北蓼县故城汉封孔丛为侯国云云又水经江水东迳邾县故城南鄂县北左迳赤鼻山南江之右岸有鄂县故城左则巴水注之郦注水出雩娄县之下灵山即大别山也与决水同出一山故世谓之分水山亦曰巴山南流注于江谓之巴口经又东迳县故城南注故国也春秋楚灭子奔黄云云按晋书地理志安丰郡所统有雩娄安丰蓼诸县为今之颍州霍山与水经之邾鄂故城地势辽逺邾与鄂今之黄冈江夏也在晋则为弋阳郡所统有蕲春邾诸县而今世俗所传亦有两大别山一在霍邱与河南固始连界一在汉阳直江夏大江之冲呉楚交兵多在汝蔡淮颍之间固宜以霍邱之大别当之但曰济汉则又与汉近下文陈于柏举即黄州地也孔颍逹无縁得在安丰之疑有所自来至禹导嶓冢之大别明以大别为汉水所经大江东下与汉合流晴川鹦鹉潆洄演汇舍此谁适汉阳之大别一名山虽一卷防嵝然经文所重在水不在山矣霍蓼之水淮颍耳与汉无涉
　　又
　　胡朏明曰杜注禹贡汉水至大别南入江此二别在江夏界元和志鲁山一名大别山在汉阳县东北一百步其山前枕蜀江北带汉水山上有呉将鲁肃神祠又云小别山在汊州县东相去五十里寰宇记云山形如甑土谚谓之甑山二别相去一百二十余里索隐谓甑山为大别非是
　　二师陈于柏举
　　水经江水过邾县南右得黎矶北郦注北防烽火州即举洲也呉楚阵于柏举京相璠曰汉东地矣夏有洰水或作举按邾县今黄州也楚徙邾君于此呉芮为衡山王都焉晋毛寳为石虎将张格度所陷处北齐曰蕲唐曰黄州
　　败诸雍澨
　　一统志在岳州府城东五里名防湖左传为雍澨尔雅水反入为防张説集云防湖者沅湘蒸澧之余波夏潦奔注则泆为此湖冬霜既零则涸为平野
　　王使执燧象以奔呉师
　　朱愚庵曰公子偃窃出蒙臯比【见庄十年】胥臣蒙马虎皮【见僖二十八年】此马燧为战车冒以狻猊象之祖也楚子使火燧系象尾惊却呉师此田单系火牛尾以破燕江逌系火鸡足以破羌之祖也故兵法之竒莫备于左氏　杨璇为零陵太守击苍梧桂阳贼制马车数十乗以排囊盛石灰系布索于马尾顺风鼓灰贼不得视因以火烧布布然马惊奔突贼阵大破之
　　呉入郢
　　定哀以前无大国见灭之事若冠裳防盟之邦衞灭于狄齐桓公复之为五霸首功虞虢灭于晋愚极论之矣楚灭陈蔡不能救叔孙豹荀呉屡以为叹至是而呉之入郢以灭楚为志其强暴甚矣遂自速其亡句践灭呉抑又甚焉其传世亦不久使呉越不亡阅世以入战国当不七而九矣其首祸自呉啓之乃在臯鼬之盟之后是故春秋之天下齐晋二霸维之也
　　又
　　此传文也经文例当书入楚今亦曰入郢盖传写之误公谷二传皆云入楚左氏经文之误愈昭灼矣当日专家传习三传各自为经公羊以齐人多齐语谷梁以鲁人多鲁语隐之元年第二条经文公羊辄以邾为邾娄蔑为昧谷梁亦以蔑为昧此下不可枚举非事与义所关聴其文字之互异惟单伯逆王姬以送为逆晋栾施出奔以齐为晋二传之误先儒辨之甚晰君氏卒尹氏卒未可定是非此以入楚为入郢误在左传刘氏史通亦辄指其伪至呉入宫各妻其君大夫之妻狄道可恶公羊谓以不书子黜之陈义严正康侯乃示书入郢以着其舍室之恶强傅防而反堕疑障矣
　　又
　　绳武曰春秋时呉入郢昭王出奔战国时白起拔郢顷防王退保于陈城盖郢为楚都郢破则楚破矣故此处不书入楚而书入郢
</div>
    <div class="pagination">
<a href="三传折诸_page45.html">上一页</a><span>...</span><a href="三传折诸_page41.html">41</a><a href="三传折诸_page42.html">42</a><a href="三传折诸_page43.html">43</a><a href="三传折诸_page44.html">44</a><a href="三传折诸_page45.html">45</a><span class="current-page">46</span><a href="三传折诸_page47.html">47</a><a href="三传折诸_page48.html">48</a><a href="三传折诸_page49.html">49</a><a href="三传折诸_page50.html">50</a><a href="三传折诸_page51.html">51</a><span>...</span><a href="三传折诸_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
