<!DOCTYPE html>
<html>
<head>
    <meta charset="UTF-8">
    <title>春秋三传谳 - 第 28 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋三传谳 - 第 28 页/共 34 页</h1>
    <div class="content">　　于伐与战安战也战卫战则是师也其曰人何也微之也何为微之也今授之诸侯而后有侵伐之事故微之也其人卫何也以其人齐不可不人卫也卫小齐大其以卫及之何也以其微之可以言及也其称人以败何也不以师败于人也
　　齐卫称人说已见公羊左氏盖载其事谷梁岂窃闻之而不审遂妄以侵伐之事论之乎同盟于幽谷梁方言诸侯信其信仁其仁故桓盟不日桓防不致矣今何忽之而反不信不仁乎且侵伐之事王者所不能免今授之诸侯何得遽为之罪经皆以欲战者为主不以国大小此以卫人及齐人盖见卫人不服罪尔称人以败所以终其贬也败绩称师是乃常文传不知变文示贬之义妄为之说之战宋师败于楚人以师败于人有何不可哉
　　秋荆伐郑
　　荆者楚也其曰荆州举之也
　　非也说已见前
　　冬筑微
　　山林薮泽之利所以与民共也虞之非正也
　　微邑非囿也何山林薮泽之有
　　大无麦禾
　　大者有顾之辞也于无禾及无麦也
　　大者有顾之辞扵义何以见大有年大水亦皆有顾乎前未有书灾者安知其无禾及无麦螽螟之类茍可以害物者即书矣一灾不书亦非春秋之义
　　臧孙辰告籴于齐
　　国无三年之畜曰国非其国也一年不升告籴诸侯告请也籴籴也不正故举臧孙辰以为私行也国无九年之畜曰不足无六年之畜曰急无三年之畜曰国非其国也诸侯无粟诸侯相归粟正也臧孙辰告籴于齐告然后与之言内之无外交也古者税什一丰年补败不外求而上下皆足也虽累凶年民弗病也一年不艾而百姓饥君子非之不言如为内讳也国无三年之畜至于无麦禾讥庄公也宰以嵗杪制国用而知其有无无麦禾而后告籴讥臧孙辰也故不言如以臧孙辰专行为文非内讳也
　　二十有九年
　　秋有蜚
　　一有一亡曰有
　　非也说已见前
　　三十年
　　秋七月齐人降鄣
　　降犹下也鄣纪之遗邑也
　　鄣非纪邑说已见公羊
　　八月癸亥葬纪叔姬
　　不日卒而日葬闵纪之亡也
　　此存纪尔传妄以诸侯日卒日葬之例推之也
　　冬公及齐侯遇于鲁济
　　及者内为志焉尔遇者志相得也
　　非也说已见前
　　齐人伐山戎
　　齐人者齐侯也其曰人何也爱齐侯乎山戎也其爱之何也桓内无因国外无从诸侯而越千里之险北伐山戎危之也则非之乎善之也何善乎尔燕周之分子也贡职不至山戎为之伐矣
　　齐侯称齐人说已见公羊传前以伐卫人齐为微之今以伐山戎人齐为爱之于文何以为别也
　　三十有一年
　　六月齐侯来献戎防
　　齐侯来献防者内齐侯也不言使内与同不言使也献戎防军得曰防戎菽也
　　齐人伐山戎传以为齐侯则今来献防者实齐侯也何用以不言使起问乎来者通为外至之辞不得别为义诸侯不相遗俘此盖齐侯欲以戎防威我故显书以抑之尔
　　三十有二年
　　夏宋公齐侯遇于梁丘
　　遇者志相得也梁丘在曹邾之间去齐八百里非不能从诸侯而往也辞所遇遇所不遇大齐桓也此与宋公卫侯遇于垂同文自当从其不期而防之例矣今曰辞所遇遇所不遇乃期而遇者也齐虽伯主而遇非覇事故以宋公序上若谓小白遇所不遇而大之则当以小白主遇何为不言齐侯宋公遇于梁丘乎
　　冬十月乙未子般卒
　　子卒日正也不日故也有所见则日
　　前言诸侯日卒正者正谓嫡也则不日者谓非嫡尔今又言不日故也似为子般以弑发之则日卒为无故不日卒者为有故也其说当安从乎若曰日卒者为嫡不日者为故是一例而兼二事凡不以事见而但见日者为嫡乎为无故乎不日者为故乎为非嫡乎既曰不日故矣又曰有所见则日盖谓闵公后不书即位为见子般之弑犹言齐子纠前书为见小白之非嫡故其卒皆不嫌书日也且传为例本谓欲别嫌以辨义如子般小白皆例不当书日而非义之所在者何用反乱之而使嫌乎据左氏庄公二十四年方娶夫人子般乃党氏孟任之子不得为正度传意盖亦不见其事而误谓子般为嫡故以为当书日者也
　　公子庆父如齐
　　此奔也其曰如何也讳莫如深深则隐苟有所见莫如深也
　　子般之死鲁人未知为庆父所弑故庆父得以如齐而请立闵公实非奔也可为讳乎

　　钦定四库全书
　　春秋谷梁传谳卷四　　　宋　叶梦得　撰闵公
　　元年
　　秋八月公及齐侯盟于洛姑
　　盟纳季子也
　　非也说已见左氏
　　冬齐仲孙来
　　其曰齐仲孙外之也其不目而曰仲孙疏之也其言齐以累桓也
　　非也説已见公羊
　　二年
　　秋八月辛丑公薨
　　不地故也其不书不以讨母子也
　　非也説已见隠公　闵公以八月薨九月而夫人孙于邾庆父出奔莒则夫人与庆父弑闵公之罪鲁人知之矣虽归狱于邓扈乐不足以盖也以常法约之闵公之当在十二月夫人以明年七月始见讨于小白而庆父亦为季子所杀则方闵公时贼尚未讨故不得书经不应自后追书之以闵公也文姜哀姜与闻乎弑之罪不可得而考矣但以其孙为恶见之始文姜之孙在桓公既之后故桓公书哀姜之孙在闵公当之前故闵公不书此虽其事不显而其理宜然可信不疑也
　　公子庆父出奔莒
　　其曰出絶之也庆父不复见矣
　　内大夫奔未有不书出者非独为庆父起也言絶之妄矣庆父盖自是适无当见之事亦非以其有事絶之而不书也
　　冬齐高子来盟
　　其曰来喜之也其曰髙子贵之也盟立僖公也不言使何也不以齐侯使髙子也
　　内大夫往盟皆曰涖外大夫来盟皆曰来春秋常法也何独喜于髙子乎其不言使正谓盟出于髙子而非受命于小白与楚屈完来盟于师者同也若谓髙子有功故不以齐侯使髙子则凡功利之臣掠美于己而自专之者其君皆不得而制岂春秋之法乎
　　僖公
　　元年春
　　齐师宋师曹师次于聂北救邢
　　救不言次言次非救也非救而曰救何也遂齐侯之意也是齐侯与齐侯也何用见其是齐侯也曹无师曹师者曹伯也其不言曹伯何也以其不言齐侯不可言曹伯也其不言齐侯何也以其不足乎扬不言齐侯也
　　救不言次是矣若曰非救而曰救以遂齐侯之意则是经欲成小白之羙而虗设救文可乎前以言救为遂齐侯之意是褒也今以不言齐侯为不足乎扬是贬也则经于小白其进退果安在哉以先王之制言之诸侯非方伯皆不得有军无军则无师非独曹也以春秋诸侯言之则大国小国无非僭立军者故十五年见齐师曹师伐厉则安得独絶曹使无师哉而传每为曹无师虞无师之论殆不可晓以不言齐侯故言曹师亦非是齐侯不得称爵而称师为其不足乎扬而贬可也曹伯非有罪者安得以齐侯贬而亦贬若谓爵不可以配师则棐林之役宋公陈侯衞侯曹伯尚不嫌于会晋师则曹伯何独嫌于配齐师乎
　　齐师宋师曹师城邢
　　是向之师也使之如改事然美齐侯之功也
　　城邢非向之师説己见左氏审为美齐侯之功如能改前不及救之事则当复以爵见何为犹称师乎
　　秋七月戊辰夫人姜氏薨于夷齐人以归
　　夫人薨不地地故也不言以丧归非以丧归也加丧焉讳以夫人归也其以归薨之也
　　公薨于国外地鲁夫人固未有薨于国外者安得以夫人不地为例哉桓公鲁君也薨于齐鲁之臣子在焉可得以自归故直书丧至而不言齐人以归夫人齐女也孙而在齐非齐人归之则不能以自归故先书齐人以归而后言丧至此文理所当然也不言以丧归薨则不疑于丧矣此蒙上文是岂讳以夫人归之辞哉
　　九月公败邾师于偃
　　不日疑战也疑战而曰败胜内也
　　非也説见败宋师于乗丘【按乘丘文阙】
　　冬十月壬午公子友师师败莒师于丽获莒挐
　　莒无大夫其曰莒挐何也以吾获之目之也内不言获此其言获何也恶公子之绐绐者奈何公子友谓莒挐曰吾二人不相説士卒何罪屏左右而相搏公子友处下左右曰孟劳孟劳者鲁之寳刀也公子友以杀之然则何以恶乎绐也曰弃师之道也
　　传言莒无大夫等其失大抵与公羊同説见公羊大获每言之此以获为公子绐者不知大夫生死曰获之例而妄意之也传例固以不日为疑战日为偏战矣今书壬午是偏战也岂有偏战而以两人相搏决胜者乎
　　十有二月丁巳夫人氏之丧至自齐
　　其不言姜以其杀二子贬之也或曰为齐桓讳杀同姓也
　　所恶于杀同姓者为其废亲亲之道而自贼也齐侯以覇主讨贼大义灭亲之道岂杀同姓之谓乎若以为贼在所当讨齐侯虽杀同姓不为过则非所讳若以为哀姜不当讨齐侯以杀同姓为恶则不必讳二义皆无当其不言姜此必贬夫人之辞尔
　　二年春王正月城楚丘
　　楚丘者何卫邑也国而曰城此邑也其曰城何也封卫也则其不言城卫何也卫未迁也其不言卫之迁焉何也不与齐侯专封也其言城之者专辞也故非天子不得专封诸侯诸侯不得专封诸侯虽通其仁以义而不与也故曰仁不胜道
　　城筑不以国邑言説己见左传不言城卫正为专封讳尔以诗定之方中考之盖诸侯先迁卫而后为之城亦不得言卫未迁也
　　虞师晋师灭夏阳
　　非国而曰灭重夏阳也虞无师其曰师何也以其先晋不可以不言师也
　　虞无师説已见前
　　秋九月齐侯宋公江人黄人盟于贯
　　贯之盟不期而至者江人黄人也江人黄人者逺国之辞也中国称齐宋逺国称江黄以为诸侯皆来至也
　　此言之过与公羊同武王观兵孟津诸侯不期而至者八百国而已此周之所以王也今谓江黄为逺国不期而至以为诸侯皆来则五服之内无有不朝齐者小白当愈于武王经何以无异文以见哉
　　三年
　　六月雨
　　雨云者喜雨也喜雨者有志乎民者也
　　雨书有详畧直见其君于民有勤惰尔不于是文推其喜与忧也其説皆妄吾前言之矣
　　秋齐侯宋公江人黄人会于阳谷
　　阳虞之会桓公委端搢笏而朝诸侯诸侯皆谕乎桓公之志
　　小白九合诸侯不以兵车则皆衣裳之会无非委端搢笏以朝诸侯也何独于阳谷言之若曰惟阳谷诸侯皆谕乎桓公之志则他会皆不谕桓公之志乎
　　四年
</div>
    <div class="pagination">
<a href="春秋三传谳_page27.html">上一页</a><span>...</span><a href="春秋三传谳_page23.html">23</a><a href="春秋三传谳_page24.html">24</a><a href="春秋三传谳_page25.html">25</a><a href="春秋三传谳_page26.html">26</a><a href="春秋三传谳_page27.html">27</a><span class="current-page">28</span><a href="春秋三传谳_page29.html">29</a><a href="春秋三传谳_page30.html">30</a><a href="春秋三传谳_page31.html">31</a><a href="春秋三传谳_page32.html">32</a><a href="春秋三传谳_page33.html">33</a><span>...</span><a href="春秋三传谳_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
