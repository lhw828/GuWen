<!DOCTYPE html>
<html>
<head>
    <meta charset="UTF-8">
    <title>日讲春秋解义 - 第 58 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日讲春秋解义 - 第 58 页/共 72 页</h1>
    <div class="content">　　陈招以介弟为司徒不顾宗社以逞其私杀嫡立庶致楚乗衅以灭陈故不称公子而变文书弟所以甚招之恶而着陈侯失亲亲之道也
　　夏四月卒丑陈侯溺卒
　　【左】夏四月辛亥哀公缢【忧恚自杀经书辛丑从赴】
　　陈侯因偃师之变恚而卒则其托畱于公子招所以宠畱而非有杀偃师之心也楚弃疾立公子比而灵王缢春秋书比弑其君招杀偃师而哀公缢不书招弑其君何也招方当国不肯以先君之缢赴旧史承而书之与郑伯髠顽楚子麇同
　　叔弓如晋
　　【左】叔弓如晋贺虒祁也【贺宫成】游吉相郑伯以如晋亦贺虒祁也史赵见子大叔曰甚哉其相防也可吊也而又贺之子大叔曰若何吊也其非唯我贺将天下实贺【言诸侯畏晋非独郑】
　　楚成章华之台而召诸侯以落之晋成虒祁之宫而诸侯毕贺小国之困敝极矣
　　楚人执陈行人干征师杀之
　　【左】干征师赴于楚【干征师陈大夫】且告有立君公子胜愬之于楚【以招过杀偃师告】楚人执而杀之【杀干征师】公子留奔郑书曰陈侯之弟招杀陈世子偃师罪在招也楚人执陈行人干征师杀之罪不在行人也
　　【谷梁】称人以执大夫执有罪也称行人怨接于上也陈杀世子罪在于招行人何辜而以为戮乎盖楚灵因陈乱以为利欲震怖其国而取之故杀人以行其诈耳
　　陈公子留出奔郑
　　留书公子是为招所立而犹不敢安于其位故不以偃师之狱归之
　　秋搜于红【书搜始此红杜注鲁地沛国萧县西有红亭远疑萧县今属江南徐州府】
　　【左】秋大搜于红自根牟至于商衞革车千乗【根牟杜注鲁东界琅琊阳都县有牟乡商杜注宋地鲁西竟接宋衞也】
　　【公羊】搜者何简车徒也何以书盖以罕书也
　　【谷梁】正也因搜狩以习用武事礼之大者也艾兰以为防【兰香草也防为田之大限】置旃以为辕门【周礼通帛曰旃辕门卬车以其辕表门】以葛覆质以为【质椹也门中臬葛或作褐】流旁握御轚者不得入【流旁握谓车两轊头各去门边空握握四寸也轚挂则不得入门】车轨尘【尘不出辙】马蹄【发足相应迟疾相投】掩禽旅【掩取众禽】御者不失其驰然后射者能中过防弗逐不从奔之道也【战不逐奔之义】面伤不献【嫌诛降】不成禽不献【恶虐幼小】禽虽多天子取三十焉其余与士众以习射于射宫【取三十以共干豆宾客之庖射宫泽宫】射而中田不得禽则得禽田得禽而射不中则不得禽是以知古之贵仁义而贱勇力也【射以不争为仁揖让为义】春秋凡五书搜皆曰大搜着僭也此亦言大搜于红自根牟至于商卫革车千乗而经无大字阙文也在他公不书惟书于昭定之世何也鲁僭大搜之礼亦如郊禘之不可胜书惟昭定之际公无尺土一民而三桓用天子之礼以简私家之军实尤非常之变不赦之恶也
　　【附録左】七月甲戌齐子尾卒子旗欲治其室【子旗栾施】丁丑杀梁婴【梁婴子尾家宰】八月庚戌逐子成子工子车【三子齐大夫子尾之属子成顷公子固子工成之弟铸子车顷公之孙防】皆来奔而立子良氏之宰【子良子尾之子髙彊也子旗为之立宰】其臣曰【子尾家臣】孺子长矣【孺子谓子】良而相吾室欲兼我也授甲将攻之陈桓子善于子尾亦授甲将助之或告子旗子旗不信则数人告将往又数人告于道遂如陈氏桓子将出矣闻之而还【闻子旗至】游服而逆之【去戎备着常防戏之服】请命【问桓子所至】对曰闻彊氏授甲将攻子子闻诸曰弗闻子盍亦授甲无宇请从子旗曰子胡然彼孺子也吾诲之犹惧其不济吾又宠秩之【谓为之立宰】其若先人何子盍谓之【谓之使无攻我】周书曰恵不恵茂不茂【周书康诰言当施恵于不恵者劝勉于不勉者茂勉也】康叔所以服大也【服行也】桓子稽颡曰顷灵福子【顷公灵公栾氏所事之君】吾犹有望遂和之如初【和栾髙二家】
　　陈人杀其大夫公子过
　　【左】陈公子招归罪于公子过而杀之【言招所以不死而得放】称人以杀而不去其官国乱无政众人擅杀非讨贼之辞也盖偃师之死招实主谋孔奂与焉而非过之所欲也招恶其异己反加罪焉经书招杀偃师于前书楚师灭陈杀奂于后而过称大夫则不与杀世子明矣
　　大雩
　　冬十月壬午楚师灭陈执陈公子招放之于越杀陈孔奂【奂公羊作瑗】
　　【左】九月楚公子弃疾帅师奉孙吴围陈【孙吴悼大子偃师之子恵公】宋戴恶防之【戴恶宋大夫】冬十一月壬午灭陈【壬午十月十八日言十一月误】舆嬖袁克杀马毁玉以葬【舆众也袁克嬖人之贵者欲厚哀公】楚人将杀之请寘之【置马玉】既又请私【私尽君臣恩】私于幄加绖于颡而逃使穿封戌为陈公【戌楚大夫灭陈为县使戌为县公】曰城麇之役不谄【城麇役在防二十六年戌与灵王争皇颉】侍饮酒于王王曰城麇之役女知寡人之及此女其辟寡人乎对曰若知君之及此臣必致死礼以息楚【息寕静也】晋侯问于史赵曰陈其遂亡乎对曰未也公曰何故对曰陈颛顼之族也【陈祖舜舜出颛顼】嵗在鹑火是以卒灭陈将如之【颛顼氏以嵗在鹑火而灭火盛而水灭】今在析木之津犹将复由【箕斗之闲有天汉故谓之析木之津由用也】且陈氏得政于齐而后陈卒亡【物莫能两盛】自幕至于瞽瞍无违命【幕舜之先瞽瞍舜父】舜重之以明徳寘徳于遂【遂舜后盖殷之兴存舜之后而封遂】遂世守之及胡公不淫故周赐之姓使祀虞帝臣闻盛徳必百世祀虞之世数未也继守将在齐其兆既存矣【言陈氏兴盛于齐形兆已见】
　　【谷梁】恶楚子也
　　楚庄讨陈之乱有善有恶故先书楚人杀陈夏征舒而后及其入国纳乱臣之事是非不相掩也楚围则恃彊逞暴利陈之土地而灭之非有讨贼之义故先书灭陈
　　葬陈哀公
　　【谷梁】不与楚灭闵公也
　　陈已灭矣非我往防葬而书与荘四年齐侯葬纪伯姬同耳彼曰齐盖上无齐灭纪之文不书齐侯则未知孰之今已书楚师灭陈则下三事皆防上文而书耳

　　日讲春秋解义卷四十九
　　钦定四库全书
　　日讲春秋解义卷五十
　　昭公
　　九年春叔弓防楚子于陈
　　【左传】九年春叔弓宋华亥郑游吉卫赵黡防楚子于陈此与宣十五年公孙归父防楚子于宋同楚子在彼鲁自使卿徃修礼致敬非楚子召之使防也
　　许迁于夷
　　【左传】二月庚申楚公子弃疾迁许于夷实城父【时改城父为夷杜注城父县属谯郡今江南亳州东南有城父故城】取州来淮北之田以益之伍举授许男田然丹迁城父人于陈以夷濮西田益之【以夷田在濮水西者与城父人】迁方城外人于许【成十五年许迁于叶因谓之许今许迁于夷故以方城外人实其处传言灵王使民不安】
　　许世服于楚而畏郑欲迁都近楚故以自迁为文若楚彊之则当书楚人迁许如宋人迁宿齐人迁阳
　　【附録左传】周甘人与晋阎嘉争阎田【甘人甘大夫襄也阎嘉晋阎县大夫】晋梁丙张趯率隂戎伐颍【隂戎杜注陆浑之戎颍杜注周邑】王使詹桓伯辞于晋【辞责让之桓伯周大夫】曰我自夏以后稷魏骀芮岐毕吾西土也【在夏世以后稷功受此五国为西土之长骀杜注在始平武功县所治厘城县今属陜西干州古厘城在县南】及武王克商蒲姑商奄吾东土也【蒲姑杜注乐安博昌县北有蒲姑城今蒲姑故城在山东博兴县东南】巴濮楚邓吾南土也肃慎燕亳吾北土也【肃慎杜注在莬北三千余里孔疏莬在辽东北今属盛京】吾何迩封之有文武成康之建母弟以蕃屏周亦其废队是为岂如弁髦而因以敝之【弁谓缁布冠髦谓童子垂髦凡加冠之礼先用缁布冠敛括垂髦三加之后去缁布冠不复用故言因以敝之】先王居梼杌于四裔以御螭魅【言梼杌畧举四凶之一】故允姓之奸居于瓜州【允姓隂戎之祖与三苗俱放三危者】伯父惠公归自秦而诱以来【僖二十二年秦晋迁陆浑之戎于伊川】使偪我诸姬入我郊甸则戎焉取之戎有中国谁之咎也【咎在晋】后稷封殖天下今戎制之不亦难乎【后稷修封彊殖五谷今戎得之唯以畜牧】伯父图之我在伯父犹衣服之有冠冕木水之有本原民人之有谋主也【民人谋主宗族之师长】伯父若裂冠毁冕防夲塞原专弃谋主虽戎狄其何有余一人叔向谓宣子曰文之伯也岂能改物【言未能改正朔易服色】翼戴天子而加之以共自文以来世有衰徳而暴灭宗周以宣示其侈诸侯之贰不亦宜乎且王辞直子其圗之宣子说王有姻防使赵成如周吊且致阎田与襚反颍俘王亦使宾滑执甘大夫襄以说于晋【宾滑周大夫】晋人礼而归之
　　夏四月陈灾【灾公羊谷梁作火】
　　【左传】夏四月陈灾郑禆灶曰五年陈将复封封五十二年而遂亡子产问其故对曰陈水属也【陈颛顼之后故为水属】火水妃也【火畏水故谓之妃】而楚所相也【相治也楚之先祝融为髙辛氏火正主治火事】今火出而火陈【火心星也火出于周为五月而以四月出者以长厯推前年误置闰】逐楚而建陈也【水得妃而兴】妃以五成故曰五年【妃合也五行各相妃合得五而成故五岁而陈复封为十三年陈侯吴归于陈传】岁五及鹑火而后陈卒亡楚克有之天之道也故曰五十二年【是岁歳在星纪五歳及大梁而陈复封自大梁四歳而及鹑火后四周四十八歳凡五及鹑火五十二年天数以五为纪故五及鹑火火盛水衰】
　　【公羊传】陈已灭矣其言陈火何存陈也曰存陈悕矣【悕悲也】曷为存陈灭人之国执人之罪人【罪人招也】杀人之贼【孔瑗弑君贼也】葬人之君若是则陈存悕矣【楚为无道托讨贼行义陈臣子辟门虚心待之而灭其国悲之也】
　　【谷梁传】国曰灾邑曰火火不志此何以志闵陈而存之也
　　陈已灭于楚而春秋犹书陈灾犹邶鄘已灭于衞而删诗仍其故号所以存先王之建国也凡外灾告则书楚已县陈使穿封戍守之必不遣使告于诸侯盖叔弓防楚子于陈目击其事归语陈故而鲁史书之耳
　　【附录左传】晋荀盈如齐逆女【自为逆】还六月卒于戯阳【戯阳杜注魏郡内黄县北有戯阳城】殡于绛未葬晋侯饮酒乐膳宰屠蒯趋入请佐公使尊【执尊酌酒】许之而遂酌以饮工【工乐师师旷也】曰女为君耳将司聪也【乐所以聪耳】辰在子卯谓之疾日【疾恶也纣以甲子防桀以乙卯亡故国君以为忌日】君彻宴乐学人舍业【学人谓习乐之人】为疾故也君之卿佐是谓股肱股肱或亏何痛如之女弗闻而乐是不聪也又饮外嬖嬖叔【外都大夫之嬖者】曰女为君目将司明也【职在外故主视】服以旌礼礼以行事事有其物【物类也】物有其容【容貌也】今君之容非其物也【有卿佐之防而作乐欢防故曰非其物】而女不见是不明也亦自饮也曰味以行气气以实志【气和则志充】志以定言【在心为志发口为言】言以出令臣实司味二御失官而君弗命臣之罪也【工与嬖叔侍御君者失官不聪明】公说彻酒初公欲废知氏而立其外嬖为是悛而止秋八月使荀跞佐下军以说焉【荀跞盈之子知文子也佐下军代父也】
　　秋仲孙貜如齐
　　【左传】孟僖子如齐殷聘礼也
　　冬筑郎囿
　　【左传】冬筑郎囿书时也季平子欲其速成也叔孙昭子曰诗曰经始勿亟庶民子来【诗大雅言文王始经营灵台非急疾之众民自以子义来欢乐为之】焉用速成其以勦民也无囿犹可无民其可乎
　　季孙既窃鲁国又欲离公于民故娱公以耳目之观而亟督其功役公尚不悟故他日见逐传载如释重负之言必季氏之诬辞乆而不能辨也
　　十年春王正月
　　【附录左传】十年春王正月有星出于婺女【客星也不书非孛】郑禆灶言于子产曰七月戊子晋君将死今兹歳在颛顼之虚【岁歳星也颛顼之虚为】姜氏任氏实守其地【姜齐姓任薛姓齐薛二国守之地】居其维首而有妖星焉告邑姜也【客星居之维首邑姜齐大公女晋唐叔之母星占婺女为既嫁之女织女为处女邑姜齐之既嫁女妖星在婺女齐得岁故知祸归邑姜】邑姜晋之妣也天以七纪【二十八宿四七】戊子逢公以登星斯于是乎出【逢公殷诸侯居齐地者逢公将死妖星出婺女时非岁星所在故齐自当祸而以戊子日卒】吾是以讥之【为晋侯彪卒传】
　　夏齐栾施来奔【齐公羊作晋】
　　【左传】齐惠栾髙氏皆耆酒【栾髙二族皆出惠公】信内多怨强于陈鲍氏而恶之夏有告陈桓子曰子旗子良将攻陈鲍亦告鲍氏桓子授甲而如鲍氏遭子良醉而骋【欲及子良醉故聘告鲍文子】遂见文子【文子鲍国】则亦授甲矣使视二子【二子子旗子良】则皆将饮酒桓子曰彼虽不信【彼传言者】闻我授甲则必逐我及其饮酒也先伐诸陈鲍方睦遂伐栾髙氏子良曰先得公陈鲍焉徃【欲以公自辅助】遂伐虎门【欲入公不听故伐公门】晏平仲端委立于虎门之外四族召之无所徃【四族栾髙陈鲍】其徒曰助陈鲍乎曰何善焉助栾髙乎曰庸愈乎然则归乎曰君伐焉归公召之而后入公卜使王黑以灵姑銔率吉请断三尺焉而用之【王黒齐大夫灵姑銔公旗名断三尺不敢与君同】五月庚辰战于稷【稷杜注祀后稷之处六国时齐有稷下馆在今山东临淄县西】栾髙败又败诸庄【庄六轨之道】国人追之又败诸鹿门【鹿门齐城门】栾施髙彊来奔陈鲍分其室晏子谓桓子必致诸公让徳之主也让之谓懿徳凡有血气皆有争心故利不可强【不可强取】思义为愈义利之夲也蕴利生孽【蕴畜也孽妖害也】姑使无蕴乎可以滋长桓子尽致诸公而请老于莒【莒杜注齐邑】桓子召子山【子山子商子周襄三十一年子尾所逐羣公子】私具幄幕器用从者之衣屦而反棘焉【棘杜注子山故邑齐国西安县东有防里亭后汉志作棘里今临淄县西北有棘里亭】子商亦如之而反其邑子周亦如之而与之夫于【子周夲无邑故更与之夫于杜注济南于陵县西北有于亭今于陵城在山东长山县南】反子城子公公孙捷【三子八年子旗所逐】而皆益其禄凡公子公孙之无禄者私分之邑国之贫约孤寡者私与之粟曰诗云陈锡载周能施也【诗大雅言文王能布陈大利以赐天下行之周徧】桓公是以霸公与桓子莒之旁邑辞穆孟姬为之请髙唐陈氏始大【穆孟姬景公母传言陈氏所以兴】
　　髙彊不书非卿也栾髙陈鲍以私憾生争至动干戈于国中不忌其君之故也陈氏遂阶此以窃国有国者之操柄可不谨与
　　秋七月季孙意如叔弓仲孙貜帅师伐莒【意公羊作隠后同左传】秋七月平子伐莒取郠【卑子卽季孙意如郠杜注莒邑当在今山东沂水县界】献俘始用人于亳社【以人祭殷社】臧武仲在齐闻之曰周公其不飨鲁祭乎周公飨义鲁无义诗曰徳音孔昭视民不佻【诗小雅佻偷也言明徳君子必爱民不敢偷薄】佻之谓甚矣而壹用之将谁福哉【壹同也同人于畜牲】
　　既舍中军公室无兵三家各帅其众故竝书于防叔弓在行或曰所将乃叔孙氏之兵虽曰家徒犹使公臣帅之以此见婼之贤也或曰婼居守而叔弓佐意如也自是讫春秋鲁有四卿而权归三家公若寄寓矣
　　戊子晋侯彪卒
　　【左传】戊子晋平公卒【如禆灶之言】郑伯如晋及河晋人辞之游吉遂如晋【礼诸侯不相吊故辞】
　　九月叔孙舍如晋葬晋平公
　　【左传】九月叔孙婼齐国弱宋华定卫北宫喜郑罕虎许人曹人莒人邾人滕人薛人杞人小邾人如晋葬平公也【经不书诸侯大夫者非盟防】郑子皮将以币行【见新君之贽】子产曰防焉用币用币必百两【载币用车百乘】百两必千人千人至将不行【行用也】不行必尽用之【不得见新君将自费用尽】防千人而国不亡【言千人之费不可数】子皮固请以行既葬诸侯之大夫欲因见新君叔孙昭子曰非礼也弗听叔向辞之曰大夫之事毕矣【送葬礼毕】而又命孤孤斩焉在衰绖之中其以嘉服见则丧礼未毕其以丧服见是重受吊也大夫将若之何皆无辞以见子皮尽用其币归谓子羽曰非知之实难将在行之夫子知之矣我则不足【言已由子产之戒既知其不可而遂行之是我之不足】书曰欲败度纵败礼【商书大甲篇】我之谓矣夫子知度与礼矣我实纵欲而不能自克也昭子至自晋大夫皆见髙彊见而退昭子语诸大夫曰为人子不可不慎也哉昔庆封亡子尾多受邑而稍致诸君君以为忠而甚宠之将死疾于公宫辇而归君亲推之其子不能任是以在此忠为令徳其子弗能任罪犹及之难不慎也丧夫人之力【夫人谓子尾】弃徳旷宗以及其身不亦害乎诗曰不自我先不自我后其是之谓乎【诗小雅言祸乱不在他正当己身以喻髙彊身自取此祸】
　　十有二月甲子宋公成卒【成公羊作戍】
　　【左传】冬十二月宋平公卒初元公恶寺人柳欲杀之【元公平公大子佐也】及丧柳炽炭于位【以温地】将至则去之【使公坐其处】比葬又有宠【言元公好恶无常】
　　十有一年春王二月叔弓如宋葬宋平公【二月公羊作正月左传】十一年春王二月叔弓如宋葬平公也
　　夏四月丁已楚子防诱蔡侯般杀之于申【防谷梁或作干左传】景王问于苌曰【苌周大夫】今兹诸侯何实吉何实凶对曰蔡凶此蔡侯般弑其君之歳也歳在豕韦弗过此矣【襄三十年蔡世子般弑其君岁在豕韦至今十三歳歳复在豕韦】楚将有之然壅也【壅积其恶】歳及大梁蔡复楚凶天之道也【楚灵王弑立之年岁在大梁至昭十三年岁复在大梁羙恶周必复故知楚凶】楚子在申召蔡灵侯灵侯将往蔡大夫曰王贪而无信唯蔡于感【恨其不服顺】今币重而言甘诱我也不如无往蔡侯不可三月丙申楚子伏甲而飨蔡侯于申醉而执之夏四月丁已杀之刑其士七十人
　　【公羊传】楚子防何以名絶曷为絶之为其诱讨也此讨贼也【蔡侯般弑父而立】虽诱之则曷为絶之怀恶而讨不义君子不予也
　　【谷梁传】何为名之也夷狄之君诱中国之君而杀之故谨而名之也称时称月称日称地谨之也
　　蔡般覆载不容之贼人人得而诛之圣人乃名楚防而爵蔡般何也楚防身为簒弑春秋之义不以乱治乱且既与般防申又再防伐吴岂以般为贼哉今谋取其国重币甘言诱以防而杀之则为诱蔡侯杀之于申而已至般之罪己前见苟有人心者皆知其宜絶也而蔡之臣子奉以为君鲁吊其丧诸侯数与之防成其为君乆矣故不从州吁无知之例而以爵书所以着诸侯之罪也
　　楚公子弃疾帅师围蔡
　　【左传】公子弃疾帅师围蔡韩宣子问于叔向曰楚其克乎对曰克哉蔡侯获罪于其君【谓弑逆】而不能其民天将假手于楚以毙之何故不克然肸闻之不信以幸不可再也楚王奉孙吴以讨于陈曰将定而国陈人听命而遂县之【事在八年】今又诱蔡而杀其君以围其国虽幸而克必受其咎弗能乆矣桀克有缗以防其国纣克东夷而陨其身楚小位下而亟暴于二王能无咎乎天之假助不善非祚之也厚其凶恶而降之罚也且譬之如天其有五材而将用之力尽而敝之是以无极不可没振【金木水火土五者为物用乆则必敝尽敝尽则弃捐故言无拯拯犹救助也不可没振犹没不可复振】
　　灭不言围蔡人效死固守以待诸侯之救故书围以病晋也
　　五月甲申夫人归氏薨
　　【左传】五月齐归薨【胡女归姓齐諡也敬归之娣昭公之母】
　　大搜于比蒲
　　【左传】大搜于比蒲非礼也
　　【公羊传】大搜者何简车徒也何以书盖以罕书也鲁之大搜已为僭礼况齐归未葬乎盖方是时鲁君若寄寓君自有防三家自搜以为与公室无与也三家据国乆之而民亦忘君此阳州之孙季氏所以晏然而鲁众亦安之若素与
　　仲孙貜防邾子盟于祲祥【祲祥公羊作侵羊祲祥杜注地阙】
　　【左传】孟僖子防邾庄公盟于祲祥修好礼也泉丘人有女【泉丘杜注鲁邑当在今山东寜阳泗水间】梦以其帷幕孟氏之庙遂奔僖子其僚从之【邻女为僚友者随而奔】盟于清丘之社曰有子无相弃也【二女自共盟】僖子使助防氏之簉【簉副倅也礼有副车倅车皆副贰之车也防氏之女先为僖子副妾别居在外故僖子纳泉丘人女令副助之】反自祲祥宿于防氏生懿子及南宫敬叔于泉丘人其僚无子使字敬叔【字养也】
　　邾鲁之争为日已乆自襄之季年邾子来朝昭元年鲁防邾葬至是盟于祲祥以修旧好君有大丧而季氏大搜于国中孟孙防盟于境外不惟鲁人不知有君而邻国亦不知鲁之有君矣
　　秋季孙意如防晋韩起齐国弱宋华亥卫北宫佗郑罕虎曹人杞人于厥憖【厥憖公羊作屈银杜注地阙】
　　【左传】楚师在蔡【向四月之师】晋荀吴谓韩宣子曰不能救陈又不能救蔡物以无亲【人情所以不附】晋之不能亦可知也己为盟主而不恤亡国将焉用之秋防于厥憖谋救蔡也郑子皮将行子产曰行不逺不能救蔡也蔡小而不顺楚大而不徳天将弃蔡以壅楚盈而罚之蔡必亡矣且防君而能守者鲜矣三年王其有咎乎羙恶周必复王恶周矣【元年楚子弑君而立岁在大梁后二年十三岁岁星周复于大梁】晋人使狐父请蔡于楚弗许【狐父晋大夫】
　　宋之盟以弭兵召诸侯楚背盟肆暴晋合八国之大夫纵不能如次陉之师声罪致讨亦可以大义责楚所以使狐父往请重自卑屈而楚弗许者由陈蔡有弑君之祸晋皆不讨诸侯离心而楚借讨乱以为名晋人虽欲执辞申义其势不能且诸卿各营其私莫肯尽力于国事故为楚所料也三纲军政之夲岂不信与
　　【附录左传】单子防韩宣子于戚【单子单成公】视下言徐叔向曰单子其将死乎朝有着定【着定朝内列位常处谓之表着】防有表【野防设表以为位】衣有襘帯有结【禬领防结带结也】防朝之言必闻于表着之位所以昭事序也视不过结襘之中所以道容貎也言以命之容貎以明之失则有阙今单子为王官伯而命事于防视不登带言不过歩貌不道容而言不昭矣不道不共不昭不从【貌正曰共言顺曰从】无守气矣【为是年冬单子卒起夲】
　　九月己亥葬我小君齐归
　　【左传】九月葬齐归公不慼晋士之送葬者归以语史赵史赵曰必为鲁郊【言昭公必出在郊野不能有国】侍者曰何故曰归姓也不思亲祖不归也【姓生也言不思亲则不为祖考所归佑】叔向曰鲁公室其卑乎君有大防国不废搜【指比蒲】有三年之防而无一日之慼国不恤丧不忌君也君无慼容不顾亲也国不忌君君不顾亲能无卑乎殆失其国【为二十五年公孙于齐传】
　　【公羊传】齐归者何昭公之母也
　　冬十有一月丁酉楚师灭蔡执蔡世子有以归用之【有谷梁作友】
　　【左传】冬十一月楚子灭蔡用隐大子于冈山【蔡世子有諡隐灵公之子蔡侯庐之父】申无宇曰不祥五牲不相为用况用诸侯乎王必悔之
　　【公羊传】此未逾年之君也其称世子何不君灵公不成其子也【灵公弑逆春　不与其为君故其子亦不得为　君以继其父也】不君灵公则曷为不成其子诛君之子不立非怒也无继也【父诛子当絶】恶乎用之用之防也其用之防奈何盖以筑防也【持其足以头筑防恶不以道】
　　【谷梁传】此子也【诸侯在防称子】其曰世子何也不与楚杀也一事注乎志【有一暴虐之事必笔之于书】所以恶楚子也
　　书灭书执书以归用之详其事以重楚恶也灭而以归未有言执者言执弗臣之辞也沈子嘉书以归杀之既降服也有称世子父死国危不忍立乎其位也父母之仇不共戴天与民守国效死不降至于力屈就擒虐用其身而不顾也则有之为世子之道得矣
　　【附録左传】十二月单成公卒【终叔向之言】　楚子城陈蔡不羮【不羮有二杜注襄城县东南有不羮城定陵西北有不羮亭今按在河南襄城县东南者西不羮也在舞阳县北者东不羮即定陵之不羮亭也】使弃疾为蔡公王问于申无宇曰弃疾在蔡何如对曰择子莫如父择臣莫如君郑庄公城栎而寘子元焉使昭公不立【子元郑公子庄公寘子元于栎桓十五年厉公因之以杀栎大夫檀伯遂居栎卒使昭公不安位而见杀】齐桓公城谷而寘管仲焉至于今赖之【城谷在庄三十二年】臣闻五大不在边五细不在庭【古者以五行建官故曰五官五官之长专盛过节则不可居边细弱不胜任亦不可居朝庭】亲不在外羇不在内今弃疾在外郑丹在内【襄十九年丹奔楚】君其少戒王曰国有大城何如对曰郑京栎实杀曼伯【曼伯檀伯也厉公取栎又并京】宋萧亳实杀子游【在庄十二年】齐渠丘实杀无知【在庄九年渠丘杜注雍廪邑齐国西安县】卫蒲戚实出献公【蒲杜注甯殖邑戚杜注孙林父邑出献公在襄十四年】若由是观之则害于国末大必折尾大不掉君所知也【为十三年陈蔡作乱传】
　　十有二年春齐髙偃帅师纳北燕伯于阳【阳杜注阳即唐燕别邑中山有唐县今直唐县东有故城是也】
　　【左传】十二年春齐髙偃纳北燕伯款于唐因其众也【公羊传】伯于阳者何公子阳生也子曰我乃知之矣【子谓孔子乃乃是歳也时孔子年二十三具知其事】在侧者曰子苟知之何以不革曰如尔所不知何【如犹奈也盖子以见而改之人以不见而疑之非所以传信故寜因而不革所以教天下之愼也】春秋之信史也其序则齐桓晋文其防则主防者为之也其辞则丘有罪焉尔
　　【谷梁传】纳者内不受也燕伯之不名何也不以髙偃挈燕伯也
　　款之出书名共国也纳之则不名正君臣之分也燕伯入阳卫侯入夷仪皆为乱臣所迫逐因大国之力而入故书法同不得入于国为在国之臣子所拒也
　　三月壬申郑伯嘉卒
　　【左传】三月郑简公卒将为葬除【除葬道】及游氏之庙【游氏子大叔族】将毁焉子大叔使其除徒执用以立而无庸毁【用毁庙具】曰子产过女而问何故不毁乃曰不忍庙也诺将毁矣【教毁庙者之辞】既如是子产乃使辟之司墓之室有当道者【司墓之室掌公墓大夫徒属之家】毁之则朝而塴弗毁则日中而塴【塴下棺】子大叔请毁之曰无若诸侯之宾何【不欲乆防宾】子产曰诸侯之宾能来防吾防岂惮日中无捐于宾而民不害何故不为遂弗毁日中而葬君子谓子产于是乎知礼礼无毁人以自成也
　　夏宋公使华定来聘
　　【左传】夏宋华定来聘通嗣君也【宋元公新立】享之为赋蓼萧弗知又不答赋【蓼萧诗小雅义取燕笑语兮是以有誉处兮乐与华定燕语也又曰既见君子为龙为光欲以宠光宾也又曰宜兄宜弟令徳夀凯言宾有令徳可以夀乐也又曰和鸾雍雍万福攸同言欲与宾同福禄也】昭子曰必亡宴语之不怀【怀思也】宠光之不宣【宣杨也】令徳之不知同福之不受将何以在【为二十年华定出奔传】
　　【附録左传】齐侯卫侯郑伯如晋朝嗣君也【晋昭公新立】
</div>
    <div class="pagination">
<a href="日讲春秋解义_page57.html">上一页</a><span>...</span><a href="日讲春秋解义_page53.html">53</a><a href="日讲春秋解义_page54.html">54</a><a href="日讲春秋解义_page55.html">55</a><a href="日讲春秋解义_page56.html">56</a><a href="日讲春秋解义_page57.html">57</a><span class="current-page">58</span><a href="日讲春秋解义_page59.html">59</a><a href="日讲春秋解义_page60.html">60</a><a href="日讲春秋解义_page61.html">61</a><a href="日讲春秋解义_page62.html">62</a><a href="日讲春秋解义_page63.html">63</a><span>...</span><a href="日讲春秋解义_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
