<!DOCTYPE html>
<html>
<head>
    <meta charset="UTF-8">
    <title>春秋左传正义 - 第 98 页/共 226 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传正义 - 第 98 页/共 226 页</h1>
    <div class="content">　　○去，起吕反。鱼石、向为人、鳞朱、向带、鱼府出舍於睢上，睢，水名。五大夫畏同族罪及，将出奔。
　　○睢音虽；徐，许惟反，又音绥。华元使止之，不可。冬，十月，华元自止之，不可，乃反。五子不止，华元还。鱼府曰：“今不从，不得入矣。不得复入宋。
　　○复，扶又反。右师视速而言疾，有异志焉。若不我纳，今将驰矣！”登丘而望之则驰，骋而从之，五子亦驰逐之。
　　○登丘而望之则驰，绝句。骋，敕景反。则决睢澨，澨，水涯。决，壤也。
　　○澨，市利反。涯，本又作崖，鱼佳反，一音宜。坏音怪。闭门登陴矣。左师、二司寇、二宰遂出奔楚。四大夫不书，独鱼石告。
　　○陴，毗支反。 
　　[疏]注“四大”至“石告”。
　　○正义曰：襄元年传谓此五人为五大夫，故除去鱼石，谓之四大夫也。彼四大夫所以不书者，宋人独以鱼石告，不以四人告也。服虔云：“鱼石，卿，故书。”以为四人非卿，故不书。杜不然者，案文七年传云：“宋成公卒。於是公子成为右师，公孙友为左师，乐豫为司马，鳞矔为司徒，公子荡为司城，华御事为司寇。六卿和公室。”哀二十六年传：“宋景公无子，於是皇缓为右师，皇非我为大司马，皇怀为司徒，灵不缓为左师，乐茷为司城，乐朱鉏为大司寇，六卿三族降听政。”据彼二文，则向为人为大司寇，亦是卿也。若五人皆告，为卿则书，向为人亦当书之，何以独书鱼石？杜言独以鱼石告，正为向为人不书故也。或少司寇、二宰等六卿之外，亦是卿官，合书名氏，犹如鲁之三卿外，别有公孙婴齐、臧孙许，但非如六卿等世掌国政也。
　　华元使向戌为左师，老佐为司马，乐裔为司寇，以靖国人。老佐，戴公五世孙。
　　○裔，以制反。 
　　晋三卻害伯宗，谮而杀之，及栾弗忌。栾弗忌，晋贤大夫。伯州犁奔楚。伯宗子。
　　○犁，力兮反。韩献子曰：“卻氏其不免乎！善人，天地之纪也，而骤绝之，不亡何待？”既杀伯宗，又及弗忌，故曰骤也。为十七年晋杀三卻传。
　　○骤，仕救反。初，伯宗每朝，其妻必戒之曰：“‘盗憎主人，民恶其上。’子好直言，必及於难。”传见虽妇人之言不可废。
　　○恶，为路反。好，呼报反。难，乃旦反。见，贤遍反。 
　　十一月，会吴于锺离，始通吴也。始与中国接。 
　　许灵公畏逼于郑，请迁于楚。辛丑，楚公子申迁许于叶。 

  

卷二十八 成十六年，尽十八年 

　卷二十八 成十六年，尽十八年 
　　【经】十有六年，春，王正月，雨木冰，（无传。记寒过节，冰封著树。
　　○“雨木冰”，如字，《公羊传》曰“雨而木冰也”，旧子付反。著，直略反。） 
　　[疏]“正月雨木冰”。
　　○正义曰：正月，今之仲冬，时犹有雨，未是盛寒。雨下即著树为冰，记寒甚之过其节度。《公羊》、《穀梁》皆云“雨而木冰”，是冰封著树也。今世时有之，皆寒甚所致也。
　　夏，四月，辛未，滕子卒。不书名，未同盟。 
　　郑公子喜帅师侵宋。喜，穆公子子罕也。 
　　六月，丙寅，朔，日有食之。无传。 
　　晋侯使栾黡来乞师。将伐郑。黡，栾书子。
　　○黡，於斩反；徐，於玷反。 
　　[疏]注“黡，栾书子”。
　　○正义曰：十八年悼公之入，黡尚为公族大夫，此时栾书尚在，黡未为卿，而得名见经者，襄二十九年，郑公孙段未为卿而见经，杜云：“盖以摄卿行”，然则此亦当以摄卿故书。
　　甲午晦，晋侯及楚子、郑伯战于鄢陵。楚子、郑师败绩。楚师未大崩，楚子伤目而退，故曰“楚子败绩”。鄢陵，郑地，今属颍川郡。
　　○鄢，谒晚反，又於建反。 
　　[疏]注“楚师”至“败绩”。
　　○正义曰：此战楚师未至於败，而楚子身伤，故书“楚子败绩”也。泓之战宋公伤股，师亦败绩，故书师败，而不书宋公败也。君将不言帅师，以君重於师也。战陈以师相敌，死亡既多，举师为重，故师败君伤者，唯书师败而已，不复书君身败也。刘炫又云：“若君将被杀获者，复以杀获者为重，既书师败，又书杀获。即韩之战获晋侯，大棘之战获华元，鸡父之战获胡沈之君是也。”
　　楚杀其大夫公子侧。侧，子反。背盟无礼，卒以败师，故书名。 
　　秋，公会晋侯、齐侯、卫侯、宋华元、邾人于沙随，沙随，宋地。梁国宁陵县北有沙随亭。不见公。不及鄢陵战故。不讳者，耻轻於执止。 
　　[疏]注“不及”至“执止”。
　　○正义曰：诸公被执者，皆讳不书执。此会晋侯不肯见公，不讳之者，公为国内有故，不及战期，虽不见公，非公之罪。是为耻轻於执止，故直书之，以示谏公之意，冀公改过，无后犯。及归，书“公至自会”，以无罪，不讳，故依法告庙也。
　　公至自会。无传。 
　　公会尹子、晋侯、齐国佐、邾人伐郑。尹子，王卿士。子，爵。 
　　曹伯归自京师。为晋侯所赦，故书归。诸侯归国，或书名，或不书名，或言归自某，或言自某归，无传义例，从告辞。 
　　九月，晋人执季孙行父，舍之于苕丘。苕丘，晋地。舍之苕丘，明不以归。不称行人，非使人。
　　○苕音条。使，所吏反。 
　　[疏]注“苕丘”至“使人”。
　　○正义曰：昭十三年晋人执季孙意如以归，此言舍之苕丘，明其不以归也。大夫因使被执，无罪者则书行人，以见无罪。於时行父从公伐郑，在军见执，虽则无罪，不称行人，以其非使人故也。季孙意如得释而归，书“意如至自晋”，此行父得释，不书“至”者，《释例》曰：“贾氏以为书执行父，舍于苕丘，言失其所。不书至者，剌晋听谗执之，示巳无罪也。案传囚之苕丘，以别晋都，无义例也。公待于郓，与行父俱归，厌於公尊，故不书行父至耳。若欲示无罪，则宜於执见义，今既直书其执，处绝不书至，乃所以示终於见执，非示无罪也。”《穀梁》以行父至不致者，为公在故，与杜义合也。
　　冬，十月，乙亥，叔孙侨如出奔齐。公未归，命国人逐之。 
　　十有二月，乙丑，季孙行父及晋郤犨盟于扈。晋许鲁平，故盟。 
　　公至自会。无传。伐而以会致，史异文。 
　　乙酉，剌公子偃。鲁杀大夫皆言剌，义取於《周礼》三剌之法。
　　○剌，本又作刾，七赐反；《尔雅》云，杀也。 
　　【传】十六年，春，楚子自武城使公子成以汝阴之田求成于郑。（汝水之南，近郑地。
　　○近，附近之近。）郑叛晋，子驷从楚子盟于武城。（为晋伐郑起。） 
　　夏，四月，滕文公卒。 
　　郑子罕伐宋，滕，宋之与国。郑因滕有丧而伐宋，故传举滕侯卒。侵、伐，经、传异文，经从告，传言实。他皆放此。宋将鉏、乐惧败诸汋陂。败郑师也。乐惧，戴公六世孙。将鉏，乐氏族。
　　○鉏，仕鱼反；徐音在鱼反。汋，七药反；徐音酌，一音市药反。陂，彼宜反。 
　　[疏]注“乐惧”至“氏族”。
　　○正义曰：乐惧是戴公六世孙，《世本》有文也。将鉏为乐氏之族，不知所出。杜《谱》於乐氏之下乐鉏、将鉏为一人。传无乐鉏之文，不知其故何也？
　　退，舍於夫渠，不儆。宋师不儆备。
　　○夫音扶。儆，京领反。郑人覆之，败诸汋陵，获将鉏、乐惧。宋恃胜也。汋陂、夫渠、汋陵，皆宋地。
　　○覆，徐敷目反，一音扶又反，又芳又反。 
　　卫侯伐郑，至于鸣雁，为晋故也。鸣雁，在陈留雍丘县西北。
　　○为，于伪反。 
　　晋侯将伐郑。范文子曰：“若逞吾愿，诸侯皆叛，晋可以逞。逞，快也。晋厉公无道，三郤骄。故欲使诸侯叛，冀其惧而思德。若唯郑叛，晋国之忧，可立俟也。”栾武子曰：“不可以当吾世而失诸侯，必伐郑。”乃兴师。栾书将中军，士燮佐之；代荀庚。 
　　[疏]“栾书”至“燮佐之”。
　　○正义曰：《晋语》云：“鄢陵之役，晋伐郑，荆救之。栾武子将上军，范文子将下军。”与此异者，彼孔晁注云：“上下，中军之上下也。传曰：‘栾书将中军，士燮佐之。’又曰：‘栾、范以其族夹公行。’”引此为正。是彼谓分中军为二，将将上而佐将下。
　　郤锜将上军，代士燮。荀偃佐之；代郤锜。偃，荀庚子。韩厥将下军；郤至佐新军。荀罃居守。荀罃，下军佐。於是郤焠代赵旃将新军，新上下军罢矣。
　　○守，手又反。 
　　[疏]注“荀罃”至“罢矣”。
　　○正义曰：十三年传云：“韩厥将下军，荀罃佐之”，又此年末传云“知武子将下军，郤犨将新军”，是其文也。三年作六军，其新三军将佐六人皆赏鞍之功，死亡不复存，至此唯有韩厥在耳。郤至佐新军，不言中下，是新军唯一知新上下军於是罢矣。
　　郤犨如卫，遂如齐，皆乞师焉。栾黡来乞师，孟献子曰：“有胜矣。”卑让有礼，故知其将胜楚。戊寅，晋师起。郑人闻有晋师，使告于楚，姚句耳与往。句耳，郑大夫。与往，非使也。为先归张本。
　　○句，古侯反。与音预。使，所吏反。楚子救郑。司马将中军，子反。令尹将左，子重。右尹子辛将右。公子壬夫。过申，子反。入见申叔时，叔时老，在申。
　　○过，古禾反。曰：“师其何如？”对曰：“德、刑、详、义、礼、信，战之器也。器，犹用也。德以施惠，刑以正邪，详以事神，义以建利，礼以顺时，信以守物。民生厚而德正，财足则思无邪。
　　○邪，似嗟反，注皆同。用利而事节。动不失利，则事得其节。时顺而物成，群生得所。上下和睦，周旋不逆，动顺理。求无不具，下应上。
　　○应，应对之应。各知其极。无二心。故《诗》曰：‘立我烝民，莫匪尔极。’烝，众也。极，中也。《诗 颂言》先王立其众民，无不得中正。
　　○烝，之乘反，注同。 
　　[疏]注“烝众”至“中正”。
　　○正义曰：“烝，众”，《释诂》文。“极，中”，常训也。《诗 颂 思文》之篇，美后稷之德。《周语》云“昔我先王世后稷”，故杜以先王言之，言先王后稷立其众人，无不得其中正也。当尧之末，洪水滔天，人不粒食皆失其正性，后稷教人耕稼以养之，各复本性，故无不得中正也。
　　是以神降之福，时无灾害，民生敦厖，和同以听，敦，厚也。厖，大也。
　　○厖，莫降反。 
　　[疏]注“敦，厚。厖，大也”。
　　○正义曰：皆《释诂》文也。言人之生计，若财物足，皆丰厚而多大。《管子》曰：“仓廪实而知礼节，衣食足而知荣辱。让生於有馀，争生於不足。”是其人生厚大，则心和而听上命也。
　　莫不尽力以从上命，致死以补其阙，阙，战死者。此战之所由克也。今楚内弃其民，不施惠。而外绝其好；义不建利。
　　○好，呼报反。渎齐盟，不详事神。
　　○渎，徒木反。而食话言；信不守物。
　　○话，户快反。奸时以动，礼不顺时。周四月，今二月，妨农业。
　　○奸音干，本或作干。 
　　[疏]注“礼不”至“农业”。
　　○正义曰：沈氏云：“晋亦奸时，所以无天殃者，以郑既有罪，晋人讨之，楚党有罪之郑，故独谓之奸时。”
　　而疲民以逞。刑不正邪，而苟快意。
　　○疲，本亦作罢，音皮，下注同。 
　　[疏]注“刑不”至“快意”。
　　○正义曰：《鲁语》曰：“大刑用甲兵，其次用斧钺，故大者陈之原野，小者致之朝市。”则征伐之刑，刑之大者，“刑不正邪，而苟快意”，正谓伐晋是也。此六句言楚无上六事，随便而言，故与上不次。服虔以“外绝其好”为刑不正邪也，“食话言”为义不建利也，“疲民以逞”为信不守物也。杜以“食话言”是言之不信也，快意征伐是刑之失所也，故不从旧说。
　　民不知信，进退罪也。人恤所底，其谁致死？底，至也。
　　○底，徐音旨，又之履反。 
　　[疏]注“底”至“也”。
　　○正义曰：底声近至故为至也，在上之信不著於人，号令无常，动情恣意，或乍东乍西，或欲迟欲速，每事如此，不可测量，人不知信，进退获罪，人人各忧其身，不知性命所至，谁肯致死战也？
　　子其勉之！吾不复见子矣。”言其必败不反。
</div>
    <div class="pagination">
<a href="春秋左传正义_page97.html">上一页</a><span>...</span><a href="春秋左传正义_page93.html">93</a><a href="春秋左传正义_page94.html">94</a><a href="春秋左传正义_page95.html">95</a><a href="春秋左传正义_page96.html">96</a><a href="春秋左传正义_page97.html">97</a><span class="current-page">98</span><a href="春秋左传正义_page99.html">99</a><a href="春秋左传正义_page100.html">100</a><a href="春秋左传正义_page101.html">101</a><a href="春秋左传正义_page102.html">102</a><a href="春秋左传正义_page103.html">103</a><span>...</span><a href="春秋左传正义_page99.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
