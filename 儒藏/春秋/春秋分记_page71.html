<!DOCTYPE html>
<html>
<head>
    <meta charset="UTF-8">
    <title>春秋分记 - 第 71 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋分记 - 第 71 页/共 122 页</h1>
    <div class="content">　　三十年九月庚午朔日有食之鼓用牲于社
　　论鲁车服之失
　　车服上所以赐下也制有等衰之别用有上下之辨鲁君孟春乘大路旂十有二旒祀帝于郊而天王乃使家父来求车【桓十五年】则是上而反求乎下矣鞍之战【成二年】公防晋师于上鄍赐三帅先路三命之服【先路者革路若木路】司马司空舆帅侯正亚旅皆受一命之服祝柯之盟【襄十九年】晋侯先归公享晋六卿于蒲圃【六卿过鲁】赐之三命之服军尉司马司空舆尉候奄皆受一命之服贿荀偃束锦加璧乘马先吴寿梦之鼎及襄公在楚【二十九年】季武子使公冶问公起居公与公冶冕服则是诸侯而擅赐其臣及他国之臣僣甚矣
　　论鲁飨礼之失
　　周礼掌客王廵狩百官从者所过之国共其积膳三公眡上公之礼卿眡侯伯之礼大夫眡子男之礼春秋世廵狩之礼废僖三十年王使宰周公阅聘鲁三公而下聘礼之变也飨有昌歜白黑形盐周公辞何以堪之孔颖达曰周公自谦也然亦以见王室弱周公非因从王廵狩而聘非周制矣凢牛羊豕共三百头为百牢天子上物不过十二传曰以为天之大数也【天有十二次故制礼象之】鲁待士鞅以十一牢【昭二十一年】待吴以百牢【哀七年】违礼甚矣
　　论鲁礼之变
　　自隠公钟巫之祭而祀非典矣
　　三代时治盛化行神不歆非祀民不飨非类故各有所主隠十一年传公祭钟巫至此三代典礼己废所谓祭非其鬼谄也
　　庄公乘丘之役而士有诔矣襄公狐骀之役而妇人髽而吊矣
　　檀弓云士之有诔由庄公始谓庄十年乘丘之役也妇人髽而吊始于台骀谓襄四年臧武仲与邾人战败于狐骀之役也凢檀弓皆主变礼言
　　冠于卫成公之庙则冠于阼以着代之礼失矣
　　襄九年公送晋侯晋侯以公宴于河上问公年季武子对曰防于沙随之嵗寡君以生晋侯曰十二年矣是谓一终一星终也国君十五而生子冠而生子礼也君可以冠矣大夫盍为冠具武子对曰君冠必以祼享之礼行之以金石之乐节之【仪礼士冠无祼享之礼无金石之乐此盖国君之礼也】以先君之祧处之今寡君在行未可具也请及兄弟之国而假备焉晋侯曰诺公还及卫冠于成公之庙假钟磬焉礼也在礼男子二十曰弱冠士礼也荀卿曰天子诸侯十九而冠误也小记曰大夫冠而不为殇大夫不待二十而冠岂天子诸侯之冠特先士礼一嵗哉武子对晋侯之言则是行迫于盟主不守其言汲汲焉即他国之庙非冠于阼之礼也左氏以为礼非矣
　　又甚而尚羔之制因防礼始习则典章文物之亡非一矣
　　定八年公防晋师于瓦范献子执羔赵简子中行文子皆执雁鲁于是始尚羔吕祖谦曰当时先王之礼散在诸国不能备鲁秉周礼尚不知羔鴈之别至见晋卿大夫执之方且讲明举此一端则其余礼之不备盖多又以推春秋末先王之礼散在天下无所统纪是以孔子删诗定书系周易作春秋盖道徳仁义典章文物欲散而未尽非圣人脩之则天下后世无自考证矣然卿大夫所执乃帝王廵狩之礼脩五礼五玉三帛二牲一死贽在虞则有五载一廵狩所脩在周则有十二年廵狩所脩尊卑上下之分政赖玉帛采章以别等差鲁不辨羔鴈亦以东迁廵狩之礼乆废不讲故欤
　　若传载昭公如晋【五年】自郊劳至于赠贿礼无违者女叔齐谓其焉知礼盖其言曰是仪也不可谓礼礼所以守其国行其政令无失其民者也今政令在家【在大夫】不能取也有子家羁弗能用也【懿伯】奸大国之盟陵虐小国利人之难【往年莒乱取鄫】不知其私公室四分民食于他思莫在公不图其终为国君难将及身不恤其所礼之本末将于此乎在而屑屑焉习仪以亟言善于礼不亦远乎【此段善明礼之本与昭二十五年子大叔论礼为天地之经纬二十六年晏子论礼之为国与天地并异词同意故附载礼乐书】则鲁之不达于礼非一日也而明堂位言鲁礼乐刑法政俗未尝相变也天下以为有道之国是故天下资礼乐焉亦近诬矣
　　论鲁僣乐之失
　　隠五年考仲子之宫初献六羽传曰始用六佾也不谓之佾而曰羽佾干羽之揔称也羽象文徳干象武功妇人无武事则独奏文乐故曰羽初者事之始鲁僣天子礼乐旧矣羣公之宫皆用八佾仲子以别宫故不敢同羣庙而降用六羽书初献明前此用八之僣也故曰厉乐然用仲子之宫亦非也襄十年传云诸侯宋鲁于是观礼鲁有禘乐賔祭用之禘王礼而鲁有焉亦僣矣而传云礼者鲁以是为礼也二十九年吴公子札来聘请观于周乐使工为之歌周南召南曰美哉始基之矣犹未也然勤而不怨矣为之歌邶【音佩】鄘卫曰美哉渊乎忧而不困者也吾闻卫康叔武公之徳如是是其卫风乎为之歌王曰美哉思而不惧其周之东乎为之歌郑曰美哉其细己甚民弗堪也是其先亡乎为之歌齐曰美哉泱泱乎大风也哉表东海者其太公乎国未可量也为之歌豳曰美哉荡乎乐而不滛其周公之东乎为之歌秦曰此之谓夏【胡雅切】声夫能夏则大大之至也其周之旧乎为之歌魏曰美哉沨沨乎大而婉险而易行以徳辅此则明主也【险当为俭】为之歌唐曰思【息嗣切】深哉其有陶唐氏之遗民乎不然何忧之逺也非令徳之后谁能若是为之歌陈曰国无主其能乆乎自郐以下无讥焉为之歌小雅曰美哉思而不贰怨而不言其周徳之衰乎犹有先王之遗民焉为之歌大雅曰广哉熙熙乎曲而有直体其文王之徳乎为之歌颂曰至矣哉直而不倨曲而不屈迩而不逼逺而不携迁而不滛复而不厌哀而不愁乐而不荒五声和八风平节有度守有序盛徳之所同也见舞象箾南籥者【文王乐】曰美哉犹有感【音憾诗维清奏象武也此文王之乐盖文舞也美哉犹有憾美者美文王之徳憾者盛徳不及究于天下人以为憾也注言文王恨不及己致太平何待文王浅也】见舞大武者【武王乐】曰美哉周之盛也其若此乎见舞韶濩者【汤乐】曰圣人之也而犹有慙徳圣人之难也见舞大夏者【禹乐】曰美哉勤而不徳非禹其谁能脩之见舞韶箾者【舜乐】曰徳至矣哉大矣如天之无不帱也如地之无不载也虽甚盛徳其蔑以加于此矣观止矣若有他乐吾不敢请己传以述鲁藏周乐之制然实则僣也郊特牲曰诸侯之宫县而祭以白牡击玉磬朱干设钖【用白金以覆其冕】冕而舞大武乘大路诸侯之僣礼也明堂位曰鲁升歌清庙【周颂也】下管象【周颂武也】朱干【赤大盾也】玉戚【斧也用玉以饰其柄楚工尹路谓剥圭以鏚柲是也】冕而舞大武【周舞也】皮弁素积禓而舞大夏皆非所当用于侯国者周官小胥正乐县之位王宫县诸侯轩县则诸侯之宫县僣天子乐县也舜之鸣球以象天帝玉磬之音诸侯之击玉磬僣天子乐器也天子朱干玉戚冕而舞大武诸侯亦设钖而用之僣天子乐舞也祭以白牡僣天子用牲之礼也乘以大辂僣天子乘车之礼也
　　鲁以禘礼祀周公于大庙自牡用白牲至爼用梡嶡无非天子之礼也自升歌清庙至纳夷蛮之乐于太庙无非天子之乐也大武武乐也所以象征诛必朱干玉戚冕而舞之者以武不可觌故也大夏文乐也所以象揖逊必皮弁素积禓而舞之者以文不可匿故也公羊谓朱干玉戚以舞大夏八佾以舞大武误矣
　　末流季氏八佾舞于庭而三家者以雍彻昭公将出禘于襄公【二十五年】万者二人其众万于季氏礼公万舞三十六人而止存其二故师挚之始乐失其次徒洋洋盈耳而已夫子自卫反鲁一尝治之然后乐正雅颂各得其所虽伶人贱工识乐之正然乐正而鲁不用故太师挚适齐亚饭干适楚三饭缭适蔡四饭缺适秦鼓方叔入于河播鼗武入于汉少师阳击磬襄入于海散之四方逾河蹈海以去乱由先王之泽浃于人心者尚在不得其职则去又以见圣人俄顷之助功化己如此惜乎其不能用也盖天子防诸侯僣大夫彊诸侯胁于此相贵以等相觌以货相赂以利而天下之礼乐乱矣





　　春秋分记卷三十七
<经部,春秋类,春秋分记>
　　钦定四库全书
　　春秋分记卷三十八　　　宋　程公説　撰书二十
　　礼乐书第三
　　晋
　　车服飨礼
　　晋文公图伯定襄王于郏【僖二十五年】王享醴命之宥请隧勿许曰王章也未有代徳而有二王亦叔父之所恶也文公不敢请受地而还后三年【二十八年】郑伯傅王用平礼也王享醴命晋侯宥命尹氏及王子虎内史叔兴父策命晋侯为侯伯赐之大辂之服戎辂之服彤弓一彤矢百玈弓矢千秬鬯一卣虎贲三百人命为侯伯曰用平礼以平王时命文侯之礼也
　　平王享晋文侯以郑武公为相今襄王享文公复用郑伯为相举祖宗旧礼故曰用平礼也大辂赐同姓【详见上】戎辂专征伐彤弓一彤矢百玈弓矢千平王亦曾以此锡文侯秬鬯一卣卣中尊诗所谓黄流在中也黄流即秬鬯周礼郁人掌和郁鬯以实彛而陈之酿秬为酒有郁金之草和之使芬香条鬯故曰秬鬯天子赐同姓诸侯乃秬鬯如宣王赐召穆公秬鬯一卣平王锡晋文侯秬鬯一卣
　　至景公请于王以黻冕命士防亦出王之赐【宣十六年】既而使士防平王室定王享之殽烝武子归乃讲求三代之典礼以脩晋国之法于是僣王礼矣其后鲁防晋师于上鄍鲁赐晋三帅先路三命之服司马司空舆帅候正亚旅皆受一命之服赐出于鲁礼又变也【成二年】至若析羽为旌乃王制而齐郑有之戚之防假羽毛于齐【襄十四年】召陵之防假羽旄于郑【定四年】齐郑则僣矣晋为盟主又从假焉皆其大夫为之也传曰明日或斾以防晋于是乎失诸侯着非礼也
　　乐
　　武王克殷成王定之分唐叔以大路密须之鼓阙巩【甲名】姑洗【钟名定四年】悼公享鲁穆叔金奏肆夏之三工歌文王之三歌鹿鸣之三在礼九夏王夏者天子所用其余八夏诸侯皆得用之陔夏卿大夫亦得用之自晋以肆夏享穆叔非礼也又可歌两君相见之乐乎郊特牲曰大夫之奏肆夏也由赵文子始也文子自成十八年为卿于此时已备用肆夏故公以之享穆叔穆叔以为非襄四年传穆叔如晋悼公享之金奏肆夏之三不拜【肆夏乐曲名周礼以钟鼓奏九夏其二曰肆夏一名樊三曰韶夏一名遏四曰纳夏一名渠击钟而奏此三夏曲肆夏一名樊国语云金奏肆夏樊遏渠杜遂分为三夏之别名吕叔玉云肆夏时迈也樊遏执竞也渠思文也】工歌文王之三不拜【大雅之首文王大明绵】歌鹿鸣之三三拜【小雅之首鹿鸣四牡皇华】韩献子使行人子贠问之曰子以君命辱于敝邑先君之礼借之以乐以辱吾子吾子舍其大而重拜其细敢问何礼也对曰三夏天子所以享元侯也使臣弗敢与闻文王两君相见之乐也臣不敢及【称文王之徳受命作周】鹿鸣君所以嘉寡君也敢不拜嘉四牡君所以劳使臣也敢不重拜皇皇者华君教使臣曰必谘于周臣闻之曰访问于善为咨咨亲为询咨礼为度咨事为诹咨难为谋臣获五善敢不重拜
　　周官大司乐王师大献则令奏恺乐乐师凢军大献教恺歌司马法曰得意则恺乐所以示喜也盖师出以律则示其忧师还以恺则示其喜晋文败楚于城濮振旅恺入于晋尚此意欤
　　齐
　　管仲相桓公也王使宰孔赐齐侯胙仲则教桓公以天威不违顔咫尺敢不下拜王以上卿之礼享管仲则辞以有天子之二守国髙在其视舅犯相晋文请隧召王盖异矣然桓公内嬖如夫人者六人管仲三归反坫具官君臣昧于正身以啓五公子之祸至灵公僣王者为旌之制而为毛又不可训逮其季世公室寖衰陈氏益强景公忧焉尝与晏子坐于路寝公叹曰美哉室其谁有此乎晏子曰敢问何谓也公曰吾以为在徳对曰如君之言其陈氏乎陈氏虽无大徳而有施于民豆区釜钟之数其取之公也薄其施之民也厚公厚敛焉陈氏厚施焉民归之矣诗曰虽无徳与女式歌且舞陈氏之施民歌舞之矣后世若少惰陈氏而不亡则国其国也己公曰善哉是可若何对曰唯礼可以己之在礼家施不及国民不迁农不移工贾不变士不滥官不滔大夫不收公利公曰善哉我不能矣吾今而后知礼之可以为国也对曰礼之可以为国也久矣与天地并君令臣共父慈子孝兄爱弟敬夫和妻柔姑慈妇听礼也君令而不违臣共而不贰父慈而教子孝而箴兄爱而友弟敬而顺夫和而义妻柔而正姑慈而从妇听而婉礼之善物也公曰善哉寡人今而后闻此礼之上也对曰先王所禀于天地以为其民也是以先王上之公不能用而齐后卒为陈氏代之云
　　宋
　　宋殷后也防子之命曰统承先王修其礼物作賔于王家礼曰宋之郊也契也是天子之事守也其典制有自矣
　　僖二十四年成公如楚还入于郑郑伯将享之问礼于皇武子对曰宋先代之后也于周为客天子有事膰焉有丧拜焉丰厚可也郑伯从之享宋公有加礼也襄九年警火一段亦见宋制度皆是殷之旧惟用马于四墉祀盘庚于西门之外或殷祭未可知特逺而难考文献不足证殆此类欤十年宋公享晋悼公请以桑林荀防辞荀偃士匄曰诸侯宋鲁于是观礼鲁有禘乐賔祭用之宋以桑林享君不亦宜乎舞师题以旌夏师谓乐师旌夏大旌也舞者行列以大旌表识之大射礼举旌以宫偃旌以商亦其类欤宋王者后用天子礼乐桑林亦殷制也乃若文公之葬【成二年】传言始厚葬用蜃炭益车马始用殉重器备椁有四阿棺有翰桧则着非礼之失云
　　卫
　　武王克殷成王定之分康叔以大路少帛【杂帛】綪茷旃旌【通帛为旃析羽为旌】大吕【钟宫】取于有阎之土以共王职取于相土之东都以防王之东搜皆啓以商政疆以周索以有明徳故昭之以分物懿公之败【闵二年】文公大布之衣大帛之冠务材训农通商惠工敬教劝学授方任能大布麤布大帛厚缯盖用诸侯谅闇之服以聴复国也
　　穆公赏新筑人仲叔于奚以邑【成二年】辞请曲县繁缨以朝许之仲尼闻之曰惜也不如多与之邑唯器与名不可以假人君之所司也名以出信信以守器器以藏礼礼以行义义以生利利以平民政之大节也若以假人与人政也政亡则国家从之弗可止也己卫在春秋僣礼鲜少圣人因曲县繁缨之予就其防以正之故曰惜也谓其余则不胜责矣
　　曲县轩县也周礼天子乐官县四周诸侯轩县阙南方辟王也繁缨繁与鞶同马大带也缨马鞅也玉路金路象路鞶缨皆以五采罽饰之革路鞶缨以条丝饰之木路以浅黑饰韦为鞶鹄色饰韦为缨而以赐大夫非也
　　卫音
　　乐记曰郑卫之音乱世之音也比于慢矣桑间濮上之音亡国之音也其政散其民流郑氏曰濮水之上地有桑间者亡国之音于此之水出也昔殷纣使师延作靡靡之乐己而自沉于濮水后师涓过焉夜闻而写之为晋平公鼓之
　　蔡陈曹燕礼乐不详见
　　昭四年传郑浑罕曰姬在列者蔡及曹滕其先亡乎偪而无礼谓蔡偪楚曹滕偪宋也然宋先代之后曹滕偪而从之尚庶几焉若蔡以中国而从夷观其盟防攻战惟楚之从斯其违礼甚矣
　　陈
　　哀十五年夏楚伐吴陈侯使公孙吊焉及良而卒将以尸入吴子使大宰嚭劳且辞曰以水潦之不时无乃廪然陨大夫之尸以重寡君之忧寡君敢辞上介芋尹盖对曰寡君闻楚为不道荐伐吴国灭厥民人寡君使盖备使吊君之下吏无禄使人逢天之慼大命陨队絶世于良废日共积一日迁次今君命逆使人曰无以尸造于门是我寡君之命委于草莽也且臣闻之曰事死如事生礼也于是乎有朝聘而终以尸将事之礼又有朝聘而遭防之礼若不以尸将命是遭防而还也无乃不可乎以礼防民犹或逾之今大夫曰死而弃之是弃礼也其何以为诸侯主先民有言曰无秽虐士备使奉尸将命苟我寡君之命达于君所虽陨于深渊则天命也非君与涉人之过也吴人内之陈小国而能以礼抗于强吴君子尚之
　　郑
　　郑伯爵也偪于晋楚而礼乐之僣尚多有之以诸侯而祖厉王
　　桓十四年宋伐郑取大宫之椽归为卢门之椽大宫者厉王之宫也礼诸侯不敢祖天子大夫不敢祖诸侯王宫之设于邦国非礼也刘敞曰郑之祖厉王犹鲁之郊上帝也
　　赐其臣而以车服
　　襄二十六年郑简公赏入陈之功赐子展先路三命之服赐子产次路再命之服车服皆出于王而诸侯自赐其臣非礼也
　　析羽以为王旌
　　定四年晋人假羽旄于郑析羽为旌王者所建而郑有之非礼也
　　享王而僣备乐传畧志之着其实也
　　庄二十一年郑厉公享王于阙西辟备六代之乐僣也
　　子产以礼相郑
　　子产相郑以礼为政善于辞令虽晋楚之暴莫能加襄二十五年献捷于晋戎服将事晋人问之曰我先君武庄为平桓卿士城濮之役文公布命曰各复旧职命我文公戎服辅王以受楚捷不敢废王命也二十八年相郑伯如楚舍不为坛三十年子产治郑使都鄙有章上下有服田有封洫庐井有伍丰卷将祭请田焉弗许曰唯君用鲜【野兽】众给而已三十一年相郑伯如晋晋侯未之见子产使尽坏其馆之垣而纳车马焉士文伯让之对曰未知见时不敢输币亦不敢暴露敢请执事将何所命之北宫文子相卫襄公以如楚宋之盟故也过郑印段迋劳于棐林如聘礼而以劳辞文子入聘子羽为行人冯简子与子大叔逆客事毕而出言于卫侯曰郑有礼其数世之福也其无大国之讨乎诗云谁能执热逝不以濯礼之于政如热之有濯也濯以救热何患之有子产之从政也择能而使之郑国将有诸侯之事子产乃问四国之为于子羽且使多为辞令与禆谌乘以适野使谋可否而告冯简子使断之事成乃授子大叔使行之以应对賔客是以鲜有败事北宫文子所谓有礼也郑人游于乡校以论执政然明欲毁乡校子产曰何为夫人朝夕退而游焉以议执政之善否所善吾则行之所恶吾则改之是吾师也若之何毁之昭十三年盟于平丘子产争贡赋之次曰卑而贡重者甸服也郑伯男也而使从公侯之贡惧弗给也敢以为请晋人许之凢子产为政其于用礼帅本王室而行大叔继之祖其遗智观赵简子问大叔以揖让周旋之礼【昭二十五年】对曰是仪也非礼也简子曰敢问何谓礼对曰吉也闻诸先大夫子产曰夫礼天之经也地之义也民之行也天地之经而民实则之则天之明因地之性生其六气用其五行气为五味发为五色章为五声滛则昬乱民失其性是故为礼以奉之为六畜五牲三牺以奉五味为九文六采五章以奉五色为九歌八风七音六律以奉五声为君臣上下以则地义为夫妇外内以经二物为父子兄弟姑姊甥舅昬媾姻娅以象天明为政事庸力行务以从四时为刑罚威狱使民畏忌以类其震曜杀戮为温慈惠和以效天之生殖长育民有好恶喜恕哀乐生于六气是故审则宜类以制六志哀有哭泣乐有歌舞喜有施舍怒有战鬬喜生于好怒生于恶是故审行信令祸福赏罚以制死生生好物也死恶物也好物乐也恶物哀也哀乐不失乃能协于天地之性是以长久简子曰甚哉礼之大也对曰礼上下之纪天地之经纬也民之所生也是以先王尚之故人之能自曲直以赴礼者谓之成人大不亦宜乎此虽吉之言而曰闻诸先大夫子产则子产信达乎礼矣至作丘赋铸刑书尽坏先王法度与平日设施大异是犹溺春秋功利之习而不自知欤
　　郑声之邪
　　春秋惟郑多以乐与人襄十一年萧鱼之防赂晋悼公以师悝师触师蠲歌钟二肆【县钟十六为一肆二肆三十二枚】及其镈磬女乐二八【十六人】十五年又以师茷师慧赂宋其郑声之谓乎盖郑卫为邪音由地近纣都染其余习魏綘所以劝悼公安其乐而思其终亦见悼分有骄志故规之乐记曰郑卫之音乱世之音也
　　秦
　　秦自秦仲始大宣王命作大夫有车马礼乐侍御之好国人美之车粼之诗所为美也其后襄公以讨西戎始为诸侯受显服大夫美之终南之诗所为戒也然襄公既有周地好战不已俗尚武殉葬非礼也
　　楚　吴
　　楚之先熊绎辟在荆山胙子男之田筚路蓝缕以处草莽跋涉山林以事天子唯是桃弧棘矢以共御王事而无分器吴之先断发文身臝以为饰岂礼也哉僣号称王故狄之灵王为申之防【昭四年】问礼于左师与子产左师献公合诸侯之礼六子产献伯子男防公之礼六椒举侍后以规过卒事不规曰礼吾未见者六焉又何以规夫差为黄池之防【哀十三年】欲因鲁之礼因晋之权而请冠端而袭【袭衣冠端端】其借于成周【借谓贡献】以尊天王谷梁传夫差曰好冠来孔子曰大矣哉夫差未能言冠而欲冠也【不知冠有差等唯欲好冠】有论秦楚吴之事固不可以言礼矣













　　春秋分记卷三十八
　　钦定四库全书
　　春秋分记卷三十九　　　宋　程公説　撰书二十一
　　征伐书第一
　　古先圣人制四海之命法天而不私己尽制而不曲防分天下有徳有功者以地于是有百里七十里五十里不能五十里邦国之制焉于是有千雉百雉三之一五之一九之一之髙城深池焉于是有井邑丘甸县都之夫数焉于是有十乘百乘千乘万乘之车数焉于是有伍两卒旅师军之制焉故农夫受田而食其力诸侯有国以报其功天子有天下而享其徳此天之分然圣人尽制而已矣盖封建公天下之大端井牧均天下之大法二者并行不悖而后天下治是以等威之分立争夺之患消礼义兴行俗化醇厚刑可措而不用夫大刑用甲兵其次用斧钺中刑用刀锯其次用缵凿薄刑用鞭扑大者陈诸原野小者置之市朝兵盖刑之大者刑犹可措而况兵乎兵刑一道与寓兵于农之意同藏用不示习武不觌要使民闲于教而无鬭狠上借其力下安于义若国有师田之事则县师始受法于司马以作民六官亦惟小司马职掌不悉书而军司马舆司马行司马戎仆戎右皆不修官有事斯置事毕则将归于朝车复于甸甲散于丘卒还于邑出入相友守望相助周衰入春秋小役大弱役彊邦国等衰城池大小之制寖以不明王畿不能备六师牙璋不能令邦国王人防伐惟侯伯之命王师伐救非有征之师凢兵师讨伐国无大小皆擅行之而征伐自诸侯出矣春秋始于鲁隠公以政在诸侯之世之始也托鲁以训诸侯训诸侯以尊天子而春秋之义明矣驯至宣公失政三家专鲁帅师征伐又自大夫出三军作舍大搜纳叛举鲁国聴命焉兵权既移公室益卑逮昭公势极而不之悟乃谋逐季氏叔孙氏之臣救之公徒释甲执氷而踞公莫能令孙于齐薨于干侯定公无正势之必至也己则不臣三纲沦替又下而陪臣执国命南遗叛阳虎专季斯囚三桓之子孙微矣若乃晋僣天子之制而作六军齐更井田之旧而作内政郑尚徒兵作丘赋楚为偏广赋车马慢其经界废乱典常夫家之法废而民数不可详民数不可详而车乗渐变古凢先王经世遗制日以废坏异时宋向戌欲弭诸侯之兵以为名子罕则曰凢诸侯小国晋楚所以兵威之畏而后上下慈和慈和而后能安靖其国家以事大国所以存也无威则骄骄则乱生乱生必灭所以亡也天生五材民并用之废一不可谁能去兵考观春秋之变大抵相观以兵恃以为国有不能一日去者末流争地以战杀人盈野争城以战杀人盈城尚武虣贵权谋使斯民日寻干戈要利于上极而为战国七雄之争又为秦鞅阡陌之变所谓寝兵措刑寓兵于农之深意扫灭无遗诛始祸者责有在矣用首志春秋所书征伐世变之迹以为永鉴至于列国将卒车陈征戍守卫之详则比次传文详而述之示不没其实云周制王畿千里近郊五十里【宅田士田贾田】逺郊百里【官田赏田牛田牧田】郊为乡六乡百里通十为同为百里者十提封九万井九十万夫之地除山川沉斥城池邑居园囿径路三万六千井为六万四千井六十四万夫之地除公田九分之一为五十万二千夫又以一易再易三易通之三分去一为三十五万四百夫率三百五十家赋车一乘【四丘为乗故曰丘乗】积六乡为千乗而余率七家赋一兵积六乡为七万五千人此六军之制也【周礼所谓甸即司马法所谓成也四甸为县四县为都则成十为终即周礼二县加之半终十为同即周礼四都凢六乡十同盖四十都也特异名耳】二百里曰州州为六遂遂如乡之法【郑氏云异其名示相变耳遂之军法如六乡】三百里曰野野为削【削亦家稍加邑之田大夫采地】四百里曰县【亦曰邦县】县为小都【小都之田卿采地】五百里曰疆疆为大都【大都之田公采地】都通为鄙【所谓都鄙】为寰内诸侯治之皆如遂之法【郑氏云六遂之地自逺郊以达于畿内有公邑家邑小都大都】畿方千里为千里者十如乡之法为三百五十万四千夫赋车万乘卒七十五万人为六军者十此通畿之兵数也
　　凢民所与【音预】者军旅田役而已任之以地之媺恶辨之以国野之逺近均之以嵗之上下小司徒上地家七人可任也者家三人中地家六人可任也者二家五人下地家五人可任也者家二人此任之以地也
　　上地食七人中地食六人下地食五人任之者仅半而已盖以下养上则不足以上养下则有余故凢起徒役又无过家一人所谓施从其厚事举其中与食壮者之食任老者之事同意
　　乡大夫国中自七尺以及六十野自六尺以及六十有五皆征之此辨之以国野也
　　七尺六尺征之以其才六十六十有五舎之以其齿国中近而役多故晚征而早舍野逺而役少故早征而晩舍欲使劳逸轻重均而已与近郊什一逺郊二十而三甸稍县都无过十二同意
　　均人凢均力政以嵗上下丰年则公旬用三日中年则公旬用二日无年则公旬用一日凶札则无力役此均之以嵗也
　　力政有征于乡有征于司徒征于司徒则公用之也故丰年公旬用三日则是嵗用二十七日中年公旬用二日则是嵗用十有八日无年公旬用一日则是嵗用九日而已以均力政在嵗成之后惟用于冬故也
　　其作之也在乡则族师以鼓铎旗物帅而至大司徒以乡之大旗致之在遂则鄼长以旗鼓兵革帅而至遂人以遂之大旗致之
　　乡百家为族遂百家为鄼百家然后致之以旗鼓则下于百家者非必旗鼓也司徒于六乡遂人于六遂以乡遂之大旗致之则族师鄼长之旗非大旗也乡有乡官致之遂有遂官致之至于邦国都鄙甸稍郊里之地县师又备旗鼓兵器致之则所统有其人所防有其地所治有其法此所以如臂使指无不率从也
　　其不役者国中贵者贤者能者服公事者老者疾者皆舍又八十者一子不从政九十者其家不从政废疾非人不养者一人不从政父母之防三年不从政齐衰大功之防三月不从政将徙于诸侯者三月不从政自诸侯徙家期不从政
　　役之义故民忌其劳舍之仁故民悦其徳是以民有余力颂声并作
　　随处搜狩自成什伍【案礼惟为社事单出田里惟与追胥竭作此见搜狩比屋作民】大司马逓而征之【案大司马教兵号名有县鄙家乡官野之异旂物有诸侯军吏都乡遂郊野之别此见逓征】十年而役一遍终身无过一再公上给事更劳均佚不欲穷民之力逓征之法非徧摘也【郑氏云凢用役者不必一时皆徧以人数调之使劳佚逓焉】盖乡遂以次全军充调不离部曲案传记如周有南国之师晋有九州之戎皆全军更役
　　在军之士无非乡族相望守助犹之田里
　　什伍之法于州乡则联其民于师田则联其徒于宿卫则联其官
</div>
    <div class="pagination">
<a href="春秋分记_page70.html">上一页</a><span>...</span><a href="春秋分记_page66.html">66</a><a href="春秋分记_page67.html">67</a><a href="春秋分记_page68.html">68</a><a href="春秋分记_page69.html">69</a><a href="春秋分记_page70.html">70</a><span class="current-page">71</span><a href="春秋分记_page72.html">72</a><a href="春秋分记_page73.html">73</a><a href="春秋分记_page74.html">74</a><a href="春秋分记_page75.html">75</a><a href="春秋分记_page76.html">76</a><span>...</span><a href="春秋分记_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
