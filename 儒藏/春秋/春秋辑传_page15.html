<!DOCTYPE html>
<html>
<head>
    <meta charset="UTF-8">
    <title>春秋辑传 - 第 15 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋辑传 - 第 15 页/共 44 页</h1>
    <div class="content">　　臧孙辰告籴于齐
　　公羊传何以不称使以为臧孙辰之私行也君子之为国也必有三年之委一年不熟告籴讥也　谷梁传国无九年之畜曰不足无六年之畜曰急无三年之畜曰国非其国也古者税什一丰年补败【败谓凶年】不外求而上下皆足也虽累凶年民弗病也一年不艾【麇信云艾获也】而百姓饥君子非之　按外传鲁饥臧文仲言于公曰国病矣请籴于齐公曰谁使对曰国有饥馑卿出告籴古之制也辰也备卿请如齐公使往则臧孙实以公命行谓讳之以为臧孙之私行者非也其书之意则公谷之所言者是矣左氏云礼也则不知春秋非以为得礼而书也谷梁云诸侯无粟诸侯相归粟正也臧孙辰告籴于齐告然后与之言内之无外交也不知此若不告彼何由知乎
　　二十有九年春新延廐
　　左传书不时也凡马日中而出日中而入【日中春秋分也治廐当以秋分因马向入而修之今以春作故曰不时】　啖氏曰马虽出入有时廐何妨农隙修之　公羊传新延廐者何修旧也【缮故曰新有所増益曰作始造曰筑】修旧不书此何以书讥何讥尔凶年不
　　修　谷梁传延廐者何法廐也其言新有故也【言改故而新之】有故则何为书也古之君人者必时视民之所勤民勤于力则功筑罕民勤于财则贡赋少民勤于食则百事废矣冬筑防春新延廐以其用民力为己悉矣
　　夏郑人侵许
　　凡侵例见隠二年　张氏曰许郑世雠也然许自盟幽之后不与齐桓之防郑人侵之或齐之命与自后许始从中国
　　秋有蜚【蜚扶味反】
　　左传为灾也凡物不为灾不书　公羊传何以书记异也　刘歆曰负蠜性不食谷食谷为灾介虫之孽刘向曰蜚色青非中国所有南越盛暑男女同川
　　泽淫风所生为虫臭恶是时庄公取齐淫女为夫人既入淫于两叔故蜚至天戒以为将生臭恶闻于四方也　新安罗氏曰负蠜今谓之蜚盘虫好以清旦集稲上食稲花田家率以蚤作掇去之日出则散去既食稲花又其气臭恶能熯稲使不蕃春秋书之当由此耳　啖氏曰左氏云凡物不为灾不书春秋记异多矣何必为灾乃书　尔雅蜚蠦蜰郭璞注蜰即负盘臭虫刘歆以为负蠜误矣江休复杂志唐彦猷有旧本山海经説蜚处渊则涸行木则枯疑春秋所书即此物若是负矾不当云有谓之多可也
　　冬十有二月纪叔姬卒
　　杜氏曰纪国虽灭叔姬执节守义故系之纪贤而録之
　　城诸及防
　　左传书时也凡土功龙见而毕务戒事也火见而致用水昏正而栽日至而毕　杜氏曰诸防皆皆邑传例曰书时也诸非备难而兴作传皆重云时以释之他皆放此诸今城阳县　释例曰都邑者人之聚也国家之藩卫百姓之保障不固则败不修则坏故虽不临寇必于农隙备其守御无妨民务传曰龙见而毕务戒事也谓夏之九月周之十一月龙星角亢晨见东方于是纳其禾稼三务始毕而戒民于土功事也火见而致用大火星次角亢而晨见于是致其用也【致筑作之物】水昏正而栽谓夏之十月定星昏而中于是树板干而兴作焉【五行北方水为北方之宿为水星言水昏正者夜之初昏水星有正中者耳非北方宿皆中也】日至而毕谓日既南至防阳始动故土功息　谷梁传可城也以大及小也【啖氏曰此但以先后次第何必大小乎】　范氏曰传列凡城之志皆讥此之可城者得土功之节则讥之浅失土功之时则责之深不谓作城无讥也　春秋重民力亟兴土功不系乎时与不时皆贬也筑郿告籴新延廐城诸及防不已亟乎
　　三十年春王正月
　　夏师次于成【左无师字张氏曰当从公谷书师】
　　谷梁传次止也有畏也欲救鄣而不能也不言公耻不能救鄣也　赵氏曰据齐霸己成鲁为之弱何敢议救葢欲防齐围鄣至成待命闻鄣己降故不行耳然疑事勿质阙之可也　成鲁地
　　附録左传楚公子元归自伐郑而处王宫　秋申公鬬班杀子元【申楚县楚僭号县尹皆称公】鬭谷【奴走反】于【音乌】莵【音徒】为令尹自毁其家以纾楚国之难
　　秋七月齐人降鄣【降户江反鄣音章】
　　杜氏曰鄣纪附庸国东平无盐县东北有鄣城小国孤危不能自固葢齐遥以兵威胁使降附　　公羊曰鄣者何纪之遗邑也　啖氏曰纪之全国犹不敢敌齐岂有一邑之民而能二十余年独拒齐乎故鄣自是小国耳
　　八月癸亥纪叔姬
　　杜氏曰以贤録也无臣子故不諡
　　九月庚午朔日有食之鼓用牲于社
　　冬公及齐侯遇于鲁济【子礼反】
　　左传冬遇于鲁济谋山戎也以其病燕故也　杜氏曰济水歴齐鲁界在齐界为齐济在鲁界为鲁济葢鲁地　汪氏曰齐侯入鲁境则齐侯之意也
　　齐人伐山戎
　　陆氏曰公谷皆云此齐侯也贬而称人按例无有诸侯自伐改为人者赵子曰二传不知谬文之义妄穿凿耳啖子曰葢齐侯谬文耳説见明年　谷梁传桓内无因国外无从诸侯越千里之险北伐山戎善之也何善乎尔燕周之分子也贡职不至山戎为之伐矣　按言由山戎病燕使不能通职贡于周故伐之桓公此举多以勤逺略为讥然此时桓事新集楚势方张岂兴得己之师据史记山戎伐燕燕告急于齐则不得不救然春秋不以救书而下书献戎防则齐侯之志实在逺略宰孔己知之矣　杜氏曰燕国今蓟县
　　三十有一年春筑台于郎
　　杜氏曰刺奢且非土功之时　徐氏曰郎泉台也未成为郎台既成为泉台　何氏曰礼天子有灵台以候天地诸侯有时台以候四时动而无益于民者虽乐不为也　孙氏曰庄比年兴作又一嵗而三筑台妨农害民甚矣
　　夏四月薛伯卒
　　筑台于薜
　　公羊传讥逺也　杜氏曰薛鲁地　何氏曰礼诸侯之观不过郊
　　六月齐侯来献戎防
　　左传非礼也凡诸侯有四夷之功则献于王王以警于夷中国则否诸侯不相遗俘【虽夷狄俘犹不以相遗】　赵氏曰据齐未霸之时尚不曾朝鲁今既为霸主岂肯自献戎防乎必无此理但文误尔二传皆言齐侯亲伐山戎又僖九年葵丘之防宰孔曰齐侯不务徳而勤逺略故北伐山戎南伐楚西为此防皆论齐侯亲行之事则知去年伐山戎当书齐侯今献戎防当书齐人交互致误尔谷梁云军得曰防戎菽也齐桓分戎菽与诸侯不近人情又防者军得而安知是菽乎公羊传齐大国也曷为亲来献戎防威我也旂获而过我也【旂获建旂县所获】　今按齐鲁方睦何威我之有旂获过我又妄説也
　　秋筑台于秦
　　范氏曰秦鲁地　杜氏曰东平范县西北有秦亭
　　冬不雨
　　程子曰一嵗三筑台明年城小谷故冬书不雨闵之也
　　三十有二年春城小谷
　　范氏曰小谷鲁邑泰山孙氏曰曲阜西北有小谷城五峯胡氏曰孙鲁人也考此详矣惟左传曰为管仲也杜氏谓公感齐桓之徳故为管仲城私邑小谷者济北谷城县也中有管仲井不系之齐者大都以名通则不系国也按昭十一年楚申无宇言齐桓公城谷而寘管仲焉杜预葢附此而为説然经文自云城小谷未尝云城谷何以知小谷之为谷城邪齐自有谷如文十七年公及齐侯盟谷宣十四年归父防谷皆济北之谷也此城小谷自是鲁之小谷耳何与于齐邪孙氏曰去年三筑台冬不雨今春又城小谷荐饥而轻用民力此其所以书也
　　夏宋公齐侯遇于梁丘
　　左传齐侯为楚伐郑之故请防于诸侯宋公请先见于齐侯夏遇于梁丘【赵氏曰按荆伐郑经今五年岂有许时方报之乎　杜氏曰齐善宋之请见故进其班赵氏曰假令郑先见亦得在上乎】　杜氏曰梁丘在高平昌邑县西南【今按谷梁谓梁丘在曹邾之间去齐百里恐未是又曰非不能从诸侯而往也辞所遇遇所不遇大齐桓也并无稽之説】　汪氏曰盟防之序主防者居上若遇则以简礼相见比于不期而遇者莫适为主故以爵之尊卑为序爵同则以国之大小为序耳
　　秋七月癸巳公子牙卒
　　左传初公筑台临党氏【鲁大夫】见孟任【党氏女】从之【言欲与通也】閟【不从公】而以夫人言许之【许以为夫人而曰以夫人言许之者后不果如盟姑为是言】割臂盟公生子般【音班】焉雩【祭天也】讲【肄也】于梁氏【鲁大夫】女公子【子般妹】观之圉人荦【力角反掌养马者】自墙外与之戯子般怒使鞭之公曰不如杀之是不可鞭荦有力焉能投葢于稷门【稷门鲁城门投葢于稷门未详】公疾问后于叔牙对曰庆父材【庆父牙同母兄】问于季友【传曰季友文姜之爱子与公同生】对曰臣以死奉般公曰乡者牙曰庆父材成季【季友】使以君命命僖叔待于鍼巫氏【鲁大夫】使鍼季酖之曰饮此则有后于鲁国不然死且无后饮之归及逵泉而卒立叔孙氏【逵泉鲁地不以罪诛故得立后世其禄】　公羊传何以不称弟杀也杀则曷为不言刺为季子讳杀也曷为为季子讳杀季子之遏恶也不以为国狱縁季子之心而为之讳季子之遏恶奈何庄公病将死以病召季子季子至而授之国政曰寡人即不起此病吾将焉致乎鲁国季子曰般也存君何忧焉公曰庸得若是乎牙谓我曰鲁一生一及君己知之矣【父死子继曰生兄死弟继曰及言隠公生桓公及今君生庆父亦当及是鲁之常也】庆父也存【庄公辞　此承班也存之语而应之】季子曰夫何敢是将为乱乎夫何敢俄而牙弑械成【时牙实自欲弑君兵械巳成】季子和药而饮之曰公子从吾言而饮此则必可以无为天下戮笑必有后乎鲁国【时世大夫诛不暴扬子当继体如故】不从吾言而不饮此则必为天下戮笑必无后乎鲁国于是从其言而饮之饮之无傫氏【或是大夫家或是地名】至乎王堤【地名】而死公子牙今将尔【将欲弑君事未行也】辞曷为与亲弑者同君亲无将将而诛焉然则善之与曰然杀世子母弟直称君者甚之也季子杀母兄何善尔诛不得避兄君臣之义也然则曷为不直诛而酖之行诛乎兄隠而逃之使托若以疾终然亲亲之道也　陆氏曰公羊云何以不称弟杀也按书公子常例也叔肹书弟自特书耳不得引以为义按叔牙之事公羊得之若如左氏则只以庆父材
　　一语而遂杀之亦无此理牙以卒书者虽酖之以立叔孙氏丧以大夫之礼也周礼小司寇同族有罪不即市文王世子曰刑于隠者不与国人虑兄弟也鲁之处牙自是遵用此故事耳诸家皆有褒美成季之説恐经无此意
　　八月癸亥公薨于路寝
　　左传子般即位次于党氏　公羊传路寝者何正寝也　谷梁传路寝正寝也寝疾居正寝正也男子不絶于妇人之手以齐终也　啖氏曰凡公薨必书其所【小寝路寝髙寝之类】详内事重凶变也　赵氏曰公必薨于正寝以就公卿也大位奸之窥也危病邪之伺也若蔽于隠是使小人女子得行其志也庄公正终而嗣祸分位不明而闺闱不修也故宗嗣素定之兵权散主之闺闱严饬之小人女子不尸重任贤良受托鼎足交辅则簒弑之祸曷由而至哉
　　冬十月己未子般卒【巳未公谷作乙未般音班】
　　左传冬十月己未共仲【庆父】使圉人荦贼子般于党氏成季奔陈【出奔不书国乱史失之】立闵公【庄公庶子时年八嵗】　又曰闵公哀姜之娣叔姜之子也故齐人立之　公羊传子卒云子卒此其称子般卒何【据子赤不言子赤卒】君存称世子【明当世父位为君】君薨称子某【明继父也名者以尸柩尚存君前臣名也】既称子【不名者无所屈也】逾年称公子般卒何以不书未逾年之君也有子则庙【立庙】庙则书无子不庙不庙则不书　啖氏曰凡逾年君卒皆称曰卒言嗣先君未成君也故不书薨而曰卒先君未则名之【父前子名义也】既则不名【子赤是也】　何氏曰称卒不地降成　赵氏曰子般子赤以被杀故不书地义与隠同子野非被杀而亦不书地阙文也
　　公子庆父如齐
　　杜氏曰庆父既杀子般季友出奔国人不与故惧而适齐欲以求援时无君假赴告之礼而行　啖氏曰谷梁云此奔也其曰如讳之也若实奔而曰如乃是掩其恶岂然乎　按庆父窃国之谋乆矣叔牙弑械己成使非季子应时诛之则庄公且不得以道终而子般之贼不待今年矣既弑子般犹不能遂有之见鲁俗秉礼人心未尽从也故因闵公之立告于霸主以为自托之计齐桓大则方伯亲则比隣甥舅之国也岂不知庆父之为贼而容其来使纵其复归以贻鲁国累世之祸谓之何哉春秋书之一以见其得兵权出入自如而莫之制亦以见时无明王贤伯故使乱贼纵横而其端未已也桓文之事圣门所以不道也有以哉
　　狄伐邢【此狄入伐之始】
　　杜氏曰邢姬姓周公之国在广平襄国县















　　春秋辑传卷三
　　钦定四库全书
　　春秋辑传卷四
　　明　王樵　辑
　　闵公
　　元年春王正月
　　左传不书即位乱故也【国乱不得成礼】　公羊传公何以不言即位继弑君不言即位【复发传者嫌继未逾年君义异故也】孰继【据子般弑不见】继子般也孰弑子般庆父也杀公子牙今将尔季子不免庆父弑君何以不诛将而不免遏恶也既而不可及因狱有所归不探其情而诛焉亲亲之道也【狱有所归谓罪归邓扈乐也此与左传所载事异今从左传】　谷梁传继弑君不言即位正也亲之非父也【兄也】尊之非君也【未逾年也】继之如君父也者受国焉尔　赵氏曰公羊云庆父不诛因狱有所归不探其情非也臣弑其君凡在官者杀无赦季子初至威令未着力不能尔非不讨也
　　齐人救邢
　　左传狄人伐邢【在徃年冬】管敬仲言于齐侯曰戎狄豺狼不可厌也诸侯亲昵【女一反】不可弃也宴安酖毒不可怀也诗云岂不怀归畏此简书【诗小雅美文王为西伯劳来诸侯之诗】简书同恶相恤之谓也请救邢以从简书齐人救邢谷梁传善救邢也　朱子曰齐桓公较正当只得
　　一畨出伐【谓召陵之师】管仲亦不见出有事时只是遣人出整顿春秋毎称齐人
　　夏六月辛酉我君庄公
　　左传乱故是以缓　汪氏曰鲁君之皆不过五月之期惟桓公见戕丁齐九月而后昭公客死于外八月而后庄公之薨至是十有一月而始克盖以国乱子弑嗣君幼弱危不得也
　　秋八月公及齐侯盟于落姑【落公谷作洛】
　　左传请复季友也齐侯许之使召诸陈公次于郎以待之　谷梁传盟纳季友也　杜氏曰落姑齐地
　　季子来归
　　左传嘉之也　谷梁传其曰季子贵之也其曰来归喜之也陆氏曰季子之出不书者庆父之难季子力不能正违而
　　去之权也君立见召而来义也故圣人善其归不讥其去以明变而得中进退不违道也　问季友之为人朱子曰此人亦多可疑诸家多言季友来归为圣人美之之辞据某看此一句正是圣人着季氏所以専国为祸之基又成风闻季氏之繇乃事之左氏记此数句亦有説话成风没巴鼻事他则甚　按是时庆父最强庄公属疾庆父遂有代立之势叔牙则显谓庄公曰鲁一生一及君己知之矣以庆父之强而叔牙附之庄公拱手听命于其手而已俄而叔牙弑械己成或欲寄恶名于庆父而自取之也季友得先事诛之而庆父不敢阻乃立子般庆父弑子般而季友奔陈然庆父不能遂有鲁国者国人未之与也故如齐自托不择立庄公诸子之长者而立闵公一利其幼二亦以其齐之甥也哀姜通乎庆父成风私事季友其事一也哀姜无子而欲立庆父其名不顺又弑闵公国人所不容故季友乗其后而定立僖之防所谓后出者胜也自是季氏得鲁政而常为三桓先矣朱子谓春秋书季子来归着季氏得政禄去公室之渐可谓深得圣人之防防矣
　　冬齐仲孙来
　　左传齐仲孙湫【湫子小反仲孙名】来省难书曰仲孙亦嘉之也仲孙归曰不去庆父鲁难未已【时庆父亦还鲁】公曰若之何而去之对曰难不己将自毙君其待之公曰鲁可取乎对曰不可犹秉周礼周礼所以本也臣闻之国将亡本必先颠而后枝叶从之鲁不弃周礼未可动也君其务宁鲁难而亲之亲有礼因重固【有礼则国重有礼则基固若是者不可动也故曰因重固】间携贰覆昏乱霸王之器也　愚按书来讥也仲孙之来觇鲁也庄公薨子班弑闵公幼落姑之盟尝请于齐借能复季子而已而庆父夫人之志未可知也桓公不能正然使人以觇鲁曰是可取乎夫职为方伯义在以救灾恤难讨逆定乱率诸侯而将因人之难以为利书来不书事所以病桓也然则仲孙不名其无贬乎或言湫知鲁秉周礼未可动劝桓公务宁鲁难而亲之是以春秋嘉之而书字其然乎曰非也仲孙者孙氏以为天子之命大夫也【书仲孙与文十五年宋华孙同昭四年传云齐有仲孙之难而获桓公葢仲孙乃无知之后也与】臣弑其君凡在官者杀无赦而况受命専政之方伯近在隣国者乎不去庆父鲁难未已时事之情仲孙知之悉矣当劝桓公速出师以诛之则一举而鲁国定矣救邢封卫之功当不能复伟于是举矣计不出此而乃曰难不己将自毙君其待之使庆父稔恶闵公再弑则斯言为之也故直书曰齐仲孙来交讥之也【崔铣曰齐桓之伯佚宋万庆父之诛若讨二贼则不待谕而人纪明良心奋功近于伐楚矣夫知攘夷而忽于正中国知存亡而忽于存人心失本末矣】
　　附録左传晋侯作二军公将上军太子申生将下军赵夙【赵衰兄】御戎毕万【魏犨祖父】为右以灭耿灭霍灭魏【平阳皮氏县东南有耿乡宋安县东北有霍太山三国皆姬姓】还为太子城曲沃赐赵夙耿赐毕万魏以为大夫士蒍曰太子不得立矣分之都城而位以卿【位以卿谓将下军】不如逃之无使罪至为吴太伯不亦可乎犹有令名【有让位之名】与其及也【胜于留而及祸】且谚曰心苟无暇何恤乎无家天若祚太子其无晋乎
　　二年春王正月齐人迁阳
　　杜氏曰阳国名齐人逼徙之
　　夏五月乙酉吉禘于庄公
　　胡传程氏曰天子曰禘诸侯曰祫其礼皆合祭也禘者禘其所自出之帝为东向之尊其余皆合食于前此之谓禘诸侯无所出之帝则止于太祖之庙合祧庙之主以食此之谓祫天子禘诸侯祫大夫享庶人荐上下之杀也鲁诸侯何以有禘成王追念周公有大勲劳于天下赐鲁公以天子礼乐使用诸太庙以祀周公鲁于是乎有禘祭春秋之中所以言禘不言祫也然则可乎孔子曰鲁之郊禘非礼也周公其衰矣禘言吉者丧未三年行之太早也【何氏曰庄公薨至是适二十二月　杜氏曰三年丧毕致新死者之主于庙庙之逺主当迁入祧因是大祭以审昭穆谓之禘庄公丧制未阕而吉祭又不于太庙故详书以示讥】于庄公者方祀于寝非宫庙也一举而三失礼焉春秋之所谨也四时之祭有禘之名葢礼文交错之失　　赵氏曰禘者帝王立始祖之庙犹谓未尽其追逺尊先之义故又推尊始祖所出之帝而追祀之以其祖配之者谓于始祖庙祭之而便以始祖配祭也此祭不兼羣庙之主为其踈逺不敢凟也其年数或毎年或数年未可知也然则春秋书鲁之禘何也曰成王追宠周公故也鲁之用禘葢于周公庙而上及文王文王即周公之所出也故此祭惟得于周公庙为之闵公时遂僭于庄公庙行之以其不追配故直言庄公而不言庄宫明用其礼物耳不追配文王也【若言吉禘于庄宫即似于庄庙祭及文王今既不尔故指言庄公以明之也】　李防曰春秋书禘二此年及僖八年禘于太庙皆失礼之中又失礼而书也吉禘之説三传皆知丧禘之失礼而不知鲁本不当禘程氏胡氏能明鲁禘之非礼而不知禘本无合食唯赵子得之　魏子才曰大祫乃羣昭羣穆已毁未毁之庙皆升合食于太祖礼盛而繁禘则上尊太祖之自出故配不及羣庙礼大而简特縁太祖起此义若又旁及羣庙则凟矣　赵氏曰问者曰左传云烝尝禘于庙何也答曰此为见春秋经前后祭祀惟有此三种以为祭名尽于此但据经文不识经意所以云尔又见经中禘于庄公以为诸庙合行之故妄云禘于武宫僖宫襄宫皆妄引禘文而説祭耳问者曰若禘非时祭之名则礼记诸篇所説其故何也【郊特牲曰春禘而秋尝祭统曰春礿夏禘王制曰礿则不禘禘则不尝尝则不烝烝则不礿郑云虞夏诸侯嵗朝废一时祭也略举一二】曰礼记诸篇或孔门之后末流弟子所撰或是汉初诸儒私撰之以求购金皆约春秋为之见春秋禘于庄公遂以为时祭之言见春秋惟两度书禘一春一夏【闵二年五月吉禘于庄公今之三月僖八年七月禘于太庙今之五月也】所以或谓之春祭或谓之夏祭各自著书不相符防理可见也【按此胡氏所谓四时之祭有禘之名乃礼文交错之失者也】
　　秋八月辛丑公薨
　　左传初公傅夺卜齮【鲁大夫】田公不禁秋八月辛丑共仲使卜齮贼公于武闱【宫中小门谓之闱】　公羊传公薨何以不地隠之也何隠尔弑也孰杀之庆父也杀公子牙今将尔季子不免庆父弑二君何以不诛将而不免遏恶也既而不可及缓追逸贼亲亲之道也　今按卫州吁弑君而石碏大义灭亲文姜与弑桓公而国人絶不为亲礼也孰为庆父弑二君而犹可以亲亲待之乎缓追逸贼亲亲之道也以论郑庄公之于叔段可也季子之于庆父乃怠缓纵贼大乱之道也谷梁传不地故也其不书不以讨母子也【谓凡】
　　【君弑贼讨则书哀姜实被讨而不书者不以讨母子】　啖氏曰凡公皆书惟隠公闵公不书者言贼不讨如不然也公羊云君弑贼不讨不书以为无臣子也谷梁传君弑贼不讨不书以罪下也此説皆是也　今按闵公再弑哀姜虽见讨于齐鲁之臣子竟何以自伸于大义哉公羊所谓无臣子谷梁所谓以罪下者观是亦深切着明矣既云絶不为亲又云不以讨母子曲説也啖子谓三传所记本皆有所受为经生未学转以滥説附益其中非纯是本説岂非此类之谓乎观庆父諡共而公孙傲为卿则庆父之诛亦不以贼讨矣夫哀姜诛于齐则请其丧以归而以小君之礼庆父缢于汶水之上则不以贼讨而为之立后且知必又纳其丧矣鲁人自如此其如彼何哉圣人不书闵公之以见其贼之实未讨于庆父书奔而不志其死以见鲁之不能以贼讨【使鲁能讨则当书刺庆父以正讨贼之法矣】丧归削而不书不与穆伯同以见弑逆之贼生不可立于天地之间死不可容于宗国之壤其絶之也甚矣
　　九月夫人姜氏孙于邾
　　按文姜淫乎齐侯与弑桓公复孙于齐不去其姜氏不足以见其罪哀姜通乎庆父与弑闵公乃孙于邾虽不去其姜氏而絶之之义己着矣胡氏乃谓不去姓氏降文姜也范氏谓文姜有杀夫之罪重哀姜有杀子之罪轻此轻重之差其説皆非也哀姜之不奔齐畏齐桓也君子诵其文则曰邾非姜之宗国也此姜氏也胡邾之适乎
　　公子庆父出奔莒
　　左传成季以僖公适邾【僖公闵公庶兄成风之子】共仲奔莒乃入立之以赂求共仲于莒莒人归之及宻【鲁地琅邪费县北有宻如亭】使公子鱼【奚斯也】请不许哭而往共仲曰奚斯之声也乃缢闵公哀姜之娣叔姜之子也故齐人立之共仲通于哀姜哀姜欲立之闵公之死也哀姜与知之故孙于邾齐人取而杀之于夷【鲁地】以其尸归僖公请而之　愚按书庆父出奔讥失贼也或言庆父巨奸鲁大夫而三十年执其兵柄其植根深矣其耳目广矣势未易除而乃可以缓不讨贼责鲁人乎是殆不然庆父之强孰与卫之州吁州吁未能和其民石厚问定君于石碏石碏曰王觐为可莫若朝陈使请厚从州吁如陈石碏使告于陈而执之卒杀州吁君子曰石碏纯臣也大义灭亲使季友有石碏之志纯以至公大义为心不分于市恩逺怨树私家以立党之念内因国人之忿外结伯主之盟明君父之讐以诛簒弑之贼宜若拉朽之易也而季友不然乃以赂求于莒不许其入而已讨贼之义黯闇委靡如此欲逃失贼之责岂可得乎不惟是而已又立孟氏与叔牙同使鲁人谓弑君者不失为有后故异时东门遂复踵其为乱臣贼子接迹而莫之创则谁为之哉胡康侯舍见在之党奸者不诛而追咎于庄公之忘亲释怨使臣子则而象之以为常事则可谓迂矣
　　冬齐高子来盟
</div>
    <div class="pagination">
<a href="春秋辑传_page14.html">上一页</a><span>...</span><a href="春秋辑传_page10.html">10</a><a href="春秋辑传_page11.html">11</a><a href="春秋辑传_page12.html">12</a><a href="春秋辑传_page13.html">13</a><a href="春秋辑传_page14.html">14</a><span class="current-page">15</span><a href="春秋辑传_page16.html">16</a><a href="春秋辑传_page17.html">17</a><a href="春秋辑传_page18.html">18</a><a href="春秋辑传_page19.html">19</a><a href="春秋辑传_page20.html">20</a><span>...</span><a href="春秋辑传_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
