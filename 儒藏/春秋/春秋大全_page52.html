<!DOCTYPE html>
<html>
<head>
    <meta charset="UTF-8">
    <title>春秋大全 - 第 52 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋大全 - 第 52 页/共 57 页</h1>
    <div class="content">　　炀公伯禽之子其曰立者不宜立也丧事即逺有进而无退宫庙即逺有毁而无立【张氏曰季氏妄祷而逾祀典以立久祧之宫圣人特书必有曽谓炀公不如林放之叹乎鄱阳万氏曰炀公考公之弟也鲁之以弟继兄而立葢始乎此昭公之在鲁已立公为为大子及其居郓又黜公为而立公衍则国固有适嗣矣季孙舍适嗣不立而立定公定公乃昭公之弟季孙恐人之议已于是而立炀宫其意若曰炀公以弟而继兄鲁一生一及之所自始今定公以弟而继昭公则亦炀公之以弟而继考公者也则舍公衍公为而立定公者非吾之私意葢鲁国之旧制尔汪氏曰季孙行父立武宫已为非礼矧炀公至昭公已二十世庙毁已久而复立意如得罪于鲁之先祖擢髪不足数而犹欲谄事炀宫以徼福吾知炀公之不享其祭也】
　　附録【左传周巩简公弃其子弟而好用逺人】
　　冬十月陨霜杀菽
　　【公羊传何以书记异也此灾菽也曷为以异书异大乎灾也谷梁传未可以杀而杀举重可杀而不杀举轻其曰菽举重也】
　　谷梁子曰菽举重也未可以杀而杀举重【范氏曰建酉之月陨霜杀菽非常之灾举杀豆则杀草可知】可杀而不杀举轻其象则刑罚不中【陟仲反】之应【于证反刘氏曰周十月今八月隂气未至君位而杀诛罚不由君出在臣下之象何氏曰八月微阳用事未可杀菽定公得位不念先君黜逐之耻故天示以当早诛季氏苏氏曰于其不杀而言草言其广也于其杀而言菽言其所害也髙氏曰菽草之难杀者也言杀菽则草皆死矣言不杀草则知菽亦不死也○汪氏曰或言春秋用夏正引孔氏正义谓耐霜之菽为霜所推是以为异若十月陨霜不应专杀豆苗不及余谷今考僖三十三年陨霜不杀草亦但举易杀者而言非霜杀他苗而不杀草也此年杀菽则举难杀者而言他苗亦伤可知矣苟禾稼已收则耐霜晩熟之菽为霜所杀又何足以烦圣人之笔乎王莽地皇二年秋陨霜杀菽亦谓其独杀耐霜之菽可乎庐陵李氏曰此条谷梁得之疏曰传嫌独杀菽不害余物故以轻重别之菽易长而难杀故以杀之为重重者杀则轻者死矣轻而不死重者不杀居然可知苏氏之説亦近之若何氏以为止杀菽而不及他物恐非又且以菽为五谷第三以比季氏其説亦凿】
　　【癸敬王十巳二年】二年【晋定四齐景四十衞灵二十七蔡昭十一郑献六曹隠二陈惠二十二悼十宋景九秦哀二十九楚昭八吴阖庐七】
　　春王正月
　　附録【左传夏四月辛酉巩氏之羣子弟贼简公】
　　夏五月壬辰雉门及两观灾
　　【公羊传其言雉门及两观灾何两观微也然则曷为不言雉门灾及两观主灾者两观也主灾者两观则曷为后言之不以微及大也何以书记灾也谷梁传其不曰雉门灾及两观何也灾自两观始也不以尊者观灾也先言雉门尊尊也杜氏曰雉门公宫之南门两观阙也天火曰灾何氏曰天子诸侯台门天子外阙两观诸侯外阙一观孔氏曰雉门公宫南门之中门观谓之阙阙在门两旁中央阙然为道也其上县法象其状巍然髙大谓之象魏使之观之谓之观两观也象魏也阙也一物而三名也观与雉门俱灾则两观在雉门之两旁也崔氏豹曰葢为一台于门外作楼观于上两观双值中不为门蜀杜氏曰鲁以周公之故立雉门两观僭天子也鲁之僭礼圣人讥之必因其事而托义焉此雉门两观其僭久矣若不灾则不可得而録之今灾及而书实讥其僭也○刘氏曰公羊云两观微也主灾者两观也非也灾有先后据见而书又云曷不言雉门灾及两观其意以下新作雉门及两观为比亦非也新作不可序下灾不可序上亦常理尔谷梁云灾自两观始亦非也汪氏曰何休云雉门两观僭天子不可言虽在春秋中犹不书今考延廏南门之新作皆书而郊禘僭礼皆不讳则雉门两观之作葢在春秋之前故不见耳抑岂所谓新作南门者即雉门之类欤庐陵李氏曰此条公谷惑于僖宫桓宫灾不言及之説遂以为此两观先灾春秋不以微及大不以卑及尊故先言雉门尊之也此説非大概桓宫僖宫二庙分明故不必言及此若不言及则嫌于雉门之两观独灾耳文法合如此何疑】秋楚人伐吴
　　【左传桐叛楚吴子使舒鸠氏诱楚人曰以师临我我伐桐为我使之无忌秋楚囊瓦伐吴师于豫章吴人见舟于豫章而潜师于巢冬十月吴军楚师于豫章败之遂围巢克之获楚公子繁襄陵许氏曰自襄三年书楚伐吴终于入之则楚力竭矣于是有吴入郢自昭三十二年书吴伐越终于越再入吴于是吴亡吴楚介在南荒蛮夷相攻不可殚録故删取其要如此以为伐国之戒七书楚伐仅能一克于朱方他役皆败无功书伐而不书败者积其陵暴首兵之咎将至于祸败失国也陈氏曰此囊瓦也贬人之庐陵李氏曰经书楚伐吴七止也】附録【左传邾庄公与夷射姑饮酒私出阍乞肉焉夺之杖以敲之】
　　冬十月新作雉门及两观
　　【公羊传其言新作之何脩大也脩旧不书此何以书讥何讥耳不务乎公室也谷梁传言新有旧也作为也有加其度也此不正其以尊者亲之何也虽不正也于美犹可也】
　　书新作者讥僭王制而不能革也雉门象魏之门【周礼县治象之法于象魏】其外为库门而臯门在库门之外其内为应门而路门在应门之内是天子之五门也【礼记明堂位注天子五门臯库雉应路鲁有库雉路库门制似天子臯门雉门制似天子应门谓制度髙大如天子不必事事皆同】僖公尝修泮宫复閟宫非不用民力也而春秋不书新作南门则独书者南非一门也必有不当为者子家驹以设两观为僭天子是非诸侯之制明矣【何氏曰御廪桓宫僖宫西宫新宫亳社灾大室屋壊皆不言别葺独雉门两观僭王者法度天灾示变宜有所革而复大其规模故经云新作以见非正也】夫拨乱反正者必本诸身身正者物必正春秋于僭君必书者必正之意也使定公遇灾而惧革其僭礼三家陪臣虽欲僭诸侯执国命其敢乎习旧而不知以为非何以禁季氏之胁其主矣故特书新作以讥之也【孙氏曰公不知僭之恶也书新作侈而大之也刘氏曰鲁用王礼是以其库门天子臯门雉门天子应门而设两观僭君甚矣习旧而不知以为非覩变而不知以为戒无怪于季氏之胁其主矣此春秋之微辞至意也髙氏曰庄二十五年新延廏不言作言作者改旧制而増大之也鲁僭天子之礼天示变以警之遇灾而不知以为戒乃更作而新之反加其度焉是鲁之僭终无已也特书新作罪在定公也家氏曰定公受位于贼臣举国以听贼臣之所为君不能君者也天示之异灾及雉门两观诸侯所以临涖其臣民者一朝化为煨烬变亦骇矣乃又从而新之有加于其旧是谓天变为不足畏也○刘氏曰谷梁云其以尊者亲之何也虽不正也于美犹可也非也雉门先灾不得不曰雉门及两观灾既灾之后鲁人脩旧理当先门门者出入处也观者门节也各顺其序而书之耳庐陵李氏曰经书新作南门胡氏曰言新有故也言作创始也新作雉门及两观胡氏曰讥僭王制而不能革彼以本有而改作之其髙大过常故曰创始此以既灾而复为之其制度无损故曰不能革谢氏曰延廏因旧而葺之故曰新南门雉门两观门去旧而为之故曰新作其説亦是雉门者五门之中门南门者五门之外别有一门也】
　　【甲敬王十午三年】三年【晋定五齐景四十一衞灵二十八蔡昭十三郑献七曹隠三陈惠三十三杞悼十一宋景十秦哀三十楚昭九吴阖庐八】
　　春王正月公如晋至河乃复
　　【程子曰季孙意如上不请于天子下不告于方伯而立定公故晋怒而公往朝焉晋辞公而复故明年因防而请盟于臯鼬何氏曰内有强臣之雠外不见答于晋故危而月之】
　　二月辛夘邾子穿卒
　　【左传春二月辛卯邾子在门台临廷阍以瓶水沃廷邾子望见之怒阍曰夷射姑旋焉命执之弗得滋怒自投于牀废于鑪炭烂遂卒先葬以车五乗殉五人庄公卞急而好洁故及是汪氏曰庄公也在位三十三年子益嗣是为隠公】
　　夏四月
　　秋葬邾庄公
　　附録【左传秋九月鲜虞人败晋师于平中获晋观虎恃其勇也】
　　冬仲孙何忌及邾子盟于拔
　　【左传冬盟于郯脩邾好也髙氏曰邾子居丧而以吉礼与鲁大夫盟其微弱可知薛氏曰鲁大夫而盟诸侯邾丧未期而为盟防交失之也襄陵许氏曰公至河乃复晋之轻鲁也仲孙及邾子盟鲁之轻邾也当昭公时祲祥之防犹未尔也汪氏曰鲁以大夫而盟邾君紊君臣之分也邾隠公父丧才九月而出防盟薄父子之亲也哀二年取漷沂田州仇何忌并书二卿及邾子盟句绎既夺其地而二大夫胁势以盟其君则又甚矣】附録【左传蔡昭侯为两佩与两裘以如楚献一佩一裘于昭王昭王服之以享蔡侯蔡侯亦服其一子常欲之弗与三年止之唐成公如楚有两肃爽马子常欲之弗与亦三年止之唐人或相与谋请代先从者许之饮先从者酒醉之窃马而献之子常子常归唐侯自拘于司败曰君以弄马之故隠君身弃国家羣臣请相夫人以偿马必如之唐侯曰寡人之过也二三子无辱皆赏之蔡人闻之固请而献佩于子常子常朝见蔡侯之徒命有司曰蔡君之久也官不共也明日礼不毕将死蔡侯归及汉执玉而沈曰余所有济汉而南者有若大川蔡侯如晋以其子元与其大夫之子为质焉而请伐楚】
　　【乙敬王十未四年】四年【晋定六齐景四十二衞灵二十九蔡昭十三郑献八曹隠四弑陈惠三十四卒悼十二卒宋景十一秦哀三十一楚昭十吴阖庐九】
　　春王二月癸巳陈侯吴卒
　　三月公防刘子晋侯宋公蔡侯衞侯陈子郑伯许男曹伯莒子邾子顿子胡子滕子薛伯伯小邾子齐国夏于召陵侵楚
　　【晋楚交兵止此左传三月刘文公合诸侯于召陵谋伐楚也晋荀寅求货于蔡侯弗得言于范献子曰国家方危诸侯方贰将以袭敌不亦难乎水潦方降疾疟方起中山不服弃盟取怨无损于楚而失中山不如辞蔡侯吾自方城以来楚未可以得志只取勤焉乃辞蔡侯晋人假羽旄于郑郑人与之明日或斾以防晋于是乎失诸侯程子曰楚恃其强侵陵诸侯晋上请于天子大合诸侯以伐之而不能明暴其罪以行天讨无功而还故书侵】
　　按左氏传【林恋反】书伐而经书侵楚者楚为无道凭陵诸夏为【于伪反】一裘一马拘唐蔡二君三年而后遣蔡侯既归请师于晋晋人请命于周大合诸侯天子之元老在焉若能暴【蒲卜反】明其罪恭行天讨庶几哉王者之师齐桓晋文之功褊矣【汪氏曰据齐桓伐楚晋文战楚皆未尝请命于周】有荀寅者求货于蔡侯弗得遂辞蔡人晋由是失诸侯无功而还【音旋】书曰侵楚陋之也【杜氏曰入楚境故书侵孙氏曰蔡人病楚使告于晋故晋防诸侯于此此救蔡伐楚也书防于召陵侵楚者诸侯不振不能救蔡伐楚也故使救伐之功归于强吴张氏曰书十八国诸侯之众所以见其势之足以有为也而终之以侵楚深以罪其志卑而义不胜终之以无能为也而晋自此微矣刘氏曰楚之不义甚矣晋以霸主之势凭王命之重而不能讨顾使吴乗其衅中国不振旅功近而祸逺矣不亦病乎髙氏曰入春秋来蔡人首叛中国而附楚至是蔡人不胜楚之陵虐乃告于诸侯而请伐楚晋为盟主大合诸侯十八国之众天子使大夫临之可谓盛矣乃不能攘荆楚之患而吴以一国之师败之晋是以失诸侯中国遂大乱吴子主黄池之防自此始也王氏笺义曰楚为不道晋率诸侯为蔡伐楚正也反以不得货而止故经以无名讥之襄陵许氏曰梁丘据説锦币而昭公不复囊瓦志于佩裘使蔡侯自絶晋士鞅以赂罢扈之盟荀寅求货沮召陵之谋故正胜于明时而贿流于衰世此晋霸之所以衰而吴所以横行于上国也永嘉吕氏曰召陵之防晋可以复伯而失其机也夫蔡陈郑许顿胡葢服役于楚者也而皆与于防则病楚而归晋也晋自平丘以来不能防诸侯者二十四年矣今而上致刘子下合十七国之君以为此防齐桓之师不如是之盛也然齐桓之师书曰伐楚盟于召陵晋定之师书曰防于召陵侵楚侵浅事也晋合十七国之君以防于召陵徒能侵楚而已是不足与有为也晋自是无复宗诸侯之望矣家氏曰春秋有以书侵书伐见褒贬者两召陵是也齐桓以八国伐楚而书伐大桓公攘夷之功也晋定以十八国之师伐楚而书侵鄙晋定之无能为也葢奉辞伐罪仗义必往然后称其为伐师虽众义虽直而逗挠因循无以副众人之望是虽伐而不足言伐故书侵以微之蔡侯以吴师入郢成攘夷之大功春秋贵之昭侯乃隠太子之子明于复雠之义故为春秋所与是防也序之宋公之次诸侯之上及柏举之战书蔡侯以吴子学者知柏举之为褒则知召陵之为贬也陈氏曰晋之合诸侯至平丘而止是役刘子为之也刘子定内难复辟于周而楚纳子朝于是合十有八国之师伐楚虽五伯未有盛于此时者也以周之不竞而能合诸侯盛于五伯俄而刘子卒君子葢深悲之也○庐陵李氏曰一召陵书法详见僖四年三地防书法详见桓十五年此条陈氏説亦佳然直以为为子朝则夫子当有美辞又明年王人杀子朝于楚不可谓之无功不应书侵故胡氏止从左氏程子云上以能请命为幸下以不能讨楚为讥】
　　夏四月庚辰蔡公孙姓帅师灭沈以沈子嘉归杀之【左传沈人不防于召陵晋人使蔡伐之夏蔡灭沈】
　　沈人不防于召陵晋人使蔡伐之【项氏曰齐桓先侵蔡而后伐楚故小者懐大者畏今此先侵楚而后灭沈故大者不服而小者不懐】书灭沈罪公孙姓也【吕氏曰公孙姓不能正其君之失而遂灭沈至以沈子归杀之其罪极矣】书以归罪沈子嘉也书杀之罪蔡侯也【陵氏曰书灭罪蔡也书以归罪沈子不死于位也言杀之又讥蔡侯也】奉词致讨而覆【音腹】其邦家为敌所执不死于位皆不仁矣所恶【乌故反】于前无以先【去声】后出乎尔者反乎尔者也蔡侯视楚犹沈视蔡也昭公拘于郢三年而后反非以国小而弱乎沈虽不防召陵未有大罪恶也而恃强杀之甚矣能无公孙翩之及哉【髙氏曰沈不与于召陵者与楚故也与楚者不受晋令也故晋因使蔡逞其忿焉夫蔡屡为楚所灭今而舍楚不易矣晋定不能恢霸业求所以服楚而保蔡一沈不能容而杀之归恶于蔡是重楚人怒蔡而易晋尔蔡虽齐桓之世不深即中国非不即中国也国近楚有畏焉不能保其无他也昭公毅然弃之计则失而意则可嘉乃复为此举其亦不思之甚矣哉薛氏曰侵楚无功而仅能加诛于沈也家氏曰春秋书灭沈于防召陵之后盟臯鼬之前责蔡也亦责晋也晋大合诸侯辞曰伐楚不能损楚之毫毛乃以沈子不防命蔡伐之伐之犹可而蔡为不道乗其未及设守袭而灭之惨矣哉故书灭书杀以正其罪】宋以曹伯阳归蔡以沈子嘉归皆杀之也而或书或不书其不书者贱而畧之也【汪氏曰沈子嘉微弱近楚其不防晋势使之然非其罪也特贬其不能死位耳故书杀以着蔡昭之罪曹伯阳田弋荒淫自取灭亡故贱而畧之不书宋人杀之也】
　　五月公及诸侯盟于臯鼬
　　【左传将防衞子行敬子言于灵公曰防同难啧有烦言莫之治也其使祝佗从公曰善乃使子鱼子鱼辞曰臣展四体以率旧职犹惧不给而烦刑书若又共二徼大罪也且夫祝社稷之常隶也社稷不动祝不出竟官之制也君以军行祓社衅鼓祝奉以从于是乎出竟若嘉好之事君行师从卿行旅从臣无事焉公曰行也及臯鼬将长蔡于衞衞侯使祝佗私于苌曰闻诸道路不知信否若闻蔡将先衞信乎苌曰信蔡叔康叔之兄也先衞不亦可乎子鱼曰以先王观之则尚德也昔武王克商成王定之选建明德以藩屏周故周公相王室以尹天下于周为睦分鲁公以大路大旂夏后氏之璜封父之繁弱殷民六族条氏徐氏萧氏索氏长勺氏尾勺氏使帅其宗氏辑其分族将其类丑以法则周公用即命于周是使之职事于鲁以昭周公之明德分之土田陪敦祝宗卜史备物典策官司彞器因商奄之民命以伯禽而封于少皥之虚分康叔以大路少帛綪茷旃旌大吕殷民七族陶氏施氏繁氏锜氏樊氏饥氏终葵氏封畛土畧自武父以南及圃田之北竟取于有阍之土以共王职取于相土之东都以防王之东搜聃季授土陶叔授民命以康诰而封于殷虚皆启以商政疆以周索分唐叔以大路密须之鼓阙巩姑洗懐姓九宗职官五正命以唐诰而封于夏虚启以夏政疆以戎索三者皆叔也而有令德故昭之以分物不然文武成康之伯犹多而不获是分也唯不尚年也管蔡启商惎间王】【室王于是乎杀管叔而蔡蔡叔以车七乗徒七十人其子蔡仲改行帅德周公举之以为已卿士见诸王而命】【之以蔡其命书云王曰胡无若尔考之违王命也若之何其使蔡先衞也武王之母弟八人周公为大宰康叔为司寇聃季为司空五叔无官岂尚年哉曹文之昭也晋武之穆也曹为伯甸非尚年也今将尚之是反先王】【也晋文公为践土之盟衞成公不在夷叔其母弟也犹先蔡其载书云王若曰晋重鲁申衞武蔡甲午郑捷齐潘宋王臣莒期藏在周府可覆视也吾子欲复文武之畧而不正其德将如之何苌説告刘子与范献子谋之乃长衞侯于盟反自召陵郑子大叔未至而卒晋赵简子为之临甚哀曰黄父之防夫子语我九言曰无始乱无怙富无恃宠无违同无敖礼无骄能无复怒无谋非德无犯非义谷梁传后而再防公志于后防也后志疑也程子曰公以不获见于晋故因防而求盟焉则此盟公意也故书公及杜氏曰召陵防刘子诸侯总言之也复称公者防盟异处故也何氏曰再言公者昭公数如晋不见答卒为季氏所逐定公初即位得与诸侯盟故嘉録之郑氏曰臯鼬郑地城臯也】
　　定公之立上不请于天王下不告于方伯而受国于季孙意如故三年朝晋至河而复今防诸侯求为此盟书公及者内为志也召陵之防必序不序十有八国之诸侯则无以见【音现】侵楚之陋臯鼬之盟序与不序非义所繋则以凡举可矣【陆氏曰重言诸侯刘子不与盟也陈氏曰书公及诸侯盟非晋主盟也自是诸侯无防同有特相盟者矣汪氏曰首止葵丘之盟王世子宰周公不与盟则防盟同地而书诸侯柯陵鸡泽平丘之盟尹子单子刘子与盟则不书诸侯此言诸侯则刘文公不盟可知矣薄之盟公不与防盂而与于盟则书公防诸侯盟于薄朱之盟公不与围宋而与于盟则书公防诸侯盟于宋扈之盟公后至则书公防诸侯晋大夫盟于扈此年公与于召陵之防又与于臯鼬之盟则非后至也防与盟公皆与焉而刘子不与则但当书曰诸侯盟于臯鼬如祝柯重丘防盟殊地之例而又书公及者所以着定公汲汲于后防求为此盟也蜀之盟春秋不与楚主盟故书公及此书公及亦以着晋之不复能主盟也○陆氏曰左氏云将长蔡于衞祝佗私于苌言践土之盟衞先于蔡按践土先书蔡盟此传妄也刘氏曰杜云复称公者防盟异处故非也襄二十五年防于夷仪盟于重丘亦防盟异处矣何不别出公及耶何休注定公得与诸侯盟故嘉録之亦非也春秋诸侯之防常事耳非王道之正也春秋何嘉哉庐陵李氏曰王官与防不与盟之説详首止下虽杜氏范氏皆以为诸侯总言刘子亦与然考之于经未见此例合从陆氏为是公及之説胡氏主程子葢亦从公羊注意之而微不同矣陈氏説亦佳】
　　伯成卒于防
　　【汪氏曰世子乞嗣是为隠公七月其弟过弑隠公自立是为僖公髙氏曰不言卒于师者以不成乎伐楚也】六月葬陈惠公
　　【髙氏曰此见陈侯背殡出防也葢君在殡则辞防可也虽不得已于晋令而齐亦使国夏来耳】
　　许迁于容城
　　【张氏曰容城地阙任公辅以为华容县亦析之近地髙氏曰许至是葢四迁矣王氏曰许四迁皆受楚令经悉以自迁为文葢违害就利而愿迁也然不能脩德固圉而迁徙无常亦何益乎圣人详书以为后鉴】秋七月公至自防
　　【襄陵许氏曰不至侵楚讥无功也髙氏曰晋以伐楚召诸侯而以防致者不成乎伐也张氏曰不致以侵楚者公以得盟为幸危不在侵也○庐陵季氏曰致后事之説已见僖四年至伐楚下此条何休以为得意致防故以上文侵楚书召陵为详义兵臯鼬不曰为与信辞又再言公为喜文似若近之然于书侵书及之义不通矣大抵侵楚既浅事不足乎杨故以臯鼬为重而致之啖子所谓夫子择其重者而志之者是也张氏説亦发明上文公及之义】
　　刘卷卒
　　【公羊传刘卷者何天子之大夫也外大夫不卒此何以卒我主之也谷梁传此不卒而卒者贤之也寰内诸侯也非列土诸侯此何以卒也天王崩为诸侯主也杜氏曰即刘蚠赵氏曰畿内诸侯不同列国故不言刘子卷卒亦讥来赴故书之刘氏曰王者之制内诸侯禄外诸侯嗣故生称爵其禄也卒称名从正也葬称公主人之事也髙氏曰召陵防罢而卒则知臯鼬之盟以疾不与也陈氏曰王卿士不卒有闗于天下之故则卒之于襄王之难有王子虎焉于敬王之难有刘子焉君子曰王室其庶几乎而无救于周是故特卒之也司马迁于诸国世家多卒孔子葢知此着也○刘氏曰谷梁云此不卒而卒者贤也天王崩为诸侯主也所谓天王崩则昭三十二年景王矣为诸侯主则刘子单子以王猛居于皇是矣是王猛本正也谷梁谓其篡何哉汪氏曰诸儒之説谓刘子定内难复辟于周有大功于王室故特书卒葬然单旗不书卒而尹氏专权亦书率故知其从赴告云尔庐陵李氏曰胡氏无传义同尹氏子虎而陈氏之説亦得春秋意外之防不可不取也】
　　葬杞悼公
　　楚人围蔡
　　【左传秋楚为沈故围蔡何氏曰囊瓦称人者罪重异于凡围也襄陵许氏曰围蔡不书卿帅师者见其骄暴而不自反溢而必决将败之徴是以微之庐陵李氏曰围国自襄公七年书楚公子贞后凡围蔡书弃疾围鲜虞书士鞅围衞书赵鞅独此囊瓦将而书人故何氏许氏之説如此】
　　晋士鞅衞孔圉帅师伐鲜虞
　　【襄陵许氏曰谋楚而不能讨盟蔡而不能救唯中山是伐书帅与师着威胜不行于强暴而行于寡弱也苏氏曰昭十二年楚灭陈蔡晋人不救而伐鲜虞称晋以夷之今晋既不为蔡伐楚楚人围蔡亦弗之救而于其伐鲜虞也称晋士鞅衞孔圉何也晋虽有弃诸侯之罪而蔡无国灭之祸轻重之异也汪氏曰荀吴首伐鲜虞以其挟诈故外之此非诈袭故称将称帅以着其暴耳】
　　葬刘文公
　　【公羊传外大夫不书葬此何以书録我主也赵氏曰刘文公天子畿内诸侯列国不当与行交往之礼今防其葬非礼也髙氏曰尹氏王子虎皆不书葬此书葬以鲁特往防之也○庐陵李氏曰天子三公称公鲁为三公而有土为畿内诸侯者亦曰公皆以其地配公字言之若祭公周公州公之类是也天子卿大夫有封为畿内诸侯者皆曰子温子刘子单子尹子之类是也然周末畿内诸侯卒皆諡公如成肃公单平公皆然春秋因刘文公之葬特书以志其僭耳生称刘子卒称刘卷葬称刘文公皆圣人谨严之笔也而何氏注公羊乃以其称公之故而谓刘子本外诸侯入为天子大夫故上繋采邑下繋本爵其説无据不可从】
　　冬十有一月庚午蔡侯以吴子及楚人战于柏举楚师败绩楚囊瓦出奔郑
　　【吴始书子书战左传伍员为吴行人以谋楚楚之杀郤宛也伯氏之族出伯州犂之孙嚭为吴太宰以谋楚楚自昭王即位无嵗不有吴师蔡侯因之以其子干与其大夫之子为质于吴冬蔡侯吴子唐侯伐楚舍舟于淮汭自豫章与楚夹汉左司马戍谓子常曰子沿汉而与之上下我悉方城外以毁其舟还塞大隧直辕防阨子济汉而伐之我自后撃之必大败之既谋而行武城黑谓子常曰吴用木也我用革也不可久也不如速战史皇谓子常楚人恶子而好司马若司马毁吴舟于淮塞城口而入是独克吴也子必速战不然不免乃济汉而陈自小别至于大别三战子常知不可欲奔史皇曰安求其事难而逃之将何所入子必死之初罪必尽説十一月庚午二师陈于柏举阖庐之弟夫概王晨请于阖庐曰楚瓦不仁其臣莫有死志先伐之其卒必奔而后大师继之必克弗许夫概王曰所谓臣义而行不待命者其此之谓也今日我死楚可入也以其属五千先撃子常之卒子常之卒奔楚师乱吴师大败之子常奔郑史皇以其乗广死公羊传吴何以称子夷狄也而忧中国其忧中国奈何伍子胥父诛于楚挟弓而去楚以干阖庐阖庐曰大之甚勇之甚将为之兴师而复雠于楚伍子胥复曰诸侯不为匹夫兴师且臣闻之事君犹事父也亏君之义复父之雠臣不为也于是止蔡昭公朝乎楚有美裘焉囊瓦求之昭公不与为是拘昭公于南郢数年然后归之于其归焉用事乎河曰天下诸侯苟有能伐楚者寡人请为之前列楚人闻之怒为是兴师使囊瓦将而伐蔡蔡请救于吴伍子胥复曰蔡非有罪也楚人为无道君如有忧中国之心则若时可矣于是兴师而救蔡曰事君犹事父也此其为可以复雠奈何曰父不受诛子复雠可也父受诛子复雠推刃之道也复雠不除害朋友相衞而不相殉古之道也谷梁传吴其称子何也以蔡侯之以之举其贵者也蔡侯之以之则其举贵者何也吴信中国而攘夷狄吴进矣其信中国而攘夷狄奈何子胥父诛于楚也挟弓持矢而干阖庐阖庐曰大之甚勇之甚为是欲兴师而伐楚子胥谏曰臣闻之君不为匹夫兴师且事君犹事父也亏君之义复父之雠臣弗为也于是止蔡昭公朝于楚有美裘正是日囊瓦求之昭公不与为是拘昭公于南郢数年然后得归归乃用事乎汉曰苟诸侯有欲伐楚者寡人请为前列焉楚人闻之而怒为是兴师而伐蔡蔡请救于吴子胥曰蔡非有罪楚无道也君若有忧中国之心则若此时可矣为是兴师而伐楚何以不言救也救大也杜氏曰柏举楚地】
　　吴何以称子善伐楚解蔡围也荆楚暴横【去声】盟主不能致其讨天王不能达其命长【上声】恶不悛【音痊】复【扶又反】兴师而围蔡王法所当讨而不赦也吴能自卑听蔡侯之义以达天子之命兴师救蔡战于柏举大败【必迈反】楚师成伯讨之功善矣晋主夏盟中国所仰若嘉谷之望雨也有请于晋如彼其难吴国天下莫强焉非诸侯所能以也有请于吴如此其易【以豉反】故召陵之防大合诸侯而书侵楚柏举之战蔡用吴师特书曰以者【杜氏曰师能左右之曰以吴为蔡讨楚从蔡计谋故书蔡侯以吴子言能左右之也】深罪晋人保利弃义难于救蔡也然则何以不言救乎救大矣阖闾子胥宰嚭【晋鄙反】皆懐谋楚之心蔡人往请防逢其适【汪氏曰适犹偶然也谓适逢其偶然之几防也】非有救灾恤邻从简书忧中国之实也圣人道大德宏乐【音洛】与人为善故因其从蔡特进而书爵【孙氏曰吴称子大救蔡也自是诸侯大小皆宗于吴汪氏曰吴进而书子所以罪中国盟主之不振诸侯之不君也陈氏曰以蛮荒忧中国故吴始称子书战书败绩皆进吴也】囊瓦贪以败国又不能死可贱甚矣故记其出奔特贬而称人【杜氏曰囊瓦称人贪以致败不能死难罪贱之家氏曰自楚昭继世举国事付之囊瓦黩货无厌杀人不忌以至内外离叛莫有鬭心由是有入郢之祸国破君逃瓦不能死又不能与君俱行奉头防窜以为偷生之计罪不可胜诛矣春秋继柏举之败书瓦出奔诛大臣之败国而以身免也】春秋之情见【音现】矣【汪氏曰春秋书以师者三桓十四年宋以齐蔡衞陈伐郑以中国而陵中国也僖二十六年鲁以楚师伐齐以蛮荒而虐中国也此年蔡以吴子战楚以蛮荒之兵力而救中国也三书以唯柏举为善故蔡侯吴子皆书爵以美之庐陵李氏曰用兵以例三详见桓十四年此条战书楚人败书师奔书名与城濮战书人败书师杀其大夫书名同一书法葢子玉子常之罪固同而楚之轻于任人以至败师亡众前后一辙矣】
　　庚辰吴入郢
　　【左传吴从楚师及清发将撃之夫概王曰困兽犹鬭况人乎若知不免而致死必败我若使先济者知免后者慕之蔑有鬭心矣半济而后可撃也従之又败之楚人为食吴人及之奔食而从之败诸雍澨五战及郢己卯楚子取其妹季畀我以出涉雎鍼尹固与王同舟王使执燧象以奔吴师庚辰吴入郢以班处宫子山处令尹之宫夫概王欲攻之惧而去之夫概王入之左司马戍及息而还败吴师于雍澨伤初司马臣阖庐故耻为禽焉谓其臣曰谁能免吾首吴句卑曰臣贱可乎司马曰我实失子可哉三战皆伤曰吾不可用也已句卑布裳刭而裹之藏其身而以其首免楚子涉雎济江入于云中王寝盗攻之以戈撃王王孙由于以背受之中肩王奔郧钟建负季以从由于徐苏而从郧公辛之弟懐将弑王曰平王杀吾父我杀其子不亦可乎辛曰君】【讨臣谁敢雠之君命天也若死天命将谁雠诗曰柔亦不茹刚亦不吐不侮矜寡不畏强御唯仁者能之违强陵弱非勇也乗人之约非仁也灭宗废祀非孝也动无令名非知也必犯是余将杀女鬭辛与其弟巢以王奔随吴人从之谓随人曰周之子孙在汉川者楚实尽之天诱其衷致罚于楚而君又窜之周室何罪君若顾报周室施及寡人以奬天衷君之惠也汉阳之田君实有之楚子在公宫之北吴人在其南子期似王逃王而已为王曰以我与之王必免随人卜与之不吉乃辞吴曰以随之辟小而密迩于楚楚实存之世有盟誓至于今未改若难而弃之何以事君执事之患不唯一人若鸠楚竟敢不听命吴人乃退鑪金初宦于子期氏实与随人要言王使见辞曰不敢以约为利王割子期之心以与随人盟初伍员与申包胥友其亡也谓申包胥曰我必复楚国申包胥曰勉之子能复之我必能兴之及昭王在随申包胥如秦乞师曰吴为封豕长蛇以荐食上】【国虐始于楚寡君失守社稷越在草莽使下臣告急曰夷德无厌若邻于君疆埸之患也逮吴之未定君其取分焉若楚之遂亡君之土也若以君灵抚之世以事君秦伯使辞焉曰寡人闻命矣子姑就馆将图而告对曰寡君越在草莽未获所伏下臣何敢即安立依于庭墙而哭日夜不絶声勺饮不入口七日秦哀公为之赋无衣九顿首而坐秦师乃出公羊传吴何以不称子君舎于君室大夫舎于大夫室葢妻楚王之母也谷梁传日入易无楚也易无楚者壊宗庙徙陈噐挞平王之墓何以不言灭也欲存楚也其欲存楚奈何昭王之军败而逃父老送之曰寡人不肖亡先君之邑父老反矣何忧无君寡人且用此入海矣父老曰有君如此其贤也以众不如呉以必死不如楚相与撃之一夜而三败呉人复立君居其君之寝而妻其君之妻大夫居其大夫之寝而妻其大夫之妻葢有欲妻楚王之母者不正乗败人之绩而深为利居人之国也汪氏曰郢楚都文王迁郢】
　　及楚人战则称爵入郢则举其号何也君舍于其君之室大夫舍于大夫之室乱极矣圣人谁毁谁誉【平声】救灾恤邻则进而书爵非有心于与之顺天命也乗约肆淫则黜而举号非有心于贬之奉天讨也伐国者固将拯民于水火之中而鸠【聚也】集之耳杀其父兄系其子弟毁其宗庙迁其重器而乱男女之配也如水益深如火益热则善小而恶大功不足以掩之矣【孙氏曰吴子救蔡伐楚善也乗囊瓦之败长驱入郢夷其宗庙壊其宫室则甚矣故反狄之也】圣人心无毁誉如镜之无妍丑也因事物善恶而施褒贬焉不期公而自公尔明此义然后可以司赏罚之权得春秋之法矣【薛氏曰楚不书楚而书郢见楚之大其都犹不能守也陈氏曰入国不言邑入楚也而曰入郢非得国之辞也家氏曰前书吴子褒之也此书吴贬之也夫吴乃太伯之裔不与楚同使其入郢之后止兵休掠命蔡昭子胥之徒分定楚地抚辑其民人请命于周明正楚庄共灵以来凭陵诸夏之罪削而夺之以其地封有功诸侯而吴不自以为有则霸业可成虽以继齐桓晋文可也而夷狄之人志不在大骄心易生故败不旋踵良可惜夫○赵氏曰楚君寻反国国不絶祀故不言灭谷梁妄为臆説不足取也刘氏曰谷梁云何以不言灭欲存楚也非也楚实未灭当言人而已矣凡灭国春秋未尝不存也岂于楚独存之耶汪氏曰僖二十八年晋侯侵曹丙午入曹文十五年晋郤缺伐蔡戊申入蔡皆书国而不书地独此年不书吴入楚而以楚之国都地名书之恐因昭三十一年吴其入郢之文而误也左传于是后十五年楚灭胡亦称吴之入楚也而不曰入郢当从公谷作入楚于义颇通庐陵李氏曰此条狄吴之説公谷胡氏皆同独杜氏以为史畧文者非也书郢之説左氏胡氏同陈氏得之公谷作入楚者非也书日之説谷梁注曰易无楚者若曰楚无人也夫以赫赫楚国而浃辰之间吴得以入其国都无人可知矣故书法与公子婴齐伐莒入郓同谷梁精矣至于存楚之説则非也吴本未灭楚何得书灭乎】
　　【丙敬王十申五年】五年【晋定七齐景四十三衞灵三十蔡昭十四郑献九曹靖公露元年陈懐公柳元年杞僖公过元年宋景十二秦哀三十二楚昭十一吴阖庐十】
　　春王三月辛亥朔日有食之
　　附録【左传春王人杀子朝于楚】
　　夏归粟于蔡
　　【左传以周亟矜无资公羊传孰归之诸侯归之曷为不言诸侯归之离至不可得而序故言我也谷梁传诸侯无粟诸侯相归粟正也孰归之诸侯也不言归之者专辞也义迩也杜氏曰蔡为楚所围饥乏故归之栗范氏曰此迩近之事不足具列诸侯茅堂胡氏曰二传皆称诸侯归蔡粟其畧而不序何也蔡为楚人所困则环视而不得救吴既破楚入郢解蔡围矣然后相率而归之粟非救灾恤邻从简书之道也故特书鲁而不序诸侯见其事之末矣汪氏曰昭二十五年输王粟不书以诸侯归粟于王常事也襄三十年防澶渊谋更宋之所丧而归其财则书曰宋灾故以宋灾归财非所当急也此年诸侯归粟于蔡而不书诸侯以不能救蔡之难徒归粟于蔡耳故畧言之与城楚丘戍陈同义或以为诸侯归粟合先王之制而春秋书归以美之过矣苟以书归皆为美辞则归含且赗亦可以为美乎○庐陵李氏曰此条为春秋特笔所以罪中国之忘大义而事小惠公谷之防甚精左氏得其事实而不知圣人之意也】
　　于越入吴
　　【左传越入吴吴在楚也公羊传于越者何越者何于越者未能以其名通也越者能以其名通也杜氏曰于发声也范氏曰于越夷言也春秋即其所以自称者书之见其不能慕中国故以本俗自通刘氏曰于越者其自称者也越者中国称之者也陈氏曰向曰越人今曰于越复从其旧号也吴楚争而后越入中国昭五年常寿过始见于经而亟称人后三十年而入吴不复称人矣髙氏曰吴之伐楚有安中国之意焉越乃乗其士卒罢敝掩入其国至十四年又败吴哀十三年再入吴若为楚复雠者是以君子恶之嗟夫阖庐争入郢之利而于越入吴夫差取盟晋之功而于越又入吴意有所逐而爱有所忘矣王氏曰吴越相攻俱不以中国之号目之葢交讥之汪氏曰汲冢周书王防篇有东越于越则于越或当时之所称欤○庐陵李氏曰于越入吴二胡氏説见哀十三年刘氏曰于越者其自称者也越者中国称之者也考之经文入吴败吴皆越人来告故书于越吴伐越则吴来告也故止书越刘説为合】
　　六月丙申季孙意如卒
　　【左传六月季平子行东野还未至丙申卒于房阳虎将以璵璠敛仲梁懐弗与曰改步改玉阳虎欲逐之告公山不狃不狃曰彼为君也子何怨焉既葬桓子行东野及费子泄为费宰逆劳于郊桓子敬之劳仲梁懐仲梁懐弗敬子泄怒谓阳虎子行之乎】
　　内大夫有罪见讨则不书卒公子翚是也仲遂杀恶及视罪与翚同而书卒者以事之变卒之也【汪氏曰因事之变以明卿卒不绎之礼】意如何以书卒见【音现】定公不讨逐君之贼以为大夫全始终之礼也定虽受国于季氏苟有叔孙婼之见不赏私劳【事见左传昭公五年】致辟【音僻】意如以明君臣之义则三纲可正公室强矣今苟于利而忘其雠三纲灭公室益侵陪臣执命宜矣故意如书卒主人习其读而问其传【林恋反】则未知己之有罪焉尔【刘氏曰意如亲逐其君而卒之其异于翚何也曰以定公为君则不得不以意如为大夫孰有大夫卒而君不为之变乎夫意如之逐昭公也明翚遂之弑君也隠而叔仲惠伯之蔽恶也未形春秋固有不待贬絶而罪恶见此之谓也且夫意如之罪固着矣及其卒也而絶之则其着不亦弥信乎而春秋弗为也以谓定不书正月适足以见定之非正而犹未足以见其受国于季氏故于是复明意如为定之大夫也使定公诚能明君臣之义不赏私劳讨先君之贼致季氏之诛则意如不免矣今乃不然苟于利而忘其辱幸于祸而忘其雠谓意如定之大夫也不亦宜乎家氏曰春秋卒意如不贬之贬乃所以深贬之也蜀杜氏曰于桓公之年书公子翚所以贬桓公也于宣公之年书公子遂所以讥宣公也于此年书季孙意如卒所以疾定公也】
　　秋七月壬子叔孙不敢卒
　　【婼之子成子也子州仇嗣为大夫是为武叔】
　　附録【左传申包胥以秦师至秦子蒲子虎帅车五百乗以救楚子蒲曰吾未知吴道使楚人先与吴人战而自稷防之大败夫概王于沂吴人获防射于柏举其子帅奔徒以从子西败吴师于军祥秋七月子期子蒲灭唐九月夫概王归自立也以与王战而败奔楚为堂谿氏吴师败楚师于雍澨秦师又败吴师吴师居麇子期将焚之子西曰父兄亲暴骨焉不能收又焚之不可子期曰国亡矣死者若有知也可以歆旧祀岂惮焚之焚之而又载吴师败又战于公壻之谿吴师大败吴子乃归囚闉舆罢闉舆罢请先遂逃归叶公诸梁之弟后臧从其母于吴不待而归叶公终不正视○乙亥阳虎囚季桓子及公父文伯而逐仲梁懐冬十月丁亥杀公何藐己丑盟桓子于稷门之内庚寅大诅逐公父歇及秦遄皆奔齐○楚子入于郢初鬭辛闻吴人之争宫也曰吾闻之不让则不和不和不可以逺征吴争于楚必有乱有乱则必归焉能定楚王之奔随也将涉于成臼蓝尹亹涉其帑不与王舟及宁王欲杀之子西曰子常唯思旧怨以败君何效焉王曰善使复其所吾以志前恶王赏鬬辛王孙由于王孙圉钟建鬬巢申包胥王孙贾宋木鬬懐子西曰请舍懐也王曰大德灭小怨道也申包胥曰吾为君也非为身也君既定矣又何求且吾尤子旗其又为诸遂逃赏王将嫁季芈季芈辞曰所以为女子逺丈夫也钟建负我矣以妻钟建以为乐尹王之在随也子西为王舆服以保路国于脾泄闻王所在而后从王王使由于城防复命子西问髙厚焉弗知子西曰不能如辞城不知髙厚小大何知对曰固辞不能子使余也人各有能有不能王遇盗于云中余受其戈其所犹在袒而示之背曰此余所能也脾泄之事余亦弗能也】
　　冬晋士鞅帅师围鲜虞
　　【左传晋士鞅围鲜虞报观虎之役也襄陵许氏曰晋以土地之故纵兵横加鲜虞而不能服则又围之兵益忿义益不胜君子是以恶晋也】
　　【丁敬王十酉六年】六年【晋定八齐景四十四衞灵三十一蔡昭十五郑献十曹靖二陈懐二僖二宋景三十秦哀三十三楚昭十二吴阖庐十】
　　春王正月癸亥郑游速帅师灭许以许男斯归
　　【左传春郑灭许因楚败也髙氏曰许恃楚以固其国至于四迁郑游速偏师一出灭其国而俘其君楚虽不能保许而郑之肆暴亦甚矣故谨而日之张氏曰许自隠十一年齐鲁郑之入大抵困于与郑为邻至成十五年畏郑而迁叶昭九年迁夷十八年迁析定四年又自析迁容城以依楚不三年楚困于吴郑遂灭之然哀元年以后许复见者楚又存之也大岳之后其亡一见害于郑其存一恃于楚不过百年韩送灭郑亦有由矣汪氏曰伐国而灭之春秋所恶也况以人臣而专兵灭国乎前此晋荀吴尝灭陆浑之戎然以除恶而灭其国则罪犹可恕蔡公孙姓尝灭沈矣然受晋令而伐沈则事无专命今游速因楚之败兴兵灭许无晋之命非攘外安内之师是弱晋而间楚耳此皆郑国君臣之罪也若夫以其君归则游速许男均有罪焉庐陵李氏曰此郑叛伯之始也自隠十一年郑入许而齐郑之党合天下遂无王自定六年郑防许而齐郑之党又合天下遂无晋许以大岳之裔不能屈节于郑而甘心向楚其亡固宜独至是而晋楚俱弱春秋以终则世变亦可感也夫】二月公侵郑
　　【左传二月公侵郑取匡为晋讨郑之伐胥靡也往不假道于衞及还阳虎使季孟自南门入出自东门舍于豚泽衞侯怒使弥子瑕追之公叔文子老矣辇而如公曰尤人而效之非礼也昭公之难君将以文之舒鼎成之昭兆定之鞶鉴苟可以纳之择用一焉公子与二三臣之子诸侯苟忧之将以为之质此羣臣之所闻也今将以小忿蒙旧德无乃不可乎大姒之子唯周公康叔为相睦也而效小人以弃之不亦诬乎天将多阳虎之罪以毙之君姑待之若何乃止髙氏曰召陵之盟口血未干而郑保囊瓦灭许故晋命公兴师而讨之是时季孙斯初嗣卿位陪臣阳虎执国命又迫于晋令进退皆不由公也汪氏曰定公亲帅师以讨郑之党乱人固有奬王室之义然不能声罪致武仅为潜师以掠境故不书伐而书侵观季孙献俘于晋则实迫于霸令而非有奬王之实矣况是时陪臣执国命兵权亦不属公也庐陵李氏曰自宣公十八年书公伐之后鲁无君将者八十年至是而后一侵郑再侵齐一围成皆书公则三桓既微之徴也然本非公室能张实以陪臣公山不狃侯犯阳虎之专故托公以出师耳当是时晋伯已失诸侯皆离惟鲁未叛故侵郑侵衞之师虽出晋令而阳虎之徒衅于勇啬于祸以逞其欲春秋皆书侵以志其无名行师而辅伯之非其道也此与成六年二侵宋同一书法不然奉伯令而讨伐周之国何不书伐哉】
　　公至自侵郑
　　【髙氏曰公内有强臣不能讨乃为晋讨郑内外结怨危之道也张氏曰阳虎専政欲徼衅于邻国使衞侯不听公叔发之言鲁师危矣故致之】
　　夏季孙斯仲孙何忌如晋
　　【左传夏季桓子如晋献郑俘也阳虎强使孟懿子往报夫人之币晋人兼享之孟孙立于房外谓范献子曰阳虎若不能居鲁而息肩于晋所不以为中军司马者有如先君献子曰寡君有官将使其人鞅何知焉献子谓简子曰鲁人患阳虎矣孟孙知其衅以为必适晋故强为之请以取入焉刘氏曰阳虎陪臣也而执国命欲荡覆公室以自封己三世矣事不成故盗宝玉大弓以逃春秋本其祸之所搆自二子之使夫以二子之力专国擅君而阳虎熊制之进云则进止云则止犹仆也乃复为之请于霸主之国此其无所忌必为乱之效也子恶之卒阳虎之盗皆篡君亡国之祸故録之必自其祸之所起矣髙氏曰一卿将命可兼他事岂可每事一卿乎故累数之见二卿为阳虎所制也呜呼天子防诸侯僭诸侯防大夫陵大夫防陪臣胁理势然尔○庐陵李氏曰春秋书内卿并使者唯文十八年公子遂叔孙得臣及此年斯何忌耳胡氏于公子遂之事以为变文书介副者欲以起问者见事情也此独无所起乎葢遂得臣之并使乃仲遂邪谋之所起而斯何忌之并使亦阳虎专权之所为读者不可不察也左氏记范献子之言曰鲁人患阳虎矣夫阳虎陪臣也而执国命三子俛焉为其所使犹为国有人乎刘氏谓春秋本其祸之所构自二子之使者是矣故特书以见焉杜氏以为晋不备礼故经不备书此未为知圣人之防也】
　　附録【左传四月己丑吴太子终累败楚舟师获潘子臣小惟子及大夫七人楚国大惕惧亡子期又以陵师败于繁扬令尹子西喜曰乃今可为矣于是乎迁都于鄀而改纪其政以定楚国○周儋翩率王子朝之徒因郑人将以作乱于周郑于是乎伐冯滑胥靡负黍狐人阙外六月晋阎没戍周且城胥靡】
　　秋晋人执宋行人乐祁犂
　　【左传秋八月宋乐祁言于景公曰诸侯唯我事晋今使不往晋其憾矣乐祁告其宰陈寅陈寅曰必使子往他日公谓乐祁曰唯寡人説子之言子必往陈寅曰子立后而行吾室亦不亡唯君亦以我为知难而行也见溷而行赵简子逆而饮之酒于緜上献杨楯六十于简子陈寅曰昔吾主范氏今子主赵氏又有纳焉以杨楯贾祸弗可为也已然子死晋国子孙必得志于宋范献子言于晋侯曰以君命越疆而使未致使而私饮酒不敬二君不可不讨也乃执乐祁杜氏曰称人非其罪】
　　称人以执非伯讨也祁犂聘于晋主赵简子饮【于鸩反】以酒焉献杨楯【食允反】六十范赵方恶【如字又乌路反】其宰曰昔吾主范氏今子主赵氏是贾【音古】祸也范献子果怒言于晋侯曰以君命越疆未致使【疏吏反】而私饮酒不敬二君不可不讨也乃执乐祁执非无名何以非伯讨也使范赵方睦皆有献焉则弗执之矣执异国行人出于列卿私意威福之柄移矣三家分晋而靖公废为家人【通鉴索隠曰家人居家之人无官职也】岂一朝一夕之故哉【张氏曰诸侯唯宋事晋惧讨而遣使善逆以懐之犹惧不来而大夫凟货贿争权利卒使来者见执叛者得志晋人乱政亟行霸统所由絶也庐陵李氏曰经书执行人六详见襄十一年此为晋三卿内叛之始亦宋叛伯之始也】
　　冬城中城
　　【谷梁传城中城者三家张也或曰非外民也范氏曰三家侈张故公惧而修内城讥公不务德政恃城以自固也杜氏曰公为晋侵郑故惧而城之髙氏曰三家张公之所以中城而已成九年城之矣此复城者外有齐郑之怨故惧而城焉汪氏曰是时政在三家公室无民定公岂能役众修城以备外患哉葢阳虎欲去三家故托于惧齐郑而城中城将挟公以自固耳】
　　季孙斯仲孙忌帅师围郓
　　【公羊传此仲孙何忌也曷为谓之仲孙忌讥二名二名非礼也杜氏曰郓贰于齐故围之何忌不言何阙文髙氏曰郓众昭二十五年齐侯取之以居昭公三十年郓溃遂贰于齐至是二卿围而欲复取之葢阳虎欲倾季氏以谋政也季仲围而曰阳虎者虎专季氏季氏专鲁也仲何为哉家氏曰齐之取郓固非而二子之围亦非也为定公者当以善辞告之齐曰我先君失守宗祧君取郓以居之鲁国实受君赐今郓溃矣寡君欲复旧疆敢以请之执事以景公之贤必将归之不应遽用师也明年国夏伐西鄙自是连嵗交兵葢始于此役也○刘氏曰公羊云仲孙忌讥二名意谓二名难讳也古者君之名臣不讳父之名子不讳至周臣讳君名子讳父名然犹讳其死不讳其生讳其同不讳其嫌二名则不偏讳也仲尼不能讳二名况其他乎庐陵李氏曰何忌不言何杜氏是公羊説无据】
　　附録【左传阳虎又盟公及三桓于周社盟国人于亳社诅于五父之衢○冬十二月天王处于姑莸辟儋翩之乱也】
　　【戊敬王十戌七年】七年【晋定九齐景四十五衞灵三十二蔡昭十六郑献十一曹靖三陈懐三僖三宋景十四秦哀三十四楚昭十三吴阖庐十二】
　　春王正月
　　附録【左传春二月周儋翩入于仪栗以叛○齐人归郓阳闗阳虎居之以为政】
　　夏四月
　　附録【左传夏四月单武公刘桓公败尹氏于穷谷】
　　秋齐侯郑伯盟于咸
　　【诸侯始复特盟左传齐侯郑伯盟于咸徴防于衞杜氏曰咸衞地襄陵许氏曰齐郑之盟叛晋也霸道隳诸侯散离盟始复志此葢自是中国无殷防矣陈氏曰持相盟自齐桓以来未之有也于是再见诸侯无主盟矣是故石门志诸侯之合也于咸志诸侯之散也家氏曰于咸于沙齐景图霸之始事也是时天王辟儋翩之难出居姑莸景公不能伸勤王之义乃今日求之郑盟于咸明日求之衞盟于沙皆强人之从我非心悦而诚服岂能小大翕然不期而俱至乎庐陵李氏曰此为齐景公图复伯之始而郑实左右之自是以后有盟沙盟曲濮防安甫盟黄防牵防洮皆齐郑纠合之事可与隠公初年对看】
　　齐人执衞行人北宫结以侵衞
　　【谷梁传以重辞也衞人重北宫结杜氏曰称行人非使人之罪刘氏曰善为国者亲近而逺信之附内而外归之诸侯欺其羣臣以绐晋残其百姓以奉齐齐之执结也固非伯讨矣而衞之无良又甚焉从此观之孟子曰今之诸侯五霸之罪人也不亦信乎汪氏曰齐侯称人而又书侵所以重贬之也挟诈恃力夫岂图霸之道乎书执结以侵衞与楚成执宋公以伐宋书法正同圣人之意见矣○刘氏曰执其使伐其国文加以乃其理然岂为重乎谷梁之説非也】
　　齐侯衞侯盟于沙
　　【左传衞侯欲叛晋诸大夫不可使北宫结如齐而私于齐侯曰执结以侵我齐侯从之乃盟于琐汪氏曰结叛晋也琐即沙阳平元城县东南有沙亭襄陵许氏曰齐衞之盟叛晋也晋定之季郑献衞灵叛而从齐齐可以霸而景不足望也临川吴氏曰执其行人而与其君结盟以叛晋齐衞之罪均矣髙氏曰执其使侵其国以求盟焉是刼盟也何有于信哉庐陵李氏曰此齐衞合党之始自此以后次五氏次垂葭次渠蒢至哀元年而伐晋矣夫当晋楚皆衰弱之余吴越之祸未至于中国使齐景公果能抚伯国之余业尊事王室辑宁中夏则桓公之功独不可复乎奈何今日之防明日之次无非包藏祸心以图晋为事子言衞灵公之无道也又曰齐景公有马千驷死之日民无得而称焉春秋屡书而不削二君之罪见矣】
　　大雩
　　齐国夏帅师伐我西鄙
</div>
    <div class="pagination">
<a href="春秋大全_page51.html">上一页</a><span>...</span><a href="春秋大全_page47.html">47</a><a href="春秋大全_page48.html">48</a><a href="春秋大全_page49.html">49</a><a href="春秋大全_page50.html">50</a><a href="春秋大全_page51.html">51</a><span class="current-page">52</span><a href="春秋大全_page53.html">53</a><a href="春秋大全_page54.html">54</a><a href="春秋大全_page55.html">55</a><a href="春秋大全_page56.html">56</a><a href="春秋大全_page57.html">57</a><a href="春秋大全_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
