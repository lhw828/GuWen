<!DOCTYPE html>
<html>
 <head>
  <meta charset="utf-8"/>
  <title>
   左传杜林合注 - 第 5 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   左传杜林合注 - 第 5 页/共 15 页
  </h1>
  <div class="content">
   秦【详见隐公元年】
　　吴【详见隐公元年】
　　越【详见隐公元年】
　　经【戊子】元年春王正月○三月夫人孙于齐【夫人庄公母也鲁人责之故出奔内讳奔谓之孙犹孙让而去○孙本亦作逊音同传同】○夏单伯送王姬【杜无传单伯天子卿也单采地伯爵也王将嫁女于齐既命鲁为主故单伯送女不称使也王姬不称字以王为尊且别于内女也天子嫁女于诸侯使同姓诸侯主之不亲昬尊卑不敌○单音善】○秋筑王姬之馆于外【公在谅闇虑齐侯当亲迎不便以礼接于庙又不敢逆王命故筑舍于外】○冬十月乙亥陈侯林卒【杜无传未同盟而赴以名林庄公卒子宣公杵臼立】○王使荣叔来锡桓公命【杜无传荣叔周大夫荣氏叔字锡赐也追命桓公褒称其徳若昭七年王追命卫襄之比林此锡命之始桓弑君兄自立不请命而王追锡命故王不称天】○王姬归于齐【无传不书逆公不与接】○齐师迁纪郱鄑郚【杜无传齐欲灭纪故徙其三邑之民而取其地郱在东莞临朐县东南郚在朱虚县东南北海都昌县西有訾城林此迁邑之始○郱蒲丁反鄑子斯反郚音吾】
　　传元年春不称即位文姜出故也【文姜与桓俱行而桓为齐所杀故不敢还庄公父弑母出故不行即位之礼据文姜未还故传称文姜出也姜于是感公意而还不书不告庙】○三月夫人孙于齐不称姜氏絶不为亲礼也【林文姜之义宜与齐絶而复奔齐故于其奔去姜氏絶不使之为亲所以存兄弟夫妇之礼也】○秋筑王姬之馆于外为外礼也【杜齐彊鲁弱又委罪于彭生鲁不能讐齐然丧制未阕故异其礼得礼之变林谷梁传云筑之外变之正也仇讐之人非所以接昏姻也衰麻非所以接弁冕也不使齐侯得与吾为礼也】经【己丑】二年春王二月葬陈庄公【杜无传鲁往会之故书例在昭六年】○夏公子庆父帅师伐于余丘【杜无传于余丘国名也庄公时年十五则庆父庄公庶兄】○秋七月齐王姬卒【杜无传鲁为之主比之内女】○冬十有二月夫人姜氏防齐侯于禚【杜夫人行不以礼故还皆不书不告庙也禚齐地○禚诸若反】○乙酉宋公冯卒【杜无传再与桓同盟林庄公卒子闵公捷立○冯皮冰反】
　　传二年冬夫人姜氏会齐侯于禚书奸也【杜文姜前与公俱如齐后惧而出奔至此始与齐好防防非夫人之事显然书之传曰书奸奸在夫人文姜比年出防其义皆同】经【庚寅】三年春王正月溺防齐师伐卫【杜溺鲁大夫疾其专命而行故去氏○溺乃狄反】○夏四月葬宋庄公【无传】○五月葬桓王○秋纪季以入于齐【杜季纪侯弟纪邑在齐国东安平县齐欲灭纪故季以邑入齐为附庸先祀不废社稷有奉故书字贵之○戸圭反本亦作擕】○冬公次于滑【杜滑郑地在陈留襄邑县西北传例曰凡师过信为次兵未有所加所次则书之既书兵所加则不书其所次以事为宜非虚次林此书次之始○滑乎入反又干入反】
　　传三年春溺会齐师伐卫疾之也【杜传重明上例】○夏五月葬桓王缓也【以桓十五年三月崩七年乃葬故曰缓】○秋纪季以入于齐纪于是乎始判【判分也言分为附庸始于此】○冬公次于滑将会郑伯谋纪故也郑伯辞以难【林郑伯子仪也公将防郑子仪谋纪国之难也时厉公在栎故子仪辞以厉公之难○难乃旦反】凡师一宿为舍再宿为信过信为次【杜为经书次例也舍宿不书轻也林君行师从卿行旅从言凡师通君臣之称】
　　经【辛卯】四年春王二月夫人姜氏享齐侯于祝丘【无传享食也两君相见之礼非夫人所用直书以见其失祝丘鲁地】○三月纪伯姬卒【杜无传隐二年裂繻所逆者内女唯诸侯夫人卒葬皆书恩成于敌体】○夏齐侯陈侯郑伯遇于垂【杜无传林自参以上非邦交之旧矣】○纪侯大去其国【以国与季季奉社稷故不言灭不见迫逐故不言奔大去者不反之辞】○六月乙丑齐侯葬纪伯姬【杜无传纪季入为齐附庸而纪侯大去其国齐侯加礼初附以崇厚义故摄伯姬之丧而以纪国夫人礼葬之】○秋七月○冬公及齐人狩于禚【无传公越竟与齐微者俱狩失礼可知○狩首又反】传四年春王三月楚武王荆尸授师孑焉以伐随【杜尸陈也荆亦楚也更为楚陈兵之法杨雄方言孑者防也然则楚始于此参用防为陈○孑吉热反】将齐入告夫人邓曼曰余心荡【杜将授兵于庙故齐荡动散也○齐侧皆反】邓曼叹曰王禄尽矣盈而荡天之道也先君其知之矣故临武事将发大命而荡王心焉【杜楚为小国辟陋在夷至此武王始起其众僣号称王陈兵授师志意盈满临齐而散故邓曼以天地鬼神为惩应之符林言楚王享天之禄尽此矣志意盈满而心始荡散亏盈益谦此天道自然也楚之宗庙先君其知之矣按楚世家楚僣王号虽始于熊绎其后畏厉王暴虐又去其王号至鲁桓公六年楚武王侵随随为楚往周请尊楚号不听桓公八年楚熊通乃自立为武王至是年周召随侯数以立楚为王楚怒以随背已伐随武王卒师中而兵罢则邓曼之言盖指楚武僣以为盈而知今日心荡殆将死也】若师徒无亏王薨于行国之福也【杜王薨于行不死于敌】王遂行卒于樠木之下【林樠木木名果如邓曼之言○樠郎荡反又莫昆武元二反】令尹鬭祁莫敖屈重除道梁溠营军临随随人惧行成【杜时秘王丧故为竒兵更开直道溠水在义阳厥县西东南入郧水梁桥也随人不意其至故惧而行成林营军筑军垒也营军临随示将深沟高垒为持久计○重直用反一音直容反溠高贵乡公音侧嫁反字林壮加反】莫敖以王命入盟随侯且请为会于汉汭而还【林时秘王丧故屈重以王命入随与随侯盟请与随为防于汉水之曲而归示随不疑杜汭内也谓汉西○汭如锐反水曲曰汭】济汉而后发丧○纪侯不能下齐以与纪季【杜不能降屈事齐尽以国与季明季不叛○下遐嫁反】夏纪侯大去其国违齐难也【杜违辟也林避齐之难故大去其国而不反也○难乃旦反】
　　经【壬辰】五年春王正月○夏夫人姜氏如齐师【无传书奸】○秋郳犂来来朝【杜附庸国也东海昌虑县东北有郳城犂来名○郳五兮反后为小邾犂力兮反】○冬公会齐人宋人陈人蔡人伐卫
　　传五年秋郳犂来来朝名未王命也【未受爵命为诸侯传发附庸称名例也其后数从齐桓以尊周室王命以为小邾子】○冬伐卫纳惠公也【惠公朔也桓十六年出奔齐】
　　经【癸巳】六年春王正月王人子突救卫【杜王人王之防官也虽官卑而见授以大事故称人而又称字林书救始此自救卫无功而后王命益不行于天下】○夏六月卫侯朔入于卫【杜朔为诸侯所纳不称归而以国逆为文朔惧失众心以国逆告也归入例在成十八年】○秋公至自伐卫【无传告于庙也】○螟【无传为灾○螟亡丁反】○冬齐人来归卫俘【杜公羊谷梁经传皆言卫宝此传亦言宝唯此经言俘疑经误俘囚也○俘芳夫反】传六年春王人救卫○夏卫侯入【林诸侯抗王师而纳惠公也】放公子黔牟于周放甯跪于秦杀左公子泄右公子职【杜寗跪卫大夫宥之以逺曰放○甯乃定反跪其毁反】乃即位君子以二公子之立黔牟为不度矣夫能固位者必度于本末而后立焉不知其本不谋知本之不枝弗强【杜本末终始也衷节适也譬之树木本弱者其枝必披非人力所能强成林衷中也节适也盖度终始而后立中为之节适不知其本之可托不谋其事○度待洛反下同衷丁仲反王音忠强其丈反】诗曰本枝百世【杜诗大雅言文王本枝俱茂蕃滋百世也】○冬齐人来归卫宝文姜请之也【公亲与齐共伐卫事毕而还文姜淫于齐侯故求共所获珍宝使以归鲁欲说鲁以谢慙】○楚文王伐申过邓邓祁侯曰吾甥也【杜祁諡也姊妹之子曰甥林楚文王邓曼所生故为邓甥○祁巨支反字林上尸反】止而享之骓甥聃甥养甥请杀楚子【杜皆邓甥仕于舅氏也○骓音佳】邓侯弗许三甥曰亡邓国者必此人也若不早图后君噬齐【杜若齧腹齐喻不可及○噬市制反齐柤兮反】其及图之乎图之此为时矣【林其及今时图杀之乎若图杀楚子此为得机便之时】邓侯曰人将不食吾余【林言自害其甥必为人所贱故不食吾余食】对曰若不从三臣抑社稷实不血食而君焉取余【杜言君无复余林凡宗庙之祭必荐毛血故曰血食○焉于防反】弗从还年楚子伐邓【伐申还之年】十六年楚复伐邓灭之【杜鲁庄公十六年楚终强盛为经书楚事张本】
　　经【甲午】七年春夫人姜氏会齐侯于防【防鲁地】○夏四月辛卯夜恒尾不见【恒常也谓常见之星辛卯四月五日月光尚微盖时无云日光不以昬没○见贤遍反传同】夜中星陨如雨【如而也夜半乃有云星落而且雨其数多皆记异也日光不匿恒星不见而云夜中者以水漏知之○夜中夜半也中丁仲反又如字陨于闵反】○秋大水【无传】○无麦苗【今五月周之秋平地出水深杀熟麦及五稼之苗】○冬夫人姜氏会齐侯于谷【杜无传谷齐地今济北谷城县】
　　传七年春文姜会齐侯于防齐志也【文姜数与齐侯会至齐地则奸发夫人至鲁地则齐侯之志故传畧举二端以言之】○夏恒星不见夜明也星陨如雨与雨偕也【林日光不匿故夜明陨而且雨故与雨偕杜偕俱也○偕音皆】○秋无麦苗不害嘉谷也【杜黍稷尚可更种故曰不害嘉谷】
　　经【乙未】八年春王正月师次于郎以俟陈人蔡人【无传期共伐郕陈蔡不至故驻师于郎以待之】○甲午治兵【治兵于庙习号令将以围郕】○夏师及齐师围郕郕降于齐师【二国同讨而齐独纳郕○降戸江反传皆同】○秋师还【时史善公克已复礼全军而还故特书师还】○冬十有一月癸未齐无知弑其君诸儿【杜称臣臣之罪也林诸儿襄公名○儿如字一音五兮反】
　　传八年春治兵于庙礼也【林凡师行必告于大庙而奉桃庙之主以行故曰治兵于庙得出师之礼】○夏师及齐师围郕郕降于齐师仲庆父请伐齐师【杜齐不与鲁共其功故欲伐之】公曰不可我实不德齐师何罪罪我之由夏书曰臯陶迈种德【林我实无徳可以服郕齐君实专其功齐之师众何罪罪由我之无徳杜夏书逸书也称臯陶能勉种德迈勉也○夏戸雅反后放此陶音遥】德乃降姑务脩德以待时乎【杜言茍有德乃为人所降服姑且也】秋师还君子是以善鲁庄公【杜传言经所以即用旧史之文】○齐侯使连称管至父戍葵丘【杜连称管至父皆齐大夫戍守也葵丘齐地临淄县西有地名葵丘○称尺证反又如字】时而往曰及瓜而代【林盖以瓜熟之时而使之往戍与之约曰明年及瓜熟之时则遣代】期戍公问不至【杜问命也○期音基本亦作朞】请代弗许故谋作乱僖公之母弟曰夷仲年【林僖公之同母弟襄之叔父也】生公孙无知有宠于僖公衣服礼秩如适襄公绌之二人因之以作乱【林衣服礼数品秩一如适子适襄公也襄公既立而绌减其恩数连称管至父因无知之怨而奉之以作乱○适丁厯反绌勑律反】连称有从妹在公宫无宠使间公【杜伺公之间隙○从才用反下从者同间如字或古苋反非】曰捷吾以女为夫人【杜捷克也宣无知之言○捷在接反女音汝】冬十二月齐侯防于姑棼遂田于贝丘【杜姑棼贝丘皆齐地田猎也乐安博昌县南有地名贝丘○棼扶云反贝补盖反】见大豕从者曰公子彭生也【杜公见大豕而从者见彭生皆妖鬼林彭生盖桓十八年襄公所杀者】公怒曰彭生敢见【林言彭生既死敢见形以见我○见贤遍反】射之豕人立而啼公惧队于车伤足丧屦反诛屦于徒人费【杜诛责也林既猎而反责取所失之屦于徒役之人名费者○射食亦反啼田兮反队直类反丧息浪反屦九具反费音秘】弗得鞭之见血走出遇贼于门劫而束之费曰我奚御哉袒而示之背信之费请先入【林费被鞭而走出遇作乱之贼已至于门贼劫费而束缚之费谓贼曰我何尝以御汝曹为事哉告之被鞭而袒衣以示之背贼见其背创而信之费请先入助贼○御鱼吕反袒音但】伏公而出鬭死于门中石之纷如死于阶下【林告公以乱而匿之贼信费未入故费复出鬬而死于门中杜石之纷如齐小臣亦鬭死○纷敷文反】遂入杀孟阳于牀【盂阳亦小臣代公居牀○牀七良反】曰非君也不类见公之足于戸下【林公匿戸后其足独出戸下故为贼所见】遂弑之而立无知【杜经书十一月癸未长厯推之月六日也传云十二月传误】初襄公立无常【政令无常】鲍叔牙曰君使民慢乱将作矣奉公子小白出奔莒【杜鲍叔牙小白傅小白僖公庶子林言襄公之使民有慢易之心如葵丘期戍公问不至请代弗许是有慢易之心也语曰以逸道使民虽劳不怨古之使民岂敢慢哉鲍歩卯反】乱作管夷吾召忽奉公子纠来奔【杜管夷吾召忽皆子纠傅也子纠小白庶兄来不书皆非卿也为九年公伐齐纳子纠齐小白入于齐传○召时照反纠居黝反】初公孙无知虐于雍廪【杜雍廪齐大夫爲杀无知传○廪力锦反】经【丙申】九年春齐人杀无知【杜无知弑君而立未列于防故不书爵例在成十六年】○公及齐大夫盟于蔇【杜齐乱无君故大夫得敌于公盖欲迎子纠也来者非一人故不称名蔇鲁地琅邪缯县北有蔇亭○蔇其器反】○夏公伐齐纳子纠齐小白入于齐【二公子各有党故虽盟而迎子纠当须伐乃得入又出在小白之后小白称入从国逆之文本无位】○秋七月丁酉葬齐襄公【无传九月乃葬乱故】○八月庚申及齐师战于干时我师败绩【杜小白既定而公犹不退师厯时而战战遂大败不称公战公败讳之干时齐地时水在乐安界歧流旱则竭涸故曰干时○干音干】○九月齐人取子纠杀之【公子为贼乱则书齐实告杀而书齐取杀者时史恶齐志在谲以求管仲非不其亲故极言之】○冬浚洙【杜无传洙水在鲁城北下合泗浚洙深之为齐备○浚苏俊反洙音殊】传九年春雍廪杀无知○公及齐大夫盟于蔇齐无君也【林齐无君故不讨以大夫敌我公详见经注】○夏公伐齐纳子纠桓公自莒先入【杜桓公小白】○秋师及齐师战于干时我师败绩公丧戎路传乘而归【杜戎路兵车传乘乘他车○丧息浪反传直专反又丁恋反乘绳证反】秦子梁子以公旗辟于下道【杜二公子御及戎右也林公既败师失其戎车恐为齐禽故二子以公旗辟于下道以误齐师○辟音避本亦作避一音婢亦反】是以皆止【杜止获也林皆为齐所获】鲍叔帅师来言曰子纠亲也请君讨之【杜鲍叔乘胜而进军志在生得管仲故托不忍之辞】管召讐也请受而甘心焉【杜管仲射桓公故曰讐甘心言欲快意戮杀之○召时照反讐市由反】乃杀子纠于生窦【杜生窦鲁地林鲁乃为齐杀子纠于生窦○窦音豆】召忽死之管仲请囚【林召忽义不生辱故从子纠而死管仲知鲍叔必欲荐已故请囚系以畀齐】鲍叔受之及堂阜而税之【杜堂阜齐地东莞蒙隂县西北有夷吾亭或曰鲍叔解夷吾缚于此因以为名○税本又作说同吐活反一音失锐反】归而以告曰管夷吾治于高傒【杜高傒齐卿髙敬仲也言管仲治理政事之才多于敬仲林公从鲍叔之言而相管仲此管仲所谓生我者父母知我者鲍叔者也○治直吏反傒音兮】使相可也公从之【○相息亮反】
　　经【丁酉】十年春王正月公败齐师于长勺【杜齐人虽成列鲁以权谲稽之列成而不得用故以未成为文例在十一年长勺鲁地○勺上酌反】○二月公侵宋【杜无传侵例在二十九年】○三月宋人迁宿【杜无传宋强迁之而取其地故文异于邢迁林此迁国之始】○夏六月齐师宋师次于郎【杜不言侵伐齐为兵主背蔇之盟义与长勺同林其言次何以桓公图伯而未集也是故书次郎以见齐伯之难书次厥貉以见楚伯之难书次于鄫以见复伯之难】公败宋师于乘丘【乘丘鲁地○乘绳证反】○秋九月荆败蔡师于莘【荆楚本号后改为楚楚辟陋在夷于此始通上国然告命之辞犹未合典礼故不称将帅莘蔡地林此书荆之始亦荆猾夏之始亦荆专执诸侯之始此夷夏之大变也荆败蔡师于莘是猾夏之始也呉败顿胡沈蔡陈许之师于鸡父则诸侯之不亡者寡矣是故书荆自此始而春秋以呉终始焉○莘所巾反】以蔡侯献舞归【杜献舞蔡季】○冬十月齐师灭谭【杜谭国在济南平陵县西南传曰谭无礼此直释所以见灭经无义例他皆放此灭例在文十五年林此灭国之始管仲攻瑕之术也○谭徒南反】谭子奔莒【不言出奔国灭无所出】
　　传十年春齐师伐我【杜不书侵伐齐背蔇之盟我有辞】公将战曹刿请见【杜曹刿鲁人○刿古卫反见贤遍反下同】其乡人曰肉食者谋之又何间焉【林肉食谓在位有禄食肉者言国有大事肉食者已有定谋间犹厠也又何必厠其间】刿曰肉食者鄙未能远谋乃入见问何以战公曰衣食所安弗敢专也必以分人【林衣食二者虽吾身之所安弗敢自专其有必以分与人之冻馁者】对曰小惠未徧民弗从也【杜分公衣食所惠不过左右故曰未徧林民未怀惠必不从公所使○徧音遍】公曰牺牲玉帛弗敢加也必以信【林犠牲牛羊豕之属玉珪璧帛币也皆祭祀礼神之物牲玉自有常数弗敢有加于旧祝史必陈信于鬼神不敢以小为大以恶为美○牺许宜反】对曰小信未孚神弗福也【林此特一念之小信未孚于上下神未必降之福杜孚大信也】公曰小大之狱虽不能察必以情【林言争讼刑罚之类虽不能徧察其曲直当否必尽已之情以求人之情】对曰忠之属也可以一战【林上思利民忠也故言庄公以情察狱为忠之一端民感其忠思欲报上故可用以一战○属音蜀】战则请从公与之乘【杜共乘兵车○从才用反乘绳证反】战于长勺公将鼓之刿曰未可齐人三鼓刿曰可矣齐师败绩公将驰之【林大崩曰败绩庄公将驰军以追齐之奔○三息暂反又如字】刿曰未可下视其辙【杜视车迹也○辙直列反】登轼而望之【林又登车前横木为轼者以望齐师之旌旂○轼音式】曰可矣遂逐齐师既克公问其故【林庄公问曹刿以不鼓及视辙登轼之故】对曰夫战勇气也一鼔作气再而衰三而竭彼竭我盈故克之夫大国难测也惧有伏焉吾视其辙乱望其旗靡故逐之【林争战之道以勇气为主兵以鼔进方一鼔之初正勇气作之时至再鼔则敌有玩心而勇渐衰及至三鼓则敌有怠心而勇气竭矣彼既三鼔则军心玩怠而竭我军久不得进骤而鼓之则勇气方盛此我所以克齐师夫齐为大国难测恐其诈奔若诈奔必设伏兵以要我故惧其有伏焉诈奔则辙迹必整今辙乱知其非诈诈奔则旗旂必整今旗倒知其非诈见其怖遽之甚故逐其师而克○伏如字旧扶又反旗音其靡音美】夏六月齐师宋师次于郎公子偃曰宋师不整可败也【公子偃鲁大夫】宋败齐必还请击之公弗许自雩门窃出蒙臯比而先犯之【杜雩门鲁南城门臯比虎皮林公子偃又请自雩门潜师窃出以虎皮蒙马而先犯宋师胥臣蒙马以虎皮亦此术○雩音于比音毗】公从之大败宋师于乘丘齐师乃还○蔡哀侯娶于陈息侯亦娶焉【林息侯亦娶陈女】息嬀将归过蔡蔡侯曰吾姨也【妻之姊妹曰姨】止而见之弗賔【杜不礼敬也】息侯闻之怒使谓楚文王曰伐我吾求救于蔡而伐之【杜设计使楚以兵伐息求救于蔡而致其师而共伐蔡师】楚子从之秋九月楚败蔡师于莘以蔡侯献舞归【林败蔡而执其君经不言执蔡侯以归盖蔡自是服于楚也】○齐侯之出也【林桓公为公子出奔莒之时】过谭谭不礼焉及其入也诸侯皆贺谭又不至【杜以九年入○过古禾反】冬齐师灭谭谭无礼也谭子奔莒同盟故也【传言谭不能及远所以亡】

　　左传杜林合注卷五
　　钦定四库全书
　　左传杜林合注卷六　　明　王道焜
　　赵如源　同编
　　庄公二
　　经【戊戌】十有一年春王正月【无传】○夏五月戊寅公败宋师于鄑【杜鄑鲁地传例曰敌未陈曰败某师○鄑子斯反】○秋宋大水【公使吊之故书】○冬王姬归于齐【鲁主昬不书齐侯逆不见公】
　　传十一年夏宋爲乘丘之役故侵我公御之宋师未陈而薄之【林宋师未成列而薄之迫与之战也○为于伪反】败诸鄑凡师敌未陈曰败某师【通谓设权谲变诈以胜敌彼我不得成列成列而不得用故以未陈独败为文○陈直觊反下同】皆陈曰战【坚而有备各得其所成败决于志力者也】大崩曰败绩【师徒挠败若沮岸崩山丧其功绩故曰败绩】得隽曰克【谓若大叔段之比才力足以服众威权足以自固进不成为外寇强敌退复狡壮有二君之难而实非二君克而胜之则不言彼败绩但书所克之名○隽音俊本或作俊】覆而败之曰取某师【覆谓威力兼备若罗纲所掩覆一军皆见禽制故以取为文】京师败曰王师败绩于某【王者无敌于天下天下非所得与战者然春秋之世据有其事事列于经则不得不因申其义有时而败则以自败为文明天下莫之得校○京师败本或作京师败绩者非】○秋宋大水公使吊焉曰天作淫雨害于粢盛【林黍稷为粢在器为盛言粢盛盖以宗庙祭祀为重】若之何不吊【不为天所愍吊】对曰孤实不敬【林言孤实不敬天地宗庙诸侯降名称孤】天降之灾又以为君忧拜命之辱【杜谢辱厚命】臧文仲曰宋其兴乎【臧文仲鲁大夫】禹汤罪已其兴也悖焉【杜悖盛貌○悖蒲忽反一作勃同】桀纣罪人其亡也忽焉【杜忽速貌○纣直久反】且列国有凶称孤礼也【杜列国诸侯无凶则常称寡人林不以常辞称寡人而以降名称孤得引咎自责之礼】言惧而名礼其庶乎【杜言惧罪已名礼称孤其庶庶几于兴○言惧而名礼絶句或以名絶句者非】既而闻之曰公子御説之辞也【杜宋庄公子○御鱼吕反本或作御说音悦】臧孙达【林即臧文仲】曰是宜为君有恤民之心【林盖明年御说立为宋君之后文仲方闻其辞故曰是宜得为宋君百姓有过在于一人是恤民也故传以宋引咎自责为恤民盖宋兴之言既不验而御说得为君传因备其事以为证验】○冬齐侯来逆共姬【林共姬即王姬齐桓公之夫人二共姬其一也○共音恭】○乘丘之役【杜在十年】公以金仆姑射南宫长万【杜金仆姑矢名南宫长万宋大夫○射食亦反长丁丈反】公右歂孙生搏之【杜搏取也不书获万时未为卿○歂市专反搏音博】宋人请之宋公靳之【杜戏而相愧曰靳鲁听长万还○靳居觊反服云耻而恶之曰靳】曰始吾敬子今子鲁囚也吾弗敬子矣【林万尝为鲁获故谓之鲁囚此皆戏万之言】病之【杜万不以为戏而以为已病为宋万弑君传】
　　经【己亥】十有二年春王三月纪叔姬归于【杜无传纪侯去国而死叔姬归鲁纪季自定于齐而后归之全守节义以终妇道故繋之纪而以初嫁为文贤之也来归不书非宁且非大归○音擕】○夏四月○秋八月甲午宋万弑其君捷及其大夫仇牧【杜捷闵公不书葬乱也万及仇牧皆宋卿仇牧称名不警而遇贼无善事可褒林闵公捷弑桓公御说立】冬十月宋万出奔陈【杜奔例在宣十年】
　　传十二年秋宋万弑闵公于蒙泽【杜蒙泽宋地梁国有蒙县林宋万即南宫长万】遇仇牧于门批而杀之【林宋万多力故以手批仇牧而杀之○批普述反又蒲宂反字林云撃也】遇大宰督于东宫之西又杀之【杜杀督不书宋不以告○大音泰】立子游【杜子游宋公子】羣公子奔萧公子御说奔亳【杜萧宋邑今沛国萧县亳宋邑蒙县西北有亳城○亳歩各反】南宫牛猛获帅师围亳【杜牛长万之子猛获其党】○冬十月萧叔大心【杜叔萧大夫名】及戴武宣穆庄之族【宋五公之子孙】以曹师伐之杀南宫牛于师杀子游于宋【林以曹师伐南宫牛围亳之师乘胜入宋而杀子游】立桓公【桓公御说】猛获奔卫南宫万奔陈以乘车辇其母一日而至【乘车非兵车驾人曰辇宋去陈二百六十里言万之多力○南宫万本或作长万长衍字也下亦然乘绳证反】宋人请猛获于卫卫人欲勿与石祁子曰不可【石祁子卫大夫】天下之恶一也恶于宋而保于我保之何补得一夫而失一国与恶而弃好非谋也【林言弑逆为天下之大恶其恶则一宋人以为大恶而我独保庇之保庇猛获何补于卫得一猛获而失一卫舆猛获之恶而弃卫国之好非善谋也杜宋卫本同好国○好呼报反】卫人归之亦请南宫万于陈以赂陈人使妇人饮之酒而以犀革裹之比及宋手足皆见宋人皆醢之【林万多力故设计先使妇人醉之以酒乘其醉而以犀牛之革裹之皮去毛曰革万蹴踏犀革皆破故万之手足皆见益见万之多力杜醢肉酱并醢猛获故言皆○亦请南宫万于陈以赂絶句饮于鸩反犀音西裹音果比必利反见贤遍反醢音海】
　　经【庚子】十有三年春齐侯宋人陈人蔡人邾人会于北杏【林北杏齐地衣裳之防一序齐于诸侯之上而独书爵始伯之辞也自是无特相防者矣王风之什絶笔于庄王而僖王之立齐桓之伯皆在是年此王伯兴衰之机也○杏尹猛反】○夏六月齐人灭遂【杜遂国在济北蛇丘县东北林舜之后】○秋七月○冬公会齐侯盟于柯【杜此柯今济北东阿齐之阿邑犹祝柯今为祝柯林曹刿劫盟鲁之从齐独后他国而复劫盟所以为礼义之国也柯古河反】
　　传十三年春会于北杏以平宋乱【宋有弑君之乱齐桓欲修霸业】遂人不至○夏齐人灭遂而戍之【杜戍守也】○冬盟于柯始及齐平也【始与齐桓通好】○宋人背北杏之会【林齐人既防北杏而背齐好○背音佩】经【辛丑】十有四年春齐人陈人曹人伐宋【杜背北杏防故】○夏单伯会伐宋【杜既伐宋单伯乃至故曰会伐宋单伯周大夫林于是诸侯初用王师】○秋七月荆入蔡【杜入例在文十五年】○冬单伯会齐侯宋公衞侯郑伯干鄄【杜鄄卫地今东郡甄城也齐桓修覇业卒平宋乱宋人服从欲归功天子故赴以单伯会诸侯为文林衣裳之会二此诸侯会王臣之始是年郑杀子仪郑厉公复国会鄄即郑厉公也○鄄音绢】
　　传十四年春诸侯伐宋齐请师于周【杜齐欲荣天子故请师假王命以示大顺经书人传言诸侯总众国之辞】夏单伯会之取成于宋而还【林周使单伯会齐伐宋宋人聼命诸侯取成而反】○郑厉公自栎侵郑【杜厉公以桓十五年入栎遂居之○栎音厯】及大陵获傅瑕【杜大陵郑地传瑕郑大夫】傅瑕曰苟舍我吾请纳君与之盟而赦之六月甲子傅瑕杀郑子及其二子而纳厉公【杜郑子荘四年称伯会诸侯今见杀不称君无諡者微弱臣子不以君礼成丧告诸侯○舍音舍郑子子仪】初内蛇与外蛇鬭于郑南门中内蛇死六年而厉公入【林先时郑南门内一蛇与门外一蛇相鬭门内之蛇死后六年傅瑕杀郑子纳厉公应内蛇死外蛇胜之象○蛇市奢反】公闻之问于申繻曰犹有妖乎对曰人之所忌其气焰以取之妖由人兴也【杜尚书洛诰无若火始焰焰未盛而进退之时以喻人心不坚正林子仪在郑常畏忌厉公之夺其国畏忌之气焰足以致蛇妖之异妖由子仪畏忌厉公太过所致故曰由人兴也○繻音须妖扵骄反焰音艳】人无衅焉妖不自作人弃常则妖兴故有妖【林苟人无衅隙之可乘则妖不能自作兴言子仪弃其常道则蛇妖乘其衅隙而兴故郑有蛇妖之祸○衅许靳反】厉公入遂杀傅瑕使谓原繁曰傅瑕贰【杜言有二心于已】周有常刑既伏其罪矣纳我而无二心者吾皆许之上大夫之事吾愿与伯父图之【林诸侯皆用周法故言周家有典常之刑杜上大夫郷也伯父谓原繁疑原繁有二心】且寡人出伯父无里言【杜无纳我之言○里音里】入又不念寡人【杜不亲附已】寡人憾焉对曰先君桓公命我先人典司宗祏【林桓公郑始受封君也宗祏宗庙中藏主石室言已世为宗庙守臣○憾戸暗反祏音石】社稷有主而外其心其何贰如之茍主社稷国内之民其谁不为臣臣无二心天之制也子仪在位十四年矣而谋召君者庸非贰乎【林子仪既为郑国社稷之主更复谋纳厉公是外其心其何二心如之苟主郑国之社稷以为君凡在国内之民其谁敢不为之臣为人臣不敢怀二心事君此上天之所制郑既有君而谋召厉公者用非有二心者乎杜庸用也】庄公之子犹有八人若皆以官爵行赂劝贰而可以济事君其若之何臣闻命矣乃缢而死【林设使八人者皆如厉公以上大夫之官爵行赂而劝二心之臣使之纳已而可以齐其篡夺之事则贰心之臣又将杀厉公以取厚利厉公亦将末如之何也已○荘公之子犹有八人传唯见四人子忽子亹子仪并死独厉公在八人名字记传无闻缢一赐反】○蔡哀侯为莘故绳息妫以语楚子【杜莘役在十年防誉也林蔡哀侯为息侯诱蔡而败之于莘之故誉息妫之羙以告楚文王○为于伪反莘所巾反语鱼据反绳食承反説文作譝】楚子如息以食入享遂灭息【杜伪设享食之具○食音嗣】以息妫归生堵敖【林息妫长子楚人谓未成君为敖○堵丁古反敖五羔反史记作杜敖】　及成王焉【林息妫次子】未言【杜未与王言】楚子问之对曰吾一妇人而事二夫纵弗能死其又奚言楚子以蔡侯灭息遂伐蔡秋七月楚入蔡【林楚子感息妫之言因思灭息取妫之故实由蔡侯伐蔡以説息妫弗地曰入言入蔡弗有其地也】君子曰商书所谓恶之易也如火之燎于原不可乡迩其犹可扑灭者其如蔡哀侯乎【杜尚书盘庚言恶易长而难灭○易以豉反燎力召反又力吊反乡许亮反扑普十反】○冬会于鄄宋服故也经【壬寅】十有五年春齐侯宋公陈侯卫侯郑伯会于鄄【林衣裳之会三齐桓公始伯】○夏夫人姜氏如齐【无传夫人文姜齐桓公姊妹父母在则礼有归寕殁则使卿宁】○秋宋人齐人邾人伐郳【林郳即小邾宋主兵故序齐上○郳五兮反】○郑人侵宋○冬十月
　　传十五年春复会焉齐始霸也【杜始为诸侯长○复扶又反】○秋诸侯为宋伐郳【郳附庸属宋而叛故齐桓为之伐郳○为于伪反】　郑人间之而侵宋【林间诸侯有伐郳之事间间厠之间一本作闻】
　　经【癸卯】十有六年春王正月○夏宋人齐人衞人伐郑【杜宋主兵也班次上下以国大小为次征伐则以主兵为先春秋之常也他皆放此林齐楚争郑于是始】○秋荆伐郑【林荆患自蔡及郑矣】○冬十有二月会齐侯宋公陈侯卫侯郑伯许男滑伯滕子同盟于幽【杜书防鲁会之不书其人微者也言同盟服异也陈国小每盟会皆在会下齐桓始霸楚亦始彊陈侯介在三大国之间而为三恪之客故齐桓因而进之遂班在卫上终于春秋滑国都费河南缑氏县幽宋地林衣裳之会四齐桓公初主盟也自是无特相盟者矣】○邾子克卒【杜无传克仪父名称子者盖齐桓请王命以为诸侯再同盟林仪父卒邾子琐立】
　　传十六年夏诸侯伐郑宋故也【杜郑侵宋故○宋故也本或作为宋故】郑伯自栎入【杜在十四年】缓告于楚【林缓遣使告入国于楚】秋楚伐郑及栎为不礼故也【○为于伪反】○郑伯治与扵雍纠之乱者【林桓十五年郑祭仲杀雍纠逐厉公今厉公返国祭仲已死故治与于杀纠逐君之乱者○与音预】九月杀公子阏刖强鉏【二子祭仲党断足曰刖○阏安末反按隐十一年郑有公孙阏距此三十五年不容复有公子阏若非阏字误则子当为孙刖音月又五刮反鉏仕鱼反】公父定叔出奔卫【共叔叚之孙定諡也○父音甫】三年而复之曰不可使共叔无后于郑使以十月入曰良月也就盈数焉【林定叔奔卫三年后而复召之言定叔虽有罪不可絶共叔叚之祀使定叔以十月入郑数始于一盈于十故以盈数为良月】君子谓强鉏不能衞其足【杜言其不能早辟害】○冬同盟于幽郑成也【林得郑之成也】○王使虢公命曲沃伯以一军为晋侯【杜曲沃武公遂并晋国僖王因就命为晋侯小国故一军】○初晋武公伐夷执夷诡诸【杜夷说诸周大夫夷采地名○诡九委反】蒍国请而免之【杜蒍国周大夫林请诡诸扵晋武而免其执○蒍于委反】既而弗报【杜诡诸不报施于蒍国】故子国作乱谓晋人曰与我伐夷而取其地【林子国即蒍国怨诡诸而作乱使晋人与我伐夷而以其地与晋】遂以晋师伐夷杀夷诡诸周公忌父出奔虢【杜周公忌父王卿士辟子国之难】惠王立而复之【鲁桓十五年经书桓王崩鲁荘三年经书葬桓王自此以来周有荘王又有僖王崩葬皆不见于经传王室防弱不能复自通于诸侯故传因周公忌父之事而见惠王惠王立在此年之末】经【甲辰】十有七年春齐人执郑詹【杜齐桓始霸郑既伐宋又不朝齐詹为郑执政大臣诣齐见执不称行人罪之也行人例在襄十一年诸执大夫皆称人以执之大夫贱故○詹之亷反】夏齐人殱于遂【殱尽也齐人戊遂翫而无备遂人讨而尽杀之故时史因以自尽为文○殱子廉反】○秋郑詹自齐逃来【无传詹不能伏节守死以解国患而遁逃苟免书逃以贱之】○冬多麋【无传麋多则害五稼故以灾书○麋亡悲反】
　　传十七年春齐人执郑詹郑不朝也○夏遂因氏领氏工娄氏须遂氏飨齐戌醉而杀之齐人殱焉【杜飨酒食也四族遂之彊宋齐防遂戊之在十三年林四族以酒食享齐戍乘齐戍之醉而杀之齐人尽为所杀无得免者○领乌纳反又苦答反娄力侯反飨本又作享】
　　经【乙巳】十有八年春王三月日有食之【无传不书日官失之】○夏公追戎于济西【杜戎来侵鲁公逐之于济水之西林鲁始治戎】○秋有【杜短狐也盖以舍沙射人为灾○本又作作蜮音或本草谓之射工】○冬十月
　　传十八年春虢公晋侯朝王王飨醴命之宥【林时惠王新即位故西虢公与晋献公俱朝于周杜王之觐羣后始则行飨礼先置醴酒示不忘古饮宴则命以币物宥助也所以助劝敬之意言备设○醴音礼宥音又】皆赐玉五瑴马三匹非礼也【杜双玉为瑴林非命宥之礼也○瑴音角本又作珏】王命诸侯名位不同礼亦异数不以礼假人【林公侯之名位不同上公八命侯伯七命杜侯而与公同赐是借人礼】○虢公晋侯郑伯使原庄公逆王后于陈陈嬀归于京师【杜虢晋朝王郑伯又以齐执其卿故求王为援皆在同倡义为王定昬陈人敬从得同姓宗国之礼故传详其事不书不告】实惠后【陈妫后号惠后宠爱少子乱周室事在僖二十四年故传扵此并正其后称】○夏公追戎于济西不言其来讳之也【戎来侵鲁鲁人不知去乃追之故讳不言其来】○秋有为灾也○初楚武王克权使鬬缗尹之【杜权国名南郡尝阳县东南有权城鬬缗楚大夫○缗亡巾反】以叛围而杀之【缗以权叛○以叛絶句本或作畔】迁权于那处【杜那处楚地南郡编县东南有那口城○那又作同乃多反处昌吕反又吕虑反】使阎敖尹之【阎敖楚大夫】及文王即位与巴人伐申【林在六年】而惊其师【楚惊巴师】巴人叛楚而伐那处取之遂门于楚【杜攻楚城门】阎敖游涌而逸【杜涌水在南郡华容县阎敖既不能守城又游涌水而走○涌音勇】楚子杀之其族为乱冬巴人因之以伐楚【林楚又讨其罪而杀之阎敖之族为乱巴人因阎敖之乱以伐楚国】
　　经【丙午】十有九年春王正月○夏四月○秋公子结媵陈人之妇于鄄遂及齐侯宋公盟【无传公子结鲁大夫公羊谷梁皆以为鲁女媵陈侯之妇其称陈人之妇未入国畧言也大夫出竟有可以安社稷利国家者则专之可也结在鄄闻齐宋有会权事之冝去其本职遂与二君为盟故备言之木非鲁公意而又失媵陈之好故冬各来伐○媵以证反又防证反送也】○夫人姜氏如莒【无传非父母国而往书奸】○冬齐人宋人陈人伐我西鄙【无传幽之盟鲁使防者会鄄之盟又使媵臣行所以受敌鄙边邑】传十九年春楚子御之大败于津【杜御巴人为巴人所败津楚地或曰江陵县有津乡林承上文御巴人伐楚之师】还鬻拳弗纳遂伐黄【杜鬻拳楚大阍黄嬴姓国今弋阳县林弗纳楚子激其志使别立功楚子感其忠遂伐黄国○鬻音育拳求圆反】败黄师于踖陵【杜踖陵黄地○踖在亦十畧二反】还及湫有疾【杜南郡鄀县东南有湫城○湫子小反】夏六月庚申卒【林楚文王卒子堵敖立】鬻拳葬诸夕室【杜夕室地名夕朝夕之夕】亦自杀也而葬于绖皇【杜绖皇冢前阙生守门故死不失职○绖田结反】初鬻拳强谏楚子楚子弗从临之以兵惧而从之鬻拳曰吾惧君以兵罪莫大焉遂自刖也楚人以为大阍谓之大伯【林言我以兵惧吾君人臣之罪莫大扵此遂自刖其足以示刦君之罪楚子以鬻拳为贤但既自刖不可复用故以为大阍杜若今城门校尉官○强其丈反大音泰】使其后掌之【杜使其子孙常主此官】君子曰鬻拳可谓爱君矣谏以自纳于刑刑犹不忘纳君于善【林以兵谏君而自刖其足既刖其足犹时进忠谏不忘纳君于善此言鬻拳所为非人臣之法但其心忠爱宛转自白惟楚文王能尽其忠爱所以兴也】○初王姚嬖于庄王生子頽【杜王姚庄王之妾也姚姓也○姚羊消反嬖必计反頽徒回反】子頽有宠蒍国为之师【林其母嬖故子頽有宠庄王使蒍国为子頽师】及惠王即位【杜周惠王庄王孙】取蒍国之圃以为囿【杜圃园也囿苑也○圃必古反又音布囿音又】边伯之宫近于王宫王取之【杜边伯周大夫林惠王又取边伯之宫室以益王之宫室】王夺子禽祝跪与詹父田【杜三子周大夫○跪求委反】而收膳夫之秩【杜膳夫石速也秩禄也○收式周反】故蒍国边伯石速詹父子禽祝跪作乱因苏氏【林传详言六人作乱之由杜苏氏周大夫桓王夺其十二邑以与郑自此以来遂不和】○秋五大夫奉子頽以伐王【杜石速士也故不在五大夫数】不克出奔温【林温燕氏邑五大夫奉子頽以奔苏】苏子奉子頽以奔卫卫师燕师伐周【林卫惠公亦抗庄王以入国者与周不和故苏子奉子頽以奔衞国○燕南燕】冬立子頽经【丁未】二十年春王二月夫人姜氏如莒【无传】○夏齐大灾【杜无传来告以大故书天火曰灾例在宣十六年】○秋七月○冬齐人伐戎【林无传齐始治戎】
　　传二十年春郑伯和王室不克【林郑厉公与惠王子頽为和欲使各复其旧不能得和】执燕仲父【材燕仲父南燕伯为伐周故】夏郑伯遂以王归王处于栎秋王及郑伯入于邬【杜邬王所取郑邑○邬乌苦反】遂入成周取其寳器而还冬王子頽享五大夫乐及徧舞【林王子頽既立乃为蒍国等五大夫设享燕之礼徧舞黄帝尧舜忧商周六代之乐○徧音遍】郑伯闻之见虢叔【杜叔虢公字】曰寡人闻之哀乐失时殃咎必至今王子頽歌舞不倦乐祸也【林人之哀乐各有其时当哀而乐当乐而哀谓之失时凡失时者灾殃咎戾必至其身时頽已立而称王子不与其为王也乐必歌舞协律故曰歌舞不倦言不怠也是以王室之祸为可乐也○乐音洛殃扵良反咎其久反】夫司寇行戮【司冦刑官】君为之不举【杜去盛馔】而况敢乐祸乎奸王之位祸孰大焉临祸忘忧忧必及之盍纳王乎【林谓子頽奸犯惠王而簒其位天下之患难孰大扵此子頽当王室之祸而无忧戚之心必有杀戮之忧及乎其身何不相舆以讨子頽而举纳王之义乎○奸音干盍胡腊反何不也】虢公【林虢叔之父】曰寡人之愿也
　　经【戊申】二十有一年春王正月○夏五月辛酉郑伯突卒【杜十六年与鲁大夫盟于幽林郑厉公卒子文公捷立】○秋七月戊戌夫人姜氏薨【杜无传薨寝祔姑赴于诸侯故具小君礼书之】○冬十有二月葬郑厉公【无传八月乃葬缓慢也】
　　传二十一年春胥命于弭夏同伐王城【杜郑虢相命弭郑地○弭而尔反】郑伯将王自圉门入虢叔自北门入杀王子頽及五大夫郑伯享王于阙西辟乐备【杜阙象魏也林郑厉公以惠王复辟故为王设享礼于象魏之西偏亦备六代之乐乐及徧舞乐备其理则一特文乐之变○圉鱼吕反辟蒲歴反】王与之武公之畧自虎牢以东【杜略界也郑武公傅平王平王赐之自虎牢以东后失其地故惠王今复与之虎牢河南成臯县】原伯曰郑伯效尤其亦将有咎【杜原伯原荘公也言效子頽舞徧乐林言郑伯效学子頽之过备乐享燕于子頽新死之余盖子頽惠王之叔父虽有罪当诛岂可从而歌舞之乎言郑伯亦必有殃咎及之○效戸教反】五月郑厉公卒王巡虢守【杜巡守扵虢国也天子省方谓之巡守○守音狩本或作狩后放此】虢公为王宫干玤【杜玤虢地○玤蒲项反】王与之酒泉【杜酒泉周邑】郑伯之享王也王以后之鞶鉴予之【杜后王后也鞶带而以鉴为饰也今西方羌胡犹然古之遗服○鞶歩于反绅带也又蒲官反鉴工暂反镜也】虢公请器王予之爵【杜爵饮酒器】郑伯由是始恶扵王【林郑厉公以王与虢厚与郑薄由是始与王室有恶为僖二十四年郑执王使张本○恶乌路反又如字】冬王归自虢【传言王之偏也】
　　经【己酉】二十有二年春王正月肆大【无传赦有罪也易称赦过宥罪书称灾肆赦传称肆圉郑皆放赦罪人荡涤众故以新其心有时而用之非制所常故书○所景反】癸丑葬我小君文姜【无传反哭成丧故称小君】○陈人杀其公子御寇【宣公大子也陈人恶其杀大子之召故不称君父以国讨公子告○御音御本亦作御】○夏五月【林无事以首时书者五十九惟此书五月昭十年书十二月】○秋七月丙申及齐髙傒盟于防【无传髙傒齐之贵卿而与鲁之防者盟齐桓谦接诸侯以崇霸业】○冬公如齐纳币【无传公不使卿而亲纳币非礼也母丧未再期而图昏二传不见所讥左氏又无传失礼明故】
　　传二十二年春陈人杀其大子御寇【杜传称太子以实言】陈公子完与颛孙奔齐【公子完颛孙皆御寇之党○颛音专】颛孙自齐来奔【杜不书非卿】齐侯使敬仲为卿【杜敬仲陈公子完】辞曰羇旅之臣【杜羇寄也旅客也】幸若获宥及于寛政【林所幸得陈君之赦宥及于齐国寛大之政】赦其不闲于敎训而免于罪戾弛于负担【林赦其不闲习教训之罪而不计其出奔之罪戾去其负担奔走之劳而得息肩于此杜弛去离也○弛失氏反担丁暂反】君之惠也所获多矣敢辱髙位以速官谤【林敢不敢也言不敢辱齐卿之高位以速召官府之谤讟盖当官不能共职则谤讟繁兴故云官谤○谤布浪反】请以死告【杜以死自誓林请昧死告免齐郷之位】诗云翘翘车乘招我以弓岂不欲往畏我友朋【杜逸诗也翘翘远貌古者聘士以弓言虽贪显命惧为朋友所讥责○翘祁尧反乘防证反】使为工正【杜掌百工之官】饮桓公酒乐【杜齐桓贤之故就其家会据主人之辞故言饮桓公酒○饮于鸩反乐音洛下同】公曰以火继之辞曰臣卜其昼未卜其夜不敢君子曰酒以成礼不继以淫义也以君成礼弗纳于淫仁也【林乐余不忍辄散故欲继之以烛臣之享君礼当卜日重其事也故曰臣尝卜其画曰若夜饮则未之卜也饮酒之道以成欢敬之礼而已淫沉湎也不敢夜饮而继之以淫湎是为合宜之义以其君成饮酒之礼不敢夜饮而纳君扵淫湎是为爱君之仁】初懿氏卜妻敬仲【杜懿氏陈大夫曰卜○妻七计反】其妻占之曰吉【杜懿氏妻】是谓鳯凰于飞和鸣锵锵【杜雄曰鳯雌曰皇雄雌俱飞相和而鸣锵锵然犹敬仲夫妻相随适齐有声誉○和如字又戸卧反锵七羊反本又作将】有嬀之后将育于姜【杜嬀陈姓姜齐姓林言敬仲将长育于齐也】五世其昌并于正卿八世之后莫之与京【杜京大也林此皆所占之辞○并下本或作并为误】陈厉公蔡出也【杜姊妹之子曰出】故蔡人杀五父而立之【杜五父陈佗也杀陈佗在桓六年】生敬仲其少也周史有以周易见陈侯者【林敬仲年少时周大史有以周易象数之学见陈侯言吉凶者○少诗照反见如字又贤遍反】陈侯使筮之【杜蓍曰筮筮上制反】　遇观【杜坤下防上观○观古乱反】之否【坤下干上否观六四爻变而为否○否备矣反】曰是谓观国之光利用賔于王【杜此周易观卦六四爻辞易之为书六爻皆有变象又有互体圣人随其义而论之林举观六四之爻以为六四近五六之君是谓观国家之光华利用作賔于王家】此其代陈有国乎【林此下乃周史释爻辞之义以为陈为舜后作賔于周家者也今敬仲得此卦其当代陈有国乎】不在此其在异国非此其身在其子孙光逺而自他有耀者也坤土也防风也干天也风为天扵土上山也【林言敬仲代陈不在此国当在他国非此敬仲之身代陈有国在敬仲之子孙其光尚逺而自他处逺地有光明者也坤为土此观下卦防为风此观上卦干为天此观六四变为乾卦防变为干干上坤下故曰于土上此否卦正卦三四五爻为艮变卦二三四爻亦为艮故曰山也此互体○干其然反】有山之材而照之以天光于是乎居土上【杜山则材之所生上有干下有坤故言居土上照之以天光林艮为山防为木故曰有山之材此以互体言之防变为干故曰照之以天光此以变卦言山之材天之光皆居坤之上故曰居土上此以正卦变卦互体详言之】故曰观国之光利用賔于王【杜四为诸侯变而之干有国朝王之象】庭实旅百奉之以玉帛天地之羙具焉故曰利用賔于王【杜艮为门庭干为金玉坤为布帛诸侯朝王陈贽币之象旅陈也百言物备】犹有观焉故曰其在后乎【杜因观文以传占故言犹有观非在已之言故知在子孙林此以卦义言观感而化非朝夕所能故曰在后○观古乱反】风行而着于土故曰其在异国乎【林行而着于土则不在本国明矣故曰在异国○着直畧反】若在异国必姜姓也姜大岳之后也【杜姜姓之先为尧四岳○大音泰岳音岳】山岳则配天物莫能两大陈衰此其昌乎【杜变而象艮故知当兴于大岳之后得大岳之权则有配天之大功故知陈必衰林山岳之大则兴云降雨有配天之功此亦以艮干变卦互体言凡天下之物莫能两大陈国衰微敬仲子孙其昌盛乎】及陈之初亡也【昭八年楚灭陈】陈桓子始大于齐【杜桓子敬仲五世孙陈无宇】其后亡也【哀十七年楚复灭陈】成子得政【成子陈常也敬仲八世孙陈完有礼于齐子孙世不忘徳徳恊于卜故传备言其终始卜筮者圣人所以定犹豫决疑似因生义教者也尚书洪范通筮以同卿士之数南蒯卜乱而遇元吉惠伯答以忠信则可臧会卜僣遂获其应丘明故举诸悬验扵行事若以示来世而君子志其善者逺者他皆放此】













　　左传杜林合注卷六
　　钦定四库全书
　　左传杜林合注卷七　　明　王道焜
　　赵如源　同编
　　庄公三
　　经【庚戌】二十有三年春公至自齐【无传】○祭叔来聘【杜无传谷梁以祭叔为祭公来聘鲁天子内臣不得外交故不言使不与其得使聘○祭侧界反】○夏公如齐观社【齐因祭社搜军实故公往观之】公至自齐【无传】○荆人来聘【杜无传不书荆子使某来聘君臣同辞者盖楚之始通未成其礼】○公及齐侯遇于谷【无传○谷音谷】○萧叔朝公【杜无传萧附庸国叔名就谷朝公故不言来凡在外朝则礼不得具嘉礼不野合○此僣朝于方岳之礼】○秋丹桓宫楹【桓公庙也楹柱也○楹音盈】○冬十有一月曹伯射姑卒【杜无传未同盟而赴以名林曹庄公卒子僖公夷立○射示亦反又音亦】十有二月甲寅公会齐侯盟于扈【杜无传扈郑地在荣阳卷县西北○扈音戸】
　　传二十三年夏公如齐观社非礼也曹刿谏曰不可夫礼所以整民也故会以训上下之则制财用之节朝以正班爵之义帅长防之序征伐以讨其不然诸侯有王王有巡守以大习之非是君不举矣君举必书书而不法后嗣何观【林观搜军实非交邻国之礼也先王辨上下定民志所以整齐万民也故制为会同之礼以教训诸侯上下尊卑之法制制贡赋多少之节度制为朝觐之礼以王五等班爵后先之冝其班爵同者则以年齿长防为次序不然不用命也谓不朝不防则以征伐讨之诸侯朝于天子曰述职有王事也天子适于诸侯曰巡守省方也以大习防朝之礼如舜觐羣后禹防涂山之类非是防朝之事国君不轻举动矣人君举动史官必书扵防书之史防而不合先王之法后嗣子孙何所观瞻以为贻谋燕翼之道○长丁丈反】○晋桓庄之族偪【桓叔庄伯之子孙强盛偪廹公室○偪彼力反】献公患之士蒍曰去富子则羣公子可谋也已【杜士蒍晋大夫富子二族之富强者林去富子伐其本根之法也本根既去则枝叶随之也○蒍于委反去起吕反下同】公曰尔试其事【林尔试用去富子之策】士蒍与羣公子谋譛富子而去之【杜以罪状诬之同族恶其富强故士蒍得因而间之用其所亲为譛则似信离其骨肉则党弱羣公子终所以见灭】○秋丹桓公之楹
　　经【辛亥】二十有四年春王三月刻桓宫桷【刻镂也桷椽七将逆夫人故为盛饰○刻音克桷音角字林云齐鲁谓榱为桷】○葬曹庄公【无传】○夏公如齐逆女【无传亲逆礼也】○秋公至自齐【无传】○八月丁丑夫人姜氏入【杜哀姜也公羊传以为姜氏要公不与公俱入盖以孟任故丁丑入而明日乃朝庙】戊寅大夫宗妇觌用币【杜宗妇同姓大夫之妇礼小君至大夫执贽以见明臣子之道庄公欲奢夸夫人故使大夫宗妇同贽俱见○觌徒歴反】○大水【无传】○冬戎侵曹【无传】○曹羁出奔陈【无传羁盖曹世子也先君既葬而不称爵者防弱不能自定曹人以名赴】○赤归于曹【无传赤曹僖公也盖为戎所纳故曰归】○郭公【无传盖经阙误也自曹覊以下公羊谷梁之説既不了又不可通之于左氏故不采用】
　　传二十四年春刻其桷皆非礼也【杜并非丹楹故言皆】御孙谏曰臣闻之俭徳之共也侈恶之大也【杜御孙鲁大夫林司马公训俭文引此言俭者上下共行之徳而后汉翟辅疏亦引此作恭○御鱼吕反本亦作御侈昌纸反又已民反】先君有共徳而君纳诸大恶无乃不可乎【杜以不丹楹刻桷为共】○秋哀姜至公使宗妇觌用币非礼也【杜传不言大夫惟举非常】御孙曰男贽大者玉帛【公侯伯子男执玉诸侯世子附庸孤卿执帛○贽真至反】小者禽鸟【卿执羔大夫执鴈士执雉】以章物也【杜章所执之物别贵贱林兼取其羣而不失其类鴈取其侯而行雉取其守介而死不失其节】女贽不过榛栗枣脩以告防也【杜榛小栗脩脯防敬也皆取其名以示敬林栗取其战栗也枣取其早起也脩取其自脩也惟榛无説盖以榛声近防取其防扵事也○榛侧巾反鍜脯加姜桂曰修防音干】今男女同贽是无别也男女之别国之大节也而由夫人乱之无乃不可乎【林家齐而后国治所以为国之大节今乃由觌夫人而乱男女之别言其甚不可也】○晋士蒍又与羣公子谋使杀游氏之二子【杜游氏二子亦桓庄之族】士蒍告晋侯曰可矣不过二年君必无患【林自去年受命献公曰尔试其事至是乃复命言富子既去游氏之二子又死桓庄之族渐征君必无害矣】
　　经【壬子】二十有五年春陈侯使女叔来聘【杜女叔陈卿女氏叔字○女音汝】○夏五月癸丑卫侯朔卒【杜无传惠公也书名十六年与内大夫盟于幽林惠公卒子懿公赤立】○六月辛未朔日有食之鼓用牲于社【杜鼔伐鼓也用牲以祭社传例曰非常也】○伯姬归于杞【杜无传不书逆女逆者微】○秋大水鼓用牲于社于门【杜门国门也传例曰亦非常也】○冬公子友如陈【杜无传报女叔之聘诸鲁出朝聘皆书如不果彼国必成其礼故不称朝聘春秋之常也公子友荘公之母弟称公子者史策之通言母弟至亲异于他臣其相杀害则称弟以示义至于嘉好之事兄弟笃睦非例所兴或称弟或称公子仍旧史之文也母弟例在宣十七年林此内大夫出聘之始】
　　传二十五年春陈女叔来聘始结陈好也嘉之故不名【杜季友相鲁原仲相陈二人有旧故女叔来聘季友冬亦报聘嘉好接卿以字为嘉则称名其常也】夏六月辛未朔日有食之鼓用牲于社非常也【非常鼓之月长厯推之辛未实七月朔置闰失所故致月错】唯正月之朔慝未作【杜正月夏之四月周之六月谓正阳之月今书六月而传云唯者明此月非正阳月也慝隂气林正阳之月建已六阳用事故隂气未作○正音政建已之月慝他得反】日有食之于是乎用币于社伐鼓于朝【杜日食厯之常也然食扵正阳之月则诸侯用币于社请救于上公伐鼓于朝退而自责以明隂不宜侵阳臣不宜掩君以示大义】○秋大水鼓用牲于社于门亦非常也【失常礼】凡天灾有币无牲【杜天灾日月食大水也祈请而已不用牲也】非日月之不鼓【杜犹灾也月侵日为隂阳逆顺之事贤圣所重故特鼔之○所景反】○晋士蒍使羣公子尽杀游氏之族乃城聚而处之【林聚晋邑乃城聚邑而处羣公子外示优宠○聚才喻反】冬晋侯围聚尽杀羣公子【杜卒如士蒍之计】经【癸丑】二十有六年春公伐戎【无传】○夏公至自伐戎【无传】○曹杀其大夫【杜无传不称名非其罪例在文七年】○秋公防宋人齐人伐徐【无传宋序齐上主兵】○冬十有二月癸亥朔日有食之【无传】传二十六年春晋士蒍为大司空【杜大司空郷官林赏去桓荘之功】夏士蒍城绛以深其宫【杜绛晋所都也今平阳绛邑县林以深公宫备豫也史记是年晋始都绛】○秋虢人侵晋冬虢人又侵晋【杜为传明年晋将伐虢张本此年经传各自言其事者或经是直文或策书虽存而简牍散落不究其本末故传不复申解但言传事而已】经【甲寅】二十有七年春公防杞伯姬于洮【伯姬庄公女洮鲁地○洮他刀反】○夏六月公防齐侯宋公陈侯郑伯同盟于幽【林衣裳之防五齐初主盟于是书公矣】○秋公子友如陈葬原仲【杜原仲陈大夫原氏仲字也礼臣既卒不名故称字季友违礼防外大夫葬具见其事亦所以知讥】○冬杞伯姬来【传例曰归宁】○莒庆来逆叔姬【杜无传庆莒大夫叔姬庄公女卿自为逆则称字例在宣五年】○杞伯来朝【无传杞称伯者盖为时王所黜】○公防齐侯于城濮【无传城濮卫地将讨卫也○濮音卜】
　　传二十七年春公会杞伯姬于洮非事也【非诸侯之事也】天子非展义不巡守【杜天子巡守所以宣布德义】诸侯非民事不举卿非君命不越竟【林诸侯非经理民事则不轻举动诸侯之卿大夫非将其君之命则不越出其国之境土○竟音境】○夏同盟于幽陈郑服也【杜二十二年陈乱而齐纳敬仲二十五年郑文公之四年获成于楚皆有二心于齐今始服也】○秋公子友如陈葬原仲非礼也【林非大夫不越竟之礼也】原仲季友之旧也○冬杞伯姬来归宁也【杜宁问父母安否】凡诸侯之女归宁曰来出曰来归【林言凡春秋书诸侯之女出入之法归而宁问父母则书之曰来为人所出而归其国则书曰来归言不反其国也】夫人归宁曰如某出曰归于某【林此言书夫人出入之法归宁其父母则书曰如某为吾国所出而归其国则曰归于某】○晋侯将伐虢士蒍曰不可虢公骄若骤得胜于我必弃其民无众而后伐之欲御我谁与夫礼乐慈爱战所畜也夫民让事乐和爱亲哀丧而后可用也【林言虢公为人骄矜时号屡伐晋而晋不能报是骤得胜于我必易晋而不抚养其民人弃民则失其心是无众也然后从而伐之虢公虽欲御我晋师谁与之效死哉孟子曰城非不髙池非不深兵甲非不坚利米粟非不多委而去之是谁与之守也礼以导中乐以导和父慈子孝兄爱弟恭人君以此四者教民涵养有素然后以我之中和慈爱讨彼之不中不和不慈不爱名正言顺战无不克杜上之使民以义让哀乐为本言不可力强○畜勅六反下同乐音洛】虢弗畜也亟战将饥【杜虢弗畜此礼乐慈爱之道而以数战为事则妨夺农时将有饥馑之患此谓兵戈之后必有凶年是也○亟欺冀反饥居疑反又音机】○王使召伯廖赐齐侯命【杜召伯廖王卿士赐命为侯伯○召音邵廖力雕反】且请伐卫以其立子頽也【林卫立子頽在十九年后惠王复辟未会正卫人立子頽之罪】
　　经【乙卯】二十有八年春王三月甲寅齐人伐衞衞人及齐人战衞人败绩【齐侯称人者讳取赂而还以贱者告不地者史失之】○夏四月丁未邾子琐卒【杜无传未同盟而赴以名林文公籧篨立○琐素果反】○秋荆伐郑公会齐人宋人救郑【林会诸侯救始此】○冬筑郿【杜郿鲁下邑传例曰邑曰筑○郿亡悲反】○大无麦禾【书于冬者五谷毕入计食不足而后书也】臧孙辰告籴于齐【杜臧孙辰鲁大夫臧文仲○籴徒歴反】
　　传二十八年春齐侯伐衞战败衞师数之以王命取赂而还【林言不能正卫之罪】○晋献公娶于贾无子【杜贾姬姓国也】烝于齐姜【杜齐姜武公妾○烝之承反】生秦穆夫人及大子申生又娶二女于戎大戎狐姬生重耳【杜大戎唐叔子孙别在戎狄者林姬姓以狐为氏是为狐姬狐偃其兄弟也○重直龙反】小戎子生夷吾【杜小戎允姓之戎子女也】晋伐骊戎骊戎男女以骊姬【杜骊戎在京兆新丰县其君姬姓其爵男也纳女于人曰女林献公五年伐骊戎是为庄公二十三年盖骊戎受伐而纳其女于献公以求成也○骊力知反女眤据反】归【林献公以骊姬归晋】生奚齐其娣生卓子骊姬嬖欲立其子赂外嬖梁五与东关嬖五【杜姓梁名五在闺闼之外者东关嬖五别在关塞者亦名五皆大夫为献公所嬖幸视聼外事○卓勅角反】使言于公曰曲沃君之宗也【杜曲沃桓叔所封先君宗庙所在】蒲与二屈君之疆也【杜蒲今平阳蒲子县二屈今平阳北屈县或云二当为北林晋国疆场之邑○屈求勿反又居勿反疆居良反】不可以无主宗邑无主则民不威疆场无主则啓戎心戎之生心民慢其政国之患也【林戎生心则窥伺扵外民不威则慢政于内此二者晋国之大患○场音亦】若使大子主曲沃而重耳夷吾主蒲与屈则可以威民而惧戎且旌君伐【杜旌章也伐功也】使俱曰【林又使二人合辞而称羙其事】狄之广莫于晋为都晋之啓土不亦宜乎【杜广莫狄地之旷絶也即谓蒲子北屈也言遣二公子出都之则晋方当大闲土界林盖二人始进使太子居曲沃重耳夷吾居蒲与屈之説献公未决故复使称説此羙】晋侯説之夏使大子居曲沃重耳居蒲城夷吾居屈羣公子皆鄙【杜鄙边邑○説音悦】唯二姬之子在绛二五卒与骊姬譛羣公子而立奚齐【林二五梁五东关五也盖大子以下皆出居外故谗谮得行○谮责鸩反】晋人谓之二五耦【二耜相耦广一尺共起一伐言二人俱共垦伤晋室若此】○楚令尹子元欲蛊文夫人【杜文王夫人息妫也子元文王弟蛊惑以淫事○蛊音古】爲馆于其宫侧而振万焉【杜振动也万舞也】夫人闻之泣曰先君以是舞也习戎备也今令尹不寻诸仇雠而于未亡人之侧不亦异乎【杜寻用也妇人既寡自称未亡人林舞者以羽为文以干为武国之祀戎皆习用之仇雠谓郑也言子元不用此乐习武备以讨郑而用于我未亡人之侧不亦与先君用乐之意异乎】御人以告子元【杜御人夫人之侍人】子元曰妇人不忘袭雠我反忘之秋子元以车六百乘伐郑入于桔柣之门【杜桔柣郑远郊之门也林伐郑欲以説文夫人之心○乘绳证反桔戸结反柣侍结反】子元鬭御彊鬭梧耿之不比为斾【子元自与三子特建斾以居前广充幅长寻曰旐继旐曰斾○御鱼吕反本亦作御彊其良反又居良反梧音吾比并里反施蒲具反】鬭班王孙游王孙喜殿【杜二子在后爲反御○殿丁见反】众车入自纯门及逵市【杜纯门郑外郭门也逵市郭内道上市○纯如字逵求反】县门不楚言而出子元曰郑有人焉【县门施于内城门郑示楚以闲暇故不闭城门出兵而效楚言故子元畏之不敢进○县音】诸侯救郑楚师夜遁郑人将奔桐丘【杜许昌县东北有桐丘城林郑亦畏楚将奔于桐丘之地○遁徒困反】谍告曰楚幕有乌乃止【杜谍间也幕帐也林大将所居以幕帐蔽御风雨军众屯聚乌不敢止今楚幕有乌知楚师已遁也○谍音牒幕音莫】○冬饥臧孙辰告籴于齐礼也【杜经书大无麦禾传言饥传又先书饥在筑郿上者说始籴经书在下须得籴嫌或讳饥故曰礼】○筑郿非都也凡邑有宗庙先君之主曰都无曰邑邑曰筑都曰城【杜周礼四县为都四井为邑然宗庙所在则虽邑曰都尊之也言凡邑则他筑非例】
　　经【丙辰】二十有九年春新延廏【传例曰书不时言新者皆旧物不可用更造之辞廐居又反】○夏郑人侵许【杜传例曰无钟鼓曰侵】○秋有蜚【杜传例曰为灾○蜚扶味反】○冬十有二月纪叔姬卒【无传纪国虽灭叔姬执节守义故系之纪贤而录之】○城诸及防【杜诸防皆鲁邑传例曰书时也诸非备难而兴作传皆重云时以释之他皆放此诸今城阳诸县】
　　传二十九年春新作延廏书不时也【杜经无作字葢阙】凡马日中而出日中而入【杜日中春秋分也治厩当以秋分因马冋入而修之今以春作故曰不时林春分百草始繁则牧于坰野故日中而出秋分农功始藏水寒草枯则马还厩故日中而入○向本或作向许亮反】○夏郑人侵许凡师有钟鼓曰伐【杜声其罪】无曰侵【杜钟鼓无声】轻曰袭【杜掩其不备林言袭者如风寒之袭人不知其至○轻遣政反】○秋有蜚为灾也凡物不为灾不书○冬十二月城诸及防书时也凡土功龙见而毕务戒事也【杜谓今九月周十一月龙星角亢晨见东方三务始毕戎民以土功事○见贤遍反下同】火见而致用【杜大火心星次角亢见者致筑作之物】水昏正而栽【杜谓今十月定星昏而中于是树板干而兴作○栽才代反一音再説文云筑墙长板】日至而毕【日南至微阳始动故土功息】○樊皮叛王【杜樊皮周大夫樊其采地皮名】
　　经【丁巳】三十年春王正月○夏次于成【杜无传将卑师少故直言次齐将降鄣故设备】○秋七月齐人降鄣【杜无传鄣纪附庸国东平无盐县东北有鄣城小国孤危不能自固葢齐遥以兵威胁使降附】○八月癸亥葬纪叔姬【无传以贤录也无臣子故不作諡】○九月庚午朔日有食之鼔用牲于社【无传】○冬公及齐侯遇于鲁济【济水歴齐鲁界在齐界为齐济在鲁界为鲁济葢鲁地○济子礼反】齐人伐山戎【杜山戎北狄】
　　传三十年春王命虢公讨樊皮夏四月丙辰虢公入樊执樊仲皮【林即樊皮】归于京师【林归于周也天子所居故曰京师】○楚公子元归自伐郑而处王宫【欲遂蛊文夫人】鬭射师諌则执而梏之【射师鬭亷也足曰桎手曰梏○射食亦反又食夜反梏古毒反】○秋申公鬭班杀子元【申楚县也楚僣号县尹皆称公】鬭谷于莵为令尹自毁其家以纾楚国之难【杜鬭谷于莬令尹子文也毁减纾缓也林楚国之难由家强而国弱故子文自毁其家以缓楚国之患难○谷奴走反楚人谓乳曰谷汉书作谷音同于音乌莵音徒纾音舒又直汝反难乃旦反】○冬遇于鲁济谋山戎也以其病燕故也【杜齐桓行霸故欲为燕谋难燕国今蓟县】经【戊午】三十有一年春筑台于郎【无传刺奢且非土功之时】○夏四月薛伯卒【无传未同盟】○筑台于薛【无传薛鲁地】○六月齐侯来献戎防【杜传例曰诸侯不相遗俘捷获也献奉上之辞齐侯以献捷礼来故书以示遏○捷在妾反】秋筑台于秦【杜无传束平范县西北有秦亭林鲁地】○冬不雨【杜无传不书旱不为灾例在僖三年】
　　传三十一年夏六月齐侯来献戎防非礼也凡诸侯有四夷之功则献于王王以警于夷【杜以警惧夷狄○警音景】中国则否【林若伐中国诸侯有功则不献其防于王崇恩爱示不忍也】诸侯不相遗俘【杜虽夷狄俘犹不以相遗林俘囚警也○遗唯季反】
　　经【已未】三十有二年春城小谷【林小谷齐邑济北谷城县城中有管仲井大都国名通者则不系国林齐管仲私邑】○夏宋公齐侯遇于梁丘【杜齐善宋之请见故进其班梁丘在高平昌邑县西南】○秋七月癸巳公子牙卒【杜牙庆父同母弟僖叔也饮酖而死不以罪告故得书卒书日者公有疾不贵公不与小敛林是为叔孙氏】○八月癸亥公薨于路寝【路寝正寝也公薨皆书其所详凶变】○冬十月己未子般卒【子般庄公大子先君未葬故不称爵不书杀讳之也○般音班】○公子庆父如齐【无传庆父既弑子般季友出奔国人不与故惧而适齐欲以求援时无君假赴告之礼而行】○狄伐邢【杜无传邢国在广平襄国县林此狄人伐之始】
　　传三十二年春城小谷为管仲也【公感齐桓之徳故为管仲城私邑○为于伪反下同】○齐侯为楚伐郑之故请防于诸侯【杜楚伐郑在二十八年谋为郑报楚】宋公请先见于齐侯夏遇于梁丘【林宋公志辅齐霸请先与齐侯相见齐桓公从宋之请故简礼遇于梁丘○见贤遍反又如字】○秋七月有神降于莘【杜有神声以接人莘虢地○莘所巾反】惠王问诸内史过曰是何故也【内史过同大夫林言神何故而降○过古禾反】对曰国之将兴明神降之监其德也【林监察其君徳之厚薄○监本亦作鉴古暂反】将亡神又降之视其恶也【林观视其积恶之深浅】故有得神以兴亦有以亡虞夏商周皆有之【杜亦有神异】王曰若之何【林将何道以处之】对曰以其物享焉其至之日亦其物也【杜享祭也若以甲乙口至癸先脾玉用苍服上青以此类祭之】王从之内史过徃【林使内史过往以其物享神】闻虢请命【杜闻虢请于神求赐土田之命】反曰虢必亡矣虐而听于神【林夫民神之主也虢公虐民而听命于神此以知其必亡】神居莘六月虢公使祝应宗区史嚚享焉神赐之土田【杜祝大祝宗宗人史大史应区嚚皆名○区丘于反嚚五巾反】史嚚曰虢其亡乎吾闻之国将兴听于民【杜政顺民心】将亡听于神【杜求福于神】神聪明正直而壹者也【林聪则无所不闻明则无所不见正则自正于已直则能正于人而一者专一于聪明正直无有二心者也】依人而行【杜唯徳是与林善则降之福恶则降之祸神无私其祸福故依人善恶而行】虢多凉德其何土之能得【林言赐之土田皆以祸之也杜凉薄也为僖二年晋灭下阳传○凉音良】○初公筑台临党氏【杜党氏鲁大夫筑台不书不告庙○党音掌】见孟任从之閟【杜孟任党氏女閟不从公○闵音秘】而以夫人言许之【杜许以为夫人】割臂盟公【林孟任割臂血以与庄公盟】生子般焉雩讲于梁氏女公子观之【杜雩祭天也讲肆也梁氏鲁大夫女公子子般妹】圉人荦自墙外与之戏【圉人掌飬马者以慢言戏之○荦音洛又力角反】子般怒使鞭之公曰不如杀之是不可鞭荦有力焉能投盖于稷门【杜盖覆也稷门鲁南城门走而自投接其屋之桷反覆门上林言其有勇力之甚】公疾问后于叔牙对曰庆父材【杜盖欲进其同母兄】问于季友对曰臣以死奉般【杜季友庄公母弟故欲立般】公曰乡者牙曰庆父材成季使以君命命僖叔侍于鍼巫氏【杜成季季友也鍼巫氏鲁大夫林成季闻叔牙欲立庆父乃矫君命使人命叔牙侍命于鲁大夫鍼巫氏○鄕许亮反鍼其亷反】使鍼季酖之【杜酖鸟名其羽有毒以昼酒饮之则死】曰饮此则有后于鲁国不然死且无后饮之归及逵泉而卒立叔孙氏【杜逹泉鲁地不以罪诛故得立后世其禄】○八月癸亥公薨于路寝子般即位次于党氏【杜即丧位次舍也】冬十月己未共仲使圉人荦贼子般于党氏【杜共仲庆父○共音恭】成季奔陈【杜出奔不书国乱史失之】立闵公【杜闵公庄公庻子于是年八嵗○闵亡谨反】


　　左传杜林合注卷七
　　钦定四库全书
　　左传杜林合注卷八　　明　王道焜
　　赵如源　同编
　　闵公【公名启方荘公之子史记云名开諡法在国遭难曰闵】
　　周【恵王十六年】
　　郑【文公十二年】
　　齐【桓公二十五年管仲为政】
　　宋【桓公二十一年】
　　晋【献公十六年是年晋作二军】
　　卫【懿公八年　鲁闵公二年狄灭卫宋桓公立卫戴公以庐于曹戴公名申立其年卒而立文公】蔡【穆公十四年】
　　曹【昭公元年】
　　滕【详见隠公元年】
　　陈【宣公三十二年】
　　杞【详见隠公元年及僖公元年】
　　薛【鲁荘公三十一年薛伯卒】
　　莒【详见隠公元年】
　　邾【文公五年】
　　许【穆公三十七年】
　　小邾【见荘公元年】
　　楚【成王十一年令尹子文为政】
　　秦【详见隠公元年】
  </div>
  <div class="pagination">
   <a href="左传杜林合注_page4.html">
    上一页
   </a>
   <a href="左传杜林合注.html">
    1
   </a>
   <a href="左传杜林合注_page2.html">
    2
   </a>
   <a href="左传杜林合注_page3.html">
    3
   </a>
   <a href="左传杜林合注_page4.html">
    4
   </a>
   <span class="current-page">
    5
   </span>
   <a href="左传杜林合注_page6.html">
    6
   </a>
   <a href="左传杜林合注_page7.html">
    7
   </a>
   <a href="左传杜林合注_page8.html">
    8
   </a>
   <a href="左传杜林合注_page9.html">
    9
   </a>
   <a href="左传杜林合注_page10.html">
    10
   </a>
   <span>
    ...
   </span>
   <a href="左传杜林合注_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
