<!DOCTYPE html>
<html>
<head>
    <meta charset="UTF-8">
    <title>钦定春秋传说汇纂 - 第 41 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定春秋传说汇纂 - 第 41 页/共 87 页</h1>
    <div class="content">　　公羊【成风者何僖公之母也】
　　胡传【仲子虽聘非惠公之嫡也春秋之初尚以爲疑故别爲立宫而羽数特异此虽非礼之正然不袝于姑犹有辨焉至是成风书葬乃有二夫人祔庙而乱伦易纪无复辨矣故礼之失自成风始也】集说【何氏休曰风氏也任宿颛臾之姓　孙氏复曰成諡也　程氏端学曰小君者嫡夫人之称而妾母称之又私諡焉乱礼甚矣　汪氏克寛曰后世以妾母爲正嫡至于襄事乃黜正嫡而嬖妾合葬焉如中宗之葬干陵严善思谏而弗止循袭而莫知其失矣孰有如汉之孝文自谓侧室之子而不以爲嫌者乎】
　　王使召伯来会葬【召谷作毛】
　　左传【召昭公来会葬】
　　谷梁【会葬之礼于鄙上】
　　胡传【王臣下聘桓公冢宰书名示贬而大夫再聘则无讥焉或以爲从同同也或以爲同则书重也成风薨王使荣叔归含且赗既不称天矣及使召伯来会葬又与贬焉何也归含且赗施于妾母已稠叠矣又使卿来会葬恩数有加焉是将祔之于庙也而致礼于成风尽矣聘一也含赗而又葬则其事益隆乱人伦废王法甚矣再不称天者圣人于此尤谨其戒而不敢略也】
　　集说【杜氏预曰召伯天子卿也召采地伯爵　范氏甯曰从竟至墓主爲送葬来　刘氏敞曰左氏曰礼也非也礼庶子爲君爲其母无服不敢贰尊者也妾母称夫人王不能正而又使公卿会葬何礼之有　杜氏谔曰薨而赗含尚曰不可况又使卿会葬乎故复去天以示义　程子曰天子以妾母同嫡乱天理也故不称天圣人于此尤谨其戒　苏氏辙曰诸侯必有使来会葬者矣以微故不録王人虽微必书石尚归脤是也而况召伯乎　陈氏傅良曰王不称天于追锡桓公见之至是再见以夫人之礼防成风也庄僖之际天下知有盟主而已而襄王之季年更有事于诸侯于是叔服会葬毛伯锡命尤汲汲于鲁也尤汲汲于鲁而何爲乎成风一人赗含之一人葬之以是怀诸侯吾见周之益陵夷矣宰咺尝以赗妾母贬则召伯何以不贬王公一体也宰书名则王不待贬而自见王不称天则召伯不待贬而自见也桓以少簒长成风以庶乱嫡王道熄矣而庄襄不能正又从而襃赏之是以天命施之天讨也故皆不称天　家氏翁曰天子之于诸侯有会葬之礼非所以施之妾母也元年书叔服此年书召伯五年之间后先两会葬或称天王或王不称天比事而观着义岂不甚明乎　汪氏克寛曰春秋君夫人葬惟僖公及成风王使大夫来会　湛氏若水曰会葬之礼诸侯所以尊天子天子荅施于诸侯犹之可也而施于妾母是成其夫人而敎人以妾僭嫡矣紊名分逆天理莫此之甚者也故春秋既书王使荣叔归含且赗又书王使召伯来会葬则王之不王其过自不可揜矣】
　　夏公孙敖如晋
　　集説【髙氏闶曰王含且赗又来防葬矣舍天王而谨事晋不待贬而恶见也　吴氏曰三年之冬公朝晋今又使卿徃聘焉鲁之谨于事霸主也鲁臣如晋聘者二十四致襚会葬者又四焉始于公子遂而终于季孙斯仲孙何忌或疎或数或无所爲或有所爲考其时与事而得失见矣】
　　秦人入鄀【鄀音若】
　　左传【初鄀叛楚即秦又贰于楚夏秦人入鄀】
　　集说【髙氏闶曰鄀盖微国秦以其叛而入之后遂爲楚所幷楚昭王复国之后畏吴之彊去郢而都鄀矣　赵氏鹏飞曰穆公之霸西戎以威胜而已无徳以怀之故不足以宗诸侯也楚商臣不君鄀叛楚而即秦以穆之霸爲足恃也及楚灭江则鄀惧而贰于楚秦不能以徳柔之而称兵入鄀彼区区小邦一举可灭矣而穆公亦念所以致鄀之贰于楚者谁也秦誓曰责人斯无难惟受责俾如流吾见徒能言之矣　家氏翁曰齐桓灭遂降鄣晋文请隧弗许则受田至以兵取之秦穆灭滑入鄀是三君者天理人欲徃来于方寸之间所以仅能爲霸君子羞称焉季氏本曰秦自入滑以窥东诸侯而不得至是入鄀以窥楚也非晋廹其东则其肆行岂在楚下哉】
　　秋楚人灭六【六杜注六国庐江六县今在江南庐州府六安州北】
　　左传【六人叛楚即东夷秋楚成大心仲归帅师灭六冬楚公子燮灭蓼臧文仲闻六与蓼灭曰皋陶庭坚不祀忽诸徳之不建民之无援哀哉】
　　【蓼杜注蓼国安丰蓼县今河南汝寕府固始县东北蓼城冈其地即古蓼国汉蓼县】
　　集说【髙氏闶曰楚人灭江灭六敢肆其恶逆如此者以列国不正其弑逆之罪故也　吕氏祖谦曰邾灭须句楚灭六蓼夫须句司大皞之祀六蓼实皋陶之后此皆先王所封诸侯唐虞三代绵延不废何故才入春秋之世便见屠戮盖向时间有圣贤之君相与维持故得世守其国祀至此先王徳泽既斩故先王之诸侯亦不能自存此最见得天下大势　家氏翁曰武王访帝王圣贤之后绍其封盛徳事也周纲陵迟先代之后蚕食无余若灭防灭六灭蓼之类是也　吴氏曰晋襄公死期将及故其志气不能如初年之盛绍霸之业浸以衰微故秦楚敢于肆行吞噬弱小而无所忌也】
　　冬十月甲申许男业卒
　　集说【林氏尧叟曰僖公卒昭公锡我立】
　　附录左传【晋阳处父聘于衞反过甯甯嬴从之及温而还其妻问之嬴曰以刚商书曰沈渐刚克高明柔克夫子壹之其不没乎天爲刚徳犹不干时况在人乎且华而不实怨之所聚也犯而聚怨不可以定身余惧不获其利而离其难是以去之　晋赵成子栾贞子霍伯臼季皆卒】
　　【甯杜注晋邑汲郡修武县今河南卫辉府获嘉县西北有修武故城古甯邑秦置县】
　　【庚襄王三子十一年】六年【晋襄七年齐昭十二年卫成十四年蔡庄二十五年郑穆七年曹共三十二年陈共十一年桓十六年宋成十六年秦穆三十九年楚穆五年】
　　春葬许僖公
　　集说【俞氏皋曰不书月史阙文也】
　　附录左传【六年春晋搜于夷舍二军使狐射姑将中军赵盾佐之阳处父至自温改搜于董易中军阳子成季之属也故党于赵氏且谓赵盾能曰使能国之利也是以上之宣子于是乎始爲国政制事典正法罪辟狱刑董逋逃由质要治旧洿本秩礼续常职出滞淹既成以授大傅阳子与大师贾佗使行诸晋国以爲常法】
　　【夷杜注晋地　董杜注河东汾阴县有董亭汾阴今绛州属山西平阳府有董泽在闻喜县东北四十里接绛州界】
　　夏季孙行父如陈
　　左传【臧文仲以陈衞之睦也欲求好于陈夏季文子聘于陈且娶焉】
　　集説【杜氏预曰臣非君命不越竟故因聘而自爲娶范氏甯曰行父季友孙　黄氏仲炎曰春秋书内大夫出聘者其旨有四有书以见简礼者有书以见谄礼者有书以见大夫専命者有书以见大夫私行者所谓简礼者公子遂如京师叔孙得臣如京师之类是也诸侯不朝而使大夫聘也谄礼者季孙行父如晋继于公孙敖如晋之明年之类是也使币频烦而不知节也大夫専命者公子遂叔孙得臣如齐之类是也非君命而行也大夫私行者公子友如陈公孙兹如牟季孙行父如陈之类是也盖公子友以原仲之旧而兹行父以娶妇之故于是托君命以遂其私也　吴氏曰此亦行父欲迎妇于陈而请于君借聘礼以行前此鲁陈未尝有邦交也　汪氏克寛曰季友如陈者再今行父之往盖因其祖之旧好假公室之聘而圗婚耳春秋特书公子友葬原仲而行父之娶于陈公孙兹娶于牟婴齐娶于莒皆止书如所以贬季友之私行而不予行父兹婴齐因聘以济其私欲也自逆犹可敖如莒涖盟而代弟逆婼聘宋而爲意如逆则又甚矣】
　　附录左传【秦伯任好卒以子车氏之三子奄息仲行鍼虎爲殉皆秦之良也国人哀之爲之赋黄鸟君子曰秦穆之不爲盟主也宜哉死而弃民先王违世犹诒之法而况夺之善人乎诗曰人之云亡邦国殄瘁无善人之谓若之何夺之古之王者知命之不长是以竝建圣哲树之风声分之采物着之话言爲之律度陈之艺极引之表仪予之法制告之训典敎之防利委之常秩道之以礼则使毋失其土宜众隶赖之而后即命圣王同之今纵无法以遗后嗣而又収其良以死难以在上矣君子是以知秦之不复东征也】
　　秋季孙行父　晋如
　　左传【秋季文子将聘于晋使求遭丧之礼以行其人曰将焉用之文子曰备豫不虞古之善敎也求而无之实难过求何害】
　　集説【朱子曰季文子三思而后行如使晋而求遭丧之礼以行亦其一事也　汪氏克寛曰王制诸侯于天子比年一小聘三年一大聘五年一朝文公即位六年君朝于晋者再而贵卿比年往聘过于事天子之礼而京师之朝终其世不见于经盖诸侯知有霸主而不知有王也　黄氏正宪曰季文子専执国政不能以礼佐其君乃与敖相继出聘阿结彊援故既书如陈又书如晋所以着其私交树党爲三家僭窃之渐也】
　　八月乙亥晋侯驩卒【驩唤官反公作讙】
　　左传【八月乙亥晋襄公卒灵公少晋人以难故欲立长君赵孟曰立公子雍好善而长先君爱之且近于秦秦旧好也置善则固事长则顺立爱则孝结旧则安爲难故故欲立长君有此四徳者难必抒矣贾季曰不如立公子乐辰嬴嬖于二君立其子民必安之赵孟曰辰嬴贱班在九人其子何震之有且爲二嬖淫也爲先君子不能求大而出在小国辟也母淫子辟无威陈小而逺无援将何安焉杜祁以君故让偪姞而上之以狄故让季隗而已次之故班在四先君是以爱其子而仕诸秦爲亚卿焉秦大而近足以爲援母义子爱足以威民立之不亦可乎使先蔑士会如秦逆公子雍贾季亦使召公子乐于陈赵孟使杀诸郫】
　　【郫杜注晋地博物记垣县有邵郫之阨今河南怀庆府济源县西一百里有郫亭唐置邵元县于此与山西垣曲县接界】
　　集说【李氏琪曰齐孝公不能率桓公之烈晋襄能继晋文之统孝公初宋有抑齐之志襄公初秦怀驾晋之谋宋启甗之争秦寻殽之衅此皆争霸之端也孝公不能抗宋而襄公首能挫秦此晋之所以未失伯也文公之没三彊并兴秦雄西陲狄狃北师楚复彊于南苟纵一敌则晋伯去矣襄公夏战殽以却秦秋败箕以翦狄冬伐许以离楚一年之间三敌悉退亦可谓有伯者之略此其能继文者也苟有伯者之略则襄公之烈何爲仅止乎此曰外患既息举动即异伐卫则损威矣防公孙敖则毁列矣士谷主盟则权散矣处父救江则谋怠矣越一二载事不逮初况能持乆乎是以君子不贵速成而圗全于其终不志小利而虑患于其逺襄之规模又后于文公甚矣】
　　冬十月公子遂如晋
　　葬晋襄公
　　左传【冬十月襄仲如晋葬襄公】
　　集说【杜氏预曰卿共葬事文襄之制也三月而葬速孔氏颖达曰昭三十年传曰先王之制诸侯之丧士吊大夫送葬昭三年传曰昔文襄之霸也其务不烦诸侯君薨大夫吊卿共葬事是也　汪氏克寛曰郑子大叔曰先王之制诸侯之丧士吊大夫送丧稽之于经前此未有使卿送葬者虽桓文之霸止遣微者会葬盖晋文昉爲霸令使大夫吊卿共葬事故叔孙婼葬平公季孙意如葬昭公驯致少姜以妾媵而诸侯使卿会葬矣又曰赵盾患秦之送公子雍欲御秦师故急于襄事　季氏本曰晋自襄以后书葬者悼平昭顷皆甫三月不知其故岂其意在速定嗣君而遂以爲常制欤】
　　晋杀其大夫阳处父晋狐射姑出奔狄【射谷作夜】
　　左传【贾季怨阳子之易其班也而知其无援于晋也九月贾季使续鞫居杀阳处父十一月丙寅晋杀续简伯贾季奔狄宣子使臾騈送其帑夷之搜贾季戮臾骈臾骈之人欲尽杀贾氏以报焉臾骈曰不可吾闻前志有之曰敌惠敌怨不在后嗣忠之道也夫子礼于贾季我以其宠报私怨无乃不可乎介人之宠非勇也损怨益仇非知也以私害公非忠也释此三者何以事夫子尽具其帑与其器用财贿亲帅扞之送致诸竟】
　　公羊【晋杀其大夫阳处父则狐射姑曷爲出奔射姑杀也射姑杀则其称国以杀何君漏言也其漏言奈何君将使射姑将阳处父谏曰射姑民众不説不可使将于是废将阳处父出射姑入君谓射姑曰阳处父言曰射姑民众不说不可使将射姑怒出刺阳处父于朝而走】
　　谷梁【称国以杀罪累上也襄公已葬其以累上之辞言之何也君漏言也上泄则下闇下闇则上聋且闇且聋无以相通夜姑杀者也夜姑之杀奈何曰晋将与狄战使狐夜姑爲将军赵盾佐之阳处父曰不可古者君之使臣也使仁者佐贤者不使贤者佐仁者今赵盾贤夜姑仁其不可乎襄公曰诺谓夜姑曰吾始使盾佐女今女佐盾矣夜姑曰敬诺襄公死处父主竟上事夜姑使人杀之君漏言也故士造辟而言诡辞而出曰用我则可不用我则无乱其徳】
　　胡传【公羊子曰晋杀其大夫阳处父则狐射姑曷爲出奔射姑杀也射姑杀则其称国以杀何君漏言也易曰不出戸庭无咎何谓也子曰乱之所生则言语以爲阶君不密则失臣臣不密则失身几事不密则害成是以君子慎密而不出也凡书杀者在上则称君在下则称氏在众则称人在防则称盗君与臣同杀则称国今杀处父者射姑耳君独以漏言故亦预杀焉所以爲后世戒也或以处父爲侵官非欤曰人君用人失当则其国必危凡立于朝者举当谏君况身爲晋国之太傅邪若以爲侵官将相大臣非其人百官有司失其职在位者当拱黙自全隐听人主之所爲至于颠危而不救则将焉用彼相乎率天下臣子爲持禄容身不忠之行以误朝迷国者必此侵官之说夫】
　　集説【范氏寗曰亲杀者夜姑而归罪于君明由君言而杀之罪在君也　刘氏敞曰左氏曰侵官也案左氏此事始末罪处父独有称赵宣子爲能耳改搜易将凡出晋侯何以谓处父侵官邪人君任贤不称必将致败苟食禄者举当諌君况处父晋国太傅邪以此爲侵官是教大臣爲拱黙也如使大臣见贤而举谓之侵官见贤而不举乃其职矣不亦谬乎孙氏觉曰春秋杀大夫之例自下杀之者称人自君杀之者称国襄公既卒新君方幼杀之者决非其君然书之以君杀之爲文盖公谷之说以爲其君漏言而狐射姑杀之君漏言而处父见杀焉则杀之者君耳非身杀之而以告言杀之亦等尔亦何论君亡乎二传之说皆是　王氏葆曰诗曰绍庭上下陟降厥家谓人君陞黜大臣当由直道也襄公傥以大公至正之道上下其臣虽予夺不尽当人亦退听而无所归咎今乃漏言于射姑嫁怨于处父则是处父之罪襄公致之矣　高氏闶曰先书晋杀处父继书射姑出奔则实杀处父之罪自着矣　陈氏傅良曰两下相杀其书国杀何春秋之法苟有贼而不知则其君之罪也是故晋胥童杀三却栾书中行偃杀胥童齐崔杼杀髙厚郑子展子西杀公子嘉皆称国而已矣张氏洽曰防左氏则若晋国之事一听于阳处父者及考谷梁所谓君漏言则是易中军乃处父密言于襄公公不能谨而轻漏之以致射姑之杀处父春秋所以分其杀于君与大夫也　家氏翁曰射姑以私怨杀一大夫其罪固当诛而处父以私意党赵氏使盾由是爲政于晋擅废立専刑赏其末流遂有弑君之事然则处父固当言言而以私乃其罪也呉氏曰是时襄公已卒而书国杀者若曰处父今日之死实襄公杀之也】
　　闰月不告月犹朝于庙【告音梏】
　　左传【闰月不告朔非礼也闰以正时时以作事事以厚生生民之道于是乎在矣不告闰朔弃时政也何以爲民】
　　谷梁【不告月者何也不告朔也】
　　胡传【不告月者不告朔也不告朔则曷爲不言朔也因月之亏盈而置闰是主乎月而有闰也故不言朔而言月占天时则以星授民事则以节候寒暑之至则以气百官修其政于朝庶民服其事于野则主乎是焉耳矣闰不可废乎曰迎日推防则有其数转玑观衡则有其象归竒于扐以象闰数也斗指两辰之间象也象数者天理也非人所能爲也故以定时成歳者唐典也以诏王居门终月者周制也班告朔于邦国不以是爲附月之余而弗之数也犹朝于庙者幸其不己之辞子贡欲去告朔之饩羊子曰尔爱其羊我爱其礼】
　　集说【何氏休曰礼诸侯受十二月朔政于天子藏于大祖庙毎月朔朝庙使大夫南面奉天子命君北面而受之比时使有司先告朔谨之至也受于庙者孝子归羙先君不敢自専也言朝者縁生以事死亲在朝朝莫夕已死不敢渫鬼神故事必于朔者感月始生而朝　杜氏预曰诸侯毎月必告朔听政因朝宗庙文公以闰非常月故阙不告朔怠慢政事孔氏颖逹曰论语云子贡欲去告朔之饩羊是用特羊告于庙谓之告朔人君即以此日听视此朔之政谓之视朔十六年公四不视朔僖五年传曰公既视朔是也视朔者听治此月之政亦谓之听朔玉藻云天子聼朔于南门之外是也其日又以礼祭于宗庙谓之朝庙周礼谓之朝享其歳首爲之则谓之朝正襄二十九年正月公在楚传曰释不朝正于庙是也告朔视朔听朔朝庙朝享朝正二礼各有三名同日而爲之也文公以闰非常月故阙不告朔　啖氏助曰公谷言不告月爲是非也案经文言不告月明当告也　孙氏复曰春秋二百四十二年闰月多矣独此书不告月者是常告也文既不告闰月犹朝于庙非礼可知　刘氏敞曰诸侯歳受朔于天子退而藏之祖庙朔告月于祖庙退而班之百官正也闰不告月非正也朝庙爲告月也不告月而朝庙亦非正也又曰公羊谓不告朔礼也犹朝于庙非礼也非也闰虽无常而政有常安得不告假令闰十二月者必有立春立春之政所当吿也若就前月告之则先时若就后月告之则不及时夏书曰先时者杀无赦不及时者杀无赦由是观之则自当告也　杜氏谔曰春秋志文公废告朔而犹朝庙是幸其礼不尽废圣人爱礼之深意也　苏氏辙曰春秋盖有同辞而异实者矣犹三望犹绎可以己也犹朝于庙幸其不己也王氏葆曰不曰朔而曰月盖朔者月之初吉而月则积日而成也以闰月而不告则一月之政俱不举】
　　【圣人变文而书爲怠政而设也　高氏闶曰苟知朝庙之不可己则告月之礼曷爲而可已哉　朱子曰闰者所以定四时成歳天子以爲月而颁之爲诸侯而不奉以告是轻正朔而慢时令也公谷以爲附月之余日又曰天子不以告朔此説己非而犹字之义诸传皆以爲可己之辞大率皆讥其舍大政而谨小礼独胡传以爲幸其不己之辞以我爱其礼证之则此义精矣　黄氏仲炎曰自文公怠弃时政以闰月爲非常月而废告月之礼渐致其后虽常月亦不告矣此子贡所以欲去告朔之饩羊也　汪氏克寛曰有朔而无中者爲闰月月有晦朔则自然有闰无闰则失月行之数故曰主乎月而有闰也日月所会是谓辰以厯言之则是积饬分而置闰以日月星辰观之则闰月日月亦会于辰与他月无以异也又曰周天三百六十五度四分度之一日一日一周在天爲不及一度积三百六十五日四分日之一而与天防爲一歳月一日不及天十三度十九分度之七积三百五十四日九百四十分日之三百四十八而与日会者十二爲一年大率三百六十日爲常数一嵗多五日九百四十分日之二百三十五分爲二十四气是爲气盈而昼夜长短节气寒暑于是定焉一年少五日九百四十分日之五百九十二分爲十二月是爲朔虚而晦朔望于是定焉积歳之有余就年之不足而后有闰三年一闰尚余三日有竒五年再闰则少五日有竒积十九年闰在十二月则气朔分齐大率三十二月则有闰闰前之月中气在晦闰后之月中气在朔若歴不置闰则望晦朔皆非其正昼夜平分不在春秋之中而寒暑反易矣故书云以闰月定四时成歳周礼注中数曰歳朔数曰年中朔大小不齐正之以闰乃天地自然之理歴家因其自然而立积分之数以合之耳公羊谓闰月天无是月谷梁谓附月之余日皆非是夫二十九日九百四十分日之四百九十九而晦朔交则爲一月月非有闰之名特以日月行天疾徐之不同而歳年盈缩之有异遂谓之闰天与日月之行自然有闰岂可谓天无是月哉月非有余也又岂可谓附月之余哉月之有闰则由乎天而月之名闰乃由于人故于文王在门爲闰礼称天子闰月则聼朔于明堂阖门左扉立于其中王之谨乎闰月者如此而诸侯安可不告月哉考之经传凡言闰月多在歳终盖是时厯法谬矣毎置闰于歳终故左传以闰三月爲非礼则无中者不谓之闰而名曰闰者非闰月矣秦之后九月实仿于此是宜当时之卿大夫以天无是月指爲厯家所置而导其君废告朔之礼也説经者且曰天子不告朔尚何责昏庸之鲁文也哉春秋书犹朝庙即圣人爱礼存羊之意谓朔虽不告而朝庙不废则告朔之礼犹有存者公谷皆曰犹者可以己也杜预亦云可止之辞大失春秋之意盖圣人伤鲁文之怠慢政事故特书不告月犹朝于庙若曰不如此而尚幸其如此将已而不遂己是知其不可已而自不能己也与犹三望犹绎之义不同　严氏啓隆曰此闰月闰十二月也经书闰月者二皆在十二月】
　　【辛襄王三丑十二年】七年【晋灵公夷皋天年齐昭十三年衞成十五年蔡庄二十六年郑穆八年曹共三十三年陈共十二年杞桓十七年宋成十七年秦康公防元年楚穆六年】
　　春公伐邾
　　左传【七年春公伐邾间晋难也】
　　集说【杜氏预曰公因霸国有难而侵小】
　　三月甲戌取须句【句公作朐】
　　左传【三月甲戌取须句寘文公子焉非礼也】
　　集说【杜氏预曰絶太皞之祀以与邻国叛臣僖公反其君之后邾复灭之今邾文公子叛邾在鲁故公使爲守须句大夫　孙氏复曰恶再取也案僖二十二年公伐邾取须句后其地复入于邾　刘氏敞曰公羊曰取邑不日此何以日内辞也使若他人然非也僖公时亦尝伐邾取须朐矣何不爲内辞哉谷梁曰取邑不日此其日何也不正其再取故谨而日之非也设不日则听其取乎诸取邑不日者皆聼之矣　黄氏仲炎曰齐灵公与臧纥言伐晋臧纥对曰抑君似鼠夫鼠昼伏夜动不穴于寝庙畏人故也今君闻晋之乱而后作焉非鼠而何观鲁文公闻晋难而伐邾取邑是亦臧纥之所谓鼠者尔　汪氏克寛曰僖公虽曰私其母家犹有崇明祀保小寡之义文公乗霸国之丧贪土地而舍逋逃其罪益甚矣】
　　遂城郚【郚音吾　郚杜注鲁邑卞县南有郚城今在山东兖州府泗水县东南】
　　谷梁【遂继事也】
　　集説【杜氏预曰因伐邾师以城郚备邾难　孙氏复曰遂城郚重劳民也　赵氏鹏飞曰僖公盖尝伐邾取须句矣其后复归之今文公效尤复伐而取焉僖公有善文弗率也僖公之失必履其辙吾于此尤见文之不子矣既伐邾取邑师徒亦顿敝又遂城郚文公以爲既伐邾以攘邾之邑不可不城郚以备邾之兵是一举而两得也其亦念兵之劳而民之疲欤况三月今之正月东作之时而夺农时则一歳之获荒矣文公何以爲国乎　汪氏克寛曰文公以邾叛臣守须句之地又重劳民力城内邑以防邾师之至心有慊焉故畏邻国之伐而不知愈重其过也】
　　夏四月宋公王臣卒【谷作壬臣】
　　集说【髙氏闶曰以国乱故不葬儿治则礼详乱则礼略　家氏铉翁曰不书葬责嗣子轻举召乱葬】
　　【不如礼　汪氏克寛曰其弟御杀世子而自立国人杀御而立其少子杵臼是爲昭公　季氏本曰昭公初立羣族乱作于是送终之礼废矣故凡不书葬者非皆由鲁不会亦有其国葬不备礼而谢絶诸侯者宋成公是矣】
　　宋人杀其大夫
　　左传【夏四月宋成公卒于是公子成爲右师公孙友爲左师乐豫爲司马鳞矔爲司徒公子荡爲司城华御事爲司寇昭公将去羣公子乐豫曰不可公族公室之枝叶也若去之则本根无所庇廕矣葛藟犹能庇其本根故君子以爲比况国君乎此谚所谓庇焉而纵寻斧焉者也必不可君其圗之亲之以徳皆股肱也谁敢携贰若之何去之不聼穆襄之族率国人以攻公杀公孙固公孙郑于公宫六卿和公室乐豫舍司马以让公子卬昭公即位而葬书曰宋人杀其大夫不称名众也且言非其罪也】胡传【书宋人者国乱无政非君命而众人擅杀之也大夫不名义系于杀大夫而其名不足纪也】集说【杜氏预曰不称杀者及死者名杀者众死者无罪又曰二子在公宫爲乱兵所杀　赵氏匡曰以三世内娶便云三世无大夫公羊之说不近人理若实杀有罪何以不书死者之名乎谷梁之説非也】字【陆氏淳曰非君意而杀之者众不可书名特加人以别之又明死者无罪　髙氏闶曰贬责无所寄直志其众乱无政而已　陈氏傅良曰终昭公之世不名其大夫春秋有天下之辞有一国之辞有一人之辞于晋灵公凡会盟皆不序诸侯是天下之辞也于鲁庄公凡会齐襄皆书人是一国之辞也于鲁桓公凡大夫将皆不言大夫于宋昭公凡大夫不名是一人之辞也　呉氏曰穆襄之族率国人人众非一人也故称宋人死者不幸而遭乱兵非有可杀之罪故不书名　汪氏克寛曰宋昭方居谅阴明年复杀司马而逐司城经书宋公王臣卒宋人杀其大夫明年又书宋人杀其大夫司马宋司城来奔以见嗣君之无政先君在殡而国人作乱以戮其大夫逾年而掌兵之官见诛守国之官见逐皆书宋人而昭公之为君可知矣曾未十年而有帅甸之弑经以大恶系之宋人所以备责昭公不足为宋人之君也　余氏光曰成公在殡昭公首为乱阶至使公族搆难大夫罹殃其不君甚矣然则固与郑也何以不名是必从君于昏者他日昭公被弑荡意诸不得与孔父仇牧苟息齿即大夫不名之义也】
　　戊子晋人及秦人战于令狐晋先蔑奔秦【令力呈反蔑公作昧奔上有以师字】
　　左传【秦康公送公子雍于晋曰文公之入也无卫故有吕却之难乃多与之徒卫穆嬴日抱大子以啼于朝曰先君何罪其嗣亦何罪舍嫡嗣不立而外求君将焉寘此出朝则抱以适赵氏顿首于宣子曰先君奉此子也而属诸子曰此子也才吾受子之赐不才吾惟子之怨今君虽终言犹在耳而弃之若何宣子与诸大夫皆患穆嬴且畏偪乃背先蔑而立灵公以御秦师箕郑居守赵盾将中军先克佐之荀林父佐上军先蔑将下军先都佐之歩招御戎戎津为右及堇隂宣子曰我若受秦秦则賔也不受寇也既不受矣而复缓师秦将生心先人有夺人之心军之善谋也逐冦如追逃军之善政也训卒利兵秣马辱食潜师夜起戊子败秦师于令狐至于刳首己丑先蔑奔秦士会从之先蔑之使也荀林父止之曰夫人大子犹在而外求君此必不行子以疾辞若何不然将及摄卿以往可也何必子同官为寮吾尝同竂敢不尽心乎弗聼为赋板之三章又弗听及亡荀伯尽送其帑及其器用财贿于秦曰为同寮故也士会在秦三年不见士伯其人曰能亡人于国不能见于此焉用之士季曰吾与之同罪非义之也将何见焉及归遂不见】
　　【董阴杜注晋地　刳首杜注令狐在河东与刳首相接案令狐今平阳府猗氏县地水经注刳首在西三十里当在今荥河临晋间也】
　　公羊【何以不言师败绩敌也何以不言出遂在外也】
　　谷梁【不言出在外也辍战而奔秦以是爲逃军也】
　　胡传【案左氏襄公卒大子幼晋人欲立长君赵孟使先蔑如秦逆公子雍秦康公以师纳之襄夫人日抱大子以啼于朝曰舍适嗣不立而外求君将焉寘此诸大夫畏逼乃背先蔑立灵公赵盾将中军以御秦潜师夜起败秦师于令狐先蔑奔秦程氏以爲晋不谢秦秦纳不正皆罪也故称人晋惧秦之不肯已而击之是晋人爲志乎是战者也故书及其贬之如此者使后世臣子慎于废立之际不可忽也治乱存亡系国君之废立事莫重于此矣而可以有误乎奕者举棋不定不胜其耦况置君而可以不定乎】集说【孙氏复曰秦晋自殽之役结怨用兵偿报不已故自是不复名将帅但曰某人某人而已言战不言败者胜负敌也先蔑书者不可言晋人故也不言出者明自军中而去　王氏沿曰既贬宣子又贬秦伯罪各当诛　陈氏傅良曰宋襄公纳齐孝公战于甗贬称师秦康公送晋公子雍战于令狐贬称人秦晋之交兵于是再世自令狐之后不悉书矣八年秦伐晋取武城不书十年晋伐秦取少梁不书　张氏洽曰如左氏说则当书晋人败秦师于令狐今书晋及秦战又不言败者交贬之也然二国之兵晋曲尤甚故秦伯赵盾皆称人而特以晋及且不书秦师之败深罪晋人置君而不定也　黄氏仲炎曰平其心以观天下之故则是非利害未尝不甚明一或锢于贪欲之私则如逐鹿者不见泰山矣观荀林父之戒先蔑者平心之言也故卒不逃其所料惟先蔑之意在于觊觎立君之功而不暇择焉将以求福乃更得祸此可爲行险者之戒矣　汪氏克寛曰晋襄以前年八月卒十月葬矣秦人岂不知其已立君而至是始纳公子雍盖赵盾始议求长君而中变其说秦人虽知其立灵公而欲以重兵彊纳公子雍以争国也夫康公始爲大子送舅氏而念母之不见故作渭阳之诗是固良心也今乃纳庶孽而夺嫡甥之位自是兵争不息岂非怨欲害乎良心而然欤不然春秋释秦而専罪赵盾矣】
　　【案公羊此偏战也又云此晋先昧也其称人何贬曷爲贬外也其外奈何以师外也以是战爲偏战而以晋人爲指先昧是不知晋三军之在行而将中军者之爲赵盾也然先蔑既将下军而又奔秦即以爲逃军亦可故删节公羊而存谷梁】
　　狄侵我西鄙
　　左传【狄侵我西鄙公使告于晋赵宣子使因贾季问酆舒且让之酆舒问于贾季曰赵衰赵盾孰贤对曰赵衰冬日之日也赵盾夏日之日也】
　　集说【许氏翰曰狄惩箕之败四年间一侵齐而未敢肆至是复侵鲁侵齐侵宋侵卫晋襄既没莫之忌矣　高氏闶曰鲁间晋难而伐邾则狄亦间晋难而侵鲁圣人书此罪鲁之不自正也　张氏洽曰间秦晋之争也　湛氏若水曰晋襄既没霸业陵替秦晋交争狄人窥伺其间大肆内侵故侵鲁侵齐侵宋侵卫之事渐见矣】
　　秋八月公会诸侯晋大夫盟于扈【扈杜注郑地荥阳卷县西北有扈亭今在河南开封府原武县西北】
　　左传【秋八月齐侯宋公卫侯陈侯郑伯许男曹伯会晋赵盾盟于扈晋侯立故也公后至故不书所防凡防诸侯不书所会后也后至不书其国辟不敏也】
　　谷梁【其曰诸侯略之也】
　　胡传【诸侯会晋赵盾盟于扈爲晋侯立也诸侯不序见公之不及于会也文公怠惰事多废缓既约晋盟而复后至故隐其不及罪公之不能自彊于政治鲁自是日益衰矣】
　　集说【赵氏匡曰诸侯不序公不得与之盟也而曰公防诸侯盟者言公附于载书也载书不可从附与盟主之大夫敌焉也责公不早赴而自取其耻尔刘氏敞曰公羊曰诸侯不可使与公盟昳晋大夫使与公盟非也在会者皆诸侯也既与公盟矣又何云眣晋大夫乎且诸侯不欲与鲁侯盟乃敢眣晋大夫使之盟乎皆事之不然者也　孙氏觉曰春秋书及某大夫盟者惟二例耳庄九年公及齐大夫盟于蔇及此晋大夫是也蔇之盟齐襄被弑而无知见讨小白在外而未入齐方无君齐之大夫不求盟以纾国之难则安危未可知于是权宜与公盟齐无君大夫盟公非大夫之罪是以不名而曰齐大夫也晋襄已葬灵公尚防晋之大夫求盟诸侯以绍先君之业而诸侯皆会晋之嗣君幼不能盟则大夫权宜而盟诸侯以大夫伉诸侯则有罪矣然不幸而值幼君则不可不假一时之权是以不名而曰晋大夫也春秋之法外臣而盟我君皆书名以见其罪不幸其国无君若无知之乱则齐之大夫得免焉大夫而盟诸侯亦书其名以见其罪不幸其君薨而嗣子少若灵公之在抱则晋之大夫得免焉舍是二者未有不得罪于春秋者矣春秋之法前目后凡扈之盟不序而前无所见以晋之大夫不名不以诸侯之序而敌一大夫也春秋通晋大夫之得盟诸侯是以不列诸侯之爵也　程子曰文公怠政事多废缓既约晋盟而复后至故书往防而隠其不及不序诸侯以见其不在故明年公子遂再往与晋盟也　许氏翰曰诸侯何】
　　【不序大　　夫扈何之以会不名大夫而主盟诸侯自始也　吴氏曰此经年书以诸侯者皆前目后凡前竝无诸国之目若无左传则不知其为齐宋卫陈郑许曹七国之君不列叙诸国而但言诸侯以无盟主而大夫彊合诸国之君故略之也　李氏亷曰文公之编三会于扈皆止书诸侯左氏以十五年盟扈书诸侯无能爲也十七年会扈书诸侯无功也是则总称诸侯者皆罪诸侯也此总称诸侯爲公后至也诸侯皆在公独后至故讳公罪而归责于诸侯若言诸侯无功然所以辟公之不敏也　汪氏克寛曰经书大夫之盟不书名氏者三庄公九年书及齐大夫盟时襄公已弑桓公未入齐无君当国大夫自为主而与庄公盟故大夫不书名氏此年赵盾初立灵公亦若晋无君然故赵盾亦不书名氏湨梁之会诸侯皆在而十一国之大夫自盟则诸国皆若无君矣故亦但书大夫盟扈之盟书晋大夫霸主失政也湨梁之盟书大夫则诸侯皆失政矣】
　　【案诸侯不序左氏以爲公后至刘氏敞孙氏觉皆驳之刘氏又谓诸侯不序为欲治宋而后不能与十五年盟扈十七年会扈左氏所谓诸侯无能爲诸侯无功者其意相合似亦有理然赵氏匡胡氏安国皆主左氏而程子又引遂会衡雍讨扈后至爲证故今仍从左氏焉赵盾不名胡谓盾内専废置其君外彊诸侯爲此盟故略而不名非也盾自新城以后皆以名书惟此年盟扈以主幼而得无贬耳孙氏觉之说得之矣】
　　冬徐伐莒
　　集说【刘氏敞曰杜云不书将帅徐告辞略非也云徐伐莒莒来请盟然则莒来告也且徐不来告则已苟其来告若不称君必当称将帅岂亦自云徐而已乎杜氏之意固以谓从赴告而向者晋人战于令狐又何以云贬赵盾称人哉】
　　公孙敖如莒涖盟【公谷作莅】
　　左传【穆伯娶于莒曰戴已生文伯其娣声已生惠叔戴已卒又聘于莒莒人以声已辞则爲襄仲聘焉冬徐伐莒莒人来请盟穆伯如莒莅盟且爲仲逆及鄢陵登城见之羙自爲娶之仲请攻之公将许之叔仲惠伯谏曰臣闻之兵作于内爲乱于外爲寇寇犹及人乱自及也今臣作乱而君不禁以启寇雠若之何公止之惠伯成之使仲舍之公孙敖反之复爲兄弟如初从之】
　　谷梁【莅位也何也前定也】
　　集说【高氏闶曰莒爲徐所伐故来求援而请修洮之盟敖娶于莒故许其盟而请往涖之　赵氏鹏飞曰鲁有徐之患乆矣自防禽受国而有费誓之师入春秋服于齐桓之令而不敢仇于诸侯今霸王不作徐将爲鲁患彼其伐莒盖所以撼鲁也公孙敖于是往盟于莒修僖公洮向之好协谋以备徐也　呉氏曰鲁臣毎欲娶妇必请于君行聘会之礼假公事以遂其私君之无政臣之无礼也况敖代弟逆名尤不正卒以淫奔禽兽之行也　湛氏若水曰莒以弱小之国见伐于徐公孙敖如盟以救之似礼矣而敖之意不在于救莒因盟莒以为迎娶之地假公以圗私济邪以害正故春秋书之使人考其迹知其心而非礼自见矣】
　　附录左传【晋郤缺言于赵宣子曰日卫不睦故取其地今已睦矣可以归之叛而不讨何以示威服而不柔何以示懐非威非懐何以示徳无徳何以主盟子为正卿以主诸侯而不务徳将若之何夏书曰戒之用休董之用威劝之以九歌勿使壊九功之徳皆可歌也谓之九歌六府三事谓之九功水火金木土谷谓之六府正徳利用厚生谓之三事义而行之谓之徳礼无礼不乐所由叛也若吾子之徳莫可歌也其谁来之盍使睦者歌吾子乎宣子说之】
　　【壬襄王三寅十三年】八年【晋灵二年齐昭十四年卫成十六年蔡荘二十七年郑穆九年曹共三十四年陈共十三年桓十八年宋昭公杵臼元年秦康二年楚穆七年】
　　春王正月
　　附录左传【八年春晋侯使解扬归匡戚之田于卫且复致公壻池之封自申至于虎牢之竟申杜注郑地当在郑州汜水县界】
　　夏四月
　　附录左传【夏秦人伐晋取武城以报令狐之役】
　　秋八月戊申天王崩
　　左传【秋襄王崩】
　　集说【史记襄王崩子顷王壬臣立顷王六年崩　陆氏淳曰顷王不书崩】
　　冬十月壬午公子遂会晋赵盾盟于衡雍【盾徒本反雍于用反】左传【晋人以扈之盟来讨冬襄仲会晋赵孟盟于衡雍报扈之盟也】
</div>
    <div class="pagination">
<a href="钦定春秋传说汇纂_page40.html">上一页</a><span>...</span><a href="钦定春秋传说汇纂_page36.html">36</a><a href="钦定春秋传说汇纂_page37.html">37</a><a href="钦定春秋传说汇纂_page38.html">38</a><a href="钦定春秋传说汇纂_page39.html">39</a><a href="钦定春秋传说汇纂_page40.html">40</a><span class="current-page">41</span><a href="钦定春秋传说汇纂_page42.html">42</a><a href="钦定春秋传说汇纂_page43.html">43</a><a href="钦定春秋传说汇纂_page44.html">44</a><a href="钦定春秋传说汇纂_page45.html">45</a><a href="钦定春秋传说汇纂_page46.html">46</a><span>...</span><a href="钦定春秋传说汇纂_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
