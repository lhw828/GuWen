<!DOCTYPE html>
<html>
<head>
    <meta charset="UTF-8">
    <title>春秋通说 - 第 12 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋通说 - 第 12 页/共 17 页</h1>
    <div class="content">　　梁山崩
　　易之剥象曰山附于地剥山足朽壤下剥上也是爲隂陷阳臣逼君之象当春秋时诸侯僭天子大夫僭诸侯弑君亡国累累而见是则梁山崩不爲无所自致矣梁山晋地也
　　秋大水冬十有一月己酉天王崩十有二月己丑公会晋侯齐侯宋公衞侯郑伯曹伯邾子伯同盟于虫牢六年春王正月公至自会
　　二月辛巳立武宫
　　周不毁庙三后稷文武鲁不毁庙二周公伯禽若武公于鲁爲十一世祖而非始封之君世逺当迁久矣而复立武宫非礼可知也
　　取鄟衞孙良夫帅师侵宋夏六月邾子来朝公孙婴齐如晋壬申郑伯费卒秋仲孙蔑叔孙侨如侵宋楚公子婴齐帅师伐郑冬季孙行父如晋晋栾书帅师救郑七年春王正月鼷鼠食郊牛角改卜牛鼷鼠又食其角乃免牛
　　鲁郊僭礼也鼷鼠食郊牛角者再是于僭礼之中又慢而不以诚也
　　吴伐郯
　　楚之始见也曰荆败蔡吴之始见也曰吴伐郯其不以爵氏人名称者虽春秋之法然亦以见其势之犹微也方其势之犹微使爲中国者能深思逺虑抑遏其锋则用力不难而遗祸不烈矣奈何楚之始见也当齐桓之初霸方欲飬其患以张已之功吴之始见也当晋景之不竞方欲资其力以爲已之助于是防溜不塞而成川爝火不扑而燎原其始事也简其将毕也巨故吴楚之祸至于盟宋盟黄池此岂一朝夕之故哉易坤之初六曰履霜坚冰至盖言顺也由辨之不早辨也圣人于易示其象于春秋着其事所以爲诸夏之戒明矣
　　夏五月曹伯来朝不郊犹三望秋楚公子婴齐帅师伐郑公会晋侯齐侯宋公衞侯曹伯莒子邾子伯救郑八月戊辰同盟于马陵公至自会
　　吴入州来
　　州来楚邑也晋通吴于中国而资之以挠楚故吴爲之入州来也他日吴爲中国之患有甚于楚者盖自晋之通吴始矣
　　冬大雩衞孙林父出奔晋
　　八年春晋侯使韩穿来言汶阳之田归之于齐
　　説者谓春秋书晋侯使韩穿来言汶阳归齐者恶予夺之不常焉尔此非至论也夫制命之道义爲大信次之义立而后可信也非义而信不可也使汶阳本齐之地而晋昔也劫而与鲁今也命之归齐谓之改过迁善可也岂得以与夺不常罪之惟汶阳本鲁之旧旣用师于齐而归之鲁矣于义不当复夺而与齐此韩穿来言所以必书于春秋也此论不明则恐世之爲政者知戒夫与夺之不常而不以义权之则必有执过遂非之患矣
　　晋栾书帅师侵蔡公孙婴齐如莒宋公使华元来聘夏宋公使公孙寿来纳币晋杀其大夫赵同赵括秋七月天子使召伯来锡公命冬十月癸卯叔姬卒
　　晋侯使士爕来聘
　　晋士爕来聘盖役鲁以伐郯也凡假聘以役诸侯不得爲有礼故书
　　叔孙侨如会晋士爕齐人邾人伐郯
　　吴伐郯不能救郯事吴辄伐之故不救爲不忠伐爲不恕
　　衞人来媵
　　媵常事也何以书礼天子求后于诸侯王后归于京师以侄娣从三国徃媵之亦以侄娣从故一娶十二女诸侯嫁女于诸侯以侄娣从二国徃媵之亦以侄娣从故一娶九女今鲁嫁女于宋而三国媵之故书也夫爲国君者妾媵不具固无以广嗣然多而无节亦非礼也是以妾媵过多则费用广而财匮御幸防而怨兴嬖宠乗而政乱故春秋来媵不书而三国来媵则书之所以明妾媵过多爲后世戒也呜呼使此义明则后世人主安有掖庭数千人如晋武帝之侈者哉
　　九年春王正月伯来逆叔姬之丧以归
　　叔姬爲伯所出义与絶矣礼女嫁未三月而死犹归葬于女氏之党岂有生而出死而返葬乎伯来逆叔姬之丧以归非礼矣伯逆叔姬之丧以归而鲁从之鲁亦非礼也
　　公会晋侯齐侯宋公衞侯郑伯曹伯莒子伯同盟于蒲公至自会
　　二月伯姬归于宋
　　明不待亲迎而行也
　　夏季孙行父如宋致女
　　礼妇人既嫁三月而后父母使人安之谓之致女致女常事也何以书嫌使卿致也
　　晋人来媵秋七月丙子齐侯无野卒晋人执郑伯晋栾书帅师伐郑冬十有一月葬齐顷公
　　楚公子婴齐帅师伐莒庚申莒溃楚人入郓
　　春秋书被伐而溃者明不能固结其民心程子曰人君之道以民心悦服爲本故虽率之以犯难则効死而不去夫能使民効死而不去岂有逃其上而溃者哉左氏谓莒城恶而溃楚遂入郓非知本之论也
　　秦人白狄伐晋郑人围许城中城
　　十年春衞侯之弟黑背帅师侵郑夏四月五卜郊不从乃不郊五月公会晋侯齐侯宋公衞侯曹伯伐郑齐人来媵丙午晋侯獳卒秋七月公如晋冬十月
　　十有一年春王三月公至自晋晋侯使郤犫来聘己丑及郤犫盟夏季孙行父如晋
　　晋人止公九月而后归之然犹亟于聘鲁者岂复有亲鲁之意哉疑其叛而要结之也鲁侯被晋之辱然犹继朝而聘晋者岂复有德晋之心哉畏其威而谄事之也晋以要结爲信鲁以谄事爲礼二者皆小人之相与焉尔
　　秋叔孙侨如如齐冬十月
　　十有二年春周公出奔晋夏公会晋侯衞侯于琐泽秋晋人败狄于交刚冬十月
　　十有三年春晋侯使郤锜来乞师
　　霸主帅诸侯以讨伐之事而诸侯必以师从无待于乞师也其乞师者必有迫切之辞如楚申包胥乞师于秦曰使下臣告急之类故书曰乞师贱之也
　　三月公如京师
　　公如京师者假道于京师也左氏僖三十年秦将袭郑过周北门左右免胄而下超乗者三百乗郑商人高将市于周遇之以乗韦先牛十二犒师以此观之秦兵东出必道自周故晋帅东诸侯西向以伐秦亦必假道于周明矣春秋鲁十二公而觐天子者二皆不得谓之礼者僖朝于王所成如京师是也僖执朝王之礼而不行于京师则非其所矣成假道于京师因以朝王而意不在朝王矣故皆不得谓之礼也以其皆不得谓之礼故书
　　夏五月公自京师遂会晋侯齐侯宋公卫侯郑伯曹伯邾人滕人伐秦
　　春秋书秦晋之争所以着二国徃来之私憾非关于中国大计也左氏载此年晋侯帅诸侯伐秦使吕相絶秦其言若可观而实非也如围郑一役晋文欲以报私忿尔而挟秦以围之郑使烛之武説秦君而秦爲退师此乃秦君知过而改非可以是咎秦也当是时子犯请击之而文公不听亦理所当然何足以爲赐而曰有大造于秦哉况晋止及秦围郑他无从诸侯而曰诸侯疾之将致命于秦如此等语大率皆诳秦尔夫奉辞临敌不出于实而出于诳果何以服敌国之心哉
　　曹伯庐卒于师秋七月公至自伐秦冬葬曹宣公十有四年春王正月莒子朱卒夏衞孙林父自晋归于衞
　　秋叔孙侨如如齐逆女
　　春秋内逆女三皆大夫专之也观翚遂之事则知侨如之事矣
　　郑公子喜帅师伐许
　　九月侨如以夫人妇姜氏至自齐
　　春秋内大夫或称族或舍族者以前后一事故后从省文尔如前书叔孙豹及晋赵武楚屈建会于宋故后书豹及诸大夫盟于宋如前书晋人执季孙意如以归故后书意如至自晋其称族舍族者岂复有意义存乎其间哉左氏以侨如称族爲尊君命舍族爲尊夫人者妄也
　　冬十月庚寅衞侯臧卒秦伯卒
　　十有五年春王二月葬衞定公
　　三月乙巳仲婴齐卒
　　公之子曰公子公子之子曰公孙公孙之子以王父字爲仲氏婴齐者公孙归父之子公子仲遂之孙以王父字爲氏故曰仲婴齐也公羊谓仲婴齐爲公孙婴齐以弟后兄者妄矣
　　癸丑公会晋侯衞侯郑伯曹伯宋世子成齐国佐邾人同盟于戚晋侯执曹伯归于京师
　　左氏载曹负刍杀世子自立之事不见于经是未必然晋合诸侯旣列曹伯于盟而后执之盖执之必不以其罪故书之也观明年曹人再请曹伯于晋而始归之使曹伯杀世子以自立当不爲国人所与何至再请于晋哉
　　公至自会夏六月宋公固卒楚子伐郑秋八月庚辰葬宋共公
　　宋华元出奔晋宋华元自晋归于宋
　　左氏载宋司马荡泽弱公室杀公子肥于是华元爲右师曰我爲右师君臣之训师所司也今公室卑而不能正吾罪大矣不能治官敢赖宠乎乃出奔晋旣而左师鱼石自止华元于河上请讨许之乃返使华喜公孙师帅国人攻荡氏杀子山左师二司寇二宰遂出奔楚华元使向戌爲左师老佐爲司马乐裔爲司冦以靖国人观此则华元之志在于强公室靖国乱且其出奔即返庶防于易不逺复无祗悔之义也何以书曰即经意攷之如曰华元出奔晋曰自晋归于宋者可以见其结晋霸之援而求得志于其国也旣得晋援而返国于是杀荡泽逐五大夫举宋国庆赏刑威之柄惟已之所欲爲其所谓强公室者实弱之所爲靖国乱者实乱之也此而不治则世之奸臣挟外援以求专其国者皆得借是以逞矣
　　宋杀其大夫山宋鱼石出奔楚
　　冬十有一月叔孙侨如会晋士爕齐高无咎宋华元衞孙林父郑公子防邾人会吴于钟离
　　殊会者徃会之也徃会之者尊之而不敢屈致之也王世子在首止而诸侯徃会之故曰会王世子于首止吴在钟离而诸侯之大夫徃会之故曰会吴于钟离
　　许迁于叶
　　十有六年春王正月雨木冰
　　周之春正月夏之冬十一月也宜寒而燠非冬时之正故春秋以无冰爲异而书也至若凝寒之极虽在正冬亦爲灾之象故春秋以雨木冰爲异而书也雨木冰者雨才着木即成坚冰寒极可知矣如汉桓帝延熹中冬大寒杀鸟兽鱼鼈竹柏之叶有枯伤者襄楷云不出二年天子当之是亦寒极爲灾也
　　夏四月辛未子卒郑公子喜帅师侵宋六月丙寅朔日有食之晋侯使栾黡来乞师
　　甲午晦晋侯及楚子郑伯战于鄢陵楚子郑师败绩自邲之战中国不振旅而楚遂狎主诸夏之盟终晋景之世不能雪此辱也今厉公不烦多助一战胜楚鄢陵之功视城濮有光焉宜圣人与之也何以书曰上智谋国者不畏多难而畏无难不忧有敌而忧胜敌何者世惟贤哲之君能保胜持盈而侈闇之君幸有功名可矜无外患可惧鲜不底于丧亡者也左氏载鄢陵之战晋诸大夫皆欲之独范文子不欲曰吾先君之亟战也有故秦狄齐楚皆强不尽力子孙将弱今三强服矣敌楚而已唯圣人能内外无患自非圣人外宁必有内忧盍释楚以爲外惧乎旣战楚师败绩文子使祝宗祈死曰君骄侈而克敌是天益其疾也难将作矣于是厉公反自鄢陵而侈益甚欲尽去诸大夫而立其左右逾年杀三郤立胥童栾书中行偃杀胥童弑厉公国内大乱卒如范文子之所料向使其不能胜楚恐恐乎敌国外患之来则君臣儆惧当不至此矣是知鄢陵之功晋国之祸也故苏辙氏论西晋之乱由于平吴之功以爲使吴不亡则晋之君臣励精不懈是吴不灭而晋不乱也羊祜画平吴之策不如范文子先见之明信矣哉
　　楚杀其大夫公子侧
　　秋公会晋侯齐侯卫侯宋华元邾人于沙随不见公不见公者矜胜楚之功而骄诸侯也其侈益甚不待反自鄢陵而后见矣小夫浅人不能居成功者如是哉
　　公至自会
　　公会尹子晋侯齐国佐邾人伐郑
　　尹子王官也其致王官会伐者挟天子以令诸侯也
　　曹伯归自京师
　　曹伯归自京师正也何以书盖晋侯挟天子以令诸侯虽寘曹伯于京师而操纵在已也
　　九月晋人执季孙行父舍之于苕丘冬十月乙亥叔孙侨如出奔齐十有二月乙丑季孙行父及晋郤犫盟于扈公至自会乙酉刺公子偃
　　十有七年春衞北宫括帅师侵郑夏公会尹子单子晋侯齐后宋公衞侯曹伯邾人伐郑六月乙酉同盟于柯陵秋公至自会齐高无咎出奔莒
　　九月辛丑用郊
　　鲁郊僭礼也九月郊非时也用郊又非礼也用郊者以郊爲用也盖谄神以求福尔如后世秦苻坚因王猛疾病特爲亲祈南北郊之类是也
　　晋侯使荀防来乞师冬公会单子晋侯宋公衞侯曹伯齐人邾人伐郑十有一月公至自伐郑壬申公孙婴齐卒于貍脤十有二月丁巳朔日有食之邾子貜且卒晋杀其大夫郤锜郤犫郤至楚人灭舒庸
　　十有八年春王正月晋杀其大夫胥童庚申晋弑其君州蒲
　　晋厉公嗣霸数年之间北挫狄于交刚西败秦于麻隧南破楚于鄢陵威名震赫逺过前代而卒以骄侈失德致杀身乱国之祸此可爲万世永戒矣故秦并六国而二世灭隋一天下而炀帝亡秦苻坚平燕翦代而爲淝水之败唐庄宗灭梁下蜀而有嗣源之祸李景取闽并楚而有淮南之失故曰有道之主能持胜信矣左氏载晋栾书中行偃使程滑弑厉公而春秋不名首弑者盖厉公得罪于诸大夫而弑之者众首从难分故称国以弑也
　　齐杀其大夫国佐公如晋夏楚子郑伯伐宋宋鱼石复入于彭城公至自晋晋侯使士匄来聘秋伯来朝八月邾子来朝筑鹿囿己丑公薨于路寝冬楚人郑人侵宋晋侯使士鲂来乞师十有二月仲孙蔑会晋侯宋公卫侯邾子齐崔杼同盟于虚朾丁未葬我君成公

　　春秋通説卷九
　　钦定四库全书
　　春秋通説卷十　　　　　宋　黄仲炎　撰襄公
　　元年春王正月公即位
　　仲孙蔑防晋栾黡宋华元卫甯殖曹人莒人邾人滕人薛人围宋彭城
　　宋鱼石奔楚楚爲之伐宋取彭城使鱼石居之是鱼石叛君而楚党叛也诸侯之大夫讨而围之义也何以书政在大夫也
　　夏晋韩厥帅师伐郑仲孙蔑防齐崔杼曹人邾人杞人次于鄫秋楚公子壬夫帅师侵宋九月辛酉天王崩
　　邾子来朝冬卫侯使公孙剽来聘晋侯使荀防来聘左氏谓诸侯即位小国朝之大国聘焉礼也是知有诸侯而不知有天子也天王崩诸侯莫以君丧爲慼而嘉好之私不废无臣子之义罪莫大焉尚得谓之礼乎
　　二年春王正月葬简王郑师伐宋夏五月庚寅夫人姜氏薨六月庚辰郑伯睔卒
　　晋师宋师衞甯殖侵郑
　　恶伐丧也
　　秋七月仲孙蔑防晋荀防宋华元卫孙林父曹人邾人于戚己丑葬我小君齐姜叔孙豹如宋
　　冬仲孙蔑防晋荀防齐崔杼宋华元衞孙林父曹人邾人滕人薛人小邾人于戚遂城虎牢
　　书遂城虎牢恶用巧谋以偪郑也昔齐桓甞讨伐诸侯矣直伐之围之未用他巧也至晋文城濮之战狐偃先轸之徒始教其君以谲济焉又至悼公用孟献子之言城虎牢以偪郑盖以虎牢郑地诸侯之师据而城之扼其险要絶其道里使郑人廹蹙无聊则不得不听命于晋是不以城为守而以城为攻也其为计益巧矣夫为计益巧则为毒益深是以生人之祸不至于战国嬴秦不止也説者多谓虎牢楚郑之冲晋城而据之卒能遏楚而服郑乃圣人所与不知城虎牢本不足以遏楚而楚之争郑自若也郑人屡叛而后从者亦由惫于屡伐之故岂城虎牢之功哉且谓城虎牢以偪郑而圣人与之则孔子乃孙武子之徒春秋乃兵家之书挈攻取之能者以教天下也诬经以误世罪莫大焉经不系虎牢于郑者以十年戍虎牢而系之郑而此可以不系之郑也
　　楚杀其大夫公子申
　　三年春楚公子婴齐帅师伐吴
　　吴楚相攻诸侯之福也何以书曰诸侯以自治为福而不以二国相攻为福也幸强暴有相攻之衅而指以为福者此浅智之谋而非仁人之愿也仁者之于物无不爱也鸟兽草木犹恐残之况二国之民乎况吴楚相攻则荆之生齿必有被兵革之祸肝脑涂地父子不相保者矣故圣人悯而书之也
</div>
    <div class="pagination">
<a href="春秋通说_page11.html">上一页</a><span>...</span><a href="春秋通说_page7.html">7</a><a href="春秋通说_page8.html">8</a><a href="春秋通说_page9.html">9</a><a href="春秋通说_page10.html">10</a><a href="春秋通说_page11.html">11</a><span class="current-page">12</span><a href="春秋通说_page13.html">13</a><a href="春秋通说_page14.html">14</a><a href="春秋通说_page15.html">15</a><a href="春秋通说_page16.html">16</a><a href="春秋通说_page17.html">17</a><a href="春秋通说_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
