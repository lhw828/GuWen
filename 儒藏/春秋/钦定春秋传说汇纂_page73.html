<!DOCTYPE html>
<html>
<head>
    <meta charset="UTF-8">
    <title>钦定春秋传说汇纂 - 第 73 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定春秋传说汇纂 - 第 73 页/共 87 页</h1>
    <div class="content">　　附録左传【季孙犹在晋子服惠伯私于中行穆子曰鲁事晋何以不如夷之小国鲁兄弟也土地犹大所命能具若为夷弃之使事齐楚其何瘳于晋亲亲与大赏共罚否所以为盟主也子其图之谚曰臣一主二吾岂无大国穆子告韩宣子且曰楚灭陈蔡不能救而为夷执亲将焉用之乃归季孙惠伯曰寡君未知其罪合诸侯而执其老若犹有罪死命可也若曰无罪而惠免之诸侯不闻是逃命也何免之为请从君惠于防宣子患之谓叔向曰子能归季孙乎对曰不能鲋也能乃使叔鱼叔鱼见季孙曰昔鲋也得罪于晋君自归于鲁君微武子之赐不至于今虽获归骨于晋犹子则肉之敢不尽情归子而不归鲋也闻诸吏将为子除馆于西河其若之何且泣平子惧先归惠伯待礼】




　　钦定春秋説彚纂卷三十
　　钦定四库全书
　　钦定春秋传说彚纂卷三十一
　　【癸景王十酉七年】十有四年【晋昭四年齐景二十年卫灵七年蔡平二年郑定二年曹武二十七年陈惠二年平八年宋元四年秦哀九年楚平王居元年吴夷末十六年】
　　春意如至自晋
　　左传【尊晋罪己也尊晋罪己礼也】
　　谷梁【大夫执则致致则名意如恶然而致见君臣之礼也】
　　胡传【案左氏季孙犹在晋子服惠伯私于中行穆子曰鲁事晋何以不如夷之小国土地犹大所命能具若爲夷弃之使事齐楚何瘳于晋乃归季孙其始执之爲乏邾莒之供而非有扶弱击彊之义也其终归之爲土地犹大所命能具而非有不能救蔡爲夷执亲之悔也然则晋人喜怒皆以利发其劝沮皆以利行违道甚矣故平丘之防深加贬斥自是而后诸侯不合二十余年至于召陵又以贿败十有八国之诸侯而书侵楚以讥之于是晋日益衰外携内叛不复振矣利之能败人国家乃如此春秋之深戒也】集说【孙氏复曰大夫执则至至则名不称氏前见也陈氏傅良曰大夫不致必见执也而后致亦危之也　程氏端学曰晋执意如不以其罪今又舍之亦无所爲不惟晋之无王命且见其执其舍皆出于私喜怒而非有公天下之心也】
　　【案孙氏复以不书氏爲前见于理亦通今竝存之】
　　附录左传【南蒯之将叛也盟费人司徒老祁虑癸僞废疾使请于南蒯曰臣愿受盟而疾兴若以君灵不死请待问而盟许之二子因民之欲叛也请朝众而盟遂劫南蒯曰羣臣不忘其君畏子以及今三年听命矣子若弗圗费人不忍其君将不能畏子矣子何所不逞欲请送子请期五日遂奔齐侍饮酒于景公公曰叛夫对曰臣欲张公室也子韩晳曰家臣而欲张公室罪莫大焉司徒老祁虑癸来归费齐侯使鲍文子致之】
　　三月曹伯滕卒
　　夏四月
　　附录左传【夏楚子使然丹简上国之兵于宗丘且抚其民分贫振穷长孤幼养老疾收介特救灾患宥孤寡赦罪戾诘奸慝举淹滞礼新叙旧禄勲合亲任良物官使屈罢简东国之兵于召陵亦如之好于边疆息民五年而后用师礼也】
　　【上国杜注在国都之西西方居上流故谓之上国　宗丘杜注楚地当在今荆州府归州境】
　　秋葬曹武公
　　八月莒子去疾卒【在位十四年子郊公嗣】
　　左传【秋八月莒着丘公卒郊公不慼国人弗顺欲立着丘公之弟庚舆蒲余侯恶公子意恢而善于庚舆郊公恶公子铎而善于意恢公子铎因蒲余侯而与之谋曰尔杀意恢我出君而纳庚舆许之】胡传【卒自外录者也莒人来赴故鲁史书其卒葬自内录者也鲁人不往是以阙其葬自昭公以来虽薛微国无不防其葬者何独于莒则不往乎方是时意如专政而莒尝诉其疆郓取郠之罪于方伯而见执矣爲是怒莒故独不防其葬也夫怨不弃义恶不忘亲怒不废礼在桓公时虽与衞战而宣公卒则往葬之不以私故絶吉凶庆吊往来施报之常礼也以此见意如之专恣矣若意如者其傲狠修怨敢施于昭公与莒子及其在晋闻除馆西河则恐惧逃归如一匹夫何也小人无礼喜怒勇怯不中节皆若是耳苟不逺之其能国乎】
　　附录左传【楚令尹子旗有德于王不知度与养氏比而求无厌王患之九月甲午楚子杀鬭成然而灭养氏之族使鬭辛居郧以无忘旧勲】
　　冬莒杀其公子意恢
　　左传【冬十二月蒲余侯兹夫杀莒公子意恢郊公奔齐公子铎逆庚舆于齐齐隰党公子鉏送之有赂田】
　　谷梁【言公子而不言大夫莒无大夫也莒无大夫而曰公子意恢意恢贤也曹莒皆无大夫其所以无大夫者其义异也】
　　集说【刘氏敞曰杜云意恢与乱君爲党故书名恶之非也传所言意恢死时事无有党于乱君者正爲君自与意恢善而乱臣忌之欲先杀意恢乃逐其君耳且意恢与君兄弟也虽党无恶诗人同姓之义犹曰不能奋飞况但善之何伤若君有小恶不务亲辅而同姓之臣先怀异心欲肆其虗如是自谓不党乎　孙氏觉曰公谷皆以爲曹莒无大夫盖曹莒小国其大夫之位才当大国之士春秋诸侯之士皆不书名故曹莒大夫之名不见于经其有事系惩劝法当书者则虽贱而名之邾庶其黑肱莒牟夷意恢是也　王氏葆曰意恢之死罪累上也故以国杀爲文而不去其族　陈氏傅良曰书杀意恢以非其罪也家氏翁曰蒲余侯与公子铎比而爲乱杀意恢逐郊公逆庚舆于齐而立之意恢之死爲君故耳继】
　　【莒子卒而书意恢死受托孤之寄而不能其事者也故不书死难而书见杀　程氏端学曰莒子卒而莒乱杀其君之亲则莒之无政可知矣不曰杀其大夫而曰杀其公子者义不在于专杀大夫而在于杀君之亲也】
　　【附】录左传【晋邢侯与雍子争鄐田久而无成士景伯如楚叔鱼摄理韩宣子命断旧狱罪在雍子雍子纳其女于叔鱼叔鱼蔽罪邢侯邢侯怒杀叔鱼与雍子于朝宣子问其罪于叔向叔向曰三人同罪施生戮死可也雍子自知其罪而赂以买直鲋也鬻狱邢侯专杀其罪一也己恶而掠美爲昏贪以败官爲墨杀人不忌爲贼夏书曰昏墨贼杀皋陶之刑也请从之乃施邢侯而尸雍子与叔鱼于市仲尼曰叔向古之遗直也治国制刑不隐于亲三数叔鱼之恶不爲末减曰义也夫可谓直矣平丘之防数其贿也以寛卫国晋不爲暴归鲁季孙称其诈也以寛鲁国晋不爲虐邢侯之狱言其贪也以正刑书晋不爲颇三言而除三恶加三利杀亲益荣犹义也夫】
　　【甲景王十戌八年】十有五年【晋昭五年齐景二十一年卫灵八年蔡平三年郑定三年曹平公须元年陈惠三年平九年宋元五年秦哀十年楚平二年吴夷末十七年】
　　春王正月吴子夷末卒【公作夷昧】
　　集说【家氏翁曰谒余祭夷昧迭爲君季子之让着于平日非夷昧死而后譲也夷昧当明季子之节以国授阖庐宋穆之与夷是也乃俾僚冒以位自处以致杀身召乱阖庐固首恶夷昧有责焉耳】
　　二月癸酉有事于武宫籥入叔弓卒去乐卒事
　　左传【春将禘于武公戒百官梓慎曰禘之日其有咎乎吾见赤黒之祲非祭祥也丧氛也其在涖事乎二月癸酉禘叔弓涖事籥入而卒去乐卒事礼也】
　　胡传【左氏曰禘于武宫叔弓涖事籥入而卒去乐卒事有事于宗庙闻大夫之丧则去乐而祭可乎案曾子问君在祭不得成礼者夫子语之详矣而无有及大臣者是知祭而去乐不可也有事于宗庙遭大夫之变则以闻可乎案礼卫有大史桞庄寝疾君曰若疾革虽当祭必告是知祭而以闻不可也礼莫重于当祭大夫有变而不以闻则内得尽其诚敬之心于宗庙外全隐恤之意于大臣是两得之也然则有事于宗庙大臣涖事籥入而卒于其所则如之何礼虽未之有可以义起也有事于宗庙大臣涖事籥入而卒于其所去乐卒事其可也缘先祖之心见大臣之卒必闻乐不乐缘孝子之心视己设之馔必不忍轻彻故去乐而卒事其可也宗庙合礼者常事不书苟以爲可则春秋何书乎此记礼之变而书之者也】
　　集说【杜氏预曰畧书有事爲叔弓卒起也武宫鲁武公庙成六年复立之　孔氏颖逹曰有事谓有祭事于武公之宫庙也祭必有乐乐有文舞武舞文执羽籥武执干钺其入庙也必先文而后武当籥始入叔弓暴卒故于是去乐不用而终卒祭事也叔弓之卒当籥入之时故举籥入也及其去之则诸乐皆去故云去乐钟鼓管磬悉皆去之非独去籥舞也啖氏助曰谷梁言大夫之卒虽当祭礼皆告于君案宋庙大事大夫卒小事以理言之应待祭毕　高氏闶曰成六年立武宫非礼也此有事于武宫则知自立宫之后祭之如亲庙方其祭也而叔弓涖事籥入而卒此岂雉鼎之变而已哉　家氏翁曰祭者主于诚慤不贰事者也故当祭虽大夫之丧不得以闻叔弓预于祭猝有疾而死则君爲之去乐卒事可也若叔弓自殁于其家如桞庄之比则当待祭毕而后告不当以卑而废尊春秋书之记礼之变其常耳此与襄仲之卒去籥不同不可引以爲证也　汪氏克寛曰有事武宫乃春祠之祭而不书祭名者以叔弓之卒去乐卒事变礼而书之非时祭之失故止曰有事而不曰祠也左氏以禘爲四时之祭遂误以爲禘耳】
　　夏蔡朝吴出奔郑【朝公作昭无出字】
　　左传【楚费无极害朝吴之在蔡也欲去之乃谓之曰王唯信子故处子于蔡子亦长矣而在下位辱必求之吾助子请又谓其上之人曰王唯信呉故处诸蔡二三子莫之如也而在其上不亦难乎弗圗必及于难夏蔡人逐朝吴朝吴出奔郑王怒曰余唯信吴故寘诸蔡且微吴吾不及此女何故去之无极对曰臣岂不欲吴然而前知其爲人之异也吴在蔡蔡必速飞去吴所以翦其翼也】
　　胡传【朝吴蔡之忠臣虽不能存蔡而能复蔡其从于弃疾者谓蔡灭而弃疾必能封之也弃疾以其忠于旧君而信之使居旧国可谓知所信矣则曷爲出奔费无极害其宠也无极楚之谗人去朝吴出蔡侯朱丧太子建杀连尹奢屛王耳目使不聪明卒使吴师入郢辱及宗庙谗人爲乱可不畏乎爲国有九经而尊贤爲上劝贤有四事而去谗爲首志朝吴出奔而入郢之师兆矣然朝吴身居旧国处危疑之地苟有谮之者则王不能无动也能以忠信自任而杜谗谄之谋则善矣而费无极乃语之曰子亦长矣而在下位辱也欲爲之请以名利累其心而莫之觉不智亦甚矣故特书其出奔以罪吴爲后戒也】集说【范氏曰朝吴蔡大夫　家氏翁曰楚平存陈蔡若有古人之风然蔡虽存不能国也朝呉仍居蔡费无极倾之故奔其后蔡之二君入楚不复昭侯将见留以赂而免卒复大雠义见于朱之奔东国之死柏举之战】
　　六月丁巳朔日有食之
　　附录左传【六月乙丑王大子寿卒秋八月戊寅王穆后崩】
　　秋晋荀吴帅师伐鲜虞
　　左传【晋荀吴帅师伐鲜虞围鼓鼓人或请以城叛穆子弗许左右曰师徒不勤而可以获城何故不爲穆子曰吾闻诸叔向曰好恶不愆民知所适事无不济或以吾城叛吾所甚恶也人以城来吾独何好焉赏所甚恶若所好何若其弗赏是失信也何以庇民力能则进否则退量力而行吾不可以欲城而迩奸所丧滋多使鼓人杀叛人而缮守备围鼓三月鼓人或请降使其民见曰犹有食色姑修而城军吏曰获城而弗取勤民而顿兵何以事君穆子曰吾以事君也获一邑而教民怠将焉用邑邑以贾怠不如完旧贾怠无卒弃旧不祥鼓人能事其君我亦能事吾君率义不爽好恶不愆城可获而民知义所有死命而无二心不亦可乎鼓人告食竭力尽而后取之克鼓而反不戮一人以鼓子防鞮归】
　　【鼓杜注钜鹿下曲阳县有鼓聚案下曲阳故城在今直隶眞定府晋州西今晋州治卽鼓国汉志所谓鼓聚也以鼓城山而名】
　　胡传【晋灭潞氏甲氏及再伐鲜虞皆用大夫爲主将而或称人或称国或称其名氏何也以殄灭爲期而无矜恻之意则称人见利忘义而以欺诈行之则称国以正兵加敌而不纳其叛臣则称名氏夫称名氏非襃之也才免于贬尔而春秋用兵御敌之畧咸见矣】
　　集说【吕氏大圭曰十二年伐之矣今又遣命卿帅师以伐之晋不能加于楚则从事于鲜虞而已汪氏克寛曰宣十五年荀林父灭潞称晋师宣十六年士会灭甲氏留吁称晋人昭十二年荀吴伐鲜虞称晋此年及定四年五年士鞅伐围鲜虞哀六年赵鞅伐鲜虞皆称将称帅师　湛氏若水曰案左氏传则荀吴不纳叛不急利诚爲善矣然不能推此加诸彼何耶夫征者正有罪也鲜虞无罪而征之是尚爲能其类也乎不知无罪而征人之国爲非义而徒以不纳叛不急利之爲善是犹紾兄之臂而夺之食姑徐徐云耳】
　　冬公如晋
　　左传【冬公如晋平丘之防故也】
　　集说【赵氏鹏飞曰公屡如晋而晋郤之至河乃复以季氏之故也今晋方爲鲁执季氏而释之公无所博晋无所庇故听公一朝焉　吴氏澂曰平丘之防公不与盟大夫被执公既往朝而不见纳辱亦甚矣至此又往朝焉盖畏大国不敢以辱爲耻也】
　　附录左传【十二月晋荀跞如周葬穆后籍谈爲介既葬除丧以文伯宴樽以鲁壶王曰伯氏诸侯皆有以鎭抚王室晋独无有何也文伯揖籍谈对曰诸侯之封也皆受明器于王室以鎭抚其社稷故能荐彞器于王晋居深山戎狄之与邻而逺于王室王灵不及拜戎不暇其何以献器王曰叔氏而忘诸乎叔父唐叔成王之母弟也其反无分乎密须之鼓与其大路文所以大搜也阙巩之甲武所以克商也唐叔受之以处参虚匡有戎狄其后襄之二路鏚钺秬鬯彤弓虎贲文公受之以有南阳之田抚征东夏非分而何夫有勲而不废有绩而载奉之以土田抚之以彝器旌之以车服明之以文章子孙不忘所谓福也福祚之不登叔父焉在且昔而高祖孙伯黡司晋之典籍以爲大政故曰籍氏及辛有之二子董之晋于是乎有董史女司典之后也何故忘之籍谈不能对賔出王曰籍父其无后乎数典而忘其祖籍谈归以告叔向叔向曰王其不终乎吾闻之所乐必卒焉今王乐忧若卒以忧不可谓终王一嵗而有三年之丧二焉于是乎以丧賔宴又求彝器乐忧甚矣且非礼也彝器之来嘉功之由非由丧也三年之丧虽贵遂服礼也王虽弗遂宴乐以早亦非礼也礼王之大经也一动而失二礼无大经矣言以考典典以志经忘经而多言举典将焉用之】
　　【密须杜注姞姓国也在安定隂密县今隂密故城在陜西平凉府灵台县西五十里】
　　【乙景王十亥九年】十有六年【晋昭六年齐景二十二年卫灵九年蔡平四年郑定四年曹平二年陈惠四年平十年宋元六年秦哀十一年楚平三年吴僚元年】
　　春
　　附录左传【十六年春王正月公在晋晋人止公不书讳之也】
　　齐侯伐徐
　　左传【齐侯伐徐二月丙申齐师至于蒲隧徐人行成徐子及郯人莒人防齐侯盟于蒲隧赂以甲父之鼎叔孙昭子曰诸侯之无伯害哉齐君之无道也兴师而伐逺方防之有成而还莫之亢也无伯也夫诗曰宗周既灭靡所止戾正大夫离居莫知我肄其是之谓乎】
　　【蒲隧杜注徐地下邳取虑县东有蒲如陂今在江南鳯阳府虹县北　甲父杜注古国名高平昌邑县东南有甲父亭昌邑城今在兖州府金乡县西北四十里】
　　集说【许氏翰曰景公之时吴楚方争晋既不能远畧以齐之彊务徳修政以通天下之志纠合诸侯复霸可也而区区务争徐伐莒之利志亦卑矣　赵氏鹏飞曰徐自齐桓之霸内从北方宣成襄之世不见于经盖从楚尔昭四年申之防徐人在焉楚人以其贰于吴也即防执之故明年徐从楚伐吴其后世比于楚今楚大乱之后楚平新立齐侯伐徐侥幸其或从也无桓公之德而望桓公之服徐吾见其不自量尔齐侯书爵非襃也杜谔以爲别大夫之专兵是也　家氏翁曰徐之封在齐南鄙桓公之霸楚成伐徐桓公躬率诸侯盟于牡丘次于匡以救之又出偏师伐厉以攻其所必救非但爲徐计亦自爲齐计今齐景睥睨晋霸而不能志其逺者乃伐徐以爲左右望之计视桓公之保徐有媿多矣　李氏廉曰此爲晋霸既衰齐景公争霸之始事盟而不书春秋不忍絶晋也齐景即位于襄二十五年今二十余年矣自崔庆相残之后委政二惠及栾髙败乃始亲政不能明政刑以彊其国委任陈氏观晏子之言而景公之自治疎矣乃欲以无政之国争彊图霸宜其不遂振也晋自重丘以赂故不克有功于齐于是亦坐视而莫校矣　汪氏克寛曰楚防之立徐屡从楚伐莒昭十二年以爲贰于吴而围之盖徐实楚之与国也此年盟蒲隧而遂与齐逾十五年吴卒灭徐则甲父之鼎固不足以保徐之社稷也】
　　楚子诱戎蛮子杀之【公作戎曼　戎蛮杜注河南新城县东南有蛮城后汉志新城有鄤聚古鄤氏今名蛮中水经注汝水自梁县东迳麻解城北故鄤乡城也蛮麻声近故误耳章怀太子曰蛮中聚在梁县东南今河南南阳府汝州西南有蛮城是其处也】
　　左传【楚子闻蛮氏之乱也与蛮子之无质也使然丹诱戎蛮子嘉杀之遂取蛮氏既而复立其子焉】集说【家氏翁曰书诱书杀盖罪之深皆以子称见虽有大小彊弱之不同而于周班皆爲子不得擅相侵陵况诱而杀之乎　余氏光曰戎蛮戎之别种其称戎犹赤狄之有潞氏甲氏留吁舒之有舒蓼舒庸舒鸠也戎蛮既称子则安于王化而服从晋伯者也特以地在申叶许郑之西而南界楚之白羽故楚人诱蛮子而杀之左氏谓以蛮子无质岂非爲其从晋乎诱而后杀不昜屈也】
　　【案楚闻蛮氏之乱诱蛮子而杀之其罪大矣复立其子安得爲礼乎左氏之说谬也】
　　附录左传【三月晋韩起聘于郑郑伯享之子产戒曰苟有位于朝无有不共恪孔张后至立于客间执政御之适客后又御之适县间客从而笑之事毕富子谏曰夫大国之人不可不慎也几爲之笑而不陵我我皆有礼夫犹鄙我国而无礼何以求荣孔张失位吾子之耻也子产怒曰发命之不衷出令之不信刑之颇类狱之放纷防朝之不敬使命之不听取陵于大国罢民而无功罪及而弗知侨之耻也孔张君之昆孙子孔之后也执政之嗣也爲嗣大夫承命以使周于诸侯国人所尊诸侯所知立于朝而祀于家有禄于国有赋于军丧祭有职受脤归脤其祭在庙已有着位在位数世世守其业而忘其所侨焉得耻之辟邪之人而皆及执政是先王无刑罚也子宁以他规我　宣子有环其一在郑商宣子谒诸郑伯子产弗与曰非官府之守器也寡君不知子大叔子羽谓子产曰韩子亦无几求晋国亦未可以贰晋国韩子不可偷也若属有谗人交鬬其间鬼神而助之以兴其凶怒悔之何及吾子何爱于一环其以取憎于大国也盍求而与之子产曰吾非偷晋而有二心将终事之是以弗与忠信故也侨闻君子非无贿之难立而无令名之患侨闻爲国非不能事大字小之难无礼以定其位之患夫大国之人令于小国而皆获其求将何以给之一共一否爲罪滋大大国之求无礼以斥之何餍之有吾且爲鄙邑则失位矣若韩子奉命以使而求玉焉贪滛甚矣独非罪乎出一玉以起二罪吾又失位韩子成贪将焉用之且吾以玉贾罪不亦鋭乎韩子买诸贾人既成贾矣商人曰必告君大夫韩子请诸子产曰日起请夫环执政弗义弗敢复也今买诸商人商人曰必以闻敢以爲请子产对曰昔我先君桓公与商人皆出自周庸次比耦以艾杀此地斩之蓬蒿藜藋而共处之世有盟誓以相信也曰尔无我叛我无彊贾母或匄夺尔有利市寳贿我勿与知恃此质誓故能相保以至于今今吾子以好来辱而谓敝邑彊夺商人是教敝邑背盟誓也毋乃不可乎吾子得玉而失诸侯必不爲也若大国令而共无艺郑鄙邑也亦弗爲也侨若献玉不知所成敢私布之韩子辞玉曰起不敏敢求玉以徼二罪敢辞之　夏四月郑六卿饯宣子于郊宣子曰二三君子请皆赋起亦以知郑志子齹赋野有蔓草宣子曰孺子善哉吾有望矣子产赋郑之羔裘宣子曰起不堪也子大叔赋褰裳宣子曰起在此敢勤子至于他人乎子大叔拜宣子曰善哉子之言是不有是事其能终乎子游赋风雨子旗赋有女同车子桞赋萚兮宣子喜曰郑其庶乎二三君子以君命贶起赋不出郑志皆昵燕好也二三君子数世之主也可以无惧矣宣子皆献马焉而赋我将子产拜使五卿皆拜曰吾子靖乱敢不拜德宣子私觐于子产以玉与马曰子命起舍夫玉是赐我玉而免吾死也敢不借手以拜】
　　夏公至自晋
　　左传【公至自晋子服昭伯语季平子曰晋之公室其将遂卑矣君幼弱六卿彊而奢傲将因是以习习实爲常能无卑乎平子曰尔幼恶识国】
　　胡传【昭公数朝于晋三至于河而不得入两得见晋侯又欲讨其罪而止旃其困辱亦甚矣在易之困曰困亨者因困穷而致亨也夫困于心衡于虑而后作征于色发于声而后喻此正愤悱自彊之时而夏少康卫文公越勾践燕昭王四君子者由此其选也今昭公安于危辱无激昻勉励之志即所谓自暴自弃不可与有爲而人亦莫之告矣不亦悲乎讳而不书深贬之也】
　　集说【家氏翁曰公如晋逾岁渉三时之久乃还意如陷其君也其后公兴兵讨之势不容己论者谓爲啓衅非也　汪氏克寛曰十二年莒人愬取郠十三年平丘不与盟执意如士文伯辞公二十一年辞将伐鲜虞惟二十三年有疾乃复又二年辞吊少姜非朝又曰公行一百七十有六惟僖公十七年十二月防淮明年九月书至襄公二十八年十一月如楚明年五月书至昭公去年冬如晋今夏书至皆受制于大国逾三时而始返虽不书晋人止公考其时则微传而事着矣】
　　秋八月己亥晋侯夷卒
　　左传【秋八月晋昭公卒】
　　集说【家氏翁曰晋之衰始于平成于昭顷以迨于亡　李氏廉曰晋昭立于昭公之十年在位日浅仅有厥憖平丘之防其余则再伐鲜虞而已李氏曰晋至平昭伯事陵迟隳废春秋所书皆录变之大者也平公五盟六防服齐狄宁东夏平秦乱城淳于晋祁午数当时之功如此然内有变而不知外有患而不悟尚何有功足云哉尊爲邦君而授权于大夫此湨梁之防平公所谓内有变而不知者也身主夏盟而授权于荆蛮此宋之盟平公所谓外有患而不悟者也湨梁之事诸侯在防而大夫实主载书是委权以与之也荀偃一怒而十二国兴戎后五年栾盈之变作曲沃之民惟主乐氏不知公室晋几分国而竝立矣宋之盟晋主夏盟而挈诸侯以畀楚是弃权以假之也虢之防再读旧书后八年楚灵防于申实用齐桓召陵之典晋盖十年无与国之事矣至于昭公之政则又微矣仅一防大夫一盟诸侯方楚防辱于干谿北方庶几复伯爲晋君臣者改物厉志愤悱警惧以率旧烈犹恐不逮今也四方未观德而虒祁崇侈以啓贰列国未闻信而邾南盛兵以示汰平丘虽曰同盟齐敢拒令郑敢争承卫病刍荛之扰鲁困蛮夷之诉坐视诸侯之去而不之顾况能驾敌国哉冝乎晋之卑也】
　　九月大雩
　　左传【九月大雩旱也】
　　附录左传【郑大旱使屠击祝款竖柎有事于桑山斩其木不雨子产曰有事于山蓺山林也而斩其木其罪大矣夺之官邑】
　　季孙意如如晋
　　冬十月葬晋昭公
　　左传【冬十月季平子如晋葬昭公平子曰子服回之言犹信子服氏有子哉】
　　【丙景王二子十年】十有七年【晋顷公去疾元年齐景二十三年卫灵十年蔡平五年郑定五年曹平三年陈惠五年平十一年宋元七年秦哀十二年楚平四年吴僚二年】
　　春小邾子来朝
　　左传【十七年春小邾穆公来朝公与之燕季平子赋采叔穆公赋菁菁者莪昭子曰不有以国其能久乎】
　　集说【汪氏克寛曰三年小邾穆公来朝至是十有五年再朝于昭公也　郝氏敬曰鲁既卑矣小国犹有朝者晋亦卑矣诸侯犹有往者此不畏其君而畏彊臣耳以力服人诸侯不可况大夫乎】
　　夏六月甲戌朔日有食之
　　左传【夏六月甲戌朔日有食之祝史请所用币昭子曰日有食之天子不举伐鼓于社诸侯用币于社伐鼓于朝礼也平子御之曰止也唯正月朔慝未作日有食之于是乎有伐鼓用币礼也其余则否大史曰在此月也日过分而未至三辰有灾于是乎百官降物君不举辟移时乐奏鼓祝用币史用辞故夏书曰辰不集于房瞽奏鼓啬夫驰庶人走此月朔之谓也当夏四月是谓孟夏平子弗从昭子退曰夫子将有异志不君君矣】
　　集说【杜氏预曰正月谓建巳正阳之月于周爲六月于夏爲四月　孔氏颖逹曰尚书云乃季秋月朔辰弗集于房彼季秋日食亦以此礼救之传言惟正月朔日食乃有伐鼓用币余月则否引夏书而与夏书违者盖先代尚质凡有日食皆用鼓币周礼极文周家礼法见事有差降惟正阳之月特用鼓币余月则否】
　　秋郯子来朝
　　左传【秋郯子来朝公与之宴昭子问焉曰少皞氏鸟名官何故也郯子曰吾祖也我知之昔者黄帝氏以云纪故爲云师而云名炎帝氏以火纪故爲火师而火名共工氏以水纪故爲水师而水名大皞氏以龙纪故爲龙师而龙名我高祖少皞挚之立也鳯鸟适至故纪于鸟爲鸟师而鸟名凤鸟氏厯正也鸟氏司分者也伯赵氏司至者也青鸟氏司啓者也丹鸟氏司闭者也祝鸠氏司徒也鴡鸠氏司马也鸤鸠氏司空也爽鸠氏司宼也鹘鸠氏司事也五鸠鸠民者也五雉爲五工正利器用正度量夷民者也九扈爲九农正扈民无淫者也自颛顼以来不能纪逺乃纪于近爲民师而命以民事则不能故也仲尼闻之见于郯子而学之既而告人曰吾闻之天子失官学在四夷犹信】
　　集说【赵氏鹏飞曰小国之朝大国以其势力足以庇小也鲁方自庇不暇何暇庇人小邾子及郯子来朝盖亦无益矣　家氏翁曰周鲁俱衰典章阙坏而小国之君乃知前古官名之沿革盖录之也黄氏正宪曰左氏载昭子问官之对仲尼见而学之然孔子删书断自唐虞而下至于论官惟曰揆岳牧伯公孤卿士等职而已若云火龙鸟之类不少概见何哉盖上古时朴事简故可因瑞纪事以名其官中古文明渐开世变事繁故必分职正名命以民事孔子欲立万世宜民之道是以舍逺而取近也郯子乃讥颛顼以来不能纪逺而纪近则圣人固有以折衷之矣所谓多闻择其善者而从之者非耶】
　　八月晋荀吴帅师灭陆浑之戎【公作贲浑戎谷无之字】
　　左传【晋侯使屠蒯如周请有事于雒与三涂苌谓刘子曰客容猛非祭也其伐戎乎陆浑氏甚睦于楚必是故也君其备之乃警戎备九月丁卯晋荀吴帅师渉自棘津使祭史先用牲于雒陆浑人弗知师从之庚午遂灭陆浑数之以其贰于楚也陆浑子奔楚其众奔甘鹿周大获宣子梦文公携荀吴而授之陆浑故使穆子帅师献俘于文宫】
　　【棘津杜注河津名水经注河水经东燕故城北则有济水北来注之有棘津之名亦谓之石济津故南津也今在河南卫辉府胙城县北　甘鹿杜注周地今河南河南府宜阳县有鹿蹄山甘水所出疑甘鹿以此得名水经注鹿蹄山在陆浑故城西北以传文证之似亦可据】
　　集说【高氏闶曰宣三年楚子伐陆浑之戎自是陆浑睦于楚至是荀吴灭之　家氏翁曰书名书灭谓之非贬不可僖二十二年秦晋迁陆浑之戎于伊川非戎人侵犯王略自外居内也荀吴忽袭灭其国惨矣若谓其贰于楚则诸侯莫不皆贰何独于陆浑有伐乎　汪氏克寛曰陆浑之戎本居秦晋之西北在荒服之外自僖之二十二年晋乃与秦迁之于伊川侵逼王畿则是晋人始谋不臧之过也今也与楚争彊掩其不备而灭之盖不足以赎前过矣　王氏樵曰书晋荀吴帅师灭陆浑之戎罪之也无王命动大众不顾郊甸之震惊掩其不备利而取之不待贬絶而见矣或者犹谓此役异于辟土服远而得无贬者失之矣　王氏锡爵曰晋非爲王室除患乃因其贰楚而隂袭之使非苌先见戎备素警则爲王室之震惊也大矣】
　　冬有星孛于大辰
　　左传【冬有星孛于大辰西及汉申须曰彗所以除旧布新也天事恒象今除于火火出必布焉诸侯其有火灾乎梓愼曰往年吾见之是其征也火出而见今兹火出而章必火入而伏其居火也久矣其与不然乎火出于夏爲三月于商爲四月于周爲五月夏数得天若火作其四国当之在宋卫陈郑乎宋大辰之虚也陈大皞之虗也郑祝融之虚也皆火房也星孛及汉汉水祥也卫颛顼之虚也故爲帝丘其星爲大水水火之牡也其以丙子若壬午作乎水火所以合也若火入而伏必以壬午不过其见之月郑裨灶言于子产曰宋卫陈郑将同日火若我用瓘斝玉瓒郑必不火子产弗与】
　　公羊【孛者何彗星也其言于大辰何在大辰也大辰者何大火也大火爲大辰伐爲大辰北辰亦爲大辰何以书记异也】
　　谷梁【一有一亡曰有于大辰者滥于大辰也】
　　胡传【大辰心也心爲明堂天子之象其前星太子后星庶子孛星加心象天子适庶将分争也后五年景王崩王室乱刘子单子立王猛尹氏召伯立子朝歴数载而后定至哀十三年有星孛于东方不言宿名者不加宿也当是时吴人僭乱慿陵上国日敝于兵骨如莽其戾气所感固将壅吴而降之罚也故氛祲所指在于东方假手越人吴国遂灭天之示人显矣史之有占明矣】
　　集说【杜氏预曰大辰房心尾也妖变非常故书　孔氏颖逹曰释天云大辰房心尾也大火谓之大辰李廵云大辰苍龙宿之体最爲明故曰房心尾也大火苍龙宿心以候四时故曰辰孙炎曰龙星明者以爲时候故曰大辰大火也心在中最明故时候主焉公羊传曰孛者何彗星也彗爲箒也言其状似埽箒光芒孛孛然妖变之星非常所有故书之传称孛于大辰西经直书于大辰者虽在其星之西仍在大辰分度之内故直云于大辰　孙氏复曰孛彗之属孛于大辰者在大辰也大辰大火　许氏翰曰星孛大辰火灾应之天地之符也大辰明堂当宋之分故王室乱宋亦乱卫陈郑灾气所溢也卫乱君奔陈败卿获唯郑有令政而无后灾是知祸福之可转也余氏光曰季氏曰古者厯象日月星辰所重在于敬授人时故温凉寒暑得其正而后作成讹易顺其常时有愆忒则生育违气有氛祲则淫邪作非细故也是以圣人修政务求合天君臣一徳罔敢不诚观允厘百工庶绩咸熙之言可以见其所重在此因时自考非苟应虚文而已至于星之有名或以其形或以其位或以其事或以其人星本无名名因象立上别三垣下分列宿所以定天体纪日躔初无预于占验也故不言事应而事应具存焉春秋时始以辰爲商星参爲晋星龙爲宋郑之星鹑火爲周分而分野之说因之以起循至战国游谈之士附爲惑世之言凡占休咎类主星名殊不知名星之次杂出无伦而事变无穷亦非星名所能尽纪其说有不可通者而率以私智推求偶有神合遂谓天常是先王敬授人时之实理反爲术家之所晦矣故彗孛之流氛祲之大者其爲咎征明矣而王室嫡庶分争在五年之后乃其偶合者耳岂专属加心之应哉】
　　楚人及吴战于长岸【长岸杜注楚地今江南太平府当涂县西南三十里有西梁山与东梁山夹江相对如门之辟亦曰天门山郡国志天门山一名娥眉山春秋楚获吴乘舟余皇处也】左传【吴伐楚阳匄爲令尹卜战不吉司马子鱼曰我得上流何故不吉且楚故司马令我请改卜令曰鲂也以其属死之楚师继之尚大克之吉战于长岸子鱼先死楚师继之大败吴师获其乘舟余皇使随人与后至者守之环而堑之及泉盈其隧炭陈以待命吴公子光请于其众曰丧先王之乘舟岂惟光之罪众亦有焉请籍取之以救死众许之使长鬛者三人潜伏于舟侧曰我呼余皇则对师夜从之三呼皆迭对楚人从而杀之楚师乱吴人大败之取余皇以归】
　　胡传【言战不言败胜负敌也楚地五千里带甲数十万战胜诸侯威服天下本非吴敌也惟不能去谗贱货使费无极以谗胜囊瓦以货行而策士竒才爲敌国用故日以侵削至鸡父之师七国皆败柏举之战国破君奔几于亡灭吴日益彊而楚削矣是故爲国必以得贤爲本劝贤必以去谗贱货爲先不然虽广土众民不足恃也攷其所书本末彊弱之由其爲后世戒明矣】
　　集说【刘氏敞曰谷梁云进楚子故曰战非也战则云战败则云败岂择于吴楚哉　陈氏傅良曰此楚令尹阳匄也书人吴公子光也书国畧之也楚之君大夫不见于春秋者十八年而吴入郢矣五年呉尝败楚于鹊岸不书六年败楚于房钟不书书伐吴而已于是始书战则以吴楚敌言之也　汪氏克寛曰楚先胜吴吴后复胜楚　季氏本曰长岸杜元凯以爲楚地盖吴兵至楚境而御之也】
　　【丁景王二丑十一年】十有八年【晋顷二年齐景二十四年卫灵十一年蔡平六年郑定六年曹平四年陈惠六年平十二年宋元八年秦哀十三年楚平五年吴僚三年】
　　春
</div>
    <div class="pagination">
<a href="钦定春秋传说汇纂_page72.html">上一页</a><span>...</span><a href="钦定春秋传说汇纂_page68.html">68</a><a href="钦定春秋传说汇纂_page69.html">69</a><a href="钦定春秋传说汇纂_page70.html">70</a><a href="钦定春秋传说汇纂_page71.html">71</a><a href="钦定春秋传说汇纂_page72.html">72</a><span class="current-page">73</span><a href="钦定春秋传说汇纂_page74.html">74</a><a href="钦定春秋传说汇纂_page75.html">75</a><a href="钦定春秋传说汇纂_page76.html">76</a><a href="钦定春秋传说汇纂_page77.html">77</a><a href="钦定春秋传说汇纂_page78.html">78</a><span>...</span><a href="钦定春秋传说汇纂_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
