<!DOCTYPE html>
<html>
 <head>
  <meta charset="utf-8"/>
  <title>
   春秋大全 - 第 10 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋大全 - 第 10 页/共 57 页
  </h1>
  <div class="content">
   周　鲁庄公十二年庄王崩子僖王立庄十七年僖王
　　崩孙惠王立
　　郑　鲁庄公十四年郑傅瑕杀子仪而纳厉公庄二十
　　一年厉公卒子文公立
　　齐　鲁庄公八年襄公弑庄九年齐桓公小白入于齐是
　　年齐管仲为政
　　宋　鲁庄公二年宋庄公卒子闵公防立庄十二年闵
　　公弑弟桓公御説立
　　晋　翼进侯緍之二十七年鲁庄公之十六年也曲沃武公伐晋灭之　曲沃武公二十三年鲁庄公十六年灭晋侯缗周僖王命曲沃伯以一军为晋侯始更号曰晋鲁庄公十七年武公卒子献公佹诸立
　　卫　鲁庄公六年齐纳惠公放黔牟于周庄二十五年
　　惠公卒子懿公赤立
　　蔡　鲁庄公十年楚败蔡师执哀侯以归庄十九年哀
　　侯卒于楚蔡人立其子肸为缪侯
　　曹　鲁庄公二十三年曹庄公卒子僖公夷立鲁庄公
　　三十二年僖公卒子昭公班
　　滕　详见隐公元年
　　陈　鲁庄公元年十月庄公林卒子宣公杵臼立　详见隐公元年及僖公元年
　　薛　鲁庄公三十一年薛伯卒
　　邾　鲁庄公十六年邾子克卒即仪父也邾子琐立庄
　　公二十八年邾子琐卒文公蘧蒢立
　　许　许叔入许五年即僖公四年许穆公新臣也小邾　鲁庄公五年郳黎来来朝详见隐公元年楚　鲁庄四年武王卒子文王熊赀立庄十九年文王卒子堵敖熊囏立庄二十二年熊恽弑兄堵敖代立是为楚成王史记以庄十八年为堵敖元年堵敖立五年遇弑楚成立十六年齐桓公以兵侵楚至陉庄公三十年楚子文为令尹
　　秦　详见隐公元年
　　吴　详见隐公元年
　　越　详见隐公元年
　　【戊庄王子四年】元年【齐襄五年晋缗十二年衞惠七年黔牟三年蔡哀二年郑厉八年子仪元年曹庄九年陈庄七年卒杞靖十一年宋庄十七年秦武五年楚武四十八年】
　　春王正月
　　【左传不称即位文姜出故也公羊传公何以不言即位春秋君弑子不言即位君弑则子何以不言即位隐之也孰隐隐子也谷梁传继弑君不言即位正也继弑君不言即位之为正何也曰先君不以其道终则子不忍即位】
　　不书即位内无所承上不请命也或曰庄公嫡长其为储副明矣虽内无所承上不请命独不可以享国而书即位乎曰诸侯之嫡子必誓于王庄虽嫡长而未誓安得为国储君副称世子也夫为世子必誓于王为诸侯可以内无所承上不请命擅有其国即诸侯之位耶春秋绌而不书父子君臣之大伦正矣【或问子同生以大子生之礼举之是内有所承矣不书即位何也茅堂胡氏曰同虽冡嫡然未尝命于天子桓公又薨于他国不及有付托之命也其内无所承明矣高氏曰公上不受于天子而父以弑逆得位又不以其道终无所受之故不书即位不正其始也庐陵李氏曰经不书即位者隐庄闵僖四公隐公之立特以非出惠公之意与庄闵僖之继弑者不同春秋既托始于隐以明大法矣而庄公之事又与闵僖不同葢闵僖之立犹念念讨贼故庆父叔牙卒不得志于鲁今桓公见戕于齐固不及有立子之命况继承之初创钜痛深异于他公不但当请命于天王即位而父仇未讨亦当告于天王以国事委冡宰而专以讨贼为事今泰然居之曽不以父之无辜见弑于邻国为志则非人子矣其不书即位仅比于桓公特书者异矣然以人子之心处庄公之时又知庄公之无志非可与隐闵僖比也○啖氏曰左氏谓不称即位文姜出故也且三月文姜方孙何妨正月即位乎刘氏曰原左传此意当为文姜未有至文故云耳不知夫人行不以正者至皆不书也且庄公不忍即位文姜感之而还则庄公已忘文姜之弑其父矣何以文姜又孙于齐乎汪氏曰庄闵僖不书即位公谷以为继故不忍行即位之礼然庄公主王姬闵公盟落姑僖公防柽皆在即位之年非不忍也】
　　三月夫人孙于齐
　　【左传不称姜氏絶不为亲礼也公羊传孙者何孙犹孙也内讳奔谓之孙夫人固在齐矣其言孙于齐何念母也正月以存君念母以首事夫人何以不称姜氏贬曷为贬与弑公也其与弑公柰何夫人谮公于齐侯公曰同非吾子齐侯之子也齐侯怒与之饮酒于其出焉使公子彭生送之于其乗焉搚干而杀之念母者所善也则曷为于其念母焉贬不与念母也谷梁传孙之为言犹孙也讳奔也接练时录母之变始人之也不言氏姓贬之也人之于天也以道受命于人也以言受命不若于道者天絶之也不若于言者人絶之也臣子大受命】夫人文姜也桓公之弑姜氏与焉为鲁臣子之义不共戴天矣嗣君夫人所出也恩如之何徇私情则害天下之大义举王法则伤母子之至恩此国论之难断者也经书夫人孙于齐而恩义之轻重审矣【刘氏曰母子至亲而不得不絶者义也春秋为人之不明于义而私其亲有不忍也故示之以絶之之文】梁人有继母杀其父者而其子杀之有司欲当以大逆孔季彦曰文姜与弑鲁桓春秋去其姜氏传【去声】谓絶不为亲礼也夫絶不为亲即凡人耳方诸古义宜以非司冦而擅杀当之不得以逆论也人以为允【连丛子梁人娶后妻后妻杀夫其子又杀之季彦过梁梁相曰此子当以大逆论礼继母如母是杀母也季彦曰言如母则与亲母不等欲以义督之也昔文姜与弑鲁桓春秋去其姜氏传曰不称姜氏絶不为亲礼也絶不为亲则凡人尔且夫手杀重于知情知情尤不得为亲则此下手之时母名絶矣方以古义是子宜以非司冦而擅杀当之不得为杀母而论以大逆也梁相从之】故通于春秋然后能权于天下之事矣孙者顺让之辞使若不为人子所逐以全恩也【杜氏曰夫人庄公母鲁人责之故出奔内讳奔谓之孙犹孙让而去临川吴氏曰鲁人以桓公之弑实由夫人众怒羣诮夫人内慙不安故出奔齐】哀姜去而弗返文姜即归于鲁例以孙书何也与闻弑桓之罪已极有如去而弗返深絶之也【范氏曰文姜有杀夫之罪重故去姜氏哀姜有杀子之罪轻故贬曰夫人氏之防此轻重之差】然则恩轻而义重矣河广之诗其词何取而圣人録于国风者明宋襄公之重本亦此义也【朱子曰衞宣姜女为宋桓公夫人生襄公而出归于卫襄公即位夫人思之而义不可往盖嗣君承父之重与祖为体母出与庙絶不可以私反故作此诗言谁谓宋国远乎但一跂足而望则可以见矣明非宋远而不可至乃义不可往耳为襄公者将若之何生则致其孝没则尽其礼而已】其垂训逺矣【问文姜与弑书曰夫人孙于齐何以不曰姜氏孙于齐乎茅堂胡氏曰絶于外则去姓絶于内则去氏内外俱絶则姓氏皆去曰夫人孙于齐则知其为文姜矣若曰姜氏安知其非侄娣乎张氏曰文姜之罪上通乎天为鲁臣子者原先君见弑之由固难以嗣君夫人所出而以恩掩义故断以大义而去姜氏以絶之所以尊社稷而重本也古之圣人为礼有等差制服有轻重三纲之设以夫为妻纲五服之条父在为母期皆所以明天伦之正而使人之本以自别于禽兽也永嘉吕氏曰书夫人孙于齐则夫妇母子之义絶矣夫妇母子之义絶则凡人耳文姜之防齐侯其薨其葬皆书夫人圣人之书此也毋乃溷于名实乎曰桓公虽见弑而庄公之于母也一以夫人之礼事之彼且以为夫人也我可以不谓之夫人乎圣人书法亦纪实而已矣李氏曰下如齐复书姜氏者于一贬罪恶自见矣汪氏曰文姜与弑桓公哀姜与弑二君皆罪大恶极不可复居鲁国故皆书孙虽不曰奔使若自知愧耻而去然亦可见其无所容则其絶之也至矣哀姜去而不返齐人讨而杀之得讨贼之义矣文姜复归于鲁而或防或享如齐如莒一书再书而又再书春秋非与其归鲁也所以深罪鲁之臣子无愤疾之心而不能仗大义以诛之也先儒谓唐武后废中宗而移其宗庙张柬之等当废为庶人而赐之死引春秋絶文姜之义以为断可谓得圣人之意矣春秋于文姜不曰姜氏而书夫人纲目于武后不曰太后而称武后葢称姜氏则疑于妾媵而其罪不彰称太后则犹为天下之母而非庶人矣况圣人笔削父母国之史而朱子笔削前代之史师其意而不袭其文岂非得传心之要典也乎　啖氏曰公羊云夫人固在齐矣其言逊于齐念母也岂有先在齐而今书逊乎葢见无夫人至文故云耳不知夫人随防而归矣谷梁曰接练时录母之变始入之也亦言夫人先在齐至练时始録之亦非也庐陵李氏曰三传文姜之孙左注则以为文姜既归而复出奔公谷则以为文姜本未归但因练祭时感夫人不与祭故録之二説已不同然称姜氏左注以为文姜宜与齐絶公谷以为鲁臣子宜絶文姜二説又不同然考之左氏本文絶不为亲安知非谓鲁之臣子当絶文姜而不以为亲乎但其文意不明致杜氏误释耳故胡氏引孔季彦之言而左氏之传始明要之此条公谷皆通而谷梁尤精】
　　夏单伯逆王姬【单音善后同逆左作送】
　　【公羊传单伯者何吾大夫之命乎天子者也何以不称使天子召而使之也逆之者何使我主之也曷为使我主之天子嫁女于诸侯必使诸侯同姓者主之诸侯嫁女于大夫必使大夫同姓者主之谷梁传单伯者何吾大夫之命乎天子者也命大夫故不名也其不言如何也其义不可受于京师也其义不可受于京师何也曰躬君弑于齐使之主婚姻与齐于礼其义固不可受也杜氏曰王姬不称字以王为尊且别于内女也】单伯者吾之命大夫也【范氏曰单姓伯字礼诸侯嵗贡士于天子天子命之使还其国为大夫者不名陆氏曰诸国大夫王赐之圻内邑为号令归国如单伯祭仲是也】逆王姬使我为之主也【杜氏曰天子嫁女于诸侯使同姓诸侯主之不亲婚尊卑不敌何氏曰不自为主者行婚姻之礼则伤君臣之义行君臣之礼则废婚姻之好故必使同姓敌体者主之临川吴氏曰王将嫁女于齐命鲁主之故鲁遣单伯往逆王姬于周俾先至于鲁而后往归于齐也】其不言如者谷梁子以为义不可受于京师也躬君弑于齐使之主婚姻与齐为礼其义固不可受也【范氏曰鲁桓见杀于齐若天子命为主则非礼大矣春秋为尊者讳故不可受之于京师】此明忘亲释怨则无以立人道矣【张氏曰常事不书而此特书之斩衰而主婚固已非礼况齐乃不可同天之雠柰何与之主婚于此见鲁之君臣无复雠之心而国之三纲絶矣孙氏曰天子命庄公主雠婚而公不辞故交讥之高氏曰王姬下嫁礼虽不传而以义推之诸侯固当躬至京师天子置馆命同姓之尊者行賔主之礼然后逆归本国此亦男下女之义也今齐既不朝王又不亲迎而鲁之单伯反往逆之庄王不以鲁之先君戕于齐命之主婚鲁有大防不因而辞之陷王于不义故不书于京师而直书逆王姬犹曰鲁自逆耳王中子曰礼天子使其大夫监于方伯之国国三人鲁大夫有单伯费伯夷伯是鲁有监国三大夫也○张氏曰左传作送王姬考之春秋之例非也况筑馆在秋如单伯果以天子大夫送王姬必俟馆成之后方至鲁岂得预书之当从公谷作逆字啖氏曰公羊云何以不称使天子召而使之也按鲁自使逆天子何事召之不言使省文尔刘氏曰左传以单伯为周大夫按十四年经单伯防齐侯宋公衞侯郑伯于鄄称单伯防诸侯则为鲁人明也犹曰叔孙豹防晋赵武楚屈建矣若单伯为周大夫应书单伯齐侯防于鄄不得属防于单伯也汪氏曰左氏惑于成襄昭之经书单子故云耳然周有祭伯祭叔岂可以郑祭仲亦周大夫乎】
　　秋筑王姬之馆于外
　　【左传为外礼也公羊传何以书讥何讥尔筑之礼也于外非礼也于外何以非礼筑于外非礼也其筑之何以礼主王姬者必为之改筑主王姬者则曷为必为之改筑于路寝则不可小寝则嫌羣公子之舍则以卑矣其道必为之改筑者也谷梁传筑礼也于外非礼也筑之为礼何也主王姬者必自公门出于庙则已尊于寝则已卑为之筑节矣筑之外变之正也筑之外变之为正何也仇雠之人非所以接婚姻也衰麻非所以接弁冕也其不言齐侯之来逆何也不使齐侯得与吾为礼也】
　　鲁于王室为懿亲其主王姬亦旧矣馆于国中必有常处【去声孙氏曰鲁主王姬不一王姬之馆国中当有常处】今特筑之于外者谷梁子以为仇雠之人非所以接婚姻也衰麻非所以接弁冕也知其不可故特筑之于外也【临川吴氏曰时公在谅闇虑齐侯亲逆若以嘉服见则于心不安又不敢辞主昏之事故特筑馆于外以为王姬之舍而俟齐侯之迎因其变常而书之以讥也】筑之于外得变之正乎曰不正有三年之丧天王于义不当使之主有不戴天之雠【礼记曲礼父之雠不与共戴天】庄公于义不可为之主筑之于外之为宜不若辞而弗主之为正也是以君子贵端本焉或曰天王有命固不可辞使单伯逆于京师上得尊周之义为之筑馆于外下未失居丧之礼奚为不可曰以常礼言之可也今庄公有父之雠方居苫块此礼之大变也【杜氏曰防制未阕故异其礼是常礼之变也然不知父雠未复而与之主婚实礼之大变不可以常礼言之也】而为之主婚是废人伦灭天理矣春秋于此事一书再书又再书者【汪氏曰一书逆王姬再书筑馆又再书归齐是也】其义以复雠为重示天下后世臣子不可忘君亲之意故虽筑馆于外不以为得礼而特书之也【高邮孙氏曰桓公见弑于齐仇雠未复天王遽使鲁主王姬之婚庄公当辞期于得请而后已是时非无同姓之诸侯葢庄公未之辞尔辞之不固与不辞同知主婚之非而筑馆于外孰与辞之不筑也陈氏曰齐襄弑鲁桓天子不能正而使鲁主王姬以嫁齐则鲁岂无辞乎高氏曰夏逆而秋筑馆又见前逆之为大早计矣汪氏曰庄公是时畏齐之强不以杀父为雠方欲结齐好以为安故自主王姬之后今年防伐卫明年同狩又明年复防伐卫其雠齐之意畧无几微见于举动则非畏王命而不敢辞主婚之事实乃畏齐而不肯辞也比事以观而庄公忘雠之罪不可掩矣　赵氏曰左氏云于外礼也与雠主婚纵在城外岂为礼也庐陵李氏曰公羊以筑于外为非礼是知鲁主王姬之常事而不知今日之齐乃雠也左氏谷梁筑于外为合礼是知齐之为雠而不知雠终不可与交则虽为外而亦非也又曰春秋书筑馆一筑台二筑囿三筑邑六皆创始之文也】
　　冬十月乙亥陈侯林卒
　　【谷梁传诸侯日卒正也高氏曰庄公与桓王同时王名林而公亦名林君臣同名也】
　　王使荣叔来锡桓公命
　　【此书锡命之始公羊传锡者何赐也命者何加我服也其言桓公何追命也谷梁传礼有受命无来锡命锡命非正也生服之死行之礼也生服之死追锡之不正甚矣杜氏曰荣氏叔字】
　　啖助曰不称天王宠簒弑以渎三纲也【何氏曰礼有九锡一车马二衣服三乐则四朱戸五纳陛六虎贲七弓矢八鈇钺九秬鬯皆所以劝善死当加善諡不当加锡桓行实恶而追锡之尤悖天道故不称天王陈氏曰桓簒立周人不以为罪宰渠伯纠来仍叔家父又来终桓之身不能正而追锡命贬必于其重者莫重于追锡命故于是焉贬也茅堂胡氏曰王使聘桓者三死又追命大恶不讨而恩礼加焉谁不劝于为恶春秋弑君三十六岂无自而然哉】春秋书王必称天所履者天位也所行者天道也所赏者天命也所刑者天讨也今桓公弑君簒国而王不能诛反追命之【孙氏曰桓弑逆之人庄公生不能讨死又追锡之庄王之为天子可知也】无天甚矣【陆氏曰言不能法天也】桓无王王无天其失非小恶也与葬成风引为夫人使妾并嫡无以异故其文一施之【刘氏曰王者之义必纯法天天道予善夺恶而无私者也今桓公簒君取国中不受命而王不能诛反追命之此无天法甚矣其失非小过小恶也与葬成风引之为夫人使妾并后无以异故其文一施之春秋所讥于王多矣独至于锡桓公命赗葬成风以无天责之者王者之位至贵也至重也至大也今臣弑君妾僭嫡而王尊礼之则王义废人伦灭矣不可以不深贬】范乃以出居于郑来聘求车三事为证而谓非义之所存误矣【范氏曰天王出居于郑不可最大矣使仍叔之子来聘使家父来求车皆不可也三者皆言天王明非义之所存旧史有详畧髙氏曰礼诸侯嗣位三年防毕以士服朝天子天子锡之黼冕圭璧然后归以临其民谓之受命桓簒弑未尝入朝受命王命鲁主婚故追锡桓公以宠之鲁桓既葬矣因其私諡而锡之尤为非礼张氏曰庄公主王姬之婚故王宠嘉其父桓公已终而遣使锡之防命若昭七年王使成简公追命衞侯之伯也桓弑隐在王法有贼杀其亲之罪乃司马九伐之所宜加王不能讨反以恶为善示以褒嘉故特去天而止书王也茅堂胡氏曰春秋以理制名而权之以义由理制名道其体此正例也以义权名致其用此变例也王而必称天者为天子受天命若天道也能敦五典庸五礼则可称天王能命有徳讨有罪则可称天王典礼赏罚春秋之纲领四者备天子之能事毕矣崇诸侯妾母赗含成风而防葬则典礼悖矣故贬不称天宠簒弑以渎三纲而锡桓公命则非命有徳矣故贬不称天释鲁桓宋督之恶而不问怒郑不朝身临行阵则非讨有罪矣故贬不称天施于天子者深切着明如此训后世人君不可逆天道也陈氏曰春秋之初亟书王人书来求尤有治不修贡之事焉书来锡命犹治不禀命之事焉君子葢有感于此而非徒以为讥也○汪氏曰襄十四年灵王将昏于齐使刘定公赐齐侯命则此年锡桓公命亦因命鲁主王姬之昏而追锡其先君耳经传言锡命者八考之周制王命诸侯则大宗伯傧司几筵设王位黼扆而后内史作策命之未闻遣使就其国而锡命也蔡仲之命命之践诸侯之位也旅巢命因巢伯来朝而命之也文侯之命以其有功而锡之命也春秋之时天子不能以正礼制诸侯故皆遣使就其国而锡之命如僖十一年赐晋侯命文元年毛伯锡命则因始即位而锡之庄二十七年使召伯赐齐侯命成八年召伯锡命乃即位之久而后命之此年锡桓公命昭七年追命衞侯又皆既卒而追锡之惟僖二十八年晋文献俘朝王而王命尹氏王子虎内史叔兴父策命晋侯则为侯受命而王之下劳晋其失尊又甚于遣使矣然文成虽不朝王毛伯召伯无贬直书而义见此年追命簒弑之人其恶尤大故王而不称天以示非常之贬也○庐陵李氏曰锡命例三庄公锡桓公宠簒弑也故不书天王以深责之文元年襄王锡文公成八年简王锡成公二公不朝又无敌忾之功遣使锡命之非正也然比之桓公则有间矣故仍书天亦以见王室之失礼也又曰王不书天者锡桓公及赗葬成风也范以为仍叔来聘家父求车其失不减于赗葬成风天王出居其罪尤大于锡桓公而皆书天则此三者非义所存旧史有详畧夫子因而弗革耳胡氏以为桓公以臣弑君成风以妾并嫡其事皆三纲所系故其文一施之主何休赵氏又曰锡命公羊注取礼纬説礼有九锡一车马以代其步二衣服以表其徳三乐则以化其民四朱戸以明其别五纳陛以安其体六虎贲以备非常七弓矢使得专征八鈇钺使得专伐九秬鬯使之祭祀皆所以劝善扶不能言命不言服者重命不重财物周礼典命百里不过九命七十里不过七命五十里不过五命糓梁注亦引九锡文而疏曰九锡与周礼九命异何休既引九锡又引九命其意以九锡即九命也今按大宗伯以九仪之命正邦国之位一命受职再命受服三命受位四命受器五命受则六命赐官七命赐国八命作牧九命作伯则与九锡不同矣旧觧九锡之名舆马大辂戎辂各一马二也衣服衮也乐则轩县也朱戸所居之室朱其戸也纳陛从中阶而升也虎贲三百人也弓矢彤玈之弓矢也鈇钺大柯斧赐之专杀也秬鬯秬鬯之酒盛以圭瓒之中以祭祀也胡氏于文元年传曰黻冕圭璧因其终防入见而赐之车马衮黼因其嵗时来朝而锡之彤弓玈矢因其敌忾献功而锡之然参之诸书平王命晋文侯以秬鬯弓矢虎贲宰孔赐齐侯受命冕服大辂龙旗九旒渠门赤旗襄王命晋文亦以大辂之服戎辂之服彤弓鈇钺秬鬯虎贲而已则古者策命之典亦不过如此何休范本得之但其所引出礼纬及白虎通则汉儒以汉法附防増益之也胡氏取礼及诗为证而分为三事葢诗人之词不过言其大槩其实有功亦可以赐车马黻冕也王命士防以黻冕是矣又考之左传文元年毛伯锡命注曰诸侯即位天子赐以命圭庄二十七年惠王使召伯廖赐齐侯命不言所命杜氏直谓命为侯伯襄十四年灵王使刘定公赐齐侯命曰昔伯舅大公右我先王股肱周室师保万民世胙大师以表东海王室之不壊繄伯舅是頼今余命女环兹率舅氏之典纂乃祖考无忝乃舅敬之哉无废朕命昭七年衞告防请命景王使成简公如衞吊且追命襄公曰叔父陟格在我先王之左右以佐事上帝余敢忘高圉亚圉而命晋文之辞亦有策书以此观之则锡命有命辞有命物矣又或止有命辞而无命物亦未可知也有命辞有命物者如后世以玺书褒赏功臣増秩赐金是也止有命辞者如后世赐手诏褒美是也要之三传之説皆可通又曰韦昭国语锡晋文命下注云命服也诸侯七命冕服七章赐晋惠公命下又曰赐瑞其説又不同见文元年又曰策命晋侯为侯伯下杜注曰九命作伯是既加以九命之伯又加以九锡之赐则何氏兼以九锡九命亦自有见】
　　王姬归于齐
　　【公羊传何以书我主之也谷梁传为之中者归之也】
　　鲁主王姬之嫁旧矣在他公时常事不书此独书者以归于齐故也逆于京师筑馆于外而不书归于齐则无以见【音现】其罪之在也书归于齐而后忘亲释怨之罪着矣春秋复雠之义明矣【赵氏曰凡外女归皆以非常乃书两书王姬归皆非常讥与雠为婚主也陈氏曰王姬不书唯庄公之篇再书之曷为再书以庄公之于齐不可与相为礼也鲁有主王姬者矣莫悖于与齐昏是故特讥之春秋之书外女未有详于此者也书逆女书筑王姬之馆书归书卒皆以病庄公也髙氏曰姬不书伯季尊王姬也张氏曰王姬来而不书至别于尊夫人也临川吴氏曰书归于齐鲁既主昏则同于内女也庐陵李氏曰书王姬归齐二此年及十一年也此归襄公十一年归桓公】
　　齐师迁纪郱鄑郚【郱蒲丁反鄑子斯反郚音吾】
　　【此书迁之始公羊传迁之何取之也取之则曷为不言取之也为襄公讳也外取邑不书此何以书大之也何大尔自是始灭也谷梁传纪国也郱鄑郚国也或曰迁纪于郱鄑郚杜氏曰齐欲灭纪故徙其三邑之民而取其地】
　　郱鄑郚者纪三邑也邑不言迁迁不言师其以师迁之者见纪民犹足与守而齐人强暴用大众以迫之为已属也凡书迁者自是而灭矣春秋兴灭国继絶世则迁国邑者不再贬而罪已见矣【汪氏曰不再贬谓直书其事不必更加贬黜即公羊所谓不贬絶以见罪恶者也薛氏曰黄之盟才二年也今又迁纪三邑强暴之无忌惮甚矣沙随程氏曰土地人民尽有之曰取逐其人有其地曰迁永嘉吕氏曰诸侯之国皆受之于天子其封域有定分人民有定居强者不可以力并诈者不可以诞取纪之土地人民受之于天子齐乌得而迁之哉纪之灭始于此圣人所以书师而深疾之也庐陵李氏曰经书迁人国邑三齐师迁郱鄑郚十五宋人迁宿闵二年齐人迁阳是也宿与阳皆国而郱鄑郚为纪邑迁宿迁阳皆书人而迁郱鄑郚书师也春秋特笔着齐之罪也○啖氏曰公羊云曷为不言取为襄公讳也按取人邑非善事若为之讳是掩恶也谷梁云纪国也郱鄑郚国也或曰纪迁于郱鄑郚按下有纪侯大去其国明此时未迁故知是纪之三邑刘氏曰齐一师必不能并迁两国取郚取防犹分别言之况两国乎】
　　【已庄王丑五年】二年【齐襄六晋缗十三卫恵八黔牟四蔡哀三郑厉九子仪二曹庄十陈宣公杵臼元年靖十二宋庄十八卒秦武六楚武四十九】
　　春王二月葬陈庄公
　　夏公子庆父帅师伐于余丘
　　【公羊传于余丘者何邾娄之邑也曷为不系乎邾娄国之也曷为国之君存焉耳谷梁传国而曰伐于余丘邾之邑也其曰伐何也公子贵矣师重矣而敌人之邑公子病矣病公子所以讥乎公也其亦曰君在而重之也杜氏曰庄公时年十五则庆父庄公庻兄】
　　按二传于余丘邾邑也【临川吴氏曰于发语辞犹曰于越】国而曰伐此邑尔其曰伐何也志庆父之得兵权也【髙氏曰大其事若一国然】庄公幼年临位首以庆父主兵卒致子般之祸于余丘法不当书圣人特书以志乱之所由为后戒也鲁在春秋中见弑者三君其贼未有不得鲁国之兵权者公子翚再为主将【去声】专会诸侯不出隐公之命【见左传隐公四年十年】仲遂擅兵两世入伐邾防师救郑【见左传僖公二十七年三十三年文公九年】三军服其威令之日久矣故翚弑隐公而寪【音委】氏不能明其义【见左传隐公十一年】庆父弑子般而成季不能遏其恶【见左传庄公三十二年】公子遂杀恶及视而叔仲惠伯不能免其死【见左传文公十八年】夫岂一朝一夕之故哉春秋所书为戒远矣【张氏曰庄公之立寝苫枕戈莫先于率一国以同仇于不义之齐舍是而命将帅师先有事于无事之小国兵兴无名而庆父以尊属主兵使之得政以制一国之权军政之本既失而权移于下以成异日子般闵公之祸故详书以讥蜀杜氏曰此大夫之专而出公子之文者葢圣人病其不能复齐之雠目之以示义尤曰为公之子而不知君父之雠也庐陵李氏曰一经书鲁大夫率师伐国者九伐邾七伐莒一独于余丘以邑而书伐亦春秋特笔欲以启问者察事情也沙随程氏曰书伐国也公谷以为邾邑葢邾附庸汪氏曰于余丘小国葢其后属邾杜氏曰前后未有邑言伐者汪氏曰无骇入极杜注附庸小国而贾逵以为戎邑岂九年取根牟杜注东夷国而公羊言邾娄邑然经书邑必系国如取鄟取邿取鄫即小国也切以为极于余丘根牟皆小国耳庆父帅师不害其为得兵权伐国伐邑不必详辨】
　　秋七月齐王姬卒
　　【公羊传外夫人不卒此何以卒録焉尔曷为録焉尔我主是也谷梁传为之主者卒之也】
　　内女嫁为诸侯妻则书卒王姬何以书比内女为之服也故檀弓曰齐告【礼记作谷】王姬之丧鲁庄公为之大功或曰由鲁嫁故为之服姊妹之服【孔氏曰周女命鲁为主比之鲁女故为之服出嫁姊妹之服范氏曰主其嫁则有兄弟之恩死则服之临川吴氏曰礼经本无为王姬服之礼庄公因齐之告防特为之服以媚齐也】夫服称情而为之节者也庄公于齐王姬厚矣如不共戴天之念何此所谓不能三年之丧而缌小功之察也特卒王姬以着其罪【薛氏曰主昏之为服自庄公始也其以説齐乎沙随程氏曰礼于舅之妻无服外祖父母才小功耳今以世雠而厚其防非礼也不然外夫人卒不书张氏曰庄公舍不共戴天之雠而主齐夫人之昏知有齐而不知有父其罪可谓大矣故自逆王姬至此特书屡书辞繁而不杀以正其淟汨大伦诬灭天理之罪所谓婉而成章也汪氏曰周礼为王后齐衰觧之者曰诸侯为之不杖期固未闻主昏王女而为之服也春秋二百四十二年王后崩不见于经则当时诸侯于王后之防礼畧矣而顾为王姬之服其重在齐而不在周也或者以为尊王命过矣】
　　冬十有二月夫人姜氏防齐侯于禚【禚诸若反公作郜】
　　【左传书奸也谷梁传妇人既嫁不逾竟逾竟非正也妇人不言防言防非正也飨甚矣杜氏曰禚齐地防非夫人之事显然书之比年出防其意皆同夫人行不以礼故还皆不书】
　　妇人无外事【永嘉吕氏曰父母在则归宁葛覃称归宁父母是也殁则使卿宁楚子庚聘于秦为夫人宁是也】送迎不出门见兄弟不逾阈在家从父既嫁从夫夫死从子今防齐侯于禚是庄公不能防闲其母失子道也故赵匡曰姜氏齐侯之恶着矣亦所以病公也曰子可以制母乎夫死从子通乎其下况于国君君者人神之主风教之本也不能正家如正国何若庄公者哀痛以思父诚敬以事母威刑以督下车马仆从莫不俟命夫人徒往乎夫人之往也则公威命之不行哀戚之不至尔【资中黄氏曰天下后世为人子而使母至于是罪之大者也髙氏曰夫人称姓氏曰贬不再也张氏曰春秋孔子之刑书也观春秋书法如此则以孔子而当周公之任正文姜之罪必不免于管蔡之诛矣家氏曰姜氏身负弑君未讨之诛甫除丧而往防其兄齐襄方有王姬伉俪之戚未逾时而出淫其妹此天下之大恶覆载之所不容圣人为是故于春秋聨书之比而诛之也汪氏曰春秋之末公父文伯之母闯门而与康子言皆不逾阈祭悼子康子与焉胙不受撤爼不宴仲尼闻之以为别于男女之礼夫季氏俗薄而敬姜独能守礼而不违春秋备书文姜之行虽国恶不容讳其善善恶恶之心亦犹美敬姜之意乎○赵氏曰谷梁云妇人既嫁不逾竟若然则父母存岂得从其归宁乎又未嫁之女孀居之妇岂得逾竟乎】
　　乙酉宋公冯卒【冯反氷反】
　　【髙氏曰观宋庄忮求败类则穆公之不以国与子有以知之矣】
　　【庚庄王寅六年】三年【齐襄七晋缗十四卫惠九黔牟五蔡哀四郑厉十子仪三曹庄十一陈宣二靖十三宋闵公捷元年秦武七楚武五十】
　　春王正月溺防齐师伐衞
　　【左传疾之也公羊传溺者何吾大夫之未命者也谷梁传溺者何也公子溺也其不称公子何也恶其防仇雠而伐同姓故贬而名之也】
　　谷梁子曰此公子溺也其不称公子何也恶【去声】其防仇雠伐同姓故贬而名之也【陈氏曰隐桓庄之世吾大夫防伐恒名之自公孙滋不平贬矣范氏曰齐受天子罪人为之与师而鲁与同故贬】有父之雠而释怨其罪大矣况与合党兴师伐人国乎【髙氏曰衞朔奔齐齐欲纳之然天王已絶朔而立公子黔牟为衞侯鲁辄兴兵防仇雠之人抗天子之命纳不义之君其罪大矣薛氏曰大雠不报而又与之出师舍其田而芸人之田庄公之谓矣溺不书帅师所将之兵少也家氏曰或谓衞朔在齐此防齐纳朔非成父志乎夫纳朔者父恶也不能复父之雠而成父之恶滋不孝也资中黄氏曰溺贬而去族非未赐氏之比蜀杜氏曰庆父专兵不待贬而恶自见溺去族明其恶甚于庆父○庐陵李氏曰考之三传左氏则曰衞朔出奔二公子立黔牟何休据世本史记以为衞朔背叛出奔天子新立公子留范氏则以为齐受天子罪人为之兴师而鲁同之然则黔牟与晋虽未知孰是而此时衞朔在齐齐欲纳之明矣齐党罪人固不足责而庄公新立寝苫枕戈莫先于率国人以同仇舍是不顾而二年伐于余丘三年伐卫又且同齐师以往此何心哉左氏疾之之説固得之惜乎注者之无见也余见翚帅师下】
　　夏四月葬宋庄公
　　【谷梁传月葬故也】
　　五月葬桓公
　　【左传后也公羊传此未有言崩者何以书葬葢改葬也谷梁传传曰改葬也改葬之礼缌举下缅也或曰郤尸以求诸侯天子志崩不志葬必其时也何必焉举天下而葬一人其义不疑也志葬故也危不得葬也曰近不失崩不志崩失天下也独隂不生独阳不生独天不生三合然后生故曰母之子也可天之子也可尊者取尊称焉卑者取卑称焉其曰王者民之所归往也】
　　左氏曰缓也【杜氏曰以桓十五年崩七年乃葬】天子七月而葬同轨毕至诸侯五月同盟至大夫三月同位至士逾月外姻至王崩至是盖七年矣先儒或言天子不志葬又以为不言葬者常也【刘氏曰公亲防之不书葬常事也不亲防之则书葬非常也】夫事孰有大于葬天子者而可以不志乎死生终始之际人道之大变岂以是为常事而不书也【髙氏曰平王崩求赙于诸侯然后克葬桓崩七年乃克葬者葢承诸侯背叛王师伤败之后力益不足矣夫以天下而葬一人安可缓也圣人书之以着天下臣子之罪若曰改葬则圣人明书之矣庄王以后王室益弱无有以缓葬书者而有速葬者抑以礼滋畧欤薛氏曰七年而葬闵王室之无臣子也沙随程氏曰周人东迁之初尚有志于归葬已而侵削益甚故于此始葬张氏曰鲁遣微者往防故不书公如又不书卿大夫往而止记桓王之葬也同轨毕至之礼既不复行于是诸侯恶其害已而去其籍先王之丧礼仅传于后世惟士丧既夕士虞耳可胜惜哉陈氏曰防葬不书其人慢也文公使公子遂葬晋侯叔孙得臣葬襄公是均周晋也昭公使叔公葬宋公滕侯叔鞅葬景王是均周宋滕也均犹可也晋景公卒成公吊丧而定王不葬楚康王卒襄公送葬而灵王不葬不臣于周而诎于晋楚春秋讳之是故春秋不徒志葬也庐陵李氏曰春秋十三王志葬者桓庄匡简景而已诸侯之不臣可知也又曰桓王以隐公三年立其年则有周郑交恶之事而祭足取温之麦成周之禾矣隐五年曲沃庄伯伐翼以支庶戕宗而王又使尹氏武氏助之六年郑伯朝周而王又不礼焉八年虢公忌父始作卿士于周九年郑人假王命以讨宋十一年王又取邬刘蒍邗之田于郑君子是以知桓王之失郑矣故桓五年有繻葛之败七年而齐郑衞伐盟向王迁盟向之民于郏虽畿内之地亦不能保矣十年又为詹父伐虢是又助臣伐君何以示其下故自纳后聘鲁外皆无见于经传者十五年而崩在位二十五年子庄公立越七年始葬考之传文惟桓十八年传曰周公欲杀庄王而立王子克辛伯告王遂与王杀周公黒肩王子克奔燕繇此观之岂非王室有仪黒肩之乱乎此王室事不经见附于此○刘氏曰公谷以为改葬非也若诚改葬应如改卜之类而书改矣世衰礼废何事不有岂能必桓王前已葬哉】
　　秋纪季以酅入于齐【酅戸圭反】
　　【左传纪于是乎始判公羊传纪季者何纪侯之弟也何以不名贤也何贤乎纪季服罪也其服罪奈何鲁子曰请后五庙以存姑姊妹谷梁传酅纪之邑也入于齐者以酅事齐也入者内弗受也杜氏曰齐欲灭纪故季以邑入齐为附鄘先祀不废故书字贵之酅纪邑在齐国东安平县】
　　大夫不得用地公子不当去国盗地以下敌弃君以避患非人臣也故春秋之义私逃者必书奔有罪者必加贬【汪氏曰私逃若邾庶其莒牟夷有罪若陈侯弟招是也】今季不书奔则非窃地也不书名则非贬也诸侯兄弟贬则书名宋辰秦鍼【其亷反】之类是也不贬则书字蔡季许叔之类是也纪季所以不书奔者有纪侯之命矣【陆氏曰纪季以君之邑入于他国不书曰叛以有兄之命也赵氏曰诸侯兄弟以国连字者蔡叔许叔纪季蔡季皆国而字之言与君一体也】所以不书名者天下无道强众相凌天子不能正方伯不能伐屈已事齐请后五庙其亦不得已而为之者非其罪也所以无贬乎【刘氏曰纪季见齐之必将灭已故请先下齐以退敌兵以安君存国之故析地事雠援存亡继絶之义使宗庙血食后嗣复见叔姬归酅是也可谓明于权矣】入云者难辞也【范氏曰纪国微弱齐将吞并纪季深覩存亡之机大惧社稷之陨故超然遐举以酅事齐庶嗣不冺宗庙永存春秋贤之故褒之以字齐受人之邑而灭人之国故于义不可受也陈氏曰纪侯在而季以酅入齐若以邑叛其称字纪侯意也齐襄自桓始年挟郑以图纪黄之防鲁为之求成不得免焉迁郱鄑郚纪之不絶也如线季以酅入齐纪于是乎始判是分国以与之也齐人所欲者吾土地苟可以免纪者无不为也是纪侯意也是故称字不称字则疑于宋鱼石邾庶其张氏曰王政不行伯者未作强大吞并无故肆行小国不能校卑词下敌以存宗祀以先王之建国而听命于强暴春秋所以于季无讥焉书入以志其难葢闵之也髙氏曰纪侯自度灭亡归季姜于京师而天王终不能正求援于鲁而邻国卒莫能救与其残民絶祀孰若使季以酅为附庸以事齐庶宗祀之不灭也此从权纾祸不得已之甚槩以王法则擅以天子封邑入于齐齐纳人之封邑均有罪故书以酅入以示义析地以去国降志以事仇非季之心也以宗国为寄矣圣人恕季而重罪齐侯也庐陵李氏曰春秋书以地出奔者邾庶其莒牟娄邾黒肱是也书名书地而窃邑叛君之罪着矣书大夫入于某者宋鱼石晋栾盈是也书地书复入而据邑叛君之罪见矣今季不书奔不书名所以别于二例也不书弟明非纪侯之薄也书入所以罪齐而闵季也春秋所以如此书者原季之情免季之罪不使与其他公子去国者比耳故纪季之事谓之不贬则可谓之知权亦可加以贤而褒之则恐未可与微子适周室论也余见蔡季下○赵氏曰公羊云何以不名贤也此乃纪侯之命且不得已而然何足为贤哉刘氏曰谷梁云入者内弗受也非也自此往入之入而非归入之入若可受者遂云归于齐乎】
　　冬公次于滑【滑公谷作郎】
　　【左传将防郑伯谋纪故也郑伯辞以难凡师一宿为舍再宿为信过信为次公羊传其言次于郎何刺欲救纪而复不能也○谷梁传次止也有畏也欲救纪而不能也杜氏曰滑郑地在陈留襄邑县西北】
　　谷梁子曰次止也有畏也欲救纪而不能也【临川吴氏曰纪将亡矣以昏姻之故告急于鲁鲁庄不能自已故出次于滑将防郑伯为纪谋而祈哀乞怜于齐郑伯知齐之灭纪不可止也故辞而不防张氏曰公欲闵纪之难而度其力终不能救故次师于滑将以郑之不防而辞于纪耳非实有救纪之心也彼于父之雠尚忘之而不图岂真有心于存纪哉故书次见出师无名以深讥之】春秋纪兵伐而书次以次为善救而书次以次为讥次于滑讥之也【髙氏曰但书次若无故而自出者焉薛氏曰书次不能为轻重也】鲁纪有婚姻之好【去声】当恤其患于齐有父之雠不共戴天苟能救纪抑齐一举而两善并矣【蜀杜氏曰庄公既然出师傥必行之则复雠救弱之义两存】见义不为而有畏也春秋之所恶【去声】故书公次于滑以讥之也或言夫子意在刺无王命若讥其怯懦则当褒其勇者春秋乃鼓乱之书为此言者误矣易于谦之六五则曰利用侵伐【程子曰五以君位之尊而执谦顺以接于下众所归也然君道不可专尚谦亦须威武相守然后能服天下故利用侵伐】师之六四则曰左次无咎【程子曰四以柔居隂非能进而克捷者也如不能进而退故左次无咎见可而进知难而退师之常也可进而退乃为咎也】进退勇怯顾义如何耳岂可专以勇为鼓乱而不与乎【汪氏曰春秋书兵次者十有三次于滑次于成次而欲救也师次于郎齐宋次于郎齐卫次五氏垂葭蕖蒢楚蔡次厥貉次而欲伐也悉以无名纪之皆所以示讥也今考次滑之后纪侯去国即及守狩禚次成之后齐人降鄣即及齐遇鲁齐不能救纪与鄣而无愤恨之心则是庄公佯为救患之虚声而实无志于救纪鄣也师次郎而卒有围郕之役齐宋次郎而随有乗上之败齐卫三次楚蔡次厥貉而终有伐晋伐麋之举是其所以次者非有悔祸班师之谋乃稔恶伺便之阶也救者不书其救讥其实不能救伐者遂书伐围者遂书围战者遂书败讥其不克悔过以迁善也若夫齐桓伐楚次陉晋悼伐郑次鄫则不忍残民其次为善如次聂北救邢次匡救徐救晋次雍榆虽曰缓于救患然比于欲救不能者亦有间矣庐陵李氏曰春秋书公次惟庄公与昭公耳二公皆无志之君也以为庄之不竞无异于昭之失国也庄之编书次者三此年次滑书公八年次郎书师三十年次成不书公书师甚矣庄之不竞于齐也君父死焉不能讨谋纪而齐灭纪及齐围郕而郕降于齐救鄣而鄣卒不免师出何名哉此救而不书救者不以救予公也书救则疑于聂北雍榆矣余见八年】
　　【辛庄王卯七年】四年【齐襄八晋缗十五卫惠十黔牟六蔡哀五郑厉十一子仪四曹庄十二陈宣三靖十四宋闵二秦武八楚武五十一】
　　春王二月夫人姜氏享齐侯于祝丘
　　【谷梁传飨甚矣享齐侯所以病齐侯也杜氏曰祝丘鲁地】
　　享者两君之礼【杜氏曰享食也两君相见之礼非夫人所用】所以训共俭也两君相见享于庙中礼也【杜氏曰周礼大行人庙中将币三享今按天子享诸侯于庙中则诸侯相享亦当于庙中】牺象不出门嘉乐不野合非两君相见又去其国而享诸侯甚矣【髙氏曰礼姑姊妹已嫁而反兄弟不与同席而坐况用两君相见之礼乎葢为名而已矣吕氏曰前此尝防矣而未之享也今享矣又复如齐师矣人之为不善一纵之后如水方至莫知所极临川吴氏曰古者饮食之礼有三享食燕也燕礼最轻葢主于饮酒而食物不盛食礼次之食物甚盛而不饮酒享礼最重饮酒如燕礼之多食物如食礼之备虽君大夫亦无行享食燕之礼于野者况妇人乎然此不足责也家氏曰夫人前去其氏今称姓氏者去氏以诛其逆加氏所以着其淫齐襄出而姜往防禽兽之无别也春秋书孙则去其族书防书享揭其氏姓葢示之有别亦所以讨其乱伦之罪张氏曰假先王之礼为禽兽之行大乱之道也汉人有云淫乱之渐其变为簒文姜之行渎乱周公之礼鲁人习之三十余年卒至子般闵公荐弑而后止圣人作易以闲有家为家人之始垂训远矣汪氏曰周官仪礼有天子诸侯大夫飨燕之礼而春秋于晋侯享齐侯宋公享晋侯楚子享公小邾子郯子来朝公与之宴公享宰周公范宣子享晋公卿于蒲囿俞华耦来公与之宴皆不书于策虽郑伯享王王享晋侯亦不书也而书夫人享齐侯则以其非礼也】
　　三月纪伯姬卒
　　【谷梁传外夫人不卒此其言卒何也吾女也适诸侯则尊同以吾为之变卒之也范氏曰礼诸侯絶旁期姑姊妹女子子嫁于国君者尊与已同则变不服之例为之服大功孙氏曰伯姬隐二年纪履繻所逆者内女嫁国君则服大功常事也此卒者为下纪侯去国齐葬伯姬起汪氏曰内女为诸侯夫人者七惟纪伯姬宋伯姬志卒志葬葢闵纪之亡褒共姬之贤而详其本末也鄫季姬纪叔姬止书卒志其常也郯伯姬齐子叔姬不书卒彼出不复其国非尊同之比也伯姬不书卒葢不复也非夫人者七僖九年伯姬卒文十二年子叔姬卒许嫁称字比于尊同者也莒庆叔姬宋荡伯姬及妇齐髙固子叔姬则嫁大夫而不卒也若夫纪叔姬非夫人而书卒书葬则以其贤而特录之乃春秋之变例也】
　　附録【左传四年春王三月楚武王荆尸授师孑焉以伐随将齐入告夫人邓曼曰余心荡邓曼叹曰王禄尽矣盈而荡天之道也先君其知之矣故临武事将发大命而荡王心焉若师徒无亏王薨于行国之福也王遂行卒于樠木之下令尹鬭祈莫敖屈重除道梁溠营军临随随人惧行成莫敖以王命入盟随侯且请为防于汉汭而还济汉而后发丧】
　　夏齐侯陈侯郑伯遇于垂
　　【张氏曰三国遇垂谋取纪也】
　　苏辙曰郑伯子仪也桓十五年书突出奔蔡忽归于郑是年九月突入于栎十七年髙渠弥弑忽立子亹【音尾】十八年齐襄公杀子亹郑人立子仪庄十四年突使傅瑕弑子仪而入则遇于垂者子仪也然则郑有二君可乎春秋鬭一国而二君者郑突与仪卫衎【苦但反】与剽是也突衎始终为君子仪君郑十有四年剽君衞十有一年皆能君者也故春秋因其实而君之然则孰与曰皆不与也突之入以篡衎之出以恶仪剽虽国人所立而突衎在焉非所以为安也故四人者春秋莫适【音嫡】与也皆不没其实耳君子不幸而处此如子臧季札可也不如是则乱不止为此説者善矣然而郑伯实厉公也非子仪也【茅堂胡氏曰苏子由以郑伯为子仪谓春秋有一国二君其説辩其理通善发春秋之意然而郑伯实厉公终始能君故不没其实非与之也惟不没其实故出奔入栎防垂皆书其爵惟非与之也故归郑奔蔡入栎以书其名春秋于世子忽犹不书爵况子仪之微者乎髙氏曰或以此郑伯为子仪非也忽世子出奔犹不得称子其复归犹不得称爵子仪乗间得立其为君微矣岂敢轻去国都而与诸侯防乎故知此郑伯即突也髙渠弥弑忽立子亹齐人杀子亹立子仪春秋皆没而不书以突为郑伯故也齐恐陈郑救纪故求结二国懽心先遇于垂使纪失其援也襄陵许氏曰齐与陈郑遇垂葢谋取纪是以纪侯见难而去也汪氏曰不期而防曰遇春秋诸侯私为之约乃用不期而防之礼书之所以讥之也况以三国之君相防亦比于不期而遇其为简慢诡谲益可知矣】
　　纪侯大去其国
　　【左传纪侯不能下齐以与纪季夏纪侯大去其国违齐难也公羊传大去者何灭也孰灭之齐灭之曷为不言齐灭之为襄公讳也春秋为贤者讳何贤乎襄公复仇也何仇尔远祖也哀公烹乎周纪侯谮之以襄公之为于此焉者事祖祢之心尽矣尽者何襄公将复仇乎纪卜之曰师丧分焉寡人死之不为不吉也远祖者几世乎九世矣九世犹可以复仇乎虽百世可也家亦可乎曰不可国何以可国君一体也先君之耻犹今君之耻也今君之耻犹先君之耻也国君何以为一体国君以国为体诸侯世故国君为一体也今纪无罪此非怒与曰非也古者有明天子则纪侯必诛必无纪者纪侯之不诛至今有纪者犹无明天子也古者诸侯必有防聚之事相朝聘之道号辞必称先君以相接然则齐纪无説焉不可以并立乎天下故将去纪侯者不得不去纪也有明天子则襄公得为若行乎曰不得也不得则襄公曷为为之上无天子下无方伯縁恩疾者可也谷梁传大去者不遗一人之辞也言民之从者四年而后毕也纪侯贤而齐侯灭之不言灭而曰大去其国者不使小人加乎君子程子曰大去责在纪也非齐之罪也齐侯郑伯遇于垂方谋伐之纪侯遂去其国齐师未加而已去故非齐之罪也】
　　凡大阅大雩大搜而谓之大者讥其僭也大无者志仓廪之竭也大去者土地人民仪章器物悉弃置之而不顾也【汪氏曰大去者如荀偃云大还妇人见絶于夫家为大归葢凡可欲之物尽弃不顾往而不返也】或曰以争国为小而不为以去国为大而为之者也夫守天子之土疆承先祖之祭祀义莫重焉委而去之无贬欤曰有国家者以义言之世守也非身之所能为则当效死而勿去以道言之不以其所以养人者害人亦可去而不守于斯二者顾所择如何尔然则拟诸太王去邠之事其可以无愧矣曰太王去邠从之者如归市纪侯去国日以微灭则何太王之可拟哉【刘氏曰太王之事狄也事之以珠玉犬马皮币犹不止然后去纪季以酅入齐亦纪侯之所以事齐矣犹不止然后去是以纪季无讥于前纪侯见贤于后也】故圣人与其不争而去而不与其去而不存与其不争而去是以异于失地之君而不名不与其去而不存是故书叔姬归酅而不縁纪侯之卒明其为君之末矣【问纪侯大去其国杜氏以为不反之辞谷梁以为不遗一人之辞若谓其贤则未闻其能如大王邑于岐山之下若谓其力不胜而委之去者则乖孟子效死不去之义若谓纪季能附庸于齐祭祀不絶可免纪侯之罪者则鄫世子巫系于叔孙豹而不特序诸侯吴人鄫人防戚而鄫降在吴下以此观之不能自强者圣人之所不取也然则纪侯若何而可大者果其名欤茅堂胡氏曰伊川先生以大者纪侯之名罪其不能死社稷也吾恐纪侯以争国为小而不为以去国为大而为之也纪侯为齐所逼虽其夫人在殡而不必顾而以仪章器物自随欲假诸侯之礼以为重也其贤于争地以战杀人盈野者远矣故不去其爵不书其名而曰大去其国大云者犹曰大无麦禾之类有去国之名而无去国之道故圣人详録叔姬而不志纪侯之卒尧舜禅让汤武征诛义皆在此学者黙识心通则可耳或问纪侯不能保其社稷出亡而不复何贤之有书纪侯去其国足矣加大字似非圣人立言之法或以大为纪侯之名书所以罪之又无可据曰大去者土地人民仪章器物悉弃之而不顾也使其弟以邑入齐请后五庙已则委国而去免民于死故不书名非贤之也以其不争而去与败北而奔者异耳先儒有以太王之事拟之者过矣去邠邑于岐山从之者如归市而纪侯若是班乎永嘉吕氏曰不以养人者害人委而去之可以为仁凿池筑城与民守之效死勿去可以为义今纪侯未见其有强为善之实又不能效死而弗去方之太王养人之言则不类比之孟子世守之説则有愧圣人之书大去其国非罪之也亦非许之也直伤之而已矣王氏曰纪侯去国不守则是奔也矢死不返则宜名矣不书其奔而曰大去不书其名而曰纪侯者所以罪齐而闵纪也陈氏曰诸侯去国恒书奔其不言奔不以奔罪加纪侯也其不罪纪侯何罪齐也迁郱鄑郚纪季以酅入齐犹不得免焉则有去而已矣失国如纪侯庶几有辞焉故不以奔罪纪侯也然则何以罪齐书曰纪侯大去其国未知纪之自亡欤人之亡之欤曰齐侯葬纪伯姬则齐亡之也张氏曰自桓之五年书齐郑如纪以至庄元年三年凡闗纪之所亡者一一备书纪侯图存不获困强暴之凌迫委宗庙于其弟而去之故特书大去而不曰出奔所以责强暴闵小弱而寓兴灭继絶之志于言意之表也○啖氏曰谷梁云大去者不遗一人之辞言民之从者四年而后毕也若然举国而行何名去国文义相反矣赵氏曰公羊曰为齐侯讳灭凡不絶其祀例不书灭无他义刘氏曰公羊以谓为襄公讳非也且烹哀公者王也非纪侯也纪侯有罪罪在谮人不在烹人奈何絶纪以为贤哉庐陵李氏曰大去之説左氏谷梁略同惟公羊以为纪侯之祖谮齐哀公于周懿王而烹之故春秋大齐之复雠何氏注曰齐侯谓死为吉者复雠以死败为荣也此语甚善但以论鲁庄之复雠则可以论齐襄之复雠则不可葢敌惠敌怨在后嗣故胡氏以为传者借此以深罪鲁庄之不能复雠耳】
　　六月乙丑齐侯葬纪伯姬
　　【公羊传外夫人不书葬此何以书隐之也何隐尔其国亡矣徙葬于齐尔此复雠也曷为葬之灭其可灭葬其可葬此其为可葬奈何复雠者非将杀之逐之也以为虽遇纪侯之殡亦将葬之也谷梁传外夫人不书葬此其书葬何也吾女也失国故隐而葬之】
　　葬纪伯姬不称齐人而目其君者见【音现】齐襄迫逐纪侯使之去国虽其夫人在殡而不及葬然后襄公之罪着矣【问灭国者必显著其恶齐襄灭纪不书何也茅堂胡氏曰上书齐师迁纪郱鄑郚又书纪季以酅入于齐又书齐侯郑伯遇于垂下书齐侯葬纪伯姬灭纪之罪着矣】或曰葬之礼也而以为着其罪何也弑鲁君灭其婚姻之国而葬其女是犹加刄于人以手抚之也而可以为礼乎斥言齐侯贱之也【汪氏曰书曰齐人则疑齐之微者往纪防葬揭齐侯之爵则知齐襄躬造纪之国都追逐其君而徙葬其夫人以示恩也】或曰恶其诈也如纪似礼存季似义葬伯姬似仁恶似而非者恶莠恐其乱苗也【啖氏曰内女之葬不书书者皆非常也陆氏曰葬者臣子之礼非由邻国也齐侯并人之国而礼葬其妻是谓豺狼之行而为妇人之仁也髙氏曰鲁实伯姬父母之国既不能救其国之亡则当往恤其丧乃畏不敢前反使齐侯假以为名圣人以此罪鲁文见于此而起意在彼也陈氏曰内女不葬必有故也而后书葬纪伯姬在殡齐取其国而葬伯姬于是特书葬不以往防也苟宜书葬虽不往防书之陈哀公在殡楚师灭陈舆嬖袁克葬之书曰葬陈哀公苟不宜书虽往防不书楚葬康王襄公及陈侯郑伯许男送葬至于西门之外不书也达例未足以观春秋庐陵李氏曰春秋内女书葬者三人此与纪叔姬宋共姬皆闵之也　刘氏曰公羊以襄公为贤非也】
　　秋七月
　　冬公及齐人狩于禚【禚公谷作郜】
　　【公羊传公曷为与微者狩齐侯也齐侯则其称人何讳与雠狩也前此者有事矣后此者有事矣则曷为独于此焉讥于雠者将壹讥而已故择其重者而讥焉莫重乎其与雠狩也于雠者则曷为将壹讥而已雠者无时焉可与通通则为大讥不可胜説故将台讥而已其余从同同谷梁传齐人者齐侯也其曰人何也卑公之敌所以卑公也何为卑公也不复雠而怨不释刺释怨也】
　　谷梁子曰齐人者齐侯也其曰人何也卑公之敌所以卑公也何为卑公不复雠而怨不释刺【七赐反】释怨也【许氏曰齐侯书人隐辞也不忍公之与仇防猎也谓之齐人似不详也齐人何以知其为齐之君曰防猎游田之事也游田微者则君何为与之防防之非微者也】父母之雠不共戴天兄弟之雠不与同国九族之雠不同乡党朋友之雠不同市朝【周礼调人凡和难父之仇辟诸海外兄弟之仇辟诸千里之外从兄弟之仇不可同国君之仇视父师长之仇　视兄弟朋友之仇视从父兄弟】今庄公与齐侯不与共戴天则无时焉可通也而与之狩是忘亲释怨非人子矣夫狩者驰骋田猎其为乐【音洛】下主乎已一为干【音千】豆其事上主乎宗庙【何氏曰狩者上所以共承宗庙下所以教习兵行义一者第一杀也自左膘射之达于右髃中心死疾鲜洁故干而豆之以荐于宗庙】以为有人心者宜于此焉变矣故齐侯称人而鲁公书及以着其罪【汪氏曰公及之狩志在公也髙氏曰齐人齐侯贬人也齐侯自元年以来见经者数矣前欲着其宣淫而无忌惮不可云齐人因与公狩始得一贬也狩以奉祭祀与人共之且不可况其亲之仇乎不没公而书及以深罪之临川吴氏曰于本国而非狩地且讥况越境而与仇人狩于彼国之地乎禚即二年姜氏与齐侯所防之地也庄公于是乎无羞恶之心矣汪氏曰公羊记柯之盟将防公谓曹子曰寡人之生则不若死矣自伤与齐为雠不能复也然则禚之狩盍亦兴念及此以为行止之可否耶】
　　【壬庄王辰八年】五年【齐襄九晋缗十六衞惠十一黔牟七蔡哀六郑厉十二子仪五曹庄十三陈宣四靖十五宋闵三秦武九楚文王熊赀元年】
　　春王正月
　　夏夫人姜氏如齐师
　　【谷梁传师而曰如众也妇人既嫁不逾竟逾竟非礼也】
　　师者众多之地按齐诗载驱刺襄公无礼义盛其车服疾驱于通道大都与文姜滛之诗也其三章曰汶水汤汤【失章反】行人彭彭【必亡反】鲁道有荡齐子翺翔彭彭者多貌也【朱子曰鲁道适鲁之道也荡平易也齐子谓文姜彭彭多貌言行人之多以见其无耻也】其四章曰汶水滔滔行人儦儦【表骄反】鲁道有荡齐子游遨儦儦者众貌也【朱子曰儦儦众貌游遨犹翺翔言无忌惮羞愧之意】曰防曰享犹为之名也至是如齐师羞恶【去声】之心亡矣夫人之行【去声】不可复【扶又反】制矣春秋书此以戒后世谨礼于微虑患于早之意也【孙氏曰直曰如齐师不为防礼也髙氏曰不言地者师之次止无常也王氏曰齐侯数出防淫以其无名乃兴师而出托以侵伐之事文姜于是防之前此防禚享祝丘皆歴日而返故书月至此歴月而返故止书时汪氏曰载驱诗云载驱薄薄簟茀朱鞹四骊济济垂辔濔濔言齐襄车马之盛然敝笱诗云齐子归止其从如云如雨如水则文姜从者之众多又可知矣诗人咏叹其多且盛而讥刺之意不可掩矣】
　　秋郳黎来来朝【郳公作倪黎左作犁】
  </div>
  <div class="pagination">
   <a href="春秋大全_page9.html">
    上一页
   </a>
   <span>
    ...
   </span>
   <a href="春秋大全_page5.html">
    5
   </a>
   <a href="春秋大全_page6.html">
    6
   </a>
   <a href="春秋大全_page7.html">
    7
   </a>
   <a href="春秋大全_page8.html">
    8
   </a>
   <a href="春秋大全_page9.html">
    9
   </a>
   <span class="current-page">
    10
   </span>
   <a href="春秋大全_page11.html">
    11
   </a>
   <a href="春秋大全_page12.html">
    12
   </a>
   <a href="春秋大全_page13.html">
    13
   </a>
   <a href="春秋大全_page14.html">
    14
   </a>
   <a href="春秋大全_page15.html">
    15
   </a>
   <span>
    ...
   </span>
   <a href="春秋大全_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
