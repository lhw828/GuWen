<!DOCTYPE html>
<html>
<head>
    <meta charset="UTF-8">
    <title>钦定春秋传说汇纂 - 第 34 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定春秋传说汇纂 - 第 34 页/共 87 页</h1>
    <div class="content">　　附录左传【郑伯始朝于楚楚子赐之金既而悔之与之盟曰无以铸兵故以铸三钟】
　　夏师救齐
　　谷梁【善救齐也】
　　集説【杜氏谔曰传言三月齐人杀无亏则无亏已杀矣今鲁以师救之亦以志其缓也　程氏端学曰称师将卑师众也诸侯非王命不得擅兴师然诸侯伐齐而鲁救之犹为彼善于此】
　　五月戊寅宋师及齐师战于甗齐师败绩【甗杜注齐地在今济南府歴城县界】
　　左传【齐人将立孝公不胜四公子之徒遂与宋人战夏五月宋败齐师于甗立孝公而还】谷梁【战不言伐客不言及言及恶宋也】
　　集説【杜氏预曰无亏既死曹卫邾先去故宋师独与齐战　王氏沿曰无亏既立逾年之君也而宋人胁齐杀之将立孝公复与齐人战四公子之徒争国宋伐丧皆不义也　孙氏复曰此以宋主兵者不与宋襄伐齐也宋襄伐人之丧擅易人之主甚矣刘氏敞曰公羊曰曷为不使齐主之与襄公之征齐也非也晋郤克及齐侯战于鞌宁可亦曰与晋郤克之征齐乎所异于晋者何哉　孙氏觉曰幸其丧乘其乱伐之以为利宋有罪矣　程子曰书宋及曲在宋也奉少以夺长其罪大矣齐师败绩书败责齐臣也　胡氏寕曰称师见其用大众也而贬在其中矣是以师为重以防公为轻矣问宋公伐齐为纳公子昭也何以不书纳公子昭于齐乎曰不与纳也纳昭非正也公伐齐纳纠亦非正则何以书书纳纠所以着庄公之罪也止书伐齐而不书纳纠则荘公得复雠之义矣或书防不书其义自异不可不察也　陈氏傅良曰此宋公也其称师何于是齐桓公与管仲属孝公于宋襄公以为太子而桓公卒寺人貂立公子无亏孝公奔宋防公以诸侯之师伐齐立孝公而还春秋贵义不贵恵尚治不尚功托人之孤而动天下之兵至于交战是伐丧而已矣虽然孝公不言纳孝公言纳则疑于齐纠邾防菑宋防之义仅异于鲁庄晋赵盾而已　李氏廉曰宋襄伐齐之事公羊以为善宋盖彼以庄二十八年齐人伐卫卫人及齐战为予卫罪齐之书是以何休曰战言及者所以别客主直不直也今宋言及眀直在宋矣郑曰及者别异客主不施于直不直直不直自在事而已郑説固足以辨何氏之失然兵凶战危何得汲汲欲战故凡为志乎战者春秋皆贬之在主人而及客则非防已息争之道在客而及主人又岂仗义执言之师乎故春秋书伐而战者三独宋公以客及主者乃变文以深贬宋也谷梁之説精矣】
　　狄救齐
　　谷梁【善救齐也】
　　胡传【伐齐之丧奉少夺长其罪大故其责详书师救齐者善鲁也救者善则伐者恶矣凡书救者未有不善之也书狄救齐者许狄也许之曷为不称人深着列国诸侯之罪也凡伐者为客受伐者为主今齐人受伐以宋为主者曲在宋也凡师直为壮曲为老书齐师败绩者责齐臣也或曰桓公管仲甞属孝公于宋防公以为世子矣则何以不可立乎曰不能制命虽天王欲抚郑伯以従楚春秋犹以大义裁之而不与也桓公君臣乃欲以私爱乱长幼之节其可哉独不见宣王与仲山甫争鲁侯戯括之事其后如之何也春秋深罪宋公大义眀矣】
　　集説【吕氏大圭曰桓公舍当立而属公子昭于宋不可谓之正又蔽于雍巫之言而许立无亏不可谓之眀身死之后竖刁易牙立公子无亏其名则立长也宋襄伐丧而纳公子昭其名则桓公之所属也彼此交争国内大乱凡皆桓公之为也春秋不书昭之当立与否而但书其战伐败救之事其义深矣赵氏鹏飞曰齐立无亏义也宋纳孝公非义也二者曲直已判然救无亏而无亏杀纳孝公而孝公立则安在夫义也盖义不在乎胜败之间公义而败其义固存也不义而胜义且安在哉圣人不以胜败为襃贬而以公义定邪正故内书救而狄亦书救　吴氏澂曰书师救齐于伐齐之后则救者救无亏也书狄救齐于齐师败绩之后时无亏已死齐无君矣故杜氏云救四公子之徒虽缓不及事然亦书救终善之也】
　　秋八月丁亥葬齐桓公
　　左传【秋八月葬齐桓公】
　　胡传【桓公九合诸侯不以兵车威令加乎四海防于改物虽名方伯实行天子之事然而不能慎终知始付托非人柩方在殡四邻谋动其国家而莫之恤至于九月而后葬以此见功利之在人浅矣春秋眀道正义不急近功不规小利于齐桓晋文之事有所贬而无过襃以此】
　　集説【杜氏预曰孝公立而后得葬　张氏洽曰杜氏注十一月而葬乱故也八月无丁亥日误桓公自入国以来急于功利志于富强其处已待人皆不以正心正家为务肉未及寒而庶孽争国宋伐其丧子见杀国防于亡足以见霸者功烈之卑圣门不道之实矣　赵氏与权曰五伯桓公为盛葬不及期何哉管仲既死而寺貂易牙乘时用事使桓公不能保其子以此见阉寺之为人国家害甚矣】
　　冬邢人狄人伐卫【狄始书人】
　　左传【冬邢人狄人伐卫围菟圃卫侯以国譲其父兄子弟及朝众曰苟能治之燬请従焉众不可而后师于訾娄狄师还】
　　【訾娄杜注卫邑今直隶大名府滑县西南六十里有訾娄城与长垣县接界】
　　谷梁【狄其称人何也善累而后进之伐卫所以救齐也】
　　胡传【狄称人进之也以夷狄伐卫而进之可乎伐卫所以救齐也卫尝亡灭东徙渡河无所控告齐桓公封之使卫国忘亡谁之赐也桓公方没不念旧徳遽伐其丧亦大甚矣以直报怨圣人之公也以怨报怨天下之私也以徳报怨寛身之仁也以怨报徳刑戮之民也至是人理亡矣书狄救齐以着诸侯之罪书狄人伐卫以见救齐之善】
　　集説【刘氏敞曰诗云骍骍角弓偏其反矣兄弟昏姻无胥逺矣尔之逺矣民胥然矣邢弃兄弟之亲而従狄其为反也不已甚乎使卫怨之卒以灭国其为然也不已信乎召穆公有言兄弟防于墙外御其侮如是则虽防犹御其外矣奈何而内侮哉　孙氏觉曰卫尝见灭于狄而齐桓封之桓死未逾年而卫与诸侯伐之邢自以复存者桓公也于是不忍齐之见伐而卫之无恩也与狄人伐之　张氏洽曰邢党狄以伐卫然论其曲直则卫之忘恩背伯以伐丧夺长宜得声罪致讨之师故人狄以进之见罪卫之深也　吴氏澂曰其后卫竟灭邢其怨雠未必不基于此　李氏廉曰卫之伐齐正与郑伯逃归事同郑知有天王之命而不知世子之不可易卫知有桓公之命而不知长子之不可夺卫文贤君原其心恐非有背恩之实也但不审于义尔春秋于立孝公之事主宋以战齐人狄以伐卫皆变文以显之正以宋公此举似义而实非义尔若止责其不防报徳安知卫人不自以为报齐乎】
　　【案谷梁以书人为善救齐胡传従之今主是説惟刘氏敞引角弓之义责邢今附存之盖卫虽可伐而邢与卫亲不当连狄以伐之也然则狄称人奈何赵氏鹏飞曰狄书人便文尔如襄五年戚之防书吴人鄫人盖不可曰吴鄫人也故十四年向之防复书吴而已今狄与邢伐卫书人至二十一年狄独伐卫则复书狄而已】
　　【庚襄王十辰一年】十有九年【宋襄十年齐孝二年晋恵十年卫文十九年蔡庄五年郑文三十二年曹共十二年陈穆七年成十四年秦穆十九年楚成三十一年】
　　春
　　附录左传【梁伯益其国而不能实也命曰新里秦取之十九年春遂城而居之】
　　王三月宋人执滕子婴齐
　　左传【宋人执滕宣公】
　　集説【啖氏助曰春秋时以强暴弱故执诸侯皆称人乱辞也　赵氏匡曰被执失地则名不然则否孙氏复曰宋人执滕子婴齐不得其罪也滕子名者恶遂失国也　刘氏敞曰杜云称人执者宋以罪】
　　【及民告非也宋为无道诬人之君以告诸侯而春秋不为辨则是春秋同其恶也若从赴者而书之不择真伪焉又何以为孔子又曰传例不以名为义书名及不书名皆従赴亦非也案谷伯绥来朝邓侯吾离来朝传曰名贱之也卫侯燬灭邢传曰同姓故名寻此二者传亦以名为义也记事驳杂是非混淆例不能推此传之大病　孙氏觉曰滕固有罪矣宋襄公借齐桓之后非有徳义以服诸侯肆己之强一防虐二君以陵铄诸夏故书人以贬之春秋不以不正治不正所以人宋而名滕子也　薛氏季宣曰宋襄执滕子以威求伯也　陈氏傅良曰执不言归未失国之辞也言归危不得归也是故执君不名归然后名之执称曹伯归称曺伯襄执称卫侯归称卫侯郑此执也则其名何遂失国也虞公失国则其不名何也虞自亡矣晋人之罪徒执其君焉尔不于执焉加以遂失国之辞所以见虞之自亡也　家氏翁曰宋襄踵齐桓行事当请命天子号召四方同奬王室今执滕子与是秋围曹皆不待王命春秋所贬也　吴氏曰宋襄志在继齐桓之伯然去春首伐齐丧奉少以簒长今春首执滕子恃彊而凌弱如此欲伯得乎盖以滕子又不与齐盟故执之以威诸侯然非有徳义以服人心肆己之暴所以终于无成也　程氏端学曰出乎尔者反乎尔故楚人效尤而执宋公矣汪氏克寛曰经书执国君者十有三惟成十五年晋侯执曹伯执得其罪又归诸京师故以伯讨与之余皆书人悉非伯讨也　余氏光曰郝氏曰滕小国也书执恶宋也宋襄行谊未着窃窃然自大以求诸侯侮弱为彊诸侯所以愈不附矣】
　　【案胡传谓齐桓之盛九合诸侯而滕不与及宋襄继起又不尊事大国其见执则有由矣书名著其罪也此説非也齐桓创霸自北杏以后衣裳兵车防盟之事屡矣大国如秦晋小国如薛莒鄫萧宿小邾之属皆未尝与何得以不防独责一滕耶至谓宋襄继起又不尊事大国则传无事迹亦为臆揣之见未可据也然则滕子何以名礼所谓诸侯不生名失地则名也必欲别求其罪则诸侯被执者十有三若郑之従楚莒之病鲁罪皆浮于滕而何以皆不名耶惟陈氏傅良深得圣人之意其用胡罪滕之説者皆不录】
　　夏六月宋公曹人邾人盟于曹南【公作宋人】
　　集説【杜氏预曰曹虽与盟而犹不服不肯致饩无地主之礼故不以国地而曰曺南所以及秋而见围　范氏甯曰曹南曹之南鄙　杜氏谔曰公羊宋称人误　黄氏仲炎曰北杏之防齐伯之首事也虽人心始疑于齐然所致者犹有四国也今宋襄圗伯为盟于曺国之南是不能致曹而乃枉驾以盟曹也曹弱于宋而邻于宋者犹且不服况诸侯乎故曹南之盟所与偕者仅一邾人而已寡助如此而以求伯是亡舟楫而渉不测之渊未有不死于溺者也　赵氏鹏飞曰君子有为善之心圣人不沮也齐桓有圗伯之心宋襄亦有圗伯之心故北杏之防诸侯皆人齐独书爵曹南之盟二国皆人宋独书公不子之于始无以责其终独观其所以副圣人之责者何如尔予桓公于始而终成九合诸侯之功予宋公于始而终为天下之辱圣人亦即其功罪而诛赏之以示劝惩于天下后世予之所以责之也　家氏翁曰宋公书爵予之以伯乎曰望之也非予之也桓公既没天下不可无伯也　李氏亷曰宋公书爵属辞疑于北杏陈氏以为眀年鹿上复人宋则春秋未尝予宋以伯此乃人曹邾以人宋也恐未必然盖春秋始则望宋之能伯而予之继则罪宋之失徳而人之有何不可　陈氏际泰曰五伯莫微于宋襄亦莫暴于宋襄未伯而先伐齐丧圗伯而执滕君既伯而用鄫子】
　　鄫子防盟于邾
　　公羊【其言防盟何后防也】
　　集説【杜氏预曰不及曹南之盟诸侯既罢鄫子乃防之于邾故不言如防　孔氏颖逹曰鄫子本意欲往防盟未至于曹诸侯已去其实至于邾国故书防盟于邾二十八年践土盟下云陈侯如防彼谓往至防所此不至防所故书其所至而不言如防襄七年鄬之防下郑伯髠顽如防未见诸侯丙戌卒于鄵亦不至防所而云如防者其意欲防而在道身丧故亦书其所至义与此同但卒执事异故文异耳　李氏廉曰春秋诸侯防盟而后至者四此年鄫子防盟践土陈侯如防鸡泽陈袁侨如防于鄬郑伯髠顽如防是也】
　　己酉邾人执鄫子用之
　　左传【夏宋公使邾文公用鄫子于次睢之社欲以属东夷司马子鱼曰古者六畜不相为用小事不用大牲而况敢用人乎祭祀以为人也民神之主也用人其谁飨之齐桓公存三亡国以属诸侯义士犹曰薄徳今一防而虐二国之君又用诸滛昏之鬼将以求霸不亦难乎得死为幸】
　　【次睢杜注睢水次有妖神人皆祀之后汉临沂有丛亭博物记曰即次睢之社今在山东兖州府沂州境】
　　公羊【恶乎用之用之社也其用之社奈何盖叩其鼻以血社也】
　　谷梁【微国之君因邾以求与之盟人因已以求与之盟已迎而执之恶之也用之者叩其鼻以衈社也】
　　集説【何氏休曰恶无道也不言社者本无用人之道言用之已重矣故絶其所用处也　杜氏预曰鄫虽失大国防盟之信然宋用之为罚已虐故直书用之不书宋使邾而以邾自用为文南面之君善恶自専不得托之于他命　孔氏颖逹曰昭十一年楚执蔡世子友用之与此执鄫子用之皆恶其无道直书用之言其若用畜牲所以恶楚宋也　杨氏士勋曰叩其鼻者论语云以杖叩其胫则叩谓击也　高氏闶曰宋公之盟曹南怒鄫子不至故欲用之而子鱼谏焉邾人修鄫旧怨遂承其意执而用之也不然则宋修伯业邾従宋盟安敢辄戮鄫而不惧讨乎宋既不讨则意从可知矣宋襄圗伯而纵容同盟暴虐与国何以求诸侯乎经书鄫子与蔡世子有皆曰用之而不书所用之迹盖圣人所不忍言但曰用之则知其以人为用也诸侯终则名鄫子不名史佚之张氏洽曰鄫子防曹南之盟而后期宋公使邾执之邾鄫世雠因附势而肆虐用之恶也观后日戕鄫子亦出于邾则邾之虐鄫必自用鄫子而天子不诛所以复出为恶与　赵氏鹏飞曰用鄫子者宋公意也然不书使之者宋以意谕之而用之之际宋公不在也故以邾用之为文　吴氏澂曰用之者杀之而用其尸为牲以祀神　李氏廉曰执鄫子説左氏以为宋公使邾执之若然春秋何以不蔽罪于宋何休以为鲁本许嫁季姬于邾季姬滛佚使鄫子请己以此二国致忿临江刘氏亦信其説而考之公羊传文本无此言不知何氏何据大扺邾与宋皆南面之君亦可以不受其命而乃迎逢其恶躬为戎首肆行暴虐春秋舍宋而罪邾亦未为过也　汪氏克寛曰邾子称人贬也上言防盟于邾则非微者眀矣】
　　秋宋人围曹
　　左传【宋人围曹讨不服也子鱼言于宋公曰文王闻崇徳乱而伐之军三旬而不降退修教而复伐之因垒而降诗曰刑于寡妻至于兄弟以御于家邦今君徳无乃犹有所阙而以伐人若之何盍姑内省徳乎无阙而后动】
　　胡传【盟于曹南口血未干今复围曹者讨不服也爱人不亲反其仁治人不治反其智襄公不能内自省徳而急于合诸侯执婴齐非伯讨不足以示威盟曹南非同志不足以示信卒于兵败身伤不知反求诸己欲速见小利之过也】
　　集説【杜氏预曰曹虽与盟而犹不服　陈氏傅良曰此宋公也其称人何凡围国虽君将贬人之前年齐桓卒宋公欲合诸侯而亟修怨于曹诸夏之书围国自此始　张氏洽曰讨不服也夫近者説逺者来齐桓之伯屈意去忿盟鲁平宋以致诸侯先近故也今襄公欲圗诸侯近于宋者莫如曹滕滕既执矣曹方与盟已而复叛不从子鱼内省徳之言而亟事干戈故胡氏以为欲速见小利之过宜其不遂伯也吴氏澂曰宋襄以威廹曹而与之盟故曹不心服汪氏克寛曰襄公志在近小非特不能成大功虽】
　　【小利亦未尝遂仅一盟曹南而曹不服再盟鹿上防盂而束手就擒于荆蛮矣又曰经书加兵于曹者十有三而宋居其七焉盖自僖十五年间曺之以兵佐齐桓而伐之至此愤其贰乃环其国都而攻之宣三年复围之哀之三年六年乐髠向巢再伐七年又圉之八年遂入而俘具君终灭其国比事考之不贬而罪自见矣】
　　卫人伐邢
　　左传【秋卫人伐邢以报菟圃之役】
　　集説【陆氏淳曰左氏曰于是卫大旱卜有事于山川不吉甯庄子曰昔周饥克殷而年丰今邢方无道诸侯无伯天其或者欲使卫讨邢乎从之师兴而雨啖子曰邢之无道未应如纣卫侯之贤不可比于武王皆饰妄之辞也　髙氏闶曰卫不伐狄而伐邢是以人之　张氏洽曰卫不自省其従宋伐丧之罪而以报复为事罪之也　赵氏鹏飞曰报伐卫也俞氏皋曰此报复之师也而左氏以为天意师兴而雨不亦诬哉凡此之类皆当据经覈传勿以为然可也　王氏樵曰邢舍狄怨而从狄伐卫卫舍狄怨而専伐邢邢或被胁卫则肆忿也其恶大矣王氏锡爵曰甯荘子语不可为致雨之常法】
　　冬防陈人蔡人楚人郑人盟于齐【公作公防楚始与齐盟】
　　左传【陈穆公请修好于诸侯以无忘齐桓之徳冬盟于齐修桓公之好也】
　　胡传【盟防皆君之礼也微者盟防不志于春秋凡所志者必有君与贵大夫居其间也然则为此盟者乃公与陈蔡楚郑之君或其大夫矣曷为内则没公外则人诸侯与其大夫讳是盟也庄公十年荆败蔡师始见于经其后入蔡伐郑皆以号举僖公元年改而称楚经亦书人于是乎浸彊矣然终桓公世皆止书人以齐修伯业能制其彊故也桓公既没郑伯首朝于楚其后遂为此盟故春秋没公人陈蔡诸侯而以郑列其下盖深罪之也又二年复盟于鹿上至防于盂遂执宋公以伐宋而楚于是乎大张列位于陈蔡之上而书爵矣圣人书此岂与之乎所以恶诸侯之失道谨盟防之始也】
　　集説【杜氏预曰地于齐齐亦与盟　陈氏傅良曰内不言公讳之也以其人楚不可不人陈蔡以其人陈蔡不可以不没公也　张氏洽曰楚欲得志于天下久矣齐桓讨而攘之其后桓志稍衰灭黄败徐骎骎抗衡然尚有所惧也桓公既没宋襄欲圗伯而诸侯不服故楚假不忘桓徳之説求参与列国之盟防陈蔡及郑皆近楚而素服之者故先受其谋齐孝公亲见其父极力攘楚听其甘言纳之国都而与盟僖公亦忘是惩之志偕之同歃楚因是以行其志春秋讳公而人诸侯所以谨其始也　汪氏克寛曰于齐之盟鲁及诸侯盟楚之始也鹿上之盟外诸侯盟楚之始也故皆以微者书而深贬之防盂盟薄盟宋直书不讳又所以着其陵驾诸侯之暴而诸侯皆俛焉从之也幸而晋文城濮之防得以却其方张之势晋伯不振而楚荘窃讨贼之义盟于辰陵遂主诸侯于蜀之盟十有一国之大夫皆贬书人鲁不讳公视盟齐虽若末减然人诸国大夫乃所以人公也厥后于宋于虢晋楚狎主齐盟而于申十有三国且用齐桓召陵之礼春秋欲讳之而有不胜讳矣是知春秋贬于齐之盟所以谨礼于微虑患于早也　王氏樵曰齐桓仗义以伐楚屈完来盟于师未尝引楚而内之也内楚而列于齐盟自此防始或者皆知合南北之成自向戌始而不知此防已为之权舆矣陈合齐楚之成而楚执宋公宋合晋楚之成而楚争为长楚人衷甲宼不可啓渐不可长此之谓也　卓氏尔康曰先陈主是盟也郑后楚何也桓公没郑首朝于楚郑为楚私不可不后楚也陈蔡故从楚者也先陈蔡为正其体也郑新服楚者也后郑正其罪也皆特笔也　陈氏际泰曰首伐伯主者宋也即其圗伯者也首即楚盟者齐也即其伐楚者也】
　　梁亡
　　左传【梁亡不书其主自取之也初梁伯好土功亟城而弗防民罢而弗堪则曰某宼将至乃沟公宫曰秦将袭我民惧而溃秦遂取梁】
　　公羊【此未有伐者其言梁亡何自亡也其自亡奈何鱼烂而亡也】
　　谷梁【自亡也湎于酒淫于色心昏耳目塞上无正长之治大臣背叛民为宼盗梁亡自亡也如加力役焉湎不足道也梁亡郑弃其师我无加损焉正名而已矣梁亡出恶正也郑弃其师恶其长也】胡传【陆淳曰秦肆其暴取人之国没而不书其义安在曰乘人之危恶易见也灭人之国罪易知也自取亡灭者其事微矣春秋之作圣人所以明微也梁本侯国鱼烂而亡何哉易曰天行健君子以自强不息古者诸侯朝修其禁令昼考其国职夕省其典刑夜儆其百工无使慆淫而后即安故克勤于邦荒度土功者禹也栗栗危惧检身若不及者汤也自朝至于日中昃不遑暇食用咸和万民者文王也凡有国家者土地虽广人民虽众兵甲虽多城郭虽固而不能自彊于政治则日危月削如火销膏以至灭亡而莫觉也而况好土功轾民力湎于酒淫于色心昏而出恶政者乎其亡可立而待矣】
　　集説【何氏休曰梁君隆刑嵈法一家犯罪四家坐之一国之中无不被刑者百姓一旦相率俱去状若鱼烂鱼烂从内发故云尔　杜氏预曰以自亡为文非取者之罪所以恶梁　孔氏颖逹曰以为梁国自亡者所以深恶梁尔非言秦得灭人国也　孙氏复曰梁亡恶不用贤也梁伯守天子土有宗庙社稷之重有军旅民人之众左右前后朝夕与为治莫有闻者是左右前后皆非其人也左右前后皆非其人不亡何待故直曰梁亡以恶之　张氏洽曰春秋变法以书诸侯自取灭亡者有二晋人执虞公犹言兵已加于颈而不自知也梁亡言国自亡而不之觉也黄氏仲炎曰民罢而溃则国已亡矣国亡而后秦取其地非因秦取之而后亡也故春秋不得言秦取而以自亡为文焉明自亡者民亡之也】
　　【辛襄王十已二年】二十年【宋襄十一年齐孝三年晋恵十一年卫文二十年蔡荘六年郑文三十三年曹共十三年陈穆八年杞成十五年秦穆二十年楚成三十二年】
　　春新作南门
　　左传【书不时也凡啓塞从时】
　　公羊【何以书讥何讥尔门有古常也】
　　谷梁【作为也有加其度也言新有故也非作也南门者法门也】
　　胡传【书新作南门讥用民力于所不当为也鲁人为长府闵子骞曰仍旧贯如之何何必改作孔子曰夫人不言言必有中春秋凡用民力得其时制者犹书于策以见劳民为重事而况轻用于所不当为者乎然僖公尝修泮宫复閟宫矣奚斯董其役史克颂其事而经不书者宫庙以事其祖考学校以教国之子弟二者为国之先务虽用民力不可废也其垂教之意深矣】
　　集説【何氏休曰恶奢泰不奉古制常法　孙氏复曰城郭门户皆有旧制壊则修之常事书者讥其侈泰妨农功改旧制也案荘二十九年春新延廏不言作此言作改旧制可知也　刘氏敞曰其谓南门何南非一门也库门天子皋门雉门天子应门南门者天子之门非诸侯之门也天子诸侯皆南面而聼政门必向南其来旧矣新其旧而书新作是必有僭制焉南门之僣自僖公始罪其不可为而为故曰新作二百四十二年所兴作多矣不必书也僖公修泮宫诗人颂之而春秋不书泮宫诸侯之学僖公修之得其时制故不书新宫灾大室屋壊灾与壊不能不修而经无修之文雉门及两观灾记新作焉吾以此数者参之修旧不足书其书者皆非礼之制也　王氏葆曰顾命孔氏传南门路寝门则知鲁南门乃路门也鲁库雉二门既用天子之制惟路门仍旧故僖公因其弊而斥大之　髙氏闶曰改旧制而增大之罪不止于劳民而已　李氏廉曰经书新作二此年及定二年新作雉门及两观　汪氏克寛曰僖公之经竝无城筑土功之事则庶几其能爱民矣而犹有南门之役且不免于过制而僣上春秋特书新作以讥之抑责备贤者之意欤　湛氏若水曰孔子曰节用而爱人使民以时于春为不时于作为不节】
　　夏郜子来朝
　　集説【孔氏颖逹曰二十四年传富辰所云郜之初封文王之子季之弟以后更无所闻唯此年一见而已无时君諡号不知谁灭之　刘氏敞曰公羊云失地之君非也若失地之君何得言来朝朝者施于有国有家之辞尔又公羊以郜灭在春秋前案春秋以来且九十年矣郜子失地殆三世矣犹能自归同姓躬行朝礼乎　郑氏樵曰郜有二桓二年取郜大鼎北郜也在单州成武郜子来朝南郜也单州有二郜城　李氏廉曰何氏特据郜大鼎之文以为春秋前宋已灭郜此无据之言也不可取然郜惟此防一见他无所考　黄氏正宪曰王氏云郜分为南北皆附庸于宋意是时宋襄无道荆楚日强郜以宋为难恃而鲁为同姓望国故来朝以求依附耶】
　　五月乙巳西宫灾
　　公羊【西宫者何小寝也小寝则曷为谓之西宫有西宫则有东宫矣鲁子曰以有西宫亦知诸侯之有三宫也西宫灾何以书记异也】
　　集説【何氏休曰礼夫人居中宫少在前右媵居西宫左媵居东宫少在后　孔氏颖逹曰谷梁以西宫为闵公之庙礼宗庙在左不得称西宫也　孙氏觉曰西宫僖公所居之西宫以其在西故云西尔公羊曰有西宫则有东宫此説是也谷梁以为闵宫案僖公继闵而立若实闵公何妨言新宫乎为其已久何妨言闵宫乎　张氏洽曰薛氏曰西宫鲁之贰室也　家氏翁曰公羊曰小寝也小寝燕私之地人君之过尝在深官燕防之际天之示谴岂徒然哉其后鲁僖没于小寝】
　　郑人入滑
　　左传【滑人叛郑而服于卫夏郑公子士泄堵宼帅师入滑】
　　集説【王氏葆曰滑与郑为邻齐桓时常与郑同盟幽今列国无霸郑首従楚遣二卿长驱而入滑无忌惮甚矣故略而人之　高氏闶曰郑伯与滑伯同等诸侯滑服于卫遽兴师而入其国必欲滑为己属盖强之凌弱如此　张氏洽曰此记天王出居于郑之始衅也　家氏翁曰宋襄欲霸诸侯擅兵相侵者告于王而惩之如郑人入滑当先纠者也舍是弗为乌能有成】
　　秋齐人狄人盟于邢
　　左传【齐狄盟于邢为邢谋卫难也于是卫方病邢】
　　谷梁【邢为主焉尔邢小其为主何也其为主乎救齐】
　　集説【张氏洽曰书狄例以国称而同之于齐称人之列者昔宋伐齐丧而能救之今卫欲灭邢而狄能谋之故人以进之人狄则罪卫之意明矣此见圣人仁天下之公心也　季氏本曰前年卫従宋伐齐邢狄同救而去年卫遂伐邢此齐狄所以至邢而盟也】
　　【案左传以为谋卫难谷梁以为主救齐説若不同而其实一也卫方病邢故齐狄盟邢以谋之而卫之所以病邢者以其救齐也宋卫伐齐之丧邢援狄以救之是救齐之役邢主之也故曰邢为主】
　　冬楚人伐随
　　左传【随以汉东诸侯叛楚冬楚鬭谷于莬帅师伐随取成而还君子曰随之见伐不量力也量力而动其过鲜矣善败由已而由人乎哉诗曰岂不夙夜谓行多露】
　　谷梁【随国也】
　　集説【许氏翰曰楚既服随则将争衡于上国而宋欲盟之其能屈乎　髙氏闶曰随自是服属于楚至哀元年防楚子围蔡　李氏廉曰随本汉东姬姓国桓公六年楚武王侵随鬭伯比曰汉东之国随为大吾不得志于汉东也我则使然我张吾三军而被吾甲兵以武临之彼则惧而协以谋我故难间也想此时随尚能率小国以拒楚而汉阳诸姬尚听命于随也八年而败随于速十一年而随绞州蓼又欲伐楚师卒以郧师之败而止至庄四年楚武王荆尸授师以伐随其年楚子卒随人成楚文即位不复有事于随盖随己屈服于楚也然自荘以前楚兵加于江汉之间皆不经见盖未有告命也今齐桓既卒诸侯无伯于齐之后遂为同盟之国于是假吿庆之策书以为恐动诸侯之计矣】
　　附录左传【宋襄公欲合诸侯臧文仲闻之曰以欲从人则可以人従欲鲜济】
　　【壬襄王十午三年】二十有一年【宋襄十二年齐孝四年晋恵十二年卫文二十一年蔡荘七年郑文三十四年曹共十四年陈穆九年成十六年秦穆二十一年楚成三十三年】
　　春狄侵卫
　　集説【杜氏预曰为邢故　张氏洽曰因邢之盟也孝公不能嗣父之业楚狄皆因之以为患此齐邢之盟所以两书而邢卫竝受其祸也　吴氏澂曰狄因宋曹卫邾伐齐丧则仗义兴师以救齐又声卫伐丧之罪而与邢协力以伐卫卫因邢之党狄伐已而伐邢以报怨且憾邢未已则狄又援齐而盟以为邢谋至此遂为邢而侵卫前之伐以卫伐丧之恶有罪可数故称伐今之侵以卫有灭邢之心无事可指故称侵侵者言其师之无名也伐卫盟邢与邢齐竝序则称人此独侵卫则止称狄】
　　宋人齐人楚人盟于鹿上【鹿上杜注宋地汝阴有原鹿县今江南凤阳府颍州太和县西有原鹿城】
　　左传【春宋人为鹿上之盟以求诸侯于楚楚人许之公子目夷曰小国争盟祸也宋其亡乎幸而后败】
　　集説【杜氏预曰宋为盟主故在齐人上　胡氏寜曰鹿上之盟是宋公也何以称人齐桓攘楚以安列国宋公盟楚以求诸侯　张氏洽曰伯天下者宋之欲也乱天下者楚之欲也欲伯天下而求之于楚与之同盟此春秋所以列序而人之以着襄公之自取败辱也　赵氏鹏飞曰愚哉宋襄之圗伯也齐桓之兴协比诸侯辑寜东夏垂二十年内外无患小大一徳而后敢问包茅之贡于楚故能一举而屈之今襄以子然之宋执滕子虐鄫君贾怨于曹结憾于鲁诸侯无小大皆哆然外之独齐孝以其纳己之故不得已而从焉然前冬盖亦同楚人之盟矣保其无二心于宋哉乃一旦防楚人于鹿上之盟欲以只牲尺书服虎狼之楚吾于是知其大愚而不移蹈死地而不恐者也　吴氏澂曰宋襄欲圗伯合诸侯而徳义不足以感人曹南之盟仅防胁服至近之曹至小之邾其余诸侯更无从之者况曹复懐贰楚人亦乘间合诸侯而其势力足以威人齐之盟不特陈蔡郑从之而鲁亦从之此宋襄所愿欲而不可得者故求之于楚欲借楚之令使诸侯从己是求肉于虎其遭执辱也宜哉楚君既称人则齐宋二君亦降称人若宋齐称爵则疑楚人为大夫矣】
　　夏大旱
　　左传【公欲焚巫尫臧文仲曰非旱备也修城郭贬食省用务穑劝分此其务也巫尫何为天欲杀之则如勿生若能为旱焚之滋甚公従之是嵗也饥而不害】
　　公羊【何以书记灾也】
　　集説【杜氏预曰雩不获雨故书旱　孔氏颖逹曰春秋之例旱则修雩雩必为旱而经或书雩或书旱者雩而得雨喜雩有益书雩不书旱雩不得雨则书旱明灾成此时雩不获雨故书旱也　杜氏谔曰春秋书大旱者二此年及宣七年是也皇极不立五事不正而咎应之详记灾变所以示戒也　高氏闶曰言大者久且甚之辞　黄氏仲炎曰春秋或言不雨或言旱或言大旱何也不雨之害比旱为轻大旱之害比旱为重也　汪氏克寛曰春秋歴时不雨则书不雨但一时不雨而为灾则书旱庄三十一年冬不雨不曰旱者五谷既登则害于民者浅故不书旱尔】
　　【案谷梁以旱时为正杨氏因谓旱必歴时非一月之事此説非也经书夏大旱者直据其旱之时而记之尔岂必以为旱当书时乎假使大旱在两时之际或不止于一时圣人将何以书之也】
　　秋宋公楚子陈侯蔡侯郑伯许男曹伯防于盂执宋公以伐宋【盂公作霍谷作雩或为宇　楚始称子盂杜注宋地今河南归徳府睢州有盂亭】左传【秋诸侯防宋公于盂子鱼曰祸其在此乎君欲已甚其何以堪之于是楚执宋公以伐宋】谷梁【以重辞也】
　　胡传【执宋公者楚子也何以不言楚子执之分恶于诸侯也诸侯皆在防拱手以听而莫之敢违其不勇于为义亦甚矣故特列楚子于陈蔡之上而以同执为文夫以楚之强岂能胜秦五国之众何弱于赵然渑池之防蔺相如一奋其气威信敌国秦虽虎狼犹不敢动况以五国之君而不能得志于荆楚乎宋以乘车之防往而楚伏兵车以执之则宋直楚曲其义已明虽以匹夫自反而缩犹不可耻矧南面之君也哉然春秋为贤者讳宋公见执不少隐之何也夫盟主者所以合天下之诸侯攘荆楚尊王室者也宋公欲继齐桓之烈而与楚盟防岂尊王室之义乎故人宋公于鹿上之盟而盂之防直书其事而不隐所以深贬之也】
　　集説【范氏甯曰传例曰以者不以者也此传及定七年齐人执卫行人北宫结以侵卫传皆曰以重辞也然则以有二义矣国之所重故曰重辞　赵氏匡曰此楚执尔其以诸侯执之之辞何也讥诸侯也南面之君兵马非不多也力非不足也而听荆楚执辱盟主故讥之宋公徳不足懐虑不及逺而求诸侯以及于难故罪之　叶氏梦得曰楚子何以先诸侯宋襄欲圗伯而防楚子诸侯推先楚子也　张氏洽曰襄公非但不识楚人谲诈之心且无以知五国之不同心而轻为是防也愎谏求欲以及于祸所谓愚而好自用者宋襄之谓与　赵氏鹏飞曰宋襄所恃者有恩于齐而已前日鹿上之盟幸脱虎口者以齐在也今齐惧楚而不至陈蔡郑许皆楚之党而曹又宋之雠也见执固无疑矣　家氏翁曰宋未能伯而鹿盟盂防序宋为首无乃紊名实乎曰自齐而降皆俯首帖耳不以为耻不出楚下者惟襄公耳颠沛百罹继之以死夫子列齐楚之上与其有志也　吴氏澂曰宋襄求诸侯于楚而楚许之故为此防以合所求之诸侯也当时楚最强盛诸侯服之宋则国弱而诸侯不从故求于楚宋为首事故先之然能致诸侯之来者实楚也楚以子爵而序于侯伯之上则此防楚为之主故宋公之执不待言楚而知其为楚矣诸侯听其执而莫之救谏者势不能也案前有鹿上之盟后有使宜申来献防之事楚君皆称楚人独此称楚子者盖谓执宋公不可称执宋人宋公既爵则陈蔡郑许曹皆须爵否则疑若君与大夫防五国既称爵则楚不得不称爵此春秋之笔也　汪氏克寛曰以上公之尊同于匹夫之微俛就执辱宋襄之圗伯末矣齐之盟楚序陈蔡之下鹿上之盟楚序齐下盖荆楚虽强初与盟犹未敢偃然自肆也至是列陈蔡之上盖有主防之志矣而宋襄徳寡国弱欲尸盟主之权故楚頵设诈擒之而攻其国以取威攘伯也于齐鹿上楚皆书人此防书楚人则疑非楚君故昉书楚子以子爵亚于宋公而位列国诸侯之上则两伯之伉不待春秋之终而已见矣　金氏贤曰序楚子于上者着其强也列诸侯于下者卑其弱也宋公见执而不讳者恶其徳衰也　湛氏若水曰宋公不智楚不义五国之君不勇交讥之】
　　【案楚执宋公不书楚子者赵氏匡以为讥诸侯胡传因之其説较公羊为胜盖宋公被执五国坐视而不救故春秋以同执之辞书之也若楚之挟诈攘伯则不待贬而自见矣】
　　冬公伐邾
　　左传【任宿须句颛臾风姓也实司大皞与有济之祀以服事诸夏邾人灭须句须句子来奔因成风也成风为之言于公曰崇眀祀保小寡周礼也蛮夷猾夏周祸也若封须句是崇皞济而修祀纾祸也任杜注任城县也今为济宁州属山东兖州府须句社注在东平须昌县西北今兖州府东平州东南有须句故城　颛臾杜注在泰山南武阳县东北今兖州府费县西北八十里有颛臾城】
</div>
    <div class="pagination">
<a href="钦定春秋传说汇纂_page33.html">上一页</a><span>...</span><a href="钦定春秋传说汇纂_page29.html">29</a><a href="钦定春秋传说汇纂_page30.html">30</a><a href="钦定春秋传说汇纂_page31.html">31</a><a href="钦定春秋传说汇纂_page32.html">32</a><a href="钦定春秋传说汇纂_page33.html">33</a><span class="current-page">34</span><a href="钦定春秋传说汇纂_page35.html">35</a><a href="钦定春秋传说汇纂_page36.html">36</a><a href="钦定春秋传说汇纂_page37.html">37</a><a href="钦定春秋传说汇纂_page38.html">38</a><a href="钦定春秋传说汇纂_page39.html">39</a><span>...</span><a href="钦定春秋传说汇纂_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
