<!DOCTYPE html>
<html>
<head>
    <meta charset="UTF-8">
    <title>春秋属辞 - 第 27 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋属辞 - 第 27 页/共 29 页</h1>
    <div class="content">　　凡葬诸侯月苟不及礼则不月必厚葬逾礼而后日【礼诸侯五月而三重六翣上公四重执綍五百人遣车七乘明器凡役称是不可更过矣左氏内外传皆载晋文公请隧事宋葬文公用蜃峡益车马重器备椁有四阿棺有翰桧虽华元乐举有不臣之讥然檀弓记宋襄公葬其夫人醯醢百瓮则厚葬之弊有自来矣然或大国多故而小国削弱则亦有不及礼者如有若言晏子遣车一乗及墓而反讥其不留賔客有事则诸侯之俭者亦此类也今考经齐葬九君书日者四皆孝公以前侈盛之时不月者一则公子光之不子也晋葬六君唯文公书日宋六君书日三其一为与夷葬穆公其二皆华元为之卫葬入君书日者二穆变礼襄锡命皆臣子之意其一不月则继絶之文公也蔡葬七君书日者一蔡季归国而厚于先君舍是十一君葬无书日者矣陈葬八君皆不日不月者三郑葬七君皆不日不月者三秦葬三君皆不日不月者一陈国贫秦郑爵卑故皆无僣礼其不月者则有故也自余小国多不月则不月者为礼不备明矣春秋于其逾礼则存其日比诸天子以明其僣其不及礼者则不月以见其薄唯得常者则月之葢天子以日为常则诸侯以月为常等哀之义也崔氏曰凡大国次国之葬例月其越礼而葬者僣也故加日以见之其不及礼而葬者偪也故去月以见之传称宋华元乐举厚葬文公今宋文之葬实日卫文侯之俭也今卫文之实不月以类考之可知矣古人以送死可当大事故春秋以葬礼为重于其有过不及者皆明着以见讥焉是以大国之僣礼者多而次国之僣礼者少次国不及礼者多而大国之不及礼者少葢唯天子无僣而小国无偪尔案崔氏日月例唯此与鲁桓盟防得之故特详考经传以申其説】
　　凡畿内诸侯不月【刘文公王卿士也当时天子且不备礼则王臣之葬礼薄可知】凡内女为诸侯夫人葬不日【宋共姬】唯国亡则日【纪伯姬纪叔姬外以月为常则以日见异姑姊妹之丧公为之服故卒従内辞实外夫人故葬従诸侯之例】
　　九祸福类
　　凡公即位不日【七】即位不在正月则日【定公日食必在月朔史犹书日公即位大事也虽必在正月朔日史法亦当书日以谨始今皆不日者葢笔削之防略常以明变昭定之间逾年无君国家之大变也】
　　凡天王居与入皆月【昭二十三秋七月天王居狄泉上下有同月事又书八月地震以下冬十月入成周例之知二事皆月】未成尊则不月【崔氏不知此义遂疑王猛非正谬甚】苟出居则不月【襄王蒙尘与敬王复辟异】
　　凡公孙日【一同以臣出君例】夫人孙不日【二妇人非罪不出奔】
　　凡公孙反行书至书居月【一】自所居邑行书至书居不月【四皆昭公天王居与出居皆以内辞书与此同】
　　凡内女为夫人来不月【杞伯姬三一朝其子求妇别见】虽来归不月【郯伯姬】苟非以罪出则月【杞叔姬不安于杞杞伯来朝而告絶既卒又逆其丧以归非罪出故特月明与郯伯姬异可决学者千载之疑】
　　凡诸侯出奔不日【出奔三来奔二同僖二十八卫侯蒙上事月】必以臣出君而后日【襄十四卫侯】苟遂失国则又不月【纪侯大北燕伯欵蔡侯朱莒庚舆】未成君不月【郑忽曺羁莒展舆】
　　凡诸侯入不日【入国一卫侯朔入邑二郑伯突卫侯卫侯蒙上事月】复归不日【卫侯郑】必弑君以纳君而后日【襄二十六卫侯衎】苟非出奔则又不月【复归一僖二十八曺伯襄归二僖三十卫侯郑成十六曺伯皆以见执得归】未成君不月【桓十五郑世子忽传六月乙亥昭公入】归而继絶不月【昭十三蔡侯庐陈侯吴】凡公子以簒归不月【二曺赤着例】入不月【二齐小白着例案获麟后卫世子蒯瞆自戚入于卫书日】入而继絶不月【许叔】
　　凡内大夫出奔日【三】苟有闗于一国之大故则不日【三庆父之乱闵弑僖出归父谍】【去三桓公薨不遂三家之势所以成公子憖寡谋妄动昭公之所以终扵出也与祸福在一已者不同故异之】凡外大夫公子出奔不月【三十三着例十九】来奔不月【十一着例八】虽王卿士不月【成十二周公】必佚贼而后月【王子瑕尹氏毛召子朝宋万】作乱而出则月【昭二十宋华亥向宁华定义同佚贼案获麟后宋向魋以叛出卫子还成以伐公不果出皆书月陈辕买卫公孟彄出不书月此成旧法】叛而出又不月【昭二十二华亥向寜华定内因二司马入国以叛外有吴楚之助诸侯救宋者畏楚而出之治不止佚贼】
　　凡内大夫来归【季子】外大夫归【五三着例】复归【元咺着例】入【良霄乐大心】复入【鱼石栾盈着例】皆不月虽入以叛不月【入国一入邑四】必归弑君而后月【楚公子比】
　　凡执国君不月【入着例三归亦不月】虽三公不月【虞公】遂失国则月【僖十九宋人执滕子婴齐以失国名】执外裔之君虽失国不月【昭四楚人执徐子】凡执大夫不月【八着例六】虽王卿士不月【可决单伯非内大夫】唯执吾大夫则月【三季孙行父着例】执大夫于京师则月【宋仲几】执大夫使废立则月【郑祭月】
　　凡臣弑君日【九】以簒首恶不日【楚公子比】弑未逾年君不日【齐舍别成君】苟庶孽见弑则不月【晋卓齐荼】不称君不月【晋奚齐】凡称国以弑日非当国者称国不日【晋栾书中行偃皆正卿莒仆吴光事与之异○薛弑其君不月无可考】
　　凡称人以弑日非微者称人不日【齐邴阎职实微者宋莒实非微者】凡世子弑君日所由来者异不日【蔡侯淫而不父与楚子頵许悼公不同】凡阍弑不日【贱刑人】非盗而称盗则日【蔡公孙翩以盗赴】
　　凡外戕他国君不日【宣十八鄫子】诱而杀之日【蔡侯般谷梁传曰外裔之君诱中国之君而杀之称时称月称日谨之也案日必有所系时月不必合时月取义】执而用之日【僖十九鄫子】
　　凡内刺公子日【公子偃】苟以説大国则又不月【公子买】凡外杀大夫公子不月【三十五】虽杀尝弑君者不月【里克甯喜】相杀不月【宣十五年王札子昭八陈招昭十三楚弃疾文六晋杀阳处父昭十四莒杀意恢】盗杀不月【襄十郑昭二十卫哀十三陈】虽杀世子不月【晋申生宋痤】杀其弟虽天王不月【佞父】必杀我所纳应立之子而后月【子纠】放大夫不月【二】
　　凡外杀簒立者不月【齐无知陈佗不以罪讨】杀叛者不月【郑良霄晋栾盈】必讨贼若卫人而后月【州吁】
　　凡外裔相诱杀不月【楚子杀戎蛮子】杀他国大夫不月【三皆为上事月】必讨贼若杀陈夏徴舒而后月【特书讨贼系月于入陈之上比卫人杀州吁以与之】
　　十朝聘类
　　凡公朝王日【二】诸侯来朝不月【三十六着例二十二以小事大以弱服强非邦交旧典故去月以为恒畧言之也其为下事月者不与例违】外裔来不月【介葛庐白狄观鲁公外如诸侯来朝与外裔来　同不月之法则经意可见矣】内女使其夫来朝则月【鄫子】畿内诸侯来则月【祭伯州公王臣无外交皆异其事】
　　凡公如不月【十九】虽以事往称其事不月【三皆畧之】必如京师而后月【异于列国】必如楚而后月【二异于中国】苟如以四时首月则书其月【八非王事不敢废王正与时首兼存史法见本书月宣九襄八定三着例】
　　凡公如而至不月【十八】必尝见止而后月【成十一下防至着例】必奔诸侯丧而后月【宣十成十一】必自楚而后月【宣二十七昭七皆异常】苟至以四时首月则书其月【文十四昭五其余皆为下事月】
　　凡防而至不月【二十六防师盟戎同】必尝见止而后月【僖十七】以师行至不月【伐十三侵三围二救一成十六十七二至防同】必防外裔伐中国而后月【哀十】苟至以四时首月则书其月【至防三至伐二伐而至防一】凡夫人如不月【四】其合礼而至则月【文九夫人如不月与公同而至则月与公异踓归寕得礼亦谨其至男女之别也】苟如以王月则书其月【荘二十不敢废王月略于君妇人无外事】
　　凡大夫如不月【如京师四如陈二如宋五如卫一如邾一如齐十七如晋二十五如楚一如莒一如牟一】虽以事往称其事不月其执而至亦不月【降于君据大夫如多特系时又文六年秋襄七年秋二如皆下书八月九年夏下书五月知本不书月其昭二十三王正月叔孙婼如晋为下日卒月余皆为下事月】
　　凡诸侯相如不月【齐侯郑伯如纪州公如曺】虽以事来称其事不月【奔丧防葬为葬月】苟来献防则月【失伯主之道故齐人归俘不月楚使献捷不月可决此为齐侯亲来】来逆出妻之丧则月【成九杞伯】
　　凡列国来聘不月【陈一齐五晋十一宋四卫四郑一秦一荆楚二吴一】虽以事来称其事不月【二及妻来一称人来六】不言其事不月【齐仲孙】必来归其助祭之邑而后月【归祊】必来归所执吾女而后月【齐子叔姬】必楚以聘报朝而后月【襄三十嫌与伯国同】
　　凡王使来聘归脤会葬不月【周官旧典】锡命【三一着例】归赗归含防葬妾母来求【求车】皆月【私恩失礼】来求非王命则又不月【二谅闇讥不在天子】王臣私交不月【祭叔】
　　十一盟防类
　　凡内离盟日【隠六艾文十七谷定十二黄】虽与伯国盟日【荘二十三扈文三十三襄三皆及晋侯】唯宜盟则不日【隠元于蔑闵元落姑】苟无成事虽防伯主盟不月【荘十三于柯鲁背盟】
　　凡内参盟虽有大夫日【僖二十五汛二十六向】苟无成事则又不月【昭二十六鄟陵谋纳公不克】
　　凡外离盟有闗于诸侯之合散不月【隠三石门为下事月定七于咸于沙定八曲濮唯隠二于宻阙文】
　　凡外参盟日【隠八瓦屋】有微者不日【僖十九曺南】君称同微者不日【桓十一恶曺】
　　凡桓文之盟不日【桓幽贯】虽公防不日【桓幽首止母洮牡丘】内讳公而外称人不日【文翟泉】唯其盛时则日【桓葵丘文践土】
　　凡晋主夏盟恒日【防诸侯十一大夫主诸侯一诸侯防而大夫盟三】唯畧不序诸侯不日【二扈】盟不足以服贰不日【成九蒲】盟而后执诸侯不日【襄十九祝柯】晋不主盟不日【定四皋鼬】大夫防之不日【文二垂陇成十八虚朾】苟大夫防大夫称人则又不月【宣十二清丘诸侯不序不日则大夫称人宜降】
　　凡公及外微者盟日【隠八浮来】及大夫虽讳公犹日【齐髙傒晋处父荀庚郤犫卫孙良夫宋向戌】唯及王卿士不日【文十苏子】苟不讳公而无成事则又不月【荘九于蔇】
　　凡大夫与外大夫盟日【二】虽防微者盟日【襄二十向】苟内外皆微者则不日【隠元宿】
　　凡内大夫特盟诸侯不月【三】自参以上不日【桓十一折】必见伐以贿盟然后日【文十六齐侯】必伐其国要之盟然后日【哀二邾子】苟以遂事盟则又不月【荘十九公子结】
　　凡内涖盟不月【四】外来盟不月【三】虽国君不月【襄二十九子】以辅簒来盟则月【文十五宋司马华孙宋人将弑昭公华孙公子鲍之党也其来盟实结鲁为援非君命故不称使嫌与齐髙子同故书月以异之】苟来盟于师则日【齐国佐败绩后请服】
　　凡外裔之盟不月【僖二十狄三十二狄宣十一辰陵】虽来盟不月【屈完】与盟不月【于齐鹿上】必吾君大夫特与之盟而后日【隠二文八皆戎】以兵加中国公防之盟日【僖二十一于薄二十七于宋成二于蜀】两主之虽吾大夫及盟日【襄二十七于宋】
　　凡鲁桓之盟皆日【六】唯盟戎不日【桓二説见桓防下】
　　凡内离防不月【四】外防公不月【文十三卫侯郑伯】必参防而后月【隠十定十四凡离防离盟皆两国之志自诸侯合而为乱始有参盟参防中丘为鲁合齐郑之始牵为鲁合齐卫叛晋之始故月以异之】参防有大夫则不月【哀十二郧】遇不月【三】凡公防内女【荘二十七】防师【定八】夫人防齐侯【荘二禚荘七防谷倍十七卞】如师【庄五】皆不月夫人享齐侯以王月则书其月【荘四】凡外离防不月【定十四】虽参防不月【定十】唯始惧楚而防则月【桓二凡诸侯来朝不月则七月为防邓书】遇不月【三】胥命不月【一】
　　凡盟主之防不月【四】虽公防之不月【十二】虽王卿士防之不月【单伯】必无成事而后月【僖元年于柽谋救郑而不成救十六年于淮城鄫不果而还襄七年于鄬救陈陈侯逃归二十四年二十五年二夷仪伐齐一大水不克蒙日食月一受赂不讨贼蒙弑君月皆以前例见之】
　　凡大夫与大夫防不月【襄三十澶洲昭二十七扈】内大夫防之不月【十二】诸侯与大夫防不月【定十安甫】伯主之防亦不月【荘十三北杏僖三阳谷】虽吾君防之不月【襄二十六澶渊】内大夫防诸侯亦不月【四】
　　凡外裔与诸侯防不月【僖二十一盂昭四申】虽吾君特防之不月【隠二潜哀七鄫十二槖臯】吾君防诸侯及之亦不月【哀十三黄池】防又防亦不月【襄十柤】必防而及盟而后月【成二蜀】吾大夫防之不月【宣十五宋襄五善道昭九陈哀六柤】必防又防而后月【成十五钟离襄十四向】凡鲁桓之防皆月唯不遇不月【十年今案日月有例所以权事之轻重而别其同异桓内弑其君而结郑以定其位取鼎以成宋乱又与郑突同恶相济虽昬于齐而不能为纪求齐身又卒死于齐其六盟十五防不出乎此乃为国君者之极恶竒变在十二公中无与为比非有轻重之可权同异之可别故从旧史恒法一以施之所以重社稷尊宗庙文不易而义愈深矣盟戎独不日者桓之盟防既别治之与诸公异故盟戎亦别之不得与隠公同也凡疆塲之交所以继好息民隠二年公防戎于潜传曰脩惠公之好也桓弑隠非继隠好亦不得同隠盟书日削其盟戎之日而二义皆成书法神妙葢如此不遇不月者异成事从史文也】
　　凡平皆月【宣四平莒及郯十五宋人及楚人平昭七暨齐平定十及齐平】有闗鲁与诸侯之合散则不月【隠六郑人来渝平定十一及郑平陈氏曰书郑渝平以志诸侯之合书及郑平以志诸侯之散可谓深得经防不知经不书月已特别而异之然诸侯合散经于离盟不月见义陈氏已发不书之秘此二平不月则鲁与诸侯之合散在焉亦不可无辩】
　　十二战争类
　　凡内侵不月【三】必公将而后月【四内犯大国书侵故公将则月以甚之】凡外侵不月【二十二】虽侵我不月【四】必内防伯主之师若王臣合诸侯而后月【僖四公防齐侯侵蔡公孙兹防齐侵陈定四公防刘子侵楚】凡内伐不月【八】虽公将不月【十】必三卿并将而后月【昭十伐莒哀二伐邾征伐执词故君大夫同不月三家既分公室有时并将俱出则月以见异常】
　　凡外伐不月【七十八】虽伐我不月【二十】唯伯者不能救与国而伐小国则月【僖十五齐师伐厉传曰以救徐也】唯纳所属公子杀已立之君则月【僖十八宋伐齐纳孝公齐人杀无亏】必伯主以王命讨罪而后日【庄二十八齐人伐卫説见第三篇又见前】
　　凡公防侵伐不月【十二】唯防伯主若王臣伐诸侯则月【僖四侵蔡伐楚定四侵楚】自京师遂防则月【成十三伐秦】防太子称君将伐国则月【成十伐郑传六月丙午晋侯卒】
　　凡大夫防侵伐不月【八】虽王臣防之不月【庄十四单伯】唯防仇雠以逆王命则月【庄三伐卫】防伯国侵与国则月【僖四侵陈】凡外裔侵伐不月【七十一】虽侵伐我不月【文七狄哀八吴】虽公防伐不月【哀十十一一以月至见义一为战月】
　　凡鲁桓防伐皆月【二义与盟防同】
　　凡公败外师不日【三略之国君不以善将为功】甚之则日【隠十败宋于菅臣防伐而又独进败之庄十一败宋于鄑宋方辅齐图伯鲁再败之】大夫败之则日【僖元公子友昭五叔弓皆败莒却敌御寇皆臣子分所当为故从其恒法】
　　凡外相败日【僖三十三晋及姜戎败秦】中国败外裔不月【晋败狄三】唯内大夫败狄则日【文十一叔孙得臣义与败外师同】
　　凡外裔相败不日【定十四于越败吴】苟败其从中国者则又不月【楚人败徐异相败】虽败中国不日【庄十荆败蔡昭二十三吴败顿胡沈蔡陈许为胡子沈子灭日】苟王师败绩则又不月【成元王师天下莫得较故异其事】
　　凡战皆日【内外战十九】拒王命而战则不日【庄二十八卫及齐战説见第三篇】外裔自相战则不月【昭十七楚及吴战于长岸略之与中国异】苟为中国讨罪则日【定四蔡侯以吴子及楚人战于柏举】
　　凡围不月【内外围国邑二十五皆同】虽公防围不月【僖六年伐郑围新城】唯书同围齐月【襄十八】
　　凡公围内邑月【定围成】公在外则又不月【昭围成】
　　凡外裔围中国不月【十二】虽中国围外裔不月【定五】
　　凡内入国不日【隠二入极桓二入】必公将而后日【隠十一入许哀七入邾】苟入其甥国虽大夫将日【僖二十七入杞责来朝不敬时伯姬尚存】废祀易田虽入邑日【隠八入祊】
　　凡外入国不日【隠二莒入向僖三十三秦入滑昭十八邾入鄅】虽君将不日【哀八宋入曹】必伯主将而后日【僖二十八晋侯入曹】讨违王命若叛中国虽大夫将日【隠十齐郑入郕讨不防王命文十五晋郤缺入蔡讨不会新城襄二十五郑公孙舍之入陈报其从楚见伐】苟有以来之则不月【隠五卫入郕报其侵十年宋卫入郑报其伐僖二十郑入滑文五秦入鄀皆讨其贰周礼大司马比小事大以和邦国孟子以小事大为畏天】凡外裔入中国不日【三】苟为中国讨罪则日【宣十一楚子入陈讨弑君者定四吴入郢为蔡讨楚】其自相入则又不月【成七吴入州来定五哀十三于越入吴】
　　凡入国以其君归不日【哀八宋入曹】内入国以其君归则日【哀七入邾】
　　凡溃不日【僖四蔡溃文三沈溃昭二十九郓溃】外裔溃中国则日【成九莒溃】凡灭国不日【庄十齐灭谭十三灭遂襄六灭莱】唯灭吾同宗之国日【僖二十五卫侯燬灭邢】因诸侯之防遂灭小国日【襄十诸侯会吴于柤遂灭偪阳】苟闲伯主有事而灭小国则又不月【僖十七齐桓为淮之防鲁灭项襄六晋悼列鄫人于戚之防莒人灭鄫讥在齐晋】
　　凡外裔灭中国小国不月【楚灭黄灭江六狄灭温吴灭巢】防而遂灭则月【昭四楚防伐吴遂灭頼】必灭大国而后日【昭八楚灭陈十一灭蔡】虽大国之附庸日【宣十二楚灭萧危及宋】
　　凡外裔自相灭不日【莒人灭鄫越灭吴】外裔灭畿内国不日【狄灭温僖十六年传狄灭温蘓子无信也蘓子叛王即狄又不能于狄狄人伐之王不救蘓子奔卫疏云不日阙文率意言之冝少合也】
　　凡灭国以其君归日【定四蔡公孙姓灭沈六年郑游速灭许】虽外裔灭中国以君归日【昭十一楚师灭蔡定十四楚公子结灭顿十五楚子灭胡】中国灭外裔以君归日【宣十五晋师灭赤狄潞氏】唯外裔相灭以君归不月【僖二十六楚灭夔】
　　凡外取师不月【隠十哀九十三】殱不月【庄十七】
　　凡内取田邑皆不月【八哀二取漷东田沂西田为三卿并出月宣四伐莒取向为平莒月】背盟取邑则月【昭元取郓叔孙豹防虢而取郓故月】必一举取二邑而后日【隠十取郜取防郑取二邑劳公与取地邑异谷梁传曰不正其乘败人而深为利取二邑归诸已故谨而日之也】
　　凡内取国不月【僖二十二须句宣九根牟成六鄟襄十三邿着例三】遂灭其祀则月【昭四取鄫鲁属鄫而莒灭之至是鄫又叛莒而来依我不能推亡固存反乗急而兼之故凡内取不月此其月异之也】
　　凡外取邑不月【隠六长葛着例隠四年娄为下弑月】虽取内邑不月【哀八齐人取讙及阐】必取以居公然后月【昭二十五齐侯取郓】取内所赂田月【宣元齐人取济西田】
　　凡外取国不月【僖三徐取舒】袭国不月【襄二十三】
　　凡降国不月【庄八郕】必伯主而后月【庄三十鄣】
　　凡救不月【八闵僖二救邢上为元年不书即位月夷狄救四】虽内救不月【三僖十八师救齐着例襄二十三救晋为下日卒月】防救不月【四及救一】遂救不月【僖六】必王人救列国而后月【庄六子突】
　　凡次内外皆不月【内次二外次四防次二楚次一聂北为僖元年月僖十五匡为盟牡丘月襄二十三雍榆为日卒月】虽公次不月【庄三着例昭二十五为日孙月】外次必伐我而后月【庄十】戌不月【僖二十八襄五襄十】
　　凡公追不月【庄十八僖二十六】
　　凡迁邑不月【庄元郱鄑郚】必迁国而后月【庄十宋迁宿闵二齐迁阳】凡自迁其国以避外裔月【僖元邢迁夷仪三十一卫迁帝丘】叛中国而请迁于外裔则不月【成十五许迁于叶昭九于夷十八于白羽定四于容城】请迁于吴以避仇楚则月【哀二蔡迁州来蔡既以吴入郢其依吴避楚非得已故得与邢卫同书月】
　　十三师田类
　　凡狩不月【哀十四西狩时事】唯火田则日【桓七焚咸丘讥尽物】
　　凡公狩月【桓四郎】讳与雠狩则不月【庄四禚】观鱼不月【隠五非务】搜不书公不月【昭八红】虽大搜亦不月【四三家分公室据定十四年比蒲邾子来防公见大搜皆公在昭八年搜于红传自根牟至于商卫革车千乘则非时田可知】必大阅治兵而后日【桓六庄八】
　　十四赋税类
　　凡军制作舍皆月【成元襄十一昭五】赋税不月【宣十五哀十二】
　　十五兴作类
　　凡城筑不月【成二十三筑八】虽防城不月【襄二十九城传言六月】虽城成周不月【昭二十二传十一月】必伯者存亡国而后月【僖元城邢二年楚丘】苟无成功则又不月【僖十四縁陵】
　　凡新不月【庄二十九延廐】新作不月【僖二十南门】必有僭制而后月【定一雉门两观】
　　凡堕邑毁台皆不月【定十二堕郈费文十六毁台】
　　凡浚川时【庄九】
　　十六眚盗类
　　凡肆眚月【荘二十二】盗窃宝器得宝器皆不月【定八定九】












</div>
    <div class="pagination">
<a href="春秋属辞_page26.html">上一页</a><span>...</span><a href="春秋属辞_page22.html">22</a><a href="春秋属辞_page23.html">23</a><a href="春秋属辞_page24.html">24</a><a href="春秋属辞_page25.html">25</a><a href="春秋属辞_page26.html">26</a><span class="current-page">27</span><a href="春秋属辞_page28.html">28</a><a href="春秋属辞_page29.html">29</a><a href="春秋属辞_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
