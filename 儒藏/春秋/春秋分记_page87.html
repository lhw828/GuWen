<!DOCTYPE html>
<html>
 <head>
  <meta charset="utf-8"/>
  <title>
   春秋分记 - 第 87 页/共 122 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋分记 - 第 87 页/共 122 页
  </h1>
  <div class="content">
   庄公传十六年冬王使虢公命曲沃伯以一军为晋侯【僖王就命为晋侯小国故一军】晋武公以师伐夷杀夷诡诸【详见周】
　　献公【諡法博闻多能曰献】
　　【名佹诸武公子庄十七年嗣立明年改元至僖九年卒在位二十六年】
　　庄公传十八年春虢公晋侯朝王王飨醴命之宥传二十三年晋桓庄之族偪【桓叔庄伯子孙强偪公室】献公患之士蒍曰去富子则羣公子可谋也巳公曰尔试其事士蒍与羣公子谋譛富子而去之
　　传二十四年秋晋士蒍又与羣公子谋使杀游氏之二子【桓庄之族】士蒍告晋侯曰可矣不过二年君必无患传二十五年秋晋士蒍使羣公子尽杀游氏之族乃城聚【晋邑】而处之冬晋侯围聚尽杀羣公子
　　晁补之曰士蒍对伐虢事言礼乐慈爱战所畜也夫民让事乐和爱亲哀丧而后可用也何其贤哉贤者而谋人之国则必以其道若患公族之偪则有道以裁之矣无故教其君以灭宗党戕支伤本如是以为彊公室耶实弱之矣献公知患其族身死而诸子争立祸流晋邦申生缢夷吾重耳奔而奚齐卓子其爱子也皆为世大戮盖其事好还也非天启文公晋其血食哉
　　传二十六年春晋士蒍为大司空夏士蒍城绛以深其宫秋虢人侵晋冬虢人又侵晋
　　传二十七年冬晋侯将伐虢士蒍曰不可无众而后伐之欲御我谁与【详见虢】
　　传二十八年晋献公【武公子】娶于贾无子烝于齐姜【武公妾】生秦穆夫人及大子申生又娶二女于戎大戎狐姬生重耳小戎子生夷吾晋伐骊戎骊戎男女以骊姬【纳女于人曰女昵据切】归生奚齐其娣生卓子骊姬嬖欲立其子赂外嬖梁五与东关嬖五【二五皆献公大夫赂之为耳目】使言于公曰曲沃君之宗也蒲与二屈君之疆也不可以无主宗邑无主则民不威疆埸无主则启戎心戎之生心民慢其政国之患也若使大子主曲沃而重耳夷吾主蒲与屈则可以威民而惧戎且旌君伐使俱曰狄之广莫【狄地旷絶】于晋为都晋之启土不亦宜乎晋侯説之夏使大子居曲沃重耳居蒲城夷吾居屈羣公子皆鄙【边邑】唯二姬之子在绛二五卒与骊姬譛羣公子而立奚齐晋人谓之二五耦【二耜相耦广一尺共起一伐言二人俱共垦伤晋室若此】
　　闵公传元年冬晋侯作二军【晋本一军见庄十六年】公将上军大子申生将下军赵夙御戎毕万为右以灭耿灭霍灭魏还为大子城曲沃赐赵夙耿赐毕万魏以为大夫士蒍曰大子不得立矣分之都城而位以卿【将下军】先为之极又焉得立不如逃之无使罪至为呉大伯不亦可乎犹有令名与其及也且谚曰心苟无瑕何恤乎无家天若祚大子其无晋乎　卜偃曰毕万之后必大万盈数也魏大名也以是始赏天启之矣天子曰兆民诸侯曰万民今名之大以从盈数其必有众　初毕万筮仕于晋遇屯【震下坎上屯】之比【坤下坎上比屯初九变而为比】辛廖占之曰吉屯固比入吉孰大焉其必蕃昌震为土【震变为坤】车从马【震为车坤为马】足居之【震为足】兄长之【震为长男】母覆之【坤为母】众归之【坤为众】六体不易合而能固安而能杀公侯之卦也公侯之子孙必复其始【万毕公高之后】
　　何休曰国之废兴有义有命不以名数按周之先始于弃亦废名也何以而大
　　传二年冬十二月晋侯使大子申生伐东山臯落氏里克谏曰大子奉冢祀社稷之粢盛以朝夕视君膳者也故曰冢子君行则守有守则从从曰抚军守曰监国古之制也夫帅师专行谋誓军旅君与国政之所图也非大子之事也师在制命而已禀命则不威专命则不孝故君之嗣适不可以帅师君失其官帅师不威将焉用之且臣闻臯落氏将战君其舍之公曰寡人有子未知其谁立焉不对而退见大子大子曰吾其废乎对曰告之以临民教之以军旅不共是惧何故废乎且子惧不孝无惧不得立脩已而不责人则免于难
　　吕祖谦曰里克之意谓战败则害太子战胜则必中骊姬之谗此所以请君舍之克入告君之言既如此至出见太子则又教之孝国语所谓善处父子之间是矣
　　大子帅师公衣之偏衣【左右异色其半似公服】佩之金玦狐突御戎先友为右梁余子养御罕夷先丹木为右羊舌大夫为尉先友曰衣身之偏握兵之要在此行也子其勉之偏躬无慝兵要远灾亲以无灾又何患焉狐突叹曰时事之征也衣身之章也佩衷之旗也故敬其事则命以始服其身则衣之纯用其衷则佩之度今命以时卒閟其事也【冬十二月閟尽之时】衣之尨服远其躬也佩以金玦弃其衷也服以远之时以閟之尨凉冬杀金寒玦离胡可恃也虽欲勉之狄可尽乎梁余子养曰帅师者受命于庙受脤于社有常服矣不获而尨命可知也【韦弁服军之常也尨偏衣】死而不孝不如逃之罕夷曰尨竒无常金玦不复虽复何为君有心矣先丹木曰是服也狂夫阻之曰尽敌而反敌可尽乎虽尽敌犹有内谗不如违之狐突欲行羊舌大夫曰不可违命不孝弃事不忠虽知其寒恶不可取子其死之大子将战狐突谏曰不可昔辛伯谂周桓公云内宠并后外宠二政嬖子配适大都耦国乱之本也周公弗从故及于难今乱本成矣立可必乎孝而安民子其图之与其危身以速罪也
　　蔺敏修曰从大子者凡六人皆有言焉先友浅而闇羊舌大夫恭而僻先丹木近而全罕夷简而持狐突敏而明梁余子养违而道呜呼吾其从梁余子养之言乎夫晋侯之欲杀大子决矣吾宁负违命之罪而使君无杀世子之名故逃之而去者为君也非自为也而梁余子养知之先丹木之去亦可以全矣然为其身不为其君观衣而知凉观时而知杀观金而知寒观玦而知离非狐突之明无以及之至于先友则所见浅矣罕夷知君之心而不为太子计亦持之而已羊舌大夫知违命之不孝而不知陷父于不义者不孝之尤者也知弃事之不忠而不知陷君于不义者不忠之尤者也恭则恭矣其僻之尤者也卒之太子死諡之曰恭其入羊舌大夫之言乎
　　僖公经二年夏五月虞师晋师灭下阳
　　传二年晋荀息请以屈产之乗与垂棘之璧假道于虞以伐虢公曰是吾宝也对曰若得道于虞犹外府也乃使荀息假道于虞虞公许之夏晋里克荀息帅师防虞师伐虢灭下阳【详见虞】
　　传四年　初晋献公欲以骊姬为夫人卜之不吉筮之吉公曰从筮卜人曰筮短长不如从长且其繇【直救切】曰专之渝攘公之羭【渝变也攘除也羭美也言变乃除公之美】一薰一莸十年尚犹有臭【言善易消恶难除】必不可弗听立之生奚齐其娣生卓子及将立奚齐既与中大夫成谋
　　国语反自稷桑骊姬谓公曰吾闻申生之谋愈深君若不图难将至矣公曰吾不忘也抑未有以致罪焉骊姬告优施曰君既许我杀太子而立奚齐矣吾难里克奈何优施饮里克酒中饮优施起舞乃歌曰暇豫之吾吾不如鸟乌人皆集于苑已独集于枯里克笑曰何谓苑何谓枯优施曰其母为夫人其子为君可不谓苑乎其母既死其子又有谤可不谓枯乎枯且有伤优施出里克辟奠不餐而寝夜半召优施曰曩而言戏乎抑有所闻之乎曰然君既许骊姬杀太子而立奚齐谋既成矣里克曰吾秉君以杀太子吾不忍通复故交吾不敢中立其免乎优施曰免旦而里克见防郑曰优施告我君谋成矣将立奚齐防郑曰子谓何曰吾对以中立防郑曰惜也不如曰不信以疏之亦固太子以携之多为之故以变其志志少疏乃可间也今子曰中立况固其谋也【况益也】彼有成矣里克曰徃言不可及也里克曰弑君以为亷长亷以骄心因骄以制人家吾不敢抑挠志以从君为废人以自利也利方以求成人吾不能将伏也明日称疾不朝三旬难乃成
　　吕祖谦曰中大夫里克也骊姬欲杀申生而立奚齐所惮者尚有里克使克能执正不回则骊姬之计未必行今优施闻里克之言遂告骊姬姬闻中立之言遂肆行而无忌以国语所载论之所载本末初不同谋杀申生但着优施之教左氏直书中大夫成谋见当时姬惮里克克若能守正不惧杀申生谋必不成克既説中立可以自免骊姬得以肆其谋而无惮虽不须骊姬谋谓之成谋亦可也
　　姬谓大子曰君梦齐姜必速祭之大子祭于曲沃归胙于公公田姬寘诸宫六日公至毒而献之公祭之地地坟【音愤】与犬犬毙与小臣小臣亦毙姬泣曰贼由大子大子奔新城【曲沃】公杀其传社原欵或谓大子子辞君必辩焉大子曰君非姬氏居不安食不饱我辞姬必有罪君老矣吾又不乐曰子其行乎大子曰君实不察其罪被此名也以出人谁纳我十二月戊申缢于新城姬遂譛二公子曰皆知之重耳奔蒲夷吾奔屈
　　礼记檀弓晋献公将杀其世子申生公子重耳谓之曰子盍言子之志于公乎世子曰不可君安骊姬是我伤公之心也曰然则盍行乎世子曰不可君谓我欲弑君也天下岂有无父之国哉吾何行如之使人辞于狐突曰申生有罪不念伯氏之言也以至于死申生不敢爱其死虽然吾君老矣子少国家多难伯氏不出而图吾君伯氏苟出而图吾君申生受赐而死再拜稽首乃卒是以为共世子也【新注檀弓所载与左氏事同然曰君安骊姬只一安字与左氏逺甚】
　　经五年春晋侯杀其世子申生冬晋人执虞公
　　传五年春晋侯使以杀大子申生之故来告　初晋侯使士蒍为二公子筑蒲与屈不慎寘薪焉夷吾诉之公使让之士蒍稽首而对曰臣闻之无防而慼忧必雠焉无戎而城雠必保焉寇雠之保又何慎焉守官废命不敬固雠之保不忠失忠与敬何以事君诗云怀徳维宁宗子维城君其脩徳而固宗子何城如之三年将寻师焉焉用慎退而赋曰狐裘尨茸一国三公吾谁适从及难公使寺人披伐蒲重耳曰君父之命不校乃徇曰校者吾雠也逾垣而走披斩其袪遂出奔翟
　　晁补之曰士蒍始劝晋侯去桓庄之族羣公子皆无罪而以为戮晋公室已弱矣晋侯惑骊姬欲去申生夷吾重耳故为二公子筑蒲与屈士蒍贤乎当谏其君无疏诸子自启祸不然知三年将寻师焉则无筑可也筑而不慎坐观晋隙若非已任者而退有后言以谓一国三公夫晋之宠者不惟奚齐卓子乎而二公子何预为臣不忠慢君误国其罪大矣恐后之人昵其浮词而不要其衷故辩之
　　秋晋侯复假道于虞以伐虢冬十二月丙子朔晋灭虢虢公丑奔京师师还馆于虞遂袭虞灭之执虞公公説曰虞公贪璧马之赂而道晋以伐虢晋献贪得国之利而灭虢以及虞志于贪而不知祸之踵乎后其失一也盖下阳灭而虞之亡形已成虞虢灭而申生之祸已作得不偿失功不救乱可不谓之大惑欤故以一时之事言之则晋献之胜虽加于虞公若其贪以致失则皆小人衅于勇啬于祸者也语曰人无远虑必有近忧
　　传六年春晋侯使贾华伐屈夷吾不能守盟而行【非不欲校力不能守言不如重耳之贤】将奔狄郤芮曰后出同走罪也不如之梁梁近秦而幸焉乃之梁
　　经八年夏狄伐晋【传见狄】
　　经九年秋九月甲子晋侯佹诸卒冬晋里克杀其君之子奚齐
　　传九年秋齐侯盟诸侯于葵丘宰孔遇晋侯曰可无防也曰君务靖乱无勤于行晋侯乃还【防戒献公晋将有乱】九月晋献公卒里克防郑欲纳文公故以三公子之徒作乱【申生重耳夷吾】初献公使荀息傅奚齐公疾召之曰以是藐诸孤辱在大夫其若之何稽首而对曰臣竭其股肱之力加之以忠贞其济君之灵也不济则以死继之公曰何谓忠贞对曰公家之利知无不为忠也送往事居耦俱无猜贞也及里克将杀奚齐先告荀息曰三怨将作【三公子徒】秦晋辅之子将何如荀息曰将死之里克曰无益也荀叔曰【荀息】吾与先君言矣不可以贰能欲复言而爱身乎【言可复也】虽无益也将焉辟之且人之欲善谁不如我我欲无贰而能谓人已乎冬十月里克杀奚齐于次【防寝】书曰杀其君之子未葬也荀息将死之人曰不如立卓子而辅之荀息立公子卓以葬　十一月里克杀公子卓于朝荀息死之君子曰诗所谓白圭之玷尚可磨也斯言之玷不可为也荀息有焉
　　晁补之曰献公嬖骊姬杀太子逐羣公子晋事可知卒欲立骊之子以属荀息荀息贤乎公子有当立者矣盍姑劝之以与所当立不然辞勿傅以直匡君可矣傅非所立而许之死非也
　　齐侯以诸侯之师伐晋及高梁而还讨晋乱也令不及鲁故不书　晋郤芮使夷吾重赂秦以求入曰人实有国我何爱焉入而能民土于何有从之齐隰朋帅师防秦师纳晋惠公【夷吾】秦伯谓郤芮曰公子谁恃对曰臣闻亡人无党有党必有雠夷吾弱不好弄能鬬不过长亦不改不识其他公谓公孙枝曰夷吾其定乎对曰臣闻之唯则定国诗曰不识不知顺帝之则【皇矣诗】文王之谓也又曰不僣不贼鲜不为则【抑诗】无好无恶不忌不克之谓也今其言多忌克难哉公曰忌则多怨又焉能克是吾利也礼记檀弓晋献公之丧秦穆公使人吊公子重耳且曰寡人闻之亡国恒于斯得国恒于斯虽吾子俨然在忧服之中丧亦不可久也时亦不可失也孺子其图之以告舅犯舅犯曰孺子其辞焉丧人无宝仁亲以为宝父死之谓何又因以为利而天下其孰能说之孺子其辞焉公子重耳对客曰君惠吊亡臣重耳身丧父死不得与于哭泣之哀以为君忧父死之谓何或敢有他志以辱君义稽颡而不拜哭而起起而不私子显以致命于穆公穆公曰仁夫公子重耳夫稽颡而不拜则未为后也故不成拜哭而起则爱父也起而不私则远利也
　　惠公【諡法柔质仁民曰惠】
　　【名夷吾献公子小戎子所生僖九年里克杀奚齐卓子惠公自梁入立明年改元至二十三年卒在位十四年】
　　僖公经十年春晋里克弑其君卓及其大夫荀息夏晋杀其大夫里克
　　传十年夏四月周公忌父王子党防齐隰朋立晋侯晋侯杀里克以説将杀里克公使谓之曰微子则不及此虽然子弑二君与一大夫为子君者不亦难乎对曰不有废也君何以兴欲加之罪其无辞乎臣闻命矣伏劒而死于是防郑聘于秦且谢缓赂故不及　晋侯改葬共大子【申生】秋狐突适下国【曲沃】遇大子大子使登仆【忽如梦而相见狐突本为申生御故复使登车】而告之曰夷吾无礼余得请于帝矣【请罚夷吾】将以晋畀秦秦将祀余对曰臣闻之神不歆非类民不祀非族君祀无乃殄乎且民何罪失刑乏祀君其图之君曰诺吾将复请七日新城西偏将有巫者而见我焉许之遂不见及期而往告之曰帝许我罚有罪矣敝于韩【敝败也韩晋地独敝惠公明不复以晋畀秦】防郑之如秦也言于秦伯曰吕甥郤称冀芮实为不从若重问以召之【不从不与秦赂】臣出晋君君纳重耳蔑不济矣　冬秦伯使泠至报问且召三子郤芮曰币重而言甘诱我也遂杀防郑祁举及七舆大夫左行共华右行贾华叔坚骓歂累虎特宫山祁皆里防之党也防豹奔秦【郑之子】言于秦伯曰晋侯背大主而忌小怨民弗与也伐之必出【大主秦也小怨里防】公曰失众焉能杀违祸谁能出君
　　经十有一年春晋杀其大夫防郑父
　　传十一年春晋侯以防郑之乱来告天王【襄王】使召武公内史过赐晋侯命受玉惰过归告王曰晋侯其无后乎王赐之命而惰于受瑞先自弃也已其何继之有礼国之干也敬礼之舆也不敬则礼不行礼不行则上下昬何以长世
　　传十三年冬晋荐饥使乞籴于秦秦伯谓子桑与诸乎对曰重施而报君将何求重施而不报其民必携携而讨焉无众必败谓百里与诸乎对曰天灾流行国家代有救灾恤邻道也行道有福防郑之子豹在秦请伐晋【欲为其父报怨】秦伯曰其君是恶其民何罪秦于是乎输粟于晋自雍及绛相继命之曰泛舟之役
　　经十有四年秋八月辛卯沙鹿崩
　　传十四年秋八月沙鹿崩晋卜偃曰期【音基】年将有大咎几亡国　冬秦饥使乞籴于晋晋人弗与庆郑曰背施无亲幸灾不仁贪爱不祥怒邻不义四徳皆失何以守国虢射曰皮之不存毛将安傅庆郑曰弃信背邻患孰恤之无信患作失援必毙是则然矣虢射曰无损于怨而厚于寇不如勿与庆郑曰背施幸灾民所弃也近犹雠之况怨敌乎弗听退曰君其悔是哉
　　经十有五年冬十有一月壬戌晋侯及秦伯战于韩获晋侯
　　传十五年晋侯之入也秦穆姬【申生姊】属贾君焉【献公次妃】且曰尽纳羣公子【武献之族】晋侯烝于贾君又不纳羣公子是以穆姬怨之晋侯许赂中大夫既而皆背之赂秦伯以河外列城五东尽虢略南及华山内及解梁城既而不与晋饥秦输之粟秦饥晋闭之籴故秦伯伐晋卜徒父筮之吉渉河侯车败诘之对曰乃大吉也三败必获晋君其卦遇蛊曰千乗三去三去之余获其雄狐夫狐蛊必其君也蛊之贞风也其悔山也歳云秋矣我落其实而取其材所以克也实落材亡不败何待三败及韩晋侯谓庆郑曰寇深矣若之何对曰君实深之可若何公曰不孙【音逊】卜右庆郑吉弗使步扬御戎家仆徒为右乗小驷郑入也【郑所献马】庆郑曰古者大事必乗其产生其水土而知其人心安其教训而服习其道唯所纳之无不如志今乗异产以从戎事及惧而变将与人易【变易】乱气狡愤隂血周作张【音涨】脉偾兴外彊中干进退不可周旋不能君必悔之弗听九月晋侯逆秦师使韩简视师复曰师少于我鬬士倍我公曰何故对曰出因其资入用其宠饥食其粟三施而无报是以来也今又击之我怠秦奋倍犹未也公曰一夫不可狃况国乎遂使请战曰寡人不佞能合其众而不能离也君若不还无所逃命秦伯使公孙枝对曰君之未入寡人惧之入而未定列犹吾忧也苟列定矣敢不承命韩简退曰吾幸而得囚【得囚为幸言必败】壬戌战于韩原晋戎马还泞而止公号庆郑庆郑曰愎谏违卜固败是求又何逃焉遂去之梁由靡御韩简虢射为右辂秦伯将止之【止获】郑以救公误之遂失秦伯秦获晋侯以归晋大夫反首【反垂头发】防舍从之秦伯使辞焉曰二三子何其慼也寡人之从君而西也亦晋之妖梦是践岂敢以至【践厌也厌突之梦】晋大夫三拜稽首曰君履后土而戴皇天皇天后土实闻君之言羣臣敢在下风穆姬闻晋侯将至以大子防【若耕切】与女简璧登台而履薪焉【防康公名其母弟也简璧防姊妹穆姬欲自罪故登台而荐之以薪】使以免服衰绖逆且告曰上天降灾使我两君匪以玉帛相见而以兴戎若晋君朝以入则婢子夕以死夕以入则朝以死唯君裁之乃舍诸灵台大夫请以入公曰获晋侯以厚归也既而丧归焉用之【若将晋侯入夫人或自杀】大夫其何有焉且晋人慼忧以重我【反首拔舍】天地以要我不图晋忧重其怒也我食吾言背天地也重怒难任背天不祥必归晋君公子絷曰不如杀之无聚慝焉子桑曰归之而质其大子必得大成晋未可灭而杀其君祗以成恶且史佚有言曰无始祸无怙乱无重怒重怒难任陵人不祥乃许晋平　晋侯使郤乞告瑕吕饴甥且召之【告吕甥召使迎巳】子金【饴甥字】教之言曰朝国人而以君命赏【恐国人不从故先赏于朝】且告之曰孤虽归辱社稷矣其卜贰圉也【贰代也圉懐公】众皆哭晋于是乎作爰田【分公田之税应入公者爰之于所赏之众】吕甥曰君亡之不恤而羣臣是忧惠之至也将若君何众曰何为而可对曰征缮以辅孺子诸侯闻之丧君有君羣臣辑睦甲兵益多好我者劝恶我者惧庶有益乎众説晋于是乎作州兵【州长各缮甲兵】初晋献公筮嫁伯姬于秦遇归妹【兊下震上归妹】之睽【兊下离上睽归妹上六变为睽】史苏占之曰不吉其繇曰士刲羊亦无【音荒】也女承筐亦无贶也【血也贶赐也刲羊士之功承筐女之职上六无应故下刲无血上承无实不吉之象也】西邻责言不可偿也【嫁女于西知有责言不可报偿】归妹之睽犹无相也震之离亦离之震【二卦变而相通】为雷为火为嬴败姬【嬴秦姓姬晋姓震为雷离为火火动炽而害其母故曰为嬴败姬】车説其輹火焚其旗不利行师败于宗丘【震为车离为火上六爻在震则无应故车説輹在离则失位故火焚旗火还害母故败乃不出国】归妹睽孤寇张之弧【睽上九爻辞】侄【待结切】其从【才用切】姑【子圉质秦】六年其逋逃归其国而弃其家【谓子圉妇怀嬴】明年其死于高梁之虚【惠公死之明年文公入杀怀公于高梁】及惠公在秦曰先君若从史苏之占吾不及此夫韩简侍曰象也筮数也物生而后有象象而后有滋滋而后有数先君之败徳及可数乎史苏是占勿从何益诗曰下民之孽匪降自天僔沓背憎职竞由人　十月晋隂饴甥【吕甥】防秦伯盟于王城秦伯曰晋国和乎对曰不和小人耻失其君而悼丧其亲不惮征缮以立圉也曰必报雠宁事戎狄君子爱其君而知其罪不惮征缮以待秦命曰必报徳有死无二以此不和秦伯曰国谓君何对曰小人慼谓之不免君子恕以为必归小人曰我毒秦秦岂归君君子曰我知罪矣秦必归君贰而执之服而舍之徳莫厚焉刑莫威焉服者怀徳贰者畏刑此一役也秦可以霸纳而不定废而不立以徳为怨秦不其然秦伯曰是吾心也改馆晋侯馈七牢焉蛾晳【晋大夫】谓庆郑曰盍行乎对曰陷君于败败而不死又使失刑非人臣也臣而不臣行将焉入十一月晋侯归丁丑杀庆郑而后入
　　蔺敏脩曰惠公背秦施而乗郑驷庆郑谏之善矣再谏而再不从以道去之可也乃幸其君之败而不救将获秦伯而误之岂理也哉曰君实深之曰固败是求彼以晋侯为愎吾见郑其愎之尤也
　　是歳晋又饥秦伯又饩之粟曰吾怨其君而矜其民且吾闻唐叔之封也箕子曰其后必大晋其庸可冀乎姑树徳焉以待能者于是秦始征【赋也】晋河东置官司焉传十六年秋狄侵晋取狐防受铎渉汾及昆都因晋败也
　　传十七年夏晋大子圉为质于秦秦归河东而妻之惠公之在梁也梁伯妻之梁嬴孕过期卜招父与其子卜之其子曰将生一男一女招曰然男为人臣女为人妾故名男曰圉女曰妾及子圉西质妾为宦女焉【宦事秦为妾】传二十二年秋大子圉为质于秦将逃归谓嬴氏曰与子归乎【秦所妻子圉怀嬴】对曰子晋大子而辱于秦子之欲归不亦宜乎寡君之使婢子侍执巾栉以固子也从子而归弃君命也不敢从亦不敢言遂逃归
　　传二十三年秋九月晋惠公卒【经左明年从赴】怀公【子圉】命无从亡人【重耳】期期而不至无赦狐突之子毛及偃【子狐】从重耳在秦弗召冬怀公执狐突曰子来则免对曰子之能仕父教之忠古之制也策名委质贰乃辟也今臣之子名在重耳有年数矣若又召之教之贰也父教子贰何以事君刑之不滥君之明也臣之愿也淫刑以逞谁则无罪臣闻命矣乃杀之卜偃称疾不出曰周书有之乃大明服已则不明而杀人以逞不亦难乎民不见徳而唯戮是闻其何后之有　晋公子重耳之及于难也晋人伐诸蒲城蒲城人欲战重耳不可曰保君父之命而享其生禄于是乎得人有人而校罪莫大焉吾其奔也遂奔狄从者狐偃赵衰颠颉魏武子【魏犫】司空季子【胥臣臼季时狐毛贾佗皆从独举此五人贤有大功】狄人伐廧咎如获其二女叔隗季隗纳诸公子公子取季隗生伯儵叔刘以叔隗妻赵衰生盾将适齐谓季隗曰待我二十五年不来而后嫁对曰我二十五年矣又如是而嫁则就木焉请待子处狄十二年而行【以五年奔狄至十六年而去】过卫卫文公不礼焉出于五鹿乞食于野人野人与之块公子怒欲鞭之子犯曰天赐也【得土有国之祥】稽首受而载之及齐齐桓公妻之有马二十乗【四马为乗八十匹也】公子安之从者以为不可将行谋于桑下【齐桓既卒知孝公不可恃】蚕妾在其上以告姜氏姜氏杀之【重耳妻恐孝公怒其去故杀妾以灭口】而谓公子曰子有四方之志其闻之者吾杀之矣公子曰无之姜曰行也怀与安实败名公子不可姜与子犯谋醉而遣之醒以戈逐子犯及曹曹共公闻其骈胁欲观其裸浴薄而观之僖负羁之妻曰吾观晋公子之从者皆足以相国若以相夫子必反其国反其国必得志于诸侯得志于诸侯而诛无礼曹其首也子盍蚤自贰焉乃馈盘飱寘璧焉公子受飱反璧及宋宋襄公赠之以马二十乗及郑郑文公亦不礼焉叔詹谏曰臣闻天之所启人弗及也晋公子有三焉天其或者将建诸君其礼焉男女同姓其生不蕃晋公子姬出也而至于今一也【狐姬所生】离外之患而天不靖晋国殆将启之二也有三士足以上人而从之三也【狐偃赵衰贾佗】晋郑同侪其过子弟固将礼焉况天之所启乎弗听及楚楚子飨之曰公子若反晋国则何以报不谷对曰子女玉帛则君有之羽毛齿革则君地生焉其波及晋国者君之余也其何以报君曰虽然何以报我对曰若以君之灵得反晋国晋楚治兵遇于中原其辟君三舍若不获命其左执鞭弭右属櫜鞬以与君周旋子玉请杀之楚子曰晋公子广而俭【志广而体俭】文而有礼其从者肃而寛忠而能力晋侯【惠公】无亲外内恶之吾闻姬姓唐叔之后其后衰者也其将由晋公子乎天将兴之谁能废之违天必有大咎乃送诸秦秦伯纳女五人怀嬴与焉【子圉妻】奉匜【音移】沃盥既而挥之怒曰秦晋匹也何以卑我公子惧降服而囚
　　蔺敏修曰秦伯纳女五人怀嬴与焉晋侯受之独何心哉以礼辞之乌知其不反故夫惧不克而容为权者小人之事也
　　他日公享之子犯曰吾不如衰之文也请使衰从公子赋河水【朝宗于海】公赋六月【尹吉甫佐宣王征伐喻公子还晋必能康王国】赵衰曰重耳拜赐公子降拜稽首公降一级而辞焉衰曰君称所以佐天子者命重耳重耳敢不拜
　　经二十有四年冬晋侯夷吾卒【是年文公入国】
　　怀公【諡法慈仁短折曰怀】
　　【名圉惠公子为质于秦僖公二十三年自秦逃归嗣立明年文公入怀公出亡即遇杀】
　　春秋分记卷五十三
　　钦定四库全书
　　春秋分记卷五十四　　　宋　程公説　撰晋世本第二
　　文公　　　　　　　襄公
　　文公【諡法忠信接礼曰文】
　　【名重耳献公子狐姬所生在外十九年僖二十四年入杀怀公而立改元霸诸侯至三十二年卒在位九年】
　　僖公传二十四年春王正月秦伯纳之不书不告入也【纳重耳】及河子犯以璧授公子曰臣负羁絏从【才用切】君廵于天下臣之罪甚多矣臣犹知之而况君乎请由此亡公子曰所不与舅氏同心者有如白水投其璧于河济河围令狐入桑泉取臼衰　二月甲午晋师军于庐栁秦伯使公子絷如晋师师退军于郇辛丑狐偃及秦晋之大夫盟于郇壬寅公子入于晋师丙午入于曲沃丁未朝于武宫【文公祖武公庙】戊申使杀怀公于髙梁不书亦不告也　吕郤畏偪【吕甥郤芮惠公旧臣】将焚公宫而弑晋侯寺人披请见公使让之且辞焉曰蒲城之役君命一宿女即至其后余从狄君以田渭濵女为惠公来求杀余命女三宿女中宿至虽有君命何其速也夫袪犹在【披所斩公衣袂】女其行乎对曰臣谓君之入也其知之矣【知君人之道】若犹未也又将及难君命无二古之制也除君之恶唯力是视蒲人狄人余何有焉今君即位其无蒲狄乎齐桓公置射钩而使管仲相君若易之何辱命焉【言若反齐桓已将自去不须辱君命】行者甚众岂唯刑臣公见之以难告【告吕郤欲焚公宫】三月晋侯潜防秦伯于王城己丑晦公宫火瑕甥郤芮不获公乃如河上秦伯诱而杀之晋侯逆夫人嬴氏以归秦伯送卫于晋三千人实纪纲之仆　初晋侯之竖头须守藏者也其出也窃藏以逃【文公出时】尽用以求纳之【求纳文公】及入求见【贤遍切】公辞焉以沐谓仆人曰沐则心覆心覆则图反宜吾不得见也居者为社稷之守行者为羁絏之仆其亦可也何必罪居者国君而雠匹夫惧者甚众矣仆人以告公遽见之　狄人归季隗于晋而请其二子【伯儵叔刘】文公妻赵衰生原同屏括楼婴赵姬【文公女】请逆盾与其母子余辞【衰字】姬曰得宠而忘旧何以使人必逆之固请许之来以盾为才固请于公以为嫡子而使其三子下之以叔隗为内子而已下之　晋侯赏从亡者介之推不言禄禄亦弗及推曰献公之子九人唯君在矣惠怀无亲外内弃之天未絶晋必将有主主晋祀者非君而谁天实置之而二三子以为已力不亦诬乎窃人之财犹谓之盗况贪天之功以为已力乎下义其罪上赏其奸上下相蒙难与处矣其母曰盍亦求之以死谁怼对曰尤而效之罪又甚焉且出怨言不食其食其母曰亦使知之若何对曰言身之文也身将隠焉用文之是求显也其母曰能如是乎与女偕隠遂隠而死晋侯求之不获以緜上为之田曰以志吾过且旌善人苏辙曰晋文公辟骊姬之难处狄十有二年奚齐卓子相继戮死秦晋之人归心焉文公深信舅犯靖而待之若将终焉者至于惠公起而赴之如恐不及于是秦人责报于外而里防要功于内不能相忍继以败灭内外絶望属于文公然后文公徐起而收之无尺土之赂一金之费晋人戴之遂霸诸侯彼其处利害之计诚审哉是以主盟中夏防二百年功业与齐桓等而子孙过之逺甚岂非积之有厚薄故耶
　　传二十五年春秦伯师于河上将纳王【襄王】狐偃言于晋侯曰求诸侯莫如勤王诸侯信之且大义也继文之业【晋文侯仇为平王侯伯】而信宣于诸侯今为可矣使卜偃卜之曰吉遇黄帝战于阪泉之兆公曰吾不堪也对曰周礼未改今之王古之帝也公曰筮之筮之遇大有【干下离上大有】之睽【兊下离上睽大有九三变而为睽】曰吉遇公用享于天子之卦战克而王飨吉孰大焉且是卦也天为泽以当日天子降心以逆公不亦可乎大有去睽而复亦其所也晋侯辞秦师而下【辞逊秦师使之还顺流故曰下】三月甲辰次于阳樊右师围温左师逆王夏四月丁巳王入于王城取大叔于温杀之于隰城　戊午晋侯朝王王享醴命之宥请隧弗许【阙地通路曰隧王之葬礼】曰王章也未有代徳而有二王亦叔父之所恶也与之阳樊温原攅茅之田晋于是始启南阳阳樊不服围之仓葛呼曰徳以柔中国刑以威四夷宜吾不敢服也此谁非王之亲姻其俘之也乃出其民秋秦晋伐鄀　冬晋侯围原命三日之粮原不降命去之谍出曰原将降矣军吏曰请待之公曰信国之宝也民之所庇也得原失信何以庇之所亡滋多退一舍而原降迁原伯贯于冀赵衰为原大夫狐溱为温大夫晋侯问原守于寺人勃鞮对曰昔赵衰以壶飱从径馁而弗食故使处原
　　刘器之曰晋文之请隧非欲真请之也示欲逼周取天下若楚庄王之问鼎也故周人窥见其意而与之田名曰与之其实逼天子夺之也且王室都洛而温乃今温县也原乃今武原也今晋以兵围而取之其逼王室甚矣而左氏反称其伐原以示之信何也
　　传二十七年冬楚子【成公】及诸侯围宋宋公孙固【庄公孙】如晋告急先轸曰报施救患取威定霸于是乎在矣狐偃曰楚始得曹而新昬于卫若伐曹卫楚必救之则齐宋免矣于是乎搜于被庐作三军【闵元年献公作二军今复大国之礼】谋元帅赵衰曰郤縠【縠本又作谷】可臣亟闻其言矣説礼乐而敦诗书诗书义之府也礼乐徳之则也徳义利之本也夏书曰赋纳以言明试以功车服以庸君其试之乃使郤縠将中军郤溱佐之使狐偃将上军让于狐毛而佐之命赵衰为卿让于栾枝先轸使栾枝将下军先轸佐之荀林父御戎魏犫为右晋侯始入而教其民二年欲用之【二十四年】子犯曰民未知义未安其居于是乎出定襄王【二十五年】入务利民民怀生矣将用之子犯曰民未知信未宣其用于是伐原以示之信【二十五年】民易资者不求丰焉明征其辞公曰可矣乎子犯曰民未知礼未生其共于是乎大搜以示之礼作执秩以正其官民听不惑而后用之出谷戌释宋围一战而霸文之教也
　　经二十八年春晋侯侵曹晋侯伐卫楚人救卫三月丙午晋侯入曹执曹伯畀宋人夏四月己巳晋侯齐师宋师秦师及楚人战于城濮楚师败绩楚杀其大夫得臣卫侯出奔楚五月癸丑公防晋侯齐侯宋公蔡侯郑伯卫子莒子盟于践土陈侯如防公朝于王所六月卫侯郑自楚复归于卫卫元咺出奔晋冬公防晋侯齐侯宋公蔡侯郑伯陈子莒子邾子秦人于温天王狩于河阳壬申公朝于王所晋人执卫侯归之于京师卫元咺自晋复归于卫诸侯遂围许曹伯襄复归于曹遂防诸侯围许
　　传二十八年春晋侯将伐曹假道于卫卫人弗许还自南河济侵曹伐卫正月戊申取五鹿【卫地】　二月晋郤縠卒原轸将中军胥臣佐下军上徳也晋侯齐侯盟于敛盂卫侯请盟晋人弗许卫侯欲与楚国人不欲故出其君以説于晋公子买戌卫楚人救卫不克公惧于晋杀子丛以説焉谓楚人曰不卒戍也　晋侯围曹门焉多死曹人尸诸城上【磔晋死人】晋侯患之听舆人之谋曰称舍于墓【言将发曹冢】师迁焉曹人凶惧为其所得者棺而出之因其凶也而攻之三月丙午入曹数之以其不用僖负羁而乗轩者三百人也且曰献状【责其功状】令无入僖负羁之宫而免其族报施也【事见二十三年】魏犫颠颉怒曰劳之不图报于何有爇僖负羁氏魏犫伤于胷公欲杀之而爱其材使问且视之病将杀之魏犫束胷见使者曰以君之灵不有宁也距跃三百曲踊三百乃舍之杀颠颉以徇于师立舟之侨以为戎右宋人使门尹般如晋师告急公曰宋人告急舍之则絶告楚不许我欲战矣齐秦未可若之何先轸曰使宋舍我而赂齐秦借之告楚我执曹君而分曹卫之田以赐宋人楚爱曹卫必不许也喜赂怒顽能无战乎公説执曹伯分曹衞之田以畀宋人
　　楚子入居于申使申叔去谷【二十六年申叔戌谷】使子玉去宋曰无从晋师晋侯在外十九年矣而果得晋国险阻艰难备尝之矣民之情伪尽知之矣天假之年而除其害天之所置其可废乎军志曰允当则归又曰知难而退又曰有徳不可敌此三志者晋之谓矣子玉使宛春告于晋师曰请复卫侯而封曹臣亦释宋之围子犯曰子玉无礼哉君取一臣取二【君取一以释宋围惠晋侯臣取二复曹卫以为已功】不可失矣先轸曰子与之定人之谓礼楚一言而定三国我一言而亡之我则无礼何以战乎不许楚言是弃宋也救而弃之谓诸侯何楚有三施我有三怨怨雠已多将何以战不如私许复曹衞以携之执宛春以怒楚既战而后图之公説乃拘宛春于衞且私许复曹卫曹卫告絶于楚子玉怒从晋师晋师退军吏曰以君辟臣辱也且楚师老矣何故退子犯曰师直为壮曲为老岂在久乎微楚之惠不及此退三舍辟之所以报也背惠食言以亢其雠我曲楚直其众素饱不可谓老我退而楚还我将何求若其不还君退臣犯曲在彼矣退三舍楚众欲止子玉不可【新注子玉取败在此一句】
　　吕祖谦曰子犯之在晋如管仲之在齐然未必一一皆是若使文公从子犯此言则失亲邻报施之义矣頼得先轸谏之以此见谋臣不厌多其后同秦围郑子犯又欲与秦战頼文公不听又以此见人材虽多亦须人君自识安危治乱之大体
　　夏四月戊辰晋侯宋公齐国归父崔夭秦小子憖次于城濮楚师背酅而舍【酅丘陵险阻】晋侯患之听舆人之诵曰原田每每舍其旧而新是谋【喻晋军盛若原田草可以谋立新功】公疑焉子犯曰战也战而捷必得诸侯若其不捷表里山河必无害也公曰若楚惠何栾贞子曰汉阳诸姬楚实尽之思小惠而忘大耻不如战也晋侯梦与楚子搏楚子伏已而盬【音古】其脑是以惧子犯曰吉我得天楚伏其罪吾且柔之矣子玉使鬭勃请战曰请与君之士戏君冯轼而观之得臣与寓目焉晋侯使栾枝对曰寡君闻命矣楚君之惠未之敢忘是以在此为大夫退其敢当君乎既不获命矣敢烦大夫谓二三子戒尔车乗敬尔君事诘朝将见晋车七百乗【五万二千五百人】韅靷鞅靽晋侯登有莘之虚以观师曰少长有礼其可用也遂伐其木以益其兵己巳晋师陈于莘北胥臣以下军之佐当陈蔡子玉以若敖之六卒将中军曰今日必无晋矣子西将左子上将右胥臣蒙马以虎皮先犯陈蔡【此是攻瑕】陈蔡奔楚右师溃狐毛设二斾而退之栾枝使舆曳柴而伪遁楚师驰之原轸郤溱以中军公族横击之狐毛狐偃以上军夹攻子西楚左师溃楚师败绩子玉收其卒而止故不败晋师三日馆谷及癸酉而还甲午至于衡雍作王宫于践土乡役之三月【乡犹属也城濮役之前三月】郑伯如楚致其师为楚师既败而惧使子人九行成于晋晋栾枝入盟郑伯五月丙午晋侯及郑伯盟于衡雍丁未献楚俘于王驷介百乗徒兵千郑伯傅王用平礼也【以周平王享晋文侯仇之礼】己酉王享醴命晋侯宥王命尹氏及王子虎内史叔兴父防命晋侯为侯伯赐之大辂之服戎辂之服彤弓一彤矢百玈弓矢千秬鬯一卣虎贲三百人曰王谓叔父敬服王命以绥四国纠逖王慝晋侯三辞从命曰重耳敢再拜稽首奉扬天子之丕显休命受策以出出入三觐
　　孙复曰晋文奋起绍桓尊周首帅四国之众以破得臣于城濮功信美矣惜其不能遂帅诸侯朝于京师反以乗胜之师致襄王于践土况又受其侯伯之命弓矢之赐哉虽曰不胁天子吾未之信也是故桓王赐齐侯命襄王命晋侯为侯伯皆没而不书焉噫孔子皆没而不书后世犹有胁天子而取九锡者悲夫
　　卫侯闻楚师败惧出奔楚遂适陈使元咺奉叔武以受盟癸亥王子虎盟诸侯于王庭要言曰皆奬王室无相害也有渝此盟明神殛之俾队其师无克祚国及而孙无有老幼君子谓是盟也信谓晋于是役也能以徳攻得臣及连谷而死晋侯闻之而后喜可知也曰莫余毒也已　六月晋人复卫侯元咺奔晋　城濮之战晋中军风于泽亡大斾之左旃祁瞒奸命司马杀之以狥于诸侯使茅茷代之师还壬午济河舟之侨先归士防摄右秋七月丙申振旅恺以入于晋献俘授馘饮至大赏征防讨贰杀舟之侨以狥于国民于是大服君子谓文公其能刑矣三罪而民服【三罪颠颉祁瞒舟之侨】诗云惠此中国以绥四方不失赏刑之谓也【新注魏犫颠颉同罪异罚犹有未能刑处】冬防于温讨不服也【讨卫许】卫侯与元咺讼不胜执卫侯归之于京师元咺归卫立公子瑕　是防也晋侯召王以诸侯见且使王狩仲尼曰以臣召君不可以训故书曰天王狩于河阳言非其地也且明徳也壬申公朝于王所
　　赵子辨疑曰左氏言非其地王者无外岂有畿外则非其地此但记所至之处不可别为义也又云以明徳也按晋侯召王而朝之愈乎不朝耳夫子不以为罪以功补过此乃四勤之中未及于礼而谓之为徳无乃过乎
　　丁丑诸侯围许　晋侯有疾曹伯之竖侯獳货筮史使曰以曹为解齐桓公为防而封异姓今君为防而灭同姓曹叔振铎文之昭也先君唐叔武之穆也且合诸侯而灭兄弟非礼也与卫偕命【私许复曹卫】而不与偕复非信也同罪异罚非刑也【卫已复故】礼以行义信以守礼刑以正邪舍此三者君将若之何公説复曹伯遂防诸侯于许晋侯作三行以御狄荀林父将中行屠击将右行先
　　蔑将左行
　　经二十有九年夏六月防王人晋人宋人齐人陈人蔡人秦人盟于翟泉
　　传二十九年夏公防王子虎晋狐偃宋公孙固齐国归父陈辕涛涂秦小子憖盟于翟泉寻践土之盟且谋伐郑也卿不书罪之也在礼卿不防公侯防伯子男可也经三十年秋晋人秦人围郑
　　传三十年春晋人侵郑秋九月甲午晋侯秦伯围郑以其无礼于晋【文公亡过郑郑不礼】且贰于楚也秦伯听烛之武言与郑人盟使杞子逢孙杨孙戍之乃还【三子秦大夫反为郑守】子犯请击之公曰不可微夫人之力不及此【请击秦夫人谓秦穆公】因人之力而敝之不仁失其所与不知以乱易整不武吾其还也亦去之
　　传三十一年秋晋搜于清原作五军以御狄赵衰为卿经三十有二年冬十有二月己卯晋侯重耳卒
　　传三十二年春楚鬭章请平于晋晋阳处父报之晋楚始通冬晋文公卒庚辰将殡于曲沃出绛柩有声如牛卜偃使大夫拜曰君命大事将有西师过轶我击之必大捷焉【西师谓秦师卜偃闻秦宻谋故因柩声以安众心】
　　襄公【諡法甲胄有功曰襄】
　　【名驩文公子僖三十二年嗣立明年改元至文六年卒在位七年】
　　僖公经三十有三年夏四月辛巳晋人及姜戎败秦师于殽癸巳葬晋文公秋晋人败狄于箕冬十有二月晋人陈人郑人伐许
　　传三十三年春秦师灭滑而还晋原轸曰秦违蹇叔而以贪勤民天奉我也奉不可失敌不可纵纵敌患生违天不祥必伐秦师栾枝曰未报秦施而伐其师其为死君乎【言以君死故忘秦施】先轸曰秦不哀吾丧而伐吾同姓秦则无礼何施之为吾闻之一日纵敌数世之患也谋及子孙可谓死君乎【时文公未葬未得谓之先君故止谓之君】遂发命遽兴姜戎子墨衰绖【文公未葬故襄公称子】梁御戎莱驹为右　夏四月辛巳败秦师于殽获百里孟明视西乞术白乙丙以归遂墨以葬文公晋于是始墨文嬴请三帅【文嬴文公夫人襄公适母】曰彼实搆吾二君寡君若得而食之不厌君何辱讨焉使归就戮于秦以逞寡君之志若何公许之先轸朝问秦囚公曰夫人请之吾舍之矣先轸怒曰武夫力而拘诸原妇人暂而免诸国堕【音隳】军实而长寇雠亡无日矣不顾而唾公使阳处父追之及诸河则在舟中矣释左骖以公命赠孟明孟明稽首曰若从君惠而免之三年将拜君赐夏狄侵齐因晋丧也秋狄伐晋及箕八月戊子晋侯败狄于箕郤缺获白狄子【狄别种】先轸曰匹夫逞志于君【谓不顾而唾】而无讨敢不自讨乎免胄入狄师死焉狄人归其元【元首】面如生【言其有异于人】初臼季使过冀见冀缺耨其妻馌之敬相待如賔与之归言诸文公曰敬徳之聚也能敬必有徳徳以治民君请用之臣闻之出门如賔承事如祭仁之则也公曰其父有罪可乎【缺父冀芮欲杀文公在三十四年】对曰舜之罪也殛鲧其举也兴禹管敬仲桓之贼也实相以济康诰曰父不慈子不祗兄不友弟不共不相及也诗曰采葑采菲无以下体君取节焉可也文公以为下军大夫反自箕襄公以三命命先且居将中军【先轸之子其父死敌故进之】以再命命先茅之县赏胥臣曰举郤缺子之功也【先茅絶后故取其县以赏胥臣】以一命命郤缺为卿复与之冀【还其父故邑】亦未有军行【虽登卿位未有名列】冬晋陈郑伐许讨其贰于楚也阳处父侵蔡楚子上救之楚师退舍遂归【详见楚】
　　文公经元年夏四月晋侯伐卫卫人伐晋秋公孙敖防晋侯于戚
　　传元年晋文公之季年诸侯朝晋卫成公不朝晋襄公既祥使告于诸侯而伐衞及南阳【今河内地】先且居曰效尤祸也【尤卫不朝今晋亦不朝王】请君朝王臣从师晋侯朝王于温先且居胥臣伐卫卫人伐晋　秋晋侯疆戚田故公孙敖防之【晋取卫田而正其疆】
　　经二年春二月甲子晋侯及秦师战于彭衙秦师败绩三月乙巳及晋处父盟夏六月公孙敖防宋公陈侯郑伯晋士縠盟于垂陇冬晋人宋人陈人郑人伐秦【详见秦】传二年春秦孟明视帅师伐晋以报殽之役二月晋侯御之先且居将中军赵衰佐之王官无地御戎狐鞫居为右甲子及秦师战于彭衙秦师败绩晋人谓秦拜赐之师【以孟明言三年将拜君赐故嗤之】战于殽也晋梁御戎莱驹为右战之明日晋襄公防秦囚使莱驹以戈斩之囚呼莱驹失戈狼瞫取戈以斩囚禽之以从公乗遂以为右箕之役【箕役在僖三十三年】先轸出之而立续简伯狼瞫怒其友曰盍死之瞫曰吾未获死所其友曰吾与女为难瞫曰周志有之勇则害上不登于明堂死而不义非勇也共用之谓勇吾以勇求右无勇而黜亦其所也谓上不我知黜而宜乃知我矣子姑待之及彭衙既陈以其属驰秦师死焉晋师从之大败秦师君子谓狼瞫于是乎君子诗曰君子如怒乱庶遄沮又曰王赫斯怒爰整其旅怒不作乱而以从师可谓君子矣
　　晁补之曰瞫之失右也自谓黜而宜则亦安之苟自谓黜而非宜则亦有君命矣先轸何所受怨哉自以未获死所而往驰秦师岂死所也哉若耻无勇乎则挺然以身投兕虎亦勇也是匹夫之刚也狼瞫而君子孰非君子
　　晋人以公不朝来讨公如晋夏四月己巳晋人使阳处父盟公以耻之书曰及晋处父盟以厌之也适晋不书讳之也公未至六月穆伯防诸侯及晋司空士縠盟于垂陇晋讨卫故也【讨元年卫人伐晋】书士縠堪其事也
　　石季长曰内书公孙敖外书晋士縠政在于大夫可见矣垂陇之盟按左氏则公犹在晋处父在晋盟公公孙敖在郑盟诸侯君弱而臣强可知也左氏贵士縠之堪事宜辩疑削之
　　经三年春王正月叔孙得臣防晋人宋人陈人衞人郑人伐沈沈溃夏五月秦人伐晋冬公如晋十有二月己巳公及晋侯盟晋阳处父帅师伐楚以救江
　　传三年冬晋人惧其无礼于公也请改盟公如晋及晋侯盟
　　经四年秋晋侯伐秦
　　传四年春晋人归孔达于卫
　　传五年冬晋阳处父聘于卫反过甯甯嬴【逆旅大夫】从之及温而还其妻问之嬴曰以刚商书曰沈渐刚克髙明柔克夫子壹之其不没乎天为刚徳犹不干时况在人乎且华而不实怨之所聚也犯而聚怨不可以定身余惧不获其利而离其难是以去之【为六月晋杀处父传】晋赵成子栾贞子霍伯臼季皆卒
　　经六年秋八月乙亥晋侯驩卒冬十月公子遂如晋葬晋襄公晋杀其大夫阳处父晋狐射姑出奔狄
　　传六年春晋搜于夷舍二军【僖三十一年作五军今舍二军复三军之制】使狐射姑将中军【代先且居】赵盾佐之【代赵衰】阳处父至自温【往年聘卫过温今始至】改搜于董易中军【易以赵盾为帅射姑佐之】阳子成季之属也【处父尝为赵衰属大夫】故党于赵氏且谓赵盾能曰使能国之利也是以上之宣子【赵盾】于是乎始为国政制事典正法罪辟狱刑董逋逃由质要治旧洿本秩礼续常职出滞淹既成以授大傅阳子与大师贾佗使行诸晋国以为常法　秋八月乙亥晋襄公卒灵公少晋人以难故欲立长君赵孟曰立公子雍【文公子襄公庶弟杜祁所生】好善而长先君爱之且近于秦秦旧好也置善则固事长则顺立爱则孝结旧则安为难故故欲立长君有此四徳者难必抒矣【除也】贾季曰不如立公子乐【文公子】辰嬴嬖于二君【辰嬴怀嬴也二君怀公文公】立其子民必安之赵孟曰辰嬴贱班在九人其子何震之有【震威】且为二嬖淫也为先君子不能求大而出在小国辟也母淫子辟无威陈小而远无援将何安焉杜祁以君故让偪姞而上之【偪姞生襄公为世子故让使在已上】以狄故让季隗而已次之故班在四先君是以爱其子而仕诸秦为亚卿焉秦大而近足以为援母义子爱足以威民立之不亦可乎使先蔑士防如秦逆公子雍贾季亦使召公子乐于陈赵孟使杀诸郫　贾季怨阳子之易其班也【本中军帅易以为佐】而知其无援于晋也【少族多怨】九月贾季使续鞫居杀阳处父书曰晋杀其大夫侵官也【君已命帅处父易之故曰侵官】冬十月襄仲如晋葬襄公　十一月丙寅晋杀续简伯【续鞫居】贾季奔狄宣子使臾骈送其帑【妻子】夷之搜贾季戮臾骈臾骈之人欲尽杀贾氏以报焉臾骈曰不可吾闻前志有之曰敌惠敌怨不在后嗣忠之道也夫子礼于贾季我以其宠报私怨无乃不可乎【言已蒙宣子宠位】介人之宠非勇也损怨益仇非知也以私害公非忠也释此三者何以事夫子尽具其帑与其器用财贿亲帅扞之送致诸竟
　　晁补之曰赵盾为政而贾季专立公子乐乃不讨又擅杀阳处父亦不讨仅得归罪续鞫居异哉夫阳处父以能上盾公也贾季怨易班而害处父私也盾自以不足当政耶则去之苟无愧于公而李再逞私盾力不足以禁又送其帑无政莫甚焉
  </div>
  <div class="pagination">
   <a href="春秋分记_page86.html">
    上一页
   </a>
   <span>
    ...
   </span>
   <a href="春秋分记_page82.html">
    82
   </a>
   <a href="春秋分记_page83.html">
    83
   </a>
   <a href="春秋分记_page84.html">
    84
   </a>
   <a href="春秋分记_page85.html">
    85
   </a>
   <a href="春秋分记_page86.html">
    86
   </a>
   <span class="current-page">
    87
   </span>
   <a href="春秋分记_page88.html">
    88
   </a>
   <a href="春秋分记_page89.html">
    89
   </a>
   <a href="春秋分记_page90.html">
    90
   </a>
   <a href="春秋分记_page91.html">
    91
   </a>
   <a href="春秋分记_page92.html">
    92
   </a>
   <span>
    ...
   </span>
   <a href="春秋分记_page88.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
