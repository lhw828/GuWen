<!DOCTYPE html>
<html>
<head>
    <meta charset="UTF-8">
    <title>春秋毛氏传 - 第 16 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋毛氏传 - 第 16 页/共 39 页</h1>
    <div class="content">　　望祭名谓望而祭之礼凡郊祭必望祭山川之神以郊尊不独祭也然不郊则可已矣故曰犹言可已而不已也但天子方望无所不通诸侯祭域内名山大川今鲁限以三则正是诸侯之礼但限域内并非僭越观望则郊更可知也贾逵服防谓三者一是分野之星一是山一是川杜氏遵之公羊谓泰山一河一海一按古凡望祭无及星者祭法星为六宗之一与日月风云皆祭于坛不必望祭望则专指山川尚书望于山川柴望秩于山川是也若河则非鲁域内禹贡海岱及淮惟徐州徐本鲁地故郑谓三望者海岱淮也此为得之
　　秋七月
　　冬伯姬来求妇【杜云自为其子请昏】
　　杞伯姬者成公夫人也前二十七年伯姬子桓公初立来朝而我以他事伐之今伯姬为桓公求妇且以修好故特亲来此与桓二十五年伯姬归及文十二年伯来朝子叔姬卒诸经相为本末胡氏全不顾经并不知此伯姬为何人乃曰伯姬敌矣其来求妇曷为亦书夫此不书而谁书乎
　　狄围卫十有二月卫迁于帝丘【于谷作于　旧本十二月下另作一节】帝丘卫地即毛诗顿丘帝顿声之转也
　　三十有二年
　　春王正月
　　夏四月己丑郑伯捷卒【防公作接】
　　此郑文公也其不书塟者以文公初卒穆公始立而秦来伐丧故不防塟见后年传
　　卫人侵狄秋卫人及狄盟
　　此因卫侵狄狄来请平而卫与之盟其不地者杜氏云就狄庐帐盟言狄来卫地之穹帐以即在本国不必地也胡氏袭杜氏庐帐语又曰盟于狄非是
　　冬十有二月己卯晋侯重耳卒
　　三十有三年
　　春王二月秦人入滑
　　前三十年秦晋围郑时秦反与郑盟使杞子逢孙杨孙三大夫戍郑而去今郑文公死子密告秦使之来伐曰我掌郑北门之管若潜师以来国可得也秦穆以之问蹇叔蹇叔不可曰劳师以袭逺非所闻也秦伯不聴召孟明西乞白乙三帅出师于东门之外蹇叔以其子在军哭送之且曰晋人御师必于殽吾收尔骨焉秦师遂东及滑郑商人髙以乗韦并十二牛假郑伯之命以犒师且使急告郑郑穆公新立乃视秦戍三大夫馆果束载厉兵秣马矣因使皇武子辞焉子奔齐逢孙杨孙奔宋孟明曰郑有备矣遂舍郑伐滑滑姬国入者入其国而不据其地也
　　齐侯使国归父来聘
　　国归父齐大夫国氏而归父其名者前二十八年公子遂聘齐此报聘也
　　夏四月辛巳晋人及姜戎败秦于殽【左谷秦下有师字】
　　晋襄初立闻秦师入滑晋大夫先轸以为秦不哀吾丧而伐吾同姓请邀击之襄公乃墨缞绖与姜戎败秦师于殽【晋地】获三帅舍之秦伯乃素服郊迎且悔不用蹇叔言作秦誓【今尚书篇名】晋襄亲在军而称晋人以先轸帅师襄不亲将也或曰秦不伐晋晋襄何必墨缞绖出军如是其急此正三十年秦晋围郑之役深有以中晋君臣之隠也晋文于围郑之后并不兴举饮恨而卒今秦伯无故伐郑灭滑一似借以窥晋者故先仲氏曰齐孝伐宋晋襄败秦皆霸者之后继世用心似未可以施徳报怨恒理妄为解説此善于论世之言
　　癸巳晋文公
　　狄伐齐
　　公伐邾取訾娄【公作丛谷作訾楼】
　　公子遂帅师伐邾
　　前二十二年邾来伐战于升陉故此报之前鲁以不设备败故此亦乗邾不备连伐之胡氏谓僖公念母故出师【二十二年邾灭须句僖母氏也公伐取还之】为越礼违义夫念母报怨其于礼义不大逺也况鄫子鲁婿而邾戕之公战败失胄而邾尚悬之国门其能忘乎苐公既伐邾且取訾娄【邾地】则襄仲再伐似可以已此亦直书其事而义自见者
　　晋人败狄于箕
　　白狄伐晋晋败之于箕【晋地】先轸死焉
　　冬十月公如齐【旧本此作一节】十有二月公至自齐
　　齐昭公我婿立已七年虽彼此聘问未亲防也乃三十年狄侵齐本年狄又侵齐故此以省难故如齐而还
　　乙巳公薨于小寝
　　小寝内寝也据经庄公成公俱薨路寝传以为得正道因有以路寝为正寝小寝为安寝之説按周礼宫人掌王之六寝谓路寝一小寝五诸侯三寝路寝一燕寝一侧室一则天子诸侯皆先路寝而后小寝燕寝似路寝为正死必在是然尝考路寝之制在王朝斧扆之外两楹之间天子诸侯退朝门而聴政治者故礼注曰此治事之所似未可以供燕息者故郑亦云其尊者所不燕焉言其地尊严非所当燕处也则是薨于路寝者或偶薨于治事之所抑或属纩之时迁于其处如殷人殡两楹间其不及迁者则在小寝故小寝曰内寝路寝曰外寝其曰正者如后人称正殿正堂之类非谓死于路寝为正死于小寝燕寝即非正也况周礼尽亡所借惟春秋一书而传春秋者率顺文立训并无取证故左氏无解而注三传者见经文有路寝小寝髙寝【定公薨于髙寝】三名遂曰诸侯三寝髙寝第一路寝次之小寝又次之是不惟与诸礼三寝大异而又以路寝为次寝之名则所谓路寝正寝其説安在且髙寝何寝乎【杜注髙寝宫名】至丧大记又从诸寝名而附防之复有适寝下寝诸名然与春秋诸寝又究竟不合且其説皆似敛后迁尸而居于其所非属纩地也凡此皆礼亡而不可考者则但曰路寝正寝小寝内寝而己若谷梁胡氏谓路寝正小寝非正即不然
　　陨霜不杀草李梅实【陨公作霣】
　　先仲氏曰生杀皆不时所以灾也
　　晋人陈人郑人伐许
　　传称贰楚未详













　　春秋毛氏卷十七
　　钦定四库全书
　　春秋毛氏传卷十八
　　翰林院检讨毛竒龄撰
　　文公【公名兴僖公子母声姜夫人出姜諡慈惠爱民曰文】
　　元年
　　春王正月公即位
　　周制遭丧即位逾年改元其改元时自当在既塟之后然或冬尽遭丧遽当岁首则虽未及塟而己即有改元即位之事此文之即位所以在葬僖之前也胡氏不识典例谓新君即位必当告庙既当告庙则必易服而离次未有初丧服始成而即可易服可离次者故太甲告庙伊尹摄行康王即位尚未成服其言甚辨殊不知改元即位商周不同商制逾月改元【尚书孔注谓成汤十一月死太甲十二月改元】周则逾年改元商祗一即位周有两即位【遭丧一即位逾年两即位説见前】毋论此时即位是逾年即位与遭丧不同而即以遭丧言从来丧中即位并不告庙商书祗见厥祖周书三宿三祭皆是仓皇之顷急就殡宫而奠之谓之奠殡并无入庙飨告之礼胡氏误读尚书逺据尧舜禅受上格文祖而不识周制周凡国君将薨则先祷于庙及甫薨又复于庙【以衣呼复】至既薨之后则宗祝敛羣庙之主藏于太室以示弗祭【天子七月而后祭诸侯五月大夫士三月】当是时寝室枵然主尚无有亦安得有庙之可告若谓太甲奠殡伊尹摄行则尚书明言嗣王见祖太甲俨在未有身亲临奠而可云摄者且商周异制髙宗三年不言与康王八日作诰回然不同故论语于百官总己曰古之人皆然以为此古制也孟子于五月居庐未有命戒曰鲁宗国莫之行滕先君亦莫之行【数语始明不然岂有三年丧并未行者】以为从来周制无此事也至谓康王即位在成服前则尚书本文显有时日成王以乙丑日崩即于当日迎康王入寝宅忧恤宗则已俨居丧次矣乃越三日丁卯而作册又越七日癸酉而后即位诰羣臣考之通礼天子七日而殡殡而成服而周制则大夫以上皆以死之明日起数则自乙丑至壬申巳七日成服至癸酉则八日矣是成服之后又越一日夫然后即位作诰成服者不必不易服居次者不必不离次也至于释冕反服则正以易服之故至事毕而然后释去麻冕反服丧服而胡氏又误以反服为成服夫反者还也礼所谓既除丧已反服其服是也曾成服而反服也乎
　　二月癸亥日有食之
　　杜氏曰日食不书朔官失之
　　天王使叔服来防塟
　　叔氏服字王朝大夫据传是内史官
　　夏四月丁巳塟我君僖公
　　杂记诸侯五月而塟今僖公以去年十一月薨至此已逾一月矣故传以为缓若杜氏谓是年三月闰并闰数之是七月始塟则塟与丧服无数闰者杜説非也
　　天王使毛伯来锡公命
　　此襄王也锡公命锡文公命也毛伯毛国伯爵以入为卿士遂世为王臣而食采于毛者凡诸侯新立王有锡命则锡瑞之命也周礼大宗伯以玉作六瑞以等邦国【公执桓圭侯执信圭伯执躬圭】谓之命圭以命而后锡也诸侯既薨王亦有锡命则防诔之命也周制王遣卿士下吊锡以哀词谓之追命以追叙其徳也前此锡桓公命是锡追命与昭七年王使成简公如卫吊且追命襄公例同此锡文公命是锡命圭与僖十一年天王使内史过锡晋侯命侯受玉【即圭】不敬例同公羊以锡命为赐服此据诸侯七命冕服七章而误者若胡氏据谷梁厯引诗序以为王无来锡之礼是乌知春秋本文自有典例不烦诗序乎
　　晋侯伐卫
　　卫成公屡为晋执讐晋不朝且侵郑焉【以郑服晋也】晋襄在祥练之间使告诸侯以伐卫至南阳用先且居谋朝王于温而转使胥臣伐之围戚【卫邑】取其地获孙昭子而还【守戚者】其转遣大夫而仍书晋侯从初帅师也
　　叔孙得臣如京师
　　拜锡命也【何休谓丧聘误】得臣者叔牙之孙
　　卫人伐晋
　　前晋人伐卫卫使告于陈陈共公不平谓晋卫敌也不朝而伐之围其邑俘获其守臣何其甚也盍报伐之乎卫以为然遣孔逹帅师伐晋报围戚也左氏曰君子以为古以为庶见古道焉
　　秋公孙敖防晋侯于戚
　　公孙敖鲁大夫庆父之子时晋侯取戚而疆其田故徃防之此与宣十九年公孙归父防齐侯于谷昭十一年仲孙貜防邾子于祲祥例同
　　冬十月丁未楚世子商臣弑其君頵【公谷作髠】
　　传楚子将立商臣为太子令尹子上沮之不可既又欲立庶子职而黜商臣商臣乃与其师潘崇谋以宫甲围楚子楚子请食熊蹯而死弗聴遂自缢商臣立以其室赐潘崇使为太师且掌环列之尹
　　公孙敖如齐
　　礼凡君即位卿出并聘传曰穆伯如齐聘礼也
　　二年
　　春王二月甲子晋侯及秦师战于彭衙秦师败绩前此殽之役晋人既归秦帅或以罪孟明秦伯曰是孤之罪也仍使为政至是秦谋报复重遣孟明伐晋战于彭衙更为晋所败晋人谓之拜赐之师【以孟明言三年将拜君赐故诮之】但彭衙不知何地公谷注秦地而杜氏亦云冯翊郃阳有彭衙城如此则仍是晋伐秦非秦伐晋矣此必注有误者若晋侯本御秦而反称晋侯及秦者以晋襄有意伺敌身亲帅师虽名为客应而实则主之故书法如此胡氏必以此为晋侯罪则不然此与僖二十二年楚人来伐宋而反书宋公及楚人例同
　　丁丑作僖公主
　　据传凡君薨卒哭而祔祔而作主【言因祔作主非祔后始作主也】而考诸礼文则卒哭在虞祭之后祔又在卒哭之后大抵诸侯之礼五月而塟【天子七月诸侯五月】塟日即虞而诸侯有七虞【天子九虞诸侯七虞】七虞之明日然后卒哭【杂记天子九月而卒哭诸侯七月而卒哭此战国言礼与周制不合】卒哭之明日然后以主祔庙【士虞礼明日以其班祔】是作主在五月之后祔庙之前率以卒哭为度【卒哭日当主成】今僖薨在三十三年十一月而文元年四月始塟则逾一月至二年二月始作主则又逾十月故传曰缓曰不时此实録也何休公羊注不检经文谓逾十九月既已误矣又公羊谓丧有二王一是虞主一是练主【谓练时别作一主】则遍考诸礼文并无其事且曰虞主用桑练主用栗则国语晋文设桑主在献公久丧之后并非虞时即论语问主以松以栗则栗固有之然未闻期练时可易主也若谷梁依附公羊分丧主吉主且曰吉主于练壊庙易檐亦于练谓新主将入庙而先壊旧庙而易其檐皆当在练祭之候则又全不知周制者周制君薨即敛羣庙之主而藏于太室以五月不举祭也至祔之前一日则以新主将祔庙而先迎羣庙之主以还旧庙使新主可祔然祔主之礼苐迎新主于祖主之旁而祖孙并祭之【礼所云孙从祖】祭毕即迎主还寝而羣庙羣主则仍安旧庙以便行祭左氏所谓特祀于主烝尝禘于庙者至禫后丧毕夫然后迁主入祧而禘新主于庙焉是练祭之时羣主正在庙并非虚庙岂有先君之父俨居此中而可易其檐毁其屋者公羊道聴不晓祔庙之非吉禘故吉禘庄公不解何祭而此又疑卒哭而祔不无太急因创为期练之祔【惟两祔故造两主】以为卒哭行祭先用丧主而期练即吉则始作吉主入祔而不知练祭非吉祭祔庙非禘庙期年非迁庙之时祥练无致主之礼古礼与周制无一而可吾故曰公谷言礼皆战国儒説徃往与春秋多不合非虚语也
　　三月乙巳及晋处父盟
　　据传晋人以公不朝【晋襄初立鲁卫俱不朝】来讨公如晋晋使阳处父盟公以耻之是公亲至晋而晋侯不出防但使大夫与公盟则辱甚矣故不书如晋并不书防于何地一似不知有晋并不知是盟之在晋地者此文例也此所谓春秋讳辱之书法也若大夫与国君盟则礼例有之并无贬义其书及与成三年及孙良夫盟同书处父无氏与桓十一年柔防宋公陈侯蔡叔盟于折同
　　夏六月公孙敖防宋公陈侯郑伯晋士縠盟于垂陇【公谷作垂敛】
　　晋以鲁卫俱不朝伐卫讨鲁故公知晋尚未还而晋复讨卫以卫方抗晋未能平也前此晋侯疆卫田时公孙敖曾徃防晋侯于戚而卫之伐晋则陈共公劝成之故卫遣孔逹帅师以图报复而不虞卫之非晋敌也至是陈共公不安乃邀敖并诸侯求成于晋而晋使士縠受成因有是盟是时陈侯并执卫孔逹以求説于晋以为前此报伐实孔逹为之经不书者为诸国讳也但公尚在晋敖不受公命而出似乎过专旧注谓命卿守国例得专行故经无贬文且于同恶相恤之义有并切焉若谓士縠能任事贵而见书则天下有君使之受成而可告不能者乎士縠士蒍之子垂陇郑地名
　　自十有二月不雨至于秋七月
　　杜云周七月今五月也不雨足为灾而不书旱者以未为禾稼害耳
　　八月丁卯大事于太庙跻僖公
　　大事者吉禘也【见闵二年传】竹书吉禘于先王许慎谓三年丧毕则致新死之主于太庙而合羣主而祭之本谓之祫【公羊称大祫】其又名禘者以谛视昭穆故也但禘须禫后一月士虞礼称禫月吉祭犹未配妣故必当逾此禫月始可行吉禘之祭而礼记又谓吉事先近日谓禫祭以前其卜日皆先逺日从下旬起卜而此是吉祭可先卜上旬是明明于禫祭之后改月卜日【上旬必须月初】在二十七月之后今计僖薨至此祗二十二月其于再期之祥尚阙三月而遽行大事则非礼矣至跻僖公则又一失礼事而连记者据传僖公是兄闵公是弟而闵先兄立其于四亲庙中己在祢庙今僖将入祔而宗伯夏父弗忌欲依兄弟为先后因易其昭穆令闵仍在穆而升僖公于昭庙谓之跻僖然而逆矣【孔子讥臧文仲纵逆祀】尝考庙次与世次不同世次以伦叙言而入庙之次则一以传位之先后凖之国语云工史书世世即世次如曹为文昭晋为武穆是也又云宗祝书昭穆昭穆即庙次如懿王侄而孝王叔则孝之嗣懿侄昭叔穆以侄先入庙而叔继之也平王祖而桓王孙则桓之嗣平祖昭孙穆平不得有子在穆则桓亦不得有父在昭也盖昭穆者父子之别名凡昭即是父穆即是子而祖祢者则又祖庙父庙之定位凡先入祢庙即于新君为之父而继入祖庙则又于新君为之祖是以就世次言闵僖本兄弟而就庙次言则在闵僖为君臣为父子而在文公则僖为祢而闵为祖故宗有司曰子虽齐圣不先父食乆矣言僖未入庙时闵踞父之庙而先僖而食者且三十三年【僖在位之年皆祭祢之年】不可为不乆也【旧以父子喻君臣谓君即父臣即子非是】而公羊又曰其逆祀奈何先祢而后祖也以为祀有何逆如文公之先父祢而后闵祖即谓之逆【旧谓祢是亲祖是庄非是】然则僖不得跻闵庙次之不得同世次有断断者若何休又云兄弟同次不分昭穆鲁惠南向则隠桓皆北向庄公南向则闵僖皆北向其所云升亦但同向分上下耳则不然母论宗祝所争明争昭穆与所言不合而即曰同次同宫耶抑异宫同向耶同宫则一庙无二主必欲通变或中一以祔【如闵僖一祖一祢已踞二庙而僖复有弟则祔之闵傍谓之间一祔祖又谓之孙从祀】一正一傍不得同向而苟其异宫则诸侯五庙二昭二穆闵僖既两穆尚得有隠桓耶无隠桓尚有惠耶且庄己在昭二矣闵可在穆一耶夫南向北向就太室合食言之而合食之次即东西分宫之次无二次也休但以合食妄论而不知于宫庙之位有大戾者周礼尽在鲁何可使言礼舛错如此
　　冬晋人宋人陈人郑人伐秦
　　晋复连诸国大夫伐秦报彭衙之役取汪及彭衙而还此大夫帅师而不以名告即不书并无贬例
　　公子遂如齐纳币
　　此不知月日然传称有礼则必在十二月再期后矣纳币説见前
　　三年
　　春王正月叔孙得臣防晋人宋人陈人卫人郑人伐沈沈溃
　　据传庄叔防诸侯之师伐沈以其服于楚也溃者众散也沈小国名
　　夏五月王子虎卒
　　王子虎者即王叔文公也前此僖二十九年经书防王人盟于翟泉传以王人为王子虎则虎本王子而諡文者凡有諡必有爵其但称王子杜氏以为必天王命赴故特书其亲不书其爵礼或有然若公谷谓虎是叔服即元年来防塟者以新使乎我故来赴则叔服为周内史传称内史叔服能相人曾为公孙敖相二子者此别是一人非子虎也
　　秦人伐晋
　　秦伯伐晋济河焚舟取王官及郊【晋地】晋人不出乃自茅津济河封殽尸而还遂霸西戎是时帅师当不出孟明而并不指名故书人凡人皆国之通称原不以将之尊卑师之多寡为言不然晋人不出岂卑者不出乎抑不出之师有多寡乎説见前
　　秋楚人围江【江小国名见僖二年】
　　雨螽于宋
</div>
    <div class="pagination">
<a href="春秋毛氏传_page15.html">上一页</a><span>...</span><a href="春秋毛氏传_page11.html">11</a><a href="春秋毛氏传_page12.html">12</a><a href="春秋毛氏传_page13.html">13</a><a href="春秋毛氏传_page14.html">14</a><a href="春秋毛氏传_page15.html">15</a><span class="current-page">16</span><a href="春秋毛氏传_page17.html">17</a><a href="春秋毛氏传_page18.html">18</a><a href="春秋毛氏传_page19.html">19</a><a href="春秋毛氏传_page20.html">20</a><a href="春秋毛氏传_page21.html">21</a><span>...</span><a href="春秋毛氏传_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
