<!DOCTYPE html>
<html>
<head>
    <meta charset="UTF-8">
    <title>春秋分记 - 第 100 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋分记 - 第 100 页/共 122 页</h1>
    <div class="content">　　右陈始终春秋凡十二公书卒者十有故者一湣公后春秋经终之三嵗当哀十七年而楚灭之
　　呜呼舜之徳其可谓至也矣安万民肇十有二州虽动植无不被其泽者禅位于夏其子封于虞武王克殷复求其后得妫满封之陈以奉虞祀楚既灭陈而田恒得政于齐卒为建国葢自舜之后血食者厯三代春秋战国百世弗絶苗裔蕃滋有土者绵绵然传曰盛徳必百世祀信哉













　　春秋分记卷六十七
　　钦定四库全书
　　春秋分记卷六十八　　　宋　程公说　撰郑世本第一
　　姬姓伯爵其先出自周厉王少子宣王母弟友宣王二十二年封友于先郑是为桓公幽王之难寄帑于虢郐之间死武公滑突立是为新郑今郑州新郑县是也
　　庄公　　　　　　　忽
　　厉公　　　　　　　昭公【忽也】
　　子亹　　　　　　　子婴
　　厉公后　　　　　　文公
　　穆公　　　　　　　灵公
　　襄公　　　　　　　悼公
　　庄公【谥法胜敌克壮曰庄】
　　【名寤生武公子立二十二年鲁隐元年春秋作至桓十一年卒在位四十三年】
　　隠公经元年夏五月郑伯克段于鄢
　　传元年初郑武公娶于申曰武姜生庄公及共叔段庄公寤生惊姜氏故名曰寤生遂恶之爱共叔段欲立之【立为大子】亟请于武公公弗许及庄公即位为之请制公曰制严【五衔切又作岩】邑也虢叔死焉他邑唯命请京使居之谓之京城大【音泰】叔祭仲曰都城过百雉国之害也【方文曰堵三堵曰雉】先王之制犬都不过参国之一中五之一小九之一今京不度非制也君将不堪公曰姜氏欲之焉辟害对曰姜氏何厌之有不如早为之所无使滋蔓蔓难图也蔓【新注此一字当为断句】草犹不可除况君之宠弟乎公曰多行不义必自毙子姑待之既而大叔命西鄙北鄙贰于己公子吕曰国不堪贰君将若之何欲与大叔臣请事之若弗与则请除之无生民心公曰无庸将自及太叔又收贰以为己邑至于廪延子封曰可矣厚将得众公曰不义不昵厚将崩大叔完聚缮甲兵具卒乘将袭郑夫人将啓之公闻其期曰可矣命子封帅车二百乗以伐京京叛大叔段段入于鄢公伐诸鄢五月辛丑大叔出奔共书曰郑伯克段于鄢段不弟故不言弟如二君故曰克称郑伯讥失教也谓之郑志不言出奔难之也刘敞曰段出奔共不言出奔难之也非也若段得生奔他国则郑伯有伐弟之恶无杀弟之恶春秋但当云郑伯伐段于鄢即解云不言出奔难之也乃可尔何有改伐为克哉传例又曰得隽曰克若大叔奔共是不得隽何以书克此年十月传曰共叔之乱公孙滑奔卫滑为是段子父子宜相从今于传数见段子不见段身盖段见杀之后其子出奔左氏误云段出奔尔又云如二君故曰克春秋二君相伐多矣皆曰伐不曰克不知何据而以为二君言克耶
　　遂寘姜氏于城颍而誓之曰不及黄泉无相见也既而悔之颍考叔为颍谷封人闻之有献于公公赐之食食舍肉公问之对曰小人有母皆尝小人之食矣未尝君之羮请以遗之公曰尔有母遗繄我独无颍考叔曰敢问何谓也公语之故且告之悔对曰君何患焉若阙【其月切】地及泉隧而相见其谁曰不然公从之公入而赋大隧之中其乐也融融姜出而赋大隧之外其乐也泄泄遂为母子如初君子曰颍考叔纯孝也爱其母施【以鼓切】及庄公诗曰孝子不匮永锡尔类其是之谓乎
　　刘敞曰君子曰颍考叔纯孝也非也庄公既自悔其与母誓矣考叔已闻其心若此当明言曰君之誓母不孝也鬼神所恶也虽有丑誓鬼神弗聴也君不如迎母反之此所谓迁善徙义君子之道鬼神所福也庄公闻若言必欣然不辞何者彼悔誓其母左右莫能导其君者故至于此使考叔能为此言庄公何遽不従而晻昧致説苟公不恠其舍肉事未可知也又阙地作隧自云黄泉上之不足诳鬼下之不足诬人内之不足欺心而徒教其君耻过作非此孟子所谓又従而为之辞者何谓纯孝乎
　　郑共叔之乱公孙滑出奔卫【叔段之子】卫人为之伐郑取廪延郑人以王师虢师伐卫南鄙请师于邾
　　经二年冬十有二月郑人伐卫
　　传二年冬郑人伐卫讨公孙滑之乱也
　　经三年冬十有二月齐侯郑伯盟于石门
　　传三年郑武公庄公为平王卿士王贰于虢郑伯怨王王曰无之故周郑交质【详见周】冬齐侯郑伯盟于石门寻卢之盟也【卢盟在春秋前】庚戌郑伯之车偾于济【既盟而遇大风盖纪异】经四年夏宋公陈侯蔡人卫人伐郑秋翚帅师防宋公陈侯蔡人卫人伐郑
　　传四年卫州吁立将修先君之怨于郑【二年郑人伐卫之怨】使告于宋故宋公陈侯蔡人卫人伐郑围其东门五日而还秋诸侯复伐郑败郑徒兵取其禾而还
　　经五年秋九月邾人郑人伐宋【邾主兵故序郑上】冬十有二月宋人伐郑围长葛
　　传五年夏四月郑人侵卫牧以报东门之役卫人以燕师伐郑郑祭足原繁泄驾以三军军其前使曼伯与子元潜军军其后燕人畏郑三军而不虞制人六月郑二公子以制人败燕师于北制君子曰不备不虞不可以师史楠曰案僖公三十一年郑泄驾恶公子瑕郑伯亦恶之公子瑕出奔楚且自隠公歴闵庄僖至此已九十年矣而泄驾尚在泄驾郑大夫也使九十而在位其事当不止于两见或二人同名耶或左氏之误耶
　　秋九月邾人郑人以王师防伐宋入其郛以报东门之役【详见宋】冬十有二月宋人伐郑围长葛以报入郛之役也
　　经六年春郑人来渝平冬宋人取长葛
　　传六年春郑人来渝平更成也
　　师协曰郑入春秋于隠公虽未有盟防之好然未尝称兵四年秋翚帅师防四国以代之则郑固有憾于鲁矣既而郑从邾伐宋公初欲救以怒使者失辞之故弗救也复思厚郑此郑闻之而来平欤曰输平者言屈损以有就也且鲁尝有伐郑之怨而郑未有以报今郑先来非有屈损而何若曰渝平则前此未见其平又既以告絶则自此后殊无结好之因而八年不当使宛来归祊也是则渝平之为输平明矣左氏虽为更成而于字不通公谷皆为输而又以堕成言之音又未畅此皆无取
　　夏五月郑伯侵陈大获【详见陈】秋宋人取长葛冬郑伯如周始朝桓王也王不礼焉【详见周】
　　传七年秋宋及郑平冬陈及郑平郑公子忽在王所陈侯请妻之郑伯许之乃成昏
　　经八年春三月郑伯使宛来归祊庚寅我入祊
　　传八年春三月郑伯使宛来归祊【详见内鲁】夏四月甲辰郑公子忽如陈逆妇妫卒亥以妫氏归甲寅入于郑陈鍼子送女先配而后祖鍼子曰是不为夫妇诬其祖矣非礼也何以能育　八月丙戌郑伯以齐人朝王礼也传九年宋公不王郑伯为王左卿士以王命讨之伐宋秋郑人以王命来告伐宋冬北戎侵郑郑伯御之患戎师曰彼徒我车惧其侵轶我也公子突曰使勇而无刚者尝冦而速去之君为三覆以待之戎轻而不整贪而无亲胜不相让败不相救先者见获必务进进而遇覆必速奔后者不救则无继矣乃可以逞从之戎人之前遇覆者奔祝聃逐之衷戎师前后击之尽殪戎师大奔十一月甲寅郑人大败戎师【新注衷戎师谓师在三伏之中】
　　经十年春王二月公防齐侯郑伯于中丘　夏翚帅师防齐人郑人伐宋六月壬戌公败宋师于菅辛未取郜辛巳取防秋宋人卫人伐戴郑伯伐取之冬齐人郑人入郕
　　传十年春王正月公防齐侯郑伯于中丘癸丑盟于邓为师期【寻九年防于防谋伐宋】夏五月羽父先防齐侯郑伯伐宋六月戊申公防齐侯郑伯于老桃壬戌公败宋师于菅庚午郑师入郜辛未归于我庚辰郑师入防辛巳归于我君子谓郑庄公于是乎可谓正矣以王命讨不庭不贪其土以劳王爵正之体也蔡人卫人郕人不防王命【不伐宋】秋七月庚寅郑师入郊犹在郊宋人卫人入郑【宋卫竒兵乗虚入郑】蔡人从之伐戴八月壬戌郑伯围戴癸亥克之取三师焉宋卫既入郑而以伐戴召蔡人蔡人怒故不和而败九月戊寅郑伯入宋
　　吕祖谦曰郑以王命讨宋得其土地当归之王郑何得専以与鲁不臣甚矣岂可反谓之正乎
　　经十有一年夏公防郑伯于时来秋七月公及齐侯郑伯入许
　　传十一年夏公防郑伯于郲谋伐许也郑伯将伐许五月甲辰授兵于大宫公孙阏与颍考叔争车颍考叔挟辀以走子都拔棘以逐之及大逵弗及子都怒秋七月公防齐侯郑伯伐许庚辰传于许颍考叔取郑伯之旗蝥弧以先登子都自下射之颠瑕叔盈又以蝥弧登周麾而呼【火故切】曰君登矣郑师毕登壬午遂入许许庄公奔卫齐侯以许让公公曰君谓许不共故从君讨之许既伏其罪矣虽君有命寡人弗敢与闻乃与郑人郑伯使许大夫百里奉许叔以居许东偏曰天祸许国鬼神实不逞于许君而假手于我寡人寡人唯是一二父兄不能共亿其敢以许自为功乎寡人有弟不能和恊而使糊其口于四方其况能久有许乎吾子其奉许叔以抚柔此民也吾将使获也佐吾子【郑大夫公孙获】若寡人得没于地天其以礼悔祸于许无宁兹许公复奉其社稷唯我郑国之有请谒焉如旧昏媾其能降以相从也无滋他族实偪处此以与我郑国争此土也吾子孙其覆亡之不暇而况能禋祀许乎寡人之使吾子处此不唯许国之为亦聊以固吾圉也乃使公孙获处许西偏曰凡而器用财贿无寘于许我死乃亟去之吾先君新邑于此王室而既卑矣周之子孙日失其序夫许大岳之也天而既厌周德矣吾其能与许争乎君子谓郑庄公于是乎有礼礼经国家定社稷序民人利后嗣者也许无刑而伐之服而舎之度德而处之量力而行之相时而动无累后人可谓知礼矣郑伯使卒出豭行出犬鸡以诅射颍考叔者君子谓郑庄公失政刑矣政以治民刑以正邪既无徳政又无威刑是以及邪邪而诅之将何益矣王取邬刘蒍刊之田于郑而与郑人苏忿生之田【详见周】息侯伐郑郑伯与战于竟息师大败而还【详见息】冬十月郑伯以虢师伐宋大败宋师以报其入郑也
　　桓公经元年春三月公防郑伯于垂郑伯以璧假许田夏四月丁未公及郑伯盟于越【详见内鲁】
　　经二年春三月公会齐侯陈侯郑伯于稷以成宋乱【传见宋】秋蔡侯郑伯防于邓
　　传二年秋蔡侯郑伯防于邓始惧楚也
　　经五年夏齐侯郑伯如纪　秋蔡人卫人陈人从王伐郑
　　传五年王夺郑伯政郑伯不朝秋王以诸侯伐郑郑伯御之曼伯为右拒祭仲足为左拒原繁髙渠弥以中军奉公为鱼丽之陈先偏后伍伍承弥缝战于繻葛命二拒曰旝动而鼓蔡卫陈皆奔王卒乱郑师合以攻之王卒大败祝聃射王中肩王亦能军祝聃请从之公曰君子不欲多上人况敢陵天子乎夜郑伯使祭足劳王且问左右
　　传六年夏北戎伐齐郑大子忽帅师救齐六月大败戎师获其二帅大良少良甲首三百以献于齐于是诸侯之大夫戍齐齐人馈之饩使鲁为其班后郑郑忽以其有功也怒故有郎之师【在十年】公之未昬于齐也齐侯欲以文姜妻郑大子忽忽辞人问其故大子曰人各有耦齐大非吾耦也诗云自求多福在我而已大国何为君子曰善自为谋及其败戎师也齐侯又请妻之【欲以他女妻之】固辞人问其故太子曰无事于齐吾犹不敢今以君命奔齐之急而受室以归是以师昏也民其谓我何遂辞诸郑伯【假父之命以为辞】
　　吕祖谦曰北戎伐齐郑忽救齐齐侯请妻之忽辞其言曰自求多福在我而已大国何为此言甚善祭仲之谏特以利害论之耳后世徒见昭公奔卫则咎其不用祭仲之言卒以无大国之助殊不知忽之败不在此特以不能充自求多福之言耳自求多福虽以尧为父而不能与丹朱舜为子而不能与瞽防周公为兄而不能与管蔡况大国乎后世不可因昭公之失而废其言也
　　传七年夏盟向求成于郑【二邑隠十年王以与郑苏忿生之田】既而背之秋郑人齐人卫人伐盟向王迁盟向之民于郏
　　经十年冬十有二月丙午齐侯卫侯郑伯来战于郎【以鲁后郑班详见内鲁】
　　经十有一年春正月齐人卫人郑人盟于恶曹　夏五月癸未郑伯寤生卒秋七月葬郑庄公九月宋人执郑祭仲突归于郑郑忽出奔卫
　　传十一年春齐卫郑宋盟于恶曹郑昭公之败北戎也齐人将妻之昭公辞祭仲曰必取之君多内宠子无大援将不立三公子皆君也【子突子亹子仪】弗从夏郑庄公卒初祭封人仲足有宠于庄公庄公使为卿为公娶邓曼生昭公故祭仲立之宋雍氏女于郑庄公曰雍姞生厉公雍氏宗有宠于宋庄公故诱祭仲而执之曰不立突将死亦执厉公而求赂焉祭仲与宋人盟以厉公归而立之秋九月丁亥昭公奔卫己亥厉公立
　　赵鹏飞曰郑庄天下巨奸脱天刑而死牖下幸矣姜氏初爱幼子叚请于武公将立之武公不从庄公于此盖憾其母而疾其弟也憾而疾之宜疎矣而庄愈亲之母为请京公曰诺段收二邑公不制缮甲治兵公不诘若仁且友也而实稔其恶必克之而后己母子兄弟之间心如丘壑尚何有于他人宋兵围其长葛求鲁之援而告不以情要之以利约输祊田其实无意入祊也既鲁卒俟祊入而后出兵其谋不遂其情可见矣胁齐扳鲁而入许逐其君而疆其田乃曰许太岳之嗣也吾其能与许争乎攘人之地而文之以义君子信之否乎始于鲁隠有同盟之好借兵之助至隠为桓所贼庄不能讨幸可胁以责祊则为垂之防借璧假许实责偿祊也庄公老而奸谋益深矣齐将袭纪郑附于齐使齐侯独如纪则纪必疑而备之故庄助其奸与齐俱行盖以郑逺于纪将致纪于不疑而成齐袭纪之计也幸纪觉之而谋不遂不然纪国为墟矣甚者至于帅师入于成周取麦及禾既又有不朝之罪王师临之郑扫境来战射王中肩且曰不敢陵天子以词饰其奸甚矣春秋书克段书输平书入许书璧假许田书如纪书王伐郑庄之奸情其又何逃故备论之所以发郑庄之奸而明春秋之蕴非苟传经也
　　忽
　　【庄公世子庄公娶邓曼生世子忽又娶宋雍氏生公子突桓十一年庄公卒忽立立四月而出经书郑忽出奔卫不曰子言不能因先君之位也】
　　胡安国曰忽以国氏正也出奔而名不能君也攷于诗有女同车刺无大国之助也山有扶苏所美非美然萚兮君弱臣彊不唱而和也狡童不能与贤臣图事权臣擅命也夫以狡童目其君圣人犹録其诗所以见忽之失国亦其自取非蔡仲之罪矣或曰诗人刺忽之不昏于齐至于见逐欲固其位者必待大国之援乎曰郑自五霸之后益以侵削他日子产相焉驰词执礼以当晋楚至于壊诸侯之馆垣却逆女之公子于野皆变其常度以晋楚之彊卒莫能屈亦待大国之助乎然则仲见胁忽出奔咸其自取焉耳春秋书法如此欲人自彊于为善也
　　厉公【谥法暴慢无亲曰厉】
　　【名突庄公次子突桓十一年庄公卒忽立宋庄公执祭仲祭仲归立突忽奔卫明年改元立五年桓之十五年奔蔡】
　　桓公经十有二年秋七月丁亥公防宋公燕人盟于谷丘八月公防宋公于虚冬十一月公防宋公于丙戌公防郑伯盟于武父十有二月及郑师伐宋丁未战于宋
　　传十二年公欲平宋郑【宋以立厉公故多责赂于郑郑人不堪故不平】秋公及宋公盟于句渎之丘【谷丘】宋成未可知也故又防于虚冬又防于宋公辞平故与郑伯盟于武父【宋公防郑赂故与公三防而卒辞不与郑云】遂帅师而伐宋战焉
　　经十有三年春二月公防纪侯郑伯已已及齐侯宋公卫侯燕人战齐师宋师卫师燕师败绩
　　传十三年春宋多责赂于郑郑不堪命故以纪鲁及齐与宋卫燕战不书所战后也郑人来请修好
　　经十有四年春正月公防郑伯于曹夏郑伯使其弟语来盟冬十有二月宋人以齐人蔡人卫人陈人伐郑传十四年春防于曹夏郑子人来寻盟且修曹之防冬宋人以诸侯伐郑报宋之战也【在十二年】焚渠门入及大逵伐东郊取牛首以大宫之椽归为卢门之椽【大宫郑祖厉王庙】刘敞曰郑祖厉王非礼也非礼之礼其不可毁何也曰天子固命之矣国人固奉之矣有王者作是不可复存则已矣
　　经十有五年夏五月郑伯突出奔蔡郑世子忽复归于郑秋九月郑伯突入于栎冬十有一月公防宋公卫侯陈侯于袲伐郑【袲音侈】
　　胡安国曰忽尝嗣位君其国归而独称世子则亡其君位明矣其称复归者谓既絶而复归也
　　传十五年祭仲专郑伯患之使其婿雍纠杀之将享诸郊雍姬知之谓其母曰父与夫孰亲其母曰人尽夫也父一而已胡可比也遂告祭仲曰雍氏舎其室而将享子于郊吾惑之以告祭仲杀雍纠尸诸周氏之汪公载以出曰谋及妇人宜其死也
　　蔺敏修曰父子之合天也恩也夫妇之合人也义也恩不可废犹义之不可废也而曰人尽夫也父一而已不已悖哉祭仲以臣放君有所不恤无恠其子之以妇杀夫也
　　夏厉公出奔蔡六月乙亥昭公入秋郑伯因栎人杀檀伯而遂居栎冬防于袲谋伐郑将纳厉公也弗克而还胡安国曰经于厉公复国削而不书独书入于栎何也夫制邑之死虢君共城之叛太叔皆庄公所亲戒也今又城栎而寘子元焉使昭公不立何谋国之误也卫有蒲城而出献公楚有陈蔡不羮而叛弃疾末大必折有国之害也故夫子行乎季孙曰古者家不藏甲邑无百雉之城遂堕三都以张公室于厉公复国削而不书者若曰既入于栎则其国已复矣于以明居重驭轻彊榦弱枝以身使臂之义为天下与来世之鉴也为国者可不谨于礼乎
　　昭公【谥法容仪恭美曰昭】
　　【昭公世子忽也桓十一年庄公卒忽立四月出奔祭仲立厉公立五年出居栎昭公入嗣立明年改元至十七年遇弑在位二年】
　　桓公经十有六年春正月公防宋公蔡侯卫侯于曹夏四月公防宋公卫侯陈侯蔡侯伐郑
　　传十六年春正月防于曹谋伐郑【前年冬谋纳厉公不克故复更谋】夏伐郑
　　传十七年初郑伯将以髙渠弥为卿昭公恶之固谏不聴昭公立惧其杀已也冬十月辛卯弑昭公而立公子亹【昭公弟】君子谓昭公知所恶矣公子逹曰髙伯其为戮乎复恶己甚矣
　　子亹
　　【名亹庄公子昭公弟桓十七年嗣立明年改元齐侯师于首止子亹往防齐人杀之在位一年】
　　桓公传十八年秋齐侯师于首止【陈师首止讨郑弑君】子亹防之髙渠弥相【不知齐欲讨己】七月戊戌齐人杀子亹而轘髙渠弥祭仲逆郑子于陈而立之是行也祭仲知之故称疾不徃人曰蔡仲以知免仲曰信也
　　子婴
　　【名婴字子仪庄公子子亹弟桓十八年亹被杀于首止祭仲迎婴于陈立之明年改元至庄公十四年传瑕杀之纳厉公在位十四年】
　　庄公经四年夏齐侯陈侯郑伯遇于垂【无传】
　　公说论曰杜预苏辙皆谓此年郑伯遇于垂者子仪也然此当为厉公非子仪焉按春秋突归于郑之后其出奔蔡入于栎皆以名书犹系于爵虽纂而实君虽君而实簒不没其实也忽虽世子其出奔犹不得称子其复归犹不得称伯以其实不能君也而况子仪虽间得立其为君微矣岂敢轻去国都防于外乎故知遇于垂者乃厉公也其始终书爵不没其实也亦可以为居正而不能保者之戒矣【赵鹏飞曰防传所书则此遇亦非子婴所为齐襄伐郑问弑昭之罪亹防之为齐所执祭仲立子婴则祭仲固齐雠而子婴祭仲所立敢冒不测以防耶则垂之遇必非子婴也以圣人明郑之世统则郑伯亦当是突以左氏着子婴之事则郑伯决非子婴传世之统圣人重之】
　　传十四年夏郑厉公自栎侵郑及大陵获传瑕曰苟舍我吾请纳君与之盟而赦之六月甲子传瑕杀郑子及其二子而纳厉公初内蛇与外蛇鬭于郑南门中内蛇死六年而厉公入公闻之问于申繻曰犹有妖乎对曰人之所忌其气焰【音艶】以取之妖由人兴也人无衅焉妖不自作人弃常则妖兴故有妖厉公入遂杀传瑕使谓原繁曰傅瑕贰周有常刑既伏其罪矣纳我而无二心者吾皆许之上大夫之事吾愿与伯父图之且寡人出伯父无里言【无纳我之言】入又不念寡人寡人憾焉对曰先君桓公命我先人典司宗祏社稷有主而外其心其何贰如之苟主社稷国内之民其谁不为臣臣无二心天之制也子仪在位十四年矣而谋召君者庸非贰乎庄公之子犹有八人若皆以官爵行赂劝贰而可以济事君其若之何臣闻命矣乃缢而死【八人传唯见四人子忽子亹子仪并死独厉公在八人名字记传未闻】
　　厉公后
　　【前在位五年出居栎在外十四年复入七年庄二十一年卒前后其在位十二年】
　　庄公经十有五年秋郑人侵宋
　　传十五年诸侯为宋伐郳郑人间之而侵宋【详见齐】经十有六年夏宋人齐人卫人伐郑秋荆伐郑冬十有二月防齐侯宋公陈侯卫侯郑伯许男滑伯滕子同盟于幽传十六年夏诸侯伐郑宋故世郑伯自栎入缓告于楚秋楚伐郑及栎为不礼故也　郑伯治与【音预】于雍纠之乱者九月杀公子阏则强鉏【祭仲党】公父定叔出奔卫【共叔段孙】三年而复之【新注如书言降霍叔于庶人三年不齿】曰不可使共叔无后于郑使以十月入曰良月也就盈数焉【数满于十】君子谓强鉏不能卫其足冬同盟于幽郑成也
　　经十有七年春齐人执郑詹郑詹自齐逃来
　　传十七年春齐人执郑詹郑不朝也
　　传二十年春郑伯和王室不克执燕仲父夏郑伯遂以王归王处于栎秋王及郑伯入于邬【邬王所取郑邑】遂入成周取其寳噐而还冬王子頽享五大夫乐及徧舞郑伯闻之见虢叔曰哀乐失时殃咎必至今王子颓歌舞不倦乐祸也盍纳王乎虢公曰寡人之愿也
　　经二十有一年夏五月辛酉郑伯突卒冬十有二月葬郑厉公【无传八月而葬缓】
</div>
    <div class="pagination">
<a href="春秋分记_page99.html">上一页</a><span>...</span><a href="春秋分记_page95.html">95</a><a href="春秋分记_page96.html">96</a><a href="春秋分记_page97.html">97</a><a href="春秋分记_page98.html">98</a><a href="春秋分记_page99.html">99</a><span class="current-page">100</span><a href="春秋分记_page101.html">101</a><a href="春秋分记_page102.html">102</a><a href="春秋分记_page103.html">103</a><a href="春秋分记_page104.html">104</a><a href="春秋分记_page105.html">105</a><span>...</span><a href="春秋分记_page101.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
