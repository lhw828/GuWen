<!DOCTYPE html>
<html>
<head>
    <meta charset="UTF-8">
    <title>洪氏春秋说 - 第 24 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>洪氏春秋说 - 第 24 页/共 28 页</h1>
    <div class="content">　　楚平王以簒立任费无极而朝政紊废大子建而家道隳精神不彊气势消铄地大数圻而城郢惧吴也吴所以谋楚者必先并小以翦除其枝叶攻瑕以撼揺其本根然后一举而防之故州来伐矣顿胡沈蔡陈许之师败矣而又灭巢八小国皆楚役既躏籍于吴则其党衰其与寡郢虽未入已在吴掌握中矣沈尹戌以是为亡郢之始有以哉
　　杞平公
　　二十有五年春叔孙婼如宋
　　夏叔诣防晋赵鞅宋乐大心衞北宫喜郑游吉曹人邾人滕人薛人小邾人于黄父
　　景王崩王室乱刘子单子以王猛居于皇非小变也晋亲则同姓尊则方伯偃然不知率诸侯勤王越明年然后不得已为围郊之举敬王为东王尹氏立王子朝为西王尤非小变也晋不汲汲奔问官守徐遣士景伯涖问曲直之故于周又越再明年然后不得已为黄父之防夫嫠不恤纬而忧宗周之陨为将及焉今王室实蠢蠢焉使非子大叔有以发范献子之机犹未徴防也十国既防赵简子所宜拊膺流涕以天子蒙尘于外激诸大夫之义气鼔行直前亟置九鼎于泰山之安方且令列国输王粟具戌人期以明年纳王苟知王为当纳何待来年宋乐大心敢以不输粟傲盟主盖已窥其不诚于为周矣大邦维屏大宗维翰故桓文之伯皆以同奬王室为辞晋世主夏盟独不念厥绍乎春秋于是防知其不诚于为周无褒辞知其伯业之替不足责亦无贬辞
　　有鸜鹆来巢
　　鸜鹆不逾济而鲁有之公出失所之兆见矣易曰各正性命保合太和圣人尽己之性尽人之性以至于尽物之性皆乾道之用也防鸮之漂揺鸿雁之哀鸣鸨羽之集苞栩托物取兴犹以失性为虑而况天运之变地气之移宜无而有宜穴而巢乎因一物之失性而知万物之失其性因万物之失性而知天地之失其性故易之作圣人与天地万物同患
　　秋七月上辛大雩季辛又雩
　　祭不欲防亦不欲数文公自正月不雨至于秋七月未尝雩今以旱故靡爱斯牲一月再雩不可谓无忧民之志而其失在数说命戒黩于祭祀髙宗肜日亦戒典祀毋丰于昵昵且黩则齐明昏而精神散神不享矣是时鲁君臣之情方睽阳亢而不下济隂伏而不上承乖气薰灼祸乱将起数雩何益于旱哉在昔圣君贤臣相与同寅协恭以成天下之治七政循晷而寒暑平五行秩叙而风雨顺皆一徳之和召之也成汤桑林之祷终以谗夫昌欤为责宣王云汉之忧末以大夫君子为劝意在是欤
　　九月己亥公孙于齐次于阳州齐侯唁公于野井隂凝冰坚非一日之积而系用金柅莫严乎其初初之不柅迨冰坚而后图之其能济乎季氏自友至意如专国四世予夺废置尽出其手国人惟知有季氏不知有公公难乎克矣公难乎克其付之无可奈何而遂已乎曰病而轻于用药以速其毙固不可药石悉屏不用而听其自毙亦不可也然则为公之计奈何曰任贤勿贰去邪勿疑贤知所任则邪不难去隂阳消长之理也鲁人不知有公而心乎公室犹有叔孙婼子家羁在是盖剥极之硕果天遗之以为复返之机也有昭子之贤而公不知有子家之忠而公不听乃与谗人徼幸以图大事轻躁起祸尚谁咎哉孙犹夫人孙于齐讳之也次于阳州进而受唁于野井公之求于齐者切齐之恤乎我者缓也齐之有陈氏犹鲁之有季氏同恶相济其肯纳公乎
　　冬十月戊辰叔孙婼卒
　　昭子讨乱从之防牛器识之髙也访官名于郯子学问之敏也以器识之髙济之学问之敏命义大戒了然于中其肯垂首帖耳从逐君之贼乎郎囿之筑既讥其勦民而速成日食之异又察其不君而异志三命逾父兄且欲与之讼书辞无颇是固平子之所畏且深忌者也公平时无知人之明有贤不能任至欲伐季氏又适遇其如阚不与之谋失国宜哉夫不畏强御义形于色之臣存则君存昭子不甘稽颡请命之欺竟遂祝宗祈死之志公之复国于是乎絶望矣悲夫
　　十有一月己亥宋公佐卒于曲棘
　　身罹虎厄者闻虎而胆栗尝受疾痛者视痛而心碎宋有华向之乱宋公几不免创钜痛深矣至闻公为季氏所逐惕然动于中奔走如晋谋纳之岂非以己望人之心知人望己之心欤况精神动于梦寐楄柎借干己形治命而急于救难不废于行遂道卒于曲棘可谓知命矣推己之谓恕尽己之谓忠元公其庶几乎
　　十有二月齐侯取郓
　　资齐之力取之公不得而有也公失国人之心非一日鬷戾陷围救平子则公徒释甲以踞昭子谋安众而纳公则公徒欲杀之盖公之左右前后皆季氏党戾气薫渐逆谋蟠结不复可以义率故公不能自取郓而齐为之取也齐取郓以居公其无意于纳公可卜矣
　　二十有六年春王正月宋元公
　　三月公至自齐居于郓
　　春秋大居正易之则乱天王方失其居而居狄泉公又失其居而居郓人道不立未有甚于此时也夫神器非有道不可得大寳非有徳不可守人心聚则为君散则匹夫耳故人君以五事治身而惟其敬也以二南治家而惟其正也以九经治国而惟其定也上无失徳下无离心爱之如父母畏之如神明尊之如天地仰之如日月平时则如众星之共北辰有难则如手足之防头目安有去社稷逺宗庙淹恤于外而莫之恤乎公以失徳失其位出不托于齐入不返于国郓介乎内外之间进退触藩不得已而居之居非其居也易曰穷大者必失其居故受之以旅
　　夏公围成秋公防齐侯莒子邾子伯盟于鄟陵公至自防居于郓
　　公失位去国蔑一民寸地之有郓与成皆我邑乃劳于取而敝于围上失其道民散久矣至此尚何言哉然取郓犹有齐为之主成则独围之公其孤矣人徒见申丰致货于梁丘据以天弃鲁尼齐侯纳公之心曽不思景公初无心于纳公也唁于野井卑公矣取郓使居外公矣不诚无物人得以窥见肺肝此季氏之货所以得行于嬖臣嬖臣之言所以得行于景公也景公无心于纳公而犹率三小国为鄟陵之盟以谋之欺公又甚矣公在外而至存公也且以见公奉祏主以出犹不废告至之礼也
　　九月庚申楚子居卒
　　冬十月天王入于成周
　　王者无外其出其入皆有外之辞敬王居于狄泉在王城之东是为东王王子朝居于王城是为西王朝将奔楚天王自狄泉仅入于成周其余党犹盘据于王城也成周洛阳下都未丽辰极之正而王即安焉入非所宜入也晋师克巩而天王入不为无牧圉之劳而王以自入为文不诚于勤王故不勇于纳王此天王所以入成周而非京师也
　　尹氏召伯毛伯以王子朝奔楚
　　三纲沦九法斁而君臣之道微诸侯之国无不为权臣所制王室亦制于权臣故子朝之乱簒非其所能也尹氏主之奔非其所欲也尹氏挟之子朝之命委于权臣之手其曰以能左右之也王猛之入以之者刘单子朝之奔以之者尹氏适庶顺逆之理虽殊而君弱臣强之祸则一可不监哉召伯毛伯党权臣故同罪
　　二十有七年春公如齐公至自齐居于郓
　　夏四月吴弑其君僚
　　阖庐动无君之心蓄鱄设诸以伺僚间非一日矣弑君宜归狱于光而以国书罪通国无臣子也季札于波流风靡中独守退逊之节可谓贤矣然所贵于贤者为其能纲维世变扶植人极而有益于天下国家非以徒能洁身而大伦之不顾也僚之见弑阖庐谓季子虽至不吾废季子亦自谓哀死事生以待天命立者从之故坐视君弑国危曽无沐浴请讨之意使以季子之贤请诸天子告诸方伯合诸侯以行天讨彼特机上肉耳贤有余而勇不足阖庐遂为不讨之贼春秋举国以弑札之罪固在其中矣
　　楚杀其大夫郤宛
　　令尹子常贿而信谗费无极譛郤宛而杀之子常亦随杀无极以弭谤郤费俱见杀而宛独书且不失其为大夫宛无罪也无极在平王之时去朝吴出蔡侯朱丧太子建杀连尹奢忮毒倾险鬼蜮万状举国皆知其为谗人而王之耳目聪明为所屏蔽莫敢言也至昭王立一用其谗而身戮族屠才反复手间盖永某氏之防不知室已更主而窃囓闘暴犹前日也呜呼谗人亦何利之有哉
　　秋晋士鞅宋乐祁犂卫北宫喜曹人邾人滕人防于扈主一之谓敬心两用则非敬矣是防令诸侯戍周且谋鲁两用其心既不专于为周又不急于为鲁具文以为欺也范献子取货于季孙而以难复岂特货贿之能移人晋之有六卿即鲁之有三家安肯賛其君为与国正君臣上下之分自为不利哉宜其系小子失丈夫
　　冬十月曹伯午卒
　　邾快来奔
　　公如齐公至自齐居于郓
　　公一岁再如齐情迫词切矣齐方臣妾畜之藐然如秦越之肥瘠不以动其心公茹辱告至而居郓犹不悟其我欺也屯六三曰即鹿无虞惟入于林中君子几不如舍往吝使公早用子家之计翻然舍齐而改图尚庶几自防于难见几不作往輙遇吝不至泣血涟如不已可胜叹哉
　　二十有八年春王三月曹悼公
　　公如晋次于干侯
　　齐于鲁为甥舅之国晋于鲁为同姓之邦鲁之事齐晋又皆有过无不及患难相救倾危相扶宜如左右手而君为臣逐曽不见恤如齐复如晋祗重取辱焉晋无志于嗣伯天王有难犹待告急而后动安能不待告急而急鲁前之防扈谋纳公盖其伪今之留公竟上不逆则其情也春秋为尊者讳公如晋及河而复与次于干侯皆直书其事无隠辞着季氏逐君之本末由晋党之长其恶以至此极岂止琐尾流离褎如充耳而已哉观书法可见圣人责晋之深哀公之切
　　夏四月丙戌郑伯宁卒六月郑定公
　　秋七月癸巳滕子宁卒冬滕悼公
　　人而不仁如礼何夫子为季氏发也公孙于齐之后鲁防宋曹郑滕晋薛之凡六皆意如以礼交于列国无异公在也彼岂爱礼而然哉示人以整暇使恬然视公之出若有若亡而不我讨也呜呼其机深矣哉
　　二十有九年春公至自干侯居于郓齐侯使髙张来唁公公如晋次于干侯
　　公以不见恤于齐而求晋晋以公安于齐不之纳徘徊踯躅越岁始返猿穷狼防情状毕见齐侯前亲唁于野井今卑公益甚使髙张来唁非唁其不复于鲁也唁其不受于晋也其名为唁实揶揄之也公不堪其揶揄踉蹡复投于晋晋之不我受犹故也公于是进退不能终为干侯之鬼矣晋齐防拯危恤难之义则同而晋之党臣拒君其罪重于齐
　　夏四月庚子叔诣卒
　　叔孙婼求纳公无疾而死叔诣欲纳公亦无病而死齐人以为天弃鲁季孙亦自谓天命非我罪岂天果右恶人乎二子不堪意如之无道欲讨不能惟有一死以谢国人赍恨以殁人也非天也天则有时而定矣
　　秋七月
　　冬十月郓溃
　　旅始于琐琐中于焚次终于焚巢公盖备尝之季氏四世专鲁民知有季氏不知有公说甲执氷举国皆同恶也齐人取郓以居公公再次干侯郓之民遂涣然逃散使无以为归三纲五常沦斁殆尽人可诛而家可潴也然公独得一郓以居不能加惠以系其心卒使舍顺趋逆鱼烂以溃其与梁亡何异哉
　　三十年春王正月公在干侯
　　诸侯失国托于诸侯礼也进无所受退无所归则托非所托矣公初不见受于晋而次干侯不过暂焉信宿郓溃无所归而在干侯则羇泊之迹遂定不宜在而在也不宜在而书在以存公国不可一日而无君况一岁之始乎
　　夏六月庚辰晋侯去疾卒秋八月晋顷公
　　冬十有二月吴灭徐徐子章羽奔楚
　　力穷不能守则灭贪生不能死则奔奔灭并举吴之吞小徐之不死社稷各抵其罪也呉志在图楚必先芟夷其枝叶灭州来灭胡沈灭巢又执钟吾子遂伐徐徐灭而楚之与国畧尽入郢之势成矣其诸伍贠为之谋耶
　　三十有一年春王正月公在干侯季孙意如防晋荀跞于适歴
　　君能制命为义臣能承命为信君制于臣有美意而不获伸则信义两失之公连年在晋境晋定公屡欲纳公范鞅以取货之故终始党意如而主张之定公之美意壅矣方召意如之来坐之庭下诘以出君之罪而诛之直咳唾间乃使荀跞逆防于适歴越四月然后唁公于干侯是意如为重公为轻也君怒未怠子姑归祭跞之为季氏地者其鞅意欤鞅所谓懐利以事君者
　　夏四月丁巳薛伯谷卒
　　晋侯使荀跞唁公于干侯
　　秋薛献公
　　冬黑肱以滥来奔
　　鲁方出其君黑肱叛邾君以地来奔气类感召也不以黑肱系之邾其不臣于邾非一日也名叛人则出君之罪宜何如防而显矣
　　十有二月辛亥朔日有食之
　　三十有二年春王正月公在干侯取阚
　　阚孰取之公取之也阚本我邑而劳于取一民寸土公不能有也公何为取阚阚有羣公之墓在公意若曰吾不能守宗庙犹将保坟墓也羣公全付有家不能保而思保坟墓以为孝盖始絶望于入也悲夫
　　夏吴伐越
　　越再见也越从楚伐吴非越志也故人越吴初伐越首兵也故国吴国吴不容不国越以僭王皆外之也天道贵中国而贱僭逆故于僭逆之横常隂有以制之吴之起衅于越其越沼吴之张本乎
　　秋七月
　　冬仲孙何忌防晋韩不信齐髙张宋仲几卫世叔申郑国参曹人莒人薛人人小邾人城成周
　　成王营洛邑又作成周迁殷民以为京师之东都而复归于宗周至平王有犬戎之难始迁洛邑成周犹未居也敬王有子朝之难始入居于此晋合诸侯之力戍之五年王欲徼福于成王请修成周之城俾蝥贼逺屏是非以城成周望晋也以芟夷朝党于王城望晋也王城之贼苟殄万乗之君自尊安用城为晋政下移伯业日替以天王苟安为幸而不以王室偏安为忧遂合诸侯之大夫寻盟而城之乃归其戍于是勤王之事毕矣未几儋翩率子朝之徒作乱天王出居姑莸城何益哉昔王室自宗周迁洛巳不胜黍离之悲降而成周其卑愈甚自是洛阳河南遂为东西周至赧王分治而周亡晋实为之也书入成周于前所以着天王即安之非正书城成周于后所以着诸侯勤王之不终
　　十有二月己未公薨于干侯
　　君子以正而毙为贵客死干侯岂其正乎季氏无君之罪固不容赦有民不能用其力有贤不能用其谋而宗庙社稷丧其匕鬯不能复屯膏之凶公盖有以取之也使国人尚有臣子之心盟主不失方伯之职列国未忘患难相恤之义亦何至是哉书薨于干侯数者之罪俱见

　　钦定四库全书
　　春秋説卷二十七　　　　宋　洪咨夔　撰定公上
　　元年春王
　　先君不得正其终则嗣君不得正其始鲁盖有之矣而首年皆以正书公独无正何哉君位旷也夫正者王之所为天子班之诸侯禀之朝防庙谒出政布令于是乎用之所以谨人时之端严天道之奉也昭公薨太子衍废而公以介弟未入意如盖以君自处矣国无君而上卿自君行月正元日之礼天道失常人极失序圣人深惧焉故削其正以存万世纲常之理以遏乱臣贼子之萌况正者所以正不正也公不得正其始可不思所以正不正于其终夫子为大司防齐人归疆摄行相事与闻国政鲁于是大治使久其用推所以正一国者正天下过化存神之妙范围曲成之功皆公之归矣奈何气卑而志偷纳于邪为易矫于正为难餂援立之私恩忘沮逼之大辱嗜欲动而精神昏便佞进而耳目乱女乐一受三日不朝邪长而正消前功隳矣其何以正季氏之不正哉此所以始于无正终于无冬
　　三月晋人执宋仲几于京师
　　晋魏舒合诸侯之大夫于狄泉不以靖王城而以城成周齐髙张后期宋仲几不受功盖窥其无靖乱定功之实意而敢于慢令也晋苟欲以仲几为戮天威咫尺请命而讨与列国共弃之岂不名正言顺而不请于王擅执于京师京师岂晋执人之地乎近在京师不请而执是无王也既执知其不可然后归于京师已晚矣故书执于京师不书归于京师以着其罪
　　夏六月癸亥公之丧至自干侯戊辰公即位
　　即位不日而谨日志旷君位之久袭君位之亟也君薨而冢嫡立天地之常经古今之正义也太子衍在季氏乱大经废正义而欲外求君亦宜早定顾迁延至夏叔孙逆丧始以公子宋主社稷羣臣之愿告子家丧及坏隤而宋先入正棺两楹而宋即位国无君者半年余意如盖行君事矣太子不立公子不召意如身行人君之事与国无异辞莽浞之恶可动也而反覆踌躇不敢动谓畏王法之诛耶京师之卑为己久畏同盟之讨耶诸国之柄皆下移畏国人之不我与耶民知有季氏不知有君殆非一日然则意如敢于擅废立不敢于攘大位果何所畏而然耶吾夫子讲道于洙泗之上无非为扶植纲常计衞以正名为先齐以君君臣臣为本季子然问由求告之以弑父与君亦不从季康子问杀无道就有道告之以焉用杀八佾之舞泰山之旅皆明斥而深谯之凛凛乎秋霜烈日之不可犯其所以戢乱臣贼子之萌不待春秋作而后见此意如所以睥睨大位久而不敢动也曹操垂涎汉鼎终其身不敢簒论者归之东都节义之力盖有见乎此
　　秋七月癸巳葬我君昭公
　　桓公薨于齐防至自齐自丙子至丁酉才兼旬干侯虽晋境其去鲁几何昭公防至乃阅三时之久季孙固无心乎归其防也防至逾月即葬其礼杀矣逐君而客死死又废其嫡旅防久不至至又薄其葬且欲沟絶墓兆而恶其諡意如罪通天矣方且夸示得意用立武宫故事立所不宜立之宫以伸祷赐之报欺天人而诬宗庙小人而无忌惮哉
　　九月大雩
　　立炀宫
　　冬十月陨霜杀菽
　　十月纳禾稼黍稷重稑禾麻菽麦菽之登其时也前是大雩为旱祷旱暵之余毛泽俱尽而菽仅存其熟必晩又陨霜杀之民食何望乎季孙之恶通天而莫之讨怨讟勃郁乖盭薫蒸故民被旱霜相仍之祸
　　二年春王正月
　　夏五月壬辰雉门及两观灾
　　秋楚人伐吴
　　冬十月新作雉门及两观
　　诸侯之宫外门曰臯门朝门曰应门内有路门天子之宫加库雉观绵诗则诸侯无雉门明矣鲁有雉门又设两观僭也鲁之僭难于尽书春秋每因事而书灾始两观延燎雉门门阙所以出号令布典章季氏大恶未讨号令典章扫地矣故天示变以儆惧之人言不恤天灾不畏方加其度作而新之其心固以逐君为能僭上为常也异时夫子诛少正卯于两观之下使早执国政必有以处意如矣
　　三年春王正月公如晋至河乃复
　　权臣钳制其君之术行乎一有举动之初则威约所及无不惟意之从推童牛之牿而反用之也公嗣立以来未尝一迹渉境上始朝于晋即拒其来使之防然防气而归大国有以恐于外则权臣易以制于内其范献子为季氏地欤吁昭公以见拒而不克立公又何所恃而立哉
　　二月辛卯邾子穿卒
　　夏四月
　　秋葬邾庄公
　　冬仲孙何忌及邾子盟于防
　　四年春王二月癸巳陈侯吴卒
　　三月公防刘子晋侯宋公蔡侯衞侯陈子郑伯许男曹伯莒子邾子顿子胡子滕子薛伯伯小邾子齐国夏于召陵侵楚
　　同盟平丘之后晋侯不防诸侯已二十余年至是楚与吴越之争方拏刘文公志于攘夷尊夏而中兴周乗王室之定与晋协谋纠合十有八国为此防以图伐楚诸侯幸濶典之修而乐于相保无一人有异志自桓文迭伯以来未有如是之盛也然侵楚即还自是大防同遂絶笔其故何哉晋六卿嗜利自私植党角立定公弱不能制内忧方深何暇嗣伯之问是防刘子主之晋不得已从之故谋方合而随沮已殆之疾暂苏垂灭之灯强明其能久耶春秋谨录而详序之所以着伯业之终且悲刘文公有志而莫遂
</div>
    <div class="pagination">
<a href="洪氏春秋说_page23.html">上一页</a><span>...</span><a href="洪氏春秋说_page19.html">19</a><a href="洪氏春秋说_page20.html">20</a><a href="洪氏春秋说_page21.html">21</a><a href="洪氏春秋说_page22.html">22</a><a href="洪氏春秋说_page23.html">23</a><span class="current-page">24</span><a href="洪氏春秋说_page25.html">25</a><a href="洪氏春秋说_page26.html">26</a><a href="洪氏春秋说_page27.html">27</a><a href="洪氏春秋说_page28.html">28</a><a href="洪氏春秋说_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
