<!DOCTYPE html>
<html>
 <head>
  <meta charset="utf-8"/>
  <title>
   左氏博议 - 第 3 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   左氏博议 - 第 3 页/共 7 页
  </h1>
  <div class="content">
   左氏议卷七
　　钦定四库全书
　　左氏博议卷八
　　宋　吕祖谦　撰
　　懿氏卜妻敬仲【庄二十二年初懿氏卜妻敬仲其妻占之曰吉是谓凤凰于飞和鸣锵锵有妫之后将育于姜五世其昌并于正卿八世之后莫之与京陈厉公蔡出也生敬仲周史有以周易见陈侯者陈侯使筮之遇观之否曰是谓观国之光利用賔于王此其代陈有国乎不在此其在异国非此其身在其子孙光逺而自他有耀者也坤土也巽风也干天也风为天于土上山也有山之材而照之以天光于是乎居土上故曰观国之光利用賔于王庭实旅百奉之以玉帛天地之美具焉故曰利用賔于王犹有观焉故曰其在后乎风行而着于土故曰其在异国乎若在异国必姜姓也姜太岳之后也山岳则配天物莫能两大陈衰此其昌乎及陈之初亡也陈桓子始大于齐其后亡也成子得政】晋侯赐毕万魏【闵元年晋侯作二军公将上军太子申生将下军赵夙御戎毕万为右以灭耿灭霍灭魏还为太子城曲沃赐赵夙耿赐毕万魏以为大夫卜偃曰毕万之后必大万盈数也魏大名也以是始赏天啓之矣天子曰兆民诸侯曰万民今名之大以从盈数其必有众初毕万筮仕于晋遇屯之比辛廖占之曰吉屯固比入吉孰大焉其必蕃昌震为土车从马足居之兄长之母覆之众归之六体不易合而能固安而能杀公侯之卦也公侯之子孙必复其始】成季将生桓公使卜楚丘之父卜之【闵二年成季之将生也桓公使卜楚丘之父卜之曰男也其名曰友在公之右间于两社为公室辅季氏亡则鲁不昌又筮之遇大有之干曰同复于父敬如君所及生有文在其手曰友遂以命之】秦伯卜伐晋【僖十五年晋饥秦输之粟秦饥晋闭之籴故秦伯伐晋卜徒父筮之吉涉河侯车败诘之对曰乃大吉也三败必获晋君其卦遇蛊曰千乘三去三去之余获其雄狐夫狐蛊必其君也蛊之贞风也其悔山也嵗云秋矣我落其实而取其材所以克也实落材亡不败何待三败及韩】晋献公筮嫁伯姬于秦【僖十五年初晋献公筮嫁伯姬于秦遇归妹之睽史苏占之曰不吉归妹睽孤冦张之弧侄其从姑六年其逋逃归其国而弃其家明年其死于髙梁之虚及惠公在秦曰先君若从史苏之占吾不及此夫韩简侍曰龟象也筮数也物生而后有象象而后有滋滋而后有数先君之败德及可数乎史苏是占勿从何益诗曰下民之孽匪降自天僔沓背憎职竞由人】梁嬴孕过期卜招父卜之【僖十七年惠公之在梁也梁伯妻之梁嬴孕过期卜招父与其子卜之其子曰将生一男一女招曰然男为人臣女为人妾故名男曰圉女曰妾及子圉西质妾为宦女焉】晋侯卜纳王【僖二十五年秦伯师于河上将纳王狐偃言于晋侯曰求诸侯莫如勤王诸侯信之且大义也继文之业而信宣于诸侯今为可矣使卜偃卜之曰吉遇黄帝战于阪泉之兆公曰吾不堪也对曰周礼未改今之王古之帝也公曰筮之筮之遇大有之睽曰吉遇公用享于天子之卦战克而王享吉孰大焉且是卦也天为泽以当日天子降心以逆公不亦可乎大有去睽而复亦其所也晋侯辞秦师而下】齐侯戒师期而有疾【文十八年齐侯戒师期而有疾医曰不及秋将死公闻之卜曰尚无及期惠伯令龟卜楚丘占之曰齐侯不及期非疾也君亦不闻令龟有咎二月公薨】晋楚遇于鄢陵晋侯筮之吉【成十六年晋侯伐郑晋师济河遇楚王鄢陵公筮之史曰吉其卦遇复曰南国防射其元王中厥目国防王伤不败何待公从之】施氏卜宰【成十七年施氏卜宰匡句须吉施氏之宰有百室之邑与匡句须邑使为宰以让鲍国而致邑焉孝叔曰子实吉对曰能与忠良吉孰大焉鲍国相施氏忠故齐人取以为鲍氏后仲尼曰鲍庄子之智不如葵葵犹能衞其足】穆姜薨于东宫【襄九年穆姜薨始往而筮之遇艮之八史曰是谓艮之随随其出也君必速出姜曰亡是于周易曰随元亨利贞无咎元体之长也亨嘉之防也利义之和也贞事之干也体仁足以长人嘉防足以合礼利物足以和义贞固足以干事然故不可诬也是以虽随无咎今我妇人而与于乱固在下位而有不仁不可谓元不靖国家不可谓亨作而害身不可谓利弃位而姣不可谓贞有四徳者随而无咎我皆无之岂随也哉我则取恶能无咎乎必死于此弗得出矣】宋公享晋侯【襄十年宋公享晋侯于楚丘请以桑林荀防辞荀偃士匄曰诸侯宋鲁于是观礼鲁有禘乐賔祭用之宋以桑林享君不亦可乎舞师题以旌夏晋侯惧而退入于房去旌卒享而还及着雍疾卜桑林见荀偃士匄欲奔请祷焉荀防不可曰我辞礼矣彼则以之犹有鬼神于彼加之晋侯有间】郑皇耳侵衞孙文子卜追之【襄十年郑皇耳帅师侵衞楚令也孙文子卜追之献兆于定姜姜氏问繇曰兆如山陵有夫征而丧其雄姜氏曰征者丧雄御冦之利也大夫图之衞人追之孙蒯获郑皇耳于犬丘】崔子卜妻齐棠公之妻【襄二十五年齐棠公之妻东郭偃之姊也东郭偃臣崔武子棠公死偃御武子以吊焉见棠姜而美之使偃取之偃曰男女辨姓今君出自丁臣出自桓不可武子筮之遇困之大过史皆曰吉示陈文子文子曰夫从风风陨妻不可娶也且其繇曰困于石据于蒺藜入于其宫不见其妻凶无所归也崔子曰嫠也何害先夫当之矣遂取之庄公通焉崔子因是称疾不视事公问崔子遂从姜氏杼弑之】卢蒲癸王何卜攻庆氏【襄二十八年卢蒲癸王何卜攻庆氏示子之兆曰或卜攻雠敢献其兆子之曰克见血冬十月庆封田于莱陈无宇从丙辰文子使召之请曰无宇之母疾病请归庆季卜之示之兆曰死奉龟而泣乃使归庆嗣闻之曰祸将作矣谓子家速归祸作必于尝归犹可及也子家弗听十一月乙亥尝于太公之庙庆舍涖事卢蒲癸王何执寝戈庆氏以其甲环公宫陈氏鲍氏之圉人为优庆氏之马善惊士皆释甲束马而饮酒且观优至于鱼里栾髙陈鲍之徒介庆氏之甲子尾抽桷击扉三卢蒲癸自后刺子之王何以戈击之解其左肩犹援庙桷动于甍以俎壶投杀人而后死遂杀庆绳麻婴公惧鲍国曰羣臣为君故也】晋侯有疾问祟于子产【昭元年晋侯有疾郑伯使公孙侨加晋聘且问疾叔向问焉曰寡君之疾病卜人曰实沈台骀为祟史莫之知敢问此何神也子产曰昔髙辛氏有二子伯曰阏伯季曰实沈居于旷林不相能也日寻干戈以相征讨后帝不臧迁阏伯于商丘主辰商人是因故辰为商星迁实沈于大夏主参唐人是因以服事夏商其季世曰唐叔虞当武王邑姜方震太叔梦帝谓已余命而子曰虞将与之唐属诸参而蕃育其子孙及生有文在其手曰虞遂以命之及成王灭唐而封太叔焉故参为晋星由是观之则实沈参神也昔金天氏有裔子曰昩为防师生允格台骀台骀能业其官宣汾洮障大泽以处太原帝用嘉之封诸汾川沈姒蓐黄实守其祀今晋主汾而灭之矣由是观之则台骀汾神也抑此二者不及君身山川之神则水旱疠疫之灾于是乎禜之日月星辰之神则雪霜风雨之不时于是乎禜之若君身则亦出入饮食哀乐之事也山川星辰之神又何为焉叔向曰善哉未之闻也此皆然矣】穆子之生庄叔筮之【昭五年初穆子之生也庄叔以周易筮之遇明夷之谦以示卜楚丘曰是将行而归为子祀以谗人入其名曰牛卒以馁死明夷日也日之数十故有十时亦当十位自王已下其二为公其三为卿日上其中食日为二旦日为三明夷之谦明而未融其当旦乎故曰为子祀日之谦当鸟故曰明夷于飞明而未融故曰垂其翼象日之动故曰君子于行当三在旦故曰三日不食离火也艮山也离为火火焚山山败于人为言败言为谗故曰有攸往主人有言言必谗也纯离为牛世乱谗胜胜将适离故曰其名曰牛谦不足飞不翔垂不峻翼不广故曰其为子后乎吾子亚卿也抑少不终】孔成子卜立灵公【昭七年衞襄公夫人姜氏无子嬖人婤姶生孟絷孔成子梦康叔谓已立元史朝亦梦康叔谓已余将命而子苟与孔烝圉相元史朝见成子告之梦梦协晋韩宣子聘于诸侯之嵗婤姶生子名之曰元孟絷之足不良弱行孔成子以周易筮之曰元尚享衞国主其社稷遇屯又曰余尚立絷尚克嘉之遇屯之比以示史朝史朝曰元亨又何疑焉成子曰非长之谓乎对曰康叔名之可谓长矣孟非人也将不列于宗不可谓长且其繇曰利建侯嗣吉何建建非嗣也二卦皆云子其建之康叔命之二卦告之筮袭于梦武王所用弗从何为弱足者居侯主社稷临祭祀奉民人事鬼神从防朝又焉得居各以所利不亦可乎故孔成子立灵公】南蒯将叛枚筮之示子服惠伯【昭十二年季平子立而不礼于南蒯南蒯谓子仲吾出季氏而归其室于公子更其位我以费为公臣子仲许之故叔仲小南蒯公子憗谋季氏憗告公而遂从公如晋南蒯惧不克以费叛如齐南蒯之将叛也其乡人或知之过之而叹且言曰恤恤乎湫乎攸乎深思而浅谋迩身而逺志家臣而君图有人矣哉南蒯枚筮之遇坤之比曰黄裳元吉以为大吉也示子服惠伯曰即欲有事何如惠伯曰吾尝学此矣忠信之事则可不然必败外强内温忠也和以率贞信也故曰黄裳元吉黄中之色也裳下之饰也元善之长也中不忠不得其色下不共不得其饰事不善不得其极外内倡和为忠率事以信为共供养三德为善非此三者弗当且夫易不可以占险将何事也且可饰乎中美能黄上美为元下美则裳参成可筮犹有阙也筮虽吉未也】臧昭伯如晋臧防窃其寳龟偻句以卜【昭二十五年初臧昭伯如晋臧防窃其寳龟偻句以卜为信与僣僣吉臧氏老将如晋问防请往昭伯问家故尽对及内子与母弟叔孙则不对再三问不对归及郊防逆问又如初至次于外而察之皆无之执而戮之逸奔郈郈鲂假使为贾正焉计于季氏臧氏使五人以戈楯伏诸桐汝之闾防出逐之反奔执诸季氏中门之外平子怒曰何故以兵入吾门拘臧氏老季臧有恶及昭伯从公平子立臧防防曰偻句不余欺也】晋赵鞅卜救郑【哀九年晋赵鞅卜救郑遇水适火占诸史赵史墨史龟史龟曰是谓沈阳可以兴兵利以伐姜不利子商伐齐则可敌宋不吉史墨曰盈水名也子水位也名位敌不可干也炎帝为火师姜姓其后也水胜火伐姜则可史赵曰是谓如川之满不可游也郑方有罪不可救也救郑则不吉不知其他阳虎以周易筮之遇泰之需曰宋方吉不可与也微子啓帝乙之元子也宋郑甥舅也祉禄也若帝乙之元子归妺而有吉禄我安得吉焉乃止】楚卜子良为令尹【哀十七年楚公孙朝帅师灭陈王与叶公枚卜子良以为令尹沈尹朱曰吉过于其志叶公曰王子而相国过将何为他日改卜子国而使为令尹】巴人伐楚楚卜帅【哀十八年巴人伐楚围鄾初右司马子国之卜也观瞻曰如志故命之及巴师至将卜帅王曰寕如志何卜焉使帅师而行请承王曰寝尹工尹勤先君者也三月楚公孙寜吴由于防固败巴师于鄾故封子国于析君子曰惠王知志夏书曰官占惟能蔽志昆命于元龟其是之谓乎志曰圣人不烦卜筮惠王其有焉】
　　物莫不有先础先雨而润钟先霁而清灰先律而飞蛰先寒而闭蚁先潦而徙鸢先风而翔隂阳之气浑沦磅礴于覆载之间而一物之微先见其几如劵契符钥无毫厘之差何也通天地一气同流而无间也一物且然而况圣人备万物于我乎圣人备万物于我上下四方之宇古往今来之宙聚散舒吉凶哀乐犹疾痛疴庠之于吾身触之即觉干之即知清明在躬志气如神嗜欲将至有开必先仰而观之荧光德星搀抢枉矢皆吾心之发见也俯而视之醴泉瑞石川沸木鸣亦吾心之发见也玩而占之方功义弓老少竒耦亦吾心之发见也未灼之前三兆已具未揲之前三易已彰龟既灼矣蓍既揲矣是兆之吉乃吾心之吉是易之变乃吾心之变心问心荅心扣心酬名为龟卜实为心卜名为蓍筮实为心筮水中之天即水上之天也鉴中之面即鉴外之面也蓍龟之心即圣人之心也天天相对面面相临心心相应混融交澈混然无际败甲朽株云乎哉故曰圣人不烦卜筮在圣人观之拂龟布蓍已为烦矣况区区推步揣摩之烦耶卜筮之理尝见于大舜之训矣曰卜不习吉而已一吉之外无他语也又尝见于神禹之畴矣曰龟从筮从而已一从之外无他语也又尝见于武王之誓矣曰朕梦协朕卜而已一协之外无他语也又尝见于周公之诰矣曰卜涧水东瀍水西惟洛食而已一食之外无他语也【并见尚书】至于后世始求吉凶于心外心愈疑而说愈凿说愈凿而验愈疎附之以瞽史之习杂之以巫觋之妄千蹊百径庶几一中失之于心而求之于事殆见心劳而日拙矣左氏之所载是也或曰左氏所载卜筮之事巧发竒中动心骇目其验若此奚其疎曰左氏起隐迄哀二百四十二年之间若天子若诸侯若卿大夫若士庶人窃意其卜筮之数约而计之犹不啻数万也左氏载其验于书者才数十事耳是数十事者聚于左氏之书则多散于二百四十二年则希阔寂寥絶无而仅有也乃若诞谩无验不传于时不録于书者吾不知其几万矣安得不谓之疎耶就左氏之所载彼善于此者如穆姜荀防子服惠伯之属犹庶几焉是虽未足少议圣人之卜筮然类能信其心之所安而不夺于瞽史之说近之矣不信瞽史是真信蓍龟者也是心之外岂复有所谓蓍龟者耶噫桑林之见妄也偻句之应僣也台骀实沈之祟妖也彼蓍龟之中曷尝真有是耶妄者见其妄僣者见其僣妖者见其妖皆心之所发见耳蓍龟者心之影也小大修短咸其自取伛者曲而躄者跛夫岂影之罪哉
　　曹刿谏观社【庄二十三年夏公如齐观社非礼也曹刿谏曰不可夫礼所以整民也故防以训上下之则制财用之节朝以正班爵之义帅长幼之序征伐以讨其不然诸侯有王王有巡守以大习之非是君不举矣君举必书书而不法后嗣何观】
　　百人醉而一人醒犹可以止众狂百礼废而一礼存犹可以推旧典春秋之时王纲解纽周官三百六十咸旷其职惟史官仅不失其守耳曹刿谏鲁庄公观社之辞曰君举必书书而不法后嗣何观当是时人君之言动史官未有不书者也为君者视以为当然而不怒为史者视以为当然而不疑此三代之遗也其后齐桓将列郑太子华于防管仲曰作而不记非盛德也记奸之位君盟替矣【僖七年】仲之言则是也然味其言已开作而不记之端倪曹刿之时风俗已少变矣又其后晋献齐捷于周周私犒其使而戒以勿籍【成二年】管仲所谓作而不记者特设此辞以动桓公耳未尝直使史官之不记也今周王既犯礼而复使之勿籍何其无忌惮也然一时之史官世守其职公议虽废于上而犹明于下以崔杼之弑齐君【襄二十五】史官直书其恶杀三人而书者踵至身可杀而笔不可夺鈇有弊笔锋益强威加一国而莫能増损汗简之半辞终使君臣之分天髙地下再明于下是果谁之功哉呜呼文武周公之泽既竭仲尼之圣未生是数百年间中国所以不沦于夷狄者皆史官扶持之力也昩谷饯日之后谷賔日之前暮夜晦防羣慝并作苟无烛以代明则天下之目瞽矣春秋之时非有史官司公议于其间则胥戕胥虐人之类已灭岂能复待仲尼之出乎史官非特有功于仲尼之未出也使其阿谀畏怯君举不书简编失实无所考信则仲尼虽欲作春秋以示万世将何所因乎无车则造父不能御无弓则后羿不能射无城则墨翟不能守大矣哉史官之功也
　　晋桓庄之族偪【荘二十三年晋桓庄之族偪献公患之士蒍曰去富子则羣公子可谋也已公曰尔试其事士蒍与羣公子谋譛富子而去之】晋士蒍杀游氏二子【荘二十四年晋士蒍又与羣公子谋使杀游氏之二子士蒍告晋侯曰可矣不过二年君必无患】晋士蒍杀羣公子【庄二十五年晋士蒍使羣公子尽杀游氏之族乃城聚而处之冬晋侯围聚尽杀羣公子】晋献公使太子居曲沃重耳居蒲夷吾居屈【庄二十八年晋献公娶于贾无子烝于齐姜生秦穆夫人及太子申生又娶二女于戎大戎狐姬生重耳小戎子生夷吾晋伐骊戎骊戎男女以骊姬归生奚齐其娣生卓子骊姬嬖欲立其子赂外嬖梁五与东闗嬖五使言于公曰曲沃君之宗也蒲与二屈君之疆也不可以无主宗邑无主则民不威疆场无主则啓戎心戎之生心民慢其政国之患也若使太子主曲沃而重耳夷吾主蒲与屈则可以威民而惧戎且旌君伐使俱曰狄之广莫于晋为都晋之啓土不亦宜乎晋侯说之夏使太子居曲沃重耳居蒲城夷吾居屈羣公子皆鄙唯二姬之子在绛二五卒与骊姬譛羣公子而立奚齐晋人谓之二五耦】晋侯为太子城曲沃【闵元年晋侯作二军公将上军太子申生将下军赵夙御戎毕万为右以灭耿灭霍灭魏还为太子城曲沃士蒍曰太子不得立矣分之都城而位以卿先为之极又焉得立不如逃之无使罪至为吴太伯不亦可乎犹有令名与其及也且谚曰心苟无瑕何恤乎无家天若祚太子其无晋乎】晋侯使太子伐东山【闵二年晋侯使太子申生伐东山臯落氏里克谏曰太子奉冡祀社稷之粢盛以朝夕视君膳者也故曰冡子君行则守有守则从从曰抚军守曰监国古之制也夫帅师专行谋誓军旅君与国政之所图也非太子之事也师在制命而已禀命则不威专命则不孝故君之嗣适不可以帅师君失其官帅师不威将焉用之且臣闻臯落氏将战君其舍之公曰寡人有子未知其谁立焉不对而退见太子太子曰吾其废乎对曰告之以临民教之以军旅不共是惧何故废乎且子惧不孝无惧弗得立修已而不责人则免于难】晋杀太子申生【僖四年初晋献公欲以骊姬为夫人卜之不吉筮之吉公曰从筮卜人曰筮短龟长不如从长弗听立之生奚齐将立奚齐姬谓太子曰君梦齐姜必速祭之太子祭于曲沃归胙于公公田姬置诸宫六日公至毒而献之公祭之地地坟与犬犬毙与小臣小臣亦毙姬泣曰贼由太子太子奔新城公杀其传杜原欵或谓太子子辞君必辩焉太子曰君非姬氏居不安食不饱我辞姬必有罪君老矣吾又不乐曰子其行乎太子曰君实不察其罪被此名也以出人谁纳我缢于新城姬遂譛二公子曰皆知之重耳奔蒲夷吾奔屈】晋使士蒍筑蒲与屈【僖五年晋侯使士蒍为二公子筑蒲与屈不慎置薪焉夷吾诉之公使让之士蒍稽首而对曰无丧而慼忧必雠焉无戎而城雠必保焉冦雠之保又何慎焉守官废命不敬固雠之保不忠失忠与敬何以事君诗云懐徳惟寜宗子惟城君其修徳而固宗子何城如之三年将寻师焉焉用慎退而赋曰狐裘尨茸一国三公吾谁适从及难公使寺人披伐蒲重耳曰君父之命不校乃徇曰校者吾雠也逾垣而走披斩其袪遂出奔翟】晋侯使贾华伐屈【僖六年春晋侯使贾华伐屈夷吾不能守盟而行将奔狄郤芮曰后出同走罪也不如之梁梁近秦而幸焉乃之梁】
　　晋杀其世子申生孰杀之士蒍杀之也杀申生者实骊姬之譛士蒍何与焉士蒍开其隙骊姬乗其隙也人有常言皆曰子弟子之与弟相去一间耳羣公子之出于桓庄者岂他人哉其尊者固不待言其卑者犹献公之从父昆弟也士蒍逢献公之恶反覆诡诈陷之于死地使献公屠其宗族昆弟如刈草管略无惨怛不忍之意其于宗族昆弟之间既如此何独难于其子乎此所以来骊姬之譛也对伯夷者不敢论贿赂【伯夷圣之清】对比干者不敢论阿谀【比干古之忠者】骊姬虽嬖苟非习见献公之残忍亦岂敢一旦遽譛其三子哉彼士蒍忧申生之不得立忧蒲屈之不可城终日焦然忧晋之祸忧之诚是也抑不知造是祸者果谁乎骊姬之譛即袭吾前日譛富子之术也蒲屈之城即袭吾前日城聚之术也使我不倡之彼乌得而和之使我不先之彼乌得而继之是故开献公残忍之心者士蒍也教骊姬离间之术者亦士蒍也已开则不可复闭已敎则不可复悔授贼以刃而禁其杀人世宁有是理耶虽使一法吏蔽是狱亦必首士蒍而从骊姬也吾尝攷观晋国之本末泝其流而寻其源又知开祸端者非独士蒍其所从来逺矣晋穆侯之二子长则文侯而桓叔其季也【桓二年注见二卷】同出于穆侯而自桓叔以来视文侯之子孙不啻冦雠必锄其根而夺其国者不过欲啓子孙之业耳殊不思杀文侯之子孙是杀吾之子孙也吾私其子而杀其昆弟则吾之子亦私其子而杀其昆弟矣吾子所谓昆弟者乃吾之子也吾始欲私其子而终至于杀其子尚得为善谋耶然则桓庄之族虽曰献公杀之其实桓庄杀之也桓庄亲其子而雠昆弟于一族之中分亲与雠其私已甚及献公亲奚齐而雠申生又于诸子之中分亲与雠可谓私之私矣私日胜则心日狭心日狭则毒日深其末流安得不至此哉当桓庄殄灭文侯子孙之时其心必谓是害既除则吾子孙可以享无穷之利也岂自料害其子孙者乃吾子孙耶当献公灭桓庄子孙之时其心必谓是害既除则申生可以享无穷之安也岂自料害申生者乃吾身耶所防在外而祸发于内所防在人而祸发于身祸机在此而不在彼是数君之戕杀其族吾未尝不悯其虚受丘山之恶而实无锱铢之益也哀哉呜呼私生于爱而害爱者莫如私天下未有私而能爱者也献公始私申生至于尽灭桓庄之族以除其偪爱之亦至矣曽未阅时嬖于骊姬遽移其爱于奚齐其为奚齐而杀申生即为申生而杀桓庄之族者也向之爱申生之心果何所在耶申生之爱既可移于奚齐则异时嬖奚齐之爱亦可移而之他矣不惟昔之爱申生者不可保今之爱奚齐者亦未可保也然则徇私者岂能真有所爱哉果出于真则必不可移矣林回弃千金之璧负赤子而趋【庄子假人之亡林回弃千金之璧负赤子而趋或曰为其布与赤子之布寡矣为其累与赤子之累多矣弃千金之璧负赤子而趋何也林回曰彼以利合此以天属也】天性之爱岂外物所能移耶献公苟能悟此爱之非真一念之中识天性之爱则本根枝叶与生俱生而不可离何忧乎士蒍何畏乎骊姬哉
　　庄公丹桓宫楹刻其桷使宗妇觌用币【庄二十三年秋丹桓宫之楹二十四年春刻其桷皆非礼也御孙谏曰臣闻之俭徳之共也侈恶之大也先君有共徳而君纳诸大恶无乃不可乎秋哀姜至公使宗妇觌用币非礼也御孙曰男贽大者玉帛小者禽鸟以章物也女贽不过榛栗枣脩以告防也今男女同贽是无别也男女之别国之大节也而由夫人乱之无乃不可乎】庄公问后季友【庄三十二年公疾问后于叔牙对曰庆父材问于季友对曰臣以死奉般公曰乡者叔牙曰庆父材成季使以君命命僖叔待于鍼巫氏使鍼季酖之曰饮此则有后于鲁国不然死且无后饮之归及逵泉而卒立叔孙氏】叔牙共仲贼子般【庄三十二年八月癸亥公薨于路寝子般即位次于党氏冬十月己未共仲使圉人荦贼子般于党氏成季奔陈立闵公】闵公请复季友【闵元年秋八月公及齐侯盟于落姑请复季友也齐侯许之使召诸陈公次于郎以待之季子来归嘉之也】共仲贼闵公成季立僖公【闵二年秋八月辛丑共仲使卜齮贼公于武闱成季以僖公适邾共仲奔莒乃入立之以赂求共仲于莒莒人归之及密使公子鱼请不许哭而往共仲曰奚斯之声也乃缢】
　　骄者乱之母也疑者奸之媒也懦者事之贼也弱者盗之招也四者有一焉皆足以亡其国鲁庄闵之际合四者而兼之簒弑之变胡为而不交作哉至严之地宗庙是也至严之防男女是也庄公以一哀姜之故上侮宗庙而僣其饰下乱男女而紊其币二者既不足惮则举天下无可惮者矣使哀姜来归之初已傲然视天下举无足惮宜其淫纵恣睢朋庆父而败鲁国敢于戕杀而不忌也哀姜固死有余罪导之骄而纳之于乱者果谁欤问生于疑未有问所不疑者也子般之当为后奚疑哉庄公疾病反狐疑而徧问后于大夫此所以一问而起二奸也未问之前父没子继谁敢干之既问之后庆父叔牙知庄公之意犹未有所定始动其觊觎之心矣庆父叔牙固死有余罪示人以疑而召奸者果谁欤庆父叔牙一体也季友诛叔牙而置庆父除恶而留其根何耶五王黜武而兴唐武三思在其掌握纵而不杀终死其手【唐桓彦范崔元暐张柬之袁恕已敬晖同诛张昌宗兄弟奉中宗反正武三思以计罢其政事封王号五王寻遭贬逐皆为武三思所害】懦之为害如此然五王欲遗中宗自诛之以强主威虽失策犹有说也吾不知季友复何说耶借曰不忍一朝而尸二昆盍亦宥之以逺窜于裔土则君臣兄弟之间岂不两全哉一失此几及子般之祸奉头防窜之不暇非所谓当断不断反受其乱者耶庆父既弑子般凶威日炽闵公还季友以自辅望之者厚矣乃含垢忍耻一无所为意者示弱以有待欤昔之智者外虽示弱而其中实有不可犯也使季友以此全闵公斯可谓之示弱矣今俛首结舌坐待簒弑之至是真弱者耳何名示弱哉闵公幼而知倚季友敬宗昏而知倚裴度【见唐史】皆不免弑吾未尝不深悲二君之意而深恨二臣之负其托也二臣将何以见二君于地下耶呜呼失之骄失之疑基祸于前者庄公也失之懦失之弱成祸于后者季友也摠四恶而论之君取其二焉臣取其二焉君臣分受其责可也虽然瑕不掩瑜瑜不掩瑕罪不掩功功不掩罪季友之失则然矣至其立僖公以续鲁祀其忠亦不可诬也或曰荀息许献公以死而终能死【僖九年】季友许庄公以死而不能死季友其有愧于荀息欤吾以为荀息当愧季友季友不当愧荀息也荀息虽许献公以死当奚齐之祸胡为不死耶以有卓子存也向若卓子能定其位则荀息之不死贤于死矣纵死者复生献公亦岂责荀息之食言耶其所以死于卓子之弑者势穷理絶不得不殉以身也季友殉于子般闵公之难轻弃其身则僖公不复立庆父不复讨周公之庙不复血食矣一身之死一国之亡孰轻孰重耶季友之不死于子般闵公即荀息之不死于奚齐本无异者然荀息所辅者邪季友所辅者正是荀息有愧于季友而季友无愧于荀息也是故以不能全子般闵公责季友则可以不能死子般闵公责季友则不可世儒论人臣之节者至于死而止耳孰知复有大于死者耶管敬仲言于齐侯曰宴安酖毒不可怀也【闵元年狄人伐邢管敬仲言于齐侯曰戎狄豺狼不可厌也诸夏亲昵不可弃也宴安酖毒不可懐也诗云岂不懐归畏此简书简书同恶相恤之谓也请救邢以从简书齐人救邢】
　　以言警世者不可为骇世之论骇世之论本欲天下之畏而适以起天下之疑有是恶则有是祸吾恐正言之未足以警动流俗也于是甚言其祸务使可怪可愕以震耀一时之耳目抑不知闻者骇吾言将退而徐求其实见其祸未至于是则吾说有时而穷管仲告齐桓公之言曰宴安酖毒不可懐也酖入人之口裂肝腐肠死不旋踵宴安虽败德其祸岂遽至如是之烈哉仲之言知过其实也意者仲有警世之心而不免于骇世之病欤非也以吾观之谓仲恐骇世而未敢尽言其实则有之矣安得反谓之过其实乎使仲果尽言其实则世将愈骇矣毒之杀人多者深乎抑杀人寡者深乎无愚智无老幼皆知杀人多者之毒深也世之死于酖者千万人而一人耳死于宴安者天下皆是也然则宴安之毒其视酖毒奚啻十倍耶宴安之毒至惨至酷无物可譬仲姑就世之所畏者为譬耳地之于车莫仁于羊肠而莫不仁于康衢水之于舟莫仁于瞿唐而莫不仁于溪涧盖戒险则全玩平则覆也生于忧勤死于宴安厥理明甚人所以不知畏者特习之而不察耳端居之暇尝试思之使吾志衰气惰者谁欤使吾功隤业废者谁欤使吾嵗月虚弃者谁欤使吾草木同腐者谁欤使吾纵欲防反而流于恶者谁欤使吾弛备忘患而陷于祸者谁欤自叶之根皆宴安之为也是宴安者众恶之门以贤入者以愚出以明入者以昏出以刚入者以懦出以洁入者以汚出杀身灭国项背相望岂不甚可畏耶呜呼世之招祸者祸虽不同同发于宴安未尝有二毒世之致福者福虽不同同出于忧勤未尝有二涂宴安人所爱也忧勤人所憎也爱其所憎而憎其所爱则几矣宴安人所趋也忧勤人所避也趋其所避而避其所趋则几矣虽然君子之耳目鼻口与人无异也其爱憎趋避亦与人无异也苟众人之所谓宴安者果可乐则君子先据之矣其所以去彼取此者见众人之宴安放肆偷惰百殃并集其心焦然不宁乃忧勤之大者耳君子外虽若忧勤中有逸乐者存自强不息心广体胖无人非无鬼责其安殆若泰山而四维之也然则善择宴安者谁如君子哉故自众人之宴安言之则当曰宴安酖毒不可懐也自君子之宴安言之则当曰宴安良药不可防也药之与毒曷尝有定名哉
　　齐仲孙湫观政【闵元年齐仲孙湫来省难仲孙归曰不去庆父鲁难未已公曰若之何而去之对曰难不已将自毙君其待之公曰鲁可取乎对曰不可犹秉周礼周礼所以本也臣闻之国将亡本必先颠而后枝叶从之鲁不弃周礼未可动也君其务宁鲁难而亲之亲有礼因重固间携贰覆昏乱霸王之器也】
　　观政在朝观俗在野将观其政野不如朝将观其俗朝不如野政之所及者浅俗之所持者深此善觇人之国者未尝不先其野而后其朝也【觇亦观也】入单父之野而见弃鱼之俗则已知子贱之政矣【宓子贱为单父宰三年孔子使巫马期往观政焉入单父界见夜渔者得鱼辄舍之巫马期问曰凡渔者为得何以得鱼即舍之渔者曰鱼之大者名为防吾大夫爱之其小者名为鱦吾大夫欲长之是以得二者辄舍之巫马期反以告孔子曰宓子贱之徳至使民闇行若有严刑于旁敢问宓子何行而得于是孔子曰吾尝与之言曰诚于此者形乎彼宓子行此术于单父也家语】入中牟之野而见驯雉之俗则已知鲁恭之政矣【后汉鲁恭为中牟令専以德化为理建初七年郡国螟伤稼犬牙縁界不入中牟河南尹袁安疑其不实使仁恕掾肥専以德化为理建初七年桑下有雉过止其旁旁有童儿亲曰儿何不捕之儿言方将雏亲瞿然而起与恭诀曰所以来者欲察君之政迹耳今虫不犯境一异也化及鸟兽此二异也竪子有仁心此三异也久留徒扰贤者耳】彼所以一见其俗遽许二人之贤不复考察盖善政未必能移薄俗美俗犹足以救恶政自武而成自成而康厯三世而商人利口靡靡之俗未殄【见尚书毕命】自髙而惠自惠而文歴三世而秦人借锄谇语之俗犹存【见贾谊治安策】以政而移俗其难如此汉氏之东至于桓灵其恶极矣然政乱于上而俗清于下奸雄豪猾犹知畏义未敢遽取焉桓灵之时汉禄已终矣建安之际复延数十年之祚者非汉之力也实流风遗俗扶持之力也彼觇国之兴亡者不占诸风俗尚谁占耶齐仲孙湫来省鲁难其反命也齐侯问曰鲁可取乎曰不可犹秉周礼周礼所以本也臣闻之国将亡本必先颠而后枝叶从之鲁不弃周礼未可动也呜呼仲孙湫之所谓秉周礼者果谁欤闵公鲁君也哀姜君母也庆父大臣也闵公生甫八年固未识所谓周礼若哀姜则弃位而姣若庆父则弑逆之贼凡周礼之大禁举犯之矣观鲁之朝三纲沦九法斁指何物以为周礼耶吾是以知仲孙湫之观鲁不观其政而观其俗也鲁自周公伯禽以来风化浃洽其民耳濡目染心安体习无适而非周礼者掲于观藏于府与讲于泮宫流于洙泗被于歌形于冠服郁郁乎其文也洋洋乎其声也井井乎其条也虽经哀姜庆父之难能易其主而不能易其礼能夺其权而不能夺其俗举鲁国之俗皆秉周礼其为恶者独哀姜庆父二三人耳寡不胜众安得而败乎此所以鲁祀既絶而复续哀姜庆父之势亦已成而复倾也仲孙湫可谓妙于觇国矣周公伯禽培其风俗于数百年之前而效见于数百年之后其规模逺矣哉子孙之不能常贤也国之不能常安也法之不能常善也固也虽圣人亦未如之何也是数者既未如之何独有养其礼义之风俗以遗后人使衰乱之时犹可恃之以复振四邻望之而不敢谋其虑后世亦深矣世之弊精神于簿书期防视风俗为迂濶者果足以知此哉鲁之风俗能存鲁于既壊之余盛矣苟鲁之嗣君当闲暇已成之风俗加以政事则其治孰能干之耶救已壊之政甚难因已成之俗甚易今风俗尚能救政事之疵而政事反不能因风俗之美是风俗不负鲁而鲁其负风俗也悲夫
　　左氏博议卷八
&lt;经部,春秋类,左氏博议&gt;
　　钦定四库全书
　　左氏博议卷九
　　宋　吕祖谦　撰
　　舟之侨奔晋【闵二年虢公败犬戎于渭汭舟之侨曰无德而禄殃也殃将至矣遂奔晋僖二十八年晋侯侵曹伐衞楚人救衞三月丙午晋侯入曹舟之侨为戎右夏四月晋侯及楚人战于城濮楚师败绩舟之侨先归秋七月振旅以入于晋杀舟之侨以徇于国】
　　天下之理有深可怪者倒挽九牛而不能举秋毫吁可怪也洞视百里而不能见岱华吁可怪也髙脱乱世之祸而不能免治世之诛吁可怪也舟之侨当虢公有功之时独先见其败亡之衅幡然适晋遂免于祸可谓智矣其后城濮之役为晋文公之戎右叛官离次弃众而归晋文诛之以徇于国智于前愚于后何耶虢公之祸智者或不能预知至若晋文之法则虽庸人知其不可犯也舟之侨能知智者之所疑而不能知庸人之所畏其理果安在欤盖恃智与恃功等耳虢公之亡恃其功也舟之侨之死恃其智也舟之侨既料虢公之亡遂伐其智自谓人莫我若举措任情猖狂妄行蹈于大戮彼恃其功此恃其智其得祸实出一辙亦何暇相是非哉渭汭之捷虢公方自喜其师之胜而不知亡国之机已藏于一胜之中矣【僖五年晋侯复假道于虞以伐虢冬十二月丙子朔晋灭虢】虢公之亡舟之侨方自喜其言之验而不知杀身之机已藏于一验之中矣其福也所以为祸也其智也所以为愚也虢公以福召祸舟之侨以智召愚使虢公无功之可矜舟之侨无智之可负则国不丧而身不殒矣先王功眇天下而日有危亡之忧非欲自抑也所以居其功也智眇天下而自处于匹夫匹妇之后非欲自晦也所以居其智也项梁胜秦而骄宋义料其必败不旋踵而梁果覆其军焉当是时宋义之名盖楚国懐王竒其智位之以上将兵未叩秦酣宴骄纵竟毙于项籍之手【项梁使羽再破秦军羽等轻秦有骄色宋义谏梁不听乃使宋义于齐道遇齐使者髙陵君显曰公见武信君乎曰然义曰臣论武信君军必败公徐行即免秦果悉起兵击楚大破之梁死髙陵君见懐王曰宋义论武信君军必败数日果败军未战而先见败徴可谓知兵矣王召宋义与计事而恱之因以为上将军至安阳羽谓宋义曰今秦军围赵王疾引兵渡河楚击其外赵应其内破秦必矣义曰夫搏牛之蝱不可以破虱今秦攻赵战胜则兵罢我乘其敝不胜则我引兵鼓行而西必举秦矣故曰不如先鬭秦赵夫被坚锐我不如公坐运筹策公不如我羽晨朝即其帐斩义头】项梁之亡即虢公之亡也宋义之死即舟之侨之死也凡人之相非未始有极虢公之胜舟之侨在其傍而议之回视侨之傍已有议之者矣项梁之胜宋义在其傍而议之回视义之傍已有议之者矣我方忧人而不知人已忧我我方料人而不知人已料我是殆可长太息也噫舟之侨宋义之失今世皆能议之矣议二子之失者亦安知果无人复议其傍耶
　　衞懿公好鹤【闵二年十二月狄人伐衞衞懿公好鹤鹤有乘轩者将战国人受甲者皆曰使鹤鹤实有禄位余焉能战公与石祁子玦与甯庄子矢使守曰以此賛国择利而为之及战衞师败绩遂灭衞僖公二年齐桓公封衞于楚丘】
　　衞懿公以鹤亡其国玩一禽之微而失一国之心人未尝不抚卷而切笑者吾以为懿公未易轻也世徒见丹其颠素其羽二足而六翮者谓之鹤耳抑不知浮华之士髙自标置而实无所有者外貌虽人其中亦何异于鹤哉稷下之盛列第相望大冠长剑褒衣博带谈天雕龙之辨蠭起泉涌禹行舜趍者肩相摩于道然擢筋之难松柏之囚曽无窥左足而先应者【见史记齐世家】是亦懿公之鹤也鸿都之兴鸟迹虫篆自鬻者日至受爵拜官光赫然若可以润色皇猷及黄巾之起天下震动未闻有画半策杖一戈佐国家之急【见后汉灵帝纪】是亦懿公之鹤也永嘉之季清言者满朝一觞一咏傲睨万物旷懐雅量独立风尘之表神峯隽拔珠璧相照而五胡之乱屠之不啻如机上肉【见晋纪】是亦懿公之鹤也普通之际朝谈释而暮言老环坐听讲迭问更难国殆成俗一旦侯景逼台城士大夫习于骄惰至不能跨马束手就戮莫敢枝梧【见南史梁武帝纪】是亦懿公之鹤也是数国者平居暇日所尊用之人玩其辞藻望其威仪接其议论揖其风度可嘉可仰可慕可亲卒然临之以患难则异于懿公之鹤者几希岂可独轻懿公之鹤哉所用非所养所养非所用使亲者处其安而使踈者处其危使贵者受其利而使贱者受其害未有不蹈懿公之祸者也抑吾又有所深感焉鹤之为禽载于易播于诗杂出于诗人墨客之咏其为人之所贵重非凡禽比也懿公乘之以轩而举国疾之视犹鸱枭然岂人之憎爱遽变于前耶罪在于处非其据而已以鹤之素为人所贵一非其据已为人疾恶如此苟他禽而处非其据则人疾恶之者复如何耶吾于是乎有感
　　里克谏晋侯使太子伐东山臯落氏【闵二年注见八卷桓庄之族偪题下】
　　物之相资者不可相无物之相害者不可相有两不可相无则不得不合两不可相有则不得不争合之者欲其两全也争之者欲其一胜也将全其两勿偏于一将胜其一勿分于两心不可偏故调一于两间者谓之智心不可分故依违于两间者谓之奸盖两者并立然后有两者之间两者既不并立指何地而为两者之间哉彼未尝有间而我乃欲处其间是知依违者非奸也愚也父不可无子子不可无父非所谓相资而不可相无者耶为父而倾子险也为子而倾父逆也故君子处父子之间必以两全为本至于邪之与正则相害而不可相有有正则无邪有邪则无正安得有所谓邪正之间哉将为君子耶盍主其正将为小人耶盍主其邪此君子断然而欲其一胜也当两全而欲使一胜则其一终不能独胜当一胜而欲使两全则其两必不能俱全亦审之而已矣医之于疾未尝敢偏助一藏之气使之独胜兢兢然导养均调俱不相伤然后止至于治痈疽则溃肌流血无所爱岂非身与痈疽决不可两全耶其视五藏则若骄子惟恐有毫髪之忤其视痈疽则若雠敌惟恐有毫髪之存是非前怯而后勇也疾变则术变也况当国家危疑之时其可一其术而不知前后之变也耶是知立乎父子之间合和而使之两全柔者可能也立乎邪正之间别白而使之一胜刚者可能也然用其柔于邪正之间则懦而召奸用其刚于父子之间则激而生祸以前为后以后为前乱不旋踵自非权移于铢两秒忽之中机转于俯仰笑嚬之际孰能不差毫厘而谬千里哉宜里克之工于前而拙于后也晋献公将废太子申生先遣之伐东山里克进而见献公则谏以君之嗣适不可以帅师退而见太子则戒以子惧不孝无惧弗得立告父以慈告子以孝其处父子之间者至矣其后骊姬杀申生之谋已成惮克而不敢发使优施以言动之克犹用前术而不知变乃曰吾秉君而杀太子吾不忍通复故交吾不敢中立其免乎骊姬得其中立之言始无所惮而新城之难作矣是克知父子之间当两全而不知邪正不当两立也两刃之下人不容足两虎之鬭兽不容蹄骊姬申生之际夫岂中立之地哉势已新而方守其旧势已改而方守其初用前术应后势克之所以败也吾尝论里克之为人长于柔而短于刚故能从容弥缝于无事之时而不能奋厉感慨于有事之日前所以中节者适遇其所长而已后所以失节者适遇其所短而已使克幸而早死不及见骊姬之衅成则其短终不露世亦岂敢少訾之哉虽然人心不可两用所以处献公申生之间者惟恐其有向背至拒骊姬则又恐其向背之不明也所以处献公申生之间惟恐其有厚薄至拒骊姬则又恐其厚薄之不分也克之处此难矣哉曰是不难誉亲而詈雠同一舌也揖客而击贼同一臂也岂闻其相夺哉大学之说所恶于上毋以使下所恶于下毋以事上所恶于右毋以交于左所恶于左毋以交于右上下左右之间皆欲两全而不伤何其恕也至其论小人则以谓仁人放流之迸诸四夷不与同中国又何其怒也呜呼昔之达者盖知之矣齐侯戍曹迁邢封衞【闵二年齐侯使公子无亏帅车三百乘甲士王千人以戍曹僖之元年齐桓公迁邢于夷仪二年封衞于楚丘邢迁如归衞国忘亡】诸侯救邢【僖元年诸侯救邢邢人溃出奔师师遂逐狄人具邢器用而迁之师无私焉】城楚丘【僖二年春诸侯城楚丘而封衞焉不书所防后也】
　　王者之所忧伯者之所喜也伯者之所喜王者之所忧也王者忧名伯者喜名名胡为而可忧耶不经桀之暴民不知有汤不经纣之恶民不知有武王【齐人伐燕宣王问曰或谓寡人勿取或谓寡人取之以万乗之国伐万乗之国五旬而举之人力不至于此不取必有天殃取之何如孟子对曰取之而燕民悦则取之古之人有行之者武王是也取之而燕民不悦则勿取古之人有行之者文王是也以万乘之国伐万乗之国箪食壶浆以迎王师岂有它哉避水火也如水益深如火益热亦运而已矣齐人伐燕取之诸侯将谋救燕宣王曰诸侯多谋伐寡人者何以待之孟子对曰臣闻七十里为政于天下者汤是也未闻以千里畏人者也书曰汤一征自葛始天下信之东面而征西夷怨南面而征北狄怨曰奚为后我民望之若大旱之望云霓也归市者不止耕者不变诛其君而吊其民若时雨降民大悦书曰傒我后后来其苏】使汤武幸而居唐虞之时无害可除无功可见汤自汤武自武民自民交相忘于无事之域则圣人之志愿得矣功因乱而立名因功而生夫岂吾本心耶是故云霓之望非汤之盛也乃汤之不幸也壶浆之迎非武王之盛也乃武王之不幸也伯者之心异是矣凡王者之所谓不幸乃伯者之所谓大幸也王者恐天下之有乱伯者恐天下之无乱乱不极则功不大功不大则名不髙将隆其名必张其功将张其功必养其乱狄以闵之元年伐邢其后二年而齐始迁邢于夷仪狄以闵之二年灭衞其后二年而齐始封衞于楚丘齐桓之恤二国必在于二年之后者何也所以养其乱也齐桓之心以为当二国之始受兵吾亟攘夷狄而却之则亦诸侯救灾恤邻之常耳其迹必不甚竒其事必不甚传其恩必不甚深曷足以取威定伯哉先饥而后食之则其食美先渇而后饮之则其饮甘今吾坐养其乱待其社稷已頺都邑已倾屠戮已酷流亡已众然后徐起而收之拔于危蹙颠顿之中置于丰乐平泰之地是邢衞之君无国而有国邢衞之民无身而有身也深仁重施殆将浅九渊而轻九鼎矣故其功名震越光耀赫然为五伯首向使絶之于萌芽则名安得如是之着耶呜呼邢衞之难曰君曰卿曰士曰民肝脑涂中原膏液润野草苟仁人视之奔走拯救不能一朝居也今齐桓徒欲成区区之名安视其死至于二年之久何其忍耶长人之乱而欲张吾之惠多冦之虐而欲明吾之勲是以万人之命而易一身之名也是诚何心哉今人乍见孺子将入于井怵惕恻隐之心不期而生此人之真心也真心一发森不可御岂暇计其余哉有人于此谓彼未入于井而全之其功浅既入于井而全之其功深缩手旁观俟其既坠乃始褰裳濡足而救之则其父母必以为再生之恩乡邻必以为过人之行义槩凛凛倾动闾里回顾前日未入井以救之者父母不谢乡邻不称若大不侔然则为孺子计者宁遇前一人耶宁遇后一人耶噫此王伯之辨也
　　衞文公大布之衣【闵二年衞文公大布之衣大帛之冠务材训农通商惠工敬教劝学授方任能元年革车三十乗季年乃三百乘】赵宣子为国政【文六年赵宣子为国政制事典正法罪辟狱刑董逋逃由质要治旧洿本秩礼续常职出滞淹既成以授太傅阳子与太师贾佗使行诸晋国以为常法】晋悼公即位【成十八年晋悼公即位于朝始命百官施舍己责逮鳏寡振废滞匡乏困救灾患禁淫慝薄赋敛宥罪戾节器用时用民使魏相士鲂魏颉赵武为卿荀家荀防栾黡韩无忌为公族大夫使训卿之子弟共俭孝弟使士渥浊为太傅使修范武子之法右行辛为司空使修士蒍之法弁纠御戎校正属焉使训诸御知义荀賔为右司士属焉使训勇力之士时使卿无共御立军尉以摄之祁奚为中军尉羊舌职佐之魏绛为司马张老为候奄铎遏冦为上军尉借偃为之司马使训卒乗亲以听命程郑为乗马御六驺属焉使训羣驺知礼凡六官之长皆民誉也举不失职官不易方爵不逾德师不陵正旅不偪师民无谤言所以复覇也】晋侯谋所以息民【襄九年晋侯归谋所以息民魏绛请施舍输积聚以贷自公以下苟有积者尽出之国无滞积亦无困人公无禁利亦无贪民祈以币更賔以特牲器用不作车服从给行之期年国乃有节三驾而楚不能与争】楚蒍掩为司马【襄二十五年楚蒍掩为司马子木使庀赋数甲兵甲午蒍掩书土田度山林鸠薮泽辨京陵表淳卤数疆潦规偃猪町原防牧隰臯井衍沃量入修赋赋车籍马赋车兵徒卒甲楯之数既成以授子木礼也】平王封陈蔡复迁邑【昭十三年平王封陈蔡复迁邑致羣赂施舍寛民宥罪举职召观从王曰唯尔所欲】子旗请伐吴【昭十三年吴灭州来令尹子旗请伐吴王弗许曰吾未抚人民未事鬼神未修守备未定国家而用民力败不可悔州来在吴犹在楚也子姑待之】楚子使然丹屈罢简兵【昭十四年夏楚子使然丹简上国之兵于宗丘且抚其民分贫振穷长孤幼养老疾收介特救灾患宥孤寡赦罪戾诘奸慝举淹滞礼新叙旧禄勲合亲任良物官使屈罢简东国之兵于召陵亦如之好于边疆息民五年而后用师礼也】楚城州来【昭十九年楚人城州来沈尹戌曰楚人必败昔吴灭州来子旗请伐之王曰吾未抚吾民今亦如之而城州来以挑吴能无败乎侍者曰王施舍不倦息民五年可谓抚之矣戍曰吾闻抚民者节用于内而树德于外民乐其性而无冦雠今宫室无量民人日骇劳罢死转防寝与食非抚之也】
　　将以天下之事而责之一人之身本数末度弛张废置品丛目杂防错填溢非立谈之间所能决也必精思熟虑用心而不知其几然后粗能通其本原博问广询阅人不知其几然后粗能熟其利害厯嵗逾时费日不知其几然后粗能成其纪纲法虽备矣未尝试而骤欲布之天下从欤违欤欣欤戚欤有效欤无效欤是皆未可前定也用法者方且怵然疑栗然惧必待事果便国果治然后敢自守法未出之前营度布置如彼其劳也法既出之后忧疑皇惑如此其危也呜呼难矣哉吾读左氏至衞文公赵宣子晋悼公魏绛蒍掩之治国规摹条画巨细毕备确实切近可举而行如入陶朱之室物物可以济贫如仓公之笥物物可以伐病非为空言者也世之为治者与其凿空创意如是其难曷若取数公已成之法按而行之乎所以漫不加省者特易之以为纸上语耳噫自衞文而至蒍掩其治法载在方册者虽止于数简曾不知其经画之初耗精神竭平生之力然后仅能底于此也是数公平生之精力聚于数简之间其可以纸上语易之欤彼苦身而立其法于数千百载之前我安坐而得其法于数千百载之后彼任其劳而遗我以其逸可谓幸之尤者也工之巧者不肯授人以其法琴之妙者不肯授人以其调固有服役终身而莫得其者矣使幸而得之其喜为如何其感为如何治国之法非一工一琴比也今数公治国之良法表里纎悉左氏尽发其秘于书学者一开卷而尽得之反不知贵重岂不怪耶必尝习画然后知珍顾陆之图必尝习字然后知寳钟王之帖持以示田舍翁则诋为败素腐楮耳苟未尝留意治体亦安知数公之遗法可贵哉或曰楚平王之始得国宥罪举职简兵抚民其法与数公无异者然楚终不振是法不足以为治也曰使平王常守是法而楚终不振谓法不足为治可也其后宫室无量民人日骇则既不能守是法矣然则楚之不振者非法之罪也废法之罪也今日服参术明日服乌喙乃指参术之为杀人可不可耶
　　晋荀息请假道于虞以伐虢【僖二年晋荀息请以屈产之乗与垂棘之璧假道于虞以伐虢公曰是吾寳也对曰若得道于虞犹外府也公曰宫之竒存焉对曰宫之竒之为人也懦而不能强谏且少长于君君昵之虽谏将不听乃使荀息假道于虞曰冀为不道入自颠軨伐鄍三门冀之既病则亦唯君故今虢为不道保于逆旅以侵敝邑之南鄙敢请假道以请罪于虢虞公许之且请先伐虢宫之竒谏不听遂起师夏晋里克荀息帅师防虞师伐虢灭下阳先书虞贿故也】虢公败戎于桑田【僖二年秋虢公败戎于桑田晋卜偃曰虢必亡矣亡下阳而不惧而又有功是天夺之鉴而益其疾也必易晋而不抚其民矣不可以五稔】晋复假道于虞以伐虢灭虢灭虞【僖五年晋侯复假道于虞以伐虢宫之竒谏曰虢虞之表也虢亡虞必从之晋不可啓冦不可玩一之谓甚其可再乎谚所谓辅车相依唇亡齿寒者其虞虢之谓也公曰晋吾宗也岂害我哉对曰太伯虞仲太王之昭也太伯不从是以不嗣虢仲虢叔王季之穆也为文王卿士勲在王室藏于盟府将虢是灭何爱于虞且虞能亲于桓庄乎其爱之也桓庄之族何罪而以为戮不唯偪乎亲以偪犹尚害之况以国乎公曰吾享祀丰洁神必据我冬晋灭虢虢公丑奔京师师还馆于虞遂袭虞灭之】
　　谏之用在于君未喻之前而不在于君已喻之后此人臣事君之常法也然君已喻而不谏其名一其实二已喻而不为耶是不待谏也已喻而不改耶是不当谏也既曰喻矣其犹不改何也怵其利而冒其害也人臣之极谏者吾闻其语矣曰是必奸是必诈是必危是必亡深切着明庶几君之一悟耳今君已知其为奸诈已知其为危亡不胜其欲而直犯之反饰游辞而拒我又奚以谏为虞以贪虢以骄自取灭亡皆不足深论吾独怪虞公拒宫之竒之谏其语太不切事情乆而后悟虞公姑饰游辞以对宫之竒耳晋献公戕害同宗灭霍灭魏不可以一二数皆置勿议请专以假道一事论之晋姬姓也虞姬姓也虢亦姬姓也晋加兵于虢而虞公乃语宫之竒曰晋吾宗也岂害我哉虞公虽昏未至于遽忘虢公之姓也其言果何谓耶盖虞公心知晋非善意特怵于璧马之利不能自制冒其害而为之若正告人以真情曰吾甚爱璧马不暇顾晋之诈则必为人所姗笑故枝辞曲说泛为悠悠之言苟以窒宫之竒口而已其心岂以晋为诚不害同宗者哉竒遂谓虞公诚不知晋虢为同宗乃若教乳儿稚子者提其耳而诲之何其暗于事情也虞公亟欲絶竒之言以谓若与竒论人事则吾说有时而穷不若托之神怪推堕于滉瀁茫昧之中俾无所攷质于是又曰吾享祀丰洁神必据我亦特借神怪以拒竒初非真以为神可恃也竒复区区进其说赘矣大抵君未知其不然故当告之以不然君已知其不然复渎告之以不然无益也竒则忠矣然何补于成败之数哉至于荀息以璧马之微覆虞虢如反掌世皆以为智以吾观之息亦未得为智也息之为晋谋一工而一拙息之料宫之竒一中而一失璧马复归而坐得两国工矣骊姬申生之衅【僖四年】近在肘腋曽不能谋拙孰大焉预料宫之竒虽谏将不听固已竒中若竒前后之谏蹇蹇不屈反谓其懦不能强谏非失耶彼料宫之竒或中或失未足以为晋之存亡乃若拙于内难而不能谋此晋所以国统屡絶而几不血食也焉得智
　　齐寺人貂漏师【僖二年秋齐寺人貂始漏师于多鱼】寺人貂立无亏【僖十七年齐侯之夫人三王姬徐嬴蔡姬皆无子齐侯好内多内内嬖如夫人者六人长卫姬生武孟少卫姬生惠公郑姬生孝公嬴生昭公密姬生懿公宋华子生公子雍公与管仲属孝公于宋襄公以为太子雍巫有于卫共姬因寺人貂以荐羞于公亦有公许之立武孟管仲卒五公子皆求立冬十月乙亥齐桓公卒易牙入与寺人貂因内以杀羣吏而立公子无亏孝公奔宋】宋襄伐齐立孝公【僖十八年春宋襄公以诸侯伐齐三月齐人杀无亏齐人将立孝公不胜四公子之徒遂与宋人战夏五月宋败齐师于甗立孝公而还】
　　管仲始进说于桓公盘游纵佚之属皆曰不害伯其深戒痛絶以为害霸者独参用小人而已仲之意谓有抑必有扬有拘必有纵故其得政之始首与齐公约中分齐国为二举一国之乐皆归君举一国之权皆归我我与君以乐君与我以权以是乐而市是权两相贸易要约既定各守封疆截然如胡越之不可相犯自今日以后仲苟进苦言以阻桓公之乐耶则仲为负桓公桓公苟用小人以侵仲之权耶则桓公为负管仲其所以得君专持权久成功伟者恃此约也夫彼所谓寺人貂者苟崇台榭盛狗马侈声色以奉桓公游宴之乐是固仲所许也今乃恃干政漏泄军事则正犯仲之约矣兵事尚神密泄他人之军事犹不免诛况霸国节制之师岂容人辄乱之乎为仲者盍质桓公以素约尸貂于军门可也顾乃隐忍坐视而不争意者闇而不知争乎则仲非闇人也意者懦而不敢争乎则仲非懦人也其所以不争者殆必有说矣奕者举棊才三四敛手而甘败者国棊也倒奁空枰大败涂地争犹不止则棊之下者耳仲国棊也先自见不胜之兆于防防之中安得不知难而止乎是故智者之败在心愚者之败在事智者之败在神愚者之败在形智者之败同室不知愚者之败国人皆知使仲必待舌力屈然后始肯处于不胜之地亦何以管仲为哉仲与桓公要约如此之明桓公首负约而使貂乱军政自常情论之仲之理甚直桓公之理甚曲仲之争必胜桓公之争必不胜仲何反自处于不胜而遽不争也曰仲始与桓公约既以佚乐与桓公矣资人君浮靡淫丽之乐者属之君子乎属之小人乎名曰佚乐未有不资小人者名曰小人未有不贪权势者已许其纵佚乐而禁其近小人是授人以田而夺其耒耜也已容其近小人而禁其夺吾权是与盗者同处而恶其攘窃也世宁有是理耶仲急于功利亟欲得齐国之柄不暇长顾却虑而为是约至于漏师多鱼之时仲固已黙然隂悔初约之谬矣失之于初不能救之于末此仲之所以吞声而不敢较也若他人居仲之地必不度事势而争之虽使桓公或勉听其言而逐貂然逐貂之后谁与桓公供耳目之娱谁与桓公极心志之欲苟复求如貂者继之耶则盗权犹自若也苟求不盗权者置之君则必拥肿鞅掌然后可耳舆台阉寺辈能希君之意者必能盗君之权不能盗君之权者亦必不能希君之意桓公左右诚皆拥肿鞅掌之徒则块然宫中无以自适必反责管仲曰尔所以许我者享为君之乐也我所以与尔权者亦以易吾之乐也今吾蹙迫槁干曽不能少享为君之乐岂非尔欺我耶是则用貂之初仲固可持左劵而责桓公之负约逐貂之后桓公亦将持右劵责管仲之负约也君臣相咎必至相睽仲之身将不得安于齐国矣管仲桓公君臣之交闻天下一旦相责至此岂不贻笑后世耶仲之隐忍而不争者畏此辱也况自貂始进之时言之桓公所以敢用貂者以仲许之也当是时仲为主而貂为客自貂嬖之时言之桓公所以未疎仲者以不害貂也当是时貂为主而仲为客君臣之欢潜移客主之势互变昔也貂为仲所容今也仲为貂所容方且取容之不暇矧曰逐之乎逮仲之将死始明数貂之奸列于易牙开方之间欲并逐之平时则不敢排击以为保身之计将死则尽言不讳以取知人之名其自为谋亦巧矣仲之谋虽巧然既开祸乱之原虽弥缝障蔽终不能遏庶孽交争国统殆絶天下之事信非巧者所能办也呜呼仲之辅桓公而自期何如耶盖将混文轨一统类虽山戎孤竹之属皆入封略犹以为褊也晚节末路至使桓公不能自定其子区区偕仲属之于宋襄焉仲始欲致桓公于何地今反不能保一子而托之他人想仲言属宋襄之际顔忸怩而口嗫嚅局天蹐地无措身之所矣吾读书至此未尝不怜其衰而哀其穷也世之诋伯者必曰尚功利五伯桓公为盛诸子相屠身死不殡祸且不能避岂功利之敢望乎是知王道之外无坦涂举皆荆棘仁义之外无功利举皆祸殃彼诋伯以功利者何其借誉之深也



　　左氏博议卷九
　　钦定四库全书
　　左氏博议卷十
　　宋　吕祖谦　撰
　　防阳谷谋伐楚【僖三年秋防于阳谷谋伐楚也齐侯为阳谷之防来寻盟冬公子友如齐涖盟】齐归蔡姬【僖三年齐侯与蔡姬乘舟于囿荡公公惧变色禁之不可公怒归之未之絶也蔡人嫁之】齐侵蔡伐楚【僖四年齐侯以诸侯之师侵蔡蔡溃伐楚楚子使与师言曰君处北海寡人处南海惟是风马牛不相及也不虞君之涉吾地也何故管仲对曰昔召康公命我先君太公曰五侯九伯女实征之以夹辅周室赐我先君履东至于海西至于河南至于穆陵北至于无棣尔贡包茅不入王祭不共无以缩酒寡人是徴昭王南征不复寡人是问对曰贡之不入寡君之罪也敢不共给昭王之不复君其问诸水濵师进次于陉夏楚子使屈完如师师退次于召陵齐侯陈诸侯之师与屈完乗而观之齐侯曰岂不谷是为先君之好是继与不谷同好如何对曰君惠徼福于敝邑之社稷辱收寡君寡君之愿也齐侯曰以此众战谁能御之以此攻城何城不克对曰君若以德绥诸侯敢不服君若以力楚国方城以为城汉水以为池虽众无所用之屈完及诸侯盟】
　　甚小人之恶者寛小人之恶者也多小人之罪者薄小人之罪者也小人之怀恶负罪者其心未尝一日安也一旦为人所发情得计露手足失坠何辞之敢争其所以旅拒不服者抑有由矣是非小人之罪也治小人者之罪也治小人者疾之太过求之太深谓正指其罪恶无所附益未足以深陷小人由是于本恶之外复増其恶以甚之于本罪之外复増其罪以多之小人始悻然不服虽旁观者亦抚然有不直君子之心矣所谓小人者方患无以自解也日夜幸吾一言之误一字之差乘隙以破吾之说今吾乃故为溢毁无实之辞使彼得以借口是遗小人以自解之资也彼之恶本实因吾増之反变实恶为虚恶彼之罪本实因吾増之反变实罪为虚罪则为小人者惟恐君子増加之不多耳呜呼君子何苦坐一伪而丧百真小人亦何幸借一诬而解百讁乎大商坐肆持权衡而售物铢而铢焉两而两焉钧而钧焉石而石焉人交手授物无敢出一语者苟隂加权衡而罔利所赢者仅若毫髪众皆竞弃之将立为沟中瘠矣权衡已定加则为贪罪恶已定加则为滥是故取货财者取所不当取则当取者必反不能取治小人者治所不当治则当治者必反不能治但取所当取帑藏自不能容但治所当治奸宄自不能遯又何必曲取而过治也哉齐桓公与管仲为伐楚之役苟直指其不共贡职以讨之则适投其病楚必稽首而归罪矣而君臣过计以不共贡职之罪为不足遂逺求昭王不复之事欲张楚之罪大吾出师之名以盖侵蔡之私抑不知胶舟之祸年逾数百荒忽茫昧不可考质楚安肯坐受其责乎此所以来水濵之侮也使桓公管仲苟止以包茅责楚而不加以昭王之问则言出而楚服矣尚何待进师至陉而仅得其请盟乎影者形之报也响者声之报也刑者罚之报也髙下轻重咸其自取岂有一形而两影一声而两响者哉君子之用刑当听其自犯而不置我于其间多与之为多寡与之为寡苟不胜其忿而以私意増之是我之刑而非刑之刑也伐人国覆人族残人身而参之以我吁危哉以小人而谤君子谓之诬以君子而増小人之罪亦谓之诬小人之诬君子全体之诬也君子之诬小人一事之诬也小大虽殊然终同归于诬而已矣君子方疾小人之为诬而复効其为诬亦何以责彼哉惜乎伐楚之际无以是语桓公者也然则楚之罪果止于不共王祭而已乎曰否楚闻周之衰窃王号以自娱淫名掩于天子罪未有先焉者也桓公管仲方求出师之名尚逺取数百年之罪以加楚使知其僣王必无反为楚隐之理今恬不加问是必不之见楚之僣王天下知之何为齐之君臣独不见乎此无他惟有意求出师之名所以愈求而愈不见也人之求坠簮者簮横吾之前或瞀乱而不能见簮曷尝自匿哉心切于求则目于视也桓公管仲之不见楚罪其以是哉楚伐郑【僖三年楚人伐郑郑伯欲成孔叔不可曰齐方勤我弃德不祥】齐执陈辕涛涂【僖四年陈辕涛涂谓郑申侯曰师出陈郑之间国必甚病若出于东方观兵于东夷循海而归其可也申侯曰善涛涂以告齐侯许之申侯见曰师老矣若出于东方而遇敌惧不可用也若出于陈郑之间共其资粮屝屦其可也齐侯说与之虎牢执陈辕涛涂秋伐陈讨不忠也冬陈成归辕涛涂】申侯城赐邑郑伯逃归【僖五年陈辕宣仲怨郑申侯之反已于召陵故劝之城其赐邑曰美城之大名也子孙不忘吾助子请乃为请于诸侯而城之美遂譛诸郑伯曰美城其赐邑将以叛也申侯由是得罪秋诸侯盟王使周公召郑伯曰吾抚汝以从楚辅之以晋可以少安郑伯喜于王命而惧其不朝于齐也故逃归不盟孔叔止之曰君不可以轻轻则失亲失亲患必至病而乞盟所丧多矣君必悔之弗听逃其师而归】郑杀申侯以说齐【僖七年春齐人伐郑孔叔言于郑伯曰谚有之曰心则不竞何惮于病既不能强又不能弱所以毙也国危矣请下齐以救国公曰吾知其所由来矣姑少待我对曰朝不及夕何以待君夏郑杀申侯以说于齐且用陈辕涛涂之谮也初申侯申出也有于楚文王文王将死与之璧使行曰唯我知女女专利而不厌予取予求不女疵瑕也后之人将求多于女女必不免我死女必速行无适小国将不女容焉既葬出奔郑又有于厉公子文闻其死也曰古人有言曰知臣莫若君弗可改也已】
　　怠善而长奸者莫如徇时之说是说之行于世不知其几年矣持之有故也举之有证也辨之有理也无惑乎倾天下而从之也其说曰徇时者通忤时者穷天下尧舜而我独共鲧是以有放殛之刑天下桀纣而我独汤文是以有幽絷之祸故崇山幽州之窜宜也【见尚书】夏台羑里之囚亦宜也【见史记】乱世之不利为善犹治世之不利为恶也子欲为善于乱世盍先自省能饥乎能寒乎能傲炎荒而轻髠钳乎能嗜刀锯而亲碪质乎能也固可忤时而独行其志也如曰未能盍亦随时上下以徼保身哉是说之行风靡而波荡者十人而九矣噫嘻世之君子果何道而排之乎春秋之时浇伪蠭起之时也徇时而生者吾见其人矣忤时而死者吾见其人矣祭仲潘崇之显荣【祭仲见桓十一年潘崇文元年】泄冶伯宗之戮辱【泄冶见宣元年伯宗成十五年】皆世俗所指以借口者也盖尝以齐楚争郑之际观之郑伯之臣终始主齐不变其说者孔叔也反覆趋利且齐且楚者申侯也格之以世俗之说则孔叔之朴固胶滞殆难免乎今之世申侯持诡谲之术遇浇伪之时所谓卉之春而稼之秋也然孔叔卒无纎芥之祸而申侯反以杀其身则世俗之说果可尽信耶附丁傅者皆贵于哀帝之朝而朱博以丁傅败【初哀帝祖母定陶太后欲求称尊号傅喜孔光共持正议傅晏亦太后弟谄谀欲顺指防傅新徴为京兆尹相与交结谋成尊号由是罢喜就国免光为庶人以傅代光为丞相太后使晏风令奏免喜侯博与御史赵并奏喜无益于治请免为庶人上知傅太后素常怨喜疑博承旨诏彭宣杂问宣等劾奏博执左道亏损上恩以结信贵戚附下罔上为臣不忠不道请召博等诣廷尉诏狱博遂自杀】献符命者皆侯于王莽之世而刘棻以符命诛【王莽簒位时争为符命封侯其不为者相戏曰独无天帝除书乎司命陈崇白莽曰此开奸臣作福之路而乱天命宜絶其源莾亦厌之遂使赵并验治非五威将帅所班皆下狱甄丰及其子寻皆败丰自杀寻随方士入华山嵗余捕得辞连隆威侯刘棻及公卿亲党列侯以下死者数百人】昔之君子介然自守忤时不悔者其知之矣呜呼治世者小人失志之时也乱世者小人得志之时也为小人祷者必祝其遇乱世而毋遇治世抑不知事有大缪不然者小人之在治世片言犯义则镌谯至跬步触法则谴责来含毒蓄险欝不得吐信乎其不得志也然抑其恶所以全其身爱小人者孰有加于治世乎严师之棰楚慈母之呵叱吾见其恩而不见其雠也乱世则反是矣贪大者家亦大诈髙者位亦髙羣讙軰嚣竞于为恶不至于覆宗絶祀不止也有饵焉以馨其钩有锦焉以华其阱安得不诱而纳之死地乎此申侯所以狃为恶之利而至斯极也呜呼小人者毋以遇乱世为幸哉楚灭【僖五年楚鬭谷于莬灭子奔黄于是江黄道栢方睦于齐皆姻也子恃之而不事楚又不设备故亡】黄不归楚贡【僖十一年黄人不归楚贡冬楚人伐黄】楚灭黄【僖十一年黄人恃诸侯之睦于齐也不共楚职曰自郢及我九百里焉能害我夏楚灭黄】
　　天下之祸恃人而不自戒者居其最天下之辱为人所恃而不能保者居其最恃人而受祸者固可责也所恃者不足恃而纳人于祸庸非可责之尤者乎齐桓公尊周室以安中国也黄也僻处江汉慕中国之义自附于齐恃齐忽楚相继覆亡左氏以恃人而忘备责之抑不知一国之所以忘备者深信中国以为可恃也终至于翦灭者岂非误信中国而至于此极乎为中国者误人于死地曽不自咎尚忍随其后讥之甚矣愧而不知耻也人之泛舟者恃舟师而不戒酣寝沈醉以溺于水是人固有罪矣然岸傍之人罪之可也舟师罪之不可也彼由谁致祸而犹敢罪之耶是溺人者非水也舟师也灭二国者非楚也齐也二国之灭未足深恨吾独有所深恨者焉中国之不竞久矣蛮夷肆行莫之敢遏齐桓独斐然欲扶衰振废黄又奋然自拔于荆蛮而从之四方诸侯皆将占黄之祸福以为进退是几也中国外裔胜负之决也使黄既附中国而社稷奠安人民丰阜则皆歆艳弃楚即齐楚虽倔强江汉间谁与同恶者今齐桓坐视二国之亡而不能救附中国者未有福背荆蛮者立有祸人情非病风丧心岂肯辞福而就祸耶是驱天下之人而归荆蛮也向若桓公倡义之初外裔皆不知慕中国之义漠然不应其害犹浅是何也彼虽未知从中国之有利亦未知从中国之有害也不幸黄首恃中国而得祸雕题文身之俗必指以相语曰吾始所以慕中国者圭璧黼绣之华也干戚羽旄之美也豆笾彞鼎之肃也磬筦钟鼓之和也谓可托吾国而无后忧而今而后乃知中国之不足恃彼声明文物亦徒有其表耳焉可为所诱而自投于祸哉是则二国之灭犹未足深恨因二国之灭而絶外裔向中国之心为可深恨也呜呼中国犹君子外裔犹小人小人为君子之害犹外裔为中国之害也世之名君子者招小人而诱之曰汝术甚危我道甚安汝盍去故而就新乎间有闻风而来者实无以与之既夺其小人谋身之术而不授之以君子藩身之具未入于仁而先入于愚未入于义而先入于迂恃其徒善曽不隄防轻犯世忌以陷于祸向之侪辈交责而争尤之曰汝不用吾言舍便利之旧术而就缓儒之迂计今祸福果如何也向之鄙夷吾党而自附于彼吾谓汝朝升君子之门暮收君子之利顾乃颠顿困辱反不若吾党循常守故之安则翦翦拘拘者果足恃耶一犬吠形百犬吠声而仁义之道荒矣是皆以君子自名者之罪也以君子自名者诚不足恃矣天下安可以此人之不可恃而遂疑此道之不可恃耶将之覆军者相继天下不疑兵书之难行医之杀人者相望天下不疑医书之难用世未有因罪其人而并罪其书者也万古六经反坐腐儒曲士辈而废耶楚文王宠申侯【僖七年齐人伐郑郑杀申侯以说于齐注见前篇题】
　　爱而知其恶者天下之至善也亦天下之至不善也凡人之情有所爱则有所蔽有所蔽则有所忘不蔽不忘卓然知其恶于深爱之中唯天下至公者能之何以反谓之大不善乎知而逺之善之善也知而近之不善之不善也明皇之于李林甫【李林甫柔佞多狡数深结宦官及妃嫔家伺候上动静无不知之由是奏对常称旨上悦之上欲以为相问于张九龄九龄对曰宰相系国家安危陛下相林甫臣恐异日为庙社之忧上不从卒使禄山倾覆天下皆出于林甫専固位之谋也】德宗之于卢【德宗建中二年用卢为相杞隂狡欲树威立势小不附者欲置之死地上尝与李泌曰卢忠清强介人言奸邪朕殊不觉其然泌曰人言杞奸邪而陛下独不觉此乃之所以为奸邪傥陛下觉之岂有建中之乱乎】同用小人者也同以小人而致乱者也彼善于此则德宗犹愈焉德宗之言曰人皆以卢杞为奸邪朕独不觉其奸邪是德宗之用者爱而不知其恶者也不知其恶而用之犹人情也若明皇则既知其恶矣其目林甫以妬贤嫉能品题之妙虽借辞于张九龄之徒殆不过是所谓临乱之君各贤其臣者惟不知其恶是以不能一朝舍也如使知其恶亦必不能一朝居也今明皇既明知林甫之恶不能减其毫发之爱尊信任至十九年之久岂复近于人情乎意在于用贤而不知其恶者德宗也误也意在于用奸而不恤其恶者明皇也故也误者犹可恕既知其奸而用之者可胜诛乎受欺者其罪小自欺者其罪大德宗不过为杞所欺耳是杞之罪大而德宗之罪小也明皇洞视林甫之恶如见肺肝是林甫本不能欺明皇而明皇自欺之罪岂在于林甫乎楚文之嬖申侯也犹明皇之嬖林甫也明皇知林甫之妬贤嫉能楚文王亦知申侯之専利不厌一则终彼之身任之不替一则终我之身之不衰二君之罪吾未知其孰轻孰重也彼子文不知楚文之失反追诵其明亦惑矣古今以郭公恶恶不能去为大讥【齐桓公之郭问父老曰郭何故亡父老曰为其善善恶恶公曰若子所言乃贤君也父老曰善善不能用恶恶不能去此所以亡也】然郭公非爱其恶而不忍去也实恶其恶而不能去也郭公虽懦而恶恶之本心犹未失也岂若楚文与明皇既知其恶而犹爱之乎声之不可并者哭与笑也貌之不可并者愠与喜也爱其人必不知其恶知其恶必不爱其人异哉楚文明皇之心既知其恶又爱其人二者并处于胸中不相陵夺独何欤盖有说也善有力恶亦有力不见可欲而不乱者善力尚浅也他日见可欲安知其不乱也不见其奸而不怒者恶力尚浅也他日见其奸安知其不怒也见可欲而不乱则其心深入于善善之力已坚矣见其奸而不怒则其心深入于恶恶之力已坚矣二君知二臣之奸乃良知之犹未泯者至于知其奸而尚爱之是为恶所持其力既坚虽良知不能夺也吾故论而发之以为善恶浅深之验
　　齐桓公辞郑太子华【僖七年秋盟于甯母谋郑故也郑使太子华听命于会言于齐侯曰泄氏孔氏子人氏三族实违君命君若去之以为成我以郑为内臣君亦无所不利焉齐侯将许之管仲曰君以礼与信属诸侯而以奸终之无乃不可乎子父不奸之谓礼守命共时之谓信违此二者奸莫大焉公曰诸侯有讨于郑未捷今苟有衅从之不亦可乎对曰君若绥之以德加之以训辞而帅诸侯以讨郑郑将覆亡之不暇岂敢不惧若摠其罪人以临之郑有辞矣何惧且夫合诸侯以崇德也防而列奸何以示后嗣夫诸侯之防其德刑礼义无国不记记奸之位君盟替矣作而不记非盛德也君其勿许郑必受盟夫子华既为太子而求介于大国以弱其国亦必不免郑有叔詹堵叔师叔三良为政未可间也齐侯辞焉子华由是得罪于郑冬郑伯使请盟于齐】
　　道无待而有待非道也待之名乌乎生以彼待此曰待以此待彼亦曰待一彼一此而待之名生焉未有彼待彼者也未有此待此者也雨在天稼在田判然二物也语人以稼待雨可信也帛在机衣在身判然二物也语人以衣待帛可信也若语人曰吾待目而视待耳而听则世固已疑而不信矣是何也目我之目非借他人之视也耳我之耳非借他人之听也我视则视我听则听本非有待也虽然是固非有待之待犹未免无待之待也目虽离娄不能自保其不瞽耳虽师旷不能自保其不聩是虽无待于他人而犹待于血气尚非我之所得专也举天下之物我之所独专而无待于外者其心之于道乎心外有道非心也道外有心非道也心苟待道既已离于道矣待道且不可况欲待于外哉古之学者为已非以人不足为也通天下无非已不见有人之可为也其动其静其语其黙未有由乎人者饬躬厉行非以扬名也别嫌明微非以避谤也简赋省刑非以求民也深谋逺虑非以防患也本无所待而作亦岂有待而止哉有所慕而作者外无慕则不作也有所畏而止者外无畏则不止也曰作曰止皆待于外而不出于我则吾之为善既无本矣无本之水朝满夕除无本之善朝锐夕堕是乌可恃耶郑子华以世子而卖其国齐桓公贪其利而将受之从管仲之谏而止世莫不诵管仲之言以为当以吾观仲之言何其不知本也其言曰诸侯之防其德刑礼义无国不记记奸之位君盟替矣作而不记非盛德也仲不能以道格君之心使自为善反待简册之毁誉以制之噫为善果待于外使自古无史官诸侯无史籍将放意而不复为善耶不导其君以心制物而反以物制心是以外而制内也幸而桓公以好名之心易好利之心仅从管仲之谏若桓公好利之心胜好名之心则残编腐竹何足以制桓公耶仲之说至是而穷矣信如是则圣人立左右以记言动者亦岂以外制内耶非然也恃史册以自制者固待外也视史册为外物者亦未免有外也至理无外藩以私情蔀以私智始限其一身为内而尽弃其余为外物乃若圣人之心万物皆备尚不见有内又安得有外耶史心史也记心记也推而至于盘盂之铭几杖之戒未有一物居心外者也呜呼此岂管仲所及哉
　　宋太子兹父请立子鱼【僖八年宋公疾太子兹父固请曰目夷长且仁君其立之公命子鱼子鱼辞曰能以国让仁孰大焉臣不及也且又不顺遂走而退九年襄公即位以公子目夷为仁使为左师以听政于是宋治故鱼氏世为左师】
　　无故而为骇世之行求名之尤者也宋襄公之逊于子鱼是也以统则正以亲则嫡以势则顺无故而欲推之他人非求名果何说也然求名之罪人所共指不足深责乃若不明乎善则学者所同病所当先论也宋襄所以无故而逊国者吾知之矣其心急欲自表见于世悒然恨无善之可为故振竒以骇世耳筑山于平地者以其无山也使居泰华之傍必不筑也凿沼于平地者以其无沼也使居江海之傍必不凿也平地无山故版筑而强为山平地无沼故疏凿而强为沼彼矫激而强为骇世之行者岂非平居自视无善之可为不得不出此耶人之言曰天下之善遇之不可不为不遇不可强为其视宋襄进一等矣亦未免五十歩笑百歩也一歳之间自春至冬一日之间自朝至暮一国之间自君至民一身之间自顶至踵无时非善无物非善周流充塞随在随满今乃谓遇善则可为不遇善则不可为吾不知择何物为善弃何物为不善耶吉人为善惟日不足世俗乃叹善之难遇何其反也以鲁遇宋谓之遇以齐遇陈谓之遇以子路遇荷蓧谓之遇为善而欲遇善善岂在外耶君子明乎善者天理混然生生不息不知有善之可择也不知有不善之可弃也尚不见精何者为粗尚不见纯何者为驳虽极世所谓至髙之节如尧舜之揖逊亦世俗自为之名耳歩趋也言语也饮食也寝息也皆人日用之常也而兀者独羡人之歩趋以为不可及岂步趋果难于言语食息之属哉自兀者观之则然也尧舜之事布在天下若礼乐若法度若征伐若巡狩若厯试若揖逊皆因理之固然本未尝置轻重于其间也则所谓揖逊者特尧舜万事中一事耳世俗指其一事为髙而忽其余事为常者无他焉彼自见其捐一金之难而骇尧舜忘天下之易遂夸大以为至髙之节矫情而效之此宋襄之徒所以毎不絶于世也噫尧舜之揖逊尧舜曷尝自知其髙哉以世俗之心度之则髙耳然则非特幽囚野死之毁为以利心量圣人也诵尧舜揖逊以为髙者正所谓以利心量圣人也

　　左氏博议卷十
&lt;经部,春秋类,左氏博议&gt;
　　钦定四库全书
　　左氏博议卷十一
　　宋　吕祖谦　撰
　　防于葵丘寻盟【僖九年夏防于葵丘寻盟且修好礼也王使宰孔赐齐侯胙曰天子有事于文武使孔赐伯舅胙齐侯将下拜孔曰且有后命天子使孔曰以伯舅耋老加劳赐一级无下拜对曰天威不违顔咫尺小白余敢贪天子之命无下拜恐陨越于下以贻天子羞敢不下拜下拜登受秋齐侯盟诸侯于葵丘曰凡我同盟之人既盟之后言归于好宰孔先归遇晋侯曰可无防也齐侯不务徳而勤逺畧故北伐山戎南伐楚西为此防也东畧之不知西则否矣其在乱乎君务靖乱无勤于行晋侯乃还】
　　天下之为治者未尝无所期也王期于王伯期于伯强期于强不有以的之孰得而射之不有以望之孰得而趋之志也者所以立是期也动也者所以赴是期也効也者所以应是期也泛然而议卒然而行忽然而罢汗漫荒忽无所归宿者是岂足与为治哉故期者圣君贤臣所以先天下之治者也期固为治之先亦或为治之害自期于强者至强则止欲挽之使进于伯不可得也自期于伯者至伯则止欲挽之使进于王不可得也何则其素所期者止于如是也强而止于强伯而止于伯是特安于小耳虽不足肩盛世而追遐轨然下视弱国陋邦所获不既多矣乎谓之无志则可谓之有害则不可也抑不知天下之势不盛则衰天下之治不进则退强而止于强者必不能保其强也伯而止于伯者必不能保其伯也驱骏马而驰峻坂中间岂有驻足之地乎齐桓公拔管仲于缧绁桎梏之中属之国政立谈之间遽以伯功相期何其壮也所期既立左国右髙前鲍后隰下逮比闾族党之民夙兴夜寐淬厉奋发以赴吾君之所期至于葵丘之防威加诸侯名震四海天子致胙王人下临环以旌旄崇以坛陛幕张燎举有司戒期骈圭交舄抑首就位弁冕秩秩穆然无声于是桓公降戺遵廷下拜王命兴俯跪起之容翼如也环佩冲牙之音锵如也隆宠荣光焜燿在列申以五命之严示以载书之信明约显命若掞河汉而轰雷霆区区曹许之君出于防壤蚁封之中骤见旷古骇俗之伟观目气夺莫敢仰视虽平日跋扈倔强不受控御如晋侯者犹膏车秣马奔走道路恐干后至之诛五伯莫髙于桓公而桓公九合之盟葵丘之防实居其最一时文物之盛骚人墨客夸谈矜语至于今不衰呜呼桓公素所期者及葵丘之防悉偿所愿满足无余种之累年而获之于今日信可谓不负所期矣所期既满其心亦满满则骄骄则怠怠则衰近以来宰孔之讥逺以召五公子之乱【僖十七年】孰知盛之极乃衰之始乎吾尝譬桓公之功业葵丘未防之前犹自旦至望之月也浸长而浸盈葵丘既防之后犹自望至晦之月也浸缺而浸尽盖未满则有増既满则招损而已尚安能复増乎甚矣人心之不可满也桓公非不知满之可戒也所期既满其心不得不满也使桓公所自期者不止于伯讵肯至伯而满哉桓公之罪在于自期之时而不在于既满之时也雨骤而沼溢非雨之罪凿沼者之罪也酒暴而巵翻非酒之罪造巵者之罪也沼之所受有常限巵之所容有常量人之所期有常愿逾其限过其量塞其愿虽不欲满而不自知其满矣我不为沼何忧乎十日之霖我不为巵何忧乎千酿之醴桓公素不以伯自期则下视伯功亦蚊虻之过前耳吾是以知自期之不可小也进伯而至于王极天下之所期无在其上者其亦可以息乎曰王道果可息则禹之孜孜汤之汲汲文之纯亦不已何为者耶晋献公使荀息傅奚齐【僖九年初献公使荀息傅奚齐公疾召之曰以是藐诸孤辱在大夫其若之何稽首而对曰臣竭其股肱之力加之以忠贞其济君之灵也不济则以死继之及里克将杀奚齐先告荀息曰三怨将作秦晋辅之子将何如荀息曰将死之里克曰无益也荀叔曰吾与先君言矣不可以贰冬十月里克杀奚齐于次荀息将死之人曰不如立卓子而辅之荀息立公子卓十一月里克杀公子卓于朝荀息死之君子曰诗所谓白圭之玷尚可磨也斯言之玷不可为也荀息有焉】秦伯纳晋惠【僖九年晋郤芮使夷吾重赂秦以求入齐隰朋帅师防秦师纳晋惠公秦伯谓郤芮曰公子谁恃对曰臣闻亡人无党有党必有雠夷吾弱不好弄能鬭不过长亦不改不识其他公谓公孙枝曰夷吾其定乎对曰臣闻之唯则定国诗曰不识不知顺帝之则又曰不僣不贼鲜不为则无好无恶不忌不克之谓也今其言多忌克难哉公曰忌则多怨又焉能克是吾利也】晋侯杀里克防郑【僖十年夏四月周公忌父王子党防齐隰朋立晋侯晋侯杀里克以说将杀里克公使谓之曰微子则不及此虽然子弑二君与一大夫为子君者不亦难乎对曰不有废也君何以兴欲加之罪其无辞乎臣闻命矣伏剑而死于是防郑聘于秦且谢缓赂故不及防郑如秦言于秦伯曰吕甥郤称兾芮实为不从若重问以召之臣出晋君君纳重耳蔑不济矣冬秦伯使泠至报问且召三子郤芮曰币重而言甘诱我也遂杀防郑祁举及七舆大夫防豹奔秦言于秦伯曰晋侯背大主而忌小怨民弗与也伐之必出公曰失众焉能杀违祸谁能出君】晋乞籴于秦【僖十三年冬晋荐饥使乞籴于秦秦伯谓子桑与诸乎对曰重施而报君将何求重施而不报其民必携携而讨焉无众必败谓百里与诸乎对曰天灾流行国家代有救灾恤邻道也行道有福防郑之子豹在秦请伐晋秦伯曰其君是恶其民何罪秦于是乎输粟于晋自雍及绛相继命之曰泛舟之役】秦乞籴于晋【僖十四年冬秦饥使乞籴于晋晋人弗与庆郑曰背施无亲幸灾不仁贪爱不祥怒邻不义四德皆失何以守国虢射曰皮之不存毛将安傅庆郑曰弃信背邻患孰恤之无信患作失援必毙是则然矣虢射曰无损于怨而厚于冦不如勿与庆郑曰背施幸灾民所弃也近犹雠之况怨敌乎弗听退曰君其悔是哉】秦晋战韩原【僖十五年晋侯之入也许赂秦伯以河外列城五既而不与晋饥秦输之粟秦饥晋闭之籴故秦伯伐晋九月晋侯逆秦师壬戌战于韩原秦获晋侯以归】
　　正始者万事之本也始其始而不终其始者盖有之矣不始其始而能终其始者理之所必无也吾未闻种稗而得谷者也吾未闻植棘而得槚者也吾未闻造醯而得醪者也吾未闻网鱼而得禽者也吾未闻学墨而得儒者也吾未闻图伯而得王者也失其始而求其终理之所必无也自古及今失于始而蹈祸衅者岂惟一人耶荀息受献公不正之托国危身死死无所名失之于始也秦穆公不置德而置服亲被晋惠反噬之辱失之于始也晋惠公揽一国之利不见轻诺之害竟被内外之赂自取囚絷失之于始也失之于始良平不能为之谋仪秦不能为之辨孙吴不能为之战墨翟田单不能为之守百补千营终亦必败而已矣虽然是说也为始谋者言之可也不幸而已失其始者虽闻吾言不过拊膺搏髀为无益之悔果何术而救之乎曰见其无始而絶之者君子之正也见其无始尚欲扶持之者君子之恕也父母之于子虽其始不遵教戒已在宪网已在缧绁自非甚不可救父母之心岂遽已乎经度赴援使得末减其罪降重为轻亦父母之所屑为也君子视天下犹父母之视子也虽见其已失于始苟未至于势穷理絶亦岂惜一举手之力乎荀息以孤身而当众怨之冲其祸大而不可救秦穆公虽受侮而终能取偿于晋其祸小而不必救惟晋惠公之事在二者之间犹君子之所当论也惠公始以甘言重赂诱秦既得国而尽食其言秦穆公之心未尝一日忘晋也至晋饥而秦输之粟非忧晋也积我之厚形彼之薄所以怒其众而将使之也斯怨也岂祷请所可谢言语所可回乎幸而秦饥乞籴于晋此天锡晋以释怨之资也使君子为晋谋必曰吾久负秦约常患无以自解苟因其乞籴亟如其请而振其急则秦将见今日之恩而忘前日之怨政使怨不尽解亦可以杀其怒而缓其毒虽锋刃相向其致死于我必不力矣彼虢射乃谓无损于怨而厚于冦吁是何言欤虢公徒知与粟之无损于怨不知闭籴之増其怨也择祸莫若轻择怨亦莫若轻虽使果如虢公之言无损于怨亦犹愈于増其怨况与之粟乃所以损其怨乎庆郑虽欲救之然其气暴其辞悍适所以起晋惠之怒而已惜乎庆郑有救之之心而未得救之之道也使君子为晋谋则失之于始岂不可收之于终乎吾尝攷论秦晋交争之际益知天下之理不可有毫发之过焉晋之负秦理当怨也秦之伐晋理当报也韩原之战忿晋惠者岂特秦人哉虽晋之众亦忿然有不直其君之心矣逮至秦穆执晋侯而归囚之灵台则是夺蹊田之牛【见宣十一年】报之亦已甚矣惟其报之稍过于理于是晋人反哀其君之穷而怨秦之酷移不直其君之心为不直秦之心奋怒踊跃征缮以辅孺子有不与秦俱生之意呜呼天下之理果可有毫发之过耶千钧之重加铢两而移信矣哉
　　沙麓崩【僖十四年秋沙麓崩晋卜偃曰期年将有大咎几亡国】陨石鹢退飞【僖十六年陨石于宋五陨星也六鹢退飞过宋都风也周内史叔兴聘于宋宋襄公问焉曰是何祥也吉凶焉在对曰今兹鲁多大丧明年齐有乱君将得诸侯而不终退而告人曰君失问是隂阳之事非吉凶所生也吉凶由人吾不敢逆君故也】星孛北斗【文十四年有星孛入于北斗周内史叔服曰不出七年宋齐晋之君皆将死乱】梁山崩【成五年梁山崩晋侯以传召伯宗伯宗辟重曰辟传重人曰待我不如捷之速也问其所曰绛人也问绛事焉曰梁山崩将召伯宗谋之问将若之何曰山有朽壤而崩可若何国主山川故山崩川竭君为之不举降服乘缦彻乐出次祝币史辞以礼焉其如此而已虽伯宗若之何伯宗请见之不可遂以告而从之】晋侯论宋灾【襄九年宋灾乐喜为司城以为政晋侯问于士弱曰吾闻之宋灾于是乎知有天道何故对曰古之火正或食于心或食于咮以出内火故咮为鹑火心为大火陶唐氏之火正阏伯居商丘祀大火而火纪时焉相土因之故商主大火商人阅其祸败之衅必始于火是以日知其有天道也公曰可必乎对曰在道国乱无象不可知也】梓慎论无冰【襄二十八年春无氷梓慎曰今兹宋郑其饥乎嵗在星纪而淫于枵以有时灾隂不堪阳蛇乗龙龙宋郑之星也宋郑必饥枵虚中也枵耗名也土虚而民耗不饥何为】禆灶论楚【襄二十八年禆灶曰今兹周王及楚子皆将死嵗弃其次而旅于明年之次以害乌帑周楚恶之】子产论参商【事在昭元年注见八卷首】大雨雹【昭四年大雨雹季武子问于申豊曰雹可御乎对曰圣人在上无雹虽有不为灾古者日在北陆而藏氷西陆朝觌而出之其藏氷也深山穷谷涸隂沍寒于是乎取之其出之也朝之禄位賔食丧祭于是乎用之其藏之也黒牡秬黍以享司寒其出之也桃弧棘矢以除其灾其出入也时食肉之禄氷皆与焉大夫命妇丧浴用氷祭寒而藏之献羔而啓之公始用之火出而毕赋自命夫命妇至于老疾无不受氷山人取之县人传之舆人纳之人藏之夫氷以风壮而以风出其藏之也周其用之也徧则冬无愆阳夏无伏隂春无凄风秋无苦雨雷出不震无灾霜雹疠疾不降民不夭札今藏川池之氷弃而不用风不越而杀雷不而震雹之为灾谁能御之七月之卒章藏氷之道也】士文伯论火见【昭六年士文伯曰火见郑其火乎火未出而作火以铸刑器藏争辟焉火如象之不火何为六月丙戌郑果灾】晋侯问日食【昭七年夏四月甲辰朔日有食之晋侯问于士文伯曰谁将当日食对曰鲁衞恶之衞大鲁小公曰何故对曰去衞地如鲁地于是有灾鲁实受之其大咎其衞君乎鲁将上卿公曰诗所谓彼日而食于何不臧者何也对曰不善政之谓也国无政不用善则自取谪于日月之灾故政不可不慎也务三而已一曰择人二曰因民三曰从时也十一月季武子卒晋侯谓伯瑕曰吾所问日食从矣可常乎对曰不可六物不同民心不一事序不类官职不则同始异终胡可常也公曰何谓六物对曰嵗时日月星辰是谓也公曰多语寡人辰而莫同何谓辰对曰日月之防是谓辰故以配日】晋侯问史赵【昭八年楚公子弃疾使穿封戍为陈公晋侯问于史赵曰陈其遂亡乎对曰未也公曰何故对曰陈颛顼之族也嵗在鹑火是以卒灭陈将如之今在析木之津犹将复由且陈氏得政于齐而后陈卒亡自幕至于瞽瞍无违命舜重之以明德寘德于遂遂世守之及胡公不淫故周赐之姓使祀虞帝臣闻盛德必百世祀虞之世数未也继守将在齐其兆既存矣】禆灶论陈灾【昭九年夏四月陈灾郑禆灶曰五年陈将复封封五十二年而遂亡子产问其故对曰陈水属也火水妃也而楚所相也今火出而火陈逐楚而建陈也妃以五成故曰五年嵗五及鹑火而后陈卒亡楚克有之天之道也故曰五十二年】星出婺女【昭十年春王正月有星出于婺女郑禆灶言于子产曰七月戊子晋君将死今兹嵗在颛顼之虚姜氏任氏实守其地居其维首而有妖星焉告邑姜也邑姜晋之妣也天以七纪戊子逢公以登星斯于是乎出吾是以讥之】景王问苌【昭十一年景王问于苌曰今兹诸侯何实吉何实凶对曰蔡凶此蔡侯般弑其君之嵗也嵗在豕韦弗过此矣楚将有之然壅也嵗在大梁蔡复楚凶天之道也楚子在申召蔡灵侯灵侯将往蔡大夫曰王贪而无信唯蔡于憾今币重而言廿诱我也不如无往蔡侯不可三月丙申楚子伏甲而享蔡侯于申醉而执之夏四月丁巳杀之刑其士七十人】梓慎论禘【昭十五年春将禘于武公戒百官梓慎曰禘之日其有咎乎吾见赤黒之祲非祭祥也丧氛也其在涖事乎二月癸酉禘叔弓涖事籥入而卒去乐卒事礼也】星孛大辰【昭十七年冬有星孛于大辰西及汉申须曰彗所以除旧布新也天事恒象今除于火火出必布焉诸侯其有火灾乎梓慎曰往年吾见之是其徴也火出而见今兹火出而章必火入而伏其居火也久矣其与不然乎火出于夏为三月于商为四月于周为五月夏数得天若火作其四国当之在宋衞陈郑乎郑禆灶言于子产曰宋衞陈郑将同日火若我用瓘斝玉瓉郑必不火子产弗与】火始昏见【昭十八年夏五月火始昏见丙子风梓慎曰是谓融风火之始也七日其火作乎戊寅风甚壬午大甚宋衞陈郑皆火梓慎登大庭氏之库以望之曰宋衞陈郑数日皆来告火禆灶曰不用吾言郑又将火郑人请用之子产不可子太叔曰寳以保民也若有火国几亡可以救亡子何爱焉子产曰天道逺人道迩非所及也何以知之灶焉知天道是亦多言矣岂不或信遂不与亦不复火】梓慎望气【昭二十年二月己丑日南至梓慎望氛曰今兹宋有乱国几亡三年而后弭蔡有大丧叔孙昭子曰然则戴桓也汰侈无礼已甚乱所在也】梓慎对日食【昭二十一年七月壬午朔日有食之公问于梓慎曰是何物也祸福何为对曰二至二分日有食之不为灾日月之行也分同道也至相过也其他月则为灾阳不克也故常为水于是叔辄哭日食昭子曰子叔将死非所哭也八月叔辄卒】梓慎论日食【昭二十四年夏五月乙未朔日有食之梓慎曰将水昭子曰旱也日过分而阳犹不克克必甚能无旱乎阳不克莫将积聚也秋八月大雩旱】齐有彗星【昭二十六年齐有彗星齐侯使禳之晏子曰无益也只取诬焉天道不謟不贰其命若之何禳之且天之有彗也以除秽也君无秽德又何禳焉若徳之秽禳之何损公说乃止】史墨占日食【昭三十一年十二月辛亥朔日有食之是夜也赵简子梦童子臝而转以歌旦占诸史墨曰吾梦如是今而日食何也对曰六年及此月也吴其入郢乎终亦弗克入郢必以庚辰日月在辰尾庚午之日日始有谪火胜金故弗克】楚云如赤鸟【哀六年吴伐陈楚子救陈将战王有疾庚寅卒于城父是嵗也有云如众赤鸟夹日以飞三日楚子使问周太史周太史曰其当王身乎若禜之可移于令尹司马王曰除腹心之疾而置诸股肱何益不谷不有大过天其夭诸有罪受罚又焉移之遂弗禜】
　　一气运行乎天地之间灾祥祲兆未始不以其类应也丽于上峙于下羣于中同本同生同体同流未有一物之不类未有一物之不应类乎类乎其天地万物之枢乎有明类有晦类有旁类有互类有逺类有反类肃雨又谋寒哲燠晷仪之不可测数术之不可推者明类也昆仑旁薄恍惚杳防相与于无相与相求于无相求者晦类也荡而相侵迫而相陵指其影而射其形动于室而兆于邻者旁类也经纬罗络参错四薄其应复为感其感复为应者互类也闷闷其迟恢恢其容形若疎而实密近若差而实精者逺类也忧喜聚门吉凶同域或顺来而逆往或咎终而休始者反类也类与不类相与为类类之中复分其类焉毫而析之缕而陈之虽合天下之人皆为研桑空渭濵之竹皆为筹筭亦有所不能计贯之以理则一而已矣千妍万丑无二镜也千柯万叶无二木也千殊万别无二类也一而万万而一者也贯一理而通之者圣人也名一说而执一类者瞽史也春秋二百四十二年之间灾眚之见视前世为多一时为瞽史之学者占候推步时合时舛时得时失琐碎缴绕听者益厌之则为说以攻之曰星坠木鸣川竭谷堙彼之咎也德薄道亏政荒民散我之咎也彼为彼我为我我不能预彼事彼亦安能预我事哉是说既出又有为说以攻之者曰居天下之上者君也居人君之上者天地也圣人患人君在人上肆情任意无物可制故复假在君之上者以制之此灾眚变异之说所以兴也苟明言其无预于人则圣人之机一旦露为君者不复有所畏矣是说既出又有为说以攻之者曰天地人未有不相通也圣人非虚假灾眚以胁人君也召瑞者德召妖者暴昭然不可诬但不当如瞽史之苛细耳灾眚之来修吾政省吾过以敬天怒可也指某灾谓由某事修某事以应某灾不可也说至于此天下之论其定已乎未定也天地之应未尝不以其类也泛谓之灾而不知其所由灾泛谓之怒而不知其所由怒何其汗漫而无统也一人之身痛于股则知其在股痛于肱则知其在肱痛于腹则知其在腹痛于心则知其在心讵有蹙頞呻吟而不知痛之所在者乎天地万物皆吾体也惟圣人不为私意小智所间全体混然大而无际一星一云之祲一川一阜之变歴然如疾痛之在身无不知其所自起锱锱铢铢不紊不乱岂若世之汗漫者哉是圣人厯象在身而不待羲和之厯象玑衡在身而不待璿玉之玑衡也然尧不信己而信厯象舜不信己而信玑衡岂所谓制行以人不以己耶非也身有厯象而不废羲和之厯象尧之所以为尧也身有玑衡而不废璿玉之玑衡舜之所以为舜也彼谓制行以人不以己者果足以知尧舜哉【见尧典及舜典】
　　楚子赐郑伯金【僖十八年郑伯始朝于楚楚子赐之金既而悔之与之盟曰无以铸兵故以铸三钟】赵姬请逆叔隗【僖二十四年狄人归季隗于晋而请其二子文公妻赵衰生原同屏括楼婴赵姬请逆盾与其母子余辞姬曰得宠而忘旧何以使人必逆之固请许之来以盾为才固请于公以为嫡子而使其三子下之以叔隗为内子而已下之】楚子讨郑【宣十一年冬楚子为陈夏氏乱故伐陈谓陈人无动将讨于少西氏遂入陈杀夏徴舒轘诸栗门因县陈陈侯在晋申叔时使于齐反复命而退王使让之曰夏徴舒为不道弑其君寡人以诸侯讨而戮之诸侯县公皆庆寡人女独不庆寡人何故对曰犹可辞乎王曰可哉曰夏徴舒弑其君其罪大矣讨而戮之君之义也抑人亦有言曰牵牛以蹊人之田而夺之牛牵牛以蹊者信有罪矣而夺之牛罚已重矣诸侯之从也曰讨有罪也今县陈贪其富也以讨召诸侯而以贪归之无乃不可乎王曰吾未之闻也反之可乎对曰可哉吾侪小人所谓取诸其懐而与之也乃复封陈乡取一人焉以归谓之夏州故书曰楚子入陈纳公孙寜仪行父于陈书有礼也】晋使鲁归汶阳田【成八年春晋侯使韩穿来言汶阳之田归之于齐季文子饯之私焉曰大国制义以为盟主是以诸侯懐德畏讨无有二心谓汶阳之田敝邑之旧也而用师于齐使归诸敝邑今有二命曰归诸齐信以行义义以成命小国所望而懐也信不可知义无所立四方诸侯其谁不解体诗曰女也不爽士二其行士也罔极二三其德七年之中一与一夺二三孰甚焉士之二三犹丧妃耦而况霸主霸主将德是以而二三之其何以长有诸侯乎诗曰犹之未逺是用大简行父惧晋之不逺犹而失诸侯也是以敢私言之】郑伯石辞卿【襄三十年郑伯有既死使太史命伯石为卿辞太史退则请命焉复命之又辞如是三乃受策入拜子产是以恶其为人也使次己位】楚复取鲁大屈【昭七年楚子享公于新台使长鬛者相好以大屈既而悔之防啓疆闻之见公公语之拜贺公曰何贺对曰齐与晋越欲此久矣寡君无适与也而传诸君君其备御三邻慎守寳矣敢不贺公惧反之】
　　予夺之际犹辞受之际也已受者可辞己辞者不可受已夺者可予己予者不可夺赵姬既为内子复推以与叔隗而身下之已受者可辞也郑伯石为卿既辞而复请命子产是以恶其为人已辞者不可受也楚庄王已县陈从申叔时之谏而续其封已夺者可与也晋景公剖齐汶阳之田以畀鲁七年之中一予一夺以纳季文子之侮已予者不可夺也君子无苟辞知其不可复受也君子无苟与知其不可复夺也理不当辞在我何愧始辞而卒受之则愧心生焉理不当予在彼何怨始予之而卒夺之则怨心生焉吾尚欲释有愧为无愧岂可反使无愧为有愧乎吾尚欲平有怨为无怨岂可反使无怨为有怨乎王述之未尝辞官不察者固疑其贪也【晋哀帝兴宁三年以扬州刺史王述为尚书令述每受职不为虚让其所辞必于所不受及为尚书令子坦之谏以为故事当让述曰汝谓我不堪耶坦之曰非也但克让自美事耳述曰既谓堪之何为复让人言汝胜我定不及也】伊尹之一介不以与人不察者固疑其吝也【万章问曰人有言伊尹以割烹要汤有诸孟子曰否不然伊尹耕于有莘之野而乐尧舜之道焉非其义也非其道也禄之以天下弗顾也系马千驷弗视也非其义也非其道也一介不以与人一介不以取诸人】观其辞受未定之初人竞自处于亷而处王述以贪王述固不辨也及观其终则人皆不免于愧超然居众愧之外者王述一人而已矣观其予夺未定之初人皆竞自处于义而处伊尹以吝伊尹固不辨也及观其终则人皆不免于怨泰然居众怨之外者伊尹一人而已矣是故贤王述于后者贪王述于先者也圣伊尹于后者吝伊尹于先者也圣贤之辞受予夺非众人所能识也物在彼则谓之辞受物在我则谓之予夺一名而二实者也辞受既不可中悔予夺其可中悔乎予夺固不可中悔若土地广轮之博爵秩印韨之崇犹人情之所重者不能坚决尚有说也彼楚成之金楚灵之弓浅心狭量拳拳于一物何其愈下耶世俗犹以铸兵之盟防啓疆之说为楚之得计抑不知楚成与郑以金而禁其铸兵则郑忘楚之赐而怨楚之猜是虽不夺郑之金而实夺郑之心也在楚失有寳之用在郑得无用之具我有所损而彼无所益计无拙于此矣鲁侯惧防啓疆之说而反楚之弓者非果惧三邻之窥也惧楚灵之怒也不压以全楚之威则区区儿戏之说岂足以动鲁侯耶以堂堂六千里之楚而下临蕞尔之鲁令出于正何索不获乃以一弓之故卑体巧说惟恐鲁之不从想啓疆之膝一屈而楚国之威索然矣信哉予夺之不可轻也予夺不可轻犹众人事耳圣人之视予夺初未尝有轻重也舜视天下如弃弊屣岂舜真轻天下如弊屣哉孟子特为桃应言之耳【见孟子】天下者桃应之所重也敝屣者桃应之所轻也以其所轻而明其所重欲使知舜之等视轻重而已孟子止言舜之无所重而人遂疑舜之有所轻误矣吾将因孟子之言而附益之曰舜当其可与视天下如敝屣当其不可与视敝屣如天下
　　邢人狄人伐衞【僖十八年邢人狄人伐衞围菟圃衞侯以国让父兄子弟及朝众曰苟能治之燬请从焉众不可而后师于訾娄狄师还】衞叛晋【定八年衞侯欲叛晋而患诸大夫王孙贾使次于郊大夫问故公以晋诟语之且曰寡人辱社稷其改卜嗣寡人从焉大夫曰是衞之祸岂君之过也公曰又有患焉谓寡人必以而子与大夫之子为质大夫曰苟有益也公子则往羣臣之子敢不负羁絏以从将行王孙贾曰苟衞国有难工商未尝不为患使皆行而后可公以告大夫乃皆将行之行有日公朝国人使贾问焉曰若衞叛晋晋五伐我病何如矣皆曰五伐我犹可以能战贾曰然则如叛之病而后质焉何迟之有乃叛晋晋人请改盟弗许】公孙文子拒衞侯【哀二十五年夏五月庚辰衞侯出奔宋衞侯为灵台于借圃与诸大夫饮酒焉禇师声子韈而登席公怒辞曰臣有疾是以不敢公愈怒褚师出公防其手曰必断而足公之入也夺南氏邑而夺司冦亥政公使侍人纳公文懿子之车于池初衞人剪夏丁氏以其帑赐彭封弥子弥子饮公酒纳夏戊之女嬖以为夫人其弟期太叔疾之从孙甥也少畜于公以为司徒夫人衰期得罪公使三匠久公使优狡盟拳弥而甚近信之故禇师比公孙弥牟公文要司冦亥司徒期因三匠与拳弥作乱乃出适蒲弥曰晋无信不可将适鄄弥曰齐晋争我不可将适泠曰鲁不足与请适城鉏以钩越越有君乃适城鉏弥曰衞盗不可知也请速自我始载寳以归】
　　天下之物有置之则不可见动之则不可御者殆非人力之能为也机之于天者也兄弟防于墙鬬狠忿詈手足之欢无复存矣他日俱出涂人殴其兄为弟者忘向之怨勃然往救之是心安从生耶兄弟之爱天也鬬防之时其机伏而不见初未尝忘也一旦遇涂人之辱以动吾之机是机一奋厉劲烈海可倒山可移金石可贯岂薄忿细怨所能遏耶君臣也父子也夫妇也兄弟也朋友也五者天下之大机也私欲梏之小智藩之封絷固密其机若不可复还也或叩焉或触焉其机立应目不容瞬掣其梏决其藩千封万絷剥落解散固有破百年之人伪于一息之间者矣唐代宗何如君也德宗何如君也昬庸猜虐民困其暴固已不复知有君臣之义也及在播迁流离之中用栁伉陆防之言贬损自责以感天下君臣之机【见唐栁伉陆贽传】真机既生森不可御向日之抑塞向日之残酷向日之横敛向日之征徭后机一冲前怨咸息爱君之外举无余念疾首痛心争先赴敌不越月逾时而归二君于故都祀唐配天不失旧物蹔动其机效已若此况其机素明者耶衞国之君两用此机文公以邢狄之侵避位而激其民动是机于前而终能灭邢灵公以晋之侮亦避位以激其民动是机于后而终能亢晋是非乐于自屈也不屈已于此则无以机于彼也文公固贤主若灵公之淫纵侈慢岂素拊循其民者耶民之所以毕力拒晋者非为灵公也灵公之言适动其爱君之机而不能己也虽然动天之机者不可杂之以人邢狄之侵与晋之侮非有陜郊之危奉天之急也而文公灵公张大其事遽自避位甚己之辱而起民之怒其动民之本既杂而不纯矣故衞国之民天机虽动人机亦随驯致其患公孙弥牟反窃是机以拒出公非文灵动其机者不端讵至是耶以人蔽天犹可也以人乱天不可也蔽者其天尚存方开之以天而遽投之以人匿邪于根浃毒于髓本原之地为所汨乱吾不知何时而能去也心不受病受病则其狂不可制真不受伪受伪则其恶不可除制心之狂除真之恶果终无术而不可解耶吁
　　秦取梁新里【僖十八年梁伯益其国而不能实也命曰新里秦取之】梁亡【僖十九年梁亡不书其主自取之也初梁伯好土功亟城而弗处民罢而弗堪则曰某冦将至乃沟公宫曰秦将袭我民惧而溃秦遂取梁】
　　观治不若观乱观美不若观恶自古及今蹂践残贼而终不可亡者乃天理之真在也登唐虞之朝者举目皆德政陪洙泗之席者入耳皆德音纵横交错无非此理左顾右盼应接不暇果何自以窥天理之真在哉至于居乱世遇恶人所见者莫匪横逆所闻者莫匪诐淫所谓天理疑若殄灭而靡有孑遗矣然横逆诐淫之中天理间时见一班岂非是理之真在欤我生不有命在天纣之所以拒祖伊也【书西伯戡黎】人皆知其托辞也托则托矣然天之一言胡为而忽出于纣之口哉何适而无道跖之所以荅其徒也【庄子胠箧】人皆知其托辞也托则托矣然道之一言胡为而忽出于跖之口哉纣身与天违而口忽言天跖身与道违而口忽言道噫不如是何以知是理之果不可亡欤善观理者于此所以深致其观也梁伯溺于土功无故劳民底于灭亡议者莫不指罔民以冦自致骇溃定梁伯之罪是则然矣吾独于罪之中而知天理之所在焉人皆以罔民为梁伯之诈心吾独以为梁伯之良心世之论良心者归之仁归之义归之礼归之信未有敢以诈为良心者也名诈以良心岂有说乎曰诈非良心也所以诈者良心也梁伯之版筑其自以为是乎自以为非乎如自以为是必不待罔民以某冦将至也必不待罔民以秦将袭我也惟其心慊然以为非恐民之不我从故虚张外冦以胁之耳嗜版筑而不已者心之私也慊版筑而不安者心之正也诈固非良心慊独非良心乎吾是以知天理常在人欲中未尝须臾离也梁伯欲心方炽而慊心遽生孰导之而孰之乎呜呼梁伯一念之慊此改过之门也此复礼之基也此尧舜禹汤文武之路也圣人迎其善端而推之而广之而大之沛然若决江河莫之能御梁伯一慊方生而遽继之以诈是犹陨雪霜以摧始萌之草羣鹰隼以击未翼之雏良心安得而独胜乎与生俱生者谓之良心毁之不能消背之不能逺虽甚无道之人是心或一日而数起也是心既起有以继之则为君子无以继之则为小人继与不继而君子小人分焉故学者不忧良心之不生而忧良心之不继






　　左氏博议卷十一
　　钦定四库全书
　　左氏博议卷十二
　　宋　吕祖谦　撰
　　宋公使邾文公用鄫子【僖十九年宋公使邾文公用鄫子于次睢之社欲以属东夷司马子鱼曰古者六畜不相为用小事不用大牲而况敢用人乎祭祀以为人也民神之主也用人其谁飨之齐桓公存三亡国以属诸侯义士犹曰薄德今一防而虐二国之君又用诸淫昬之鬼将以求伯不亦难乎】季平子用人于亳社【昭十年秋平子伐莒取郠献俘始用人于亳社臧武仲在齐闻之曰周公其不享鲁祭乎周公享义鲁无义诗曰德音孔昭视民不佻佻之谓甚矣而壹用之将谁福哉】楚子用隐太子【昭十一年冬十一月楚子灭蔡用隐太子于冈山申无宇曰不祥五牲不相为用况用诸侯乎王必悔之】
　　无间则仁有间则暴无间则天下皆吾体乌得而不仁有间则独私其身乌得而不暴幽明也物我也混混同流而无间者也喜同一喜喜触于心则幽明物我不约而皆喜怒同一怒怒触于心则幽明物我不约而皆怒判而为惨舒休戚爱憎哀乐之情别而为盈虚予夺损益是非之理防而为祸福利害安危死生之变彼动则此应彼发则此知未尝有间也昔之仁人所以视民如伤者岂以防防之不可欺昭昭之不可犯哉幽明物我通为一体不见有可伤之地也既伤于民亦伤于身既伤于身复伤于神噫知此者其知仁之方乎不仁则不觉不觉则不合幽明不合而有人与物之间焉物我不合而有人与己之间焉遂以为苟便于身何耻乎媚神苟媚于神何恤乎害人以妄传妄以伪传伪然后嚣淫怪诞之説兴然后焄蒿凄怆之妖作然后隂诡侧僻之祀起然后衅涂刳剔之乱生如宋襄楚灵季平子之事盖有禽兽异类之所不忍为者非天独赋以酷戾狠逆之性也私已深畏神甚沦惑其心而至此极也一时之君子随而议之是犹诋蚩尤之残哂盗跖之贪适为赘尔曷若求其为暴之原而涤之乎天下之理有通有塞其通耶八荒之外六合之内幽明物我上际下蟠不见其间孰非吾仁者哉其塞耶虽汲汲以爱人利物为志朝三省而日九思然在此有毫芒之塞则在彼有寻丈之间发于其身害于其事发于其事害于其政民有不得其死者矣一念之毒流金铄石一念之駃奔电走霆虽未尝以兵杀人实以心杀人虽未尝用人以祭社之神而实用人以祭心之神也其视宋襄辈何以大相过乎通者仁之门也塞者暴之门也是故欲仁者不于其仁于其通去暴者不于其暴于其塞
　　衞旱伐邢【僖十九年秋衞大旱卜有事于山川不吉甯庄子曰昔周饥克商而年丰今邢无道诸侯无伯天其或者欲使卫讨邢乎从之师兴而雨】
　　昔之善用兵者托于怪神以使其众虽苟收一时之胜其患有遂流于后世而不可解者矣然所托者出于人之所共疑则其患浅出于人之所共信则其患深卜偃之牛声【僖三十二年】田单之禽翔【见史记】陈胜之书帛【见汉书陈胜传】樊崇之探符【见后汉刘盆子传】皆托神怪以谲众者也是其説妖诞不经可以欺愚者而不可以欺智士可以欺小人而不可以欺君子可以欺一时而不可以欺后世亦何足与深辨哉乃若卫之伐邢其所托者有不得不辨者焉天者人之所大也圣人者人之所尊也以天为辞人孰敢违以圣人为辞人孰敢议衞方欲伐邢而患无以使其众甯庄子乃因岁旱之灾为动民之具其言曰昔周饥克商而年丰今邢方无道天其或者使衞讨邢乎甯荘子之意不过欲假天之神借武王之重取众人之所共信者诳胁其民而使之战耳滹沱之济非果能前知其冰也济适与冰防也【汉光武起兵至下曲阳传闻王郎兵在后从者皆恐至滹沱河候吏还白河水流澌无船不可济使王霸往视之霸恐惊众欲且前阻水还即诡曰冰坚可渡官属皆喜光武笑曰候吏果妄语也遂前比至河河冰亦合乃令王霸护渡未毕数骑而冰解】伐邢之役非果能前知其雨也师适与雨防也逢其适然而人遂以为必然甯庄子之説遂行于后世矣是役也虽衞国之幸实后世之不幸也后世徒见伐邢之役言脱于口师出于境雨降于天三者相随如枹如鼓如影如响不约而俱应遂以为天道果可以意窥天变果可以术移归亢旱于干封【汉武帝封泰山改元封元年明年夏旱公孙卿曰黄帝时封则天旱干封三年乃下诏曰天意欲干封乎】归星变于辅弼【汉成帝绥和二年荧惑守心时翟方进为相忧之防郎贲丽善为星言大臣宜当之上乃诏见方进责以政事不治灾害日臻百姓穷困方进即日自杀】归火灾于丁傅【傅太后哀帝祖母也丁太后哀帝母也哀帝即位暴兴尤盛帝崩王莽秉政使有司举奏丁傅罪恶奏贬傅太后号为定陶共王母丁太后号曰丁姬莽复言请发冢太后以为既己之事不湏复发莽固争之太后诏曰因故棺为致椁作冢既傅太后冢崩压杀数百人开丁姫椁户火出炎四五丈吏卒以水沃灭乃得入烧燔椁中器物莽复奏言前共王母生僣居桂宫皇天震怒灾其正殿丁姫死葬逾制度今火焚其椁此天见变以告当改如媵妾也】矫诬上天文饰六经傲然无所忌惮导其源而遗其毒者庸非甯庄子乎噫甯荘子欲侥幸一胜尚有他涂也势可以使人气可以使人赏罚可以使人激扬奋发岂患无术何为轻取古今之所共信者一朝而堕壊之耶虽然不知天则压以天之大而不敢辨不知圣人则压以圣人之尊而不敢争虚服其名而实闇其理此甯荘辈所以毎得行其説也真知天与圣人者异是矣亲见宪贫回夭而不疑天之祸善【见家语及史记】亲见庆富跖夀而不疑天之利淫【齐庆封事见襄二十八年盗跖事见庄子】虽闻速贫速朽之言而断然知其不出于夫子【见礼记】虽闻血流标杵之言而断然知其不出于武王【孟子尽心】盖其所知者在理不在事在实不在名也政使百甯庄子亦岂能之哉
　　子鱼宋公围曹【僖十九年宋人围曹讨不服也子鱼言于宋公曰文王闻崇德乱而伐之军三旬而不降退修徳教而复伐之因垒而降诗曰刑于寡妻至于兄弟以御于家邦今君德无乃犹有所阙而以伐人若之何盍姑内省徳乎无阙而后动】
　　天下之情不见其速未有见其迟者也浴焉而食食焉而茧茧焉而缫缫焉而织厯数月而后得帛凡蚕者皆以为固然不闻厌其迟也耕焉而种种焉而耘耘焉而获获焉而舂歴一岁而后得粟凡农者皆以为固然不闻厌其迟也身修而后家齐家齐而后国治国治而后天下平是犹自浴而至织自耕而至舂一阶一戺岂可妄躐哉由三代以前亦未闻有厌其迟者也见倚市门者得帛于一笑之顷则回视蚕妇数月之劳不胜其迟矣见坐贾区者得粟于一日之间则回视农夫终岁之劳不胜其迟矣功利之説兴变诈之风起弃本徇末忘内事外竞欲收富强之效于立谈之余反顾王道岂不甚迟而可厌哉是宜子鱼举文王之事而终不能正宋襄之师也儒者之论曰蚕而帛农而粟身而治正也不以蚕不以农不以身虽得利如不正何呜呼小人之情惟利是嗜既衣其帛何恤乎不蚕之名既食其粟何恤乎不农之名既享其治何恤乎不身之名为是论者岂足以柅小人之心而闭之哉则盍反其本矣天下之所以有侥幸而得帛者以蚕妇隂为之织也天下之所以有侥幸而得粟者以农夫隂为之耕也如使天下尽厌耕织焚其机斧其耒则虽有巧术何从而得帛虽有巧计何从而得粟皆将冻于冬而馁于涂矣彼侥幸而收功利岂真其力哉亦圣人之遗泽三纲五常之犹未亡者隂有以扶持之也向若圣人皆效后世之欲速蹷其根涸其源以争旦暮之利则大经大法殄灭无遗人之类不能自立于中国久矣当是时城皆他人之城吾亦无城之可争地皆他人之地吾亦无地之可夺虽有欲速之心果何所用其速哉然则后世共诋薄以为迟钝迂阔者乃其所恃以生者也无贤者则不肖者不能独立无智者则愚者不能独存彼其相戕相贼嵗消月烁而戴发含齿之属终不可尽者意者其中必有所恃也所恃者果专在于圣人乎曰否
　　随叛楚【僖二十年随以汉东诸侯叛楚冬楚鬬谷于菟帅师伐随取成而还君子曰随之见伐不量力也量力而动其过鲜矣善败由已而由人乎哉诗曰岂不夙夜谓行多露】
　　君子忧我之弱而不忧敌之强忧我之愚而不忧敌之智国为敌所陵而不能胜者非敌之果强也罪在于我之弱也为敌所陷而不能知者非敌之果智也罪在于我之愚也强者弱之对也我苟不弱则天下无强兵智者愚之对也我苟不愚则天下无智术后之为国者终岁忧敌之强而未尝一日忧我之弱终岁忧敌之智而未尝一日忧我之愚使其移忧敌之心而自忧则谁敢侮之哉以随之陋而隣于楚以随之君臣与楚成子文抗其强弱智愚判然矣随非惟不知自忧而又且不知自量怒臂以当辙亟蹈祸败左氏以不量力讥之允矣其言曰随之见伐不量力也量力而动其过鲜矣善败由已而由人乎哉左氏之论以谓楚虽强暴终不敢无故加兵于随使随自知力不如楚甘处于退怯则祸何由至哉伐随者楚也召楚者随也是随之败由己之败而不由人也见伐者虽在人无致伐之端者顾不在我耶呜呼信如是説乃所谓由人而不由已也畏楚而不敢先动者固出于随矣所以制随而使之不动者非楚耶是其不动者名由于我而实由于人也有宗庙有社稷有民人而寄存亡之命于他国惴惴自保惟幸不见侵陋矣汉阳诸姬楚实尽之彼岂皆先犯楚者也随虽量力自守恪遵信约疆有衅楚之执事岂其顾盟然则随虽自守不能禁楚之吞噬存亡之权固由楚而不由随也左氏能诵善败由己之言而止耳孰知夫善败由己之理乎天下之事未有不由己者善者已也极其善则为尧为舜为禹为汤者亦已也败者已也极其败则为桀为纣为幽为厉者亦已也前无御者欲圣则圣后无挽者欲狂则狂随侯果知此理则位天地育万物无不由已况区区之楚何足畏耶而左氏不知己之尤反以畏楚为量力抑不知适所以堕人之力也古之所谓量力者盖有説矣养而未充也为而未成也修而未备也于是量力而未敢轻动焉吾之所以未动者非忧彼之强忧我之弱也非忧彼之智忧我之愚也所忧固在于已而不在于人也养已充为已成修已备则有所不动动而无敌今之伸岂不由向之屈乎苟以龌龊自保为量力则人将自安于弱而终于弱矣自安于愚而终于愚矣噫堕天下之力者独非量力之论欤
　　宋襄公欲合诸侯【僖二十年宋襄公欲合诸侯臧文仲闻之曰以欲从人则可以人从欲鲜济】宋为鹿上之盟【僖二十一年春宋人为鹿上之盟以求诸侯于楚楚人许之公子目夷曰小国争盟祸也宋其亡乎幸而后败】楚执宋公【秋诸侯防宋公于孟子鱼曰祸其在此乎君欲已甚其何以堪之于是楚执宋公以伐宋】宋公伐郑【僖二十二年夏宋公伐郑子鱼曰所谓祸在此矣】楚宋战于【僖二十二年秋楚人伐宋以救郑宋公将战大司马固谏曰天之弃商乆矣君将兴之弗可赦也已弗听宋公及楚人战于宋人既成列楚人未既济司马曰彼众我寡及其未既济也请击之公曰不可既济而未成列又以告公曰未可既陈而后击之宋师败绩公伤股门官歼焉国人皆咎公公曰君子不重伤不禽二毛吉之为军也不以阻隘也寡人虽亡国之余不鼓不成列子鱼曰君未知战勍敌之人隘而不列天賛我也阻而鼓之不亦可乎犹有惧焉且今之勍者皆吾敌也虽及胡耈获则取之何有于二毛明耻教战求杀敌也伤未及死如何勿重若爱重伤则如勿伤爱其二毛则如服焉三军以利用也金鼓以声气也利而用之阻隘可也声盛致志鼓儳可也】宋襄公卒【僖二十三年夏五月宋襄公卒伤于故也】
　　由涿鹿而至牧野举帝王之兵更数十战由六经而至诸子谈帝王之兵逾数万言効非不明而説非不详也及宋襄公为之役而以帝王之兵自许反至丧败后世指其一战之失尽疑数十战之功为不可信指其一言之谬尽废数万言之理为不可行果哉説之遽也是説既行帝王之兵人共视以为迂阔迟钝之具儒者相与力挽而极辨之终莫能胜意者未知争之之説乎舆薪之不见而自谓能见秋毫者愚也责其不见者亦愚也撞钟之不闻而自谓能闻蚋飞者愚也责其不闻者亦愚也信之在前责之在后不见舆薪者方自誉其目之明人固已不信之矣岂待其真不见秋毫而始责之乎不闻撞钟者方自誉其耳之聪人固已不信之矣岂待其真不闻蚋飞而后责之乎古之难知秋毫也蚋飞也今之易知舆薪也撞钟也欲验宋襄言古道之是非当先观宋襄料今事之中否宋襄生于宋岂不知宋之弱迫于楚岂不知楚之强乃不量宋之力偃然自为盟主欲屈强楚之君于防其愚而不能料事一矣齐桓之霸宋襄公耳目所接也宋襄自观信义与齐桓孰愈壤地与齐桓孰愈兵甲与齐桓孰愈齐桓九合诸侯终不能屈致楚子而宋襄乃骤欲致之其愚而不能料事二矣盂之会宋襄身见执于楚几不免虎口仅能纵释曽未阅时忘前日之辱忘前日之惧忘前日之祸尚敢称兵与楚争郑自取伤败其愚而不能料事三矣是三者皆匹夫匹妇之共晓宋襄尚不能知况所谓帝王之兵制逺在千百年之外断编遗简若灭若没若存若亡是岂宋襄之所能知乎观其料今事之踈即可验其谈古道之谬虽未交锋之前固预知其必败也説者乃以宋襄之败为古道之累是犹见瞆者之误评宫角遂欲并废大乐岂不过甚矣哉或者又谓宋襄无帝王之徳而欲效帝王之兵所以致败亦非也使帝王之世人皆服其德则固不待于用兵矣徳不能服是以有兵则兵者生于人之不服也彼既不服矣豨纵豕突亦何所不至我乃欲从容揖逊以待之适遗之禽耳吾恐帝王之兵不如是之拙也古之誓师者曰殄殱乃雠曰取彼凶残凛然未尝有毫发贷其所寛者惟弗迓克奔而已奔而归我所以弗击苟推锋而与争一旦之命胡为而纵之哉是纵降者帝王之兵纵敌者宋襄之兵也乌可置之一域耶公羊子以宋襄之战为文王之过呜呼宋襄何足以知文王若子鱼乃真知文王者也子鱼谏宋襄之伐曹曰文王闻崇徳乱而伐之军三旬而不降退修教而复伐之因垒而降【僖十九年】其言薰然而不伤退然而不伐妙得文王之本心至于之战其谏宋襄之辞发扬激厉奋起劲悍骤与前日异若与文王不相似与变推移不主故常此真学文王者也知子鱼之善学文王则知宋襄之不善学文王矣
　　鲁饥而不害【僖二十一年夏大旱公欲焚巫尫臧文仲曰非旱备也修城郭贬食省用务穑劝分此其务也巫尫何为天欲杀之则如勿生若能为旱焚之滋甚公从之是岁也饥而不害】
　　天者人之所不能外也信者固信不信者亦信从者固从不从者亦从使不信者果能不信是可外也可外非天也使不从者果能不从是可外也可外非天也呜呼世之论天者何其小耶日月星辰之运则付之天灾祥妖孽之变则付之天丰歉疫疠之数则付之天若是者皆非人之所能为吾知崇吾德修吾政而已彼苍苍者吾乌知其意之所在哉以汤之时而旱天与汤未尝相参也【汤大旱七年太史占之当以人祷汤曰吾所为请雨者民也若以人祷吾请自当遂祷于桑林之野而以六事自责言未已而雨】当是时天乱而汤治以秦之暴而稔天与秦未尝相参也【秦自孝公用商鞅之説变法修刑始皇用李斯之言焚书坑儒至赵髙相二世复劝其严法刻令于是诽谤者族偶语者弃市天下咸怨陈渉一唱而秦遂以亡】当是时天治而秦乱天自旱之汤自养之天自稔之秦自暴之天与人曷尝相预耶自世俗之説行天人始离而不合矣鲁僖公遇旱而欲焚尫其陋已甚頼从臧文仲之谏亟修旱备是岁饥而不害详考左氏之所载殆未免世俗之见也左氏之意以谓旱在天备在人泉枯石燥土焦金流人固无如天何修城节费务穑劝分天亦无如人何饥者天之所为也而不害者人之所为也果如是説则所见者不过覆物之天而已矣抑不知天大无外人或顺或违或向或背或取或舍徒为纷纷实未尝有出天之外者也顺中有天违中有天向中有天背中有天取中有天舍中有天果何适而非天耶左氏意以修旱备为无预于天抑不知臧文仲之谏自何而发鲁僖公之悔自何而生旱备之修自何而出人言之发即天理之发也人心之悔即天意之悔也人事之修即天道之修也无动非天而反谓无预于天可不为大哀耶善观天者观其精不善观天者观其形成王之方疑周公其天固尝蔽也及天大雷电以风成王肃然祗惧与召公太公共啓金縢之书执书以泣始信周公之勤劳【尚书金縢】是成王胷中之天已回于执书以泣之时矣岂必待天雨反风禾则尽起然后知天意之回耶待天雨反风而知天意者周人之知天也非召公太公之知天也
　　成风请封湏句【僖二十一年任宿须句颛叟风姓也实司太皥与有济之祀以服事诸夏邾人灭须句须句子来奔因成风也成风为之言于公曰崇明祀保小寡周礼也蛮夷猾夏周祸也若封须句是崇皥济而修祀纾祸也】
　　先王之泽入人之深虽至于世降道防犹相与诵説歌咏而不衰出于学士大夫之谈者教之余也出于故家遗老之传者俗之余也出于田夫野父之口者治之余也习其教渐其俗思其治向望怀想而不能自己亦其势之当然乃若所谓妇人女子者足不逾于墙屏视不下于堂奥组织是供脯脩是职其视先王之道果何物耶盖尝观诗之变风往往多出于妇人女子之手绿衣庄姜之诗也泉水卫女之诗也【并见邶国风】柏舟共姜之诗也载驰许穆夫人之诗也【并见鄘国风】其辞忠厚雅驯忧而不伤劲而不怒蔼然文武周公之遗泽在焉是孰开之而孰诱之耶吾是以知文武周公之化固有黙行乎礼教风俗致治之外者矣不然则妇人女子岂告语之所可及防范之所可率哉成周之泽至于使妇人女子不能忘则文武周公之用功深矣逺矣是岂一朝一夕之故哉成风请救须句特以亲昵而发盖人情之常不足深道然其言曰崇明祀保小寡周礼也蛮夷猾夏周祸也成风以一女子而造次发言不舍周室非文武周公之遗化潜中其心隂致其意讵能至是乎逺矣周泽之长也吾尝防绎成风周礼之説如仲孙湫【闵元年】如韩宣子辈其知之者代不乏人至周祸之説则春秋二百四十二年之间诸侯皆不能知知之者成风一人而已平王之东降于列国国异政家殊俗各私其私各戚其戚燕不谋楚之难齐不预秦之忧曰天祸晋国者晋人自言晋祸也未闻在晋而言周祸者也曰是衞之祸者衞人自言卫祸也未闻在卫而言周祸者也成风请救湏句自常情言之必以邾既灭湏句势将逼鲁实鲁之祸庶几可动僖公之听今乃置鲁而专言周祸周自有祸何预于鲁耶成风之意则有在矣通天下皆周也鲁非鲁之鲁乃周之鲁也湏句非湏句之湏句乃周之湏句也邾为不道翦灭周之湏句则为周之鲁者安得不被发缨冠而亟救之耶诸侯视王室如家而国则其身也以家祸为不切于身者是谓大不孝以国祸为不切于身者是谓大不忠成风之言孰谓其缓而不切哉呜呼文武周公既没数百年而一女子之所见犹非周时诸侯之所能及吾是以知周之所以盛晋楚齐秦以降数十国合诸侯之所见反出一女子之下吾是以知周之所以衰君子未尝不叹息于斯焉
　　子圉逃归【僖二十二年晋太子圉为质于秦将逃归谓嬴氏曰与子归乎对曰子晋太子而辱于秦子之欲归不亦宜乎寡君之使婢子侍执巾栉以固子也从子而归弃君命也不敢从亦不敢言遂逃归】
　　谋于涂者不若谋于隣谋于隣者不若谋于家非逺则愚而近则智也爱浅者其虑畧爱深者其虑详理也亦势也四海九州之人卒然相遇倐然相遭犹断梗枯槎偶相值于大泽之陂恩何从而生爱何从而哉问焉而不对者有矣间有对者谩封也非真对也叩焉而不应者有矣间有应者谩应也非真应也操两可之论近足以免我之累逺足以逃彼之责则自以为得计矣其为人谋而忠者葢千万而一遇耳乃若家人父子则不然同分义均休戚其反覆谋议于家庭者非相为赐也如手足之赴头目不知其然而然也内无所隠故其情真外无所饰故其语真以真逼真恳欵恻怛往往得利害之真焉彼家人妇人之智非果逾于他人也智者之畧固不如愚者之详也故家人妇子之谋智虑有所不及聪明有所不逮则付之无可如何而已矣岂肯侥幸苟免而懐不尽如涂人之为耶异哉嬴氏之于子圉何其亲则同室而情则涂人也当子圉逃秦而归嬴氏曾不为之反覆计议遽告之宜归以顺其意又不与之俱以脱其身又自诡不泄以解其疑意之所主特欲自为侥幸苟免之计而子圉之利害未尝过而问焉苟免固贱行也然世人之苟免者犹曰姑以免吾身焉父子一体也兄弟一体也害于彼则伤于此矣此嬴氏所以始欲苟免而终不免于二嬖之辱也昔之烈女不幸而处不可两全之地固有杀身以致吾义者矣况子圉之事未至于不可两全耶使嬴氏当子圉之谋归易辞以对曰子淹防于秦者非他所以合秦晋之交也今不忍数年之不燕而蔑弃敝邑若二国何寡君有社稷之事不得以身服役而使贱妾得侍巾栉子介然有他志是寡君不得事子也妾将复于寡君嬴氏苟能为此言则子圉惮嬴氏之告必不敢兴遁逃之谋嬴氏席秦伯之势必不至为子圉之害秦伯顾嬴氏之爱必不入重耳之策父子夫妇之间顾不两全乎呜呼嬴氏果出于此则可以成父之志可以解夫之祸可以尽妇之道可以全己之节可以续惠公废絶之祀可以解秦伯戎狄之议一举而数利附使嬴氏少致思焉则何惮不出于此也思之苟生于情之踈情之踈生于义之薄土薄则无丰殖云薄则无甘霖钟薄则无震声味薄则无珍膳未有薄其诚于先而厚其谋于后者也然则嬴氏之不能谋岂在于子圉逃秦之时哉






　　左氏博议卷十二
&lt;经部,春秋类,左氏博议&gt;
  </div>
  <div class="pagination">
   <a href="左氏博议_page2.html">
    上一页
   </a>
   <a href="左氏博议.html">
    1
   </a>
   <a href="左氏博议_page2.html">
    2
   </a>
   <span class="current-page">
    3
   </span>
   <a href="左氏博议_page4.html">
    4
   </a>
   <a href="左氏博议_page5.html">
    5
   </a>
   <a href="左氏博议_page6.html">
    6
   </a>
   <a href="左氏博议_page7.html">
    7
   </a>
   <a href="左氏博议_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
