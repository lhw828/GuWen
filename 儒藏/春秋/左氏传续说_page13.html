<!DOCTYPE html>
<html>
<head>
    <meta charset="UTF-8">
    <title>左氏传续说 - 第 13 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>左氏传续说 - 第 13 页/共 23 页</h1>
    <div class="content">　　钦定四库全书
　　左氏传续説卷九　　　宋　吕祖谦　撰
　　成公下
　　定姜不内酌饮【十四年】
　　古人有防则邻里爲糜粥以饮食之定公之防想羣臣设酌饮于定姜定姜以太子之不哀故不内
　　华元曰我爲右师君臣之训师所司也【十五年】
　　此见右师之职事盖右师是六卿之长也
　　鱼石止华元【十五年】
　　华元欲出奔此见得元畏桓族之强所以欲奔鱼石曰国人与之此见元有重望在人又有大功于国故国人怀之万一华元不反则国人必讨桓氏之族然鱼石能知向戌之贤必能免祸而自不能免者何故盖大率见他人则易自爲则难华元既归遂出桓族此一事终是有计较利害底意故后来宋之祸遂始于此要之当时桓族虽盛强若留在宋时亦不妨况当时鱼石之言尽自说得好自鱼氏世爲左师到此华元始易以向戌方不用鱼氏之族
　　若不我纳今将驰矣【十五年】
　　此是鱼府知元有不纳他之意故言曰元若不纳我时元必疾驰而去矣至鱼石登髙而望之则元已驰矣至五子骋逐而从之则元已决睢澨闭门登陴矣观元初间使人止五大夫后来又自去止之此只且尽他之情虚作礼数岂是诚意
　　晋三郤害伯宗【十五年】
　　防伯宗学阳处父便是所以被害处国语曰伯宗朝以喜归其妻曰子貎有喜何也曰吾言于朝诸大夫谓我智似阳子对曰阳子华而不实主言而无谋是以难及其身子何喜焉伯宗曰吾饮诸大夫酒而与之语尔聼之曰诺既饮其妻曰诸大夫莫子若也然而民不能戴其上乆矣难必及子子盍亟索士憗庇州犁焉得毕阳及栾弗忌之难诸大夫害伯宗将谋而杀之毕阳实送州犁于楚
　　民恶其上【十五年】
　　上是上于人之长言人皆恶胜己者
　　若逞吾愿诸侯皆叛晋可以逞【十六年】
　　言厉公骄恣若止是郑叛厉公必不忧须诸侯尽叛然后恐惧修省
　　栾武子曰不可以当吾世而失诸侯【十六年】
　　向来栾武子多从范文子之言至此却与文子所见不同盖武子只是虚气
　　司马将中军令尹将左右尹子辛将右【十六年】
　　论来令尹当将中军此战却是司马将中军何故盖当时子反爲司马背盟伐晋之谋皆出于子反故子重以此中军之任特地使子反自任之要之此亦非是好意
　　德刑详义礼信【十六年】
　　详是安详
　　民生厚而德正【十六年】
　　此正尚书正德利用厚生之意
　　凟齐盟而食话言【十六年】
　　便是背盟誓之言
　　我伪逃楚可以纾忧【十六年】
　　厉公本无道才胜得楚心便骄若是未胜楚时犹可以纾忧
　　武子曰不可【十六年】
　　此只是争一时虚气
　　范文子不欲战【十六年】
　　邲之战是中军佐欲战鄢陵之战是中军佐不欲战正相反
　　秦狄齐楚皆彊【十六年】
　　此一句非是闲句见得前时事势
　　楚晨压晋军而陈【十六年】
　　大抵战时自有战所多在平原旷野之地今楚特地临近晋垒使无列阵之地
　　军吏患之【十六年】
　　盖军中必有军吏所以録有功纪死伤者至今亦然然军吏亦预军谋如军吏问日之类是也
　　范匄曰塞井夷灶陈于中军而疏行首【十六年】
　　范匄之策自是只当时正是诸将处置未暇之时匄想突然踊跃出说所以范文子谓之童子何知焉大抵后尘议论才发得轻虽理是时亦是未是疏行首者凡军屯处便立沟垒墙壁今楚既在晋军垒前布阵晋军乃决开沟垒墙壁以为战道盖才塞井夷灶便是平地
　　栾书请固垒以待之【十六年】
　　此亦是一说大率老将之谋多持重
　　郤至曰楚有六间【十六年】
　　郤至之所以亡正在于此盖此谋既发于至故栾氏所以忌之至之死皆由胜楚后骄恣胜载不起
　　旧不必良【十六年】
　　此是楚军政不修盖自来楚之王卒皆由更代今旧人既不更代必多有老弱不良者如后汉志谓季冬之月飨故卫士飨毕罢遣劝以农桑以此见后汉时尚如此
　　请分良以击其左右【十六年】
　　凡用兵先攻瑕后攻坚
　　南国防射其元王中厥目【十六年】
　　此是卜辞未占时已有此辞占者应得此辞楚是南服乃十一月卦阳自东北生而侵廹至南故以此推之此是消息之理
　　诘朝尔射死艺【十六年】
　　古之战皆尚智谋此一句见春秋去古未逺犹不专以勇力为贵
　　与之两矢【十六年】
　　由基自有矢所以与之者只欲此两矢中之
　　有韎韦之跗注【十六年】
　　此是戎服韎以茅搜染成色汉宿卫行首衣纁赤之衣亦遗制可见
　　不可以再辱国君【十六年】
　　此见古人有礼处虽不是本国之君亦不敢辱之
　　栾鍼见子重之旌请曰楚人谓夫旌子重之麾也【十六年】当时晋军安得有楚人盖是所获楚之俘囚所以识得是子重之麾
　　请摄饮焉【十六年】
　　饮不专是酒防周礼浆人可见摄持也
　　旦而战【十六年】
　　楚晨压晋处便是
　　察夷伤【十六年】
　　楚命军吏补卒乘缮甲兵而亦搜乘补卒秣马利兵皆与楚同惟楚则察夷伤而晋不察盖既胜后无夷伤可察
　　修陈固列【十六年】
　　修陈是整顿行阵执盾者居前其余执干戈弓矢之徒又各从其阵列兵法五人爲小列二十五人爲大列参列爲七十五人便是五伍之法固列不动使之不得深入也
　　谷阳竖献饮于子反【十六年】
　　此饮却是酒正义载吕氏春秋云子反渴而求饮竖阳谷进酒子反却之阳谷曰非酒也子反受而饮之此说却是
　　入楚军三日谷【十六年】
　　正欲循城濮例
　　君其戒之【十六年】
　　文子恐厉公担当不去
　　子重使谓子反曰初陨师徒者而亦闻之矣盍图之【十六年】
　　以孙叔敖与伍参事论之此皆是子重不好处
　　战之日齐国佐髙无咎至于师卫侯出于卫公出于坏隤【十六年】
　　所以载此事者可以见当时栾书待诸侯之师不至只师独去故后来楚公子茷谮却至曰却至实召寡君以东师之未至也可见
　　秋防于沙随谋伐郑也【十六年】
　　郑自鄢陵之败后却坚意事楚盖当时感楚王之伤却不肯叛楚也直到郑伯死后方从晋
　　却犫爲公族大夫以主东诸侯【十六年】
　　是伯主诸侯来多所以使公族大夫兼管
　　取货于宣伯【十六年】
　　却犫是当时大国专权之臣小国诸侯皆可结托
　　七月公防尹武公及诸侯伐郑诸侯之师次于郑西我师次于督阳知武子以诸侯之师侵陈遂侵蔡诸侯迁于颍上郑子罕宵军之宋齐卫皆失军【十六年】
　　大抵郑自鄢陵败后全不肯服晋盖楚王爲郑之故伤其目所以深感他
　　师逆以至【十六年】
　　鲁师在后不敢独进所以待师来逆而后进
　　知武子以诸侯之师侵陈蔡【十六年】
　　盖陈蔡是服楚者所以侵之
　　子臧反曹伯归【十六年】
　　子臧之反只爲曹社稷之故不忍宗国之亡耳及既反后尽致其邑与卿终不肯失身于簒弑之朝然太子既被弑子臧之贤又国人所愿立以爲君子臧不从国人之欲无乃处之太洁盖君子之道不一端或出或处或黙或语子臧一则是处已髙一则是不当立使当立时于左传中必自有辞可见
　　鲁之有季孟犹之有栾范【十六年】
　　此四家皆鲁之世家大族栾氏之族初自栾枝以来未甚专权至栾书爲中军帅专主政后栾氏始盛范氏之族初自士蔿爲司空以来亦未盛到得士防爲中军佐其政皆自己出所以始盛
　　马不食粟【十六年】
　　君之马食粟臣马刍秣而已此言文子之俭
　　出侨如而盟【十六年】
　　此是内大夫盟大率春秋内大夫盟时亦不是一般如襄二十三年毋或如东门遂杀嫡立庶此是出其大夫爲戒于国中而盟者其他内大夫有不和而盟者各自有例史记秦纪载操国事如嫪毐不韦者籍其门视此如此例亦是一例
　　声伯夣渉洹【十七年】
　　声伯梦渉洹一事此见左氏好怪处
</div>
    <div class="pagination">
<a href="左氏传续说_page12.html">上一页</a><span>...</span><a href="左氏传续说_page8.html">8</a><a href="左氏传续说_page9.html">9</a><a href="左氏传续说_page10.html">10</a><a href="左氏传续说_page11.html">11</a><a href="左氏传续说_page12.html">12</a><span class="current-page">13</span><a href="左氏传续说_page14.html">14</a><a href="左氏传续说_page15.html">15</a><a href="左氏传续说_page16.html">16</a><a href="左氏传续说_page17.html">17</a><a href="左氏传续说_page18.html">18</a><span>...</span><a href="左氏传续说_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
