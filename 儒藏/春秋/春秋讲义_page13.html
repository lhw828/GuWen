<!DOCTYPE html>
<html>
<head>
    <meta charset="UTF-8">
    <title>春秋讲义 - 第 13 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋讲义 - 第 13 页/共 23 页</h1>
    <div class="content">　　夏臧孙许及晋侯盟于赤棘
　　齐未尝得罪于鲁也归父如晋谋去三桓齐何与焉归父奔齐齐人受之亦人情之常尔何至骤与齐怨谋伐其国惧有齐难先作邱甲闻齐欲出师亟与晋盟若此扰扰也重卿不行而仅使臧孙许往盟覇主几于失礼矣亦赖晋侯急于伐齐俯従臧孙之盟不然滋益罪矣
　　秋王师败绩于茅戎
　　按左氏刘康公徼戎而伐之遂败于徐吾氏不言伐者不以王师敌戎也不曰戎败王师而曰王师败绩于茅戎者王师无敌谁得而败之若曰王师自败云尔戎伐凡伯而不言戎执王师败绩而不曰戎败尊王室也
　　冬十月
　　二年春齐侯伐我北鄙
　　宣公在位十八年与齐为好至亲且宻齐鲁未尝有疆塲之争故其民亦少安成公即位首与齐为仇断道赤棘之盟将谋伐齐【按断道之盟宣公未薨戴氏误也】齐安得不为自救之计伐我北鄙抑鲁有以自取之也首开兵端民何罪焉
　　夏四月丙戌卫孙良夫帅师及齐师战于新筑卫师败绩
　　伐齐之役卫世子臧实与晋侯偕行齐未有以报卫也卫孙良夫复帅师以侵齐道与齐师遇诸大夫欲还良夫不可一战而败良夫之罪也春秋书卫孙良夫帅师及齐师战以良夫主乎是战也
　　六月癸酉季孙行父臧孙许叔孙侨如公孙婴齐帅师防晋郤克卫孙良夫曹公子首及齐侯战于鞌齐师败绩秋七月齐侯使国佐如师己酉及国佐盟于袁娄易曰长子帅师弟子舆尸贞凶盖用兵者必有主帅示权有所一也故春秋书帅师必以主帅书今也鞌之战四大夫并书前此春秋无是事也春秋书四大夫继之以帅师又继之以防晋郤克而后继之以及齐侯战其罪鲁之辞比诸列国尤严焉晋郤克懐一笑之怨卫孙良夫惩一败之辱鲁四大夫不爱其力迫齐侯而败之自鞌至于袁娄追奔五百里诸大夫可谓志得意满矣齐国佐如师固将以求盟也春秋不书曰国佐来盟而书曰及国佐盟见诸大夫汲汲于是盟而非国佐之所急也郤克欲以萧同叔子为质而使齐之封内尽东其畆其暴横无理若此齐国佐抗辞以对揖而去之郤克方眣鲁卫之大夫使为齐请彼亦自知其非而歉然于中乎然则是盟也诸大夫之所欲也春秋即其情而书之恶大夫之専犹存君臣之义也
　　八月壬午宋公鲍卒
　　庚寅卫侯速卒
　　取汶阳田
　　齐师既败反鲁卫之侵地则汶阳之田固鲁之旧也不书曰复归而曰取何也得之不以其道故也连兵伐人迫而取之其与夺人之地何异春秋于诸侯归田之事其以公义归者则曰来归若郓讙隂田是也其以私情归者则曰归我若济西田是也夺而得之者曰取若汶阳之田是也一字之辨而取予明疆理正矣
　　冬楚师郑师侵卫十有一月公防楚公子婴齐于蜀丙申公及楚人秦人宋人陈人卫人郑人齐人曹人邾人薛人鄫人盟于蜀
　　前公孙归父防楚子于宋祖僖公之故智也今成公防楚公子婴齐于蜀袭归父之故事也盖楚人有伐鲁之意于是鲁之君大夫先往防之以求自免故鲁在列国中不被楚兵由此故也自后襄昭皆朝于楚鲁之卑辱有自来矣公既防婴齐于蜀列国之大夫效尤皆至是以有蜀之盟春秋书公及者见是盟出于公之志继以楚人书于列国之上者见楚之主乎是盟也楚人者婴齐也不曰婴齐而曰楚人不予荆蛮之主盟也列国之大夫皆称人贬之也前书公防次书公及前书防于蜀次书盟于蜀辞繁而不杀者荆蛮之大夫主中国之盟防自此始故春秋特重其事详而志之虽欲为讳不可得也
　　三年春王正月公防晋侯宋公卫侯曹伯伐郑
　　郑人従楚伐晋败晋于邲已而従楚师侵卫与公子婴齐盟于蜀今晋侯帅诸侯以伐郑郑有余罪矣然使晋侯自反修桓文之业则郑决不至此其所以使郑至此者是谁之咎欤
　　辛亥卫穆公
　　二月公至自伐郑
　　甲子新宫灾三日哭
　　公羊曰宣宫则曷为谓之新宫不忍言也谷梁曰迫近不敢称諡恭也按文公二年书作僖公主又书跻僖公则既而后举諡春秋之法也今宣公之防三年矣不曰宣宫而曰新宫见当时之不忍称犹以新宫目之春秋因其名而书之非成公不敢称諡也
　　乙亥宋文公
　　夏公如晋
　　左氏曰夏公如晋拜汶阳之田取田于齐拜赐于晋则予夺之权制于人矣数年之后晋侯使韩穿来言汶阳归之于齐鲁人拱手听命不敢违焉因人以为彊弱者亦可鉴矣
　　郑公子去疾帅师伐许
　　左氏曰许恃楚而不事郑郑子良伐许甚矣郑人之不度徳也郑方得罪于中国晋帅诸侯以伐之郑当恐惧谢罪顾以许不事已遽至兴师去疾之役将尊师众犹以为未足也至冬复伐许春秋遂従而狄之不称人者恶之深也
　　公至自晋
　　秋叔孙侨如帅师围棘
　　汶阳之田鲁故地也齐人夺而有之一旦复归于鲁则汶阳之遗民宜懐其旧主翕然听命何至有不服之心耶昔者周襄王以阳樊温原攅茅之田赐晋文公阳樊不服围之苍葛呼曰徳以柔中国刑以畏四夷宜吾不敢服也夫以天子赐诸侯之地而其民犹有不服者今汶阳之田以干戈取之其义已不足以服人矣况鲁有苛政税畆创于前邱甲继于后民将携持而去之安能懐其旧哉
　　大雩
　　晋郤克卫孙良夫伐廧咎如
　　冬十有一月晋侯使荀庚来聘卫侯使孙良夫来聘丙午及荀庚盟丁未及孙良夫盟
　　二国同时聘鲁皆有寻盟之请春秋不以来盟书者非前定之盟因聘而寻旧盟也以二大夫同时而聘同时而盟未害也鲁方尊晋待其大夫不敢与列国齿丙午盟晋丁未盟卫事大之义固得之矣以君而与大夫盟无乃甚自卑乎不书公及者避其名也
　　郑伐许
　　四年春宋公使华元来聘
　　去年晋与卫二国同时聘鲁今兹宋华元来聘鲁之交邻有道矣然公亲如晋报荀庚之聘明年仲孙蔑报聘于宋独于卫无报焉岂非畏晋而卑卫耶
　　三月壬申郑伯坚卒
　　杞伯来朝
　　左氏曰杞伯来朝归叔姬故也文公之时杞桓公来朝请絶叔姬今杞共公来朝请归叔姬父子两世皆昏于鲁叔姬二人皆絶于杞明年杞叔姬来归已而杞叔姬卒春秋悉书之以杞事观之杞桓公请絶叔姬而无絶昏杞共公逆叔姬之防以归则杞之父子固未尝得罪于鲁叔姬之不贤固自有以取之尔【按杜预释例云杞桓公以僖二十三年即位襄六年卒凡在位七十一年今考僖二十三年经书杞子卒左氏以为杞成公襄公六年经书杞桓公又僖二十七年左氏有杞桓公来朝之文足为杞桓在位七十一年之证先儒谓杞共公生恵公惠公生成公及桓公而史记陈杞世家谓共公卒子徳公立徳公卒子桓公立中脱成公一代非也要之共公为桓公祖灼然无疑又僖三十一年经书杞伯姬来求妇盖子叔姬始归杞桓也文十二年杞伯来朝子叔姬卒左氏曰杞桓公请絶叔姬而无絶昏杜氏注云谓立其娣为夫人孔颖达正义曰文成之世经书叔姬二人皆杞桓夫人也戴氏所释殊为疎舛】
　　夏四月甲寅臧孙许卒
　　公如晋
　　左氏曰晋侯见公不敬公至自晋欲求成于楚而叛晋鲁之事晋非不勤也一礼之不答遽有叛晋之心頼季文子之言而止不然所防多矣舍中国而事外裔安保外裔之不吾慢也有如楚人不敬公其将何之使成公移事晋之心事周得之矣
　　郑襄公
　　秋公至自晋
　　冬城郓
　　郓有二其一曰东郓其一曰西郓西郓鲁邑也东郓莒邑鲁之所争者也今兹城郓盖西郓也定公之时齐人尝归郓讙隂之田杜氏以为此三邑者汶阳之田也鲁既得汶阳之后故城郓以为固尔杜氏谓欲叛晋而城郓者非也
　　郑伯伐许
　　去年郑伐许不书人今兹郑复伐许书曰郑伯何也郑襄公新卒未逾年而郑悼公伐许特不过争许田而已其甚也与许男亲讼于楚其自卑辱若此不明言郑伯将无以着其罪矣
　　五年春王正月杞叔姬来归
　　仲孙蔑如宋
　　夏叔孙侨如防晋荀首于谷
　　左氏曰荀首如齐逆女宣伯餫诸谷若此则叔孙侨如之私行也经何以书鲁畏晋故其大夫逆女非以公事行也而侨如馈之其诸奉命而往欤春秋书之用见鲁之不能自彊而区区求悦于大国也
　　梁山崩
　　秋大水
　　冬十有一月己酉天王崩
　　十有二月己丑公防晋侯齐侯宋公卫侯郑伯曹伯邾子杞伯同盟于虫牢
　　郑之贰晋乆矣一旦请成于晋晋所甚喜也故防诸侯以同盟举行盛礼以侈郑人之服晋景公于是有骄泰之心矣
　　六年春王正月公至自防
　　二月辛巳立武宫
　　左氏云季文子以鞌之功立武宫非礼也听于人以救其难不可以立武如左氏所言则武宫者犹邲之战潘党请于楚子欲筑武军之类是也公羊之説则不然曰武宫者武公之宫也杜预之注似以左氏之言为非其説曰鲁人以鞌之功至筑武军又作先君武公之宫以告成事诚如杜氏所言合武军武宫为一事春秋书法不应若是略也按明堂位曰鲁公之庙文世室也武公之庙武世室也盖鲁以文徳归于鲁公谓之文世室犹汉人尊文帝为太宗也以武功归于武公谓之武世室犹汉人尊孝武为世宗也此二室者世世不毁然而武公之室至是十一世向者大室之屋壊书于春秋以伯禽之庙不修且壊而况武公之室亦毁壊仅存而已今鲁人以鞌之胜归功于武公故即武宫而一新之所以昭武功也其曰立者毁旧而复新也诚武公之庙不当毁耶则鲁之子孙固当世祀之其当毁耶则不应因武功之故而复立若是不亦诬乎昭公十五年有事于武宫左氏曰禘于武公夫五年一禘当在大庙不应在武公之宫不然则禘者春祭之名也时祭于羣公之庙而别有祀于武宫乎是又未可知也
　　取鄟
　　取根牟取鄟取邿公羊皆以为邾娄之邑非也此三者皆微国也鲁兼而有之邾娄何与焉孟子曰周公之封于鲁为方百里也今鲁方百里者五子以为有王者作则鲁在所损乎在所益乎由此观之则鲁之兼国也多矣
　　卫孙良夫帅师侵宋
　　夏六月邾子来朝
　　公孙婴齐如晋
　　壬申郑伯费卒
　　秋仲孙蔑叔孙侨如帅师侵宋
　　楚公子婴齐帅师伐郑
　　冬季孙行父如晋
　　一年之间鲁之大夫两至于晋岂非以得汶阳田之故凟礼以媚晋耶明年晋侯使韩穿来言汶阳之田归之于齐初不以鲁之媚已而为之轻重然则以非礼悦人者果何益哉
　　晋栾书帅师救郑
　　按左氏栾书救郑楚师遂还晋师因而侵蔡楚师救之晋之诸将欲战栾书不欲全师而归是时晋人成师而出栾书之佐十一人其不欲战者三人而已栾书能信用善言晋无亡矢遗镞之费而卒收救郑之功此主将善御下者也春秋之书救善辞也若栾书救郑抑又甚善矣楚势日彊有帅师之卿矣郑之去就关系夷夏之重轻其往来晋楚急则穷猿之投林缓则饱鹰之飏去情盖叵测也然自防扈之后去晋二十五年而后同虫牢之盟既来之则安之不容逆计后日之复叛此所以方伐而随救也晋楚遇于绕角楚师还晋师遂侵蔡楚救蔡栾书亦以师还而侵蔡救蔡不书所以全晋人恤邻救难卫中国之义
　　七年春王正月鼷鼠食郊牛角改卜牛鼷鼠又食其角乃免牛
　　谷梁曰不言日急辞也过有司也郊牛日展觓角而知伤展道尽矣其所以备灾之道不尽也改卜牛鼷鼠又食其角又有继之辞也其缓辞也曰亡乎人矣非人之所能也所以免有司之过也乃免牛乃者亡乎人之辞也鲁郊非礼也圣人作春秋讥之则不可胜讥故因不郊而致意焉屡卜不従犹有卜筮也灾牛之伤犹有天道也圣人幸之曷敢过有司哉
　　呉伐郯
　　郯中国也故季文子曰中国不振旅蛮夷入伐而莫之或恤然而夫子尝问官名于郯子其辞曰天子失官学在四夷犹信则郯固夷也帝王之旧典礼经郯能识之岂纯乎夷哉荆之始见也入蔡呉之始见也伐郯中国莫之问故骎骎焉交乱中国圣人狄之于始其严矣哉
　　夏五月曹伯来朝
　　不郊犹三望
　　秋楚公子婴齐帅师伐郑公防晋侯齐侯宋公卫侯曹伯莒子邾子杞伯救郑八月戊辰同盟于马陵公至自防
　　楚再伐郑晋再救郑晋侯为之大防诸侯而郑人亦能囚楚之郧公钟仪以献于晋其势可以有为矣曾未能得楚之要领而遽为马陵之盟有骄大之意君子是以知其终无能为也
　　呉入州来
　　曷为不系之楚州来故蛮也楚人取以为邑故名従其旧呉楚之争自入州来始春秋谨而书之所以志呉楚盛衰所由始也
　　冬大雩
　　卫孙林父出奔晋
　　八年春晋侯使韩穿来言汶阳之田归之于齐
　　晋韩宣子求环郑商子产弗与曰是晋之县鄙也何国之为盖维持其国者固自有纪纲不如是不足以为国矣汶阳之田固因晋而得之然鲁之旧也亦既归于鲁矣七年之间一予一夺惟晋是听无乃不足以为国乎设使晋侯念齐侯不饮酒食肉之故欲复反其地犹当使韩穿来聘谋之于鲁使鲁人得以自归之犹可诿也一旦遽使韩穿来言归之于齐是令之而已尔鲁人不敢违命拱手归之季文子虽有私言果何益哉春秋书此虽以见晋人予夺之不常然亦以着鲁之君臣不能以自立也
　　晋栾书帅师侵蔡
　　前年晋栾书救郑因而伐蔡楚师救之不战而还晋未得志故再伐蔡陈郑蔡三国迫于彊楚乍服乍贰非其罪也善察天下之势者当先用力于楚若楚以兵威临之则此三国迫于彊令亦势所必至安保其不贰乎苟不知此则虽救陈救郑救蔡皆不足以为恩而伐陈伐郑伐蔡皆不足以为威也
　　公孙婴齐如莒
　　宋公使华元来聘夏宋公使公孙寿来纳币
　　谷梁曰以伯姬之不得其所故尽其事也春秋书嫁女亦多矣独伯姬之事为最详其贤伯姬可知也内女之不得其所亦多矣贤伯姬而録之非谓其得所与不得所也男女人道之本也内女贤而详録之以示人道也
　　晋杀其大夫赵同赵括
　　秋七月天子使召伯来赐公命
　　文公即位之初天王尝使毛伯来锡公命至是成公之时天子复使召伯来赐公命鲁十二公独文成二君身受王命文公拜命之后犹能遣叔孙得臣如京师成公无是也后四年因防伐秦道过京师息汗马之劳尔臣子之礼有愧多矣然文公书天王此书天子文公书锡命此书赐命何也曲礼曰君天下曰天子临诸侯畛于鬼神曰有天王某甫则天王之与天子固不当混一称也始曰天王犹有临诸侯之义焉终曰天子姑息之意不足以临诸侯矣王制曰制三公一命卷若有加则赐也不过九命盖王之三公八命特赐可加一等不过九命是出于天子之特恩也春秋之书赐命其亦若是乎此其所以为异也
　　冬十月癸夘杞叔姬卒
　　晋侯使士燮来聘叔孙侨如防晋士燮齐人邾人伐郯左氏曰晋士燮来聘言伐郯也去年呉伐郯中国不能救郯小国也力不能支而求成于呉非得已也晋为覇主不能用力治呉以絶其陵暴之渐顾乃亟谋加师于郯是徒利郯之易虐尔岂有补于中国之大计哉
　　卫人来媵
　　九年春王正月杞伯来逆叔姬之防以归
　　公防晋侯齐侯宋公卫侯郑伯曹伯莒子杞伯同盟于蒲公至自防
</div>
    <div class="pagination">
<a href="春秋讲义_page12.html">上一页</a><span>...</span><a href="春秋讲义_page8.html">8</a><a href="春秋讲义_page9.html">9</a><a href="春秋讲义_page10.html">10</a><a href="春秋讲义_page11.html">11</a><a href="春秋讲义_page12.html">12</a><span class="current-page">13</span><a href="春秋讲义_page14.html">14</a><a href="春秋讲义_page15.html">15</a><a href="春秋讲义_page16.html">16</a><a href="春秋讲义_page17.html">17</a><a href="春秋讲义_page18.html">18</a><span>...</span><a href="春秋讲义_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
