<!DOCTYPE html>
<html>
<head>
    <meta charset="UTF-8">
    <title>春秋左传要义 - 第 15 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传要义 - 第 15 页/共 25 页</h1>
    <div class="content">
　　春秋左传要义卷十五
　　钦定四库全书
　　春秋左传要义卷十六
　　宋　魏了翁　撰
　　僖公十六年至二十六年
　　【一】书星陨陨石各随闻见而记
　　十六年注陨落至而书正义曰陨落释诂文公羊传曰曷为先言霣而后言石霣石记闻闻其磌然视之则石察之则五是随闻见先后而记之也传称陨星也则石亦是星而与星陨文倒故解之古今之说星陨至地皆言为石经书在地之验故言陨石传本在天之时故言陨星不知星之在上其形本是石也为当既陨始变为石圣贤不说难得而知
　　【二】六鹢遇风退飞宋以灾告
　　鹢水鸟者相传为然春秋考异邮云鹢者毛羽之虫生隂而属于阳洪范五行传曰鹢者阳禽鹢字或作鶂广志云鹢古退飞者今以其首为舩头庄子云鹢之相视眸子不运而风化博物志云雄雌相视则孕或曰雄鸣上风雌承下风则亦孕是也鸟飞不能自退传言风也是鸟髙飞遇风而退却也
　　【三】季字友名或云季友仲遂生赐族
　　季是其字友是名犹如仲遂叔肸之类皆名字双举刘以季为氏而规杜过非也云季友仲遂皆生赐族非字也
　　【四】对文祥妖异散文恶亦称祥
　　中庸善恶异名吉之先见谓之祥凶之先见谓之妖此总云祥者彼对文耳书序云亳有祥桑谷共生于朝五行传曰青祥白祥之类恶事亦称为祥祥是总名公问是何祥也吉凶焉在故杜并以吉凶解之
　　【五】石鹢隂阳之事非人所生
　　刘云人有愆失乃致隂阳错逆而云隂阳错逆非人所生者石陨鹢飞事由隂阳错逆隂阳错逆乃是人行所致襄公不问巳行何失致有此异乃谓既有此异将来始有吉凶故答云是乃隂阳之事非将来吉凶所生言将来若有吉凶协此石鹢之异耳非始从石鹢而出也服防云鹢退风咎君行所致非吉凶所从生襄公不问已行何失而致此变但问吉凶焉在以为石陨鹢退吉凶所从而生故云君失问是刘用服义为说也今删定以杜注云石鹢隂阳错逆所为非人所生则隂阳错逆自然有此非由人事之失故释例云或异而无感或感而不可知如此之类是也其传云乱则妖灾生洪范曰狂恒雨若此皆假之隂阳以为劝戒神道助教非实辞也
　　【六】邾执鄫子用之犹经恶楚用蔡世子
　　诸侯盟于曹南鄫子欲往防之未至于曹诸侯既罢以邾既盟讫故如邾防之本意欲徃防盟未至于曹诸侯已去其实至于邾国故书防盟于邾言其意欲盟也宋公知其在邾故使邾子执之昭十一年楚执蔡世子友用之与此执鄫子用之皆恶其无道直书用之言其若用畜牲所以恶楚宋也恶宋而以邾自用为文者南面之君善恶自专不得托之他命事实恶宋亦所以恶邾也传称用之于社而经不书于社故云赴不及也刘规过云执蔡世子友用之不言冈山此何须云于社
　　【七】书梁亾自取之
　　释例曰作事不时则怨讟动于民彼梁伯者虚兴无虞之功诈称无害之寇遂沟其宫以荡百姓之心开大国之志是妖衅之先徴自亡之实应故不言秦灭梁而以自亡为文
　　【八】汴从河出睢从汴出
　　释例曰汴水自荥阳受河睢水受汴东经陈留梁国谯郡沛国至彭城县入泗凡水首从水出谓之受流归他水谓之入汉书之例为然言汴从河出睢从汴出也
　　【九】亳社始用人睢旧用人
　　刘云案昭十年季平子伐莒献俘始用人于亳社彼亳社旧不用人杜何以知此社杀人而用祭乎今知不然者彼传云始用人于亳社故知旧来不用此云使邾文公用鄫子于次睢之社既不言始明知旧俗用之刘取彼而规杜过非也
　　【十】六畜不相为用若祭马不用马
　　周礼校人祭马祖郑云马祖天驷也孝经说曰房为龙马六畜之言先祖者唯此一文而已以外牛羊之等其祖不知为何神也谓若祭马先不用马畧举一隅据有文者言之耳沈氏云春秋说天苑主牛又有天鸡天狗天豕以马祖类之此等各有其祖
　　【十一】齐桓存三亡国犹曰薄徳
　　注三亡国鲁卫邢正义曰齐语云鲁有夫人庆父之乱二君弑死国絶无嗣桓公使髙子存之狄人攻邢桓公筑夷仪以封之狄人攻卫卫人出庐于漕桓公城楚丘以封之是也卫则狄灭之矣鲁邢不灭而言亡者美大齐桓之功耳薄徳欲因乱取鲁缓救邢卫
　　【十二】书新作南门更造之文
　　二十年注鲁城至文也正义曰鲁城南门本名稷门今新作者新修彼稷门更令髙大因改名髙门此事非有所据鲁人相传云然今时鲁人其言有如此也新者易旧之意作者兴事之辞皆是更造之文
　　【十三】鲁城南有四门今髙大稷门失土功之时
　　传唯言啓塞从时不知啓塞之言意何所谓服防云阖扇所以开键闭所以塞月令仲春修阖扇孟冬修键闭从时从此时也传既云作门不时更发从时之例则啓塞之事当是城门之类安得以为阖扇键闭细小之物乎杜云城郭谓之塞亦得从壊时而治之所以春秋筑城毎云书不时者谓非因破壊而辄修理故谓之不时释例曰门户道桥城郭墙堑官民之开闭不可一日阙者也故特随壊时而修之皆当其时而讫不必用土功之常时也故传记云书不时又曰啓塞从时重发以明二义其他急事亦包之也鲁城南面三门隠公元年开一门故今南有四门僖公意更缮治髙大稷门非啓塞之义而以日至之后兴功故经书春传曰书不时言失土功之时
　　【十四】雩得雨则书雩不雨则书旱
　　正义曰春秋之例旱则修雩雩必为旱而经或书雩或书旱者雩而得雨喜雩有益书雩不书旱雩不得雨则书旱明灾成此时雩不获雨故书旱也
　　【十五】方下种而书夏大旱旱而不书饥
　　周之夏即今之二月三月四月也于时方欲下种此月不雨未能成灾而书夏大旱者此后虽得少雨而终是不堪生殖从夏及秋五稼悉皆不收不收之后择最旱之月而书之故书夏大旱也刘云大旱而不书饥者传云是嵗也饥而不害故不书饥
　　【十六】尫是女巫尫弱或云病人
　　周礼女巫职云旱暵则舞雩此以为旱欲焚之故知巫尫女巫也并以巫尫为女巫则尫是劣弱之称当以女巫尫弱故称尫也或以为尫非巫也巫是祷神之人尫是瘠病之人二者非一物也尫是病人天恐雨入其鼻俗有此说不出传记义或当然故两解之也檀弓云嵗旱穆公召县子而问焉曰天久不雨吾欲暴尫而奚若曰天则不雨而暴人之疾子虐无乃不可与郑云尫者面乡天觊天哀而雨之又曰然则吾欲暴巫而奚若郑云巫主接神亦觊天哀而雨之彼欲暴人疾而求雨故郑以为觊天哀而下雨此欲烧杀以求雨故杜以为天哀之而下雨意异故解异也礼记既言暴尫又别暴巫尫非一物记言暴人之疾则尫是病人或说是也
　　【十七】有别国而不能自通私属诸侯者
　　二十二年注须句至须句正义曰上传云须句子则须句子爵故云虽别国而不能自通为鲁私属若襄公之世鄫国属鲁故知如颛臾之比畧不备书也
　　【十八】秦晋迁戎伊川辛有言验
　　昭九年传曰先王居梼杌于四裔故允姓之奸居于州伯父恵公归自秦而诱以来是此戎为允姓也彼注云州今敦煌则陆浑是敦煌之地名也徙之伊川复以陆浑为名故至今为陆浑县十一年传称伊洛之戎同伐京师则伊洛先有戎矣而以今始迁戎为辛有言验者盖今之迁戎始居被髪祭野之处故耳
　　【十九】协比其邻近则昏姻甚回旋
　　诗曰至孔云正义曰诗小雅正月之篇也毛传云洽合邻近云旋也言王者和合亲比其近亲则昏姻甚回旋而相归附其诗之意欲令王亲亲以及逺
　　【二十】敬之天惟显思
　　敬之至易哉正义曰诗周颂羣臣进戒成王之辞言为国君者宜敬之哉敬之哉天之道唯明见思言天之临下善恶必察奉承天命不易哉言其承天命甚为难
　　【二十一】举今兠鍪以释古胄
　　说文云胄兠鍪首铠也书传皆云胄无兠鍪之文言兠鍪举今以晓古盖秦汉以来语
　　【二十二】诸侯门官盖天子虎贲氏之类
　　诸侯之礼亾其官属不可得而知此门官盖亦天子虎贲氏之类故在国则守门师行则在君左右近公故尽死也
　　【二十三】虽及胡耉获则取之
　　言用兵之法前敌无问彊弱不可遗留虽及胡耉获则取之有何恩义于二毛之人諡法保民耆艾曰胡胡是老之称也释诂云耉夀也舍人曰耉觏也血气精华觏竭言色赤黑如狗矣孙炎曰耉面如冻黎色似浮垢老人夀徴也
　　【二十四】鼓以声气金有止鼔之时
　　言金鼓以声气谓金鼓佐士众之声气下文声盛致志者谓士众由闻金鼓声气满盛能致勇武之志以击前敌为此前敌儳岩未陈鼓而击之可也注不言金当以金有止众之时不是尽以声气故也周礼鼓人掌教六鼓四金之音声以节声乐以和军旅以正田役以金錞和鼓以金镯节鼓以金铙止鼓以金铎通鼓是錞镯铎皆助鼓以声气其铙则鸣之以止鼓大司马教战法亦云三刺之后乃鼓退鸣铙且却哀十一年传书曰此行也吾闻鼓而已不闻金矣杜云鼓以进军金以退军不闻金言将死也是金有止鼓之时非尽用以声气注不言金见此意也
　　【二十五】礼无二适而郑文有两夫人
　　芈是楚姓姜是齐姓故云楚女齐女耳亦无明文言之二者共以夫人冠之盖俱是夫人礼无二适而有两夫人者当时僣恣不如礼也
　　【二十六】俘馘
　　释诂云俘取也馘获也李巡云囚敌曰俘伐执之曰取郭璞曰今以获贼耳为馘毛诗传曰杀而献其耳曰馘郑笺云馘所格者左耳也然则俘者生执囚之馘者杀其人截取其左耳欲以计功也
　　【二十七】楚霸主自许故郑享以九献
　　周礼大行人云上公九献侯伯七献子男五献案仪礼主人酌以献宾宾酢主人主人又酌以酬宾乃成一献之礼九献者九为献酬而礼始毕也楚实子爵以霸主自许故郑以极礼待之
　　【二十八】周礼享宾客与祭祀不异
　　飨礼既亡庭实所有及所加笾豆无以言之然郑注周礼享礼兼燕礼食礼与飱礼略同掌客云饔饩之礼云云其笾豆之物者周礼笾人云云此等所陈虽为祭祀下云宾客亦如之是宾客与祭祀不异故三十年飨有昌歜白黒形盐公食大夫礼亦有昌本之属此云加笾豆六品必是此等之物但传文不具无以言之
　　【二十九】秦楚不与中国准
　　传称楚成得臣帅师伐陈则是楚之贵卿也而称人者释例曰楚之君臣最多混错此乃楚之初兴未娴周之典礼告命之书自生异同犹秦之僻陋不与中国准故成二年以上春秋未以入例也如杜彼言楚不以得臣名告故称人耳
　　【三十】策名委质
　　策简策也质形体也古之仕者于所臣之人书已名于策以明系属之也拜则屈膝而委身体于地以明敬奉之也名系于彼所事之君则不可以贰心辟罪
　　【三十一】杞用夷礼贬书子
　　何休膏肓难左氏云杞子卒岂当用夷礼死乎故解之此杞成公始行夷礼以终其身故于卒贬之于时杞实称伯唯此独称子是仲尼以文贬之言如夷狄之大国耳
　　【三十二】晋语书野人与块复于夀星
　　晋语云过五鹿乞食于野人野人举块以与之公子怒将鞭之子犯曰天赐也民以土服又何求焉天事必象十二年必获此土二三子志之嵗在夀星及鹑尾其有此土乎天以命矣复于夀星获于诸侯天之道也由是始之有此其戊申乎所以申土也再拜稽首受而载之
　　【三十三】娶辟同姓畏黩未必皆是灭姓
　　男女至不蕃正义曰礼取妻不取同姓譬违礼而取故其生子不能蕃息昌盛也晋语曰同姓不昏惧不殖也又曰异姓则异徳异徳则异类异类虽近男女相及以生民也同姓则同徳同徳则同心同心则同志同志虽逺男女不相及畏黩故也黩则生怨怨乱育灾育灾灭姓是故取辟同姓畏乱灾也周礼不得取同姓彼遂演说其意耳未必取同姓者皆灭姓
　　【三十四】广俭文礼肃寛忠力
　　广而至能力正义曰广大者失于奢僣故美其能俭也文华者失于傲慢故美其能有礼也能敬者失于褊急故美其能寛容也忠诚者未必有力故美其能勤也此四者毎两事相反而美其能兼有之
　　【三十五】懐嬴奉匜沃盥
　　说文云匜似羮魁柄中有道可以注水盥澡手也从臼水临皿然则匜者盛水器也盥谓洗手也沃谓浇水也懐嬴奉匜盛水为公子浇水令公子洗手既而以湿手挥之使水湔汚其衣晋语说此事云公子欲辞司空季子子犯子余劝取之乃归女而纳币且逆孔晁云归懐嬴更以贵妾礼迎之也
　　【三十六】富辰以封国属周公其实歴武成康
　　伯仲叔季长幼之次也故通谓国衰为叔世将亡为季世昔周公伤彼夏殷二国叔世疎其亲戚令使宗族之不同心以相匡辅至于灭亾故封立亲戚为诸侯之君以为蕃篱屏蔽周室言封此以下文武周公之子孙为二十六国也此二十六国武王克商之后下及成康之世乃可封建毕矣非是一时封建非尽周公所为富辰尽以其事属周公者以武王克殷周公为辅又摄政制礼成一代大法虽非悉周公所为皆是周公之法故归之于周公耳昭二十八年传曰昔武王克商光有天下兄弟之国十有五人姬姓之国四十人彼言由其克商乃得封建兄弟归功于武王耳亦非武王之时已建五十五国其后不复封人也昭二十六年传曰昔武王克殷成王靖四方康王息民并建母弟以蕃屏周昭九年传曰文武成康之建母弟以屏蕃周则康王之世尚有封国非独周公时也且见于经传者管叔蔡叔霍叔周公摄政之初以流言见黜则三叔之国已是武王封矣尚书康诰之篇周公营洛之时始封康叔于卫洛诰之篇周公致政之月始封伯禽于鲁书传称成王削桐叶为珪以封唐叔如此之类不得为武王封也凡蒋邢茅胙祭周公之也岂周公自封哉固当成王即政之后或至康王之时始封之耳
　　【三十七】马杜以二叔为夏殷末郑贾谓管蔡
　　郑众贾逵皆以二叔为管叔蔡叔伤其不和睦而流言作乱故封建亲戚郑诗笺亦然案其封建之中方有管蔡岂伤其作乱始封建之马融以为夏殷叔世故杜同之
　　【三十八】释文昭武穆周公嗣
　　文之昭者自后稷以后一昭一穆文王于次为穆故文子为昭武子为穆昭二十八年传称武王兄弟之国十五人此十六彼十五者人异故说异耳非武王时十五而周公加一也此十六国所在之地蔡郕鲁卫郜曹滕七国当时皆在已经解讫霍在闵元年原在隠十一年郇在此年春亦已解讫其毛耼阙故唯解管雍毕酆也武穆四国晋时见在故唯解应韩邘也周公之邢国见在隠七年解讫凡祭阙故唯解蒋茅胙也
　　【三十九】召穆公合宗族作周公常棣乐歌
　　常棣之诗周公所作故周语说此事云周文公之诗曰即明是周公作也召穆公厉王时人于时周徳既衰兄弟道阙召穆公思周徳之不善致使兄弟之恩阙收合宗族于成周为设燕防而作此周公乐歌之诗曰常棣之木华鄂鄂然外发之时岂不韡韡而光明乎以众华俱外发实韡韡而光明以喻兄弟众多而相和睦岂不彊盛而有光辉乎言兄弟和睦实彊盛而有光辉兄弟和睦则彊盛如是然则凡今日天下之人欲致此韡韡之盛莫如兄弟之相亲其四章曰兄弟或有自不相善可争讼于墙内若有他人侵之则同心合意外御其他人之侵侮也
　　【四十】常棣是周公作召合族在宣王时
　　召穆公厉王宣王之臣诗江汉序云命召公平淮夷经曰王命召虎是也思周徳之不善故知是厉王之时周徳衰微兄弟道阙也召穆公于东都防宗族盖当宣王之时若当厉王之时天子疎之召公虽则聚防不能使之亲也于防之上作此周公之乐歌欲感切宗族使相亲也刘云杜云常棣诗属小雅明是周公所作也
　　【四十一】棠棣一名棣鄂鄂然不韡韡乎
　　常棣棣释木文也舍人曰常棣一名棣郭璞曰今闗西山中有棣树子似樱桃可啖鄂鄂然华外发者华聚而发于外鄂鄂然而光明也不韡韡乎言其实韡韡也
　　【四十二】南汜东汜各随所近言
　　南汜是襄城县南则郑之西南之境南近于楚西近于周故王处于汜及楚伐郑师于汜皆以为南汜其东汜在中牟县南去郑城既近三十年秦晋围郑秦军汜南故为东汜各随其所近而言也
　　【四十三】释地平天成杜与孔传暗合
　　孔安国云水土治曰平五行序曰成水土既治是地平其化五行既序是天成其施杜虽不见孔传于义亦不相违也
　　【四十四】吊丧不答拜宋吊周丧特拜谢之
　　礼吊丧之法皆主人拜其吊者谢其勤劳吊者不答拜以其为事而来不自同于宾客此皆据吊及主人敌礼以上若其臣下来吊则主人不拜宋是先代之后以敌礼待之故拜其来吊其余诸侯则否
　　【四十五】宋大夫荡妻书宋荡伯姬
　　伯姬鲁女而以宋荡冠之知为宋大夫荡氏妻也妇者对姑之文姑即伯姬故知自为子来逆妇公羊传曰宋荡伯姬者何荡氏之母也其称妇何有姑之辞也谷梁传曰妇人既嫁不逾竟是妇人越竟逆妇非礼也以非礼故书之纪裂繻来逆女此云逆妇者姑自来逆故即称妇也
　　【四十六】杜注洮为鲁地误
　　八年盟于洮杜云曹地三十一年鲁始得曹田此时不得为鲁地注误耳
　　【四十七】卫文公既成公不称爵
　　释例曰文公欲平莒于鲁未终而薨故卫子防父之志鲁人由此亦修文公之好此孝子之至感而人情之所笃故成公虽已免丧至于此盟防降以在丧自名犹武王伐纣称大子发故经随而书子传从而释之曰修文公之好也是说书子善之事
</div>
    <div class="pagination">
<a href="春秋左传要义_page14.html">上一页</a><span>...</span><a href="春秋左传要义_page10.html">10</a><a href="春秋左传要义_page11.html">11</a><a href="春秋左传要义_page12.html">12</a><a href="春秋左传要义_page13.html">13</a><a href="春秋左传要义_page14.html">14</a><span class="current-page">15</span><a href="春秋左传要义_page16.html">16</a><a href="春秋左传要义_page17.html">17</a><a href="春秋左传要义_page18.html">18</a><a href="春秋左传要义_page19.html">19</a><a href="春秋左传要义_page20.html">20</a><span>...</span><a href="春秋左传要义_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
