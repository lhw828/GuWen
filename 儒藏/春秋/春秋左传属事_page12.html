<!DOCTYPE html>
<html>
 <head>
  <meta charset="utf-8"/>
  <title>
   春秋左传属事 - 第 12 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋左传属事 - 第 12 页/共 17 页
  </h1>
  <div class="content">
   六年十一月齐侯灭莱莱恃谋也于郑子国之来聘也四月晏弱城东阳而遂围莱甲寅堙之环城傅于堞及桓公卒之月乙未王湫帅师及正舆子棠人军齐师齐师大败之丁未入莱莱共公浮柔奔棠正舆子王湫奔莒莒人杀之四月陈无宇献莱宗器于襄宫晏弱围棠十一月丙辰而灭之迁莱于郳髙厚崔杼定其田【谋谓赂夙沙卫子国聘在五年二月晏弱城东阳至四月复托治城遂围莱堙土山以环其城而附之堞堞女墙桓卒在此年三月王湫故齐人奔莱事见下崔庆之乱正舆子莱大夫棠莱邑今即墨县旧有棠乡三人帅别邑兵来解围而大败浮柔莱共公名无宇桓子陈孙襄宫齐襄公之庙迁莱迁其宗氏郳国名定定其疆】
　　崔庆之乱
　　宣公十年夏齐惠公卒崔杼有宠于惠公髙国畏其偪也公卒而逐之奔卫书曰崔氏非其罪也且告以族不以名凡诸侯之大夫违告于诸侯曰某氏之守臣某失守宗庙敢告所有玉帛之使者则告不然则否【惠公卒子顷公无野立髙国齐二正卿典策之法告者皆当书以名此齐以族告故因之违奔放也上某氏姓下某名玉帛之使谓聘问也情好相通则告而书之聘好不通即不告○杼此年奔卫至襄公二十五年弑庄公相距五十一年又二年而自缢然奔卫前已有宠于惠公计其年亦不甚少矣五十年后而继娶东郭姜生明可立后则又未耄也以年岁考之皆可疑况又记奔而无复于成十七年以杼为大夫前髙国畏其偪而逐之后以何故而得复也何复而即用之乎不应疎畧如此窃恐奔卫者非杼也经文书氏不名此疑宜阙焉而传盖曲为之解也】
　　成公十七年　齐庆克通于声孟子与妇人防衣乗辇而入于闳鲍牵见之以告国武子武子召庆克而谓之庆克久不出而告夫人曰国子谪我夫人怒国子相灵公以防高鲍处守及还将至闭门而索客孟子诉之曰髙鲍将不纳君而立公子角国子知之秋七月壬寅刖鲍牵而逐髙无咎无咎奔莒髙弱以卢叛齐人来召鲍国而立之初鲍国去鲍氏而来为施孝叔臣施氏卜宰匡句须吉施氏之宰有百室之邑与匡句须邑使为宰以让鲍国而致邑焉施孝叔曰子实吉对曰能与忠良吉孰大焉鲍国相施氏忠故齐人取以为鲍氏后仲尼曰鲍庄子之知不如葵葵犹能卫其足【庆克庆封父声孟子灵公母夫人防衣亦妇人服与妇人相冒闳巷门鲍牵叔牙曽孙克以丑迹露惭不出谪谴也防防伐郑索客搜奸人也角灵公弟弱无咎子卢髙氏邑今山东长清县有卢城国牵之弟文子臣家臣卜宰将立家宰而卜之匡句须亦施氏臣其宰旧有百室以为之禄匡句须以宰让国不受其邑葵倾叶向日以蔽其根不如葵讥其不能以智自卫】冬齐侯使崔杼为大夫使庆克佐之帅师围卢国佐从诸侯围郑以难请而归遂如卢师杀庆克以谷叛齐侯与之盟于徐闗而复之十二月卢降使国胜告难于晋待命于清【围卢讨髙弱也佐恶克淫乱故以难请归而杀之以谷叛齐侯谋杀佐恐其据邑佯与盟而复其位至卢降又使其子胜于晋羁之清邑以孤弱之清今属肥城县】
　　十八年春齐为庆氏之难故甲申晦齐侯使士华免以戈杀国佐于内宫之朝师逃于夫人之宫书曰齐杀其大夫国佐弃命专杀以谷叛故也使清人杀国胜国弱来奔王湫奔莱庆封为大夫庆佐为司冦既齐侯反国弱使嗣国氏礼也【华免齐士官虑佐为变故密诱而杀之内朝时变忽起侍从之师不知谋者逃入于夫人之宫又并杀胜湫佐党封佐皆庆克子既而以胜弟弱嗣国氏○庆克淫乱被杀非过也乃立其二子国子以忠忿杀人罪宜可议而并及其子齐之用刑颇矣宜召后乱也与】
　　襄公十年春防于柤防吴子夀梦也三月癸丑齐高厚相太子光以先防诸侯于钟离不敬士庄子曰髙子相太子以防诸侯将社稷是衞而皆不敬弃社稷也其将不免乎【柤钟离皆楚地今凤阳府有钟离城夀梦吴子乗未至故光先与东诸侯防士庄子晋大夫不免不免于祸】
　　十七年冬齐晏桓子卒晏婴麤缞斩苴绖带杖菅屦食鬻居倚庐寝苫枕草其老曰非大夫之礼也曰唯卿为大夫【桓子名弱晏婴父麤三升布缞在胸前斩不缉之也苴麻之有子者取其麤在腰在首皆曰绖带绞带皆苴为之杖竹杖菅屦草屦歠鬻朝一溢米夕一溢米用木为庐在中门外倚东墙北户苫编藁也此礼与士丧礼畧同惟枕草枕凷异耳一云夏枕凷冬枕草此初丧为然既虞每杀礼父母之丧自天子达于公卿大夫与士无异时礼制废士及大夫缞服不同晏子为大夫而行士礼故家臣不解讥之晏子恶直已以斥时失孙词以自解】
　　十八年冬十月防于鲁济同伐齐齐侯御诸平阴【防晋防诸侯详见晋平公楚康公争伯】
　　十九年　齐侯娶于鲁曰顔懿姬无子其侄騣声姬生光以为太子诸子仲子戎子戎子嬖仲子生牙属诸戎子戎子请以为太子许之仲子曰不可废常不祥间诸侯难光之立也列于诸侯矣今无故而废之是专黜诸侯而以难犯不祥也君必悔之公曰在我而已遂东太子光使髙厚傅牙以为太子夙沙卫为少傅齐侯疾崔杼微逆光疾病而立之光杀戎子尸诸朝非礼也妇人无刑虽有刑不在朝市夏五月壬辰晦齐灵公卒庄公即位执公子牙于句渎之丘以夙沙卫易已卫奔髙唐以叛【顔鬷皆二姬母姓因以为号懿声皆諡诸子齐内官号戎子戎女仲子宋女皆子姓属托也许齐侯许常嫡庶常分难事难成也谓光列于诸侯之防尊同诸侯矣东废而徙之束鄙微密也疾病公疾甚也无刑无黥刖之刑虽犯罪刑不暴其尸庄公光也谓卫教公易已髙唐齐邑今山东髙唐州○父未瞑目而杀其爱为忍已甚又何论其尸与否乎】秋八月齐崔杼杀髙厚于洒蓝而兼其室书曰齐杀其大夫从君于昏也【洒蓝齐地厚从公废长立幼不能谏止故以国讨为文】齐庆封围髙唐弗克冬十一月齐侯围之见卫在城上号之乃下问守备焉以无备告揖之乃登闻师将傅食髙唐人殖绰工偻防夜缒纳师醢卫于军【齐侯以卫下与已语且以情告故揖而礼焉欲生之卫志于战死故不顺而登城闻齐师将附城故食髙唐人使共守殖绰工偻齐二士防昏夜时登城而髙唐人方共食故不及御二子缒纳齐师获卫而醢之】
　　二十一年春齐侯使庆佐为大夫复讨公子牙之党执公子买于句渎之丘公子鉏来奔叔孙还奔燕【庆佐崔杼党买鉏还皆齐公族庄公斥逐亲戚成崔庆之势以至弑】○秋栾盈出奔楚
　　冬防于商任锢栾氏也齐侯卫侯不敬叔向曰二君者必不免防朝礼之经也礼政之舆也政身之守也怠礼失政失政不立是以乱也知起中行喜州绰邢蒯出奔齐皆栾氏之党也　齐庄公朝指殖绰郭最曰是寡人之雄也州绰曰君以为雄谁敢不雄然臣不敏平阴之役先二子鸣庄公为勇爵殖绰郭最欲与焉州绰曰东闾之役臣左骖迫还于门中识其枚数其可以与于此乎公曰子为晋君也对曰臣为新然二子者譬于禽兽臣食其肉而寝处其皮矣【盈奔晋逐之也锢使诸侯不得受余见晋卿族废兴经大经也舆喻其行守言其安知起等四子晋大夫前晋伐齐及平隂州绰获殖绰郭最故自比于鸡鬬胜而先鸣勇爵设爵位以命勇士一云爵饮酒器设此以觞勇士新臣齐日浅也食肉寝皮喻已能得而恣用之也】
　　二十二年秋栾盈自楚适齐晏平伯言于齐侯曰商任之防受命于晋今纳栾氏将安用之小所以事大信也失信不立君其图之弗聴退告陈文子曰君人执信臣人执共忠信笃敬上下同之天之道也君自弃也弗能久矣冬防于沙随复锢栾氏也栾盈犹在齐晏子曰祸将作矣齐将伐晋不可以不惧【晋知盈在齐故复锢之】
　　二十三年夏晋将嫁女于吴齐侯使析归父媵之以藩载栾盈及其士纳诸曲沃【藩车之有障蔽者若使媵妾在其中曲沃晋邑栾氏所分掌余见晋卿族废兴】秋齐侯伐卫先驱谷荣御王孙挥召为右申驱成秩御莒恒申鲜虞之傅挚为右曹开御戎晏父戎为右贰广上之登御邢公卢蒲癸为右啓牢成御襄罢师狼蘧疏为右胠商子车御侯朝桓跳为右大殿商子游御夏之御冦崔如为右烛庸之越驷乗自卫将遂伐晋晏平仲曰君恃勇力以伐盟主若不济国之福也不德而有功忧必及君崔杼谏曰不可臣闻之小国间大国之败而毁焉必受其咎君其图之弗聴陈文子见崔武子曰将如君何武子曰吾言于君君弗聴也以为盟主而利其难羣臣若急君于何有子姑止之文子退告其人曰崔子将死乎谓君甚而又过之不得其死过君以义犹自抑也况以恶乎齐侯遂伐晋取朝歌为二队入孟门登大行张武军于荧庭戍郫邵封少水以报平阴之役乃还赵胜帅东阳之师以追之获晏【先驱前锋军申驱次前锋傅挚申鲜虞之子曹开晏父戎为公之御右为中军贰广公副车左翼曰啓右翼曰胠大殿后军驷乗四人共乗殿军也此传详其陈名将帅见庄公任武勇废旧臣文子陈完曽孙须无武子崔杼言有急不能顾君欲弑之以恱晋文子言弑君之恶过于背盟主二队分军为二部孟门晋隘道大行山在今山西绛县东二十里张武军谓筑垒壁荧庭晋地郫邵晋邑取而守之封晋尸于少水以为京观赵胜赵旃之子东阳晋之山东今北直河问府地晏齐大夫】冬晋人克栾盈于曲沃
　　齐侯还自晋不入遂袭莒门于且于伤股而退明日将复战期于夀舒殖华还载甲夜入且于之隧宿于莒郊明曰先遇莒子于蒲侯氏莒子重赂之使无死曰请有盟华周对曰贪货弃命亦君所恶也昏而受命日未中而弃之何以事君莒子亲鼔之从而伐之获梁莒人行成齐侯归遇梁之妻于郊使吊之辞曰殖之有罪何辱命焉若免于罪犹有先人之敝庐在下妾不得与郊吊齐侯吊诸其室【得儁曰克且于莒邑夀舒莒地殖华还齐大夫殖一名梁还一名周隧狭路蒲侯氏近莒邑有盟以盟要二子无死战莒以小胜大故惧而行成梁战死妻迎丧齐侯遇而吊之妻以行吊于野非礼故从而吊于其室】
　　二十四年春孟孝伯侵齐晋故也夏齐侯既伐晋而惧将欲见楚子楚子使防啓疆如齐聘且请期齐社搜军实使客观之陈文子曰齐将有冦吾闻之兵不戢必取其族秋齐侯闻将有晋师使陈无宇从防啓疆如楚辞且乞师崔杼帅师送之遂伐莒侵介根防于夷仪将以伐齐水不克冬楚子伐郑以救齐门于东门次于棘泽诸侯还救郑　楚子自棘泽还使防啓疆帅师送陈无宇【期防期客谓啓疆戢藏也族类也取其族还自害也晋师夷仪之师辞辞有晋师未能防介根莒邑今为山东胶州有介根城齐既与莒平复侵伐之见无信也晋伐齐以报前伐而阻于水复以楚伐郑还救之余见晋平楚康争伯楚君归使臣送其使其交固也】齐人城郏【郏王城也于是谷雒鬬毁王宫齐叛晋欲求媚于天子故为王城之】
　　二十五年春齐崔杼帅师伐我北鄙以报孝伯之师也公患之使告于晋孟公绰曰崔子将有大志不在病我必速归何患焉其来也不冦使民不严异于他日齐师徒归【孟公绰鲁大夫大志谓将弑君不冦不为害不严以收众心徒空也】齐棠公之妻东郭偃之姊也东郭偃臣崔武子棠公死偃御武子以吊焉见棠姜而美之使偃取之偃曰男女辨姓今君出自丁臣出自桓不可武子筮之遇困之大过史皆曰吉示陈文子文子曰夫从风风陨妻不可娶也且其繇曰困于石据于蒺藜入于其宫不见其妻凶困于石徃不济也据于蒺藜所恃伤也入于其宫不见其妻凶无所归也崔子曰嫠也何害先夫当之矣遂取之庄公通焉骤如崔氏以崔子之冠赐人侍者曰不可公曰不为崔子其无冠乎崔子因是又以其间伐晋也曰晋必将报欲弑公以説于晋而不获间公鞭侍人贾举而又近之乃为崔子间公夏五月莒为且于之役故莒子朝于齐甲戌飨诸北郭崔子称疾不视事乙亥公问崔子遂从姜氏姜入于室与崔子自侧戸出公拊楹而歌侍人贾举止众从者而入闭门甲兴公登台而请弗许请盟弗许请自刃于庙弗许皆曰君之臣杼疾病不能聴命近于公宫陪臣干掫有淫者不知二命公逾墙又射之中股反队遂弑之贾举州绰邴师公孙敖封具铎父襄伊偻堙皆死祝佗父祭于髙唐至复命不说弁而死于崔氏申蒯侍渔者退谓其宰曰尔以帑免我将死其宰曰免是反子之义也与之皆死崔氏杀鬷蔑于平阴晏子立于崔氏之门外其人曰死乎曰独吾君也乎哉吾死也曰行乎曰吾罪也乎哉吾亡也曰归乎曰君死安归君民者岂以陵民社稷是主臣君者岂为其口实社稷是养故君为社稷死则死之为社稷亡则亡之若为己死而为己亡非其私昵谁敢任之且人有君而弑之吾焉得死之而焉得亡之将庸何归门啓而入枕尸股而哭兴三踊而出人谓崔子必杀之崔子曰民之望也舍之得民卢蒲癸奔晋王何奔莒叔孙宣伯之在齐也叔孙还纳其女于灵公嬖生景公丁丑崔杼立而相之庆封为左相盟国人于大宫曰所不与崔庆者晏子仰天叹曰婴所不唯忠于君利社稷者是与有如上帝乃歃辛巳公与大夫及莒子盟太史书曰崔杼弑其君崔子杀之其弟嗣书而死者二人其弟又书乃舍之南史氏闻太史尽死执简以徃闻既书矣乃还闾丘婴以帷其妻而载之与申鲜虞乗而出鲜虞推而下之曰君昏不能匡危不能救死不能死而知匿其昵其谁纳之行及弇中将舍婴曰崔庆其追我鲜虞曰一与一谁能惧我遂舍枕辔而寝食马而食驾而行出弇中谓婴曰速驱之崔庆之众不可当也遂来奔崔氏侧庄公于北郭丁亥葬诸士孙之里四翣不跸下车七乗不以兵甲晋侯济自泮防于夷仪伐齐以报朝歌之役齐人以庄公説【庄公为杼所立而淫于其妻竟以见弑棠公齐棠邑大夫美美其色取为已娶丁公崔杼】【祖桓公东郭偃祖坎下兊上困六三变为大过巽下兑上坎为中男故曰夫变而为巽故曰从风夫则从风风】【能陨妻故不可娶困于石四句困六三爻辞下皆解其意坎为险为水水之险者石不可以动坎为险兊为泽】【泽之生物而险者蒺藜恃之则伤易曰非所困而团名必辱非所据而据身必危既辱且危死其将至妻不可】【得见矣今卜昏而遇此卦六三失位无应则丧其妻失其所归也寡妇曰嫠杼言棠公已当此凶公通于其妇】【因得杼冠以赐人其秽故侍者谏公言不独崔子有冠抒因是怒公又以其间晋难伐之故伺公可弑之间】【而弑公以説且于前见称疾诱公来问歌歌以命姜贾举为崔子间公止众而闭门重言侍人别下贾举请请】【免死近公宫言或淫者得以诈称公干掫行夜言行夜得淫人受崔子命讨之不知他贾举等八子皆齐勇力】【之臣为公所嬖者与公共死髙唐有齐别庙故祭之弁爵弁祭服侍鱼监取鱼之官帑宰之妻子义死君之义】【鬷蔑平隂大夫公外嬖公所养非国士故死难皆嬖宠之人晏子闻难而来言已非君所嬖故不宜死无罪亦】【不宜亡君臣皆社稷是以故死亡皆以其故所谓社稷之臣也若为君所私昵陷君于弑则当同其祸患耳然虽不应死亡君死亦无归安之义故以君尸枕已股而哭以敦尽臣礼宣伯鲁侨如还齐羣公子纳宣伯之女于灵公太宫太公庙崔庆盟书云所不与崔庆者有如上帝读书未终晏子抄答易其辞因自歃○其论君臣之义既大而悉矣又卓立于强暴之中诚大贤哉○莒子朝齐乱作未归故景公复与之盟太史兄弟既死于直笔而继者犹未已古之史官守职如此崔杼之恶所以闻婴虞二子亦庄公嬖臣乗共载下下婴妻也匿藏昵亲也弇中道狭言虽众亦无所用枕辔食马必借之以免难故道广众得用故不可当鲜虞虽嬖臣亦知义而有知侧瘗埋不殡于庙士孙人姓因以名里死十有三日即葬不待期丧车之饰天子八翣诸侯六翣大夫四翣跸止行人下车送之车齐旧上公礼九乗又有兵车此皆降损适晋伐齐因归罪于公以解余见晋平楚康争伯】秋七月己巳同盟于重丘齐成故也【重丘今属东昌府】二十七年春齐庆封来聘其车美孟孙谓叔孙曰庆季之车不亦美乎叔孙曰豹闻之服美不称必以恶终美车何为叔孙与庆封食不敬为赋相鼠亦不知也【季庆封字相鼠诗鄘风曰相鼠有皮人而无仪人而无仪不死何为庆封不知此诗为已言其阍甚】崔杼生成及疆而寡娶东郭姜生明东郭姜以孤入曰棠无咎与东郭偃相崔氏崔成有疾而废之而立明成请老于崔崔子许之偃与无咎弗予曰崔宗邑也必在宗主成与疆怒将杀之告庆封曰夫子之身亦子所知也唯无咎与偃是从父兄莫得进矣大恐害夫子敢以告庆封曰子姑退吾图之告卢蒲嫳卢蒲嫳曰彼君之雠也天或者将弃彼矣彼实家乱子何病焉崔之薄庆之厚也他日又告庆封曰苟利夫子必去之难吾助女九月庚辰崔成崔疆杀东郭偃棠无咎于崔氏之朝崔子怒而出其众皆逃求人使驾不得使圉人驾寺人御而出且曰崔氏有福止余犹可遂见庆封庆封曰崔庆一也是何敢然请为子讨之使卢蒲嫳帅甲以攻崔氏崔氏堞其宫而守之弗克使国人助之遂灭崔氏杀成与疆而尽俘其家其妻缢嫳复命于崔子且御而归之至则无归矣乃缢崔明夜辟诸大墓辛巳崔明来奔庆封当国【庆固党崔于此复乗难毙之以专齐偏丧曰寡寡特也无咎棠公之子东郭偃姜之弟杼以姜故爱明故乗成有疾废而立之成欲居崔邑以终老宗邑宗庙所在宗主谓崔明夫子谓崔杼嫳庆封属大夫君谓庄公崔败则庆专权故云崔薄庆厚圉人养马者寺人奄人杼恐灭家祸不止其身堞短垣使其众筑之以守妻东郭姜无归终如前筮辟墓开先人之冢以藏杼尸】
　　二十八年　齐庆封好田而耆酒与庆舍政则以其内实迁于卢蒲嫳氏易内而饮酒数日国迁朝焉使诸亡人得贼者以告而反之故反卢蒲癸癸臣子之有宠妻之庆舍之士谓卢蒲癸曰男女辨姓子不辟宗何也曰宗不余辟余独焉辟之赋诗断章余取所求焉恶识宗癸言王何而反之二人皆嬖使执寝戈而先后之公膳日双鸡饔人窃更之以鹜御者知之则去其肉而以其洎馈子雅子尾怒庆封告卢蒲嫳卢蒲嫳曰譬之如禽兽吾寝处之矣使析归父告晏平仲平仲曰婴之众不足用也知无能谋也言弗敢出有盟可也子家曰子之言云又焉用盟告北郭子车子车曰人各有以事君非佐之所能也陈文子谓桓子曰祸将作矣吾其何得对曰得庆氏之木百车于庄文子曰可慎守也已卢蒲癸王何卜攻庆氏示子之兆曰或卜攻雠敢献其兆子之曰克见血冬十月庆封田于莱陈无宇从丙辰文子使召之请曰无宇之母疾病请归庆季卜之示之兆曰死奉而泣乃使归庆嗣闻之曰祸将作矣谓子家速归祸作必于尝归犹可及也子家弗聴亦无悛志子息曰亡矣幸而获在吴越陈无宇济水而戕舟发梁卢蒲姜谓癸曰有事而不告我必不捷矣癸告之姜曰夫子愎莫之止将不出我请止之癸曰诺十一月乙亥尝于太公之庙庆舍莅事卢蒲姜告之且止之弗聴曰谁敢者遂如公麻婴为尸庆奊为上献卢蒲癸王何执寝戈庆氏以其甲环公宫陈氏鲍氏之圉人为优庆氏之马善惊士皆释甲束马而饮酒且观优至于鱼里栾髙陈鲍之徒介庆氏之甲子尾抽桷击扉三卢蒲癸自后刺子之王何以戈撃之解其左肩犹援庙桷动于甍以俎壶投杀人而后死遂杀庆绳麻婴公惧鲍国曰羣臣为君故也陈须无以公归税服而如内宫庆封归遇告乱者丁亥伐西门弗克还伐北门克之入伐内宫弗克反陈于岳请战弗许遂来奔献车于季武子美泽可以鉴展庄叔见之曰车甚泽人必瘁宜其亡也叔孙穆子食庆封庆封泛祭穆子不説使工为之诵茅防亦不知既而齐人来让奔吴吴句余予之朱方聚其族焉而居之富于其旧子服惠伯谓叔孙曰天殆富淫人庆封又富矣穆子曰善人富谓之赏淫人富谓之殃天其殃之也其将聚而殱旃【庆封字子家舍封之子字之子封当国乃以政付舍自以寳物妻妾迁居嫳家故国人就朝焉亡人辟崔氏难奔者癸何等也得贼告反以功赎也舍以女妻癸庆与卢蒲皆姜姓故使辟宗癸言已有求于庆氏不能复顾礼如赋诗者取其一章耳癸欲与庄公报仇故既反何复同求宠于废氏寝戈亲近兵杖也公膳公家食羣臣日膳饔人庖宰御进食者癸何谋使诸大夫怨庆氏故使饔人更鸡以鹜御者复去肉馈洎洎肉汁也子雅子尾皆惠公孙封以二子怒告嫳嫳言能杀而席其皮因使析归父告晏子欲杀二子晏子辞又告子车亦辞归父字子家子车名佐皆齐大夫庆氏淫横国人共谋灭之陈文子名须无问其子无宇当得何物无宇桓子也时封有木积于六轨之道欲得此而已文子善其不贪故使慎守癸何既定谋反献兆于舍舍决其必克无宇从封于田欲脱归诈以母疾为辞见死兆而泣以见其诚庆氏之族嗣字子息者亦知使封归犹可救封殊弗悟嗣叹其必亡无宇既济而复杜其归路不使能救尝秋祭姜癸妻亦知其父之愎乃谲以其谋告之而激之使出遂至公所临祭尸祭尸上献先献庙在宫甲环之以备变也陈鲍使圉为俳优以诱其众遂皆释其甲束其马而逺就鱼里观之故四族得介其所释之甲子尾以桷撃扉者三以为期癸何遂或刺或撃舍肩既解犹效其多力而死桷椽也扉门阖甍瓦栋也俎壶即祭器公惧于乱国言除庆氏所以尊公文子以公归其家税祭服入于宫犹惧难也封以陈鲍在公所故伐内宫岳里名展庄叔鲁大夫礼食有祭示有所先也泛祭逺散所祭不恭工乐师茅防逸诗刺不敬句余吴子余祭朱方吴邑今丹徒县殱尽也旃之也】崔氏之乱丧羣公子故鉏在鲁叔孙还在燕贾在句渎之丘及庆氏亡皆召之具其器用而反其邑焉与晏子邶殿其鄙六十弗受子尾曰富人之所欲也何独弗欲对曰庆氏之邑足欲故亡吾邑不足欲也益之以邶殿乃足欲足欲亡无日矣在外不得宰吾一邑不受邶殿非恶富也恐失富也且夫富如布帛之有幅焉为之制度使无迁也夫民生厚而用利于是乎正德以幅之使无黜嫚谓之幅利利过则为败吾不敢贪多所谓幅也与北郭佐邑六十受之与子雅邑辞多受少与子尾邑受而稍致之公以为忠故有宠释卢蒲嫳于北竟求崔杼之尸将戮之不得叔孙穆子曰必得之武王有乱臣十人崔杼其有乎不十人不足以葬既崔氏之臣曰与我其拱璧吾献其柩于是得之十二月乙亥朔齐人迁庄公殡于大寝以其棺尸崔杼于市国人犹知之皆曰崔子也【崔庆既除暂收还宗室赏及贤臣三子皆二十一年奔按二十一年齐侯讨公子牙之党故逐三子见本事内前此云崔氏之乱传文前后自乖如此邶殿齐别都以邶殿边鄙六十邑与晏婴外亡在外也幅喻有度也迁移也以厚利皆人所欲唯正徳为之幅则有度而无黜嫚黜犹肆也释放也崔庆一也故灭庆而后治崔罪前藏杼尸故不得穆子言葬用十人崔子不能令十人同心故其中必有自陈者已而果然拱璧崔氏大璧殡更殡大寝路寝崔氏弑庄公又葬不如礼故以庄公棺着崔杼尸边以章其罪国人皆识其尸见陈之者真也】
　　二十九年春二月癸卯齐人葬庄公于北郭【兵死不入兆域故葬北郭】
　　昭公三年秋齐侯田于莒卢蒲嫳见泣且请曰余髪如此种种余奚能为公曰诺吾告二子归而告之子尾欲复之子雅不可曰彼其髪短而心甚长其或寝处我矣九月子雅放卢蒲嫳于北燕【种种短也自言老不能为害子雅犹恨之故述其前言见其故知尚存恐其复作乱放之燕】
　　四年秋七月楚子以诸侯伐吴使屈申围朱方八月甲申克之执齐庆封而尽灭其族○【崔庆暴而暗不足论也皆灵庄之不君啓之自为斧斤自戕其躯以成田氏之强惜也王癸之徒皆涉阻歴难必报其君之仇而后已岂可以嬖幸而槩鄙夷之耶】
　　景公纳燕伯
　　昭公三年　燕简公多嬖宠欲去诸大夫而立其宠人冬燕大夫比以杀公之外嬖公惧奔齐书曰北燕伯欵出奔齐罪之也【比相亲比】
　　六年十一月齐侯如晋请伐北燕也士匄相士鞅逆诸河礼也晋侯许之十二月齐侯遂伐北燕将纳简公晏子曰不入燕有君矣民不贰吾君贿左右谄谀作大事不以信未尝可也【请请告于盟主士匄士文伯与范宣子同姓名相为鞅之介也礼得敬迎来者之礼不入言燕简公不入其国不以信心不诚也】
　　七年春王正月暨齐平齐求之也癸巳齐侯次于虢燕人行成曰敝邑知罪敢不聴命先君之敝器请以谢罪公孙晳曰受服而退俟衅而动可也二月戊午盟于濡上燕人归燕姬赂以瑶罋玉椟斝耳不克而还【齐伐燕燕人赂之反从求成如晏子言虢燕竟晳齐大夫濡水源出北直穷独山至易州支分入城近东方四里许渊而不流归燕姬嫁女与齐侯也瑶玉别名椟匮也斝爵类旁有耳皆玉为之】
　　十二年春齐髙偃纳北燕伯欵于唐因其众也【言因唐众欲纳之故得先入唐】
　　景公纳莒郊公
　　昭公十四年秋八月莒着丘公卒郊公不慼国人弗顺欲立着丘公之弟庚与蒲余侯恶公子意恢而善于庚与郊公恶公子铎而善于意恢公子铎因蒲余侯而与之谋曰尔杀意恢我出君而纳庚与许之【郊公着丘公之子弗顺以其不懐父也与本舆庚与莒共公名蒲余侯莒大夫名兹夫意恢铎皆莒羣公子】冬十二月蒲余侯兹夫杀莒公子意恢郊公奔齐公子铎逆庚与于齐齐隰党公子鉏送之有赂田【郊公奔以意恢杀也隰党鉏齐大夫赂田莒赂齐以田也】
　　十九年秋齐髙发帅师伐莒莒子奔纪鄣使孙书伐之初莒有妇人莒子杀其夫已为嫠妇及老托于纪鄣纺焉以度而去之及师至则投诸外或献诸子占子占使师夜缒而登登者六十人缒絶师鼔噪城上之人亦噪莒共公惧啓西门而出七月丙子齐师入纪【齐伐莒以莒不事齐也莒子庚与也纪鄣莒邑今淮安赣榆县有纪鄣城孙书陈无宇之子字子占嫠夫杀而寡因纺纑连所纺以度城而藏之待外攻者欲以报仇投投绳于城外随之而出齐师因縁绳登城鼓噪城下之未登者城上已登者】
　　二十二年春王二月甲子齐北郭啓帅师伐莒莒子将战苑羊牧之谏曰齐帅贱其求不多不如下之大国不可怒也弗聴败齐师于夀余齐侯伐莒莒子行成司马灶如莒涖盟莒子如齐淮盟盟于稷门之外莒于是乎大恶其君【前莒子庚与自纪鄣出既复归国传失记北郭啓齐大夫苑羊牧之莒大夫夀余莒地齐复伐怒其败也灶齐大夫稷门齐城门】
　　二十三年秋莒子庚舆虐而好劒苟铸劒必试诸人国人患之又将叛齐乌存帅国人以逐之庚舆将出闻乌存执殳而立于道左惧将止死苑羊牧之曰君过之乌存以力闻可矣何必以弑君成名遂来奔齐人纳郊公【乌即庚与鸟存莒大夫殳长丈二无刅】
　　田氏倾齐【陈佗之乱附】
　　隠公六年五月庚申郑伯侵陈大获徃岁郑伯请成于陈陈侯不许五父谏曰亲仁善邻国之寳也君其许郑陈侯曰宋卫实难郑何能为遂不许君子曰善不可失恶不可长其陈桓公之谓乎长恶不悛从自及也虽欲救之其将能乎商书曰恶之易也如火之燎于原不可乡迩其犹可扑灭周任有言曰为国家者见恶如农夫之务去草焉芟夷蕰崇之絶其本根勿使能殖则善者信矣【五父陈公子佗字难可畏也悛改也商书盘庚言火燎原野近之固难灭之尤难周任周大夫芟刈夷杀蕰积崇聚也】
　　七年冬陈及郑平十二月陈五父如郑涖盟壬申及郑伯盟歃如忘泄伯曰五父必不免不赖盟矣郑良佐如陈涖盟辛巳及陈侯盟亦知陈之将乱也【涖临也如忘志不在盟不赖盟言不以盟为重泄伯良佐皆郑大夫陈乱观其政治而知之也】
　　桓公五年春正月甲戌己丑陈侯鲍卒再赴也于是陈乱文公子佗杀太子免而伐之公疾病而乱作国人分散故再赴【佗称文公子明非桓公母弟免桓公子六年蔡人杀佗厉公跃立见下○以上附陈佗之乱】
　　庄公二十二年春陈人杀其太子御冦陈公子完与颛孙奔齐颛孙自齐来奔齐侯使敬仲为卿辞曰覉旅之臣幸若获宥及于寛政赦其不闲于教训而免于罪戾弛于负担君之惠也所获多矣敢辱髙位以速官谤请以死告诗云翘翘车乗招我以弓岂不欲徃畏我友朋使为工正饮桓公酒乐公曰以火继之辞曰臣卜其昼未卜其夜不敢君子曰酒以成礼不继以淫义也以君成礼弗纳于淫仁也初懿氏卜妻敬仲其妻占之曰吉是谓凤皇于飞和鸣锵锵有妫之后将育于姜五世其昌并于正卿八世之后莫之与京陈厉公蔡出也故蔡人杀五父而立之生敬仲其少也周史有以周易见陈侯者陈侯使筮之遇观之否曰是谓观国之光利用宾于王此其代陈有国乎不在此其在异国非此其身在其予孙光逺而自他有耀者也坤土也巽风也干天也风为天于土上山也有山之材而照之以天光于是乎居土上故曰观国之光利用宾于王庭实旅百奉之以玉帛天地之美具焉故曰利用宾于王犹有观焉故曰其在后乎风行而着于土故曰其在异国乎若在异国必姜姓也姜太岳之后也山岳则配天物莫能两大陈衰此其昌乎及陈之初亡也陈桓子始大于齐其后亡也成子得政【公子完字敬仲与颛孙皆御冦党羇寄旅客也诗逸诗翘翘髙貌古者聘士以弓言虽贪显命惧为朋友所讥工正掌百工之官桓公贤完就其家饮而完能闲之以礼淫乐而过也懿氏陈大夫妻懿氏妻雄曰凤雌曰皇雌雄俱飞相和而鸣锵锵然犹敬仲夫妻相随适齐有声誉妫陈姓姜齐姓与京并大也出甥也周史周太史坤下巽上观六四变而为否观国光利用宾其爻词巽变为干故曰风为天自二至四有艮象艮为山则材之所生上有干下有坤故言土上照之以天光四为诸侯变而之干有国朝王之象故曰观国光用宾于王艮为门庭干为全玉坤为布帛诸侯朝王陈贽帛之象旅陈也百言物备观者观他之词非已也故曰在后巽为风风动物也巽在坤上故为行而着于土则不在本国故曰在异国姜姓之先为尧四岳变而象艮故知当兴于四岳之后山岳则兴云降雨有配天之功凢物不两大故陈衰乃昌桓子陈无宇諡敬仲五世孙成子陈常諡敬仲八世孙自完有礼于齐子孙乗齐失徳以窃其因故备言其始终○于时桓方图霸国方盛强任贤以共其功而代其国者已胚胎于此天意其可测也哉】襄公二十九年秋九月齐公孙虿公孙灶放其大夫髙止于北燕乙未出书曰出奔罪髙止也髙止好以事自为功且专故难及之为髙氏之难故髙竖以卢叛十月庚寅闾丘婴帅师围卢髙竖曰苟使高氏有后请致邑齐人立敬仲之曽孙酀良敬仲也十一月乙卯髙竖致卢而出奔晋晋人城緜而寘旃【虿字子尾灶字子雅放者宥之使逺实放书奔所以示罪竖髙止之子闾丘婴齐大夫致邑还邑于君敬仲髙傒良贤之也晋城緜而寘竖善竖也】三十一年　齐子尾害闾丘婴欲杀之使帅师以伐阳州我问师故夏五月子尾杀闾丘婴以说于我师工偻洒渻灶孔虺贾寅出奔莒出羣公子【阳州齐鲁境上邑工偻等四子皆婴党虿欲杀婴乃使伐鲁鲁以师问故归罪于婴杀之以谢鲁既逐其党又出羣公子○栾髙既灭崔庆以徳礼绥定其国家田氏其敢生心哉而乃任情多杀自弱其宗室皆所以啓田氏之强而授之利柄也】昭公二年春晋侯使韩宣子来聘　宣子遂如齐纳币见子雅子雅召子旗使见宣子宣子曰非保家之主也不臣见子尾子尾见彊宣子谓之如子旗大夫多笑之唯晏子信之曰夫子君子也君子有信其有以知之矣【韩宣子名起余见卿族废兴纳币为平公聘少姜子旗子雅之子不臣志气亢也彊子尾之子如子旗亦不臣也晏子谓起有信其言不妄】
　　三年春齐侯使晏婴请继室于晋　既成昏晏子受礼叔向从之宴相与语叔向曰齐其何如晏子曰此季世也吾弗知齐其为陈氏矣公弃其民而归于陈氏齐旧四量豆区釡钟四升为豆各自其四以登于釡釡十则钟陈氏三量皆登一焉钟乃大矣以家量贷而以公量收之山木如市弗加于山鱼盐蜃蛤弗加于海民参其力二入于公而衣食其一公聚朽蠧而三老冻馁国之诸市屦贱踊贵民人痛疾而或燠休之其爱之如父母而归之如流水欲无获民将焉辟之箕伯直柄虞遂伯戏其相胡公大姬已在齐矣叔向曰然虽吾公室今亦季世也　初景公欲更晏子之宅曰子之宅近市湫隘嚻尘不可以居请更诸爽垲者辞曰君之先臣容焉臣不足以嗣之于臣侈矣且小人近市朝夕得所求小人之利也敢烦里旅公笑曰子近市识贵贱乎对曰既利之敢不识乎公曰何贵何贱于是景公繁于刑有鬻踊者故对曰踊贵屦贱既已告于君故与叔向语而称之景公为是省于刑君子曰仁人之言其利博哉晏子一言而齐侯省刑诗曰君子如祉乱庶遄已其是之谓乎及晏子如晋公更其宅反则成矣既拜乃毁之而为里室皆如其旧则使宅人反之且谚曰非宅是卜唯邻是卜二三子先卜邻矣违卜不祥君子不犯非礼小人不犯不祥古之制也吾敢违诸乎卒复其旧宅公弗许因陈桓子以请乃许之【田氏谋齐厚施于民以隂移之晏子以为忧因叔向至齐与语晋少姜卒齐复请以女继之详见晋失诸侯成昏许昏成受礼受宾享之礼豆区釡钟皆量名四豆得一斗六升为区四区得六斗四升为釡釡十则六斛四斗而为钟此公量也陈氏于公量皆自其十分而加之一每量而积之以至于钟则于公钟加六斗四升故曰大贷厚而收薄以利收民心如徃也弗加价依山海不加贵也二入公赋敛重也三老谓上夀中夀下寿皆八十已上货积于上不见养遇踊则足者屦踊贵则者多也燠休温煦安息也或谓田氏民爱而归无所辟也箕伯等四人皆舜后陈之先胡公陈始封之祖太姬其妃相随也一云助也言陈氏虽为人臣将有齐国其先世鬼神已在齐求飨叔向言晋国之衰与齐同详见卿族废兴景公亦知晏子忠欲美其宅晏子性本崇俭又以国衰不欲大其居湫下隘小嚻声尘土也爽垲明燥也先臣晏子之先旅众也不敢劳里闾之众为已宅因刑繁刖者多致踊鬻于市此晏子先以告君而后语叔向出于忠悃也诗小雅如行也祉福也遄疾也言君子行福则乱疾止拜谢新宅里室邻里之室本壊里室以大晏子之宅故复之宅人故居人反还其故卜卜良邻二三子谓邻人传言齐哀贤臣懐忧且见陈氏之兴】冬齐公孙灶卒司马灶见晏子曰又丧子雅矣晏子曰惜也子旗不免殆哉姜族弱矣而妫将始昌二惠竞爽犹可又弱一个焉姜其危哉【司马灶齐大夫子旗子雅子不免以其不臣也妫陈氏子雅子尾皆惠公之孙竞并爽强明也○自晏子而外忧齐者惟得一灶耳】
　　八年七月甲戌齐子尾卒子旗欲治其室丁丑杀梁婴八月庚戌逐子成子工子车皆来奔而立子良氏之宰其臣曰孺子长矣而相吾室欲兼我也授甲将攻之陈桓子善于子尾亦授甲将助之或告子旗子旗不信则数人告将徃又数人告于道遂如陈氏桓子将出矣闻之而还游服而逆之请命对曰闻彊氏授甲将攻子子闻诸曰弗闻子盍亦授甲无宇请从子旗曰子胡然彼孺子也吾诲之犹惧其不济吾又宠秩之其若先人何子盍谓之周书曰惠不惠茂不茂康叔所以服大也桓子稽颡曰顷灵福子吾犹有望遂和之如初【子旗名栾施宣子所谓不臣者以子尾卒其子幼兼治其家政梁婴子尾家宰子成顷公子名固子工成之弟名铸子车顷公之孙名捷皆齐大夫子尾之属也子良子尾之子名髙彊子旗为之立宰孺子谓子良将徃徃子良家桓子名无宇游服游戏之服去戎服而着之请命子旗请桓子所至也亦授甲桓子使子旗以甲相攻也宠秩为之立宰若先人何言若相攻无以见其子尾也谓之以此意达之也周书康诰言施惠于不惠者劝勉于不勉者茂勉也服行也顷灵二公栾氏所事之君有望望惠及已和和栾髙二家○时陈氏蓄图二家之谋闻子旗言而中止可见诚义足以感人而智谋虽工必有间而能逞也使自是而终守于正二家其可动哉】○九月楚公子弃疾帅师围陈　冬十一月壬午灭陈【详见楚灭陈】晋侯问于史赵曰陈其遂亡乎对曰未也公曰何故对曰陈颛顼之族也嵗在鹑火是以卒灭陈将如之今在析木之津犹将复由且陈氏得政于齐而后陈卒亡自幕至于瞍无违命舜重之以明德寘德于遂遂世守之及胡公不淫故周赐之姓使祀虞帝臣闻盛徳必百世祀虞之世数未也继守将在齐其兆既存矣【陈祖舜舜出颛顼氏水德也嵗在鹑火火盛故水灭箕斗之间有天汉谓之析木之津近北方水位故当复由由本作甹木再生条也言陈复兴得政而陈亡以物不两大也幕舜之先瞽瞍舜父从幕至瞽瞍无违弃天命者而舜为大圣寘置之也殷之兴封舜后于遂舜徳置于遂也胡公满遂之后事周武王赐姓曰妫封诸陈绍舜后兆形之将见者】
　　十年　齐惠栾髙氏皆耆酒信内多怨彊于陈鲍氏而恶之夏有告陈桓子曰子旗子良将攻陈鲍亦告鲍氏桓子授甲而如鲍氏遭子良醉而骋遂见文子则亦授甲矣使视二子则皆将饮酒桓子曰彼虽不信闻我授甲则必逐我及其饮酒也先伐诸陈鲍方睦遂伐栾髙氏子良曰先得公陈鲍焉徃遂伐虎门晏平仲端委立于虎门之外四族召之无所徃其徒曰助陈鲍乎曰何善焉助栾髙乎曰庸愈乎然则归乎曰君伐焉归公召之而后入公卜使王黑以灵姑銔率吉请断三尺焉而用之五月庚辰战于稷栾髙败又败诸庄国人追之又败诸鹿门栾施髙彊来奔陈鲍分其室晏子谓桓子必致诸公让徳之主也让之谓懿徳凢有血气皆有争心故利不可强思义为愈义利之本也蕰利生孽姑使无蕰乎可以滋长桓子尽致诸公而请老于莒桓子召子山私具幄幕器用从者之衣屦而反棘焉子商亦如之而反其邑子周亦如之而与之夫于反子城子公公孙捷而皆益其禄凢公子公孙之无禄者私分之邑国之贫约孤寡者私与之粟曰诗云陈锡载周能施也桓公是以霸公与桓子莒之旁邑辞穆孟姬为之请髙唐陈氏始大【栾子旗髙子良同出惠公皆好酒信妇人言取怨于国国人搆难而妄告陈鲍陈如鲍谋道逢子良醉中骋归文子名国二子子旗子良彼谓二子不信不实也恐以授甲为罪而见逐遂乗其既醉复饮酒时伐之得公挟公以令也公不聴入故伐公之虎门端委朝服晏子以四族行钧皆不从而入于公王黑齐大夫灵姑銔公旗名断三尺不敢与君同稷齐地庄六轨道鹿门齐城门栾髙三败奔鲁陈与鲍获分其室既用晏子言以明让复施德公族蕰畜也孽妖害也莒齐邑子山子商子周皆子尾所逐私具不告公棘子山故邑山东临淄县西旧有戟里亭子周本无邑更与之夫于山东长山县旧有于亭子城子公公孙捷皆子旗所逐私分使恩归已诗大雅言文王能布陈大利以赐天下行之周徧桓公亦能施以成霸穆孟姬景公母髙唐今髙唐州章丘县○子尾子旗本公族也乃自逐其族而使陈氏得以施恩焉凡厥所为皆以为陈氏地也欲国之不移于陈也得乎】九月昭子至自晋大夫皆见髙彊见而退昭子诏诸大夫曰为人子不可不慎也哉昔庆封亡子尾多受邑而稍致诸君君以为忠而甚宠之将死疾于公宫辇而归君亲推之其子不能任是以在此忠为令德其子弗能任罪犹及之难不慎也丧夫人之力弃德旷宗以及其身不亦害乎诗曰不自我先不自我后其是之谓乎【昭子因彊以明戒推之推车难不慎言不可不慎夫人谓子尾诗小雅言祸乱不在他正当已身喻彊身自取此祸也】
　　二十年冬齐侯疥遂痁期而不瘳诸侯之宾问疾者多在梁丘据与裔欵言于公曰吾事鬼神丰于先君有加矣今君疾病为诸侯忧是祝史之罪也诸侯不知其谓我不敬君盍诛于祝固史嚚以辞宾公説告晏子晏子曰日宋之盟屈建问范防之德于赵武赵武曰夫子之家事治言于晋国竭情无私其祝史祭祀陈信不愧其家事无猜其祝史不祈建以语康王康王曰神人无怨宜夫子之光辅五君以为诸侯主也公曰据与欵谓寡人能事鬼神故欲诛于祝史子称是语何故对曰若有徳之君外内不废上下无怨动无违事其祝史荐信无愧心矣是以鬼神用飨国受其福祝史与焉其所以蕃祉老寿者为信君使也其言忠信于鬼神其适遇淫君外内颇邪上下怨疾动作辟违从欲厌私髙台深池撞钟舞女斩刈民力输掠其聚以成其违不恤后人暴虐淫从肆行非度无所还忌不思诱讟不惮鬼神神怒民痛无悛于心其祝史荐信是言罪也其盖失数美是矫诬也进退无辞则虚以求媚是以鬼神不飨其国以祸之祝史与焉所以夭昏孤疾者为暴君使也其言僭嫚于鬼神公曰然则若之何对曰不可为也山林之木衡鹿守之泽之萑蒲舟鲛守之薮之薪蒸虞守之海之盐蜃祈望守之县鄙之人入从其政偪介之闗暴征其私承嗣大夫强易其贿布常无艺征敛无度宫室日更淫乐不违内宠之妾肆夺于市外宠之臣僭令于鄙私欲养求不给则应民人苦病夫妇皆诅祝有益也诅亦有损聊摄以东姑尤以西其为人也多矣虽其善祝岂能胜亿兆人之诅君若欲诛于祝史脩徳而后可公说使有司寛政毁闗去禁薄敛已责十二月齐侯田于沛招虞人以弓不进公使执之辞曰昔我先君之田也旃以招大夫弓以招士皮冠以招虞人臣不见皮冠故不敢进乃舍之仲尼曰守道不如守官君子韪之齐侯至自田晏子侍于遄台子犹驰而造焉公曰唯据与我和夫晏子对曰据亦同也焉得为和公曰和与同异乎对曰异和如羮焉水火醯醢盐梅以烹鱼肉燀之以薪宰夫和之齐之以味济其不及以泄其过君子食之以平其心君臣亦然君所谓可而有否焉臣献其否以成其可君所谓否而有可焉臣献其可以去其否是以政平而不干民无争心故诗曰亦有和羮既戒既平鬷嘏无言时靡有争先王之济五味和五声也以平其心成其政也声亦如味一气二体三类四物五声六律七音八风九歌以相成也清浊小大短长疾徐哀乐刚柔迟速髙下出入周疏以相济也君子聴之以平其心心平徳和故诗曰德音不暇今据不然君所谓可据亦曰可君所谓否据亦曰否若以水济水谁能食之若琴瑟之专壹谁能聴之同之不可也如是饮酒乐公曰古而无死其乐若何晏子对曰古而无死则古之乐也君何得焉昔爽鸠氏始居此地季萴因之有逢伯陵因之蒲姑氏因之而后太公因之古若无死爽鸠氏之乐非君所愿也【田氏务施而景公复肆暴于民以驱之晏子因事尽言疥误应作痎间发疟也痁频作热疟之甚矣期期月梁丘据裔欵皆齐嬖大夫欲杀嚚固以称谢来问疾之宾故晏子言范武子之徳以啓公问无猜无猜欵之事不祈无祈求于神五君文襄灵成景不废无废事也无愧心以君功徳称其陈説也厌私厌足其私掠夺取也还犹顾也言祝史与君同其祸福齐侯不徳鬼神所憎将祸延祝史而可诛之乎衡鹿舟鲛虞候祈望皆官名公立官专山泽之利不与民共介隔也廹近国都之闗言边鄙既入服公政又为近闗所征税枉暴夺其私物承嗣大夫世位者彊易强以易之艺法制也言布政无法违去也肆放也僭令自为令也养长也以私欲长养其所求欲益纵而求为广也应应之以罪聊摄齐西界今山东聊城县姑尤齐东界今山东莱州有小沽河大沽河姑即大沽河尤即小沽河也万万曰亿万亿曰兆景公从晏子暂施徳于民既疾愈行猎沛泽名虞人掌山泽之官君招当徃道之常也非物不进官之制也韪是也○官与道岂二乎栁子以为非夫子之言必矣○遄台在今山东临朐县西子犹梁丘据字燀炊也诗商颂言中宗能与贤者和齐可否其政如羮之备五味既成戒其事复和平其心鬷总也嘏大也总齐大政上下无怨当时之民皆无争心一气隂阳也虽二名而皆谓之气二体文武舞也三类风雅颂也四物律度量衡也五声宫商角征羽六律黄钟大簇姑洗防宾夷则无射七音以宫商角征羽而加变宫变徴也详见上卷八风八方之风九歌九功之德皆可歌也六府三事谓之九功诗豳风义取心平则徳无阙○此和同之辨其义精美匪特论治而已用以广夫子论语之旨不亦善乎○爽鸠氏少皥氏之司冦也季蒯虞夏诸侯代爽鸠氏者逢伯陵殷诸侯姜姓蒲姑氏殷周之间代逢公者今山束临朐县逢山有伯陵祠博兴县有薄姑城齐侯躭乐图久生晏子称此节之】
　　二十六年冬齐有彗星齐侯使禳之晏子曰无益也只取诬焉天道不谄不贰其命若之何禳之且天之有彗也以除秽也君无秽徳又何禳焉若德之秽禳之何损诗曰惟此文王小心翼翼昭事上帝聿怀多福厥徳不囘以受方国君无违徳方国将至何患于彗诗曰我无所监夏后及商用乱之故民卒流亡若德囘乱民将流亡祝史之为无能补也公説乃止【彗星出齐之分野示田氏将簒齐也公欲禳祭以除其殃诬欺也谄滥也不滥惟徳是与不贰诚一也诗大雅翼翼共也聿惟也囘违也言文王徳不违天人故四国徃归之又诗逸诗也言追监夏殷之亡皆以乱政故】齐侯与晏子坐于路寝公叹曰美哉室其谁有此乎晏子曰敢问何谓也公曰吾以为在徳对曰如君之言其陈氏乎陈氏虽无大德而有施于民豆区釡钟之数其取之公也薄其施之民也厚公厚敛焉陈氏厚施焉民归之矣诗曰虽无徳与女式歌且舞陈氏之施民歌舞之矣后世若少惰陈氏而不亡则国其国也已公曰善哉是可若何对曰唯礼可以已之在礼家施不及国民不迁农不移工贾不变士不滥官不滔大夫不收公利公曰善哉我不能矣吾今而后知礼之可以为国也对曰礼之可以为国也久矣与天地并君令臣共父慈子孝兄爱弟敬夫和妻柔姑慈妇聴礼也君令而不违臣共而不贰父慈而教子孝而箴兄爱而友弟敬而顺夫和而义妻柔而正姑慈而从妇聴而婉礼之善物也公曰善哉寡人今而后闻此礼之上也对曰先王所禀于天地以为其民也是以先王上之【路寝正寝公自知徳不能久有国故叹晏子言将归于陈氏犹欲公以礼防之取之公以公量收施之民以私量贷诗小雅义取虽无大徳要有喜恱之心欲歌舞之式用也施不及国恶收民心也不迁不移不变各有专业也不滥必得人也不滔敬其职也不收公利常禄有限也以令共慈孝爱敬和柔慈聴为礼而又以不违不贰教箴友顺义正从婉为礼之善此天之所以重于世与天地等而为上也盖其本原于天地先王禀之心制斯礼以范世非出于私也】
　　哀公五年　齐燕姬生子不成而死诸子鬻姒之子荼嬖诸大夫恐其为太子也言于公曰君之齿长矣未有太子若之何公曰二三子间于忧虞则有疾疢亦姑谋乐何忧于无君公疾使国惠子髙昭子立荼寘羣公子于莱秋齐景公卒冬十月公子嘉公子驹公子黔奔卫公子鉏公子阳生来奔莱人歌之曰景公死乎不与埋三军之事乎不与谋师乎师乎何党之乎【燕姬景公夫人不成未冠也诸子齐内官号荼安孺子也诸臣以荼庶孽立之有乱故恐景公意欲立荼而难发故谩言以塞其请国惠子名夏髙昭子名张竟属荼于二子而逐羣公子莱国前灭之为邑五子皆景公子在莱者莱人哀其失所而为之歌师众也党所也之徃也】
　　六年　齐陈乞伪事髙国者每朝必骖乗焉所从必言诸大夫曰彼皆偃蹇将弃子之命皆曰髙国得君必偪我盍去诸固将谋子子早图之图之莫如尽灭之需事之下也及朝则曰彼虎狼也见我在子之侧杀我无日矣请就之位又谓诸大夫曰二子者祸矣恃得君而欲谋二三子曰国之多难贵宠之由尽去之而后君定既成谋矣盍及其未作也先诸作而后悔亦无及也大夫从之夏六月戊辰陈乞鲍牧及诸大夫以甲入于公宫昭子闻之与惠子乗如公战于庄败国人追之国夏奔莒遂及髙张晏圉施来奔八月齐邴意兹来奔【髙张国夏受命立荼陈乞欲害之故先伪事焉言言其罪过需疑也就位就诸大夫位欲与之共谋髙国也牧鲍圉孙庄六轨之道败髙国败也圉晏婴子与施意兹皆髙国党○前殒崔庆今亡髙国齐之公族尽矣前逐栾髙施彊来奔髙氏与栾俱亡而髙张复为景公托孤则栾灭而髙犹存也然栾髙称二惠而髙傒世为齐卿久矣则二髙所出各异也哉】陈僖子使召公子阳生阳生驾而见南郭且于曰尝献马于季孙不入于上乗故又献此请与子乗之出莱门而告之故阚止知之先待诸外公子曰事未可知反与壬也处戒之遂行逮夜至于齐国人知之僖子使子士之母养之与馈者皆入冬十月丁卯立之将盟鲍子醉而徃其臣差车鲍防曰此谁之命也陈子曰受命于鲍子遂诬鲍子曰子之命也鲍子曰女忘君之为孺子牛而折其齿乎而背之也悼公稽首曰吾子奉义而行者也若我可不必亡一大夫若我不可不必亡一公子义则进否则退敢不唯子是从废兴无以乱则所愿也鲍子曰谁非君之子乃受盟使胡姬以安孺子如赖去鬻姒杀王甲拘江説囚王豹于句窦之丘公使朱毛告于陈子曰微子则不及此然君异于器不可以二器二不匮君二多难敢布诸大夫僖子不对而泣曰君举不信羣臣乎以齐国之困困又有忧少君不可以访是以求长君庶亦能容羣臣乎不然夫孺子何罪毛复命公悔之毛曰君大访于陈子而图其小可也使毛迁孺子于骀不至杀诸野幕之下葬诸殳冐淳【阳生悼公名且于齐公子鉏在鲁南郭故以为称阳生既得陈僖子之召畏在家人闻其言故二人共载以试马为辞乗共载也莱门鲁郭门阚止阳生家臣字子我待外欲俱去壬阳生子后为简公戒之恐泄言也夜至恐人知国人知而不言见陈氏得众子士母僖子之妾皆入阳生与馈食者偕入宫也盟盟诸大夫差车主车之官鲍防其名孺子荼也景公尝衔绳为牛使荼牵之以为戏荼顿地公齿折言此见景公爱荼之深稽首过礼于鲍牧不必亡一大夫言已可为君必不怨鲍子不必亡一公子恐鲍杀已故要之公子悼公自谓胡姬景公妾赖齐邑安荼之号鬻姒荼之母王甲江説王豹皆孺子党景公嬖臣朱毛齐大夫悼公忌荼恐僖子复立荼而废已使欲除之故僖以为疑已言以国故立长君求以济难而乃欲妄杀公以不直自悔乃私除荼困谓饥荒忧谓兵革大谓国政小谓杀荼将杀荼于骀恐骀人不从故毛驻于野张帐而杀之骀齐邑殳冐淳齐地】
　　八年　齐悼公之来也季康子以其妹妻之即位而逆之季鲂侯通焉女言其情弗敢与也齐侯怒夏五月齐鲍牧帅师伐我取讙及阐或谮胡姬于齐侯曰安孺子之党也六月齐侯杀胡姬齐侯使如吴请师将以伐我秋及齐平九月臧宾如如齐涖盟齐闾丘明来涖盟且逆季姬以归嬖鲍牧又谓羣公子曰使女有千乗乎公子愬之公谓鲍子或谮子子姑居于潞以察之若有之则分室以行若无之则反子之所出门使以三分之一行半道使以二乗及潞麇之以入遂杀之冬十二月齐人归讙及阐季姬嬖故也【鲂侯季康子叔父讙阐俱今山东定陶县界又属宁阳县胡姬以安孺子如赖者齐侯无道杀之又以季姬故挑衅强吴余见康子搆怨邾齐宾如防子丘明婴子季姬淫而嬖亦无道也有马千乗使为君也鲍牧本不欲立阳生故讽动羣公子潞齐邑公减其侍从至二乗而杀之麇束防也鲍去而陈氏无二矣】
　　九年春齐侯使公孟绰辞师于吴吴子曰昔岁寡人闻命今又革之不知所从将进受命于君冬吴子使来儆师伐齐【齐既与鲁平且姬嬖故辞吴师吴子怒而反与鲁谋伐齐】
　　十年春公防吴子邾子郯子伐齐南鄙师于鄎齐人弑悼公赴于师【鄎齐地弑悼公以説吴余见越灭呉】
　　十四年　齐简公之在鲁也阚止有宠焉及即位使为政陈成子惮之骤顾诸朝诸御鞅言于公曰陈阚不可并也君其择焉弗聴子我夕陈逆杀人逢之遂执以入陈氏方睦使疾而遗之潘沐备酒肉焉飨守囚者醉而杀之而逃子我盟诸陈于陈宗初陈豹欲为子我臣使公孙言己巳有丧而止既而言之曰有陈豹者长而上偻望视事君子必得志欲为子臣吾惮其为人也故缓以告子我曰何害是其在我也使为臣他日与之言政説遂有宠谓之曰我尽逐陈氏而立女若何对曰我逺于陈氏矣且其违者不过数人何尽逐焉遂告陈氏子行曰彼得君弗先必祸子子行舍于公宫夏五月壬申成子兄弟四乗如公子我在幄出逆之遂入闭门侍人御之子行杀侍人公与妇人饮酒于檀台成子迁诸寝公执戈将撃之太史子余曰非不利也将除害也成子出舍于库闻公犹怒将出曰何所无君子行抽劒曰需事之贼也谁非陈宗所不杀子者有如陈宗乃止子我归属徒攻闱与大门皆不胜乃出陈氏追之失道于弇中适丰丘丰丘人执之以告杀诸郭闗成子将杀大陆子方陈逆请而免之以公命取车于道及耏众知而东之出雍门陈豹与之车弗受曰逆为余请豹与余车余有私焉事子我而有私于其雠何以见鲁卫之士东郭贾奔卫庚辰陈恒执公于舒州公曰吾早从鞅之言不及此六月甲午齐陈恒弑其君壬于舒州【悼公弑子壬立是为简公阚止字子我时政在陈氏而任止故田常心不安而顾之数成子田常諡鞅齐大夫择择一而任夕夕视事逆陈宗字子行杀人于途止逢而执之陈氏欲谋齐国故睦使逆诈病因内潘沐并内酒肉潘米汁可以沐头逆得飨醉守者杀之而逃失逆惧其为变故盟之豹亦陈宗公孙止友言已求介达之有丧豹有丧既终丧也长身长偻曲脊望视目望阳得志得止之志惮惮其多诈逺疏逺违不从也止既宠豹欲用以代陈氏之执政者豹既婉言以辞复以其意告陈氏遂逆谋先事杀之祸子谓田常也舍隠也逆始隐于族既又隠于宫成子兄弟凡八人昭子庄简子齿宣子夷穆子安廪丘子意兹芒子盈惠子得二人共一乗田世家言兄弟四人一人一乗今不可考幄帐也聴政之所止见陈氏出迎之成子既入反闭门不纳止逆素在内故得杀其侍人檀台内宫台成子使公居正寝欲挟以令众也公怒其作乱故撃之子余亦陈氏党饰言为公除害成子舍于库以公怒欲出避逆胁留之其弑君之谋已决于此子我不得入归家聚徒众攻公门亦欲得公也再不胜奔而被杀闱宫中小门大门公门弇中狭路丰丘陈氏邑郭闗齐闗名大陆子方一名郭东贾子我臣田氏欲杀之获免矫以公命取道中行人车耏齐地众知其矫命夺而逐之东雍门齐城门逆为请豹与车见陈氏务施而子方弗受车亦以义拒也陈恒即成子公临难而悔不诛之舒州地阙其后三传至康公田恒之曽孙和竟迁之于海上簒齐为诸侯】○【自田氏簒齐六卿分晋三桓专鲁公羊遂谓春秋讥世卿而孟子云仕者世禄于是儒者有世禄不世官之説焉愚以为非也古者天子诸侯大夫皆以徳为之杀各保姓受氏以守宗祧故曰天子建国诸侯立家岂有天子诸侯世而大夫独不世者乎且封国土地有限官于朝者既有常禄而仕者之子孙日繁安得以无限之禄给之大率权之所在未有不为患者人君惟务脩德以固天命秉正道以任忠良耳其之脩短圣人有不能自必者何至因事察形曲设疑防猜阻逆为备患计以自固乎其位耶观其君皆庸暗滔淫为臣所制并自啓乱门而济之者多迹田氏至景公时其势成矣晏子每事陈诲既已深切景不惟不从而且废嫡立庶以遂其谋髙国国之望也皆懵焉而从于邪鲍复二三其间以自殒毙与前之崔庆栾髙皆柤率为之驱除焉且弑悼而立简简身乎其慽畧无嫉忌之心任阚止一愚人与之并事皆天闭其衷而相趋于亡也哀夫岂太公之烈至是而尽也哉假卿不世国其能以永存乎緑公羊学极尊汉武时适霍氏王氏世颛汉柄魏相刘向因盛述公羊之説以动主聴而王氏卒以簒汉其説遂为至允盖援此专论汉事与为后衰世虑固当而圣人之意实不尔也愚怪世儒好附防前説更叅已意以縁饰之其説似美而不可行也故为之辨】















　　春秋左传属事卷十三
&lt;经部,春秋类,春秋左传属事&gt;
　　钦定四库全书
　　春秋左传属事卷十四　　明　傅逊　撰
　　宋
　　殇公之弑
　　隠公三年秋宋穆公疾召大司马孔父而属殇公焉曰先君舍与夷而立寡人寡人弗敢忘若以大夫之灵得保首领以没先君若问与夷其将何辞以对请子奉之以主社稷寡人虽死亦无悔焉对曰羣臣愿奉冯也公曰不可先君以寡人为贤使主社稷若弃德不让是废先君之举也岂曰能贤光昭先君之令德可不务乎吾子其无废先君之功使公子冯出居于郑八月庚辰宋穆公卒殇公即位君子曰宋宣公可谓知人矣立穆公其子飨之命以义夫商颂曰殷受命咸宜百禄是荷其是之谓乎【孔父名嘉孔子之六世祖也先君穆公兄宣公与夷宣公子即所属殇公也冯穆公子后为庄公穆公以先君以举贤为功若不立其子是不贤而废其功使冯出郑辟殇公也诗颂言殷汤武丁受命皆以义故任荷天下之百禄宣公帅义而行故使殇公荷此禄殷礼有兄弟相及不必传子孙宋其后也故指称商颂】
　　四年春卫州吁弑桓公而立　使告于宋曰君若伐郑以除君害君为主敝邑以赋与陈蔡从则卫国之愿也宋人许之　故宋公陈侯蔡人卫人伐郑围其东门五日而还　秋诸侯复伐郑　诸侯之师败郑徒兵取其禾而还【害谓子冯殇公忌冯在郑故欲为除之赋兵赋详见隠公摄国与卫州吁之乱】
　　五年秋宋人取邾田邾人告于郑曰请君释憾于宋郑人以王师防之伐宋入其郛以报东门之役【郛郭也详见隠公摄国】冬宋人伐郑围长葛以报入郛之役也【长葛郑邑今河南长葛县】
　　六年秋宋人取长葛
　　七年秋宋及郑平七月庚申盟于宿【宿小国】
　　八年春齐侯将平宋卫有防期宋公以币请于卫请先相见卫侯许之故遇于犬丘夏齐人卒平宋卫于郑秋防于温盟于瓦屋以释东门之役礼也【犬丘即垂卫地温周邑瓦屋周地】
　　九年夏宋公不王郑伯　以王命讨之伐宋　秋郑人以王命来告伐宋【详见隠公摄国】
　　十年六月　公败宋师于菅　郑师入郜　入防　秋宋人卫人入郑蔡人从之伐戴八月郑伯围戴克之取三师焉九月戊寅郑伯入宋【菅宋地郜防宋二邑郜详后防今山东金乡县西南旧有西防城戴小国今为考城县以上从节详见桓王伐郑】
　　十一年冬十月郑伯以虢师伐宋壬戌大败宋师以报其入郑也宋不告命故不书凡诸侯有命告则书不然则否师出臧否亦如之虽及灭国灭不告败胜不告克不书于策
　　桓公元年冬宋华父督见孔父之妻于路目逆而送之曰姜而艳【华父督宋戴公孙也色美曰艳】
　　二年春宋督攻孔氏杀孔父而取其妻公怒督惧遂弑殇公君子以督为有无君之心而后动于恶故先书弑其君防于稷以成宋乱为赂故立华氏也宋殇公立十年十一战民不堪命孔父嘉为司马督为太宰故因民之不堪命先宣言曰司马则然已杀孔父而弑殇公召庄公于郑而立之以亲郑以郜大鼎赂公齐陈郑皆有赂故遂相宋公夏四月取郜大鼎于宋戊申纳于太庙非礼也臧哀伯谏曰君人者将昭德塞违以临照百官犹惧或失之故昭令德以示子孙是以清庙茅屋大路越席大羮不致粢食不凿昭其俭也衮冕黻珽带裳幅舄衡紞纮綖昭其度也藻率鞞鞛鞶厉游缨昭其数也火龙黼黻昭其文也五色比象昭其物也钖鸾和铃昭其声也三辰旂旗昭其明也夫德俭而有度登降有数文物以纪之声明以发之以临照百官百官于是乎戒惧而不敢易纪律今灭德立违而寘其赂器于太庙以明示百官百官象之其又何诛焉国家之败由官邪也官之失德宠赂章也郜鼎在庙章孰甚焉武王克商迁九鼎于雒邑义士犹或非之而况将昭违乱之赂器于太庙其若之何公不聴周内史闻之曰臧孙达其有后于鲁乎君违不忘谏之以德【孔父前受命立殇公督懐逆已久见父妻而遂阚焉】【以发稷宋地立华氏立之使世其卿鲁受赂党贼贪纵之甚十一战俱前见本事内言公之数战司马使之然】【郜鼎郜本国宋灭之得其鼎今山东城武县东北有郜国城哀伯僖伯之子名逹昭德以德存于心故用外物】【昭之以示训塞违闭塞邪违清庙肃然清静之称山节藻棁复庙重檐刮楹达乡反坫出尊崇坫康圭疏屏备】【物尽文矣而少以茅饰故谓茅屋大路玉路祀天车也樊缨十有再就建大常十有二斿而必结蒲为席置】【于其中以茵借谓之越席大羮肉汁设之所以敬而不忘本礼之重者而不致五味之和周礼小宗伯辨六粢】【之名诸谷俱称粢食饼也粝米一石舂八斗曰精不凿不精也此四者皆以示俭衮画衣也绘龙山华防火宗】【彛天子有升龙无降龙上公无升龙冕冠也公自衮冕以下如王之服侯伯自鷩冕以下如公之服子男自毳】【冕以下如侯伯之服孤自希冕以下如子男之服卿大夫自冕以下如孤之服黻芾同冕服称芾他服称韠】【以蔽膝也天子备山火龙诸侯火以下卿大夫山士韎韦又君朱色大夫素士爵韦又天子直诸侯前后方大】【夫前方后挫角士前后正珽玉笏若今吏之持簿天子球玉诸侯象大夫以鱼须文竹士竹本象又天子方正】【诸侯前诎后直大夫前诎后诎又大圭长三尺其余二尺有六寸带革带也即繋韠之带博二寸衣下曰裳衮】【鷩裳四章毳希裳二章冕裳一章幅诗云邪幅在下旧注若今行縢者恐非亦无考舄复履冕服赤舄皮弁】【白舄端黑舄王后袆衣舄夫人揄狄青舄子男之妻阙狄赤舄衡维冠者紞冠之垂者悬瑱之绳也君五】【色臣三色纮缨从下而上者天子朱纮诸侯青纮綖冠上覆是皆尊卑各有制度藻杂采丝绳之贯玉为冕旒】【者天子十二诸侯九上大夫七下大夫五士三率繂同绠缉其带也天子诸侯之带尽繂大夫腰后不繂士腰】【后及两耳皆不繂鞞刀鞘鞸同鞛通作琫上饰天子玉琫而珧珌诸侯荡琫而璆珌鞶绅带也一名大带厉大带之垂者士三尺有司二尺有五寸又大夫以上广四寸士广二寸游旌旗之游玉路十二游金路九游缨在马膺前如索帬玉路缨十有二就金路缨九就是皆尊卑各有数火画火龙画龙白与黑谓之黼形若斧黑与青谓之黻其状两已相戾皆以文章明贵贱东青南赤西白北黑天地黄车服器械之有五色皆以比象天地四方以示物不虚设必有所象其物皆象五色故以五色名之在赤黑之间非别色也故止言五钖在马额鸾在镳和在衡铃在旂四者皆以金为之令动皆有鸣声三辰日月星也是天之光明照临天下故画于旌旗象天之明也登降谓上下尊卑九鼎商所受夏九鼎武王克商乃营雒邑迁九鼎焉义士盖伯夷之属内史周大夫言能匡君于违为世规鉴臧氏当世昌于鲁】
　　文公十五年三月宋华耦来盟其官皆从之书曰宋司马华孙贵之也公与之宴辞曰君之先君督得罪于宋殇公名在诸侯之策臣承其祀其敢辱君请承命于亚旅鲁人以为敏【古之盟防必备威仪崇质币宾主以成礼为敬故传曰卿行旅从春秋时率多不能备仪华孙能率其属以从古典所以敬事而自重使重而事敬则鲁尊而礼笃故贵而不名耦华督曽孙也自以罪人子孙故不敢屈辱鲁君对共宴防请以亚旅承命亚旅上大夫其副介也无故其先祖之罪鲁人以为敏君子所不与也】○【宋殇受国于其父而志杀其子誖恶极矣故假督以毙之而督亦死于乱兵之手然立冯之善不可冺也其子孙竟繁昌于宋天道于此诚不爽哉】
　　闵公之弑
　　庄公十年夏六月齐师宋师次于郎公子偃曰宋师不整可败也宋败齐必还请撃之公弗许自雩门窃出蒙臯比而先犯之公从之大败宋师于乗丘齐师乃还【郎今属鱼台县乗丘今属曹县皆鲁地偃鲁大夫雩门南城门臯比虎皮】
　　十一年夏宋为乗丘之役故侵我公御之宋师未阵而薄之败诸鄑凡师敌未阵曰败某师皆阵曰战大崩曰败绩得儁曰克覆而败之曰取某师京师败曰王师败绩于某【鄑鲁地山东昌邑县境因释书师之例败谓设权谲以诈敌而取胜使彼不能成陈或成陈而不得用则以独败为文若坚而有备两敌相当成败决于智力者曰战师徒挠败若沮岸崩山丧其功绩曰败绩儁若太叔段之比才力足以服众威权足以自固进非外冦退复狡壮若二君然君克而胜之则但书所克之名覆谓威力兼备一军皆被其掩覆以取为文王者无敌于天下非可与战者据春秋世有其事则不得不以立义故以自败为文明天下莫之得校】秋宋大水公使吊焉曰天作淫雨害于粢盛若之何不吊对曰孤实不敬天降之灾又以为君忧拜命之辱臧文仲曰宋其兴乎禹汤罪已其兴也悖焉桀纣罪人其亡也忽焉且列国有凶称孤礼也言惧而名礼其庶乎既而闻之曰公子御説之辞也臧孙达曰是宜为君有恤民之心【臧文仲名辰鲁大夫悖勃同列国诸侯无凶则称寡人言惧谓罪己名礼谓称孤御説宋庄公子】乗丘之役公以金仆姑射南宫长万公右歂孙生搏之宋人请之宋公靳之曰始吾敬子今子鲁囚也吾弗敬子矣病之【金仆姑矢名南宫长万宋大夫搏取也请请之还戏而相媿曰靳万因为己病】
　　十三年秋宋万弑闵公于蒙泽遇仇牧于门批而杀之遇太宰督于东宫之西又杀之立子游羣公子奔萧公子御説奔亳南宫牛猛获帅师围亳冬十月萧叔大心及戴武宣穆庄之族以曹师伐之杀南宫牛于师杀子游于宋立桓公猛获奔卫南宫万奔陈以乗车辇其母一日而至宋人请猛获于卫卫人欲勿与石祁子曰不可天下之恶一也恶于宋而保于我保之何补得一夫而失一国与恶而弃好非谋也卫人归之亦请南宫万于陈以赂陈人使妇人饮之酒而以犀革褁之比及宋手足皆见宋人皆醢之【蒙泽宋地今河南归德州境有蒙城批手批之子游宋公子萧宋附庸今萧县亳宋邑归德州境有亳城牛万之子猛获其党大心萧大夫名戴武宣穆庄宋五公族其子孙桓公御説也乗车非兵车驾人曰辇宋去陈二百六十里一日至犀革至坚能破之见手足皆见万多力也与猛获并醢石祁卫大夫】
　　昭公之弑
　　文公七年夏四月宋成公卒于是公子成为右师公孙友为左师乐豫为司马鳞矔为司徒公子荡为司城华御事为司冦昭公将去羣公子乐豫曰不可公族公室之枝叶也若去之则本根无所庇廕矣葛藟犹能庇其本根故君子以为比况国君乎此谚所谓庇焉而纵寻斧焉者也必不可君其图之亲之以德皆股肱也谁敢携贰若之何去之不聴穆襄之族率国人以攻公杀公孙固公孙郑于公宫六卿和公室乐豫舍司马以让公子卬昭公即位而书曰宋人杀其大夫不称名众也且言非其罪也【成庄公子友目夷子豫戴公孙矔桓公孙荡桓公子御事华元父葛藟王风葛藟之篇取以喻兄弟九族之不可携弃在国君尤当厚其公族使公室之有所庇也若借其庇而乃纵寻斧以戕伐焉如谚所云必不可穆襄二公之子孙昭公所欲去者先公未发而作乱固郑二子公党在公宫故为其所杀卭昭公弟让以官和之也】
　　八年　宋襄夫人襄王之姊也昭公不礼焉夫人因戴氏之族以杀襄公之孙孔叔公孙钟离及大司马公子卭皆昭公之党也司马握节以死故书以官司城荡意诸来奔效节于府人而出公以其官逆之皆复之亦书以官皆贵之也【襄夫人昭公嫡祖母华乐皇皆戴族节国之符信握之以死效之而出皆示不废命也效犹致也府人掌官契以治藏意诸荡之孙卿违从大夫公贤其效节故以本官逆之请宋公复之司城官属悉来奔故言皆复】
　　十一年秋襄仲聘于宋且言司城荡意诸而复之十四年九月宋髙哀为萧封人以为卿不义宋公而出遂来奔书曰宋子哀来奔贵之也【髙哀为萧封疆之官还为卿以宋公不义出而待放从放所来故曰遂贵贵其不食汚君之禄避患速也】
　　十六年　宋公子鲍礼于国人宋饥竭其粟而贷之年自七十以上无不馈诒也时加羞珍异无日不数于六卿之门国之材人无不事也亲自桓以下无不恤也公子鲍美而艳襄夫人欲通之而不可乃助之施昭公无道国人奉公子鲍以因夫人于是华元为右师公孙友为左师华耦为司马鳞矔为司徒荡意诸为司城公子朝为司冦初司城荡卒公孙夀辞司城请使意诸为之既而告人曰君无道吾官近惧及焉弃官则族无所庇子身之贰也姑纾死焉虽亡子犹不亡族既夫人将使公田孟诸而杀之公知之尽以寳行荡意诸曰盍适诸侯公曰不能其大夫至于君祖母以及国人诸侯谁纳我且既为人君而又为人臣不如死尽以其寳赐左右而使行夫人使谓司城去公对曰臣之而逃其难若后君何冬十一月甲寅宋昭公将田孟诸未至夫人王姬使帅甸攻而杀之荡意诸死之书曰宋人弑其君杵臼君无道也文公即位使母弟须为司城华耦卒而使荡虺为司马【公子鲍昭公庶弟是为文公乗昭公无道而厚施于国以倾之羞进也数频造也桓鲍之曽祖襄夫人鲍嫡祖母不可以礼自防元督曽孙代公子成耦代公子卬朝代御事夀荡之子意诸夀之子及祸及纾缓也不亡族已在故也若后君何言无以事后君孟诸宋薮泽王姬即襄夫人帅甸郊甸之师须代意诸虺意诸弟】
　　十七年春晋荀林父卫孔达陈公孙宁郑石楚伐宋讨曰何故弑君犹立文公而还【详见楚穆王晋灵公争伯】
　　十八年冬宋武氏之族道昭公子将奉司城须以作乱十二月宋公杀母弟须及昭公子使戴庄桓之族攻武氏于司马子伯之馆遂出武穆之族使公孙师为司城公子朝卒使乐吕为司冦以靖国人【文公弑昭公故武族导昭公子以作乱戴族华乐也庄族公孙师也桓族向鱼鳞荡也司马子伯华耦也穆族党武氏故并出乐吕戴公之曾孙】宣公三年　宋文公即位三年杀母弟须及昭公子武氏之谋也使戴桓之族攻武氏于司马子伯之馆尽逐武穆之族武穆之族以曹师伐宋秋宋师围曹报武氏之乱也【此因围曹而重叙前事】
　　成公二年八月宋文公卒始厚用蜃炭益车马始用殉重器备椁有四阿棺有翰桧君子谓华元乐举于是乎不臣臣治烦去惑者也是以伏死而争今二子者君生则纵其惑死又益其侈是弃君于恶也何臣之为【蜃蛤类烧蜃为炭以瘗圹多埋车马殉用人从葬重犹多也阿栋也四阿四角设栋注下翰旁饰桧上饰皆王礼烦乱惑蔽也纵惑如杀母弟之类何臣不成为臣也】
　　桓族之乱
　　成公十五年秋八月宋共公于是华元为右师鱼石为左师荡泽为司马华喜为司徒公孙师为司城向为人为大司冦鳞朱为少司冦向带为太宰鱼府为少宰荡泽弱公室杀公子肥华元曰我为右师君臣之训师所司也今公室卑而不能正吾罪大矣不能治官敢赖宠乎乃出奔晋二华戴族也司城庄族也六官者皆桓族也鱼石将止华元鱼府曰右师反必讨是无桓氏也鱼石曰右师苟获反虽许之讨必不敢且多大功国人与之不反惧桓氏之无祀于宋也右师讨犹有戍在桓氏虽亡必偏鱼石自止华元于河上请讨许之乃反使华喜公孙师帅国人攻荡氏杀子山书曰宋杀其大夫山言背其族也鱼石向为人鳞朱向带鱼府出舍于睢上华元使止之不可冬十月华元自止之不可乃反鱼府曰今不从不得入矣右师视速而言疾有异志焉若不我纳今将驰矣登丘而望之则驰骋而从之则决睢澨闭门登陴矣左师二司冦二宰遂出奔楚华元使向戌为左师老佐为司马乐裔为司冦以靖国人【时宋列卿具官三族并用而荡泽恃强陵上以为族祸泽意诸子字子山喜督孙朱矔孙泽以公室为弱故擅杀文公子肥赖宠倚赖其禄位元愧不能讨罪而奔元与喜出戴公师出庄公石泽为人朱带府皆出桓公府恐元还讨贼并及其族石谓元畏桓族强不敢讨大功谓合晋楚之成刼楚子反以解宋围无祀以罪大俱灭也向戌桓公曽孙贤度必复立偏不尽也泽以公族害公室故经于杀去族絶之石等五子以同族应罪故出舍元止之以为礼睢水名五子不止元反府料元将拒己等驰以速归望之信亦骋以从澨水边土壅水者决之行水以絶其归登陴以守老佐戴公五世孙戍果用如石言】
　　十八年夏六月楚子辛郑皇辰同伐彭城纳宋鱼石向为人鳞朱向带鱼府焉以三百乗戍之而还书曰复入凡去其国国逆而立之曰入复其位曰复归诸侯纳之曰归以恶曰复入宋人患之西鉏吾曰何也若楚人与吾同恶以德于我吾固事之也不敢贰矣大国无厌鄙我犹憾不然而收吾憎使赞其政以闲吾衅亦吾患也今将崇诸侯之奸而披其地以塞夷庚逞奸而携服毒诸侯而惧吴晋吾庸多矣非吾忧也且事晋何为晋必恤之【子辛楚令尹皇辰郑大夫彭城宋邑本古大彭氏国今为南直徐州时晋与吴通而宋固事晋故楚纳其五叛臣于彭城以逼宋且以絶吴晋之道经恶五臣依阻大国以兵威还故书复入传因槩释其例其曰入者谓本无位国人迎立之曰复归者本有位其国逆之曰归者谓诸侯以言语告请而纳之有位无位同曰复入者谓身为戎首称兵入伐害国殄民者也此四条者所以明内外之援辨顺逆之辞通君臣取国有家之大例西鉏吾宋大夫同恶同憎鱼石等鄙鄙邑虽事之如鄙邑犹将憾我德我乃非吾利使赞政谓用石等使佐理政治崇长也谓封鱼石披犹分也夷庚吴晋徃来之要道塞之故惧携离也言楚所为不义皆为吾用且平日事晋必将救我】七月宋老佐华喜围彭城老佐卒焉冬十一月楚子重救彭城伐宋宋华元如晋告急　十二月孟献子防于虚朾谋救宋也宋人辞诸侯而请师以围彭城【老佐卒故不克彭城虚朾地阙宋不敢烦诸侯但请其师详见晋悼公复伯】
　　襄公元年春己亥围宋彭城非宋地追书也于是为宋讨鱼石故称宋且不登叛人也谓之宋志彭城降晋晋人以宋五大夫在彭城者归寘诸瓠丘【彭城时属楚故曰非宋夫子治春秋追繋之宋登成也不与石等专邑叛君亦以成宋志瓠丘晋地垣曲县旧有壶丘亭】○【五臣叛君复召外冦以危宗国穷诸侯之力而后克之即致之辟夫岂过乎而寘焉何为】
　　子罕之贤
　　襄公六年春宋华弱与乐辔少相狎长相优又相谤也子荡怒以弓梏华弱于朝平公见之曰司武而梏于朝难以胜矣遂逐之夏宋华弱来奔司城子罕曰同罪异罚非刑也专戮于朝罪孰大焉亦逐子荡子荡射子罕之门曰几日而不我从子罕善之如初【华弱官司马乐辔字子荡优调戏梏张弓以贯其颈若械之在手司武司马言懦弱不胜其任乐喜字子罕官司城几日言不久我从如我出亡也如初如旧好也子荡既逐国法已正故不记其私忿】
　　十五年冬宋人或得玉献诸子罕子罕弗受献玊者曰以示玉人玉人以为寳也故敢献之子罕曰我以不贪为寳尔以玉为寳若以与我皆丧寳也不若人有其寳稽首而告曰小人懐璧不可以越乡纳此以请死也子罕寘诸其里使玊人为之攻之富而后使复其所【越乡恐为盗所害请死请免死攻治也富治之美也】
　　十七年冬宋皇国父为太宰为平公筑台妨于农收子罕请俟农功之毕公弗许筑者讴曰泽门之晳实兴我役邑中之黔实慰我心子罕闻之亲执扑以行筑者而抶其不勉者曰吾侪小人皆有阖庐以避燥湿寒暑今君为一台而不速成何以为役讴者乃止或问其故子罕曰宋国区区而有诅有祝祸之本也【泽门宋东城南门皇国父白晳而居近泽门故曰泽门之晳子罕黒色而居邑中故曰邑中之黔扑杖也阖谓门户闭塞子罕恐以得众而为君相所忌且恶独有善名故分其谤】
　　二十九年夏郑子展卒　于是郑饥而未及麦　子皮以子展之命饩国人粟　宋司城子罕闻之曰邻于善民之望也宋亦饥请于平公出公粟以贷使大夫皆贷司城氏贷而不书为大夫之无者贷宋无饥人叔向闻之曰郑之罕宋之乐其后亡者也二者其皆得国乎民之归也施而不德乐氏加焉其以宋升降乎【子皮事详见子产相郑不书于策冺其徳也得国掌国政也以宋升降随宋以为兴衰也】
  </div>
  <div class="pagination">
   <a href="春秋左传属事_page11.html">
    上一页
   </a>
   <span>
    ...
   </span>
   <a href="春秋左传属事_page7.html">
    7
   </a>
   <a href="春秋左传属事_page8.html">
    8
   </a>
   <a href="春秋左传属事_page9.html">
    9
   </a>
   <a href="春秋左传属事_page10.html">
    10
   </a>
   <a href="春秋左传属事_page11.html">
    11
   </a>
   <span class="current-page">
    12
   </span>
   <a href="春秋左传属事_page13.html">
    13
   </a>
   <a href="春秋左传属事_page14.html">
    14
   </a>
   <a href="春秋左传属事_page15.html">
    15
   </a>
   <a href="春秋左传属事_page16.html">
    16
   </a>
   <a href="春秋左传属事_page17.html">
    17
   </a>
   <a href="春秋左传属事_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
