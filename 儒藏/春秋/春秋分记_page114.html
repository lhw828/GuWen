<!DOCTYPE html>
<html>
<head>
    <meta charset="UTF-8">
    <title>春秋分记 - 第 114 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋分记 - 第 114 页/共 122 页</h1>
    <div class="content">　　传十四年夏呉伐越越子句践御之于檇李大败之灵姑浮以戈击阖庐阖庐伤指还卒于陉【详见呉】
　　哀公传元年吴王夫差败越于夫椒报檇李也遂入越越子以甲楯五千保于防稽使大夫种因吴大宰嚭以行成吴子将许之伍员曰不可句践能亲而务施施不失人亲不弃劳与我同壤而世为仇雠于是乎克而弗取将又存之违天而长宼雠后虽悔之不可食已【食消也已止也】姬之衰也日可俟也【姬吴姓】弗听退而告人曰越十年生聚而十年教训二十年之外吴其为沼乎三月越及吴平
　　传十一年吴将伐齐越子率其众以朝焉王及列士皆有馈赂吴人皆喜惟子胥惧曰是豢吴也夫【详见吴】经十有三年夏于越入吴
　　传十三年夏公防单平公晋定公吴夫差于黄池六月丙子越子伐吴为二隧【隧二道也】畴无余讴阳【越大夫】自南方先及郊乙酉战丙戌复战大败吴师获大子友王子地王孙弥庸夀于姚丁亥入吴冬吴及越平【夫差以秋盟而归】传十七年春三月越子伐吴吴子御之笠泽夹水而陈越子为左右句卒使夜或左或右鼓噪而进呉师分以御之越子以三军潜渉当呉中军而鼓之呉师大乱遂败之
　　传十九年春越人侵楚以误呉也【误呉使不为备】夏楚公子庆公孙寛追越师至冥【越地】不及乃还秋楚沈诸梁伐东夷【报越】三夷男女及楚师盟于敖【从越之夷三种】
　　传二十年冬十一月越围呉
　　传二十二年夏五月越人始来【越胜呉始遣使适鲁】
　　传二十二年冬十一月丁夘越灭呉呉王缢越人以归【以其尸归详见呉】
　　传二十三年秋八月叔青如越始使越也越诸鞅来聘报叔青也
　　传二十四年闰月公如越得大子适郢【适郢越王大子得相亲説】传二十七年春越子使后庸来聘且言邾田封于骀上二月盟于平阳
　　右越自句践灭呉霸中国卒春秋后七世大为
　　楚所破遂以微弱
　　论曰越句践其可谓有志也己奋于僻陋之邦苦心焦思卒灭强呉时方春秋季世霸降为强以句践之功虽不敢望五霸而于忍苦雪耻君子犹有取焉惜其自是遂安于蛮夷忘意于中国故自句践后皆固陋无闻然惟其无闻也故亦不至骤以覆亡也岂以见呉之崛强而知鉴之欤
　　许
　　姜姓男爵与齐同祖其先出自炎帝裔孙伯夷为尧四岳武王封其苗裔文叔于许以续大岳之祀自文叔至庄公十一世国在颍昌府长社县许田镇灵公徙叶悼公迁夷又居析至斯处容城云
　　庄公　　　　　　　穆公
　　僖公　　　　　　　昭公
　　灵公　　　　　　　悼公
　　许男　　　　　　　元公
　　庄公【諡法胜敌克乱曰庄】
　　【未详名出次及年世族谱名苴人茀隠十一年郑伐许庄公奔卫杜预注云并不书兵乱遁逃未知所在孔颍达正义云以是年卒】
　　隠公经十一年秋七月壬午公及齐侯郑伯入许传十一年夏公防郑伯于郲【时来】谋伐许也　秋七月公防齐侯郑伯伐许庚辰傅【音附】于许郑师毕登壬午遂入许许庄公奔衞齐侯以许让公公曰君谓许不共【音恭】故从君讨之许既伏其罪矣虽君有命寡人弗敢与闻郑伯使许大夫百里奉许叔以居许东偏曰天祸许国而假手于我寡君吾子其奉许叔以抚柔此民也夫许大岳之也吾其能与许争乎【详见郑】
　　穆公【諡法布徳执义曰穆】
　　【名新臣庄公弟一名许叔隠十一年郑伐许庄公奔卫郑使许大夫奉许叔居东偏桓十五年乃入居位僖四年卒居外十五年入居位四十二年共五十七年】
　　桓公经十有五年夏许叔入于许公防齐侯于艾传十五年夏六月许叔入于许公防齐侯于艾谋定许也
　　黎錞曰特书许叔入于许欲见许中兴于叔也叔当书名而特书字者欲见其异于簒者也案例国逆曰归否曰入叔书入者亦欲见许无人焉但叔哀社稷之陨而自入也
　　庄公经二十有九年夏郑人侵许
　　僖公经四年夏许男新臣卒秋八月葬许穆公
　　传四年春齐侯以诸侯之师伐楚夏次于召陵许穆公卒于师葬之以侯礼也【男而以侯礼加一等】凡诸侯薨于朝防加一等死王事加二等于是有以衮敛【力验切】
　　僖公【諡法小心畏忌曰僖】
　　【名业穆公子僖四年嗣立明年改元至文五年卒在位三十四年】
　　僖公经六年秋楚人围许诸侯遂救许
　　僖六年夏诸侯伐郑秋楚子【成王】围许以救郑诸侯救许乃还　冬蔡穆公将许僖公以见楚子于武城许男面缚衔璧大夫衰绖士舆榇楚子问诸逢伯对曰昔武王克殷微子启如是武王亲释其缚受其璧而祓之焚其榇礼而命之使复其所楚子从
　　公说曰闻之刘敞曰经书诸侯救许许围已觧安得自忍追降于楚哉自后防洮许男与防亦足以知其初不降楚也敞因疑左氏之妄如此今考之书殷既错天命微子诰父师少师曰我其发出狂吾家耄逊于荒孔安国注曰我念商亡发疾生狂在家耄乱欲遯出荒野而语亦曰微子去之箕子为之奴比干諌而死史记亦曰纣愈淫乱不止微子数谏不聴乃与大师少师谋遂去则是纣未灭之前微子已去商矣安有武王克商之后微子乃备亡国之礼而出降乎若然则与为奴等耳岂自靖人自献先王之意哉以书论语史记所述微子本末而证左氏载许男之事疑近诬云
　　传二十八年冬丁丑诸侯围许【十月十二日有日无月】
　　经三十有三年冬十有二月晋人陈人郑人伐许传三十三年冬晋陈郑伐许讨其贰于楚也
　　文公经五年冬十月甲申许男业卒【无传】
　　昭公【諡法容仪恭美曰昭】
　　【名锡我僖公子文五年嗣立明年改元至宣十七年卒在位三十年】
　　文公经六年春葬许僖公【无传】
　　宣公经十有七年春王正月庚子许男锡我卒夏葬许昭公【无传】
　　灵公【諡法乱而不损曰灵】
　　【名甯昭公子宣十七年嗣立明年改元至襄二十六年卒在位四十五年】
　　成公传二年楚令尹子重为阳桥之役王卒尽行蔡景公为左许灵公为右　冬十一月盟于蜀蔡侯许男不书乗楚车也谓之失位君子曰位其不可不慎也乎蔡许之君一失其位不得列于诸侯况其下乎诗曰不解于位民之攸塈其是之谓矣【乗楚王车为左右有求臣仆之意此春秋所以不书而左氏谓之失位也】
　　传三年夏许恃楚而不事郑郑子良伐许【详见郑】
　　传四年冬郑公孙申帅师疆许田许人败诸展陂郑伯伐许取鉏任泠敦之田郑伯与许男讼焉【经见郑】
　　传五年夏许灵公愬郑伯于楚
　　传八年春晋侵楚郑伯将防晋师门于许东门大获焉【过许乗其无备】
　　经十有四年秋郑公子喜帅师伐许
　　传十四年秋八月郑子罕伐许败焉戊戌郑伯复伐许庚子入其郛许人平以叔申之封【四年郑公孙申疆许田许人败之不得定其封疆】
　　经十有五年冬十有一月许迁于叶
　　传十五年冬十一月许灵公畏偪于郑请迁于楚辛丑楚公子申迁许于叶
　　襄公传三年许灵公事楚不防于鸡泽【晋悼为鸡泽盟】冬晋知武子帅师伐许
　　经十有六年夏叔老防郑伯晋荀偃卫甯殖宋人伐许传十六年春防于湨梁许男请迁于晋【欲叛楚】诸侯遂迁许许大夫不可晋人归诸侯【惟以师讨许之不肖迁】郑子蟜闻将伐许遂相郑伯以从诸侯之师穆叔从公齐子帅师防晋荀偃书曰防郑伯为夷故也【夷平也】夏六月次于棫林庚寅伐许次于函氏晋荀偃栾黡帅师伐楚复伐许而还
　　经二十有六年秋八月壬午许男甯卒于楚冬楚子蔡侯陈侯伐郑葬许灵公
　　传二十六年许灵公如楚请伐郑【十六年晋伐许他国皆大夫从独郑伯自行故许急欲报之】曰师不兴孤不归矣八月卒于楚楚子曰不伐郑何以求诸侯　冬十月楚子伐郑十二月入南里堕其城归而后葬许灵公【许见郑】
　　悼公【諡法恐惧徒处曰悼】
　　【名买灵公子襄二十六年嗣立明年改元至昭十九年遇弑卒在位二十四年】
　　昭公传四年春王正月许男如楚楚子止之田江南许男与焉
　　经九年春许迁于夷
　　传九年春二月庚申楚子弃疾迁许于夷实城父取州来淮北之地以益之【益许田】伍举授许男田然丹迁城父人于陈以夷濮西田益之迁方城外人于许
　　传十三年楚之灭蔡也灵王迁许于荆焉平王即位而复之礼也
　　经十有八年冬许迁于白羽
　　传十八年夏五月宋衞陈郑火许不吊灾君子是以知许之先亡也　楚左尹王子胜言于楚子曰许于郑仇敌也而居楚地以不礼于郑【十三年平王复迁邑许自夷还叶】晋郑方睦郑若伐许而晋助之楚丧地矣君盍迁许许不専于楚郑方有令政许曰余旧国也【许先郑封】郑曰余俘邑也【隠十一年郑灭许复存之故曰我俘】叶在楚方城外之蔽也土不可易国不可小【谓郑】许不可俘雠不可启君其图之楚子説冬楚子使王子胜迁许于析实白羽
　　经十有九年夏五月戊辰许世子止弑其君买【加弑者责止不舍药物】冬葬许悼公【无传】
　　传十九年夏许悼公疟五月戊辰饮大子止之药卒【止独进药不由医】大子奔晋书曰弑其君君子曰尽心力以事君舎药物可也
　　苏辙曰许悼公疟饮世子止之药而卒其以弑书之何也止虽不志乎弑而君由止以卒则亦止弑之也君由止以卒而不以弑君书之则臣将轻其君子将轻其父乱之道也故止之弑君虽异乎楚商臣蔡般也而春秋一之所以隆君父也
　　许男
　　【名斯悼公子昭十九年嗣立明年改元二十年定之六年郑灭许以许男斯归不详卒年】
　　昭公经二十有三年秋七月戊辰吴败顿胡沈蔡陈许之师于鸡父
　　定公经四年夏六月许迁于容城【无传】
　　经六年春王正月癸亥郑游速帅师灭许以许男斯归传六年春郑灭许因楚败也【时吴破楚入郢】
　　元公【諡法主善行德曰元】
　　【名成不详何年嗣立世族谱悼公孙】
　　哀公经元年楚子陈侯随侯许男围蔡【定六年郑灭许此后见者盖楚复封之】
　　经十有三年夏许男成卒秋葬许元公【无传】
　　右许始终春秋凡八公书卒者五不书卒者一有故者二元公子结元年哀之十四年春秋经终后二十四世楚灭之
　　论曰许之为国既小而偪在灵公世始迁于叶至悼公自叶迁夷自夷迁白羽许男斯又迁于容城夫为诸侯而不能守其境土保其社稷数迁数易奔走之不暇春秋详録而讥之若曰许迁于某者犹其意也用见许之危弱而不能自守矣悲夫


　　春秋分记卷八十
　　钦定四库全书
　　春秋分记卷八十一　　　宋　程公説　撰小国第一
　　虞　　　　　　　　虢
　　毕　　　　　　　　祭
　　州
　　虞
　　姬姓公爵其先出自大王子仲雍生季简季简生叔达叔达生周章虞仲及武王克殷求大伯仲雍之后得周章已为呉君别封其弟虞仲于周之北故夏墟为西吴后世谓之虞公自虞仲至虞公十二世公羊传曰天子三公称公王者之后称公其余大国称侯小国称伯子男然则三公之外称公者惟二王后杞与宋耳此虞公及虢公毕公州公并小国而得称公郑王制注以为殷地三等武王克殷虽制五等之爵而因殷三等之地及周公制礼所因殷诸侯亦以功黜陟之是以周世有爵尊而国小爵卑而国大者言爵尊国小指虞公州公也孔颖达难郑云案虞是克殷始封非为殷之余国郑言不可通于此矣服防云春秋前以黜陟之法进爵为公刘炫难服云虽复周公大公之勲齐桓晋文之霸位止通侯未升上等州有何功得迁公爵若爵称公土亦应广安得爵为上公地仍小国若地被黜爵亦宜减安得地既削小爵尚尊崇是理之不通也杜预解注皆无明言纂例云或曽为三公或见为三公未可定也按虞虢在东西周之间皆王畿地虢公为卿士于周毕祭州皆仕王朝则是曾为三公而有土为畿内诸侯明矣今陜州平陆县东有虞城
　　桓公传十年初虞叔有玉【虞公弟】虞公求旃弗献既而悔之曰周谚有之匹夫无罪怀璧其罪吾焉用此其以贾害也乃献之又求其宝剑叔曰是无厌也无厌将及我遂伐虞公故虞公出奔共池
　　僖公经二年夏五月虞师晋师灭下阳
　　传二年晋荀息请以屈产之乗与垂棘之璧假道于虞以伐虢公曰是吾寳也对曰若得道于虞犹外府也公曰宫之竒存焉对曰宫之竒之为人也懦而不能强谏且少长于君君昵之虽谏将不聴乃使荀息假道于虞曰冀为不道入自颠軨伐鄍三门冀之既病则亦唯君故【言虞能病冀称其强以悦虞心】今虢为不道保于逆旅【虢遣人分依客舍聚众抄晋邉邑】以侵敝邑之南鄙敢请假道以请罪于虢虞公许之且请先伐虢宫之竒諌不聴遂起师夏晋里克荀息帅师防虞师伐虢灭下阳先书虞贿故也
　　经五年冬晋人执虞公
　　传五年秋晋侯复假道于虞以伐虢宫之竒諌曰虢虞之表也虢亡虞必从之晋不可启寇不可翫一之谓甚其可再乎谚所谓辅车相依唇亡齿寒者其虞虢之谓也【辅颊辅车牙车】公曰晋吾宗也岂害我哉对曰大伯虞仲大王之昭也大伯不从是以不嗣虢仲虢叔王季之穆也为文王卿士勲在王室藏于盟府将虢是灭何爱于虞且虞能亲于桓庄乎其爱之也桓庄之族何罪而以为戮不惟偪乎【桓叔庄伯之族晋献公之从祖昆弟献公患其偪尽杀之】亲以宠偪犹尚害之况以国乎公曰吾享祀丰絜神必据我对曰臣闻之鬼神非人实亲惟徳是依故周书曰皇天无亲惟德是辅又曰黍稷非馨明德惟馨又曰民不易物惟徳繄物如是则非德民不和神不享矣神所冯依将在德矣若晋取虞而明德以荐馨香神其吐之乎弗听许晋使宫之竒以其族行曰虞不腊矣在此行也晋不更举矣八月甲午晋侯围上阳冬十二月丙子朔晋灭虢虢公丑奔京师师还馆于虞遂袭虞灭之执虞公及其大夫井伯以媵秦穆姬而修虞祀且归其职贡于王故书曰晋人执虞公罪虞且言易也
　　谷梁传非国而曰灭重夏阳也虞先晋何也为主乎灭夏阳也夏阳者虞虢之塞邑也灭夏阳而虞虢举矣虞之为主乎灭夏阳何也晋献公欲伐虢荀息曰君何不以屈产之乘垂棘之璧而借道乎虞也公曰此晋国之宝也如受吾币而不借吾道则如之何荀息曰此小国之所以事大国也彼不借吾道必不敢受吾币如受吾币而借吾道则是我取之中府而藏之外府取之中廏而置之外廏也公曰宫之竒存焉必不使受之也荀息曰宫之竒之为人也达心而懦又少长于君达心则其言略懦则不能彊谏少长于君则君轻之且夫玩好在耳目之前而患在一国之后此中知以上乃能虑之臣料虞君中知以下也公遂借道而伐虢宫之竒諌曰晋国之使者其辞卑而币重必不便于虞虞公弗听遂受其币而借之道宫之竒谏挈其妻子以奔曹献公亡虢五年而后举虞荀息牵马操璧而前曰璧则犹是也而马齿加长矣
　　虢
　　姬姓公爵其先出自王季子文王弟虢仲虢仲与虢叔为王卿士勲在王室藏于盟府而文王友爱二弟谓之二虢武王克殷封仲于西虢封叔亦在仲国之西周室东迁虢公忌父林父为天子之相仲所封在今陜州陜县叔所封在鳯翔府虢县皆王畿采邑
　　隐公传三年郑武公庄公为平王卿士王贰于虢郑伯怨王王曰无之王崩【平王】周人将畀虢公政
　　传八年夏虢公忌父始作卿士于周
　　桓公传九年秋虢仲芮伯荀侯贾伯伐曲沃
　　传十年春虢仲谮其大夫詹父于王詹父有辞以王师伐虢夏虢公出奔虞
</div>
    <div class="pagination">
<a href="春秋分记_page113.html">上一页</a><span>...</span><a href="春秋分记_page109.html">109</a><a href="春秋分记_page110.html">110</a><a href="春秋分记_page111.html">111</a><a href="春秋分记_page112.html">112</a><a href="春秋分记_page113.html">113</a><span class="current-page">114</span><a href="春秋分记_page115.html">115</a><a href="春秋分记_page116.html">116</a><a href="春秋分记_page117.html">117</a><a href="春秋分记_page118.html">118</a><a href="春秋分记_page119.html">119</a><span>...</span><a href="春秋分记_page115.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
