<!DOCTYPE html>
<html>
<head>
    <meta charset="UTF-8">
    <title>日讲春秋解义 - 第 70 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日讲春秋解义 - 第 70 页/共 72 页</h1>
    <div class="content">






　　日讲春秋解义卷六十一
　　钦定四库全书
　　日讲春秋解义卷六十二
　　哀公
　　六年春城邾瑕【瑕公羊作葭书城止此邾瑕杜注任城亢父县北有邾娄城在今山东济宁州南】
　　邾瑕如鲁济之类鲁有负瑕故称邾以别之不书取葢未尝取而彊城见鲁之弱邾也
　　晋赵鞅帅师伐鲜虞
　　【左】六年春晋伐鲜虞治范氏之乱也【四年鲜虞纳荀寅于柏人】昭十二年楚防方炽而晋伐鲜虞十五年楚平初立布徳于诸侯而荀吴再伐之定四年召陵罢防士鞅及衞孔圉防伐五年吴方入郢士鞅又伐之于是尽失诸侯此年复有赵鞅之师则晋霸之衰皆由诸大夫贪伐鲜虞以自封殖故也
　　吴伐陈
　　【左】吴伐陈复修旧怨也【元年未得志故】楚子曰吾先君与陈
　　有盟不可以不救乃救陈师于城父【陈盟在昭十三年】
　　夏齐国夏及髙张来奔
　　【左】齐陈乞伪事髙国者【髙张国夏受命立荼陈乞欲害之故先伪事焉】每朝必骖乗焉所从必言诸大夫【言其罪过】曰彼皆偃蹇将弃子之命【偃蹇骄傲】皆曰髙国得君必偪我盍去诸固将谋子子早图之图之莫如尽灭之需事之下也【需疑也】及朝则曰彼虎狼也【彼谓诸大夫】见我在子之侧杀我无日矣请就之位【欲与诸大夫谋髙国故求就之】又谓诸大夫曰二子者祸矣【言髙国二子】恃得君而欲谋二三子曰国之多难贵宠之由尽去之而后君定既成谋矣盍及其未作也先诸作而后悔亦无及也大夫从之夏六月戊辰陈乞鲍牧【牧鲍圉孙】及诸大夫以甲入于公宫昭子闻之与恵子乘如公【昭子髙张恵子国夏】战于荘败【髙国败也荘六轨之道】国人追之国夏奔莒遂及髙张晏圉施来奔【圉晏婴之子圉施不书非卿】
　　陈乞将立阳生故先逐国髙国髙奔而后陈乞弑君之谋得遂矣故先书二卿之奔于弑君之前以着难所自作而国髙不能衞上委君而逃之罪亦见矣
　　叔还防吴于柤
　　齐景既卒吴欲争霸鲁先徃会之
　　秋七月庚寅楚子轸卒
　　【左】秋七月楚子在城父将救陈卜战不吉卜退不吉王曰然则死也再败楚师不如死【前已败于柏举今若退还亦是败】弃盟逃雠亦不如死死一也其死雠乎命公子申为王不可则命公子结亦不可则命公子启【申子西结子期启子闾皆昭王兄】五辞而后许将战王有疾庚寅昭王攻大冥【大冥杜注陈地在今河南项城县境吴师所在也】卒于城父子闾退曰君王舍其子而让羣臣敢忘君乎从君之命顺也【从命许立】立君之子亦顺也二顺不可失也与子西子期谋潜师闭涂逆越女之子章立之而后还【闭涂不通外使也越女昭王妾章恵王】是嵗也有云如众赤鸟夹日以飞三日楚子使问诸周大史周大史曰其当王身乎【日为人君妖气守之故以为当王身云在楚上唯楚见之故祸不及他国】若禜之可移于令尹司马【禜禳也】王曰除腹心之疾而置诸股肱何益不谷不有大过天其夭诸有罪受罚又焉移之遂弗禜初昭王有疾卜曰河为祟王弗祭大夫请祭诸郊王曰三代命祀祭不越望【诸侯望祀竟内山川星辰】江汉雎漳楚之望也【四水在楚界】祸福之至不是过也不谷虽不徳河非所获罪也遂弗祭孔子曰楚昭王知大道矣其不失国也宜哉夏书曰惟彼陶唐帅彼天常有此冀方今失其行乱其纪纲乃灭而亡【夏书五子之歌也唐虞及夏同都冀州不易地而亡由于不知大道故】又曰允出兹在兹由已率常可矣【夏书大禹谟言信出已则福亦在已附録左】八月齐邴意兹来奔【髙国党】
　　齐阳生入于齐齐陈乞弑其君荼【荼公羊作舍】
　　【左】陈僖子使召公子阳生【僖子陈乞召在七月今在八月下记事之次】阳生驾而见南郭且于【且于齐公子鉏与阳生同奔居鲁南郭】曰尝献马于季孙不入于上乘故又献此请与子乘之【畏在家人闻其言故欲二人共载以试马为辞】出莱门而吿之故【鲁郭门也】阚止知之先待诸外【阚止阳生家臣子我也待外欲俱去】公子曰事未可知反与壬也处【壬阳生子简公】戒之遂行【戒使无泄言】逮夜至于齐国人知之【故以昏至不欲令人知也国人知而不言言陈氏得众】僖子使子士之母养之【隠于僖子家内子士母僖子妾】与馈者皆入【僖子又令阳生随馈食之人入处公宫】冬十月丁夘立之将盟【盟诸大夫】鲍子醉而徃其臣差车鲍点曰【点鲍牧臣也差车主车之官】此谁之命也陈子曰受命于鲍子遂诬鲍子曰子之命也【见其醉故诬之】鲍子曰女忘君之为孺子牛而折其齿乎而背之也【孺子荼也景公尝衔防为牛使荼牵之荼顿地故折其齿】悼公稽首曰【悼公阳生】吾子奉义而行者也若我可不必亡一大夫【言已可为君必不怨鲍子】若我不可不必亡一公子【公子自谓也恐鲍子杀已故要之】义则进否则退敢不唯子是从废兴无以乱则所愿也鲍子曰谁非君之子乃受盟使胡姬以安孺子如赖【胡姬景公妾也安孺子之号赖杜注齐邑】去鬻姒【荼之母】杀王甲拘江説囚王豹于句窦之丘【三子景公嬖臣荼之党也】公使朱毛告于陈子曰【朱毛齐大夫】微子则不及此然君异于器不可以二器二不匮君二多难敢布诸大夫僖子不对而泣曰君举不信羣臣乎以齐国之困困又有忧【内有饥荒之困又有兵革之忧】少君不可以访是以求长君庶亦能容羣臣乎不然夫孺子何罪毛复命公悔之【悔失言】毛曰君大访于陈子而图其小可也【大谓国政小谓杀荼】使毛迁孺子于骀不至杀诸野幕之下葬诸殳冒淳【恐骀人不从故毛驻于野张帐而杀之骀杜注齐邑殳冒淳杜注地名路史殳成国一名冒泽实以冬杀经书秋者史书秋记始事遂连其死通以秋告鲁】
　　【公羊】弑而立者不以当国之辞言之此其以当国之辞言之何【据齐公子商人弑其君舍而立书公子】为谖也此其为谖柰何景公谓陈乞曰吾欲立舍何如陈乞曰所乐乎为君者欲立之则立之不欲立则不立【贵自専也】君如欲立之则臣请立之阳生谓陈乞曰吾闻子葢将不欲立我也陈乞曰夫千乘之主将废正而立不正必杀正者【晋世子申生是也】吾不立子者所以生子者也走矣与之玉节而走之【节信也析玉与阳生畱其半为后当迎之合以为信防称矫也奔不书者未立为嗣】景公死而舍立陈乞使人迎阳生于诸其家【于诸寘也齐人语也】除景公之丧【期而小祥服期者除】诸大夫皆在朝陈乞曰常之母有鱼菽之祭【常陈乞子重难言其妻故云尔齐俗妇人首祭事言鱼豆者示薄陋无所有】愿诸大夫之化我也【言欲以薄陋余福共宴饮】诸大夫皆曰诺于是皆之陈乞之家坐陈乞曰吾有所为甲【甲铠】请以示焉诸大夫皆曰诺于是使力士举巨囊而至于中霤【巨囊大囊中央曰中霤】诸大夫见之皆色然而骇【色然惊骇貌】开之则闯然公子阳生也【闯出头貌】陈乞曰此君也已诸大夫不得已皆逡廵北面再拜稽首而君之尔【知陈乞有备故不得已遂君之】自是徃弑舍
　　【谷梁】阳生入而弑其君以陈乞主之何也不以阳生君荼也其不以阳生君荼何也阳生正荼不正不正则其曰君何也荼虽不正己受命矣【己受命于景公而立故可言君】入者内弗受也荼不正何用弗受以其受命可以言弗受也【先君已命立之于义可以拒之】阳生其以国氏何也取国于荼也阳生之入与小白书入同然小白之入齐无君阳生之入齐有君则不得与小白比系阳生于齐者以上文无所防下不言归不书齐阳生将不知其为何国公子非以其当有国而系之齐也弑荼者朱毛得国者阳生曷为不以罪齐无知者罪阳生而归狱于乞于是齐政由陈氏矣彼阳生者一亡公子而已乞不有无君之心则阳生何由而入荼何自而弑春秋明正其罪所以正首恶杜乱源也
　　冬仲孙何忌帅师伐邾
　　既城瑕则邾无所恃故明年遂有入邾之役此其始事也
　　宋向巢帅师伐曹
　　七年春宋皇瑗帅师侵郑
　　【左】七年春宋师侵郑郑叛晋故也【定八年郑始叛】
　　宋连嵗有事于曹意郑为援而侵之左氏以为为晋故也宋之叛晋久矣岂复为晋讨郑乎
　　晋魏曼多帅师侵衞
　　【左】晋师侵卫卫不服也【五年晋伐卫至今未服】
　　夏公防吴于鄫【鄫谷梁作缯】
　　【左】夏公防吴于鄫【吴欲霸中国】吴来徴百牢子服景伯对曰先王未之有也吴人曰宋百牢我【是时吴过宋得百牢】鲁不可以后宋且鲁牢晋大夫过十【晋大夫范鞅也在昭二十一年】吴王百牢不亦可乎景伯曰晋范鞅贪而弃礼以大国惧敝邑故敝邑十一牢之君若以礼命于诸侯则有数矣【有常数】若亦弃礼则有淫者矣【淫过也】周之王也制礼上物不过十二【上物天子之牢】以为天之大数也【天有十二次故制礼象之】今弃周礼而曰必百牢亦唯执事吴人弗听景伯曰吴将亡矣弃天而背本【违周为背本】不与必弃疾于我【言放其凶疾】乃与之大宰嚭召季康子【嚭吴大夫】康子使子贡辞大宰嚭曰国君道长【葢言君长大于道路】而大夫不出门此何礼也对曰岂以为礼畏大国也【畏大国不敢虚国尽行】大国不以礼命于诸侯苟不以礼岂可量也寡君既共命焉其老岂敢弃其国大伯端委以治周礼仲雍嗣之断髪文身臝以为饰岂礼也哉有由然也【大伯周大王之长子仲雍大伯弟也大伯仲雍让其弟季歴俱适荆蛮遂有民众大伯卒无子仲雍嗣立不能行礼致化故效吴俗言其权时制宜以辟灾害非以为礼也端委礼衣】反自鄫以吴为无能为也【弃礼知其不能霸也】
　　比年书防吴所以着公之失谋于始而遗患于后也
　　秋公伐邾八月己酉入邾以邾子益来
　　【左】季康子欲伐邾乃飨大夫以谋之子服景伯曰小所以事大信也大所以保小仁也背大国不信【大国吴也】伐小国不仁民保于城城保于徳失二徳者危将焉保【二徳信与仁也】孟孙曰二三子以为何如【怪诸大夫不言故指问之】恶贤而逆之【孟孙贤景伯欲使大夫不逆其言恶犹安也】对曰禹合诸侯于涂山执玉帛者万国【诸大夫对也诸侯执玉附庸执帛】今其存者无数十焉唯大不字小小不事大也【言诸侯相伐古来已然】知必危何故不言【知伐邾必危自当言今不言者不危故也大夫以答孟孙所怪且阿附季孙】鲁徳如邾而以众加之可乎【孟孙忿答大夫言不可】不乐而出【季孟意异佞直不同故罢飨】秋伐邾及范门【邾郭门也】犹闻钟声【邾不御冦】大夫谏不听茅成子请吿于吴【成子邾大夫茅夷鸿】不许曰鲁击柝闻于邾【言其近】吴二千里不三月不至何及于我且国内岂不足【言足以距鲁】成子以茅叛【茅杜注髙平西南有茅乡亭在今山东金乡县西北】师遂入邾处其公宫众师昼掠【掠取财物】邾众保于绎【绎杜注邾山也在邹县北今峄山一名邾峄山在邹县东南】师宵掠以邾子益来【益邾隠公也昼夜掠言康子无法】献于亳社【以其亡国与殷同】囚诸负瑕负瑕故有绎【负瑕杜注鲁邑髙平南平阳县西北有瑕丘城在今山东滋阳县西前者鲁得邾之绎民使在负瑕故使相就以辱之】邾茅夷鸿以束帛乘韦自请救于吴【无君命故言自】曰鲁弱晋而逺吴冯恃其众【冯依】而背君之盟辟君之执事【辟陋】以陵我小国邾非敢自爱也惧君威之不立君威之不立小国之忧也若夏盟于鄫衍【鄫衍即鄫也】秋而背之成求而不违【言鲁成其所求无违逆也】四方诸侯其何以事君且鲁赋八百乘君之贰也【贰敌也鲁以八百乘之赋贡于吴言其国大】邾赋六百乘君之私也【为私属】以私奉贰唯君图之吴子从之【为明年吴伐我】
　　【公羊】入不言伐此其言伐何内辞也若使他人然【讳获诸侯故不举重而两书使若鲁公伐而去他人入之以来者】邾娄子益何以名絶曷为絶之获也曷为不言其获内大恶讳也
　　【谷梁】以者不以者也益之名恶也【恶其不能死社稷】春秋有临天下之言焉有临一国之言焉有临一家之言焉其言来者有外鲁之辞焉【非已内有从外来者曰来今鲁侯身自以归而曰来是外之也】
　　三家欲倂邾而使公主兵葢廹于三子不得已也获则三家享其利讨则公受其恶春秋以讳不在公故直书而不避也不言灭明年鲁归邾子禾能有其国也在外曰以归在内曰以来内外之别也
　　宋人围曹
　　冬郑驷帅师救曹
　　【左】宋人围曹郑桓子思曰【桓諡】宋人有曹郑之患也不可以不救冬郑师救曹侵宋初曹人或梦众君子立于社宫【社宫社也】而谋亡曹曹叔振铎请待公孙彊许之【振铎曺始祖】旦而求之曹无之【无所谓公孙彊者】戒其子曰我死尔闻公孙彊为政必去之及曹伯阳即位好田弋曹鄙人公孙彊好弋获白雁献之且言田弋之説説之因访政事大説之有宠使为司城以听政梦者之子乃行彊言霸説于曹伯曹伯从之乃背晋而奸宋宋人伐之晋人不救筑五邑于其郊曰黍丘揖丘大城钟邘【为明年入曹黍丘杜注梁国下邑县西南有黍丘亭按下邑即今河南之夏邑县亭在县西南揖丘当在今曺县界大城当在今曹州界钟当在今定陶县界邘亦在定陶境内】
　　列国无盟主诸侯擅侵伐更相吞噬书围曹罪宋也自鲁救晋后凡晋楚之救皆不书此书救曹以大国不能援而诸侯自相救为世道之穷也
　　八年春王正月宋公入曹以曹伯阳归
　　【左】八年春宋公伐曹将还禇师子肥殿【子肥宋大夫】曺人诟之不行【诟詈辱也不行殿兵止也】师待之公闻之怒命反之遂灭曺执曺伯及司城彊以归杀之【终曺人之梦】
　　【公羊】曺伯阳何以名絶曷为絶之灭也曷为不言其灭讳同姓之灭也何讳乎同姓之灭力能救之而不救也【力能获邾娄而不救曺故责之】
　　宋公灭曺而经书入先儒以为灭者亡国之善辞曺不书灭言自灭也考之春秋所书曺久困于宋非有大恶不幸而亡与诸国灭者无以异何独文致其罪以为自灭或又以为曺亡春秋之终孔子至此不忍书灭此皆以私意穿凿附防而不知其于义无当也宋之入曺葢取其地而不絶其祀故不以灭吿观孟子时有曹交为曺君之弟则战国之世曹尚未亡如陈蔡许灭而复存之类耳
　　吴伐我【书伐我始此】
　　【左】吴为邾故将伐鲁问于叔孙辄【辄故鲁人】叔孙辄对曰鲁有名而无情【有大国名无情实】伐之必得志焉退而吿公山不狃【不狃亦故鲁人】公山不狃曰非礼也君子违不适雠国【违奔亡也】未臣而又伐之奔命焉死之可也【未臣所适之国若有伐本国者则可还奔命死其难】所托也则隐【曽所因托则为之隠恶】且夫人之行也不以所恶废乡今子以小恶而欲覆宗国不亦难乎【辄鲁公族故谓之宗国】若使子率子必辞王将使我子张病之【子张辄也】王问于子泄【子泄不狃】对曰鲁虽无与立【缓时若无能自立】必有与毙【急则人人知惧皆将同死战】诸侯将救之未可以得志焉晋与齐楚辅之是四雠也【与鲁而四】夫鲁齐晋之唇唇亡齿寒君所知也不救何为三月吴伐我子泄率故道险从武城【故由险道欲使鲁成备】初武城人或有因于吴竟田焉【侨田吴界】拘鄫人之沤菅者曰何故使吾水滋【鄫人亦侨田吴滋浊也】及吴师至拘者道之以伐武城克之【鄫人教吴必可克】王犯尝为之宰澹台子羽之父好焉国人惧【王犯吴大夫故尝奔鲁为武城宰澹台子羽武城人孔子弟子也其父与王犯善国人惧其为内应】懿子谓景伯若之何对曰吴师来斯与之战何患焉且召之而至又何求焉吴师克东阳而进舍于五梧明日舍于蚕室【三邑杜注鲁地东阳今名闗阳镇在山东费县西南又县西有五梧城即古五梧也蚕室亦应在县西北境】公賔庚公甲叔子与战于夷获叔子与析朱鉏【公宾庚公甲叔子并析朱鉏为三人皆同车互言之】献于王王曰此同车必使能国未可望也【同车能俱死是国能使人故不可望得】明日舍于庚宗遂次于泗上防虎欲宵攻王舍【防虎鲁大夫】私属徒七百人三踊于幕庭【于帐前设格令士试跃之】卒三百人有若与焉【卒终也终得三百人任行有若孔子弟子与在三百人中】及稷门之内【三百人行至稷门】或谓季孙曰不足以害吴而多杀国士不如已也乃止之吴子闻之一夕三迁【畏防虎】吴人行成【求与鲁成】将盟景伯曰楚人围宋易子而食析骸而爨【在宣十五年】犹无城下之盟我未及亏而有城下之盟是弃国也吴轻而逺不能久将归矣请少待之弗从景伯负载造于莱门【负载书将欲出盟】乃请释子服何于吴吴人许之以王子姑曺当之而后止【释舍也鲁恐吴不信欲畱景伯为质既得吴之许复求吴王之子以交质吴人不欲畱王子故遂两止】吴人盟而还【不书盟讳耻】前此书侵伐必言四鄙见鲁之邉鄙犹有守御之备也至是吴师直造国都则鲁之四境藩屏荡然而国不足为国矣
　　夏齐人取讙及阐【阐公羊作僤后同杜注阐在东平刚县北今山东宁阳县本鲁阐邑地故刚城在县东北】
　　【左】齐悼公之来也【在五年】季康子以其妹妻之即位而逆之季鲂侯通焉【鲂侯康子叔父】女言其情弗敢与也齐侯怒夏五月齐鲍牧率师伐我取讙及阐
　　【公羊】外取邑不书此何以书所以赂齐也曷为赂齐为以邾娄子益来也
　　【谷梁】恶内也
　　凡内失邑不书自我与之则书取此与济西田是也鲁入邾而以其君来致齐以为辞故致赂以説之不书伐兵未加也
　　【附録左】或谮胡姬于齐侯【胡姬景公妾六年以安孺子如赖者】曰安孺子之党也六月齐侯杀胡姬【言齐侯无道所以不终】
　　归邾子益于邾
　　【左】齐侯使如吴请师将以伐我乃归邾子【齐未得季姬故请师吴前为邾讨鲁惧二国同心故归邾子】邾子又无道吴子使大宰子余讨之【子余大宰嚭】囚诸楼台栫之以棘【栫拥也】使诸大夫奉大子革以为政【革邾大子桓公也为十年邾子来奔】
　　【谷梁】益之名失国也【于王法当絶故】
　　先书吴伐我又书齐取二邑然后书归邾子于邾则是畏吴惧齐不胜困挫而后归之也
　　秋七月
　　【附録左】秋及齐平九月臧宾如如齐涖盟齐闾丘明来涖盟【宾如臧防子闾丘明婴之子也盟不书畧之】且逆季姬以归嬖　鲍牧又谓羣公子曰使女有马千乘乎【有马千乘使为君也鲍牧本不欲立阳生故讽动羣公子】公子愬之公谓鲍子或谮子子姑居于潞以察之【潞杜注齐邑】若有之则分室以行若无之则反子之所出门使以三分之一行半道使以二乘及潞麇之以入【麇束缚也】遂杀之
　　冬十有二月癸亥伯过卒
　　齐人归讙及阐
　　【左】冬十二月齐人归讙及阐季姬嬖故也
　　归不言来者齐本取讙阐胁鲁归邾子今既听命则齐遂所欲非以鲁能改过迁善服其义而归之也归济西田言我此不言我者济西田不独我有之而所归独吾故封讙与阐则无疑焉耳
　　九年春
　　【附録左】九年春齐侯使公孟绰辞师于吴【齐与鲁平故辞吴师】吴子曰昔嵗寡人闻命今又革之不知所从将进受命于君【为十年吴伐齐】
　　王二月葬僖公
　　宋皇瑗帅师取郑师于雍丘【雍丘杜注雍丘县属陈畱郡今河南县治左】郑武子賸之嬖许瑕求邑无以与之【賸罕逹也瑕武子之属】请外取许之【瑕请取于他国】故围宋雍丘宋皇瑗围郑师【许瑕师】每日迁舍【作垒堑成辄徙舍合其围】垒合郑师哭子姚救之大败【子姚武子賸也】二月甲戌宋取郑师于雍丘使有能者无死【惜其能也】以郏张与郑罗归【郑之有能者】
　　【公羊】其言取之何易也其易柰何诈之也【诈谓防阱竒伏之类谷梁】取易辞也以师而易取郑病矣【以师之重而宋以易得之则郑师将弱矣】
　　取郑师者掩袭而尽俘以归也观左氏所载使有能者无死而止以二人归则杀人多矣春秋之末特书取师者二葢诈力相倾竒变滋起故甚其谲恶其尽谢氏所谓着其祸之大者是也
　　夏楚人伐陈
　　【左】夏楚人伐陈陈即吴故也
　　六年吴伐陈楚昭救之卒于城父不克而还陈以无援故即吴楚恵不念已之不能庇陈而愤其背已今年伐陈明年公子结复伐之十三年公子申又伐之终春秋之世陈困于楚弗克自振备书其事而楚人暴横不道之罪着矣
　　秋宋公伐郑
　　【左】宋公伐郑【报雍丘】
　　宋自齐景之殁妄图兴霸前年以曺伯阳归郑不能救今又取郑师其志益骄以郑为易与遂亲帅师以伐其国明年偏师再伐十二年向巢又伐至十三年而丧师于嵒与雍丘之后得失相当葢所自取也
　　【附録左】秋吴城防沟通江淮【防杜注于防江筑城穿沟东北通射阳湖西北至宋口入淮通粮道广陵防江是也】　晋赵鞅卜救郑遇水适火【水火之兆】占诸史赵史墨史【皆晋史】史曰是谓沈阳【火阳得水故沈】可以兴兵【兵隂类也故可以兴兵】利以伐姜不利子商【姜齐姓火师之后火弱故伐利子商姓属水故伐不利】伐齐则可敌宋不吉史墨曰盈水名也子水位也【赵鞅姓盈宋姓子水盈坎乃行子姓又得北方水位】名位敌不可干也【二水俱盛故言不可干】炎帝为火师【神农有火瑞以火名官】姜姓其后也水胜火伐姜则可史赵曰是谓如川之满不可游也【既盈而得水位故为如川之满不可游言其波流盛】郑方有罪不可救也【郑以嬖宠伐人故以为有罪】救郑则不吉不知其他阳虎以周易筮之遇泰【干下坤上泰】之需【干下坎上需泰六五变】　曰宋方吉不可与也【不可与战泰六五曰帝乙归妹以祉元吉帝乙纣父隂而得中类王者嫁妹得如其愿受福禄而大吉】防子启帝乙之元子也宋郑甥舅也【宋郑为婚姻甥舅之国宋防子之后今卜得帝乙卦故以为宋吉】祉禄也若帝乙之元子归妹而有吉禄我安得吉焉乃止
　　冬十月
　　【附録左】冬吴子使来儆师伐齐【前年齐与吴谋伐鲁齐既与鲁成而止故吴恨之反与鲁谋伐齐】
　　十年春王二月邾子益来奔
　　【左】十年春邾隠公来奔齐甥也故遂奔齐【终子贡之言】益先为鲁所俘复之未几而自失其国又来奔鲁其不知耻甚矣
　　公防吴伐齐三月戊戌齐侯阳生卒
　　【左】公防吴子邾子郯子伐齐南鄙师于鄎【鄎杜注齐地邾郯不书兵并属吴】齐人弑悼公赴于师【以説吴】吴子三日哭于军门之外徐承帅舟师将自海入齐【徐承吴大夫】齐人败之吴师乃还
　　阳生之死书弑而经书卒杜氏预谓以疾赴以事势推之齐为大国其止吴师小嫌也齐人何至遽弑其君以説乎葢当时以吴师在齐而悼公适毙遂以为弑耳如此类皆未可信信经可也
　　夏宋人伐郑
　　晋赵鞅帅师侵齐
　　【左】夏赵鞅帅师伐齐【经书侵以侵告】大夫请卜之赵孟曰吾卜于此起兵【谓往嵗卜伐宋不吉利以伐姜故今兴兵】事不再令【再令凟也】卜不袭吉【袭重也】行也于是乎取犂及辕【犂辕杜注犂一名隰济南有隰隂县祝阿县西有辕城今山东临邑县西有漯隂故城即齐犂邑禹城县西北有瑗城即辕也】毁髙唐之郭侵及赖而还
　　乘吴之乱伐齐之丧无名甚矣故书侵
　　五月公至自伐齐
　　葬齐悼公
　　衞公孟彄自齐归于衞
　　彄蒯聩之党今归于衞是从辄而背蒯聩也故春秋后蒯聩入国彄复奔齐
　　薛伯夷卒【夷公羊作寅】
</div>
    <div class="pagination">
<a href="日讲春秋解义_page69.html">上一页</a><span>...</span><a href="日讲春秋解义_page65.html">65</a><a href="日讲春秋解义_page66.html">66</a><a href="日讲春秋解义_page67.html">67</a><a href="日讲春秋解义_page68.html">68</a><a href="日讲春秋解义_page69.html">69</a><span class="current-page">70</span><a href="日讲春秋解义_page71.html">71</a><a href="日讲春秋解义_page72.html">72</a><a href="日讲春秋解义_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
