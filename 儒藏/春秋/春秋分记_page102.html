<!DOCTYPE html>
<html>
 <head>
  <meta charset="utf-8"/>
  <title>
   春秋分记 - 第 102 页/共 122 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋分记 - 第 102 页/共 122 页
  </h1>
  <div class="content">
   经十年春卫侯之弟黒背帅师侵郑　夏五月公防晋侯齐侯宋公卫侯曹伯伐郑
　　传十年春卫子叔黒背侵郑晋命也　郑公子班【子如】闻叔申之谋【改立君之谋】三月子如立公子繻夏四月郑人杀繻立髠顽【成公大子】子如奔许栾武子曰郑人立君我执一人焉何益不如伐郑而归其君以求成焉晋侯有疾五月晋立大子州蒲以为君而防诸侯伐郑郑子罕赂以襄钟【郑襄公之庙钟】子然盟于修泽子驷为质辛已郑伯归【不书郑不告入】六月郑伯讨立君者戊申杀叔申叔禽【申之弟】君子曰忠为令徳非其人犹不可况不令乎
　　传十二年春宋华元克合晋楚之成夏郑伯如晋聴成【详见晋】
　　传十三年夏六月丁夘夜郑公子班自訾求入于大宫不能杀子印子羽【十年班出奔许今还欲为乱】反军于市巳已子驷帅国人盟于大宫遂从而尽焚之杀子如【班】子駹【班弟】孙叔【子如子】孙知【子駹子】
　　经十有四年秋郑公子喜帅师伐许
　　傅十四年秋八月郑子罕伐许败焉戊戍郑伯复伐许庚子入其郛许人平以叔申之封
　　经十五年夏六月楚子伐郑
　　传十五年夏六月楚子侵郑及暴隧郑子罕侵楚取新石【详见楚】
　　经十六年夏四月郑公子喜帅师侵宋　六月晋侯使栾黡来乞师甲午晦晋侯及楚子郑伯战于鄢陵楚子郑师败绩　秋公防尹子晋侯齐国佐邾人伐郑传十六年春楚子自武城使公子成以汝阴之田求成于郑郑叛晋子驷从楚子盟于武城【为晋伐郑起】　夏四月郑子罕伐宋败宋于汋陂卫侯伐郑至于鸣鴈为晋故也　晋侯将伐郑戊寅晋师起郑人使告于楚姚句耳【郑大夫】与往楚子救郑六月晋楚遇于鄢陵楚师败绩秋防于沙随谋伐郑也七月公防尹武公及诸侯伐郑【详见晋】
　　经十有七年春卫北宫括帅师侵郑　夏公防尹子单子晋侯齐侯宋公卫侯曹伯邾人伐郑六月乙酉同盟于柯陵　冬公防单子晋侯宋公卫侯曹伯齐人邾人伐郑
　　传十七年春王正月郑子驷侵晋虚滑【晋邑】卫北宫括救晋侵郑至于髙氏　夏五月郑大子髠顽侯獳为质于楚楚公子成公子寅戌郑公防尹武公单襄公及诸侯伐郑自戏童至于曲洧六月乙酉同盟于柯陵楚子重救郑师于首止诸侯还　冬诸侯伐郑十月庚午围郑楚公子申救郑师于汝上十有一月诸侯还
　　传十八年夏六月郑伯侵宋及曹门外遂防楚子伐宋取朝郏
　　襄公经元年夏晋韩厥帅师伐郑仲孙蔑防齐崔杼曹人邾人杞人次于鄫　秋楚公子壬夫帅师侵宋传元年夏五月晋韩厥荀偃帅诸侯之师伐郑入其郛败其徒兵于洧上于是东诸侯之师次于鄫以待晋师晋师自郑以鄫之师侵楚焦夷及陈晋侯卫侯次于戚以为之援　秋楚子辛救郑侵宋吕留郑子然侵宋取犬丘
　　经二年春郑师伐宋　夏六月庚辰郑伯睔卒【庚辰七月九日经书六月误】晋师宋师卫寗殖侵郑　秋七月仲孙蔑防晋荀防宋华元卫孙林父曹人邾人于戚　冬仲孙蔑防晋荀防齐崔杼宋华元卫孙林父曹人邾人滕人薛人小邾人于戚遂城虎牢
　　传二年春郑师侵宋楚令也　郑成公疾子驷请息肩于晋公曰楚君以郑故亲集矢于其目【鄢陵战晋射楚王目】非异人【不为他人】任寡人也若背之是弃力与言其谁昵我免寡人唯二三子秋七月庚辰郑伯睔卒于是子罕当国子驷为政子国为司马晋师侵郑诸大夫欲从晋子驷曰官命未改【不欲违先君意】　防于戚谋郑故也孟献子请城虎牢以偪郑冬复防于戚遂城虎牢郑人乃成【详见晋】
　　僖【谥法小心畏忌曰僖】
　　【名髠顽成公子襄三年嗣立明年改元至襄七年卒在位五年】
　　襄公经五年夏郑伯使公子发来聘
　　传五年夏郑子国来聘通嗣君也
　　经七年冬十有二月防于鄬郑伯髠顽如防未见诸侯丙戍卒于鄵
　　传七年冬防于鄬郑僖公之为大子也于成之十六年与子罕适晋不礼焉又与子丰适楚亦不礼焉及其元年朝于晋【郑僖元年鲁哀三年】子丰欲愬诸晋而废之子罕止之及将防于鄬子驷相又不礼焉侍者誎不聴又谏杀之及鄵子驷使贼夜弑僖公而以疟疾赴于诸侯简公生五年奉而立之
　　赵子辨疑曰诸侯死例书名此则为上文已言郑伯如防下不可又云郑伯髠顽卒又不可上言郑伯如防下但言髠顽卒所以须于如防时便书名以便其文耳三传不达此体见其文特异不能释得妄云被杀若实见杀而以疾赴则从而书之诸国弑君岂有实告乎按经文未见诸侯则是巳出境临欲相见云耳
　　简公【諡法一徳不懈曰简】
　　【名嘉僖公子襄七年嗣立明年改元至昭十二年卒在位三十六年】
　　襄公经八年夏葬郑僖公【无传】郑人侵蔡获蔡公子爕冬楚公子贞帅师伐郑
　　传八年郑羣公子以僖公之死也谋子驷子驷先之夏四月庚辰辟杀子狐子熈子侯子丁孙击孙恶【二孙子孤子】出奔卫　庚寅郑子国子耳侵蔡获蔡司马公子爕郑人皆喜唯子产不顺曰小国无文徳而有武功祸莫大焉楚人来讨能勿从乎从之晋师必至晋楚伐郑自今郑国不四五年弗得寜矣子国【子产父】怒之曰尔何知国有大命而有正卿童子言焉将为戮矣　五月防于邢丘郑伯献防于防故亲聴命　冬楚子囊伐郑讨其侵蔡也子驷子国子耳欲从楚子孔子蟜子展欲待晋【待晋来救】子驷曰周诗有之曰俟河之清人夀几何兆云询多职竞作罗【兆卜询谋也言既卜且谋多则竞作罗网之难无成功】谋之多族民之多违事滋无成民急矣姑从楚以纾吾民晋师至吾又从之敬共币帛以待来者小国之道也犠牲玉帛待于二境以待彊者而庇民焉宼不为害民不罢病不亦可乎子展曰小所以事大信也小国无信兵乱日至亡无日矣五防之信【三年防鸡泽五年防戚又会城棣七年防鄬八年防邢丘】今将背之虽楚救我将安用之亲我无成【晋亲郑】鄙我是欲【楚以郑为敝邑】不可从也不如待晋晋君方明四军无阙八卿和睦必不弃郑楚师辽逺粮食将尽必将速归何患焉舍之【子展名】闻之杖莫如信完守以老楚杖信以待晋不亦可乎子驷曰诗云谋夫孔多是用不集发言盈庭谁敢执其咎如匪行迈谋是用不得于道【小旻】请从楚騑【子驷名】也受其咎乃及楚平使王子伯骈【晋大夫】告于晋曰君命敝邑修而车赋儆而师徒以讨乱畧蔡人不从敝邑之人不敢宁处悉索敝赋以讨于蔡获司马爕献于邢丘今楚来讨曰女何故称兵于蔡焚我郊保冯陵我城郭敝邑之众夫妇男女不遑启处以相救也翦【尽也】焉倾覆无所控告民死亡者非其父兄即其子弟夫人愁痛不知所庇民知穷困而受盟于楚孤也与其二三臣不能禁止不敢不告知武子使行人子贠对之曰君有楚命亦不使一介行李告于寡君而即安于楚君之所欲也谁敢违君寡君将帅诸侯以见于城下唯君图之
　　经九年冬公防晋侯宋公卫侯曹伯莒子邾子滕子薛伯杞伯小邾子齐世子光伐郑　十有二月巳亥同盟于戏楚子伐郑
　　传九年冬十月诸侯伐郑庚午季武子齐崔杼宋皇郧从荀防士匄门于郑门卫北宫括曹人邾人从荀偃韩起门于师之梁滕人薛人从栾黡士鲂门于北门杞人郳人从赵武魏绛斩行栗【表木】道甲戍师于汜令于诸侯曰修器偹盛糇粮归老幼居疾于虎牢肆眚围郑郑人恐乃行成诸侯皆不欲战乃许之十一月已亥同盟于戏郑服也将盟郑六卿公子騑【子驷】公子发【子国】公子嘉【子孔】公孙輙【子耳】公孙虿【子蟜】公孙舍之【子展】及其大夫门子【卿之适子】皆从郑伯晋士庄子为载书曰自今日既盟之后郑国而不唯晋命是聴而或有异志者有如此盟公子騑趋进曰天祸郑国使介居二大国之间大国不加徳音而乱以要之使其鬼神不获歆其禋杞其民人不获享其土利夫妇辛苦垫隘无所底告自今日既盟之后郑国而不唯有礼与彊可以庇民者是从而敢有异志者亦如之荀偃曰改载书公孙舍之曰昭大神要言焉若可改也大国亦可叛也知武子谓献子曰我实不徳而要人以盟岂礼也哉非礼何以主盟姑盟而退修徳息师而来终必获郑何必今日我之不徳民将弃我岂唯郑若能休和逺人将至何恃于郑乃盟而还　晋人不得志于郑以诸侯复伐之十二月癸亥门其三门闰月戊寅济于阴阪侵郑次于阴口而还子孔曰晋师可击也师老而劳且有归志必大克之子展曰不可【新注杜云此年不得有闰月癸亥去戊寅十六日疑闰月当为门五日五字上与门合为闰则后学自然转日为月详见晋书】楚子伐郑子驷将及楚平子孔子蟜曰与大国盟口血未干而背之可乎子驷子展曰吾盟固云唯彊是从今楚师至晋不我救则楚彊矣盟誓之言岂敢背之且要盟无质神弗临也所临唯信信者言之瑞也善之主也是故临之明神不蠲要盟背之可也乃及楚平公子罢戎入盟同盟于中分
　　经十年夏楚公子贞郑公孙輙帅师伐宋　秋公防晋侯宋公卫侯曹伯莒子邾子齐世子光滕子薛伯杞伯小邾子伐郑　冬盗杀郑公子騑公子发公孙輙戍郑虎牢楚公子贞帅师救郑
　　传十年夏六月楚子囊郑子耳伐宋卫侯救宋师于襄牛郑子展曰必伐卫不然是不与楚也得罪于晋又得罪于楚国将若之何子驷曰国病矣子展曰得罪于二大国必亡病不犹愈于亡乎诸大夫皆以为然故郑皇耳帅师侵卫楚令也卫人追之孙蒯获郑皇耳于犬丘秋七月子囊子耳侵我西鄙还围萧八月丙寅克之九月子耳侵宋北鄙孟献子曰郑其灾乎师竞已甚周犹不堪竞况郑乎有灾其执政之三士乎　诸侯伐郑已酉师于牛首【郑地】　初子驷与尉止有争将御诸侯之师而黜其车【灭损其车】尉止获又与之争【获囚俘】子驷抑尉止曰尔车非礼也遂弗使献【不使献其所获之俘】初子驷为田洫司氏堵氏侯氏子师氏皆防田焉【侵四族田】故五族聚羣不逞之人因公子之徒以作乱【八年子驷所杀公子熈之党】于是子驷当国子国为司马子耳为司空子孔为司徒冬十月戊辰尉止司臣侯晋堵女父子师仆帅贼以入晨攻执政于西宫之朝杀子驷子国子耳刼郑伯以如北宫子孔知之故不死书曰盗言无大夫焉子西【子驷子】闻盗不儆而出尸而追盗盗入于北宫乃归授甲臣妾多逃器用多防子产闻盗【子国子】为门者【置守门】庀羣司【具众官匹婢切】闭府库慎闲藏完守备成列而后出兵车十七乘【千二百七十五人】尸而攻盗于北宫子蟜帅国人助之杀尉止子师仆盗众尽死侯晋奔晋堵女父司臣尉翩司齐奔宋
　　晁补之曰子西子驷子也子产子国子也子西之才不及子产不待此而知也均人子也盗戕其父闻难匍匐遑遽而往犹恐不及而责子西以不儆善子产以庀完此岂雍容时耶传失之矣且言国事则三执政喋血朝廷言家事则父暴尸衢巷而咎臣妾之逃悼噐用之防岂但鄙细不知务而已哉
　　子孔当国【代子驷】为载书以位序聴政辟大夫诸司门子弗顺将诛之【欲诛不顺者】子产止之请为之焚书【既止子孔又劝令烧除载书】子孔不可曰为书以定国众怒而焚之是众为政也国不亦难乎子产曰众怒难犯专欲难成合二难以安国危之道也不如焚书以安众子得所欲众亦得安不亦可乎专欲无成犯众兴祸子必从之乃焚书于仓门之外众而后定　诸侯之师城虎牢而戍之晋师城梧及制书曰戍郑虎牢非郑地也言将归焉郑及晋平楚子囊救郑十一月诸侯之师还郑而南至于阳陵
　　楚师不退栾黡独进师遂进已亥与楚师夹颍而军子蟜曰诸侯既有成行必不战矣从之将退不从亦退退楚必围我犹将退也不如从楚亦以退之宵涉颍与楚人盟【畏晋知之】栾黡欲伐郑师荀防不可曰我实不能御楚又不能庇郑郑何罪不如致怨焉而还【致怨以为后伐之资】丁未诸侯之师还侵郑北鄙而归【欲以致怨】楚人亦还【郑服故也】经十有一年夏四月郑公孙舍之帅师侵宋　公防晋侯宋公卫侯曹伯齐世子光莒子邾子滕子薛伯杞伯小邾子伐郑秋七月已未同盟于亳城北【一本亳作京】楚子郑伯伐宋公防晋侯宋公卫侯曹伯齐世子光莒子邾子滕子薛伯杞伯小邾子伐郑防于萧鱼　楚人执郑行人良霄
　　传十一年郑人患晋楚之故诸大夫曰不从晋国防亡楚弱于晋晋不吾疾也晋疾楚将辟之何为而使晋师致死于我楚弗敢敌而后可固与也子展曰与宋为恶诸侯必至吾从之盟楚师至吾又从之则晋怒甚矣晋能骤来楚将不能吾乃固与晋大夫説之使疆埸之司恶于宋【使侵犯宋】宋向戍侵郑大获子展曰师而伐宋可矣若我伐宋诸侯之伐我必疾吾乃聴命焉且告于楚楚师至吾又与之盟而重赂晋师乃免矣夏郑子展侵宋四月诸侯伐郑已亥齐大子光宋向戍先至于郑门
　　于东门其莫【音暮】晋荀防至于西郊东侵旧许卫孙林父侵其北鄙六月诸侯防于北林师于向右还次于琐围郑观兵于南门西济于济隧郑人惧乃行成秋七月同盟于亳　楚子囊乞旅于秦秦右大夫詹帅师从楚子将以伐郑郑伯逆之丙子伐宋　九月诸侯悉师以复伐郑郑人使良霄大宰石防【勑略切】如楚告将服于晋曰孤以社稷之故不能懐君君若能以玉帛绥晋不然则武震以摄威之孤之愿也楚人执之书曰行人言使人也诸侯之师观兵于郑东门郑人使王子伯骈行成甲戍晋赵武入盟郑伯冬十月丁亥郑子展出盟晋侯十二月戊寅防于萧鱼庚辰赦郑囚皆礼而归之纳斥候禁侵掠郑人赂晋侯以师悝师触师蠲广车軘车淳十五乗甲兵备凡兵车百乗歌钟二肆及其镈磬女乐二八
　　程頥曰晋悼公推诚以待反覆之郑信而不疑郑自是不背晋者二十四年
　　传十三年冬郑良霄大宰石防犹在楚【十一年执至今】石防言于子囊曰先王卜征五年而嵗习其祥祥习则行【新注习因也祥善也嵗因其善谓去年吉今年又吉善因则行谓五年五吉善善相因】不习则増修徳而改卜今楚实不竞行人何罪止郑一卿以除其偪【良宵】使睦而疾楚以固于晋焉用之使归而废其使怨其君以疾其大夫而相牵引也不犹愈乎楚人归之
　　传十五年郑尉氏司氏之乱其余盗在宋【乱在十年】郑人以子西伯有子产之故纳赂于宋【三子父为尉氏所杀】以马四十乘与师茷师慧【乐师】三月公孙黒为质焉司城子罕以堵女父尉翩司齐之之良司臣而逸之【贤而放之】托诸季武子武子寘诸卞郑人醢之三人也【女父尉翩司齐】师慧过宋朝将私焉【私小便】其相曰朝也慧曰无人焉相曰朝也何故无人慧曰必无人焉若犹有人岂以其千乘之相易淫乐之蒙必无人焉故也【千乘相谓子产等言不为子产杀三盗得赂而归之】子罕闻之固请而归之　冬十二月郑人夺堵狗之妻而归诸范氏【狗女父之族娶于晋范氏故夺其妻归之】
　　经十八年冬楚公子午帅师伐郑
　　传十八年冬十二月郑子孔欲去诸大夫将叛晋而起楚师以去之使告子庚【楚令尹】子庚帅师治兵于汾子蟜伯有子张从郑伯伐齐子孔子展子西守二子【子展子西】知子孔之谋完守入保子孔不敢防楚师楚师伐郑次于鱼陵右师城上棘遂涉颍次于旃然蒍子冯公子格率鋭师侵费滑胥靡献于雍梁右回梅山侵郑东北至于虫牢而反子庚门于纯门信于城下而还涉于鱼齿之下甚雨及之【详见楚】
　　经十有九年秋八月郑杀其大夫公子嘉
　　传十九年于四月丁未郑公孙虿卒赴于晋大夫范宣子言于晋侯以其善于伐秦也【十四年晋伐秦子蟜见诸侯师而劝之济泾】六月晋侯请于王王追赐之大路使以行礼也　秋八月郑子孔之为政也专国人患之乃讨西宫之难【十年尉止作难西宫子孔知而不言】与纯门之师【前年子孔召楚师至纯门】子孔当罪以其甲及子革子良氏之甲守甲辰子展子西率国人伐之杀子孔而分其室书曰郑杀其大夫专也子然子孔宋子之子也士子孔圭妫之子也圭妫之班亚宋子而相亲也士子孔亦相亲也僖之四年子然卒【郑僖四年鲁襄六年】简之元年士子孔卒【郑简元年鲁襄八年】司徒孔实相子革子良之室三室如一故及于难子萃子良出奔楚于革为右尹郑人使子展当国子西聴政立子产为卿
　　传二十二年夏晋人徴朝于郑郑人使少正公孙侨【子产】对曰在晋先君悼公九年我寡君于是即位【鲁襄八年】即位八月而我先大夫子驷从寡君以朝于执事执事不礼于寡君寡君惧因是行也我二年六月朝于楚【因晋不见礼】晋是以有戏之役【九年】楚人犹竞而申礼于敝邑敝邑欲从执事而惧为大尤曰晋其谓我不共有礼是以不敢携贰于楚我四年三月先大夫子蟜又从寡君以观衅于楚【实朝言观衅饰辞也】晋于是乎有萧鱼之役【十一年】谓我敝邑迩在晋国譬诸草木吾臭味也【晋郑同姓】而何敢差池楚亦不竞寡君尽其土实重之以宗器以受齐盟【同盟】遂帅群臣随于执事以防嵗终贰于楚者子侯石盂归而讨之溴梁之明年【十六年】子蟜老矣公孙夏从寡君以朝于君见于尝酎【月令孟夏天子尝酎酎者重醸之酒】与执燔焉间二年闻君将靖东夏【二十七年澶渊盟】四月又朝以聴事期不朝之间无嵗不聘无役不从以大国政令之无常国家罢病不虞荐至无日不惕岂敢忘职大国若安定之其朝夕在庭何辱命焉若不恤其患而以为口实其无乃不堪任命而翦为仇讐敝邑是惧其敢忘君命委诸执事执事实重图之　秋九月郑公孙黒肱【子张】有疾归邑于公召室老宗人立叚【子石黒肱子】而使黜官薄祭祭以特羊殷以少牢足以共祀尽归其余邑曰吾闻之生于乱世贵而能贫民无求焉可以后亡敬共事君与二三子生在敬戒不在富也已已伯张卒君子曰善戒诗曰慎尔侯度用戒不虞郑子张其有焉　冬十二月郑游昄【公孙虿子子明】将归晋未出竟遭逆妻者夺之以馆于邑【舍止其邑】丁巳其夫攻子明杀之以其妻行子展废良【昄子】而立太叔【昄弟】曰国卿君之贰也民之主也不可以苟请舍子明之类求亡妻者使复其所使游氏勿怨曰无昭恶也【交怨则父之不修益明也】经二十有四年冬楚子蔡侯陈侯许男伐郑
　　传二十四年范宣子为政诸侯之币重郑人病之二月郑伯如晋子产寓书于子西以告宣子曰子为晋国四隣诸侯不闻令徳而闻重币侨也惑之侨闻君子长国家者非无贿之患而无令名之难夫诸侯之贿聚于公室则诸侯贰若吾子頼之则晋国贰诸侯贰则晋国壊晋国贰则子之家壊何没没也将焉用贿夫令名徳之舆也徳国家之基也有基无壊无亦是务乎有徳则乐乐则能久诗云乐只君子邦家之基有令徳也夫上帝临女无贰尔心有令名也夫恕思以明徳则令名载而行之是以逺至迩安毋宁使人谓子子实生我而谓子浚我以生乎象有齿以焚其身贿也宣子说乃轻币是行也郑伯朝晋为重币故且请伐陈也郑伯稽首宣子辞子西相曰以陈国之介恃大国而陵虐于敝邑寡君是以请罪焉敢不稽首　秋防于夷仪将以伐齐冬楚子伐郑以救齐门于东门次于棘泽诸侯还救郑晋侯使张骼辅跞致楚师求御于郑郑人卜宛射犬吉子大叔戒之曰大国之人不可与也【言不可与等】对曰无有众寡其上一也大叔曰不然部娄【小阜】无松栢二子【张骼辅跞】在幄坐射犬于外既食而后食之使御广车而行巳皆乗乗车【安车】将及楚师而后从之乗皆踞转而鼓琴近不告而驰之【射犬恨故近敌不告而驰】皆取胄于櫜而胄入垒皆下搏人以投收禽挟囚弗待而出皆超乗抽弓而射既免复踞转而鼓琴曰公孙同乗兄弟也胡再不谋【谓不告而驰不待而出】对曰曩者志入而已今则怯也皆笑曰公孙之亟也楚子自棘泽还
　　传二十五年初陈侯防楚子伐郑当陈隧者井堙木刋郑人怨之夏六月郑子展子产帅车七百乗伐陈宵突陈城遂入之陈侯免【防服音问】拥社【抱社主】子美入【子产】数俘而出司徒致民司马致节司空致地乃还【详见陈】秋八月郑子产献捷于晋戎服将事晋人问陈之罪对曰昔虞阏父为周陶正以服事我先王我先王赖其利器用也与其神明之后也庸以元女大姬妃胡公而封诸陈以备三恪则我周之自出至于今是頼桓公之乱蔡人欲立其出【蔡出厉公也楚陈佗之乱】我先君庄公奉五父而立之蔡人杀之我又与蔡人奉戴厉公至于庄宣皆我之自立【陈庄宣皆厉公子】夏氏之乱成公播荡又我之自入君所知也【宣十一年】今陈忘周之大徳蔑我大惠弃我姻亲介恃楚众以冯陵我敝邑不可亿逞【亿度也逞尽也】我是以有往年之告未获成命则有我东门之役【前年陈从楚伐郑东门】当陈隧者井堙木刋敝邑大惧不竞而耻大姬天诱其啓敝邑心陈知其罪授手于我用敢献功晋人曰何故侵小对曰先王之命唯罪所在各致其辟【诛也】且昔天子之地一圻【方千里】列国一同【方百里】自是以衰【差降】今大国多数圻矣若无侵小何以至焉晋人曰何故戎服对曰我先君武庄为平桓卿士城濮之役文公【晋文公】布命曰各复旧职命我文公戎服辅王以授楚捷不敢废王命故也士庄伯不能诘复于赵文子文子曰其辞顺犯顺不祥乃受之　冬十月子展相郑伯如晋拜陈之功子西复伐陈陈及郑平仲尼曰志有之言以足志文以足言不言谁知其志言之无文行而不逺晋为伯郑入陈非文辞不为功慎辞哉十二月晋程郑卒子产始知然明【前年然明谓程郑将死今如其言故知之】问为政焉对曰视民如子见不仁者诛之如鴈鹯之逐鸟雀也子产喜以语子大叔且曰他日吾见蔑之面而已【蔑然明名】今吾见其心矣子大叔问政于子产子产曰政如农功日夜思之思其始而成其终朝夕而行之行无越思如农之有畔其过鲜矣
　　经二十六年冬楚子蔡侯陈侯伐郑
　　传二十六年郑伯赏入陈之功三月甲寅朔享子展赐之先路三命之服先八邑赐子产次路再命之服先六邑子产辞邑曰自上以下降杀以两礼也臣之位在四且子展之功也臣不敢及赏礼请辞邑公固予之乃受三邑公孙挥曰子产其将知政矣让不失礼　夏楚子秦人侵郑五月至于城麇郑皇颉戍之出与楚师战败穿封戍囚皇颉楚人以皇颉归印菫父与皇颉戍城麇楚人囚之以献于秦郑人取货于印氏以请之子大叔为令正以为请子产曰不获【谓大叔辞以货请菫父必不得】受楚之功而取货于郑不可谓国秦不其然若曰拜君之勤郑国微君之惠楚师其犹在敝邑之城下其可弗从遂行秦人不予更币从子产而后获之【更遣使执币用子产之辞乃得菫父】　秋七月郑伯如晋叔向曰郑七穆罕氏其后亡者也子展俭而壹　郑伯归自晋使子西如晋聘辞曰寡君来烦执事惧不免于戾使夏【子西】谢不敏君子曰善事大国冬十月楚子伐郑郑人将御之子产曰晋楚将平诸侯将和【在明年】楚王是故昧于一来不如使逞而归乃易成也夫小人之性衅于勇啬于祸以足其性而求名焉者【衅动也啬贪也】非国家之利也若何从之子展説不御宼十二月乙酉入南里堕其城涉于乐氏【津名】门于师之梁【郑城门】县门发获九人焉涉于汜而归
　　传二十七年秋七月郑伯享赵孟于垂陇【自盟宋还过郑】子展伯有子西子产子大叔二子石从【印段公孙段】赵孟曰七子从君以宠武也请皆赋以卒君贶武亦以观七子之志子展赋草虫【未见君子忧心忡忡】赵孟曰善哉民之主也抑武也不足以当之伯有赋鹑之贲贲【刺君混乱】赵孟曰牀第之言不逾阈况在野乎非使人之所得闻也子西赋黍苗之四章【肃肃谢功召伯营之】赵孟曰寡君在武何能焉子产赋隰桑【思见君子尽心以事之】赵孟曰武请受其卒章【心乎爱矣】子大叔赋野有蔓草【邂逅相遇适我愿兮】赵孟曰吾子之惠也印段赋蟋蜶【无以大康】赵孟曰善哉保家之主也吾有望矣公孙段赋桑扈【君子有礼文】赵孟曰匪交匪敖福将焉往【此桑扈诗卒章】若保是言也欲辞福禄得乎卒享文子告叔向曰伯有将为戮矣诗以言志志诬其上而公怨之以为賔荣其能久乎幸而后亡叔向曰然巳侈所谓不及五稔者夫子之谓矣文子曰其余皆数世之主也子展其后亡者也在上不忘降印氏其次也乐而不荒乐以安民不淫以使之后亡不亦可乎
　　传二十八年春无氷梓慎曰今兹宋郑其饥乎【详见天文书】蔡侯之如晋也【在此年夏】郑伯使游吉如楚及汉楚人还之曰宋之盟【宋之盟晋楚之从交相见事见宋】君实亲辱今吾子来寡君谓吾子姑还吾将使驿奔问诸晋而以告子大叔曰宋之盟君命将利小国而亦使安定其社稷镇抚其民人以礼承天之休此君之宪令而小国之望也寡君是故使吉奉其皮币以嵗之不易聘于下执事今执事有命曰女何与政令之有必使而君弃而封守跋涉山川蒙犯霜露以逞君心小国将君是望敢不唯命是聴无乃非盟载之言以阙君徳而执事有不利焉小国是惧不然其何劳之敢惮子大叔归复命　九月郑游吉如晋告将朝于楚以从宋之盟子产相郑伯以如楚舍不为坛外仆言曰【外仆掌次舍者】昔先大夫相先君适四国未尝不为坛自是至今亦皆循之今子草舍无乃不可乎子产曰大适小则为坛小适大苟舍而巳焉用坛侨闻之大适小有五美宥其罪戾赦其过失救其菑患赏其徳刑教其不及小国不困怀服如归是故作坛以昭其功宣告后人无怠于德小适大有五恶説其罪戻请其不足行其政事共其职贡从其时命不然则重其币帛以贺其福而吊其凶皆小国之祸也焉用作坛以昭其祸所以告子孙无昭祸焉可也　冬十二月公如楚过郑郑伯不在【已在楚】伯有迋劳于黄崖不敬穆叔曰伯有无戾于郑郑必有大咎敬民之主也而弃之何以承守郑人不讨必受其辜济泽之阿行潦之苹藻寘诸宗室季兰尸之敬也敬可弃乎
　　传二十九年夏五月郑子展卒子皮即位【代父为上卿】于是郑饥而未及麦民病子皮以子展之命饩国人栗户一钟是以得郑国之民故罕氏常掌国政以为上卿宋司城子罕闻之曰邻于善民之望也　六月呉季札聘于郑见子产如旧相识与之缟带子产献纻衣焉谓子产曰郑之执政侈难将至矣政必及子子为政慎之以礼不然郑国将败　冬十一月郑伯有使公孙黒【子晳】如楚辞曰楚郑方恶而使余往是杀余也伯有曰世行也【世为行人】子晳曰可则往难则已何世之有伯有将强使之子晳怒将伐伯有氏大夫和之十二月已已郑大夫盟于伯有氏禆谌曰是盟也其与几何诗曰君子屡盟乱是用长今是长乱之道也祸未歇也必三年而后能纾然明曰政将焉往禆谌曰善之代不善天命也其焉辟子产举不逾等则位班也择善而举则世隆也天又除之夺伯有魄子西即世将焉辟之天祸郑久矣其必使子产息之乃犹可以戾【定也】不然将亡矣
　　经三十年秋七月郑良霄出奔许自许入于郑郑人杀良霄
　　传三十年春正月子产相郑伯以如晋叔向问郑国之政焉对曰吾得见与否在此嵗也驷良方争未知所成【驷氏子晳良氏伯有】若有所成吾得见乃可知也叔向曰不既和矣乎对曰伯有侈而愎子晳好在人上莫能相下也虽其和也犹相积恶也恶至无日矣夏四月已亥郑伯及其大夫盟【驷良争故】君子是以知郑难之不已也　六月郑子产如陈涖盟归复命告大夫曰陈亡国也不过十年矣【详见陈】秋七月郑伯有耆酒为窟室而夜饮酒击钟焉朝至未巳朝者曰公焉在【家臣故谓伯有为公】其人曰吾公在壑谷皆自朝布路【分散】而罢既而朝【伯有朝郑君】则又将使子晳如楚归而饮酒庚子子晳以驷氏之甲伐而焚之伯有奔雍梁醒而后知之遂奔许大夫聚谋子皮曰仲虺之志云乱者取之亡者侮之推亡固存国之利也罕驷丰同生【同母兄弟】伯有汰侈故不免人谓子产就直助彊子产曰岂为我徙【言不以驷良为党】国之祸难谁知所敝或主彊直难乃不生姑成吾所辛丑子产敛伯有氏之死者而殡之不及谋而遂行印叚从之【义子产】子皮止之众曰人不我顺何止焉子皮曰夫子礼于死者况生者乎遂自止之壬寅子产入癸夘子石入皆受盟于子晳氏乙巳郑伯及其大夫盟于大宫盟国人于师之梁之外伯有闻郑人之盟巳也怒闻子皮之甲不与攻已也喜曰子皮与我矣癸丑晨自墓门之渎入因马师颉介于襄库以伐旧北门驷带率国人以伐之【子西之子】皆召子产【驷氏伯有俱召】子产曰兄弟而及此吾从天所与伯有死于羊肆子产襚之枕之股而哭之敛而殡诸伯有之臣在市侧者既而葬诸斗城子驷氏欲攻子产子皮怒之曰礼国之干也杀有礼祸莫大焉乃止于是游吉如晋还闻难不入复命于介八月甲子奔晋驷带【子上】追之及酸枣与子上盟用两珪质于河使公孙入盟大夫已已复归【游吉归】书曰郑人杀良霄不称大夫言自外入也　于子蟜之卒也【公孙虿卒在十九年】将葬公孙挥与禆灶晨防事焉过伯有氏其门上生莠子羽【公孙挥】曰其莠犹在乎【以莠喻伯有】于是嵗在降娄降娄中而旦【奎娄】禆灶指之曰犹可以终嵗【嵗星十二年而一终】嵗不及此次也已【不及降娄】及其亡也嵗在娵【子须切】訾之口【娵訾营室东壁二十八年嵗星滛在枵今三十年在娵訾是嵗星停在枵二年】其明年乃及降娄仆展从伯有与之皆死羽颉出奔晋为任大夫鸡泽之防【在三年】郑乐成奔楚适晋羽颉因之与之比而事赵文子言伐郑之说焉以宋之盟故不可【宋盟约弭兵故】子皮以公孙鉏【子罕子】为马师　冬十月郑子皮授子产政辞曰国小而偪族大宠多不可为也子皮曰虎帅以聼谁敢犯子子善相之国无小小能事大国乃寛子产为政有事伯石【公孙叚有事欲使之】赂与之邑子大叔曰国皆其国也奚独赂焉子产曰无欲实难皆得其欲以从其事而要其成非我有成其在人乎何爱于邑邑将焉往子大叔曰若四国何【恐为四邻所笑】子产曰非相违也而相从也四国何尤焉郑书有之【郑国史书】曰安定国家必大焉先【先和大族而后国家安】姑先安大以待其所归既伯石惧而归邑卒与之伯有既死使大史命伯石为卿辞大史退则请命焉复命之又辞如是三乃受防入拜子产是以恶其为人也【恶其虚饰】使次已位【畏其作乱】
　　晁补之曰以子产之贤察伯石之伪而恶之可以废矣顾乃宠之使次已位何也以谓废之则力未可为若耻与同列而巳自去耶则郑不可以无子产故宁少假焉且与之偕而不自去为郑国虑故也呜呼君子之驭小人有道抑孔子所谓人而不仁疾之巳甚乱也子产其惧此也
　　子产使都鄙有章上下有服田有封洫庐井有伍大人之忠俭者【谓卿大夫】从两与之泰侈者因而毙之丰卷将祭请田焉弗许【田猎也】曰唯君用鲜【野兽】众给而已子张【丰巷】怒退而徴役【召兵欲攻子产】子产奔晋子皮止之而逐丰卷丰卷奔晋子产请其田里【请于公不役入】三年而复之反其田里及其入焉【田里所入】从政一年与人诵之曰取我衣冠而褚之取我田畴而伍之孰杀子产吾其与之及三年又诵之曰我有子弟子产诲之我有田畴子产殖之子产而死谁其嗣之
　　传三十一年公薨之月【是年六月鲁襄公薨】子产相郑伯以如晋晋侯以我防故未之见也子产使尽壊其馆之垣而纳车马焉士文伯让之曰敝邑以刑政之不修宼盗充斥无若诸侯之属辱在寡君者何是以令吏人完客所馆髙其闬闳厚其墙垣以无忧客使今吾子壊之虽从者能戒其若异客何以敝邑之为盟主缮完葺墙以待賔客若皆毁之其何以共命寡君使匄请命【士文伯】对曰以敝邑褊小介于大国诛求无时是以不敢宁居悉索敝赋以来防时事逢执事之不间而未得见【贤遍反下同】又不获闻命未知见时不敢输币亦不敢暴露其输之则君之府实也非荐陈之不敢输也其暴露之则恐燥湿之不时而朽蠧以重敝邑之罪侨闻文公之为盟主也宫室卑庳无观台榭以崇大诸侯之馆馆如公寝库廏缮修司空以时平易道路圬人以时塓馆宫室【塓涂也莫歴反】诸侯賔至甸设庭燎仆人巡宫车马有所賔从有代巾车脂辖人牧圉各瞻其事百官之属各展其物公不留賔而亦无废事忧乐同之事则巡之教其不知而恤其不足賔至如归无宁菑患不畏宼盗而亦不患燥湿今铜鞮之宫数里而诸侯舍于人门不容车而不可逾越盗贼公行而夭疠不戒賔见无时命不可知若又勿壊是无所藏币以重罪也敢请执事将何所命之虽君之有鲁丧亦敝邑之忧也【郑鲁同姓】若获荐币修垣而行君之惠也敢惮勤劳文伯复命赵文子曰信我实不徳而以人之垣以赢【受也】诸侯是吾罪也使士文伯谢不敏焉晋侯见郑伯有加礼厚其宴好而归之乃筑诸侯之馆叔向曰辞之不可已也如是夫子产有辞诸侯頼之若之何其释辞也诗曰辞之辑矣民之协矣辞之绎矣民之莫矣其知之矣　郑子皮使印叚如楚以适晋告礼也　十二月北宫文子相卫襄公以如楚过郑印段迋【子放切往也】劳于棐林如聘礼而以劳辞文子入聘子羽为行人冯简子与子大叔逆客事毕而出言于卫侯曰郑有礼其数世之福也其无大国之讨乎子产之从政也择能而使之冯简子能断大事子大叔美秀而文公孙挥能知四国之为而辨于其大夫之族姓班位贵贱能否而又善为辞令禆谌能谋谋于野则获谋于邑则否郑国将有诸侯之事子产乃问四国之为于子羽且使多为辞令与禆谌乘以适野使谋可否而告冯简子使断之事成乃授子大叔传使行之以应对賔客是以鲜有败事北宫文子所谓有礼也　郑人游于乡校以论执政然明谓子产曰毁乡校何如子产曰何谓夫人朝夕退而游焉以议执政之善否其所善者吾则行之其所恶者吾则改之是吾师也若之何毁之我闻忠善以损怨不闻作威以防怨岂不遽止然犹防川大决所犯伤人必多吾不克救也不如小决使道不如吾闻而药之也然明曰蔑也今而后知吾子之信可事也小人实不才若果行此其郑国实頼之岂唯二三臣仲尼闻是语也曰以是观之人谓子产不仁吾不信也　子皮欲使尹何为邑子产曰少未知可否子皮曰愿吾爱之不吾叛也使夫往而学焉夫亦愈知治矣子产曰不可人之爱人求利之也今吾子爱人则以政犹未能操刀而使割也其伤实多子之爱人伤之而已其谁敢求爱于子子于郑国栋也栋折榱崩侨将厌焉敢不尽言子有美锦不使人学制焉大官大邑身之所庇也而使学者制焉其为美锦不亦多乎侨闻学而后入政未闻以政学者也若果行此必有所害譬如田猎射御贯【有患切】则能获禽若未尝登车射御则败绩厌覆是惧何暇思获子皮曰善哉虎不敏吾闻君子务知大者逺者小人务知小者近者我小人也衣服附在吾身我知而慎之大官大邑所以庇身也我逺而慢之微子之言吾不知也他日我曰子为郑国我为吾家以庇焉其可也今而后知不足自今请虽吾家聴子而行子产曰人心之不同如其面焉吾岂敢谓子面如吾面乎抑心所谓危亦以告也子皮以为忠故委政焉子产是以能为郑国
　　昭公经元年春叔孙豹防晋赵武楚公子围齐国弱宋向戍卫齐恶陈公子招蔡公孙归生郑罕虎许人曹人于虢
　　传元年春楚公子围聘于郑且娶于公孙段氏伍举为介将入馆郑人恶之使行人子羽与之言乃馆于外既聘将以众逆子产患之使子羽辞曰以敝邑褊小不足以容从者请墠聴命令尹命大宰伯州犂对曰君辱贶寡大夫围谓围将使丰氏抚有而室围布几筵告于庄共之庙而来若野赐之是委君贶于草莽也是寡大夫不得列于诸卿也不宁唯是又使围蒙其先君将不得为寡君老其蔑以复矣唯大夫图之子羽曰小国无罪恃实其罪将恃大国之安靖巳而无乃包藏祸心以图之小国失恃而惩诸侯使莫不憾者距违君命而有所壅塞不行是惧不然敝邑馆人之属也其敢爱丰氏之祧伍举知其有备也请垂櫜而入许之正月乙未入逆而出遂防于虢寻宋之盟也　郑徐吾犯之妹美公孙楚【子南】聘之矣公孙黒【子晳】又使强委禽焉【禽鳫】犯惧告子产子产曰是国无政非子之患也唯所欲与犯请于二子请使女择焉皆许之子晳盛饰入布币而出子南戎服入左右射超乗而出女自房观之曰子晳信美矣抑子南夫也【言丈夫】夫夫妇妇所谓顺也适子南氏子晳怒既而櫜甲以见子南欲杀之而取其妻子南知之执戈逐之及冲击之以戈子晳伤而归告大夫曰我好见之不知其有异志也故伤大夫皆谋之子产曰直钧幼贱有罪罪在楚也【先聘子南直子南用戈子晳直子产未能讨归罪于楚】乃执子南而数之曰国之大节有五女皆奸之畏君之威聼其政尊其贵事其长养其亲五者所以为国也今君在国女用兵焉不畏威也奸国之纪不聼政也子晳上大夫女嬖大夫而弗下之不尊贵也幼而不忌不事长也兵其从兄不养亲也君曰余不女忍杀宥女以逺勉速行乎无重而罪五月庚辰郑放游楚于吴将行子南子产咨于大叔大叔曰吉不能亢身焉能亢宗【亢蔽也】彼国政也非私难也子图郑国利则行之又何疑焉周公杀管叔而蔡蔡叔【蔡放也】夫岂不爱王室故也吉若获戾子将行之何有于诸游　郑为游楚乱故【子南】六月丁已郑伯及其大夫盟于公孙段氏罕虎公孙段印段游吉驷带私盟于闺门之外实薫隧公孙黒彊与于盟使大史书其名且曰七子【自欲同于六卿】子产弗讨　晋侯有疾郑伯使公孙侨如晋聘【详见晋】
　　经二年秋郑杀其大夫公孙黒
　　传二年秋郑公孙黒将作乱欲去游氏【大叔之族】而代其位伤疾作而不果驷氏【黑氏之族】与诸大夫欲杀之子产在鄙闻之惧弗及乘遽而至【遽传驿】使吏数之曰伯有之乱【在襄二十一年】以大国之事而未尔讨也尔有乱心无厌国不女堪专伐伯有而罪一也昆弟争室而罪二也【争徐吾犯妹】薫隧之盟女矫君位而罪三也【使大史书七子】有死罪三何以堪之不速死大刑将至再拜稽首辞曰死在朝夕无助天为虐子产曰人谁不死凶人不终命也作凶事为凶人不助天其助凶人乎请以印为褚师【印子晳子褚师市官】子产曰印也若才君将任之不才将朝夕从女女罪之不恤而又何请焉不速死司宼将至七月壬寅缢尸诸周氏之衢加木焉【书其罪于木加尸上】十一月郑印段如晋吊
　　晁补之曰子产为郑叔向为晋晏婴为齐皆三国季世而晋齐甚焉初子皮授子产政辞曰国小而偪族大宠多不可为也及为政有事伯石赂与之邑子大叔曰国皆其国也奚独赂焉子产曰无欲实难卒与之夫为政而令不行于公族至有所欲使而用赂国于何有哉然子产所以为此抑可言矣子南子晳之争子南直也若罪其用戈则子晳先櫜甲往杀子南子南用戈但应之也而曰直钧幼贱有罪罪在子南虽后子晳强与于盟亦弗即讨则其忍可知矣及子晳获罪然后方数以大国之事未尔讨而摘其昆弟争室至此则晳之直安在哉乘遽而至迫以缢死则子产本心可见矣惟初忍而后决始逆而终伸事定国靖而众方知其心是乃子产所以为贤而称于孔子也昭三年齐侯使晏婴请继室于晋叔向从之宴相与语曰齐其何如晏子曰此季世也吾弗知齐其为陈氏矣叔向曰然虽吾公室亦季世也政在家门民无所依夫以郑晋齐三国有臣若是然至世微政去皆不能救郑未裂于彊臣子产犹因事正之晋齐将亡贤如叔向平仲特相与私语而太息岂不哀哉
　　传三年春王正月郑游吉如晋送少姜之【详见晋】　夏四月郑伯如晋公孙段相甚敬而卑礼无违者晋侯【平公】嘉焉授之以防曰子丰【段之父】有劳于晋国余闻而弗忘赐女州田以胙乃旧勲伯石再拜稽首受防以出君子曰礼其人之急也乎伯石之汰也一为礼于晋犹荷其禄况以礼终始乎诗曰人而无礼胡不遄死其是之谓乎　秋七月郑罕虎如晋贺夫人【晋逆齐女】且告曰楚人曰徴敝邑以不朝立王之故【楚灵新立】敝邑之往则畏执事其谓寡君而固有外心其不往则宋之盟云【云交相见】进退罪也寡君使虎布之宣子使叔向对曰君若辱有寡君在楚何害修宋盟也君苟思盟寡君乃知免于戾矣君若不有寡君虽朝夕辱于敝邑寡君猜焉君实有心何辱命焉君其往也苟有寡君在楚犹在晋也　冬十月郑伯如楚子产相楚子享之赋吉日【宣王田猎诗楚王欲与郑伯共田故】既享子产乃具田备王以田江南之夣【云夣】
　　传四年秋九月郑子产作丘赋【丘十六井当出马一疋牛三头今子产别赋】国人谤之曰其父死于路【谓子国为尉氏所杀】已为虿尾【谓重赋毒百姓】以令于国国将若之何子寛以告子产曰何害苟利社稷死生以之且吾闻为善者不改其度故能有济也民不可逞度不可改诗曰礼义不愆何恤于人言【逸诗】吾不迁矣浑罕【子寛】曰国氏其先亡乎君子作法于凉【薄也】其敝犹贪作法于贪敝将若之何姬在列者【在列国】蔡及曹滕其先亡乎偪而无礼【蔡偪楚曹滕偪宋】郑先卫亡偪而无法政不率法而制于心民各有心何上之有
　　传五年春郑罕虎如齐娶于子尾氏晏子骤见之陈桓子问其故对曰能用善人民之主也【谓授子产政】
　　传六年春三月郑人铸刑书叔向使诒子产书曰始吾有虞于子【虞度】今则巳矣昔先王议事以制不为刑辟惧民之有争心也犹不可禁御是故闲之以义纠之以政行之以礼守之以信奉之以仁制为禄位以劝其从严断刑罚以威其淫惧其未也故诲之以忠耸之以行教之以务使之以和临之以敬涖之以彊断之以刚犹求圣晢之上明察之官忠信之长慈惠之师民于是乎可任使也而不生祸乱民知有辟则不忌于上并有争心以徴于书而徼幸以成之弗可为矣夏有乱政而作禹刑商有乱政而作汤刑周有乱政而作九刑三辟之兴皆叔世也今吾子相郑国作封洫【襄三十年】立谤政【作丘赋在四年】制防辟铸刑书将以靖民不亦难乎诗曰仪式刑文王之徳日靖四方【我将】又曰仪刑文王万邦作孚【文王】如是何辟之有民知争端矣将弃礼而征于书锥刀之末将尽争之乱狱滋丰贿赂并行终子之世郑其败乎闻之国将亡必多制其此之谓乎复书曰若吾子之言侨不才不能及子孙吾以救世也既不承命敢忘大惠【以见箴戒为惠】士文伯曰火见郑其火乎【火心星周五月昏见】火未出而作火以铸刑噐藏争辟焉火如象之不火何为夏六月丙戍郑灾　楚公子弃疾如晋报韩子也过郑郑罕虎公孙侨游吉从郑伯以劳诸柤【详见楚】
　　传七年夏郑子产聘于晋【详见晋】　郑人相惊以伯有曰伯有至矣则皆走不知所往【襄三十年郑杀伯有】铸刑书之嵗二月【在前年】或梦伯有介而行【甲胄】曰壬子余将杀带也【六年三月三日】明年壬寅余又将杀段也【此年正月二十八日】及壬子驷带卒国人孟惧齐燕平之月【新注此年正月当作齐鲁平之月详见内鲁曰燕误也】壬寅公孙段卒国人愈惧其明月子产立公孙泄【子孔子襄十九年杀子孔】及良止【伯有子】以抚之乃止子大叔问其故子产曰鬼有所归乃不为厉吾为之归也大叔曰公孙泄何为【子孔不为厉何为复立泄】子产曰说也为身无义而图说【伯有无义以妖鬼故立之】从政有所反之以取媚也不媚不信不信民不从也及子产适晋赵景子问焉伯有犹能为鬼乎子产曰能人生始化曰魄既生魄阳曰魂用物精多则魂魄彊是以有精爽至于神明匹夫匹妇彊死其魂魄犹能冯依于人以为淫厉况良霄我先君穆公之胄子良之孙子耳之子敝邑之卿从政三世矣郑虽无腆抑谚曰蕞尔国而三世执其政柄其用物也矣其取精也多矣其族又大所冯厚矣而强死能为鬼不亦宜乎子皮之族饮酒无度故马师氏与子皮氏有恶齐师还自燕之月【此年二月】罕朔杀罕魋【子皮弟】罕朔奔晋韩宣子问其位于子产子产曰君之羇臣苟得容以逃死何位之敢择卿违从大夫之位【以礼去者降位一等】罪人以其罪降【罪重降多】古之制也朔于敝邑亚大夫也其官马师也获戾而逃唯执政所寘之得免其死为惠大矣又敢求位宣子为子产之敏也使从嬖大夫
　　传十年秋七月戊子晋平公卒郑伯如晋及河晋人辞之游吉遂如晋九月罕虎如晋葬平公也郑子皮将以币行【见新君贽】子产曰防焉用币用币必百两【载币用车百乘】百两必千人千人至将不行不行必尽用之【不得见新君将自费用尽】防千人而国不亡子皮固请以行既葬诸侯之大夫欲因见新君叔孙昭子曰非礼也弗聴叔向辞之曰大夫之事毕矣【既葬礼毕】而又命孤孤斩焉在衰绖之中【既未卒哭故称服斩衰】其以嘉服见则防礼未毕其以防服见是重受吊也大夫将若之何皆无辞以见子皮尽用其币归谓子羽曰非知之实难将在行之夫子知之矣我则不足书曰欲败度纵败礼我之谓矣夫子知度与礼矣我实纵欲而不能自克也
　　经十有二年春三月壬申郑伯嘉卒　夏五月郑简公【三月而速】
　　传十二年春三月郑简公卒将为除【道】及游氏之庙【子大叔族】将毁焉子大叔使其除徒执用以立而无庸毁曰子产过女而问何故不毁乃曰不忍庙也诺将毁矣【教毁庙者之辞】既如是子产乃使辟之司墓之室有当道者毁之则朝而塴【塴下棺北邓切】弗毁则日中而塴子大叔请毁之曰无若诸侯之賔何子产曰诸侯之賔能来防吾防岂惮日中无损于賔而民不害何故不为遂弗毁日中而葬君子谓子产于是乎知礼礼无毁人以自成也　夏郑伯如晋朝嗣君也【晋昭新立】晋侯享诸侯子产相郑伯辞于享请免防而后聴命晋人许之礼也【新注诸侯在防皆称子简公未而言郑伯亦见制度渐变】六月郑简公











　　春秋分记卷六十九
　　钦定四库全书
　　春秋分记卷七十　　　　宋　程公说　撰郑世本第三
　　定公　　　　　　　献公
　　声公
　　定公【谥法纯行不爽曰定】
　　【名宁简公子昭十二年嗣立明年改元至二十八年卒在位十八年】
　　昭公传十三年秋七月晋合诸侯于平丘子产子大叔相郑伯以防子产以幄幕九张行子大叔以四十既而悔之毎舍损焉及防如之八月甲戍同盟于平丘令诸侯日中造于除【除地为墠】癸酉退朝子产命外仆速张于除【张幄幕】子大叔止之使待明日及夕子产闻其未张也使速往乃无所张矣【地巳满言子产每事敏于大叔】及盟子产争承【贡赋之次】曰昔天子班贡轻重以列列尊贡重周之制也【公侯地广所贡者多】卑而贡重者甸服也【天子畿内】郑伯男也而使从公侯之贡惧弗给也敢以为请诸侯靖兵好以为事行理之命无月不至贡之无艺【艺法制】小国有阙所以得罪也诸侯修盟存小国也贡献无极亡可待也存亡之制将在今矣自日中以争至于昏晋人许之既盟子大叔咎之曰诸侯若讨其可渎乎子产曰晋政多门贰偷之不暇何暇讨国不竞亦陵何国之为子产归未至闻子皮卒哭且曰吾巳无为为善矣唯夫子知我仲尼谓子产于是行也足以为国基矣诗云乐只君子邦家之基【南山有台】子产君子之求乐者也且曰合诸侯艺贡事礼也
　　传十六年春三月晋韩起聘于郑郑伯享之子产戒曰苟有位于朝无有不共恪孔张后至立于客间执政御之适客后又御之适县间【县乐肆音】客从而笑之事毕富子谏曰夫大国之人不可不慎也几为之笑而不陵我我皆有礼夫犹鄙我国而无礼何以求荣孔张失位吾子之耻也子产怒曰发命之不衷出令之不信刑之颇类狱之放纷防朝之不敬使命之不听取陵于大国罢民而无功罪及而弗知侨之耻也孔张君之昆孙子孔之后也执政之嗣也为嗣大夫承命以使周于诸侯国人所尊诸侯所知立于朝而祀于家有禄于国有赋于军防祭有职受脤归脤其祭在庙已有着位在位数世世守其业而忘其所侨焉得耻之辟邪之人而皆及执政【言为过谬者自应用刑罚】是先王无刑罚也子宁以他规我宣子有环其一在郑商宣子谒【请也】诸郑伯子产弗与曰非官府之守器也寡君不知子大叔子羽谓子产曰韩子亦无几求晋国亦未可以贰晋国韩子不可偷也【偷薄】若属有谗人交鬬其间鬼神而助之以兴其凶怒侮之何及吾子何爱于一环其以取憎于大国也盍求而与之子产曰吾非偷晋而有二心将终事之是以弗与忠信故也侨闻君子非无贿之难立而无令名之患侨闻为国非不能事大字小之难无礼以定其位之患夫大国之人令于小国而皆获其求将何以给之一共一否为罪滋大大国之求无礼以斥之何餍之有吾且为鄙邑则失位矣若韩子奉命以使而求玉焉贪淫甚矣独非罪乎出一玉以起二罪吾又失位韩子成贪将焉用之且吾以玉贾【音古】罪不亦锐乎【锐小】韩子买诸贾人既成贾矣商人曰必告君大夫韩子请诸子产曰日起请夫环执政弗义弗敢复也今买诸商人曰必以闻敢以为请子产对曰昔我先君桓公与商人皆出自周庸次比耦【用次相从耦耕】以艾杀此地斩之蓬蒿藜藋而共处之世有盟誓以相信也曰尔无我叛我无强贾毋或匄夺尔有利市宝贿我勿与知恃此质誓故能相保以至于今今吾子以好来辱而谓敝邑彊夺商人是教敝邑背盟誓也毋乃不可乎吾子得玉而失诸侯必不为也若大国令而共无艺郑鄙邑也亦弗为也侨若献玉不知所成敢私布之韩子辞玉曰起不敏敢求玉以徼二罪敢辞之吕祖谦曰子产不与宣子玉环后世徒曰子产能自立而巳不知子产之深意一则宣子在晋居六卿之长以宣子求之郑尚不与则下于宣子者必不敢求矣观宋乐氏以扬楯六十献赵简子范氏怒执宋之使终身不得反以此一事可见一则宣子在晋居六卿之中尚知畏义识道理犹可以告语故子产所以再三拒之借宣子以杜六卿诛求之心而宣子果辞玉以此见子产处事凡百见防知著则精审详宻如此
　　夏六月郑六卿饯宣子于郊宣子曰二三君子请皆赋起亦以知郑志子齹【才何切】赋野有蔓草【邂逅相遇】宣子曰孺子善哉吾有望矣子产赋郑之羔裘【舍命不渝】宣子曰起不堪也子大叔赋褰裳【岂无他人】宣子曰起在此敢勤子至于他人乎子大叔拜宣子曰善哉子之言是不有是事其能终乎子游赋风雨【既见君子】子旗赋有女同车【洵美且都】子栁赋箨兮【唱予和女】宣子喜曰郑其庻乎二三君子以君命贶起赋不出郑志皆昵燕好也二三君子数世之主也可以无惧矣宣子皆献马焉而赋我将【日靖四方】子产拜使五卿皆拜曰吾子靖乱敢不拜徳宣子私觐于子产以玉与马曰子命起舍夫玉是赐我玉而免吾死也敢不借手以拜　秋九月郑大旱使屠击祝款竖祔有事于桑山斩其木不雨子产曰有事于山蓻山林也而斩其木其罪大矣夺之官邑
　　传十七年冬有星孛于大辰西及汉申须【鲁大夫】曰彗所以除旧布新也诸侯其有火灾乎梓慎曰往年吾见之是其征也火出而见今兹火出而章必火入而伏其居火也久矣【厯二年】其与不然乎【言必然】火出于夏为三月【昬见】于商为四月于周为五月夏数得天【得天正】若火作其四国当之在宋卫陈郑乎宋大辰之虚也【大火宋分野】陈大皥之虚也【大皥大火所自出】郑祝融之虚也【高辛氏之火正居郑】皆火房也【房舍】星孛及汉汉水祥也卫颛顼之虚也故为帝丘其星为大水【卫星营室水也】水火之牡也其以丙子若壬午作乎水火所以合也【丙午火壬子水水火合而相搏】若火入而伏必以壬午不过其见之月【火见周五月】郑禆灶言于子产曰宋卫陈郑将同日火若我用瓘斚王瓒郑必不火【欲以禳火】子产弗与经十有八年夏五月壬午宋卫陈郑灾
　　传十八年夏五月火始昏见【心星】丙子风梓慎曰是谓融风火之始也【东北曰融风木也木火母故曰火之始】七日其火作乎【从丙子至壬午七日壬午水火合之日】戊寅风甚壬午大甚宋卫陈郑皆火梓慎登大庭氏之库以望之曰宋卫陈郑也数日皆来告火禆灶曰不用吾言郑又将火【谓用瓘斚禳火】郑人请用之【信灶言】子产不可子大叔曰宝以保民也若有火国防亡可以救亡子何爱焉子产曰天道逺人道迩非所及也何以知之灶焉知天道是亦多言矣岂不或信遂不与亦不复火郑之未灾也里析告子产曰将有大祥民震动国几亡吾身泯焉弗良及也【将先灾死】国迁其可乎子产曰虽可吾不足以定迁矣及火里析死矣未葬子产使舆三十人迁其柩【以其尝与已言故】火作子产辞晋公子公孙于东门【晋人新来未入故辞】使司宼出新客【新来聘者】禁旧客勿出于宫【恐知国恉】使子寛子上巡羣屏摄至于大宫【屏摄祭祀之位大宫郑祖庙】使公孙登徙大龟使祝史徙主祏于周庙告于先君【祏庙主石函周庙有灾故合羣主于祖庙易救防】使府人库人各儆其事商成公儆司宫【巷伯寺人之官】出旧宫人寘诸火所不及【先公宫人】司马司宼列居火道行火所焮城下之人伍列登城明日使野司宼各保其征【戒保所征役之人】郊人助祝史除于国北【国北者就大阴禳火】禳火于【水神】回禄【火神】祈于四鄘【城积土隂气所聚故祈祭之】书焚室而寛其征与之材三日哭国不市使行人告于诸侯宋卫皆如是陈不救火许不吊灾君子是以知陈许之先亡也秋七月郑子产为火故大为社祓禳于四方振除火灾礼也乃简兵大搜除【治兵于庙城内地迫故除广之】子大叔之庙在道南其寝在道北其庭小过期三日【处小不得一时毕】使除徒陈于道南庙北曰子产过女而命速除乃毁于而乡子产朝【朝君】过而怒之【怒不毁】除者南毁子产及冲使从者止之曰毁于北方【言子产仁不毁人庙】火之作也子产授兵登陴子大叔曰晋无乃讨乎【辞晋公子公孙而授兵似叛晋】子产曰吾闻之小国忘守则危况有灾乎国之不可小有备故也既晋之邉吏让郑曰郑国有灾晋君大夫不敢宁居卜筮走望不爱牲玉郑之有灾寡君之忧也今执事然授兵登陴【裥遐板反劲忿貌】将以谁罪邉人恐惧不敢不告子产对曰若吾子之言敝邑之灾君之忧也敝邑失政天降之灾又惧谗慝之间谋之以啓贪人荐为敝邑不利以重君之忧幸而不亡犹可説也不幸而亡君虽忧之亦无及也郑有他竟望走在晋【言郑虽与他国为竟赡望晋归赴之】既事晋矣其敢有二心
　　传十九年是嵗也郑驷偃卒子游【驷偃】娶于晋大夫生丝弱【少也】其父兄立子瑕【子游叔父驷乞】子产憎其为人也且以为不顺弗许亦弗止驷氏耸【惧也】他日丝以告其舅冬晋人使以币如郑问驷乞之立故驷氏惧驷乞欲逃子产弗遣请以卜亦弗予大夫谋对子产不待而对客曰郑国不天寡君之二三臣札瘥夭昏今又防我先大夫偃其子幼弱其一二父兄惧队宗主私族于谋而立长亲寡君与其二三老曰抑天实剥乱是吾何知焉谚曰无过乱门民有兵乱犹惮过之而况敢知天之所乱今大夫将问其故抑寡君实不敢知其谁实知之平兵之防【在十三年】君寻旧盟曰无或失职若寡君之二三臣其即世者晋大夫而专制其位是晋之县鄙也何国之为辞客币而报其使晋人舍之　郑大水龙鬬于时门之外洧渊国人谋为禜【为命切】焉子产弗许曰我鬬龙不我觌也龙鬬我何觌焉禳之则彼其室也【渊龙之室】吾无求于龙龙亦无求于我乃止
　　传二十年冬郑子产有疾谓子大叔曰我死子必为政唯有徳者能以寛服民其次莫如猛夫火烈民望而畏之故鲜死焉水懦弱民狎而翫之则多死焉故寛难疾数月而卒大叔为政不忍猛而寛郑国多盗取人于萑【音九】苻【音蒲】之泽大叔悔之曰吾早从夫子不及此兴徒兵以攻萑苻之盗尽杀之盗少止仲尼曰善哉政寛则民慢慢则纠之以猛猛则民残残则施之以寛寛以济猛猛以济寛政是以和诗曰民亦劳止汔可小康惠此中国以绥四方施之以寛也无从诡随以谨无良式遏寇虐惨不畏明纠之以猛也柔逺能迩以定我王平之以和也又曰不竞不絿不刚不柔布政优优百禄是道和之至也及子产卒仲尼闻之出涕曰古之遗爱也马永卿曰子产长于孔子三十五歳孔子以鲁襄公二十二年庚戌生推而上之得郑悼公元年嵗在乙亥而子产生简公三年子驷当国子耳为司空子孔为司徒冬十月尉止等作乱攻执政于朝子产讨平之时年二十四矣简公之十二年丁未子产为卿时年三十三虽为卿而在众卿之下至二十二年季札适郑谓子产曰政将归子二十三年郑有良霄之乱子产平之始为政史记年纪声公五年子产卒左氏昭公二十年郑子产有疾疾数月而卒而郑定公之八年也其去声公之五年乃隔二十五年不应如此悬逺恐有一误郑悼公之元年乙亥至定公八年已夘计共五年若至声公五年乙已计三十一年当郑厘公之时方晋悼公楚共王争为盟主而郑在二大国之间楚师朝至朝从楚盟晋师暮至暮从晋盟故郑以玉帛待而求彊者庇焉及子产为政悼公巳薨平公嗣位志不在诸侯六卿更用事而公室卑矣是时楚有郏敖之难继以灵王平王之乱而楚衰矣或有疑孔子子产之年不应相去如此然子产平尉止之乱乃襄公之十年后十三年孔子生昭公二十五年晋赵简子问礼于子大叔对曰吉也闻诸先大夫子产云
　　传二十五年夏防于黄父子大叔见赵简子问揖让周旋之礼焉对曰是仪也非礼也简子曰敢问何谓礼对曰吉也闻诸先大夫子产曰夫礼天之经也地之义也民之行也简子曰甚哉礼之大也对曰礼上下之纪天地之经纬也民之所以生也是以先王尚之故人之能自曲直以赴礼者谓之成人大不亦宜乎简子曰鞅也请终身守此言也【详见礼乐书】
　　经二十有八年夏四月丙戍郑伯宁卒六月葬郑定公【无传三月而葬速】
　　献公【谥法博闻多能曰献】
　　【名虿定公子昭二十八年嗣立明年改元至定九年卒在位十二年】
　　昭公传三十年夏晋顷公卒秋八月葬游吉吊且送葬魏献子使士景伯诘之曰悼公之防子西吊子蟜送葬【襄十五年】今吾子无贰何故【吊防共使】对曰诸侯所以归晋君礼也礼也者小事大小字小之谓事大在共其时命字小在恤其所无以敝邑居大国之间共其职贡与其备御不虞之患岂忘共命先王之制诸侯之防士吊大夫送葬唯嘉好聘享三军之事于是乎使卿晋之防事敝邑之闲先君有所助执绋矣若其不闲虽士大夫有所不获数矣【不得如先王礼数】大国之惠亦庆其加而不讨其乏明底其情取备而已以为礼也灵王之防【襄二十九年】我先君简公在楚我先大夫印段实往敝邑之少卿也王吏不讨恤所无也今大夫曰女盍从旧旧有丰有省不知所从从其丰则寡君幼弱是以不共从其省则吉在此矣唯大夫图之晋人不能诘
　　定公传四年春防于召陵晋人假羽旄于郑郑人与之反自召陵郑子大叔未至而卒晋赵简子为之临【力鸩切】甚哀曰黄父之防【昭二十五年】夫子语我九言曰无始乱无怙富无恃宠无违同无傲礼无骄能无复【扶又切】怒无谋非徳无犯非义
　　经六年春王正月癸亥郑游速帅师灭许以许男斯归二月公侵郑
  </div>
  <div class="pagination">
   <a href="春秋分记_page101.html">
    上一页
   </a>
   <span>
    ...
   </span>
   <a href="春秋分记_page97.html">
    97
   </a>
   <a href="春秋分记_page98.html">
    98
   </a>
   <a href="春秋分记_page99.html">
    99
   </a>
   <a href="春秋分记_page100.html">
    100
   </a>
   <a href="春秋分记_page101.html">
    101
   </a>
   <span class="current-page">
    102
   </span>
   <a href="春秋分记_page103.html">
    103
   </a>
   <a href="春秋分记_page104.html">
    104
   </a>
   <a href="春秋分记_page105.html">
    105
   </a>
   <a href="春秋分记_page106.html">
    106
   </a>
   <a href="春秋分记_page107.html">
    107
   </a>
   <span>
    ...
   </span>
   <a href="春秋分记_page103.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
