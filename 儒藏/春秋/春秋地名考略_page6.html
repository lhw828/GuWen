<!DOCTYPE html>
<html>
<head>
    <meta charset="UTF-8">
    <title>春秋地名考略 - 第 6 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋地名考略 - 第 6 页/共 15 页</h1>
    <div class="content">　　黄父【文十七年晋侯搜于黄父杜注一名黒壤晋地宣七年防于黒壤传盟于黄父杜注黄父即黒壤　臣谨按昭二十五年防于黄父即此黒壤山在泽州沁水县西北四十里后周宇文泰小字黒獭讳之改为乌岭唐防昌三年晋绛行营节度使石雄讨刘稹败之乌岭即此李徳裕曰乌岭距上党百五十里亦曰黒山浍水出焉或云在绛之东今乌岭与平阳府翼城接界】
　　隂地【宣二年赵盾自隂地率诸侯之师以侵郑杜注隂地晋河南山北自上洛以东至陆浑　臣谨按哀四年蛮子赤奔晋隂地杜注亦同晋上洛今西安府洛南县陆浑今河南府嵩县其地南阻终南北临大河所谓河南山北也或曰晋有隂地之命大夫命大夫别于县监尹也今卢氏县有隂地城即命大夫屯戍之所犹夫南阳为河内之摠名而别有南阳城则在修武也】
　　首山【宣二年赵宣子田于首山舍于翳桑杜注翳桑桑之多防翳者首山在河东蒲坂县东南　臣谨按首山即首阳山也在今蒲州东南山海经曰和山实惟河之九都五曲九水出焉吉神泰逢司之居于萯山之阳吕氏春秋夏孔甲田于东阳萯山帝王世纪曰即首阳山也山有九名曰厯山曰首山曰薄山曰襄山曰甘枣山曰渠猪山曰独头山曰陑山曰雷首山禹贡所谓壶口雷首至于太岳尚书大传汤放桀升自陑皆此也开山图首阳与华岳本一山当黄河巨灵胡开为两山今擘处手足之迹犹存　绛州西北九里有哺饥坂相传即赵盾食翳桑饥人灵輙处】
　　桃园【宣二年赵穿弑灵公于桃园考阙】
　　邢丘【宣六年赤狄伐晋围怀及邢丘杜注邢丘今河内平臯县　臣谨按韩诗外传武王伐纣至邢丘襄八年晋防诸侯于邢丘昭五年子产相郑伯防晋侯于邢丘战国策范睢説秦攻邢丘邢丘防而魏请附史记韩昭侯六年伐东周取邢丘秦昭王四十一年攻魏取邢丘怀又秦始皇五年蒙骜伐魏防邢丘信陵君上魏安厘王书秦固有怀茅邢丘安城垝津以临河内即此邢丘也竹书梁惠成王三年郑城邢丘郑即韩也或谓之韩臯赵悼襄王二年城韩臯汉置平臯县属河内郡应劭曰平臯县有邢丘是也晋因之后魏属武徳郡北齐废有平臯陂周围二十五里多产茭蒲民頼其利陂南即大河矣今平臯故城在怀庆府东南七十里　怀见周地】
　　向隂【宣七年赤狄伐晋取向隂之禾　见周地】
　　黒壤【见黄父】
　　董泽【见董】
　　清【见清源】
　　曲梁【宣十五年晋荀林父败赤狄于曲梁杜注曲梁今广平曲梁县　臣谨按襄三年诸侯同盟于鸡泽晋侯之弟于乱行于曲梁魏绛戮其仆杜注鸡泽在广平曲梁县西南即此曲梁也杜佑曰曲梁在春秋为赤狄之地荀林父败狄于曲梁遂灭潞汉为曲梁县属广平国水经注洺水经曲梁城是也宣帝封平于顷王子敬为侯邑后汉属魏郡晋为广平郡治北齐省入广平县隋移广平于今府治改县曰永年今仍之曲梁故城在府东北又后汉志曲梁侯国有鸡泽鸡泽即诸侯同盟处也郦道元曰漳水东为渚泽曲梁县之鸡泽也国语所谓鸡丘矣今在府西若今鸡泽县乃隋析广平县所置非古鸡泽也又后汉志潞县注云荀林父伐曲梁在城西十里今名石梁此误也汉潞县乃潞子婴儿之国都今为潞城县曲梁则潞之邉境耳荀林父先披其旁邑而后及其国都无容混为一地也】
　　辅氏【宣十五年秦伐晋次于辅氏晋侯治兵于稷以略狄土立黎侯而还及雒魏颗败秦师于辅氏获杜回杜注辅氏雒稷皆晋地河东闻喜县西有稷山　臣谨按襄十一年秦伐晋济自辅氏即此今朝邑县西北十三里有辅氏城】





　　春秋地名攷畧卷四
　　钦定四库全书
　　春秋地名攷畧卷五
　　詹事府詹事髙士竒撰
　　晋【下】
　　稷【见上　臣谨按杜注又云晋时新破狄土地未安权秦师之弱故别遣魏颗距秦而东行定狄地后汉志闻喜县有稷山亭刘昭曰在县西五十里隋置稷山县唐属绛州至今因之今县南五十里有稷神山水经注山下有稷亭即晋侯治兵处也山东西二十里南北三十里髙十三里相传为后稷始播谷于此】
　　雒【见上】
　　瓜衍之县【宣十五年晋侯赏士伯以瓜衍之县　吴氏曰汾州孝义县北十里瓜城晋灭虞虢迁其民于此】
　　断道【宣十七年同盟于防道杜注晋地传防于卷楚杜注卷楚即防道　吴氏曰今沁州东有防梁城三面絶涧广袤二里水经注防梁城即铜鞮县之上虒亭又东南有倾城即县之下虒聚】
　　野王【宣十七年晋人执晏弱于野王杜注野王县今属河内　臣谨按大事纪秦昭王四十五年白起防韩野王絶上党道秦始皇六年防魏东地置东郡卫元君角自濮阳徙居野王以保魏之河内汉因置野王县属河内郡光武初分遣邓禹入闗亲送之至野王是也晋河内郡治此后魏为怀州宇文周建徳七年如怀州置怀州宫隋改县为河内唐为怀州治今为怀庆府治】
　　【苗贲皇使见晏桓子杜注楚鬬椒之子奔晋食邑于苗地　臣谨按襄二十六年声子谓楚子木曰若敖之乱伯贲之子贲皇奔晋晋人与之苗以为谋主通志云河内轵县南有苗亭水经注云濝水原出王屋西山迳濝闗南厯轵闗苗亭西故周之苖邑也又东流注河轵闗在今济源县南十五里濝闗一曰箕闗在绛州垣曲县东北七十里】
　　赤棘【成元年盟于赤棘杜注晋地】
　　邢【成二年楚申公巫臣奔晋晋人使为邢大夫杜注晋地　臣谨按襄二十六年声子曰子灵奔晋晋人与之邢以为谋主襄四年齐国夏伐晋取邢或谓即邢丘或谓卫灭邢国地入于晋邢丘见前邢国别见】
　　梁山【成五年梁山崩杜注山在冯翊夏阳县北　臣谨按公羊传梁山河上之山也梁山崩壅河三日不流国语梁山崩晋侯以传召伯宗遇绛人告以国主山川山崩川竭君为不举策于上帝国三日哭以礼焉知山为晋山矣禹贡治梁及岐诗奕奕梁山又即吕梁山也吕氏春秋吕梁未凿河出孟门之上水经注河水又南经梁山原是也唐十道志闗内道名山曰梁山】
　　故绛【成七年晋人谋去故绛诸大夫皆曰必居郇瑕氏之地沃饶而近盬杜注盬盐也猗氏县盐池是也故绛见本卷绛】
　　郇瑕【见上详本卷瑕】
　　盬【见上　臣谨按盬盐池也汉志池在安邑西南许慎谓之盐盬池池长五十一里广六里周一百一十四里吕忱曰宿沙煮海谓之盐河东盐池谓之盬池紫色澄渟浑而不流水出石盐自然凝成水经注盐水出安邑东南薄山西北流经巫咸山北又迳安邑故城南又西流注于盐池汉武兴盐铁之利天下盐官二十八郡而河东安邑为首后汉元和三年帝幸安邑观盐池建安四年曹操遣谒者仆射监盬官以其利招服闗中后魏甄琛请弛盐池之禁以予民唐大厯十八年两池生乳盐赐号灵庆宝应池宋志盐之类有二引池而化者周官所谓盬盐也煮海煮井煮鹻而成者周官所谓散盐也宋分为两池各置盐塲二明初并为东西二塲成化十一年増置中塲其池亦分为三近安邑者为东池近安邑西二十里路村者为中池近解州者西池要之止一池也孔丛子鲁人猗顿以盬盐起汉于其地置猗氏县晋因之其古城在今猗氏县南二十里盐池又在其南故杜预以为在猗氏也】
　　新田【不如新田有汾浍以流其恶杜注汾水出太原经绛县北西南入河浍水出平阳绛县南西入汾　臣谨按新田在晋绛县今曲沃县地详见首条汾水自曲沃流入绛州南西入稷山县浍水有二源一出翼城县乌岭山一出绛县东北大交镇俱西流过曲沃县流入绛州南之王泽合于汾水汲书晋平公齐景公至浍上括地志王泽在州南智伯攻赵赵襄子犇晋阳原过后从至于王泽即此史记韩世家懿侯九年魏伐我浍竹书纪年晋出公五年浍絶于梁周安王二十四年翟败魏师于浍周显王七年魏败韩赵之师于浍皆此也亦谓之少水襄二十三年齐侯伐晋戍郫邵封少水盖封尸为京观于浍水旁也京相璠曰沁水即少水】
　　浍水【见上】
　　铜鞮【成九年郑伯如晋执诸铜鞮杜注铜鞮晋别县在上党　臣谨按襄三十一年子产曰铜鞮之宫数里昭二十八年灭羊舌氏乐霄为铜鞮大夫盖晋之别宫亦羊舌赤之食邑也刘昭曰羊舌所邑在晋宫北二十里汉置铜鞮县属上党郡髙帝八年周勃转攻韩信军铜鞮破之晋因之魏属乡郡隋属潞州唐改沁州刘昭曰武徳三年铜鞮移于法水堡六年移于今沁州治水经曰铜鞮水出覆釡山郦氏注云鞮水出铜鞮县西北石磴山与专池女諌诸水乱流以注于铜鞮今铜鞮故城在沁州南十里】
　　桑田【成十年晋景公召桑田巫杜注桑田晋邑　臣谨按僖二年虢公败戎于桑田虢亡地入晋详虢地】
　　交刚【成十二年晋人败敌于交刚或曰在平阳府隰州畍】
　　保城【成十三年晋使吕相絶秦伐我保城杜注伐保城诬之　臣谨按杜氏不言保城何地盖非地名不过为完守入保之城也此时秦师越晋之殽以伐郑故传曰迭我殽地伐我保城殄灭我费滑孔頴达曰于时轻行袭郑不得在道用兵故知此伐保城是诬之也是役也晋已邀其归师击败之又欲文致秦罪故言伐我保城犹言焚我郊保耳】
　　涑川【吕相又曰伐我涑川杜注涑水出河东闻喜县西南至蒲坂县入河　臣谨按水经注曰涑水出闻喜县东山黍葭谷郦道元注曰涑水所出俗谓之华谷后周韦孝寛请筑城以防齐处也至周阳与洮水合左传子产曰台骀者洮之神也司马彪曰洮出闻喜亦涑水之兼称矣后周建徳四年周主如河东涑川明年克晋州留兵戍守齐人攻晋州急命宇文宪屯涑川以为声援又水经曰河水南至雷首山西涑水注之注曰水出雷首山一曰雷水穆天子传天子至于雷首有献良马者孔牙受之于雷水之干春秋之涑川也俗谓之阳安涧水按雷首去蒲坂三十里即杜氏所云入河处也近志云涑水出绛县横岭山干洞伏流盘东地中而复出西流经闻喜县东合甘泉引为四渠曰东外曰乔寺曰观底曰蔡薛溉田百二十八顷西流经夏县界下流入于黄河今蒲州东北二十六里有涑水城即秦所伐之涑川】
　　郜【吕相又云焚我箕郜我是以有辅氏之聚　臣谨按今太原府祁县西七里有郜城或谓之鹄城其地名髙城村盖音譌考是役秦次于辅氏晋侯方畧潞土遣魏颗御却之又襄十一年秦伐晋济自辅氏其为濵河之邑无疑今朝邑有辅氏城其地东接蒲津理可通也即本传曰利我有狄难入我河县焚我箕郜芟夷我农功防刘我邉陲亦未尝言深入或者但见箕在太谷遂谓郜在祁县与蒲津相去数百里秦师何由至此乎存之俟考】
　　苦【成十四年苦成叔　臣谨按王符曰郤犨采于苦曰苦成路史曰苦成故城在解州盐池东】苕丘【成十六年晋人执季孙行父舍之于苕丘公羊作招丘】
　　虚【成十七年郑子驷侵晋虚滑杜注虚滑晋二邑滑故滑国为秦所灭时属晋后属周　臣谨按今偃师县东南有虚城盖以其近滑而为是言未必然也滑即费滑见滑国】
　　台谷【成十八年晋侯师于台谷以救宋杜注阙　或曰在今泽州境】
　　瓠丘【襄元年晋人以宋五大夫在彭城者寘诸瓠丘杜注河东垣县东南有壶丘　臣谨按壶丘即殽谷之北岸也亦曰阳壶水经注清水东南迳阳壶城东又东流注臯落城北寰宇志曰古阳壶城南临大河今绛州垣曲县东南阳壶城是也战国周安王元年秦伐魏至阳壶后魏时曰阳胡魏书裴庆孙传邵郡治阳胡城去轵闗二百余里魏主修永熙三年将入闗使源子恭守阳胡盖以防髙欢之邀截也西魏以邵郡为重镇与髙欢相距盖亦阳胡矣】
　　长樗【襄三年公及晋侯盟于长樗公至自晋杜注晋侯出其国都与公盟于外　臣谨按正义曰长樗盖近城之地盟讫还入于晋故公归书至自晋本非刻期聚防之所故不得以长樗告也】
　　鸡泽【见曲梁】
　　着雍【襄十年晋悼公还自宋及着雍疾杜注晋地臣谨按襄十九年晋荀偃归济河及着雍病昭十三年荀吴自着雍侵鲜虞又昭二十一年晋使栾盈城着杜注晋邑疑即着雍也】
　　霍人【灭偪阳传偪阳妘姓也使周内史选其族嗣纳诸霍人礼也杜注霍晋邑内史掌爵禄废著者使选偪阳宗族贤者令居霍以奉妘姓之祀　臣谨按霍人有二説孔頴达曰霍是旧国晋献公灭之以为晋邑晋以偪阳之罪不合絶祀故归之天子使周内史选其宗族贤者令居晋之霍邑以奉祀言纳诸霍人者此霍邑或称霍人犹如晋邑谓之柏人也刘曰霍晋邑人掌邑大夫犹郰邑大夫郰人纥也依此则霍人在今平阳府之霍州此一説也　或谓秦汉以来自有霍人县按周勃传从髙祖击韩王信于代降下霍人至武泉樊哙传曰以将军从攻反者韩王信于代自霍人以徃至云中与绛矦等共定之索隐曰霍或作靃正义曰霍音又苏寡反霍人即防人也顔师古曰霍山寡反汉地里志太原郡有防人县括地志防人故城在代州繁峙县界今繁峙县北有防人城此又一説也　以理防之两霍人相去数百里必无合一之理矣周封叔处于霍闵元年晋献公灭霍后以赐先且居文五年晋霍伯卒魏世家悼子徙治霍是也又献公灭霍时赵夙为御霍哀公奔齐晋国大旱卜之曰霍太山为祟使赵夙召霍君奉祀晋复禳焉夫晋已邑霍矣又不冺霍祀其所居之地别命曰霍人如直伯柄之后为直人理或然欤今霍州西十六里有霍城若汉之霍人自在代地不必牵混可也】
　　栎【襄卞一年秦晋战于栎杜注栎晋地　臣谨按今陜西临潼县北三十里有栎阳城相传即晋之栎邑非也传称是役秦庶长鲍庶长武帅师伐晋以救郑士鲂御之少秦师而弗设备壬午武济自辅氏与鲍交伐晋师己丑秦晋战于栎晋师败绩然则栎为河上之邑明矣史记晋悼公十二年秦取我栎杜氏释例云栎盖在河北此为差近若栎阳则古骊戎国秦献公所都且去河絶逺必非此栎也或谓栎为范文子之采邑】
　　溴梁【见周地】
　　长子【襄十八年晋执卫行人石买于长子执孙蒯于纯留杜注长子纯留二县今皆属上党郡　臣谨按长子周初为史辛甲所封邑后归晋晋分为赵地智伯攻赵赵襄子将出从者曰长子近且城厚完后又属韩赵世家成侯五年韩与我长子是也汉置长子县为上党郡治晋属上党郡后为慕容永所都北齐废隋置寄氏县寻改长子属潞州唐以后因之今属潞安府唐十道图长子城丹朱所筑丹朱尧之长子因名亦名丹朱城】
　　纯留【见上　臣谨按纯留春秋时潞子国亦赤狄种也宣十六年晋人灭留吁遂为晋邑谓之纯留亦曰余吾赵世家成侯与韩魏分晋君以端氏肃侯立复徙之纯留战国防张仪劝秦伐韩曰防屯留之道即纯留也竹书梁惠成王十二年郑取屯留尚子尚子即长子秦始皇八年王弟长安君成蟜将军击赵反死屯留汉置屯留县属上党郡魏晋以后因之武徳五年自霍壁移今治或以为故城亦兼霍壁之称今屯留县东南十里有纯留城】
　　梗阳【襄十八年中行献子见梗阳之巫臯杜注梗阳晋邑在太原晋阳县南　臣谨按昭二十八年魏戊为梗阳大夫史记赵惠文王十一年秦取梗阳即此汉为榆次县地地里志云榆次有梗阳晋仍之水经注京相璠曰今晋阳县南四十里有梗阳城隋开皇十六年于梗阳故城置清源县大业初省入晋阳唐初复置宋因之金尝置晋州于此寻省县还属太原府今仍之县西三里有阎没墓即梗阳人有狱魏戊不能防其人赂魏献子以女乐没与女寛諌而辞之者也】
　　祁【襄二十一年叔向曰必祁大夫杜注祁大夫祁奚也食邑于祁因以为氏祁县今属太原　臣谨按僖十年晋杀丕郑祁举及七舆大夫盖祁邑先以处举后以赐奚昭二十八年晋灭祁氏分为七县魏献子以贾辛为祁大夫汉置祁县属太原郡尝封缯贺为祁侯晋魏因之武帝尝封李善为祁侯北齐废隋复置唐初属太州寻属并州宋因之金改属晋州元属兾宁路今属太原府路史曰祁县以近祁薮而得名水经注侯甲水又西北迳祁县故城南自县连延西接邬泽是为祁薮即尔雅所谓昭余祁矣今薮在县东七里故祁城在县东南七里汉县治此后魏徙今治今曰故县村亦曰祁城村又东南八里有古祁城志以为晋祁氏之邑也】
　　雍榆【襄二十三年叔孙豹救晋次于雍榆公谷作雍渝杜注雍榆晋地汲郡朝歌县东有雍城　臣谨按水经注淇水自今宿胥故渎又东北谓之白沟径雍榆城南又经其城东又北至顿丘郡邑志阳县有雍城即古雍榆也今雍榆城在濬县南十八里】
　　孟门【襄二十三年齐侯伐卫遂伐晋取朝歌为二队入孟门登太行张武军于荧庭戍郫邵封少水以报平隂之役乃还赵胜帅东阳之师以追之获晏牦杜注朝歌今属汲郡二队分兵为二部孟门晋隘道太行山在河内郡张武军谓筑壁垒荧庭晋邑戍郫邵取晋邑而守之封少水封晋尸于少水以为京观东阳晋之山东魏郡广平以北　臣谨按史记齐荘公二年使栾盈间入曲沃为内应以兵随之上太行入孟门栾盈败齐兵还取朝歌孟门即此事也贾逵曰孟门晋隘道或云即太行之陉口司马贞谓在朝歌东北盖以意言之卒未能明其处也今以太行之全势论之述征记元和郡县志皆曰太行首始河内北至幽州凡百岭连亘十三州之界有八陉第一轵闗陉第二太行陉第三白陉此三陉在河内第四滏口陉对邺第五井陉第六飞狐陉第七蒲隂陉此三陉在中山第八军都陉在幽州合以今日之地轵闗陉在济源县太行陉在怀庆府城北白陉在辉县辉县界连淇县淇县即古朝歌也怀北之陉亦名羊肠坂上有天井闗元和志太行陉在怀州北濶三歩长四十里羊肠所经瀑布悬流实为险阻曹孟徳诗云北上太行山艰哉何嵬嵬羊肠坂诘屈车轮为之摧即此也八陉随地异名独此称其本号盖险要尤在此也其地则据南北之防南得之可以制北北得之可以制南其形则北髙而南下是故由南以进常谓之登自北而来常谓之下韩桓惠王十年秦击我于太行上党降此由南以制北者也秦昭王四十四年白起攻太行道絶而韩之野王降此由北以制南者也后汉永平十三年登太行幸上党元和二年北登太行山至天井闗后魏主嗣泰常八年自河内登太行至髙都皆由南以上也隋仁寿末汉王谅举兵并州遣其将余公理自太行下河内唐史朝义据洛阳唐请回纥下太行防怀州靖康元年尼玛哈长驱下太行入怀州皆自北而下也由是言之入孟门入白陉也登太行登羊肠阪也吴起谓魏武矦殷纣之国左孟门右太行盖以纣都朝歌太行如屏拥其西北二陉分列左右可恃以为固也当时齐荘公好勇喜兵是役也不借友邦之力独与数十勇士分将六军轻兵深入盖欲出人不意用竒以制胜也是故既取朝歌则分兵为二部一入白陉由朝歌而堕其险阨一登太行自河内以瞰其腹心荧庭者即陉庭也盖已直逼晋之国都矣从来晋受诸侯之兵未有如此之危迫者戍郫邵二语又言退兵之整暇郫邵在太行之南界接郑卫戍之以防追袭少水即浍水逼近晋都则为京观以侈武畧也悬军千里出入自如虽有赵胜一击之卒亦未能大创即事以观而当时地势如指诸掌矣】
　　太行【见上】
　　朝歌【见卫地】
　　荧庭【见首条】
　　郫邵【见前郫】
　　少水【见浍水】
　　东阳【见上　臣谨按昭二十二年荀吴畧东阳遂袭鼓灭之杜注东阳与此同孔頴达曰鼓在钜鹿居山之东山东曰朝阳知东阳是寛大之语总谓晋之山东故为魏郡广平以北其地战国时属卫地后属赵战国防国子曰兼魏之河南絶赵之东阳则赵魏亦危矣又韩非谓应侯絶上党以临东阳则邯郸口中虱也史记赵世家惠文王十八年王再之卫东阳决河水伐魏氏大潦漳水出王氏曰自汉以前东阳大抵为晋太行山东地非有城邑也楚汉之间始置东阳郡汉置东阳县属清河郡后废隋开皇六年分枣强清平县地复置东阳县属贝州十八年改为漳南县大业十一年窦建徳起兵漳南既而刘黒闼复举兵于此唐仍属贝州宋因之至和中省县为镇宋白曰漳南以地居漳水之南也金人疆域图厯亭县有漳南镇四望平坦中有髙阜水环其下即漳水也今临清州恩县西北六十里有东阳城】
　　范【襄二十四年范宣子曰在周为唐杜氏晋主夏盟为范氏杜注杜伯之子隰叔奔晋四世及士防食邑于范复为范氏　臣谨按晋范邑战国时为齐地孟子自范之齐是也汉置范县属东郡晋属东平国刘宋属东平郡后魏为郡治北齐县废隋复置属济州唐武徳二年于县置范州五年州废仍属济州八年改属濮州宋以后因之明洪武二十五年县为河所圮徙今治古范城在县东南二十五里　季氏私考濮州卫地晋不应以封其大夫士氏本居随范岂其别名耶按曹濮问错壤甚多齐乌余以廪丘入晋廪丘亦在范境使非先有晋地叛臣何由附之今范县东三里有士防墓】
　　鄐【襄二十六年声子曰雍子奔晋晋人与之鄐以为谋主杜注鄐晋地　昭十四年邢侯与雍子争鄐田】
　　木门【襄二十七年卫侯之弟鱄出奔晋托于木门不乡卫国而坐木门大夫劝之仕不可杜注木门晋邑　臣谨按谷梁传曰织絇邯郸终身不言卫木门当在邯郸之境】
　　任【襄三十年郑羽颉奔晋为任大夫杜注任晋县今属广平郡　臣谨按顔师古曰任本晋邑哀四年齐国夏伐晋取任即此也后为赵邑汉因置任县属钜鹿郡晋属广平郡刘昫曰晋改置任县于钜鹿郡之南防县地其后废置不一唐武徳四年复置于故苑乡城寻移今治防昌三年讨泽潞叛帅刘稹成徳帅王元达次临洺畧任及尧山景福二年李克用攻叛将李存孝于邢州自栾城进屯任县即今县矣古任城在今任县东南】
　　大卤【见卷首】
　　大夏【见卷首】
　　大原【见卷首】
　　洮【昭元年台骀能业其官宣汾洮杜注汾洮二水名臣谨按后汉志闻喜有洮水水经注涑水经闻喜县周阳邑与洮水合洮水东出清野山世谓之清襄山水又西合涑川王莽改左邑曰洮亭然则涑水亦洮水之兼称矣一统志洮水出太原府平定州西九十里寿阳西太平谷误】
　　雍【昭元年郑伯如晋及雍　见雍国】
　　中都【昭二年晋人执陈无宇于中都杜注中都晋邑在西河界休县东南　臣谨按史记秦本纪惠文君后九年伐赵取中都西阳安邑六国表赵武灵王十年秦取我中都西阳安邑而赵世家则云秦取我西都及中阳一事而互异盖世家误也史记正义世家注西都即中都中阳即西阳是矣水经注侯甲水自祁县西北迳太谷又西北连祁薮又西北迳中都故城南即晋执陈无宇处也又西合婴侯水迳邬县故城南入邬陂而归于汾流括地志中都在汾州平遥县西元和郡县志中都故县在平遥县西十二里平遥县汉为平陶县属太原郡晋因之汉介休县亦属太原郡晋改为界休属西河国平陶在东界休在西地相连接故杜预云然也今中都古城在汾州府平遥县西十二里西南至介休五十里　再按汉地里志有中都县后汉志同刘昭注即引晋执陈无宇事误也又徐广赵世家西都注云秦记年表作中都太原有中都县夫既知西都为中都之误而又引汉县作注亦误也汉中都县文帝为代王时都之晋属太原国元和郡县志云髙齐文宣帝省榆次县自县东十里移中都理之隋仍改名榆次见隋地里志今太原府榆次县东十五里有中都城与界休之中都相去甚远也此县晋时犹在如果在介休杜预即当直云今县如野王长子之例乃云中都在界休东南便知非一地矣水经注以代王都与晋执无宇事连载亦误】
　　州田【见周地】
　　魏榆【昭八年石言于晋魏榆杜注晋地　臣谨按今榆次县西北有榆次故城杜佑曰晋魏榆邑也服防曰魏晋地榆州里名后谓之榆次史记秦荘襄二年蒙骜攻赵防榆次取三十七城还定太原是也汉置县于此故址犹存】
　　虒祁之宫【昭八年晋筑虒祁之宫杜注虒祁地名在綘西四十里临汾水　臣谨按昭十三年晋成虒祁诸侯朝而归者皆有贰心水经注汾水西迳虒祁宫北有故梁截汾水中凡三十柱柱迳五尺裁与水平晋平公之故梁也其宫背汾面浍西则两川之交防也竹书晋出公五年浍絶于梁即是处矣今曲沃县西四十九里有虒祁宫址地连闻喜界】
　　西河【昭十三年乐王鲋谓季孙将与子除馆于西河杜注西使至河】
　　棘津【昭十七年晋荀吴帅师渉自棘津用牲于雒遂灭陆浑杜注河津名　臣谨按水经注河水经东燕故城北则有济水北来注之有棘津之名亦谓之石济津故南津也春秋僖公二十一年晋将伐曹假道于卫卫人不许还自南河济即此也晋伐陆浑亦于此渡晋永嘉六年石勒将图河北济自棘津击破向氷于枋头永和八年戴施救冉智于邺自仓垣徙屯棘津寰宇记云津在汲县南七里今其地在胙城县北】
　　黄父【见前】
　　干侯【昭二十八年公如晋次于干侯杜注干侯在魏郡斥丘县晋境内地　臣谨按昭二十九年三十年三十一年皆书公如晋次于干侯三十年三十一年三十二年皆书公在干侯及公薨子干侯定元年公之丧至自干侯哀元年齐人卫人防于干侯皆此也汉为斥丘县属魏郡阚骃曰地多斥卤故曰斥丘应劭曰有斥丘在其西南也髙六年封功臣唐厉为侯国后汉仍为县晋因之髙齐改置成安县移于今治今斥丘古城在成安县东南十三里】
　　邬【昭二十八年魏献子为政分祁氏之田以为七县分羊舌氏之田以为三县司马弥牟为邬大夫贾辛为祁大夫司马乌为平陵大夫魏戊为梗阳大夫知徐吾为涂水大夫韩固为马首大夫孟丙为盂大夫乐霄为铜鞮大夫赵朝为平阳大夫僚安为杨氏大夫杜注七县邬祁平陵梗阳涂水马首盂也三县铜鞮平阳杨氏也邬太原邬县　臣谨按汉地里志太原郡有邬县为司马弥牟邑水经注侯甲水又西合婴侯之水迳邬县故城南即司马弥牟邑也俗亦曰虑水又西北入邬陂史记曹参从韩信击赵相夏説于邬东大破之又围赵别将于邬城中汉邬县晋后魏因之北齐废今故址在介休县东北二十七里志云邬城厯隋唐至宋始圮于水城北接文水东接祁县境县东北有邬城泊合中都水注于汾河或谓之蒿泽隋汉王谅拒杨素于蒿泽即此】
　　平陵【见上　臣谨按晋平陵邑赵曰大陵亦曰大陆史记赵肃侯六年游大陆至于鹿门又武灵王十六年游大陆梦处女鼔瑟而歌刘昭曰大陵即大陆也汉置大陵县属太原郡晋因之时为南单于所居永兴初东瀛公腾遣将聂击刘渊于大陵后魏迁治于城西南十里故曰受阳隋改为文水以文谷水得名也宋元丰间因水患徙置南漳沱村即今文水县治水经注汾水过大陵县东迤为邬泽东西四里南北一十余里南接邬汉地里志九泽在北并州薮也吕氏春秋谓之大理又曰温洟之泽文水出大陵县西山文谷东到其县屈南到平陶县东北入于汾夫邬亦祁氏邑也大陵与相接故谓其先为祁氏邑理可通也今文水县东北二十里有大陵城城邑攷大陵故城周十余里后魏废今为官田】
　　涂水【见上杜注涂水太原榆次县　臣谨按汉地理志太原郡榆次有涂水乡晋大夫知徐吾之邑又后汉书注曰榆次十二州志以为涂阳县后汉及晋因之后魏太平真君中并入晋阳县寻复置北齐省入中都县寻改置中都于榆次废县隋复旧名属并州宋太平兴国中尝为并州治后仍旧今为榆次县涂水有二一曰大涂水发源县东南八防岭下西北流至县东十五里合流村入洞涡水一曰小涂水源出鹰山西流入大涂水水经注涂水出阳邑东北大嵰山涂谷西南与蒋谷水合而入榆次县或曰大嵰山今在本县东南界一作大亷山】
　　马首【见上　臣谨按元和郡县志马首故城在寿阳县东南十五里韩固为马首大夫即此也汉为榆次之东境晋置受阳县属乐平郡永嘉后省隋改置寿阳县属并州唐屡改仍还并州宋因之金兴定二年属平定州元属太原路今属太原府县东南十五里有马首村】
　　盂【见上杜注太原盂县　臣谨按哀四年齐国夏伐晋取盂即此汉地理志太原郡盂县晋盂丙邑胡氏曰阳曲县有大盂城汉置盂县盖本治此后魏时省谓之大祁城其城左右夹涧幽深南面大亦曰狼马涧隋开皇中置盂县治焉大业初并入汾阳县水经注汾水合酸水又南流洛隂水注之洛隂水出洛隂城北迳盂县故城南春秋盂丙邑也又西迳狼盂城县故城王莽之狼调也　臣谨按元和郡县志盂本汉旧县后汉及晋不改在今县西南阳曲县东北八十里故盂县城是也后魏省入石艾县隋开皇十六年置原仇县属辽州因原仇故城为名即今县是也大业二年改原仇为盂县寰宇记故盂县今名黄头寨今盂县乃隋初之原仇城也盖战国时赵有原仇城隋置县于此厯唐宋元明至今犹存隋开皇间复分汾阳县置盂县大业中废汾阳即阳曲也此则胡氏所谓大盂城也惟大祁城数语水经注以目狼盂城其中必有一误今太原府阳曲县东北八十里有大盂城】
　　平阳【见上杜注平阳平阳县　臣谨按孔頴达曰传先祁后羊舌故选置大夫之次七县属祁氏下三县属羊舌氏且五年传谓伯石为杨石家语史记谓羊舌赤为铜鞮伯华知杨铜鞮皆羊舌邑平阳之次在铜鞮杨氏之间知亦羊舌邑也古平阳即尧所都春秋时为晋邑其后韩贞子居此汉为平阳县髙帝封功臣曹参为侯邑昭帝时度辽将军范明友亦封此后汉仍为平阳县曹魏置平阳郡治焉晋因之后魏移平阳郡治白马城置晋州于此隋改县曰临汾后因而不改今为平阳府治水经注汾水南迳白马城又南迳平阳县故城南晋大夫赵鼂之故邑应劭曰县在平河之阳尧舜并都之也竹书晋烈公元年韩武子都平阳魏土地记曰平阳城东十里汾水东原上冇小台台上有尧神屋石碑按平水出壶口山一名姑射山在县东八里】
　　杨氏【见上杜注平阳杨氏县　臣谨按应劭曰杨侯国伯侨自晋归周封于杨晋灭杨以赐羊舌赤汉置杨县属河东郡魏属平阳郡晋因之后魏改属永安郡隋属晋州义宁初改为洪洞县唐以后因之水经曰汾水迳杨城东注曰间水出谷逺县西山西南迳杨县霍山南又西迳故城北晋大夫僚公去安之邑也又西流入汾汾水迳杨城西不于东矣魏土地记曰平阳郡治杨县郡西有汾水南流是也今洪洞县东南十八里有古杨城在范东村一名范城叔向所筑　再按汉书武帝元封四年上幸太原赦汾阳夏阳太原死罪以下赐三县及杨氏无出今年租赋师古曰杨氏河东聚邑名后以为杨县然则汉时亦冇兼称杨氏者逓代相传故杜预每称杨氏耳　再按寰宇记以钜鹿杨氏为春秋祁氏邑此误按两汉地理志钜鹿冇杨氏县后省入廮陶天宝间改为宁晋羊舌三邑并在平阳不应此邑独在钜鹿也】
　　汝【昭二十九年晋赵鞅荀寅帅师城汝濵杜注汝濵晋所取陆浑地　臣谨按陆浑在今嵩县汝水源于鲁山地相接】
　　适厯【昭三十一年季孙意如防晋荀跞于适厯杜注晋地】
　　大陆【定元年魏献子田于大陆焚焉还卒于寗杜注禹贡大陆嫌絶逺疑此田在汲郡吴泽荒芜之地寗今脩武县近吴泽　臣谨按吴泽陂在脩武县北十里东入获嘉县界为太白陂注于清又有宣王陂亦在县北十里孔子欲北之赵尝至此后人以孔子尝追封文宣王而名流合干吴泽陂】
　　平中【定三年鲜虞人败晋师于平中杜注晋地】
　　夏墟【见卷首】
　　五氏【定九年齐侯卫侯次于五氏杜注晋地　臣谨按是年传卫侯如五氏杜注齐侯在五氏将往助之盖五氏为晋大夫邯郸午之私邑卫将助齐伐之也十年传晋赵鞅围卫初卫侯伐邯郸午于寒氏及晋围卫午以徒七十人门于卫西门曰请报寒氏之役杜注午晋邯郸大夫寒氏即五氏前年卫人助齐伐五氏是也】
　　中牟【定九年晋车千乘在中牟卫侯将如五氏过中牟中牟人欲伐之杜注今荥阳冇中牟县廻逺疑非也　臣谨按齐语桓公筑中牟以卫诸夏哀五年晋赵鞅伐卫围中牟又赵襄子时佛以中牟叛汲周书齐师伐赵东鄙围中牟臣瓒曰当在漯水之北战国策楼缓以中牟反入梁史记赵献侯徙居中牟又魏欲通平邑中牟之道不成索隐曰此中牟当在河北非郑之中牟也正义荡隂县西五十八里有牟山中牟盖在其山之侧今彰徳府汤隂西五十里有中牟城正当卫走邯郸之道】
　　邯郸【定十年晋赵鞅围卫初卫侯伐邯郸午于寒氏杜注邯郸广平县也　臣谨按邯郸故卫邑后属晋定十三年赵鞅杀邯郸午午子赵稷以邯郸叛上军司马籍秦围之齐侯卫侯伐晋救之哀四年赵鞅围邯郸邯郸降竹书周安王十六年赵敬侯始都邯郸史记赵成侯二十一年魏围我邯郸二十二年魏惠王防我邯郸二十四年魏归我邯郸与盟漳水上説者曰是时赵未都邯郸也至肃侯时始都之竹书误改为敬侯也秦昭襄王四十八年五大夫陵攻赵邯郸五十年王龁攻邯郸不防始皇十八年端和伐赵围邯郸城尽取赵地秦王之邯郸置邯郸郡二世九年章邯破赵军夷邯郸城郭汉置邯郸县髙九年封子如意为赵王都邯郸张晏曰邯山名郸尽也后汉亦为赵国治曹魏属广平国晋及后魏属广平郡东魏废入临漳隋复置属洺州唐属磁州宋因之明属广平府古邯郸城在今县西南二十里】
　　寒氏【见前】
　　晋阳【见首条】
　　河内【定十三年邴意兹曰鋭师伐河内杜注今河内汲郡　臣谨按河内殷虚初为卫都后属晋汉为河内郡晋分置汲郡治汲县今为卫辉府治】
　　五鹿【见卫地】
　　百泉【定十五年晋人败范氏之师于百泉　臣谨按今辉县西北七里有苏门山一名百门山有百门泉泉通百道卫风所谓泉源在左者也故属卫定公时已属晋卫水源于此】
</div>
    <div class="pagination">
<a href="春秋地名考略_page5.html">上一页</a><a href="春秋地名考略.html">1</a><a href="春秋地名考略_page2.html">2</a><a href="春秋地名考略_page3.html">3</a><a href="春秋地名考略_page4.html">4</a><a href="春秋地名考略_page5.html">5</a><span class="current-page">6</span><a href="春秋地名考略_page7.html">7</a><a href="春秋地名考略_page8.html">8</a><a href="春秋地名考略_page9.html">9</a><a href="春秋地名考略_page10.html">10</a><a href="春秋地名考略_page11.html">11</a><span>...</span><a href="春秋地名考略_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
