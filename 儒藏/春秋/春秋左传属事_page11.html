<!DOCTYPE html>
<html>
 <head>
  <meta charset="utf-8"/>
  <title>
   春秋左传属事 - 第 11 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋左传属事 - 第 11 页/共 17 页
  </h1>
  <div class="content">
   钦定四库全书
　　春秋左传属事卷十二　　　明　傅逊　撰
　　晋
　　卿族废兴【魏赵狐胥先栾郤韩知中行范凡十一族季贾奔狄而狐氏废先縠得罪而先氏废胥废于郤栾郤废赵而赵复兴厉公用栾氏譛杀三郤而郤氏废范宣子逐栾盈而栾氏废范中行氏逐于知韩魏赵而韩魏赵复共灭知伯遂为三晋灵公厉公之弑与军制之变俱见内】
　　闵公元年冬晋侯作二军公将上军太子申生将下军赵夙御戎毕万为右以灭耿灭霍灭魏还　赐赵夙耿赐毕万魏以为大夫　卜偃曰毕万之后必大万盈数也魏大名也以是始赏天啓之矣天子曰兆民诸侯曰万民今名之大以从盈数其必有众初毕万筮仕于晋遇屯之比辛廖占之曰吉屯固比入吉孰大焉其必蕃昌震为土车从马足居之兄长之母覆之众归之六体不易合而能固安而能杀公侯之卦也公侯之子孙必复其始【夙赵衰兄毕万魏犫祖父御右为公御右也耿霍魏俱见前骊姬之乱卜偃晋掌卜大夫以魏从万有众之象今北直大名府本魏地盖取此名辛廖晋大夫屯震下坎上初九变而之比坤下坎上屯险难所以为坚固比亲密所以得入震为土震变为坤也震为车坤为马故曰车从马震为足为长男故曰足居兄长坤为母为众故曰母覆众归有此六义不可易也比合屯固坤安震杀故曰公侯之卦毕万公高之后故云云】
　　僖公二十三年　晋公子重耳之及于难也　遂奔狄从者狐偃赵衰颠颉魏武子司空季子狄人伐廧咎如获其二女叔隗季隗纳诸公子公子取季隗生伯儵叔刘以叔隗妻赵衰生盾【难骊姬之难余见文公之伯时重耳出亡狐毛贾佗介子推亦从而传止言五人者或有先后传失之也廧咎如赤狄别种隗姓盾赵宣子名余见晋文公之伯】二十四年春王正月秦伯纳之　狄人归季隗于晋而请其二子文公妻赵衰生原同屏括楼婴赵姬请迎盾与其母子余辞姬曰得宠而忘旧何以使人必逆之固请许之来以盾为才固请于公以为嫡子而使其三子下之以叔隗为内子而已下之【纳纳重耳也余见文公之伯骊姬之乱二子伯鯈叔刘狄请其进退之命而缺其终盖以诅无畜羣公子不召之入也原屏楼同括婴之邑赵姬文公女子余赵衰字卿之嫡妻曰内子】
　　二十七年冬作三军谋元帅赵衰曰郤縠可【前献公作二军今文公作三军详见文公之伯】
　　二十八年冬晋侯作三行以御狄荀林父将中行屠击将右行先蔑将左行【晋置上中下三军今复增置三行以辟天子六军之名三行无佐疑大夫帅】
　　三十一年秋晋搜于清原作五军以御狄赵衰为卿【清见上卷前作三行今罢之更为上下新军二十七年命赵衰为卿让于栾枝今从原大夫为新军帅】三十三年八月戊子晋侯败狄于箕却缺获白狄子先轸曰匹夫逞志于君而无讨敢不自讨乎免胄入狄师死焉狄人归其元面如生初臼季使过冀见冀缺耨其妻馌之敬相待如宾与之归言诸文公曰敬徳之聚也能敬必有徳徳以治民君请用之臣闻之出门如宾承事如祭仁之则也公曰其父有罪可乎对曰舜之罪也殛鲧其举也兴禹管敬仲桓之贼也实相以济康诰曰父不慈子不祗兄不友弟不共不相及也诗曰采葑采菲无以下体君取节焉可也文公以为下军大夫反自箕襄公以三命命先且居将中军以再命命先茅之县赏胥臣曰举郤缺子之功也以一命命郤缺为卿复与之冀亦未有军行【箕今山西太谷县境殽之战获秦三帅而归之轸怒不顾而唾故云逞志事见秦穆公伯西戎元首也如生见其有异于人臼季胥臣也冀缺父芮故邑因以为称耨锄也野馈曰馌芮谋杀文公故曰有罪见骊姬之乱诗国风葑菲菜名上美下恶食之者不以其恶而弃其美言可取其子之善节不宜以父故废之且居先轸子其父死敌故进之先茅絶后故取其县以赏胥臣还缺父故邑虽登卿位未有军列】
　　文公五年冬晋阳处父聘于衞反过甯甯嬴从之及温而还其妻问之嬴曰以刚商书曰沈渐刚克髙明柔克夫子壹之其不没乎天为刚徳犹不干时况在人乎且华而不实怨之所聚也犯而聚怨不可以定身余惧不获其利而离其难是以去之【甯晋邑嬴其邑人壹谓其纯刚天秉纯阳故为刚徳犹不干犯四时之序而寒暑相顺华文彩不实少诚也离丽也恐处父遇祸而及已也】晋赵成子栾贞子霍伯臼季皆卒【成子赵衰諡新上军帅中军佐也贞子栾枝諡下军帅霍伯先且居字中军帅也臼季胥臣字下军佐也】
　　六年春晋搜于夷舍二军使狐射姑将中军赵盾佐之阳处父至自温改搜于董易中军阳子成季之属也故党于赵氏且谓赵盾能曰使能国之利也是以上之宣子于是乎始为国政制事典正法罪辟狱刑董逋逃由质要治旧洿本秩礼续常职出滞淹既成以授太傅阳子与太师贾佗使行诸晋国以为常法【前搜清原作五军今舍二军复三军之制夷晋地四卿卒故搜以谋帅董今山西万泉县旧有董亭易中军以盾易射姑也属属大夫典常也正当也辟理也董督也由用也质要劵契也洿污秽也秩贵贱之等续修其废出拔其贤】○八月乙亥晋襄公卒灵公少晋人以难故欲立长君赵孟曰立公子雍好善而长先君爱之且近于秦秦旧好也置善则固事长则顺立爱则孝结旧则安为难故故欲立长君有此四徳者难必抒矣贾季曰不如立公子乐辰嬴嬖于二君立其子民必安之赵孟曰辰嬴贱班在九人其子何震之有且为二嬖淫也为先君子不能求大而出在小国辟也母淫子辟无威陈小而逺无援将何安焉杜祁以君故让偪姞而上之以狄故让季隗而已次之故班在四先君是以爱其子而仕诸秦为亚卿焉秦大而近足以为援母义子爱足以威民立之不亦可乎使先蔑士会如秦逆公子雍贾季亦使召公子乐于陈赵孟使杀诸郫【以难内外犹未宁也赵盾字孟雍文公庶子其母杜祁抒引而泄之也贾季狐射姑字乐亦文公庶子其母辰嬴即怀嬴也二君怀公文公震威也杜祁杜伯之后祁姓偪姞姞姓之女生襄公为世子季隗为文公托狄时妻故杜祁皆让之使居已上其本班在二而让二姬故降为四亚卿见其贤而位尊先蔑字士伯士会字季食邑于随郫晋地】○贾季怨阳子之易其班也而知其无援于晋也九月贾季使续鞫居杀阳处父书曰晋杀其大夫侵官也十一月丙寅晋杀续简伯贾季奔狄宣子使臾骈送其帑夷之搜贾季戮臾骈臾骈之人欲尽杀贾氏以报焉臾骈曰不可吾闻前志有之曰敌惠敌怨不在后嗣忠之道也夫子礼于贾季我以其宠报私怨无乃不可乎介人之宠非勇也损怨益仇非知也以私害公非忠也释此三者何以事夫子尽具其帑与其器用财贿亲帅扞之送致诸境【以帅为佐是易班也族少多怨故无援续鞫居字简伯狐氏族侵官易君所命也帑妻子宣子以同官故送之戮刑以辱之前志古书敌犹对也有惠于人不复望报于其子有怨于人不复致仇于其子为忠道介因也宠禄位也杀季家以除怨宣子将复仇已是益仇损除也】
　　七年夏秦康公送公子雍于晋曰文公之入也无衞故有吕郤之难乃多与之徒衞穆嬴日抱太子以啼于朝曰先君何罪其嗣亦何罪舍嫡嗣不立而外求君将焉寘此出朝则抱以适赵氏顿首于宣子曰先君奉此子也而属诸子曰此子也才吾受子之赐不才吾唯子之怨今君虽终言犹在耳而弃之若何宣子与诸大夫皆患穆嬴且畏偪乃背先蔑而立灵公以御秦师　败秦师于令狐　先蔑奔秦士会从之先蔑之使也荀林父止之曰夫人太子犹在而外求君此必不行子以疾辞若何不然将及摄卿以往可也何必子同官为寮吾尝同寮敢不尽心乎弗聴为赋板之三章又弗聴及亡荀伯尽送其帑及其器用财贿于秦曰为同寮故也士会在秦三年不见士伯其人曰能亡人于国不能见于此焉用之士季曰吾与之同罪非义之也将何见焉及归遂不见【吕郤之难见骊姬之乱穆嬴襄公夫人灵公母也畏偪畏国人以大义责已详见秦晋交伐荀林父字荀伯将及祸将及也板诗大雅其三章取刍荛之言犹不可忽亡人与人俱亡也不见者自恨前与之偕使也】○狄侵我西鄙公使告于晋赵宣子使因贾季问酆舒且让之酆舒问于贾季曰赵衰赵盾孰贤对曰赵衰冬日之日也赵盾夏日之日也【酆舒狄相让让其伐鲁冬日可爱夏日可畏】
　　八年　夷之搜晋侯将登箕郑父先都而使士縠梁益耳将中军先克曰狐赵之勲不可废也从之先克夺蒯得田于堇隂故箕郑父先都士縠梁益耳蒯得作乱【登登之于上军也士縠本司空先克中军佐谓狐偃赵衰有从亡之勲堇隂晋地即令狐之战内以军事夺蒯得之田】
　　九年春王正月己酉使贼杀先克乙丑晋人杀先都梁益耳三月甲戌晋人杀箕郑父士縠蒯得
　　十二年　秦为令狐之役故冬秦伯伐晋取羁马晋人御之赵盾将中军荀林父佐之郤缺将上军臾骈佐之栾盾将下军胥甲佐之范无恤御戎以从秦师于河曲臾骈曰秦不能乆请深垒固军以待之从之秦人欲战秦伯谓士防曰若何而战对曰赵氏新出其属曰臾骈必实为此谋将以老我师也赵有侧室曰穿晋君之壻也有宠而弱不在军事好勇而狂且恶臾骈之佐上军也若使轻者肆焉其可秦伯以璧祈战于河十二月戊午秦军掩晋上军赵穿追之不及反怒曰裹粮坐甲固敌是求敌至不击将何俟焉军吏曰将有待也穿曰我不知谋将独出乃以其属出宣子曰秦获穿也获一卿矣秦以胜归我何以报乃皆出战交绥秦行人夜戒晋师曰两君之士皆未憖也明日请相见也臾骈曰使者目动而言肆惧我也将遁矣薄诸河必败之胥甲赵穿当军门呼曰死伤未收而弃之不惠也不待期而薄人于险无勇也乃止秦师夜遁【羁马晋邑在今陜西郃阳县境林父代先克郤缺代箕郑臾骈代林父盾栾枝子代先蔑甲胥臣子代先都河曲今山西河曲县凡兵主利持乆客利速决臾骈赵氏谋臣故献谋以老秦师士会知穿之情且谓其年少不知军事可以挑而间之轻轻兵肆暂往而退也时穿独追之坐甲被甲而坐穿散卿不在军帅之列者交绥交退也古名退军为绥秦晋志未能坚战短兵未接而两退憖缺也目动心不安言肆中情怯也薄迫也甲穿大呼泄其谋故止而秦遁】
　　十三年　晋人患秦之用士会也夏六卿相见于诸浮赵宣子曰随会在秦贾季在狄难日至矣若之何中行桓子曰请复贾季能外事且由旧勲郤成子曰贾季乱且罪大不如随防能贱而有耻柔而不犯其知足使也且无罪乃使魏寿余伪以魏叛者以诱士防执其帑于晋使夜逸请自归于秦秦伯许之履士防之足于朝秦伯师于河西魏人在东寿余曰请东人之能与夫二三有司言者吾与之先使士防士防辞曰晋人虎狼也若背其言臣死妻子为戮无益于君不可悔也秦伯曰若背其言所不归尔帑者有如河乃行绕朝赠之以策曰子无谓秦无人吾谋适不用也既济魏人噪而还秦人归其帑其处者为刘氏【晋知随防前谋故患之诸浮晋地宣子盾諡桓子林父諡成子郤缺諡旧勲谓狐偃从亡佐伯罪大谓杀阳处父柔故龙贱有耻故不可犯以非义多知故足使以逆雍则无罪魏夀余毕万之后执帑以见其罪履足以示之意寿余欲得防而伪言于秦伯欲使晋人在秦为东人所信服者先喻魏有司度必遣防也防知其谋故先以已无去志要言于秦伯伯乃指河为誓必归其帑绕朝秦大夫知士防将归授之以策策马而去见秦亦有智士知其情者噪而还喜得防也秦以前誓归其帑士防尧后刘累之复其姓】
　　宣公元年夏晋人讨不用命者放胥甲父于衞而立胥克先辛奔齐【命令也克甲之子辛甲之属大夫○河曲之役穿罪浮于甲多矣舍穿而放甲盾之私也】
　　二年夏晋灵公不君厚敛以雕墙从台上弹人而观其辟丸也宰夫胹熊蹯不孰杀之寘诸畚使妇人载以过朝赵盾士季见其手问其故而患之将谏士季曰谏而不入则莫之继也防请先不入则子继之三进及溜而后视之曰吾知所过矣将改之稽首而对曰人谁无过过而能改善莫大焉诗曰靡不有初鲜克有终夫如是则能补过者鲜矣君能有终则社稷之固也岂唯羣臣赖之又曰衮职有阙惟仲山甫补之能补过也君能补过衮不废矣犹不改宣子骤谏公患之使鉏麑贼之晨往寝门辟矣盛服将朝尚早坐而假寐麑退叹而言曰不忘恭敬民之主也贼民之主不忠弃君之命不信有一于此不如死也触槐而死秋九月晋侯饮赵盾酒伏甲将攻之其右提弥明知之趋登曰臣侍君宴过三爵非礼也遂扶以下公嗾夫獒焉明搏而杀之盾曰弃人用犬虽猛何为鬭且出提弥明死之初宣子田于首山舍于翳桑见灵辄饿问其病曰不食三日矣食之舍其半问之曰宦三年矣未知母之存否今近焉请以遗之使尽之而为之箪食与肉寘诸橐以与之既而与为公介倒防以御公徒而免之问何故对曰翳桑之饿人也问其名居不告而退遂自亡也乙丑赵穿攻灵公于桃园宣子未出山而复太史书曰赵盾弑其君以示于朝宣子曰不然对曰子为正卿亡不越竟反不讨贼非子而谁宣子曰乌呼我之怀矣自诒伊慼其我之谓矣孔子曰董狐古之良史也书法不隐赵宣子古之良大夫也为法受恶惜也越竟乃免宣子使赵穿逆公子黑臀于周而立之壬申朝于武宫【不君失君道雕画也弹人今山西绛州西北有灵公台其处胹煮也蹯兽足畚草索所为筥属士季随防字以盾位尊谏不聴则卑者难以再谏溜屋溜三进三伏公不省而又前公知欲谏故佯不视二诗皆大雅衮君之上服阙过也喻已补君之阙而复朂灵公能自补则衮可服而不废骤数也鉏麑晋力士假寐衣冠而睡槐庭树右车右犬四尺为獒首山在蒲州东南境翳桑桑之多荫翳者在绛州北有餔饥坂灵辄晋人宦三年淹于陪宦也为公介为公甲士穿盾之从子山晋竟之山盾出奔闻公弑即还诗逸诗言人多所怀恋则自遗忧亦自咎也乃免谓越竟则君臣之义絶可免于罪黑臀文公子是为成公○传所引孔子之言诬矣是使贼臣伪焉逺遁而返以苟脱其罪也而可乎】初丽姬之乱诅无畜羣公子自是晋无公族及成公即位乃宦卿之适而为之田以为公族又宦其余子亦为余子其庶子为公行晋于是有公族余子公行赵盾请以括为公族曰君姬氏之爱子也微君姬氏则臣狄人也公许之冬赵盾为旄车之族使屏季以其故族为公族大夫【骊姬欲固其子位凡公子皆出之无畜于国诅盟誓也无公子故废公族之官至成公又不纳公子为公族乃仕卿之嫡子为置田邑以为之余子嫡子之母弟亦治余子之政其妾之子掌公之戎行凡三官皆卿之子公族无与括盾异母弟君姬氏文公女事俱见前旄车公行之官盾既为卿宜以嫡子为公族乃自处于庶而以公族让括使为嫡以故族人属之盖嫡子为宗宜统族也屏括食邑季其字也○呜呼此三家分晋之本也自披其枝叶而使本根一无所庇故异姓之臣世借权宠获奋诈谋而分其国抑盾于此让其弟可谓知所报矣而与公家谋何其防也岂亦利其本根之弱而因之以自封殖乎】
　　八年夏晋胥克有蛊疾郤缺为政秋废胥克使赵朔佐下军【蛊惑疾时赵盾卒郤缺代之朔盾子代胥克】
　　十三年秋赤狄伐晋及清先縠召之也冬晋人讨邲之败与清之师归罪于先縠而杀之尽灭其族君子曰恶之来也已则取之其先縠之谓乎【战邲不得志故复召狄为乱邲事见楚庄王之伯】
　　十五年秋七月晋侯使赵同献狄俘于周不敬刘康公曰不及十年原叔必有大咎天夺之魄矣【时晋灭赤狄潞氏故同献俘刘康公季子也原叔同字心之精灵是谓魂魄】
　　十六年三月献狄俘晋侯请于王戊申以黻冕命士防将中军且为太傅于是晋国之盗逃奔于秦羊舌职曰吾闻之禹称善人不善人逺此之谓也夫诗曰战战兢兢如临深渊如履薄冰善人在上也善人在上则国无幸民谚曰民之多幸国之不幸也是无善人之谓也【晋灭甲氏留吁故献俘士会代林父将中军黻冕命卿之服加以太傅称举也诗小雅言善人在位则凶人无不戒惧】
　　成公三年十二月甲戌晋作六军韩厥赵括巩朔韩穿荀骓赵旃皆为卿赏鞌之功也【伐齐战于鞌而胜见景公争伯韩厥为新中军赵括佐之巩朔为新上军韩穿佐之荀骓为新下军赵旃佐之晋旧有三军今为六军】
　　四年冬晋赵婴通于赵庄姬【赵婴赵盾弟庄姬赵朔妻成公女朔盾之子】五年春原屏放诸齐婴曰我在故栾氏不作我亡吾二昆其忧哉且人各有能有不能舍我何害弗聴婴梦天使谓已祭余余福女使问诸士贞伯贞伯曰不识也既而告其人曰神福仁而祸淫淫而无罚福也祭其得亡乎祭之之明日而亡【原原同屏屏括婴之兄也放放婴也时栾氏有剪赵之谋忌庄姬故不敢发婴言已虽淫而能令姬防赵氏贞伯谓婴宜得重罚以得放为福】
　　六年春晋人谋去故绛诸大夫皆曰必居郇瑕氏之地沃饶而近盬国利君乐不可失也韩献子将新中军且为仆大夫公揖而入献子从公立于寝庭谓献子曰何如对曰不可郇瑕氏土薄水浅其恶易觏易觏则民愁民愁则垫隘于是乎有沈溺重膇之疾不如新田土厚水深居之不疾有汾浍以流其恶且民从教十世之利也夫山泽林盬国之寳也国饶则民骄佚近寳公室乃贫不可谓乐公说从之夏四月丁丑晋迁于新田冬季文子如晋贺迁也【晋都名绛故绛今为山西翼城县时谋迁之郇瑕古国名在今解州境旧有郇城沃土肥饶民富盬盐池也仆兼太仆之职寝庭路寝之庭恶易觏以水浅则垢秽易积也垫隘昏垫狭隘也此二句悮应云易觏则垫隘垫隘则民愁沈溺湿疾重膇足肿也新田今为绛县与前二邑俱属平阳府高燥故不疾汾浍二水前见有水则秽流而不积从教易使也财易致则民骄侈近寳则民不务本故公室贫○韩献子迁都之议于晋亦有社稷之功】
　　八年夏晋赵庄姬为赵婴之亡故谮之于晋侯曰原屏将为乱栾郤为徴六月晋讨赵同赵括武从姬氏畜于公宫以其田与祁奚韩厥言于晋侯曰成季之勲宣孟之忠而无后为善者其惧矣三代之令王皆数百年保天之禄夫岂无辟王赖前哲以免也周书曰不敢侮鳏寡所以明徳也乃立武而反其田焉【庄姬恨原屏逐婴故譛其为乱徴实之也武朔之子从母养于宫成季赵衰也宣孟盾也厥言三代亦有邪僻之主赖其先人以免祸今于赵氏亦宜念其先世功勲而存之周书康诰言文王不侮鳏寡而徳益明欲晋侯法之也】
　　十年夏晋侯梦大厉被髪及地搏膺而踊曰杀余孙不义余得请于帝矣坏大门及寝门而入公惧入于室又坏户公觉召桑田巫巫言如梦公曰何如曰不食新矣公疾病求医于秦秦伯使医缓为之未至公梦疾为二竖子曰彼良医也惧伤我焉逃之其一曰居肓之上膏之下若我何医至曰疾不可为也在肓之上膏之下攻之不可达之不及药不至焉不可为也公曰良医也厚为之礼而归之六月丙午晋侯欲麦使甸人献麦馈人为之召桑田巫示而杀之将食张如厠陷而卒小臣有晨梦负公以登天及日中负晋侯出诸厠遂以为殉【厉厉鬼盖赵之先祖桑田晋邑其邑之巫言鬼怒如公所梦公不得食新麦矣缓医名为治也鬲上为肓心下为膏其间至虚于腑脏无系故攻达药皆不能为力攻熨灸也达砭针也六月今四月麦始熟甸人治公田者馈人进公膳者晋侯自以必食麦巫言不騐故杀之竟卒厠不获食张腹满也殉从葬也巫既以明术见杀小臣又以言梦自祸】
　　十一年春王三月郤犫来聘　声伯之母不聘穆姜曰吾不以妾为姒生声伯而出之嫁于齐管于奚生二子而寡以归声伯声伯以其外弟为大夫而嫁其外妹于施孝叔郤犫来聘求妇于声伯声伯夺施氏妇以与之妇人曰鸟兽犹不失俪子将若何曰吾不能死亡妇人遂行生二子于郤氏郤氏亡晋人归之施氏施氏逆诸河沈其二子妇人怒曰已不能庇其伉俪而亡之又不能字人之孤而杀之将何以终遂誓施氏【声伯名婴齐叔肸之子叔肸宣公同母弟穆姜宣公夫人不聘为妾兄弟之妻相谓曰姒管于奚齐人外弟于奚之子施孝叔鲁惠公五世孙俪耦也死亡谓犨忿而致祸也誓誓不为施氏妇见犫淫縦故亡因其聘而要后言之】秋晋郤至与周争鄇田王命刘康公单襄公讼诸晋郤至曰温吾故也故不敢失刘子单子曰昔周克商使诸侯抚封苏忿生以温为司冦与檀伯达封于河苏氏即狄又不能于狄而奔衞襄王劳文公而赐之温狐氏阳氏先处之而后及子若治其故则王官之邑也子安得之晋侯使郤至勿敢争【鄇温别邑今河南武陟县西南有鄇人亭抚封抚有其封苏忿生事见一卷檀伯亦周臣与苏俱封河内其竟尽河狐氏狐溱阳氏阳处父先食温言温本周地三传而及郤传言郤至贪故亡】
　　十三年春晋侯使郤锜来乞师将事不敬孟献子曰郤氏其亡乎礼身之干也敬身之基也郤子无基且先君之嗣卿也受命以求师将社稷是衞而惰弃君命也不亡何为【乞师将伐秦也郤锜郤克子故曰嗣卿】
　　十四年夏衞侯飨苦成叔甯惠子相苦成叔傲甯子曰苦成家其亡乎古之为飨食也以观威仪省祸福也故诗曰兕觵其觩防酒思柔彼交匪敖万福来求今夫子傲取祸之道也【苦成叔郤犫字先衞孙林父奔晋晋侯使犫送林父于衞衞享之相佐礼也惠子甯殖諡诗小雅言君子好礼饮酒皆思柔徳虽设兕觵觥然不用彼交于事而不傲如此乃求万福盖古者以兕角为觵所以罚不敬觩角曲貌】
　　十五年冬晋三郤害伯宗谮而杀之及栾弗忌伯州犂奔楚韩献子曰郤氏其不免乎善人天地之纪也而骤絶之不亡何待初伯宗每朝其妻必戒之曰盗憎主人民恶其上子好直言必及于难【伯宗栾弗忌皆晋贤大夫州犂伯宗子上才能上人也】
　　十六年夏六月晋楚遇于鄢陵范文子不欲战栾书曰楚师轻窕固垒而待之三日必退　郤至曰楚有六间不可失也　我必克之　郤至三遇楚子之卒见楚子必下免胄而趋风楚子使工尹襄问之以弓　郤至见客免胄承命　三肃使者而退　楚师薄于险　晋师　囚楚公子茷　乃宵遁【下下车风疾如风问遗也薄迫也遁楚遁以上俱节详见晋楚鄢陵之战】冬晋侯使郤至献楚防于周与单襄公语骤称其伐单子语诸大夫曰温季其亡乎位于七人之下而求掩其上怨之所聚乱之本也多怨而阶乱何以在位夏书曰怨岂在明不见是图将慎其细也今而明之其可乎【温至邑季字伐自以为功也至佐新军位居八而称已以掩其上七人夏书五子之歌言怨之不见犹以为图何况显称已伐其不任怨乎】
　　十七年夏晋范文子反自鄢陵使其祝宗祈死曰君骄侈而克敌是天益其疾也难将作矣爱我者唯祝我使我速死无及于难范氏之福也六月戊辰士燮卒【祝宗主祭祀祈祷者厉公无道故贤臣忧惧因祷自裁○春秋传祈死者二先儒多以为诬予以为非诬也自古勇夫志士精诚所格动天地之变者多矣欲祈身之死而有不能者乎】冬晋厉公侈多外嬖反自鄢陵欲尽去羣大夫而立其左右胥童以胥克之废也怨郤氏而嬖于厉公郤锜夺夷阳五田五亦嬖于厉公郤犫与长鱼矫争田执而梏之与其父母妻子同一辕既矫亦嬖于厉公栾书怨郤至以其不从已而败楚师也欲废之使楚公子茷告公曰此战也郤至实召寡君以东师之未至也与军帅之不具也曰此必败吾因奉孙周以事君公告栾书书曰其有焉不然岂其死之不恤而受敌使乎君盍尝使诸周而察之郤至聘于周栾书使孙周见之公使觇之信遂怨郤至厉公田与妇人先杀而饮酒后使大夫杀郤至奉豕寺人孟张夺之郤至射而杀之公曰季子欺余厉公将作难胥童曰必先三郤族大多怨去大族不偪敌多怨有庸公曰然郤氏闻之郤锜欲攻公曰虽死君必危郤至曰人所以立信知勇也信不叛君知不害民勇不作乱失兹三者其谁与我死而多怨将安用之君实有臣而杀之其谓君何我之有罪吾死后矣若杀不辜将失其民欲安得乎待命而已受君之禄是以聚党有党而争命罪孰大焉壬午胥童夷羊五帅甲八百将攻郤氏长鱼矫请无用众公使清沸魋助之抽戈结衽而伪讼者三郤将谋于榭矫以戈杀驹伯苦成叔于其位温季曰逃威也遂趋矫及诸其车以戈杀之皆尸诸朝胥童以甲刼栾书中行偃于朝矫曰不杀二子忧必及君公曰一朝而尸三卿余不忍益也对曰人将忍君臣闻乱在外为奸在内为轨御奸以徳御轨以刑不施而杀不可谓徳臣偪而不讨不可谓刑徳刑不立奸轨竝至臣请行遂出奔狄公使辞于二子曰寡人有讨于郤氏郤氏既伏其辜矣大夫无辱其复职位皆再拜稽首曰君讨有罪而免臣于死君之惠也二臣虽死敢忘君徳乃皆归公使胥童为卿公游于匠丽氏栾书中行偃遂执公焉召士匄士匄辞召韩厥韩厥辞曰昔吾畜于赵氏孟姬之谗吾能违兵古人有言曰杀老牛莫之敢尸而况君乎二三子不能事君焉用厥也闰月乙夘晦栾书中行偃杀胥童民不与郤氏胥童道君为乱故皆书曰晋杀其大夫【外嬖爱幸大夫胥童克之子与夷阳五长鱼矫皆是也梏械也公子茷晋战时所囚东师齐鲁衞之师时荀防佐下军居守郤犫将新军乞师故云不具孙周襄公曾孙悼公也君楚王尝试也觇伺也○栾书时称贤大夫而隐害如此其罪不特弑君而已○凡田猎贵者先杀厉公无道先妇人而后卿佐至奉豕进之公孟张夺其豕至射杀之公反以至夺孟张豕寺人奄士不偪不陵上有庸易有功争命竞君命也清弗魋亦嬖人与矫伪相讼以诣郤氏欲袭杀之榭讲武堂位所坐也驹伯郤锜字苦成叔郤犫字温至邑季字至本意欲禀君命而死今矫等不以君命而来故欲逃其凶威矫度书偃必弑君德绥逺故以御奸刑治近故以御轨以言不用奔匠丽氏嬖大夫家违兵去其兵也韩厥言已受恩必报食君之禄必不与于弑书偃以胥童以甲刼已故先杀之经书与郤氏同其文故传释其如此未必得夫子意也】
　　十八年春王正月庚申晋栾书中行偃使程滑弑厉公使荀防士鲂逆周子于京师而立之　二月乙酉朔
　　晋悼公即位于朝【程滑晋大夫悼公周子也朝庙五日而即位厉公以弑殒悼公不以嗣子居防以上节俱详见悼公复伯○悼公既承大宗当自处以正尽君薨即位之礼乃苟狥书偃之私非矣】襄公七年冬十月晋韩献子告老公族穆子有癈疾将立之辞曰诗云岂不夙夜谓行多露又曰弗躬弗亲庶民弗信无忌不才让其可乎请立起也与田苏游而曰好仁诗曰靖共尔位好是正直神之聴之介尔景福恤民为徳正直为正正曲为直参和为仁如是则神聴之介福降之立之不亦可乎庚戌使宣子朝遂老晋侯谓韩无忌仁使掌公族大夫【穆子厥长子名无忌立立为嗣诗召南言欲早夜而行惧多露之濡已义取非礼不可妄行又诗小雅言在位者不躬亲政事则庶民不奉信其命言已有疾不能亲政也起无忌弟宣子也田苏晋贤人苏言起好仁诗小雅言君子静焉以供其位求正直之人与之竝立则神明顺之而致大福靖安介助景大也恤民由靖共也正直正己心正曲正人心参和备也备此三德谓之仁如诗所称宜为嗣朝为卿朝于君老致仕掌为之师长】
　　十一年冬十二月晋侯以乐之半赐魏绛　魏绛于是乎始有金石之乐【以其和戎息民而谐诸侯也详见悼公复伯】
　　十四年夏诸侯之大夫从晋侯伐秦　晋侯待于竟使六卿帅诸侯之师以进　至于棫林不获成焉荀偃令曰鸡鸣而驾塞井夷灶唯余马首是瞻栾黡曰晋国之命未是有也余马首欲东乃归下军从之　伯游曰吾令实过悔之何及多遗秦禽乃命大还晋人谓之迁延之役栾鍼曰此役也报栎之败也役又无功晋之耻也吾有二位于戎路敢不耻乎与士鞅驰晋师死焉士鞅反栾黡谓士匄曰余弟不欲往而子召之余弟死而子来是而子杀余之弟也弗逐余亦将杀之士鞅奔秦秦伯问于士鞅曰晋大夫其谁先亡对曰其乐氏乎秦伯曰以其汰乎对曰然栾黡汰虐己甚犹可以免其在盈乎秦伯曰何故对曰武子之徳在民如周人之思召公焉爱其甘棠况其子乎栾黡死盈之善未能及人武子所施没矣而黡之怨实章将于是乎在秦伯以为知言为之请于晋而复之【棫林秦地成平也晋国兵事必六卿同议而出令此偃专之故黡弃之独归详见秦晋交伐偃以军帅不和恐多为秦所禽获鍼黡弟二位谓黡将下军鍼为戎右士鞅匄之子黡侈汰诬逐士鞅而汝也余见秦晋交伐盈黡之子武子栾书黡父也召公奭聴讼于甘棠之下周人思之不害其树而作勿伐之诗在祸所在也○愚谓鞅言非也书亲弑而君又隂害三郤得免于子幸矣】师归自伐秦晋侯舍新军礼也成国不过半天子之军周为六军诸侯之大者三军可也于是知朔生盈而死盈生六年而武子卒彘裘亦防皆未可立也新军无帅故舍之【成国大国朔知防之长子盈朔弟也盈生而朔死彘裘士鲂子十三年荀防士鲂卒其子皆幼未任为卿故新军无帅而舍之】
　　二十一年　栾桓子娶于范宣子生怀子范鞅以其亡也怨栾氏故与栾盈为公族大夫而不相能桓子卒栾祁与其老州宾通几亡室矣怀子患之祁惧其讨也愬诸宣子曰盈将为乱以范氏为死桓主而专政矣曰吾父逐鞅也不怒而以宠报之又与吾同官而专之吾父死而益富死吾父而专于国有死而已吾蔑从之矣其谋如是惧害于主吾不敢不言范鞅为之征怀子好施士多归之宣子畏其多士也信之怀子为下卿宣子使城着而遂逐之秋栾盈出奔楚宣子杀箕遗黄渊嘉父司空靖邴豫董叔邴师申书羊舌虎叔罴囚伯华叔向籍偃人谓叔向曰子离于罪其为不知乎叔向曰与其死亡若何诗曰优哉游哉聊以卒岁知也乐王鲋见叔向曰吾为子请叔向弗应出不拜其人皆咎叔向叔向曰必祁大夫室老闻之曰乐王鲋言于君无不行求赦吾子吾子不许祁大夫所不能也而曰必由之何也叔向曰乐王鲋从君者也何能行祁大夫外举不弃雠内举不失亲其独遗我乎诗曰有觉徳行四国顺之夫子觉者也晋侯问叔向之罪于乐王鲋对曰不弃其亲其有焉于是祁奚老矣闻之乘驲而见宣子曰诗曰惠我无疆子孙保之书曰圣有謩训明征定保夫谋而鲜过惠训不倦者叔向有焉社稷之固也犹将十世宥之以劝能者今壹不免其身以弃社稷不亦惑乎鲧殛而禹兴伊尹放太甲而相之卒无怨色管蔡为戮周公右王若之何其以虎也弃社稷子为善谁敢不勉多杀何为宣子说与之乘以言诸公而免之不见叔向而归叔向亦不告免焉而朝初叔向之母妬叔虎之母美而不使其子皆谏其母其母曰深山大泽实生龙蛇彼美余惧其生龙蛇以祸女女敝族也国多大宠不仁人闲之不亦难乎余何爱焉使往视寝生叔虎美而有勇力栾怀子嬖之故羊舌氏之族及于难栾盈过于周周西鄙掠之辞于行人曰天子陪臣盈得罪于王之守臣将逃罪罪重于郊甸无所伏窜敢布其死昔陪臣书能输力于王室王施惠焉其子黡不能保任其父之劳大君若不弃书之力亡臣犹有所逃若弃书之力而思黡之罪臣戮余也将归死于尉氏不敢还矣敢布四体唯大君命焉王曰尤而效之其又甚焉使司徒禁掠栾氏者归所取焉使出诸轘辕【桓子名黡宣子名匄懐子名盈栾祁黡妻匄女盈之母也范氏尧后祁姓亡室言乱甚桓主谓黡同官同为公族大夫下卿下军佐着晋邑乘其城着在外易逐也箕遗等十子皆晋大夫盈之党羊舌虎叔向弟籍偃上军司马离丽也不能逺害而丽于罪为不智叔向言虽囚犹胜于死亡诗逸诗言与世优游以全其年智也乐王鲋乐桓子也祁大夫名奚外举内举见悼公复伯诗大雅觉正直也言徳行正直则四方顺又诗周颂言文武有惠训之徳无穷故子孙赖而弗失书夏征言圣哲有谋功者当明信安定之谋鲜过有謩勲也惠训不倦惠我无疆也壹壹以弟故鲧禹管蔡周公言父子兄弟罪不相及伊尹太甲言迁善不念旧恶不见不告皆为国无私也不使不使侍向父山泽龙蛇言异地多生怪物敝衰也大宠谓六卿专权掠刼掠其财行人王之行人诸侯之臣称于天子曰陪臣守臣谓晋侯为王守土为郊甸所侵掠故云重得罪输力谓辅相晋侯翼戴天子大君周王也戮余罪戮之余尉氏讨奸之官布四体言无所隠尤晋逐盈而掠之是效尤也送迎宾客之官轘辕今河南登封县西北有轘辕岭】冬防于商任锢栾氏也【商任地旧阙】知起中行喜州绰邢蒯出奔齐皆栾氏之党也乐王鲋谓范宣子曰盍反州绰邢蒯勇士也宣子曰彼栾氏之勇也余何获焉王鲋曰子为彼栾氏乃亦子之勇也【锢使诸侯不得受余见齐崔庆之乱知起等晋四大夫何获言不获其用鲋言待之厚则获用】
　　二十二年秋栾盈自楚适齐　冬防于沙随复锢栾氏也【沙随今河南宁陵县有沙随城晋知栾盈在齐故复锢之余见齐崔庆之乱】
　　二十三年夏晋将嫁女于呉齐侯使析归父媵之以藩载栾盈及其士纳诸曲沃栾盈夜见胥午而告之对曰不可天之所废谁能兴之子必不免吾非爱死也知不集也盈曰虽然因子而死吾无悔矣我实不天子无咎焉许诺伏之而觞曲沃人乐作午言曰今也得栾孺子何如对曰得主而为之死犹不死也皆叹有泣者爵行又言皆曰得主何贰之有盈出徧拜之四月栾盈帅曲沃之甲因魏献子以昼入绛初栾盈佐魏庄子于下军献子私焉故因之赵氏以原屏之难怨栾氏韩赵方睦中行氏以伐秦之役怨栾氏而固与范氏和亲知悼子少而聴于中行氏程郑嬖于公唯魏氏及七舆大夫与之乐王鲋侍坐于范宣子或告曰栾氏至矣宣子惧桓子曰奉君以走固宫必无害也且栾氏多怨子为政栾氏自外子在位其利多矣既有利权又执民柄将何惧焉栾氏所得其唯魏氏乎而可强取也夫克乱在权子无懈矣公有姻防王鲋使宣子墨缞冒绖二妇人辇以如公奉公以如固宫范鞅逆魏舒则成列既乘将逆栾氏矣趋进曰栾氏帅贼以入鞅之父与二三子在君所矣使鞅逆吾子鞅请骖乘持带遂超乘右抚劒左援带命驱之出仆请鞅曰之公宣子逆诸阶执其手赂之以曲沃初斐豹也着于丹书栾氏之力臣曰督戎国人惧之斐豹谓宣子曰苟焚丹书我杀督戎宣子喜曰而杀之所不请于君焚丹书者有如日乃出豹而闭之督戎从之逾隐而待之督戎逾入豹自后击而杀之范氏之徒在台后栾氏乘公门宣子谓鞅曰矢及君屋死之鞅用劒以帅卒栾氏退摄车从之遇栾乐曰乐免之死将讼女于天乐射之不中又注则乘槐本而覆或以戟钩之断肘而死栾鲂伤栾盈奔曲沃晋人围之【晋与呉同姓而嫁女齐异姓而媵皆非礼析归父齐臣藩车之有障蔽者使若媵妄在其中曲沃晋祖庙所在盖诸卿分掌公邑而此邑属栾氏怀子能得士故愿为之死胥午守曲沃大夫集成也不天言已不为天所佑无咎言午能尽忠于已无咎也午因匿盈而饮其众孺子谓盈徧拜谢众思已献子魏舒諡庄子魏绛諡舒父也私私相爱原屏难见前赵因韩而复韩起又让武故睦伐秦役亦前见范宣子佐中行偃于中军悼子知防之子荀盈也年少与中行氏同姓故聴之郑亦荀氏宗七舆周礼侯伯七命七大夫主之固宫宫之有台观守备者利权财利之权民柄赏罚之柄姻防夫人有防晋自殽战还遂常墨缞恐栾氏有内应故为妇人服而入逆舒将强取之二三子诸大夫持带备堕坠因骖乘超登献子车抚劒援带刼之也请请所至赂曲沃恐其为异而越制以徼之也斐豹晋力士丹书以丹书其罪盖犯罪为官奴者如日言不负要明如日也闭之使督戎不知有豹隠短墙也台后公台之后乗登也摄引持也盖鞅先用短兵率步卒力战既胜而方引车以逐之乐盈之族注属矢于其车栎于槐根故覆鲂亦栾族】冬晋人克栾盈于曲沃尽杀栾氏之族党栾鲂出奔宋书曰晋人杀栾盈不言大夫言自外也【自外犯君而入非复晋大夫】
　　二十四年春穆叔如晋范宣子逆之问焉曰古人有言曰死而不朽何谓也穆叔未对宣子曰昔匄之祖自虞以上为陶唐氏在夏为御龙氏在商为豕韦氏在周为唐杜氏晋主夏盟为范氏其是之谓乎穆叔曰以豹所闻此之谓世禄非不朽也鲁有先大夫曰臧文仲既没其言立其是之谓乎豹闻之太上有立徳其次有立功其次有立言虽乆不废此之谓不朽若夫保姓受氏以守宗祊世不絶祀无国无之禄之大者不可谓不朽【穆叔叔孙豹諡范宣子名匄不朽死而名存也陶唐尧所治范之先出于尧终虞之世以为氏其后刘累能扰龙故夏孔甲以其官赐之氏曰御龙国于豕韦至商不絶其官已废故以国氏至武王封尧后为唐杜二国杜伯为宣王所杀其子隰奔晋四世及士防食邑于范佐晋主夏盟匄自言其先更虞夏商周至晋世为兴家穆叔以所闻对与匄言异立树立不磨也徳如黄帝尧舜功如禹稷言如史佚周任臧文仲祊庙门穆叔谓无功德与言以自建虽累世贵盛皆身死名灭矣○宣子自夸其世而穆子折之以此诚知言矣然此三者实相须以济均之重于世也而穆叔第言之盖以世降耳诚以徳者固足以该二而以功以言者又岂皆徒擅其偏者耶要之或遭值时势殊异或才质不能竝楙故各以其所至为称焉若云臧文仲尔者亦唯据已所覩记者哉】二十六年十二月晋韩宣子聘于周王使请事对曰晋士起将归时事于宰旅无他事矣王闻之曰韩氏其昌阜于晋乎辞不失旧【韩宣子名起王问何事来聘礼诸侯大夫入天子国称士时事四时职贡宰旅冢宰之下士言献职贡于宰旅不敢斥尊阜大也传言周衰诸侯莫能知礼惟起不失旧】昭公元年十二月赵孟适南阳　烝于温　卒【详见晋楚为成】二年春晋侯使韩宣子来聘且告为政而来见礼也观书于太史氏见易象与鲁春秋曰周礼尽在鲁矣吾乃今知周公之徳与周之所以王也公享之季武子赋緜之卒章韩子赋角弓季武子拜曰敢拜子之弥缝敝邑寡君有望矣武子赋节之卒章既享宴于季氏有嘉树焉宣子誉之武子曰宿敢不封殖此树以无忘角弓遂赋甘棠宣子曰起不堪也无以及召公宣子遂如齐纳币　自齐聘于衞衞侯享之北宫文子赋淇澳宣子赋木瓜【公即位起又代赵孟为玫故聘虽盟主而修好同盟故曰礼易象上下经之象词春秋鲁史二书载文王周公之徳与制故云云时儒道废诸国多阙故宣子适鲁见而恱之緜诗大雅义取文王有四臣故能以緜緜致兴盛以晋侯比文王以韩子比四辅角弓诗小雅取其兄弟昏姻无胥逺矣言兄弟之国宜相亲弥缝谓恤其所不足节诗小雅卒章取式讹尔心以畜万邦言晋徳可以畜万邦赋甘棠以召公比之纳币为平公聘少姜也余见田氏倾齐淇澳诗衞风美武公也言宣子有武公之德木瓜亦衞风义取厚报以为好】三年春齐侯使晏婴请继室于晋　既成昏晏子受礼叔向从之宴相与语叔向曰齐其何如晏子曰此季世也吾弗知齐其为陈氏矣　叔向曰然虽吾公室今亦季世也戎马不驾卿无军行公乘无人卒列无长庶民罢敝而公室滋侈道殣相望而女富溢尤民闻公命如逃冦雠栾郤胥原狐续庆伯降在皁政在家门民无所依君日不悛以乐惂忧公室之卑其何日之有谗鼎之铭曰昧旦防显后世犹怠况日不悛其能乆乎晏子曰子将若何叔向曰晋之公族尽矣肸闻之公室将卑其公族枝叶先落则公从之肸之宗十一族唯羊舌氏在而已肸又无子公室无度幸而得死岂其获祀【继室继少姜也详见晋失诸侯田出于陈故曰陈氏余见田氏倾齐向言晋衰弱不能征讨诸侯公乘卒皆非其人非其长饿死为殣溢尤女宠之家富贵过甚也栾郤等八姓皆晋旧臣皁贱官悛惧而改惂慢也以乐而慢易其忧祸也谗鼎一云疾谗之鼎一云禹铸九鼎于甘谗之地故曰谗鼎昧旦早起也防大也言夙夜以务大显后世犹懈怠同祖为宗无子无贤子也向明知国亡身死而不祀矣】夏四月郑伯如晋公孙段相甚敬而卑礼无违者晋侯嘉焉授之以策曰子丰有劳于晋国余闻而弗忘赐女州田以胙乃旧勲伯石再拜稽首受策以出君子曰礼其人之急也乎伯石之汰也一为礼于晋犹荷其禄况以礼终始乎诗曰人而无礼胡不遄死其是之谓乎初州县栾豹之邑也及栾氏亡范宣子赵文子韩宣子皆欲之文子曰温吾县也二宣子曰自郤称以别三传矣晋之别县不唯州谁获治之文子病之乃舍之二子曰吾不可以正议而自与也皆舍之及文子为政赵获曰可以取州矣文子曰退二子之言义也违义祸也余不能治余县又焉用州其以徼祸也君子曰弗知实难知而弗从祸莫大焉有言州必死丰氏故主韩氏伯石之获州也韩宣子为之请之为其复取之之故【段子丰之子伯石策赐命之书因子有礼而思其父之勲其勲无考胙禄以报之也诗鄘风遄速也州本属温今俱属怀庆府郤称郤氏族始受州与温别至此已传三家县邑既别者甚多焉得追治而取之获文子子徼求也段主于韩故宣子为段请州为其复归于晋可自取也】七年夏子产为丰施归州田于韩宣子曰日君以夫公孙段为能任其事而赐之州田今无禄早世不获乆享君徳其子弗敢有不敢以闻于君私致诸子宣子辞子产曰古人有言曰其父析薪其子勿克负荷施将惧不能任其先人之禄其况能任大国之赐纵吾子为政而可后之人若属有疆埸之言敝邑获戾而丰氏受其大讨吾子取州是免敝邑于戾而建置丰氏也敢以为请宣子受之以告晋侯晋侯以与宣子宣子为初言病有之以易原县于乐大心【段已卒于此年正月丰施段之子荷担也析薪以微薄喻贵重获戾恐后代宣子者将以郑取晋邑为郑罪初言谓前与赵氏争言乐大心宋大夫原晋邑前以赐大心今以温与大心易原】
　　九年夏四月晋荀盈如齐逆女还六月卒于戏阳殡于绛未葬晋侯饮酒乐膳宰屠蒯趋入请佐公使尊许之而遂酌以饮工曰女为君耳将司聪也辰在子夘谓之疾日君彻宴乐学入舍业为疾故也君之卿佐是谓股肱股肱或亏何痛如之女弗闻而乐是不聪也又饮外嬖嬖叔曰女为君目将司明也服以旌礼礼以行事事有其物物有其容今君之容非其物也而女不见是不明也亦自饮也曰味以行气气以实志志以定言言以出令臣实司味二御失官而君弗命臣之罪也公说彻酒初公欲废知氏而立其外嬖为是悛而止秋八月使荀跞佐下军以说焉【荀盈知悼子逆女自为逆也戏阳晋地北直内黄县北旧有戏阳城膳宰为公主膳者名屠蒯公固有人执尊酌酒蒯请为之佐工乐师师旷乐所以聪耳故曰司聪疾恶也纣以甲子日亡桀以乙夘日亡故以为忌日股肱亡痛疾过于忌日弗闻不闻此义外嬖嬖大失职司察外事故曰司视旌表也事政今也物类也容貌也有卿佐之丧而作乐欢防故曰非物蒯主膳故司味味调则气和气和则志平志发为言而命之为令工与嬖叔皆侍御君者不聪明是失官也不以其罪命之是令之不衷原于味之不调也跞盈之子知文子佐下军代父说自解也】
　　十四年冬十二月晋邢侯与雍子争鄐田乆而无成士景伯如楚叔鱼摄理韩宣子命断旧狱罪在雍子雍子纳其女于叔鱼叔鱼蔽罪邢侯邢侯怒杀叔鱼与雍子于朝宣子问其罪于叔向叔向曰三人同罪施生戮死可也雍子自知其罪而赂以买直鲋也鬻狱邢侯专杀其罪一也已恶而掠美为昏贪以败官为墨杀人不忌为贼夏书曰昏墨贼杀臯陶之刑也请从之乃施邢侯而尸雍子与叔鱼于市仲尼曰叔向古之遗直也治国制刑不隐于亲三数叔鱼之恶不为末减曰义也夫可谓直矣平丘之防数其贿也以寛衞国晋不为暴归鲁季孙称其诈也以寛鲁国晋不为虐邢侯之狱言其贪也以正刑书晋不为颇三言而除三恶加三利杀亲益荣犹义也夫【邢侯楚申公巫臣之子雍子亦故楚人士景伯晋理官摄代也蔽周礼作弊断也施行罪也鬻狱以狱为市昏乱也墨不洁也贼害也三者罪皆死末薄减轻也制以公义不牵于情故谓遗直三恶暴虐颇三恶除则三利加荣光也嘉其合义故复婉词以叹美之○叔向三善虽皆于国事有济而使以圣人处之当犹有尽义于此者盖未必为夫子之言也】
　　十六年夏四月公至自晋子服昭伯语季平子曰晋之公室其将遂卑矣君幼弱六卿彊而奢傲将因是以习习实为常能无卑乎平子曰尔幼恶识国秋八月晋昭公卒冬十月季平子如晋葬昭公平子曰子服回之言犹信子服氏有子哉【春晋人止公时得归昭伯惠伯之子服回也随公自晋还言晋室将卑始平子以其幼不信其言自往见之乃信有子有贤子也】
　　二十五年夏防于黄父　子太叔见赵简子简子问揖让周旋之礼焉对曰是仪也非礼也简子曰敢问何谓礼对曰吉也闻诸先大夫子产曰夫礼天之经也地之义也民之行也天地之经而民实则之则天之明因地之性生其六气用其五行气为五味发为五色章为五声淫则昏乱民失其性是故为礼以奉之为六畜五牲三牺以奉五味为九文六采五章以奉五色为九歌八风七音六律以奉五声为君臣上下以则地义为夫妇外内以经二物为父子兄弟姑姊甥舅昏媾姻亚以象天明为政事庸力行务以从四时为刑罚威狱使民畏忌以类其震曜杀戮为温慈惠和以效天之生殖长育民有好恶喜怒哀乐生于六气是故审则宜类以制六志哀有哭泣乐有歌舞喜有施舍怒有战鬬喜生于好怒生于恶是故审行信令祸福赏罚以制死生生好物也死恶物也好物乐也恶物哀也哀乐不失乃能协于天地之性是以长乆简子曰甚哉礼之大也对曰礼上下之纪天地之经纬也民之所以生也是以先王尚之故人之能自曲直以赴礼者谓之成人大不亦宜乎简子曰鞅也请终身守此言也【黄父事详见王室子朝之乱太叔因鞅问而别仪礼之异复极言礼之大经者道之常义者利之宜行者人所履天之明日月星辰地之性高下刚柔六气隂阳风雨晦明五行金木水火土五味咸酸辛苦甘五色青黄赤白黑五声宫商角征羽淫过也滋味声色过则伤性为礼以奉其性奉养而成之也九文谓山龙华虫藻火宗彞粉米黼黻六采杂用天地四方青白赤黑黄五章青与赤为文赤与白为章白与黑为黼黑与青为黻五色备为之绣九歌九功之徳皆可歌也六府三事谓之九功八风八方之风七音宫商角征羽变宫变征也盖宫与商商与角徴与羽相去各一律至角与徴羽与宫相去乃二律相去一律则音节和相去二律则音节逺故徴角之间近徴收一声比徴少下谓之变徴羽宫之间近宫收一声少高于宫谓之变宫六律黄钟太簇姑洗防宾夷则无射阳声为律隂声为吕以应十二月气皆圣人制之以全天地之用使有所制而不过以成人之性也又其大者尊为君卑为臣外焉夫内焉妇以法地之高下刚柔使有常经二物刚柔也又为父子六亲使亲踈伦序如天文之森列妻父曰昏重昏曰媾壻父曰姻两壻相称曰亚又在君为政臣为事民功曰庸治功曰力行其徳教务其时要以顺春夏秋冬之时雷震电曜天之威作刑狱以类之春生夏长天之恩施恩惠以效之皆所以则乎天人有好恶喜怒哀乐六志禀天地六气以生为礼以审其则宜其类使不过节六志总于哀乐六气不外乎隂阳哀乐得其正是能则天因地协于阳舒隂惨之性与天地参而长乆纪纲以维之经纬错综以文之民有礼则生无礼则死故曰所以生人性之曲者以礼弼之使就于直人性之直者以礼弼之使就于曲如此而后成乎人鞅自言能守此终身○窃以鞅专国蔑君悖礼极矣岂能守此乎然闻言而深当乎心其智亦足称耳】补【六畜马牛羊豕犬鸡五牲去马三牺去犬鸡】
　　二十八年春晋祁胜与邬臧通室祁盈将执之访于司马叔游叔游曰郑书有之恶直丑正实蕃有徒无道立矣子惧不免诗曰民之多辟无自立辟姑已若何盈曰祁氏私有讨国何有焉遂执之祁胜赂荀跞荀跞为之言于晋侯晋侯执祁盈祁盈之臣曰钧将皆死憖使吾君闻胜与臧之死也以为快乃杀之夏六月晋杀祁盈及杨食我食我祁盈之党也而助乱故杀之遂灭祁氏羊舌氏初叔向欲娶于申公巫臣氏其母欲娶其党叔向曰吾母多而庶鲜吾惩舅氏矣其母曰子灵之妻杀三夫一君一子而亡一国两卿矣可无惩乎吾闻之甚美必有甚恶是郑穆少妃姚子之子子貉之妹也子貉早死无后而天钟美于是将必以是大有败也昔有仍氏生女黰黑而甚美光可以鉴名曰妻乐正后夔取之生伯封实有豕心贪惏无餍忿纇无期谓之封豕有穷后羿灭之夔是以不祀且三代之亡共子之废皆是物也女何以为哉夫有尤物足以移人苟非德义则必有祸叔向惧不敢取平公强使取之生伯石伯石始生子容之母走谒诸姑曰长叔姒生男姑视之及堂闻其声而还曰是豺狼之声也狼子野心非是莫丧羊舌氏矣遂弗视【祁胜邬臧皆盈家臣盈午之子通室易妻也叔游叔侯子引郑书言害正直者实多徒众以世乱谗胜也诗大雅僻邪也辟法也钧均同憖且也盈忿二人甚闻其杀虽知已必死且为快杨叔向邑食我向子伯石也巫臣氏夏姬女向言父多妾媵而庶子鲜少嫌母性不旷故不欲娶母党向母极言巫臣氏不可娶子灵巫臣字妻夏姬也三夫陈御叔楚襄老巫臣一君陈灵公一子征舒一国陈也两卿孔宁仪行父子貉郑灵公夷于是指夏姬有仍古诸侯美髪为黰可鉴髪肤光甚也髪黑也夔舜典乐之君长纇戾封大也夏以妹喜亡殷以妲己亡周以褒姒亡共子申生以骊姬废尤异也尤异之物必有徳义则可以胜之子容母叔向嫂伯华妻也姑叔向母兄弟之妻相谓姒莫丧言必此子丧之也○二贤臣之后絶矣传言助乱亦诬之耳向母以妬闻而两论女祸明哲敻絶于人不能少延羊舌氏惜哉】秋晋韩宣子卒魏献子为政分祁氏之田以为七县分羊舌氏之田以为三县司马弥牟为邬大夫贾辛为祁大夫司马乌为平陵大夫魏戊为梗阳大夫知徐吾为涂水大夫韩固为马首大夫孟丙为盂大夫乐霄为铜鞮大夫赵朝为平阳大夫僚安为杨氏大夫谓贾辛司马鸟为有力于王室故举之谓知徐吾赵朝韩固魏戊余子之不失职能守业者也其四人者皆受县而后见于魏子以贤举也魏子谓成鱄吾与戊也县人其以我为党乎对曰何也戊之为人也逺不忘君近不偪同居利思义在约思纯有守心而无淫行虽与之县不亦可乎昔武王克商光有天下其兄弟之国者十有五人姬姓之国者四十人皆举亲也夫举无他唯善所在亲防一也诗曰唯此文王帝度其心莫其徳音其徳克明克明克类克长克君王此大国克顺克比比于文王其徳靡悔既受帝祉施于孙子心能制义曰度徳正应和曰莫昭临四方曰明勤施无私曰类教诲不倦曰长赏庆刑威曰君慈和徧服曰顺择善而从之曰比经纬天地曰文九徳不愆作事无悔故袭天禄子孙赖之主之举也近文徳矣所及其逺哉贾辛将适其县见于魏子魏子曰辛来昔叔向适郑鬷蔑恶欲观叔向从使之收器者而往立于堂下一言而善叔向将饮酒闻之曰必鬷明也下执其手以上曰昔贾大夫恶娶妻而美三年不言不笑御以如臯射雉获之其妻始笑而言贾大夫曰才之不可以已我不能射女遂不言不笑夫今子少不飏子若无言吾几失子矣言之不可以已也如是遂如故知今女有力于王室吾是以举女行乎敬之哉母堕乃力仲尼闻魏子之举也以为义曰近不失亲逺不失举可谓义矣又闻其命贾辛也以为忠诗曰永言配命自求多福忠也魏子之举也义其命也忠其长有后于晋国乎【魏献子名舒继韩起将中军瓜分二氏之邑而用其人邬今山西介西县有邬城祁今祁县平陵今文水县梗阳今清源县有梗阳城涂水今榆次县焉首今夀阳县有马首城盂今为盂县有大孟城七县皆祁氏田□鞮今沁州有□鞮城平阳今临汾县杨氏今北直宁晋县三县皆羊舌氏田戊舒庶子徐吾知盈孙固韩起孙朝赵胜曽孙辛乌帅师纳敬王者余子卿之庶子四人司马弥牟孟丙乐霄僚安也受县而后见言采众而举不以私也鱄晋大夫舒恐众议已私于子鱄极言戊之善以大舒之举逺疏逺同同位思义不苟得思纯无滥心光显也诗大雅美文王能王大国受天福施及子孙度合宜也莫清静也明无不达也类无失所也勤教诲长人之道作威福君人之职柔服天下顺之故帷善是从比之义经纬两间文之备是谓九徳皆无愆过则动无悔吝袭继也近文徳言所举之善近文王之徳其福祚将及于子孙也舒又因辛见而称其勲以辛貌侵而比之郑鬷明恶丑貌使使人从使人之收宴器者必鬷明素闻其贤故御为妻御如往也臯臯泽不飏貌不有功而举见人不可无能也不失亲谓戊不失举谓辛先赏王室之功故为忠○是时晋之公族已尽三家簒晋之势已成分县举善而晋君罔闻传要其后嗣享国而夸侈其词谀莫甚焉复假夫子之言以文之抑诬甚矣】冬梗阳人有狱魏戊不能断以狱上其大宗赂以女乐魏子将受之魏戊谓阎没女寛曰主以不贿闻于诸侯若受梗阳人贿莫甚焉吾子必谏皆许诺退朝待于庭馈入召之比置三叹既食使坐魏子曰吾闻诸伯叔谚曰唯食忘忧吾子置食之闲三叹何也同辞而对曰或赐二小人酒不夕食馈之始至恐其不足是以叹中置自咎曰岂将军食之而有不足是以再叹及馈之毕愿以小人之腹为君子之心属厌而已献子辞梗阳人【狱上上魏子决之大宗讼者之大宗阎没女寛魏子属大夫进朝魏子朝君退待庭二子待召召二于食也使坐更命之坐魏子将中军称将军属适也厌足也言小人之腹适于足则止君子之心亦宜然献子悟而辞赂】
　　二十九年冬晋赵鞅荀寅帅师城汝滨遂赋晋国一鼓鐡以铸刑鼎着范宣子所为刑书焉仲尼曰晋其亡乎失其度矣夫晋国将守唐叔之所受法度以经纬其民卿大夫以序守之民是以能尊其贵贵是以能守其业贵贱不愆所谓度也文公是以作执秩之官为被庐之法以为盟主今弃是度也而为刑鼎民在鼎矣何以尊贵贵何业之守贵贱无序何以为国且夫宣子之刑夷之搜也晋国之乱制也若之何以为法蔡史墨曰范氏中行氏其亡乎中行寅为下卿而干上令擅作刑器以为国法是法奸也又加范氏焉易之亡也其及赵氏赵孟与焉然不得已若徳可以免【赵鞅武之孙荀寅呉之子汝滨晋所取陆浑地城城而守之三十斤曰钧钧四曰石石四曰皷盖四百八十斤也因军役为之故言遂范匄曽作刑书今收而着之鼎序位次也文公搜被庐脩唐叔之法事在文公之伯民在鼎谓权移于鼎故民不尊乎贵而贵失其业夷搜事见本事内宣子之刑乃夷搜之法蔡史墨即蔡墨加范氏谓宣子刑书中既废矣今复兴之是成其咎故其亡尤易赵孟不得已而从之故脩徳可以免祸○此段掇后事而附防之赵孟何徳之有其诬弥甚矣】定公四年春反自召陵郑子太叔未至而卒晋赵简子为之临甚哀曰黄父之防夫子语我九言曰无始乱无怙富无恃宠无违同无敖礼无骄能无复怒无谋非徳无犯非义【时防召陵谋伐楚不克而反临哭临始祸乱首也怙富则骄恃宠则陵人同众欲也礼有礼者骄能以能骄人复重也非徳之事非所谋不义之事非所为○奸雄假好善之名以欺人岂其情哉】十三年春晋赵鞅谓邯郸午曰归我衞贡五百家吾舍诸晋阳午许诺归告其父兄父兄皆曰不可衞是以为邯郸而寘诸晋阳絶衞之道也不如侵齐而谋之乃如之而归之于晋阳赵孟怒召午而囚诸晋阳使其从者说劒而入涉宾不可乃使告邯郸人曰吾私有讨于午也二三子唯所欲立遂杀午赵稷涉宾以邯郸叛夏六月上军司马籍秦围邯郸邯郸午荀寅之甥也荀寅范吉射之姻也而相与睦故不与围邯郸将作乱董安于闻之告赵孟曰先备诸赵孟曰晋国有命始祸者死为后可也安于曰与其害于民宁我独死请以我说赵孟不可秋七月范氏中行氏伐赵氏之宫赵鞅奔晋阳晋人围之范臯夷无宠于范吉射而欲为乱于范氏梁婴父嬖于知文子文子欲以为卿韩简子与中行文子相恶魏襄子亦与范昭子相恶故五子谋将逐荀寅而以梁婴父代之逐范吉射而以范臯夷代之荀跞言于晋侯曰君命大臣始祸者死载书在河今三臣始祸而独逐鞅刑已不钧矣请皆逐之冬十一月荀跞韩不信魏蔓多奉公以伐范氏中行氏弗克二子将伐公齐高彊曰三折肱知为良医唯伐君为不可民弗与也我以伐君在此矣三家未睦可尽克也克之君将谁与若先伐君是使睦也弗聴遂伐公国人助公二子败从而伐之丁未荀寅士吉射奔朝歌韩魏以赵氏为请十二月辛未赵鞅入于绛盟于公宫【邯郸今北直邯战县赵氏别邑午邑大夫鞅宗前赵鞅围衞衞惧贡五百家鞅置之邯郸此欲徙着晋阳鞅本邑今为山西太原县父兄言衞以五百家在邯郸故与邯郸亲若置晋阳是絶衞也侵齐则齐当来报因以惧齐为名而徙之则衞与邯郸好不絶于是侵齐而归之鞅时憾衞且方备齐故怒囚之而禁其从者带劒防其乱也涉宾午家臣忿王以非罪见囚故不从鞅遂使其邑人别立宗亲而杀午稷午子与宾据邯郸叛荀范以姻睦故欲攻鞅以救之安于赵氏臣即性缓佩以自急者请先二家为备鞅避国法欲俟二家先而后应之安于惧见攻必害民宁以一人当之若国讨可归罪我而杀之以解臯夷范氏侧室子知文子荀跞也简子韩起孙名不信中行文子荀寅也襄子魏舒孙名蔓多昭子士吉射也五子范臯夷梁婴父知文子韩简子魏襄子在河为盟书沉之河高彊齐子尾子奔鲁遂奔晋事在田氏倾齐言歴病多者知疗病之法喻已涉难知成败述已事为戒为二家谋之不聴果败亡鞅复入朝歌今北直濬县西七十里有朝歌城】
　　十四年春梁婴父恶董安于谓知文子曰不杀安于使终为政于赵氏赵氏必得晋国盍以其先发难也讨于赵氏文子使告于赵孟曰范中行氏虽信为乱安于则发之是安于与谋乱也晋国有命始祸者死二子既伏其罪矣敢以告赵孟患之安于曰我死而晋国宁赵氏定将焉用生人谁不死吾死莫矣乃缢而死赵孟尸诸市而告于知氏曰主命戮罪人安于既伏其罪矣敢以告知伯从赵孟盟而后赵氏定祀安于于庙【梁婴父忌安于忠智用于赵故谋去之安于甘以身死宁其国家此赵氏所由兴知伯知文子庙赵氏庙】夏晋人围朝歌公防齐侯衞侯于脾上梁之闲谋救范中行氏析成鲋小王桃甲率狄师以袭晋战于终中不克而还士鲋奔周小王桃甲入于朝歌秋齐侯宋公防于洮范氏故也【脾上梁闲即牵地今北直内黄县境鲋桃甲本晋臣为二氏党宋齐复防以谋救范氏】冬十二月晋人败范中行氏之师于潞获籍秦高彊又败郑师及范氏之师于百泉【籍彊亦范氏党郑助范氏故并败百泉地阙】
　　哀公元年夏四月齐侯衞侯救邯郸围五鹿秋八月齐侯衞侯防于干侯救范氏也师及齐师衞孔圉鲜虞人伐晋取棘蒲冬十月晋赵鞅伐朝歌【五鹿棘蒲皆晋邑】
　　二年秋八月齐人输范氏粟郑子姚子般送之士吉射逆之赵鞅御之遇于戚阳虎曰吾车少以兵车之旆与罕驷兵车先陈罕驷自后随而从之彼见吾貌必有惧心于是乎防之必大败之从之卜战焦乐丁曰诗曰爰始爰谋爰契我谋协以故兆询可也简子誓曰范氏中行氏反易天明斩艾百姓欲擅晋国而灭其君寡君恃郑而保焉今郑为不道弃君助臣二三子顺天明从君命经徳义除诟耻在此行也克敌者上大夫受县下大夫受郡士田十万庶人工商遂人臣圉免志父无罪君实图之若其有罪绞缢以戮桐棺三寸不设属辟素车朴马无入于兆下卿之罚也甲戌将战邮无恤御简子衞太子为右登铁上望见郑师众太子惧自投于车下子良授太子绥而乘之曰妇人也简子巡列曰毕万匹夫也七战皆获有马百乘死于牖下羣子勉之死不在防繁羽御赵罗宋勇为右罗无勇麇之吏诘之御对曰痁作而伏衞太子祷曰曾孙蒯瞆敢昭告皇祖文王烈祖康叔文祖襄公郑胜乱从晋午在难不能治乱使鞅讨之蒯瞆不敢自佚备持矛焉敢告无絶筋无折骨无面伤以集大事无作三祖羞大命不敢请佩玉不敢爱郑人击简子中肩毙于车中获其蠭旗太子救之以戈郑师北获温大夫赵罗太子复伐之郑师大败获齐粟千车赵孟喜曰可矣傅傁曰虽克郑犹有知在忧未艾也初周人与范氏田公孙尨税焉赵氏得而献之吏请杀之赵孟曰为其主也何罪止而与之田及铁之战以徒五百人宵攻郑师取蠭旗于子姚之幕下献曰请报主徳追郑师姚般公孙林殿而射前列多死赵孟曰国无小既战简子曰吾伏弢呕血鼓音不衰今日我上也太子曰吾救主于车退敌于下我右之上也邮良曰我两靷将絶吾能止之我御之上也驾而乘材两靷皆絶【齐郑同救二氏齐输粟郑以师送之赵鞅恐二氏得粟而强故御之战戚衞地在今北直开州城北子姚罕达子般驷旆先驱车也阳虎先奔赵氏欲设旆于军前盛为军容与驷罕兵车在前者相对彼自后望之不知虚实故惧防合战也焦兆不成乐丁晋大夫诗大雅言先人事后卜筮询咨询也故兆始谋二子卜得吉兆言今既谋同不须更卜鞅遂誓于师天明天伦也县百里之地郡五十里十万亩数也遂得遂仕进免免厮役也志父简子别名君图之不敢自专也绞用以缢者属辟棺之重数属次大棺辟亲身棺王棺四重上公三重侯伯以下再重大夫一重一重惟属与大棺无辟鞅所云据时僣也桐棺欲速朽也车马以载柩者朴素亦示罪兆葬域也为众设赏自设罚以鼓众无恤王良也善御太子蒯瞆前纳于戚故为右铁今开州北有铁丘为望师所妇人讥其怯也毕万晋献公卿皆获有功也死牖下得令终也繁羽赵罗宋勇皆晋大夫麇束缚也痁疟疾罗无勇故托云疟而麇之太子自为祷皇大烈显也继业守文故曰文祖蒯襄之孙胜郑声公名乱从从于乱也午晋定公名持矛为戎右不敢请不敢爱皆以归福于神也毙踣也蠭旗旗名罗无勇故获赵孟即简子喜喜二氏失援粮絶而垂破也傅傁简子属料知氏必复为难不特二氏故曰未艾尨范氏臣为范氏周人所与田之税鞅得既不杀而又还其税故立竒功以报姚般与林三子皆善射赵孟不敢小郑而称之弢弓衣上上功也靷马胄引轴之皮将絶而能止御之和也材横木明细小乘之皆絶騐其将絶也○简子将战而誓则先众后已幸而胜即与下争功矣】
　　三年冬十月晋赵鞅围朝歌师于其南荀寅伐其郛使其徒自北门入已犯师而出癸丑奔邯郸十一月赵鞅杀士臯夷恶范氏也【时荀寅不能守朝歌将出奔乘鞅在其南而伐鞅北郭之围兵使在外救已之徒亦入击之内外合势得出而奔邯郸与赵稷合鞅恶范氏迁怒而杀臯夷臯夷谋其宗以图幸而竟为身害】
　　四年秋七月齐陈乞施衞甯跪救范氏庚午围五鹿九月赵鞅围邯郸冬十一月邯郸降荀寅奔鲜虞赵稷奔临十二月施逆之遂堕临国夏伐晋取邢任栾鄗逆畤隂人盂壶口防鲜虞纳荀寅于柏人【陈乞施皆齐大夫甯跪衞大夫五鹿晋邑围之以救范氏不克而邯郸降二子奔临亦晋邑稷不能守施迎之归齐而堕临邢任等八邑皆晋地栾今北直栾城县鄗今柏乡县壶口今山西壶闗县夏既取之复徃防鲜虞纳寅于柏人今北直唐山县有柏人城】
　　五年春晋围柏人荀寅士吉射奔齐初范氏之臣王生恶张栁朔言诸昭子使为柏人昭子曰夫非而雠乎对曰私雠不及公好不废过恶不去善义之经也臣敢违之及范氏出张栁朔谓其子尔从主勉之我将止死王生授我矣吾不可以僭之遂死于柏人【荀寅士吉射同奔朝歌吉射自逆齐粟不见传至此与寅同奔齐王生张栁朔皆范氏属恶相恶为柏人为之宰也出出柏人奔齐授我授以死节○噫王生之举栁朔之死俱不负其心而两合于义矣】夏赵鞅伐衞范氏之故也遂围中牟【衞助范氏故也】
　　六年春晋伐鲜虞治范氏之乱也
　　二十三年夏六月晋荀瑶伐齐高无防帅师御之知伯视齐师马骇遂驱之曰齐人知余旗其谓余畏而反也及垒而还将战长武子请卜知伯曰君告于天子而卜之以守龟于宗祧吉矣吾又何卜焉且齐人取我英丘君命瑶非敢燿武也治英丘也以辞伐罪足矣何必卜壬辰战于犂丘齐师败绩知伯亲禽顔庚【荀瑶跞之孙亦称知伯高无防齐卿视视其强弱驱乘马骇而驱也长武子晋大夫治英丘治取英丘之罪事不见传犂丘隰也齐地顔庚齐大夫顔涿聚○知伯贤于人者五于此见其畧矣】
　　二十四年夏四月晋侯将伐齐使来乞师曰昔臧文仲以楚师伐齐取谷宣叔以晋师伐齐取汶阳寡君欲徼福于周公愿乞灵于臧氏臧石帅师防之取廪丘军吏令缮将进莱章曰君卑政暴往岁克敌今又胜都天奉多矣又焉能进是躗言也役将班矣晋师乃还饩臧石牛太史谢之曰以寡君之在行牢礼不度敢展谢之【乞灵以臧氏世胜齐故乞其威灵石臧宾如之子廪丘齐地晋军吏令缮治战备更进取莱章齐大夫克敌谓禽顔庚胜都谓取廪丘躗犹过也言晋内乱不能立功于外生曰饩饩之以牛也太史晋太史在行在军行不度不如礼度】
　　二十七年夏晋荀瑶帅师伐郑次于桐丘郑驷请救于齐齐师将兴陈成子属孤子三日朝设乘车两马系五邑焉召顔涿聚之子晋曰隰之役而父死焉以国之多难未女恤也今君命女以是邑也服车而朝毋废前劳乃救郑及留舒违谷七里谷人不知及濮雨不涉子思曰大国在敝邑之宇下是以告急今师不行恐无及也成子衣制杖戈立于阪上马不出者助之鞭之知伯闻之乃还曰我卜伐郑不卜敌齐使谓成子曰大夫陈子陈之自出陈之不祀郑之罪也故寡君使瑶察陈衷焉谓大夫其恤陈乎若利本之顚瑶何有焉成子怒曰多陵人者皆不在知伯其能乆乎中行文子告成子曰有自晋师告寅者将为轻车千乘以厌齐师之门则可尽也成子曰寡君命恒曰无及寡无畏众虽过千乘敢辟之乎将以子之命告寡君文子曰吾乃今知所以亡君子之谋也始衷终皆举之而后入焉今我三不知而入之不亦难乎【驷歂之子陈成子田常也属孤子为将出师而防死事者之子使朝三日以礼之乘车两马大夫服又加之以五邑晋聚子隰黎丘也见前以聚战死特宠其子以励众留舒谷皆齐地违去也不知言其整也濮水今在开州东南六十里似与其时不同子思郑大夫名国参大国宇下疑倒应云敝邑在大国之宇下制雨衣知伯还畏其得众也楚独灭陈非郑之罪今知伯诬以郑故而欲以是辱成子故成子谓其多陵人衷中也察其中见灭之由中行文子荀寅也前奔在齐谬以晋众恐成子知其诬故言告寡君将察其诬而罪之文子自恨己无智言君子谋事既慎于始虑于中又度于终皆可举而后行今思之不详而妄言自亡之由也】悼之四年晋荀瑶帅师围郑未至郑驷曰知伯愎而好胜早下之则可行也乃先保南里以待之知伯入南里门于桔柣之门郑人俘酅魁垒赂之以知政闭其口而死将门知伯谓赵孟入之对曰主在此知伯曰恶而无勇何以为子对曰以能忍耻庶无害赵宗乎知伯不悛赵襄子由是惎知伯遂丧之知伯贪而愎故韩魏反而丧之【悼公哀公之子名宁哀公出逊鲁人立之南里在郑城外驷知知伯故守之不坚使之得入所以下之也桔柣郑郭门俘获也酅魁垒晋士赂之欲其降也魁垒秉节而死门攻其门入之使赵孟入城主谓知伯云主既在何不自入恶貌丑简子废嫡子伯鲁而立襄子故知伯言其丑恶且无勇何足以为嗣子襄子言已以忍耻保宗盖讽知伯刚愎将殒其宗也其憾已蓄知伯不悟以至于亡惎毒也悛惧而改也史记晋懿公之四年鲁悼公之十四年知伯帅韩魏攻赵襄子于晋阳韩魏反与赵氏谋杀知伯于晋阳之下在春秋后二十七年自是晋益微至静公二年韩赵魏竟三分其地静公迁为家人】











　　春秋左传属事卷十二
&lt;经部,春秋类,春秋左传属事&gt;
　　钦定四库全书
　　春秋左传属事卷十三　　明　傅逊　撰

　　襄公灭纪
　　隠公元年八月纪人伐夷夷不告故不书【纪汉晋为剧县旧有纪亭后废夷汉晋为庄武县后废俱在今青莱二府境】
　　二年九月纪裂繻来逆女卿为君逆也冬纪子帛莒子盟于密鲁故也【裂繻纪大夫卿为君逆别于卿自逆也子帛裂繻字密今山东昌邑县有密城莒鲁有怨纪侯既昏鲁故使子帛盟莒为鲁释之】
　　八年八月公及莒人盟于浮来以成纪好也【浮来山在今莒州西一名公来一名浮丘前盟密为鲁故今公寻之故曰成纪好】
　　桓公五年夏齐侯郑伯朝于纪欲以袭之纪人知之六年夏防于成纪来谘谋齐难也冬纪侯来朝请王命以求成于齐公告不能【齐欲灭纪纪来谋之因微弱不能自通于天子欲因公以请王命公无宠于王故告不能】
　　十三年春宋多责赂于郑郑不堪命故以纪鲁及齐与宋卫燕战【责赂以立突也以左右之也详见郑厉公簒国】
　　十七年春盟于黄平齐纪也【黄今外黄县】
　　庄公三年秋纪季以酅入于齐纪于是乎始判冬公次于滑将防郑伯谋纪故也郑伯辞以难凡师一宿为舍再宿为信过信为次【季纪侯弟酅莒邑今山东临淄县东旧有酅亭以之入齐为附庸使先祀不废判分为二难厉公在栎故滑郑邑今河南睢州西北旧有滑亭凡师日行三十里则宿为一舍二之称信过二称次】
　　四年　纪侯不能下齐以与纪季夏纪侯大去其国违齐难也【纪侯不能屈服事齐尽以国与纪季而去不复返故曰大违避也】
　　襄公之弑
　　桓公十八年春公防齐侯于泺遂及文姜如齐齐侯通焉公谪之　使公子彭生乗公公薨于车鲁人告于齐齐人杀彭生【泺齐地水谪谴也上车曰乗彭生多力拉公干而杀之详见文姜之乱】
　　庄公八年　齐侯使连称管至父戍葵丘瓜时而徃曰及瓜而代期戍公问不至请代弗许故谋作乱僖公之母弟曰夷仲年生公孙无知有宠于僖公衣服礼秩如适襄公绌之二人因之以作乱连称有从妹在公宫无宠使间公曰捷吾以女为夫人冬十二月齐侯游于姑棼遂田于贝丘见大豕从者曰公子彭生也公怒曰彭生敢见射之豕人立而啼公惧队于车伤足丧屦反诛屦于徒人费弗得鞭之见血走出遇贼于门刼而束之费曰我奚御哉袒而示之背信之费诸先入伏公而出鬭死于门中石之纷如死于阶下遂入杀孟阳于牀曰非君也不类见公之足于户下遂弑之而立无知初襄公立无常鲍叔牙曰君使民慢乱将作矣奉公子小白出奔莒乱作管夷吾召忽奉公子纠来奔【连称管至父皆齐大夫戍守也葵丘在今河南考城县东瓜时瓜熟时问命也如适如太子二人连管也间伺公间隙捷为夫人宣无知之言姑棼贝丘皆齐地今山东博兴乐安二县南旧有贝中聚田猎也彭生死而为妖公见大豕从者皆见彭生诛责也徒人费小臣示之背见鞭而怨公先入诈欲助贼也石之纷如孟阳亦小臣纷如与费鬬贼而死阳代公死无常政令无常叔牙小白傅夷吾召忽纠传纠小白皆僖公庶子纠为兄】初公孙无知虐于雍廪【雍廪齐大夫】
　　九年春雍廪杀无知公及齐大夫盟于蔇齐无君也夏公伐齐纳子纠桓公自莒先入秋师及齐师战于干时我师败绩公丧戎路传乗而归秦子梁子以公旗辟于下道是以皆止【蔇鲁地今山东沂州境旧有蔇亭干时齐地戎路兵车传乗乗他车秦梁二子公御右也以公旗避误齐师使公得逸止获也余见桓公之伯】
　　十年春齐师伐我公将战曹刿请见其乡人曰肉食者谋之又何间焉刿曰肉食者鄙未能逺谋乃入见问何以战公曰衣食所安弗敢专也必以分人对曰小惠未徧民弗从也公曰牺牲玉帛弗敢加也必以信对曰小信未孚神弗福也公曰小大之狱虽不能察必以情对曰忠之属也可以一战战则请从公与之乗战于长勺公将鼔之刿曰未可齐人三鼓刿曰可矣齐师败绩公将驰之刿曰未可下视其辙登轼而望之曰可矣遂逐齐师既克公问其故对曰夫战勇气也一鼓作气再而衰三而竭彼竭我盈故克之夫大国难测也惧有伏焉吾视其辙乱望其旗靡故逐之【曹刿鲁士肉食在位者间犹与也衣食为小惠不过左右故未徧信诚也每事不敢欺神然德不足以致享而徒以品物为敬故曰小信以情必尽已情此以诚心体民故曰忠乗同车也长勺鲁地有伏恐诈奔辙乱旗靡怖遽真败矣】
　　桓公五子争立
　　僖公二年秋齐寺人貂始漏师于多鱼【寺人内奄官齐桓多嬖宠内则如夫人者六人外则幸竖貂易牙之等终以乱国貂于此已擅贵宠泄漏桓公军事多鱼地阙】
　　十七年　齐侯之夫人三王姬徐嬴蔡姬皆无子齐侯好内多内宠内嬖如夫人者六人长卫姬生武孟少卫姬生惠公郑姬生孝公葛嬴生昭公密姬生懿公宋华子生公子雍公与管仲属孝公于宋襄公以为太子雍巫有宠于卫共姬因寺人貂以荐羞于公亦有宠公许之立武孟管仲卒五公子皆求立冬十月乙亥齐桓公卒易牙入与寺人貂因内宠以杀羣吏而立公子无亏孝公奔宋十二月乙亥赴辛巳夜殡【武孟公子无亏字惠公名元孝公名昭昭公名潘懿公名商人雍巫雍人名巫即易牙既有宠于公为长卫姬请立武孟内宠内官之有权宠者桓公死至殡凡六十七日○桓以已国立已子不能以义自定而属之宋既以孝公属之宋而又许易牙立武孟是驱之使乱矣君臣皆英物也而若是国数世后定更不复振也宜哉】
　　十八年春宋襄公以诸侯伐齐三月齐人杀无亏【杀之以説宋】齐人将立孝公不胜四公子之徒遂与宋人战夏五月宋败齐师于甗立孝公而还秋八月齐桓公二十五年冬卫人平莒于我十二月盟于洮
　　二十六年春王正月公防莒兹防公甯庄子盟于向寻洮之盟也齐师侵我西鄙讨是二盟也夏齐孝公伐我北鄙卫人伐齐洮之盟故也公使展喜犒师使受命于展禽齐侯未入竟展喜从之曰寡君闻君亲举玉趾将辱于敝邑使下臣犒执事齐侯曰鲁人恐乎对曰小人恐矣君子则否齐侯曰室如县罄野无青草何恃而不恐对曰恃先王之命昔周公大公股肱周室夹辅成王成王劳之而赐之盟曰世世子孙无相害也载在盟府大师职之桓公是以纠合诸侯而谋其不协弥缝其阙而匡救其灾昭旧职也及君即位诸侯之望曰其率桓之功我敝邑用不敢保聚曰岂其嗣世九年而弃命废职其若先君何君必不然恃此以不恐齐侯乃还【向莒地兹防莒君之号甯庄子卫大夫名速齐恶鲁亲卫故再来讨而卫亦为鲁伐齐犒师劳齐师也命词命禽栁下惠也名获罄磬同如磬之悬无一物又野无青草旱甚也载载书也职主也太师兼主司盟之官用用此盟保守聚聚众也○公使受词知惠之贤矣而竟不之用何也】东门襄仲臧文仲如楚乞师冬公以楚师伐齐取谷凡师能左右之曰以寘桓公子雍于谷易牙奉之以为鲁援楚申公叔侯戍之桓公之子七人为七大夫于楚【左右指挥之也雍与孝公争立故使居谷以偪之孝公不能抚公族兄弟皆仕于楚】
　　二十七年夏齐孝公卒有齐怨不废丧纪礼也【孝公弟昭公立丧纪吊赠之数○史记云孝公弟潘因卫公子开方杀孝公子而立】
　　文公十四年　子叔姬妃齐昭公生舍叔姬无宠舍无威公子商人骤施于国而多聚士尽其家贷于公有司以继之夏五月昭公卒舍即位秋七月乙卯夜齐商人弑舍而让元元曰尔求之久矣我能事尔尔不可使多蓄憾将免我乎尔为之【叔姬鲁女妃配同骤急数也贷以继施之周也元商人兄故让之元言商人懐簒志已久不得国其怨必蓄将复杀我故使为之】齐人定懿公使来告难故书以九月齐公子元不顺懿公之为政也终不曰公曰夫已氏襄仲使告于王请以王宠求昭姬于齐曰杀其子焉用其母请受而罪之冬单伯如齐请子叔姬齐人执之又执子叔姬【齐人不服懿公三月而后位定故以九月书于经元恶之惟称为某甲而已昭姬即子叔姬也齐人恨鲁以王命临已故执王使与姬以辱鲁】
　　十五年春季文子如晋为单伯与子叔姬故也○夏曹伯来朝○六月齐人许单伯诗而赦之使来致命书曰单伯至自齐贵之也【齐畏晋亦以久拒王命故因鲁请许之单伯虽见执而本王臣衔王命故仍贵之】冬十一月齐人来归子叔姬王故也齐侯侵我西鄙　遂伐曹入其郛讨其来朝也季文子曰齐侯其不免乎已则无礼而讨于有礼者曰女何故行礼礼以顺天天之道也已则反天而又以讨人难以免矣诗曰胡不相畏不畏于天君子之不虐幼贱畏于天也在周颂曰畏天之威于时保之不畏于天将何能保以乱取国奉礼以守犹惧不终多行无礼弗能在矣【齐人礼遣叔姬归以谢罪于王无礼谓其执王使而数虐鲁诗小雅言君臣上下何不相畏是不畏天也又言人君能畏天威于是保福禄今齐反之其亡速矣】
　　十六年春王正月及齐平公有疾使季文子防齐侯于阳谷请盟齐侯不肯曰请俟君闲夏五月公使襄仲纳赂于齐侯故盟于郪丘【闲疾瘳也尚欲伐鲁故托辞以拒既得赂而盟郪丘齐地今南直颍州有郪丘疑逺】
　　十七年夏四月齐侯伐我北鄙襄仲请盟六月盟于谷冬襄仲如齐拜谷之盟复曰臣闻齐人将食鲁之麦以臣观之将不能齐君之语偷臧文仲有言曰民主偷必死【谷在今山东东阿县境有谷城齐既以赂盟鲁而复伐之既再盟又欲食鲁麦襄仲又以其言必其将死偷苟且也】
　　十八年春齐侯戒师期而有疾医曰不及秋将死公闻之卜曰尚无及期惠伯令卜楚丘占之曰齐侯不及期非疾也君亦不闻令有咎二月丁丑公薨齐懿公之为公子也与邴歜之父争田弗胜及即位乃掘而刖之而使歜仆纳阎职之妻而使职骖乗夏五月公游于申池二人浴于池歜以扑抶职职怒歜曰人夺女妻而不怒一抶女庸何伤职曰与刖其父而弗能病者何如乃谋弑懿公纳诸竹中归舍爵而行齐人立公子元秋襄仲庄叔如齐惠公立故【戒期以伐鲁公闻其有疾故卜之欲其先师期死尚庶几也令以卜事告楚丘鲁卜大夫言兆见齐侯先期当以恶终君又先齐侯薨令者亦有凶兆懿公怨歜父时已死乃断其尸足仆御骖乗陪乗也申池临淄城西申门之水扑棰也抶击也歜阎相感激两以所恨相发而弑君归齐饮酒讫置爵乃去言齐人恶懿公二人无所畏皆如楚丘卜惠公前辞今卒得国】
　　灵公灭莱
　　襄公二年春齐侯伐莱莱人使正舆子赂夙沙卫以索马牛皆百疋齐师乃还君子是以知齐灵公之为灵也【莱小国今山东黄县有莱城莱州皆其地夙沙卫齐寺人索简择好者諡法乱而不损曰灵言諡应其行】夏齐姜薨齐侯使诸姜宗妇来送召莱子莱子不防故晏弱城东阳以偪之【宗妇同姓大夫之妇妇人越疆送非礼晏弱齐大夫东阳齐邉邑近莱】
  </div>
  <div class="pagination">
   <a href="春秋左传属事_page10.html">
    上一页
   </a>
   <span>
    ...
   </span>
   <a href="春秋左传属事_page6.html">
    6
   </a>
   <a href="春秋左传属事_page7.html">
    7
   </a>
   <a href="春秋左传属事_page8.html">
    8
   </a>
   <a href="春秋左传属事_page9.html">
    9
   </a>
   <a href="春秋左传属事_page10.html">
    10
   </a>
   <span class="current-page">
    11
   </span>
   <a href="春秋左传属事_page12.html">
    12
   </a>
   <a href="春秋左传属事_page13.html">
    13
   </a>
   <a href="春秋左传属事_page14.html">
    14
   </a>
   <a href="春秋左传属事_page15.html">
    15
   </a>
   <a href="春秋左传属事_page16.html">
    16
   </a>
   <span>
    ...
   </span>
   <a href="春秋左传属事_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
