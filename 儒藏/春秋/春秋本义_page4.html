<!DOCTYPE html>
<html>
 <head>
  <meta charset="utf-8"/>
  <title>
   春秋本义 - 第 4 页/共 42 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋本义 - 第 4 页/共 42 页
  </h1>
  <div class="content">
   春秋本义通论
　　春秋之不明凡例襃贬害之也圣人曷甞先定凡例而修春秋哉或曰子之本义有云义见某年某事者非凡例邪曰非也春秋有自然之法因是事而着是理以为法扵天下曷甞设凡例以待其事而书之哉如朱子谓何甞某事用某法某事用某例者得之若当时史氏之作则凡例之説或有之矣亦未必若今之説春秋者拘拘执彼以比此也及乎孔子借鲁史以作经因事设教凡非天子之事而私相盟者其私盟之罪无不同也而其为盟则各有所因即其因以见其情则其罪有轻重焉私相防者其私防之罪无不同也而其为防亦各有所因即其因以见其情则其罪有轻重焉私相侵伐者其侵伐之罪无不同也而其侵伐亦各有所因即其因以见其情则其罪有轻重焉此孟子有彼善扵此之説也惟其罪之无不同故有义见某年某事之云惟其情之有浅深罪之有轻重故本事之下各附先儒之论以见其义此亦理一分殊之谓学春秋者即此而推之则凡入灭围取朝聘奔如凡非王事而诸侯僣焉大夫攘焉者其罪皆可见而其情罪之轻重等差亦不能逃焉曰然则孔子徒议其罪而已乎曰未也议其罪将以惩其恶惩其恶将使之反其无恶而已矣故曰克己复礼克己所以复礼也不克己则不能以复礼不惩恶则不能以迁善故春秋为克己复礼之书而后世但知圣人议人罪恶而已此凡例襃贬之所由兴也自凡例襃贬之説兴而圣人之心不白扵世其书虽存其用则泯矣此非细故也此説春秋之大弊也人能痛埽其弊以至扵无春秋其庶防乎愚所言者凡例之陋若夫襃贬之缪则邵子朱子郑夹漈吕朴乡诸家之説已悉扵纲领兹不复论
　　弑君之贼夫人所能知也然致弑之由则有渐自某君之失其道而肆意侵伐入灭民困而财耗也驯而至扵戕其身自某君之家不齐妻淫而子奢也驯而至扵灭其家自某君之失其驭而使大夫専国君若赘旒也驯而至扵禄去公室自某君之失其权而使某卿帅师军政之在臣也驯而至扵弑其君春秋皆歴书之以为天下之大戒使凡为君者防微慎始兢兢业业而不敢肆此正所谓属辞比事之法惟其弑其君罪大恶极夫人所能知故本义但云义见隐四年卫州吁事惟其属辞比事有以着其见弑之由故本事之下各附先儒之説以明之而非舎弑君之罪但着人君之过而已也大凡先儒传此一经必有一得特以襃贬凡例之説汨其心思故不得尽善耳是以先儒之説不敢妄加去取必究其指归而取其所长二家説同则取其前説前畧后详前晦后明则取其后説其或大段甚当而一二句害理者可删则删之一二字害理者可改则改之如吕朴乡五论正大明白而扵明分义正名分着防微三条之下所引春秋事时或与经意不合未免去其一二如程子春秋序子丑寅建正之类不能无疑故阙而不録窃仿朱子所谓不敢扵注脚上添注脚之法使观者简明易见云尔非敢自执己见凡非已意者一切去之也所以敢尔者以其有经为之主也经意本浑成明白因传而益明者固有之矣因传而晦且凿者亦不少也故説之合扵经者取之其不合者去之其法甚约也其或取两説者以一説之意未足以尽此事之旨故必兼见而其义始备其或必附已意云者亦以先儒之説与经相违云尔非敢舎先儒之説而主一己之见亦非敢勦先儒之意以为巳之意也
　　曰子之引诸家之説其亦有重复者何也曰此编窃仿朱子集注之意先训诂而后事实而后议论议论即本义也其圈下复引诸家之説者其余意也或其前后始末也盖春秋一事兼数义本义之外别有余意又有前后始末一家之言岂能尽该故引诸家之説以足之诸家之説岂免重复哉欲其成文故不得尽删也所谓前后始末者一事必有首尾必合数十年之通而后见或自春秋之始至中中至终而总论之正所谓属辞比事者也大凡春秋一事为一事者常少一事而前后相聨者常多其事自微而至着自轻而至重始之不慎至卒之不可救者往往皆是而先儒或略之乃扵一字之间而究其义此其穿凿附防想像测度之説所由生也今似此者悉埽除之使经文浑成明白即始而见终庶学者可以理义推详不得以小巧私智窥圣人之意者本义之旨也
　　传称属辞比事者春秋之大法此必孔门传授之格言而汉儒记之耳而説春秋者终莫之省甚可惜也夫春秋有大属辞比事有小属辞比事其大者合二百四十二年之事而比观之春秋之始诸侯无王未若是之甚也终则天王不若一列国之君始也诸侯之大夫未若是之张也终则专国而无诸侯始也呉楚未若是之横也终则伯中国灭诸侯始也诸侯之伐国未甚也终则至扵灭同列之国其小者合数十年之事而比观之始也大夫执一国之权终则至扵弑其君始也子弟预一国之政终则至扵篡其位始也诸侯专恣而妄动终则至扵灭其身始也夫人昏姻之不正终则至扵淫乱而奔亡又如鲁桓见杀扵齐而庄公忘父之讐主王姬昏与齐人狩文姜之丧未除而如齐纳币书子同生扵前至三十七年而始娶又如躬如齐逆女先至而后夫人入其终卒有姜氏弑闵逊邾之乱又如书王人子突救卫而卫侯朔入于卫又书公至自卫又书齐人来归卫俘又如书大无麦禾而筑郿告籴于齐而新延廏凡春秋之事无不皆然人知此法则一字襃贬与先定凡例而作春秋之説久当自废不必多辨也
　　春秋二百四十二年皆非常之事此説自三传至扵今凡传春秋者皆能言之其亦孔门弟子闻扵圣师之言欤然而三传卒不能守其言左氏多以春秋之事为礼公谷亦有以为喜之嘉之者夫既得礼矣喜之嘉之矣则是常事也岂有非常之事而圣人以为礼为可喜为可嘉哉诸儒踵三传之缪而不察同然一辞甚可怪也其辩既各见扵本义辨疑或问兹不复论













　　春秋夲义通论
　　春秋本义问答
　　问元年春王正月此春秋开卷第一义而正朔一事亦吾儒所当明辨者今本义以正月者建寅之月或问中引用蔡氏书传谓三代改正朔而不改月数辨证甚明然窃详朱蔡之説月数虽不改正朔则必改商建丑则正朔必用十二月周建子则正朔必用十一月特纪月之数不改耳故商书元祀十有二月以十二月为嵗首七月之诗二之日凿冰以十一月为嵗首凡朝防大事必以正朔行事今既以正月为建寅之月则是周未甞改夏正也而又引赵氏云王正月者王者之所班叶氏云王者以正朔一天下岂有周为天子而乃班夏之正朔乎周改正朔矣而乃仍以夏之正朔一天下乎大槩如左杜胡张诸儒之以建子为正月则扵王正月三字甚顺而扵春之一字有未安若以建寅之月为正月则扵春字甚安而扵王正月三字有所未妥此乃千古不断之疑请更详之
　　答隐公元年春王正月改正朔不改月数不必疑所可疑者鲁公即位之在正月也何谓改正朔不改月数不必疑盖商改夏正以十二月为嵗首矣而书称元祀十有二月伊尹奉嗣王祗见厥祖未甞改十二月为正月也周改夏正以十一月为嵗首矣而周礼一书七月一诗皆用夏正数月其曰一之日觱发正指十一月亦未尝改十一月为正月也其他如四月惟夏六月徂暑等诗显然可考秦改夏正以十月为嵗首矣而史记云始皇三十一年十二月更名腊曰嘉平又每嵗首先书冬十月汉用秦正每嵗首亦先书十月未甞改十月为正月也至汉武帝改厯法用夏正每嵗首始书正月此皆不改月数之明验而所谓改正朔者惟即位与朝觐防同则商以十二月周以十一月秦以十月行事以新天下耳目耳叶氏所谓王者以正朔一天下如此而已然其敬授民时使民春耕夏耘秋敛冬藏天子诸侯春祠夏禴秋尝冬烝春搜夏苗秋狝冬狩则仍用夏正观诗书易周礼及月令汲冢等书与春秋凡非时必书之事可见矣盖四时断不可易天子顺时以施政斯民依时以兴作向使周以十一月为春以二月为夏五月为秋八月为冬则二十四气皆差而农作非时祭祀非节搜狩非名夫夏之孟夏天子尝麦庶人荐麦夏之孟秋农乃登谷天子尝新若周之孟夏岂有麦周之孟秋岂有谷而月令王制言之乎搜者仲春择取禽兽之名苗者仲夏除兽害苗之名狝者仲秋顺时杀物之名狩者仲冬围守取物之名若周改四时行之则违时害物名实错乱圣人肯为之乎惟其四时民事不可移易故班律授时仍用夏正而建丑十二月不改为春正月建子十一月亦不改为春正月惟其商周即位朝觐防同等事在十二月十一月故有改正朔之名况改正朔三字乃汉儒所自言扵经无见凡商周秦扵嵗首称十二月十一月十月者即其所改正朔也凡商周秦称正月者皆建寅月也由是观之春在王正月之上既甚顺而王在正月之上亦甚妥此朱子晚年之论始定欲改孟子注周七八月为夏五六月周十一十二月为夏九十月之説而其书已徧行扵世故蔡氏觧书亲承朱子之教而有改正朔不改月数之説不然何敢背其説而反孟子集注之论哉今阳恪夏正辨实出扵朱子门人防渊亲闻其师之论愚所以敢扵本义或问用夏正而取赵氏叶氏之云者以此也何谓可疑者鲁公即位在正月也盖商既以元祀十有二月伊尹奉嗣王只见厥祖及三年终丧即吉十有二月朔伊尹又以冕服奉嗣王归于亳则是凡商王即位必在十有二月也葢古者君丧嗣子逾年始即位改元必在所建之歳首次第推之周之王与诸侯即位亦当在十有一月何独春秋在建寅正月即位乎此其可疑者也及考唐志春秋时晋鲁宋各自有厯法当献惠之世大抵皆用夏正由是知春秋时鲁公不奉周王正朔不于建子十一月即位而以建寅正月即位故孔子因旧史而不革直书之以见当时诸侯之僭乱也故曰其文则史其义则某窃取之然唐志之外更无他书可考不敢质言之而其可疑者亦粗通其一二矣愚所以敢于本义引朱子晩年荅防氏之说以明之者此也夫夏正周正之说虽为春秋开卷第一义固不可以不讲而春秋大义则在于正义明道尊君抑臣贵王贱伯内夏外夷防微慎始因事立敎以正人心以扶纲常其夏正周正之说乃后儒自为异论自相矛盾春秋先务正不在此也曰班厯授时亦国之大事周亦当在十一月然则本义引赵氏云古者天子尝以今年冬班明年正朔于诸侯所谓今年冬者果在何月也曰此无明文可考今依蔡氏说则周当在冬十月其或班厯授时在冬十二月亦不可知也曰商周既以寅月为正月安在其为改正朔安在其为诸侯奉天子正朔乎曰古之班厯授时犹今之授时厯自汉武帝歴魏晋隋唐以至扵今皆用夏正国之大事皆在寅月今之授时厯虽与古异制然使民依时作事则同也天下孰敢不遵孰敢自定厯法哉此即古者奉天子正朔之义断不可因汉武以来不改正朔而遂废班厯也夫夏之四时非夏之四时也天之四时也夏不敢违天而授时周敢违天而授时乎由是观之商周虽改正朔而班夏之时亦何伤哉
　　问九年齐人取子纠杀之此一节孔子不以桓公为非程子断然谓桓公为兄子纠为弟朱子一依程説今本义序自谓祖述程朱而扵此一事乃取荀卿而不从程子何也此正人伦之大节纲常所系恐必合从程朱为是
　　答庄公九年公伐齐纳子纠齐小白入于齐齐人取子纠杀之谓桓公为弟子纠为兄者公羊谷梁之论而荀卿司马迁杜预孙太山胡安定刘原父胡邦衡孙莘老吕东莱凡三十余家之説也愚所以取之盖亦有为大凡春秋书子某者必当立之子也其单称名者必庶孽不当立者也又春秋凡书入于某者篡位者也公伐齐纳子纠左氏有子字公谷虽无子字而齐人取子纠杀之之文则左氏公谷皆有子字桓公扵此单书小白之名又书入于齐故公羊曰其书入于齐何篡也谷梁曰恶之也程子以大义推之而疑桓公为兄非有所考也虽引薄昭之言以为证而朱子乃云荀卿谓桓公杀兄以争国其言固在薄昭之前论语集注虽取程子之説而又尝举荀卿之言则亦不能无疑扵其间矣不特荀卿之言也史记齐世家亦云襄公立杀诛数不当羣弟恐祸及故次弟纠奔鲁小白之莒杜预亦曰子纠小白庶兄邓骥亦曰桓公襄公之季弟马迁谓子纠为次弟邓骥谓小白为季弟其亦有所据矣夫孔子非不以桓公为非也盖取其厥后有仁者之功耳岂真许其仁哉其不足扵桓公管仲者甚多也故曰管仲之器小哉而孟子亦谓仲尼之徒无道桓文之事今夲义祖述程朱而此一事未敢尽从程子之説者以春秋书法决之也盖大纲大领一宗程朱而一事之有疑一义之未安岂可雷同其说而不之辨乎夫孟子愿学孔子者也孔子许桓公管仲之功如此而孟子辟五霸为三王之罪人朱子逺宗孟子者也而集注引杨氏之言谓孟子以已之长方人之短犹有此等气象又朱子近学程子者也而作中庸或问辨程子之言不少假其辨修道谓程子养之以福修而求复之云未合子思本文之意其辨隠微谓以心言之则程子不若吕游杨三家之宻其辨程吕中字问答则曰圣贤之言固有发端而未竟者学者尤当虚心悉意以审其归未可执其一言而遽以为定其辨程子谓中字因过不及而立名则曰未得为定论其辨程子谓事上之道莫若忠待下之道莫若恕则曰此则不可晓如是者数十条及观朱子易本义与伊川易传相悖者不可胜纪不可谓朱子不学程子也盖程子尝谓义理无穷或一时之论而未及定或其门人传授之讹学者当守其大纲大领而辨其一二疑义若一槩以程子之言而称一好字不究指意之所归不求吾心之所安亦非程子所以教人之意昔唐之王珪魏徴建成太子之臣也及太宗杀兄而王魏事之固有大罪然近代论治者不可谓王魏为小人王魏忘君事讐之罪固不可縦而其匡太宗致贞观治功亦不可泯故朱子谓王魏功过不以相掩似未取程子谓王魏后虽有功何足赎之语此岂非人伦大节纲常所系而朱子言之是或一道也今以子纠为兄桓公为弟而管仲事之正与王魏事太宗之事相似又以孔子与人为善之意与孔子不得已而与齐晋之旨观之则论语许管仲之功未为害义若孔子作春秋则严矣春秋者正义明道之书也故论语许其功而春秋定其罪观其上书子纠以正其名下书小白以正其篡又书杀子纠以正其忍而圣人之情亦可见矣愚扵或问辨之颇详亦不赘述


　　春秋本义问答
&lt;经部,春秋类,春秋本义&gt;
　　钦定四库全书
　　春秋本义卷一　　　　元　程端学　撰
　　杜氏曰春秋者鲁史记之名也史之所记必表年以首事年有四时故错举以为所记之名也
　　隐公【名息姑恵公之庶子】
　　隐私諡也鲁侯爵而称公者康侯胡氏曰臣子之辞春秋从周之文而不革者也啖氏曰西周纪传皆以本爵春秋时则皆称公夫子因而书之以明其僭也愚谓春秋鲁史也在鲁称公为臣子之辞若书葬某国某公者皆僭称公也后仿此程子曰夫子道既不行于天下于是因鲁春秋立百王不易之大法平王东迁在位五十一年卒不能复兴先王之业王道絶矣孟子曰王者之迹熄而诗亡诗亡然后春秋作适当隐公之初故始于隐公○孙氏曰春秋之始于隐公者非他以平王之所终也平既不王东迁之后周室微弱诸侯强大朝觐不修贡职不奉号令无所束赏罚无所加壊法易纪变礼乱乐弑君戕父攘国窃号征伐四出荡然不禁天下之政皆诸侯分裂之平王莫能中兴逮隠而死故诗自黍离而降书自文侯之命而絶春秋自隐公而始也木讷赵氏曰凡诸儒欲以一事当春秋之始者皆妄也
　　元年春王正月
　　公羊曰元年者何君之始年也春者何岁之始也曷为先言王而后言正月王正月也何言乎王正月大一统也赵氏曰天子常以今年冬颁明年正朔于诸侯诸侯受之每月奉月朔甲子以告于庙所谓禀正朔也故曰王正月言王之所以班也叶氏曰王者以正朔一天下故协时月正日者天下无不同诸侯继世而有其国故即位建始者各得称元年以自异后仿此○朱子曰三王之正不同周用天正矣而七月一诗又皆以人正为纪何也所谓改正朔者改歳首尔月不可易也愚案此朱子晚年之説以此推之则正月者建寅之月也凡事系日日系月月系时时系年古今纪事之常法也孔子因鲁史之旧无所加损亦未尝寓意于其间孟子曰其文则史叙事且然况叙年时日月乎凡言春王二字为孔子所加者求之过者也又案春秋凡一时无事必书首月以正四时惟此及庄元年三月虽有事而亦书正月者以一公之始也义又见六年秋七月王氏曰不书即位礼之不举者也盖隐公不行即位之礼鲁史不书故孔子不得而益耳然未详其所以不举之故余见辨疑或问
　　三月公及邾仪父盟于蔑【亡结切邾公羊作邾娄与礼记擅弓同盖齐人语也后皆同蔑公羊谷梁作昧】
　　程子曰或不日因旧史也古史记事简略日月或不备春秋因旧史有可损而不能益也愚谓或有阙文亦有事当系月系时如螟螽旱饥无冰无麦禾之类是也后仿此公羊曰及与也程子曰内为主称及莘老孙氏曰及者以内而及外因此而及彼愚谓亦有直训与者如公及宋公遇于清平莒及郯城邾及防之类是也后仿此范氏曰邾附庸国孔氏曰曹姓颛顼之后武王封其苗裔邾侠为附庸居邾王制曰不能五十里不合于天子附于诸侯曰附庸杜氏曰鲁国邹县张氏曰后为袭庆府邹县公羊曰仪父者字也髙氏曰附庸称字同命卿也少胡戴氏曰仪父邾大夫如庆父归父行父丕郑父阳处父之类愚谓后书邾子卒则邾本子爵小国一卿邾自当有大夫戴説近是周礼天官玉府职曰若合诸侯则共珠盘玉敦夏官戎右职曰盟则以玉敦辟盟遂役之賛牛耳桃茢秋官司盟职曰掌盟载之法凡邦国有疑防同则掌其盟约之载及其礼仪北面诏明神故春秋诸侯之盟仿此而损益耳杜氏曰蔑姑蔑鲁地鲁国卞县南有姑城郑樵云兖州瑕邱县有姑蔑城献可杜氏曰周礼司盟凡邦国有疑则掌其盟载之约盖天子设诸侯防盟之礼而诸侯不得专之周衰防同礼废列国擅相盟防而不务信孙氏曰盟者乱世之事故圣王在上阒无闻焉斯盖周道陵迟众心离贰忠信殆絶谲诈交作扵是列国始有歃血要盟之事凡书盟皆恶之也仲培戴氏曰隐公居父丧而讲嘉礼废王觐而崇私交后凡书盟仿此而此又为七年伐邾起文也○髙氏曰诸侯各守疆域非有王事不得自出境邾与鲁伉盟则能病鲁故隐公屈已而与之盟赵氏曰王纲壊则诸侯恣而仇党行故干戈以敌讐盟誓以固党天下行之遂若恒焉若王政举则诸侯莫敢相害君道立则信着而义逹盟何为焉观春秋之盟有以见王政之不行而天下无贤侯也胡氏曰周礼珠盘玉敦之制皆妄言也大抵盟者乱世之事岂有天子与诸侯歃血为盟之事哉未详是否
　　夏五月郑伯克段于鄢【扵晩切赵氏曰当作邬】
　　夏五月者凡一时无事书首月有事则书其事之月鲁史常法也后仿此郑伯庄公寤生也孔氏曰郑国伯爵姬姓宣王封母弟桓公友于郑京兆郑县是也杜氏曰在荥阳宛陵县西南张氏曰后为郑州新郑县朴乡吕氏曰克胜其徒众若敌国云尔公羊曰段郑伯弟也愚谓段不称公子再命大夫也杜氏曰鄢颍川鄢陵县张氏曰后属开封府左氏曰初郑武公娶于申曰武姜生庄公及共叔段庄公寤生惊姜氏遂恶之爱共叔段欲立之亟请于武公公弗许及庄公即位为之请制公曰制岩邑也虢叔死焉他邑惟命请京使居之谓之京城太叔祭仲曰都城过百雉国之害也先王之制大都不过参国之一中五之一小九之一今京不度非制也君将不堪公曰姜氏欲之焉辟害对曰姜氏何厌之有不如早为之所无使滋蔓蔓难圗也蔓草犹不可除况君之宠弟乎公曰多行不义必自毙子姑待之既而大叔命西鄙北鄙贰于已公子吕曰国不堪贰君将若之何欲与大叔臣请事之若弗与则请除之无生民心公曰无庸将自及大叔又収贰以为已邑至扵廪延子封曰可矣厚将得众公曰不义不昵厚将崩大叔完聚缮甲兵具卒乘将袭郑夫人将啓之公闻其期曰可矣命子封帅车二百乘以伐京京叛大叔段段入扵鄢公伐诸鄢孙氏曰段郑伯弟以郑伯之力始胜之者见段骄悍难制郑伯至扵用兵此郑伯不兄段不弟交讥之○张氏曰仁人之扵弟不藏怒不宿怨亲爱之而已矣其或不中不才亦必正之以义使不格奸厚之以恩使不离富贵令庄公之于叔段无念鞠子哀之心而懐其母偏爱欲夺巳位之恨授之大都而不为之所縦使失道以至扵乱方其居京収邑之时可制而不制如鸷鸟将击而匿形于未发之先稔其恶以待其成及其逆节已露然后以冦讐之法讨之以力胜为事必诛为期庄公非特以段之不才弃之乃其心实欲养成其恶待以冦贼无复天伦之念书曰克段于鄢然后忮忍之心施于同气者举形见于笔削之间矣愚谓郑伯克段于鄢之辞亦史氏立言之法孔子因事立教録之为后世鉴故曰其文则史其义则某窃取之矣
　　秋七月天王使宰咺来归惠公仲子之赗【咺音烜吁阮切赗芳鳯切】天王平王也程子曰王者奉若天道故称天王愚谓此鲁史旧法非孔子加天字也公羊曰宰士也咺者名也孔氏曰周礼宰夫职曰凡邦之吊事掌其戒令与其币器财用郑元云吊事吊诸侯诸臣币所用赙也既掌吊事或即充使此盖宰夫也刘氏曰何以名上士也愚谓来归来鲁归赗也公羊曰仲子者何桓之母也程子曰惠公之仲子妾称也君举陈氏曰古者诸侯不再娶再娶亦妾也与公羊合谷梁曰母以子氏仲子者何惠公之母孝公之妾也刘氏曰妾母系子与僖公成风同与谷梁合前说近是公羊曰丧事有赗赗者盖以乘马束帛车马曰赗张氏曰士丧礼公赗纁束马两天子赗诸侯之制未闻康侯胡氏曰天王之尊下赗诸侯之妾加冠于屦人道之大经拂矣天王法纪之宗也赗诸侯之妾是壊法乱纪自王朝始也赵氏曰是啓僭也○程子曰夫妇人伦之本最当先正春秋之时嫡妾僭乱圣人尤谨其名分男女之配终身不变者也故无再娶之礼大夫以下内无主则家道不立故不得巳而再娶天子诸侯内职具备后夫人亡可以摄治无再娶之礼春秋之始尚有疑焉故仲子羽数特异僖公而后无复辨矣春秋书之以志僭乱以夫人礼赗人之妾乱伦之甚也张氏曰天子于诸侯有赗礼所以襃有功徳而厚其终也惠公牵于私爱宠庶妾之仲子而立为夫人正犯以妾为妻之戒渎乱夫妇之纲乃天讨所当加九伐之法所谓犯令陵政者盖此类也平王不能正惠公之辠反厚其送终之礼
　　九月及宋人盟于宿
　　公羊曰孰及之内之微者也谷梁曰宋人外卑者也程子曰称及称人皆非卿也孙氏曰外称人内称及不可言鲁人孔氏曰宋国子姓公爵商纣国灭周封微子扵宋都商邱穆公和七年即隐之元年也杜氏曰宋梁国睢阳县张氏曰后为应天府宋城县杜氏曰宿小国东平无盐县凡盟以国地者国主亦与盟未详是否左氏曰惠公之季年败宋师于黄公立而求成焉及宋人盟于宿始通也未详信否愚谓此与盟于蔑同义而此则大夫自盟其僭尤甚又为十年伐宋起文也○张氏曰七年伐邾十年伐宋败师取邑盟之不足恃断可识矣
　　冬十有二月祭伯来【祭侧界切】
　　祭伯孔氏曰周公之张氏曰祭周畿内采地伯爵也畿内诸侯为王卿士来来鲁也左氏曰非王命也谷梁曰寰内诸侯非有天子之命不得出防诸侯聘弓鍭矢不出竟埸束脩之肉不行竟中有至尊者不贰之也○张氏曰案内外之辨所以殊尊卑也朝必有玉帛聘必有币篚诸侯可以相交而王臣之与侯甸不可以相授受所以絶人欲往来之私而严尊君事上之礼成周盛时防微杜渐之意殆必如谷梁氏之说矣经书祭伯来所以见周室法度至此荡然程子曰当时诸侯不修朝觐之礼失人臣之义王所当治也祭伯为王臣不能辅王正典刑而反与之交康侯胡氏曰人臣无私交大夫非君命不越境所以然者杜朋党之原为后世事君而有二心者之明戒也
　　公子益师卒
　　刘氏曰公之子曰公子公子之尊视大夫大夫三命然后氏后皆仿此益师名也字众父孝公子此盖讥诸侯之世卿也大意见左方○孙氏曰春秋内大夫卒则书之岂徒记其嵗时着其名氏而已古者诸侯嵗贡扵天子天子亲命之使还其国为卿大夫故周礼公之孤四命卿三命大夫再命士一命侯伯之卿大夫士亦如之周室既东其礼遂废故鲁三桓子孙终扵定哀之世并执其政不复请扵天子故孔子书之也朴乡吕氏曰大夫何以或卒或不卒其卒者必世卿也益师何以卒众仲之先也公子彄何以卒臧氏之先也无骇何以卒展氏之先也愚案春秋内大夫之见扵经者四十有七其书卒者三十或书氏或书名圣人因旧史书大夫卒而不少革者一则可通考春秋始终以观世变二则可各考其事以见失礼古者诸侯之卿大夫受命扵天子三命者氏再命者名隠桓之世犹有无骇翚侠柔溺之徒以名见者僖文以后诸侯专恣无复请命故皆自赐氏此可通考春秋始终以观世变者也礼王为三公六卿锡衰诸侯缌衰大夫士疑衰首服皆弁绖诸侯为卿大夫服虽无明文然以义推之可知也如仲遂卒而犹绎则是不为服也其书公子牙公子友卒公子庆父奔莒以着三桓之始书公子彄卒以着臧氏之始书仲遂卒以着东门氏之始书叔肸卒以着叔氏之始其后连书仲孙叔孙季孙臧氏东门氏叔氏若子若孙之卒以着世卿之权随事见义非一例可求此可各考其事以见失礼者也故曰属辞比事春秋教也
　　二年春公防戎于濳
　　不书首月与系事之月者此防失其月日故但书春而已若亦书首月则疑此防为正月事故并首月不书此亦鲁史常法也后凡但书时者仿此会与之为防礼也刘氏曰西方曰戎啖氏曰戎虽大曰子无大夫防不书名杜氏曰陈留济阳县东南有戎城濳鲁地左氏曰修惠公之好也戎请盟公辞程子曰周室既衰逺方殊属有散居中国者方伯大国明大义而攘斥之义也其余列国慎固封守可也若与之和好以免侵暴非所谓以固吾圉乃所以开其乱源也故春秋尤谨中外之辨公之防戎非义也孙氏曰诸侯非有天子之事不得出防诸侯况防戎乎凡书防皆恶之也高氏曰隐公居丧之际未防诸侯于王朝而先与戎防春防而秋与之盟故书此以见事始也及戎伐凡伯则知鲁防盟戎适以贻王室之患耳○吕氏曰周礼大宗伯之职曰时见曰防大行人之职曰时防以发四方之禁此言天子有事则合诸侯而命事曰防也曲礼言诸侯相见于隙地曰防此言诸侯将朝天子则先见于闲隙之地以习礼仪也曹刿云防以训上下之则制财用之节由是观之诸侯无私防必有天子之事而后防焉凡以诸侯而防诸侯皆非正也况防戎乎防而不已必且盟盟而不信必至侵伐有潜之防乃有唐之盟有唐之盟乃有伐伯之事开乱源而召外侮自此一防始也是以春秋恶之
　　夏五月莒人入向【舒亮切】
　　孔氏曰谱云莒嬴姓少昊之后武王封兹舆期扵莒世本自纪公以下为巳姓十一世兹丕公方见春秋杜氏曰莒国城阳莒县张氏曰后为密州莒县公羊曰将卑师少称人程子曰不知众寡将帅名氏亦曰某人愚谓亦有众辞如卫人杀州吁之类是也亦有泛称人如齐人执郑詹之类是也各随文见义不可执一例以求之希声陆氏曰克内曰入后仿此孔氏曰向姜姓张氏曰炎帝之后杜氏曰小国也谯国龙亢县东南有向城张氏曰汉志向属沛郡寰宇记属应天府谷熟县左氏曰莒子娶于向向姜不安莒而归夏莒人入向以姜氏还未详信否程子曰天下有道礼乐征伐自天子出春秋之时诸侯擅相侵伐侵人之境且为暴况入人之国乎康侯胡氏曰非王命而入人国邑逞其私意见诸侯之不臣也擅兴兵而征讨不加焉见天王之不君也据事直书义自见矣○程子曰春秋书其事而被侵伐者亦不免焉盖彼加兵扵已则当引咎或自辨谕之以礼义不得免焉则固其封疆告扵天子方伯若忿而与战则以与战者为主处已絶乱之道也
　　无骇帅师入极【骇户楷切谷梁作侅后同帅公羊作率】
　　无骇鲁大夫公羊曰展无骇也陆氏曰公子展之孙也刘氏曰何以不氏再命也诸侯大国三卿皆命扵天子次国三卿二卿命扵天子小国三卿一卿命扵天子大国之卿三命次国再命小国一命二千五百人为师公羊曰凡将尊师众曰某帅师康侯胡氏曰书帅师用大众也王氏曰凡书帅师书其专也后皆仿此杜氏曰极附庸小国张氏曰擅兴大众陵蔑小国义与入向同○愚案古者元侯之卿有军作师以承天子诸侯之卿无军教卫以聴元侯大夫帅师则大夫专兵乱王制挠君权国非其国矣故君举陈氏曰诸侯专征而后千乘之国有弑其君者矣大夫专将而后百乘之家有弑其君者矣后凡书帅师义皆仿此孙氏曰外莒人入向内无骇帅师入极天子不能诛周室陵迟可知矣
　　秋八月庚辰公及戎盟于唐
　　此称及与公及邾仪父之及同义后不复解范氏曰唐鲁地杜氏曰髙平方与县北有武唐亭张氏曰后为单州鱼台县左氏曰戎请盟秋盟于唐复修戎好也程子曰戎人强而与之盟非义也孙氏曰公与中国盟犹曰不可与戎盟于唐甚矣○张氏曰盟者刑牲以相示谓之神殛倍约者当如此牲同类为之尚以长乱徐戎荐居而与之诅一有间隙惟利是视则求小疵而责大信必肆强悍之暴为中国之大祸故春秋扵唐之盟深罪隠公之失道而开其乱源也康侯胡氏曰春秋谨严外域而内侵则膺之与戎人歃血以约盟非义也后世乃有结外域以许婚而配偶非其类如西汉之扵匈奴约外域以求援而华夏被其毒如肃宗之扵回纥信外域以与盟而臣主蒙其耻如徳宗之扵尚结賛虽悔扵终亦将奚及春秋谨唐之盟垂戒逺矣邦衡胡氏曰圣人不辠戎而辠致戎者先自治之道也愚谓隠公不能谨防戎扵其始故不免盟戎扵其终是以春秋慎始
　　九月纪履緰来逆女【陆氏曰履緰左氏作裂繻误也】
　　孔氏曰纪姜姓侯爵杜氏曰纪在东莞剧县张氏曰汉属北海郡后属青州夀光县即益都府释文曰逆迎也公羊曰履緰者纪大夫也不氏与无骇同程子曰在鲁故称女愚谓逆当使命卿不当使大夫纪以大夫逆国母鲁亦不能以礼却之故书以示戒○张氏曰天子诸侯无出疆亲迎之礼必使上卿往迎扵其国至扵馆所然后亲迎以入吕氏曰婚姻之礼男女之别见矣王政以此为本故春秋内女之归其礼不备者必谨书之所以使天下知婚姻之礼为重古圣人之意也否则淫慝邪僻生焉
　　冬十月伯姬归于纪
　　伯姬隠公姊妹也伯字姬姓叶氏曰以姓系字妇人之通称逆称女别妇也归称伯姬别异姓也公羊曰妇人谓嫁曰归愚谓逆非命卿鲁又顺其非礼即使伯姬随其大夫以往非礼矣又为庄四年齐侯葬纪伯姬起文也
　　纪子伯莒子盟于宻【伯左氏作帛公羊谷梁作伯程子従公谷曰阙文也当云纪侯某伯莒子盟于密左氏附防作帛杜预以为裂繻之字春秋无大夫在诸侯上者孙氏曰纪本侯爵此称子伯阙文也】
　　杜氏曰密莒邑阳城淳于县东有密乡义见元年盟于蔑
　　十有二月乙夘夫人子氏薨
　　谷梁曰夫人者隐公之妻也胡氏曰子者宋姓也程子曰薨上坠之声诸侯国内称之小君同刘氏曰薨者臣子之辞此义未详窃疑妾母与再娶者不得称夫人而未有所考也○谷梁曰夫人薨不地范氏曰夫人无出境之事薨有常处
　　郑人伐卫
　　称人见莒人入向陆氏曰声辠致讨曰伐赵氏曰凡侵伐不书胜败杀掠而还也孔氏曰卫国侯爵姬姓文王子康叔封之后居殷墟桓公十三年隐之元年也杜氏曰卫在汲郡朝歌县张氏曰濬州黎阳也左氏曰郑共叔之乱公孙滑出奔卫卫人为之伐郑取廪延郑人以王师虢师伐卫南鄙二年郑人伐卫讨公孙滑之乱也未详信否胡氏曰礼乐征伐者天下国家之大经天子失道而诸侯攘之诸侯错命而大夫夺之东迁之后无诸侯无大夫皆专行之其无王甚矣后凡书伐仿此其辠之重轻则各见扵后此则大夫伐人之国也○莘老孙氏曰孟子曰春秋无义战彼善扵此则有之矣征者上伐下也敌国不相征也故春秋之时侵伐围入一切书之以见辠焉春秋书伐二百一十三
　　三年春王二月己巳日有食之
　　程子曰月王月也事在二月则书王二月在三月则书王三月无事则书时书首月愚谓亦鲁史常法也后仿此言日不言朔或食后朔后或史失之也朱子曰厯法周天三百六十五度四分度之一左旋扵地一昼一夜则其行一周而又过一度日月皆右行扵天一昼一夜则日行一度月行十三度十九分度之七故日一嵗而一周天月二十九日有竒而一周天又逐及扵日而与之防一嵗凡十二防方防则月光都尽而为晦已防则月光复苏而为朔朔后晦前各十五日日月相对则月光正满而为望晦朔而日月之合东西同度南北同道则月掩日而日为之食望而日月之对同度同道则月亢日而月为之食是皆有常度矣然王者修徳行政用贤去奸能使阳盛足以胜隂隂衰不能侵阳则日月之行虽或当食而月常避日故其迟速髙下必有参差而不正相合不正相对者所以当食而不食也若国无政不用善使臣子背君父妾妇乘其夫小人陵君子外域侵中国则隂盛阳微当食必食虽日行有常度而实为非常之变矣礼记曰男教不修阳事不得则谪见扵天日为之食天子必素服修职以荡涤天下之隂事康侯胡氏曰日者众阳之宗人君之表而有食之灾咎之象也克谨天戒则虽有其象而无其应弗克畏天灾咎之来必矣春秋必书以戒人君不可忽天象也后仿此○张氏曰唐歴志曰四序之中分同道至相过交而有食天道之常以歴推春秋日食大槩多入食限扵歴应食而春秋不书者尚多则日食必在交限其入限者不必尽食若过至未分月或变行以避之或涉交数浅或在阳歴阳盛隂微则不食或徳之休明而有小眚焉则虽交而不食此徳之所生也今案歴家之言如此则凡日食者不可归之常度而灾之所生乃徳之不修也明矣况象见乎上而灾应扵下自是而后王政日微夷狄僭窃祸乱滋起此春秋书之以啓人主恐惧修省之心庶防乎以徳消灾而弭天下之祸乱也髙氏曰日月之食有常数焉此巧歴者所能推也而周官乃有救日月食之法至扵春秋乃独数日食何也日君道也而被侵害必有以也春秋书之必曰有食之者盖归咎扵人事而不以为常数也是以人君遇其食则恐惧修省而百官修辅厥后更不推之扵数也后世推求亿度指陈某事之应则失之矣叶氏曰有一国之异有天下之异一国之异系一国故大灾可系齐六鹢退飞可系宋鸜鹆来巢可系鲁天下之异系天下故梁山崩沙鹿崩皆晋也而不可系晋日者有目之所共睹其系非以天下欤春秋之时臣弑君子弑父妻弑夫外域侵中国则阳之伤也多矣谓其无以致之不可也
　　三月庚戌天王崩
　　天王平王也公羊曰天子曰崩程子曰崩上坠之形愚谓诸侯为天子丧斩衰裳苴经杖绞带冠绳缨菅屦同轨毕至周衰礼废诸侯不臣故春秋书天王崩一见鲁不供职贡而武氏子求赙二见齐郑以嘉礼盟石门三见莒宋陈蔡鲁卫伐国不止四见鲁宋以嘉礼遇于清五见隠公盘逰观鱼于棠三年之内凡诸侯有不居丧之事皆讥也以后凡书天王崩大略仿此其书葬者又为书葬起文也○叶氏曰葬以义见天子七月而葬桓以七年则缓匡以四月简以五月景以二月则速葬天子诸侯亲之可也文公以叔孙得臣葬襄王昭公以叔鞅葬景王非其礼也故书崩书葬愚谓春秋歴十有三王其一崩在春秋之后平惠定灵志崩不志葬其志崩者诸侯不行丧礼如前五见之説其不志葬者或公自往防葬而葬得其时常事不书耳桓襄匡简景志崩志葬其志崩者义同平惠定灵其志葬者如叶氏之説庄僖顷崩葬皆不志者或赴告不及扵鲁而鲁不防葬或事偶得常而春秋不书无他常事不书非常则书之故也或谓死生人之大变而春秋必书者误矣
　　夏四月辛夘尹氏卒【尹陆氏曰左氏作君误也张氏曰当以公谷为正叶吕诸家同】公羊曰尹氏者何天子之大夫也其称尹氏何讥世卿也程子曰古者使以徳爵以功世禄而不世官是以俊杰在位庶绩咸熈及周之衰士皆世官政由是败尹氏世为王官故扵其卒书曰尹氏见其世继也愚谓此讥天子之世卿也○孙氏曰言氏者起其世也泰誓曰辠人以族官人以世夏商之乱政也周既失道其政亦然案节南山家父刺幽王之诗也称尹氏太师维周之氐则尹氏世卿其来久矣康侯胡氏曰功臣之世世其禄世卿之官嗣其位禄以报功也故其世可延位以尊贤也故其官当择官不择人世授之柄党与既众威福下移大奸根据而莫除人主孤立而无助国不亡幸尔春秋扵周书尹氏武氏仍叔之子扵鲁书季友仲遂皆志其非礼也厚斋王氏曰书尹氏卒此尹氏立王子朝之始书齐崔氏出奔卫此崔杼弑其君之始比事观之履霜坚冰之戒明矣圣人絶恶扵未萌必谨其微
　　秋武氏子来求赙【音附】
　　程子曰武氏王之卿士称武氏见其世官贯道王氏曰武氏世卿也武氏子未命为卿也公羊曰何以不称使当丧未君也谷梁曰归死者曰赗归生者曰赙归之者正也求之者非正也周虽不求鲁不可以不归鲁虽不归周不可以求之交讥之程子曰天王崩诸侯不供其丧故武氏子徴求扵四国书之以见天子失道诸侯不臣也○存耕赵氏曰案礼凡君之丧臣致禭曰致废衣扵贾人不敢戚君也致赙曰纳甸扵有司不敢以货取也今鲁不供葬失臣子之礼贯道王氏曰周凡三求皆以丧故求赙以平王崩求车以桓王将崩求金以襄王崩其有所求者丧事之有阙也诸侯贡享之不至赙赗之不供也张氏曰入隠公三年间经书周室止四事尔而人亡政熄王道之不能复兴盖已具见此春秋所以为简明也愚谓一见诸侯不供王事二见王失驭下之道三见官人以世四见不使其官而使其子一言而四义见春秋凡书子与弟者多子弟干政之渐
　　八月庚辰宋公和卒
　　宋以王者后故得称公礼诸侯不生名死而名之者别其为何君也诸侯书卒正也书薨者臣子之辞也故内书薨而外书卒将书其葬不可不书其卒以见葬期之缓速将着其私諡与诸侯之僭称公不可不书其本爵以见臣子之僭乱又因其卒而书之可以考其凡见扵春秋者实为某侯又可见臣子居丧而防盟侵伐以渎丧礼然其文则旧史所有而义则孔子所取后皆仿此余见五年葬卫桓公○案宋殇公居丧而与鲁遇于清及与鲁陈蔡卫两伐郑三年之丧废矣比事而观义自见也朱子曰鲁君书薨外诸侯书卒刘原父答温公书谓薨者臣子之辞温公亦以为然以卒为贬辞者恐亦未然
　　冬十有二月齐侯郑伯盟于石门
　　齐侯僖公禄父也孔氏曰齐国侯爵姜姓太公望之后成王封太公扵营邱临淄是也僖公九年即隠之元年也张氏曰齐国青州临淄县杜氏曰石门齐地或曰济北卢县故城西南济水之门张氏曰在济南府临邑县左氏曰寻卢之盟义见元年盟于蔑○张氏曰隠公十一年间盟而不食言者惟此盟二君终身未尝相伐盖齐方强盛而郑庄奸猾郑之深仇专在扵宋故恃齐以敌之二国好合宋与许纪诸国交受入伐春秋详书扵防将使后人考其本末而知郑庄多诈齐僖不义而强王政不纲诸侯放恣二国相与之固列国并受其祸也君举陈氏曰齐郑合也齐郑合天下始多故矣天下之无王郑为之也天下之无伯齐为之也是故书齐郑盟于石门以志诸侯之合书齐郑盟于咸以志诸侯之散是春秋之终始也
　　癸未葬宋穆公【穆公羊谷梁作缪】
　　不曰宋葬穆公而曰葬宋穆公者自鲁书之也啖氏曰诸侯告丧鲁往防葬则书愚谓穆諡也宋称公本爵也他国称公皆僭也胡氏曰诸侯薨则请諡扵天子程子曰春秋之时皆不请而私諡称私諡所以辠其臣子后仿此○刘氏曰贱不诔贵幼不诔长天子崩诔扵郊诸侯薨诔扵王大夫卒诔扵君孔子曰诸侯相诔非礼也程子曰送终大事也必就正寝不没扵妇人之手曾子易箦而没岂苟然乎死而加之不正之諡知忠孝者肯为乎孙氏曰讣告吊防史策之常也直书见恶圣师之笔也春秋书诸侯之卒葬者岂徒纪其嵗时从其讣告吊防而已哉盖以周室陵迟诸侯僭乱变古易常骄蹇不道故圣人书之也髙氏曰因鲁往防葬而着其臣子私諡之辠



　　春秋本义卷一
　　钦定四库全书
　　春秋本义卷二　　　　元　程端学　撰
　　隐公
　　四年春王二月莒人伐杞取牟娄【杞音起牟亡侯切】
　　孔氏曰杞姒姓公爵夏禹之苗裔武王克殷求禹之后得东楼公而封之扵杞九世成公迁陵此年杞国未知定是何君当是成公父祖也杜氏曰杞国本都陈留雍邱县张氏曰周之三恪国在开封府雍邱县赵氏曰凡力得之曰取不当取也不是其专夺虽复本邑亦无异词叶氏曰凡国曰灭邑曰取无宗庙社稷君长属之以为巳有谓之取公羊曰牟娄者杞之邑也张氏曰征伐天子之权土地诸侯所受之封莒人擅兴兵以伐人又取其地王法所当诛也后仿此谷梁曰诸侯相伐取地扵是始○孙氏曰二年莒人入向天子不能诛故肆然伐杞取牟娄甚之也存耕赵氏曰莒虽小国东夷之雄者也为诸侯害不减扵荆呉自入春秋未有入人之国者而莒入向未有取人之地者而莒取杞牟娄上无天子下无方伯使莒恣焉而无忌莘老孙氏曰伐而后言取者先声其辠以伐之又夺取其邑以为已有也诸侯受天子之地以为国失徳扵民得辠扵君则有黜地之罚降爵之责非天子虽方伯不得擅黜诸侯之地擅易诸侯之封诸侯能有其国不能以其国与人以国与人者犹以为辠况不义而取之乎凡书取者皆辠其擅取诸侯之地以入扵已也又曰春秋强者侮弱大者加小率然不顾时王之命是故二百四十二年之间其志袭者一侵者六十六取者二十一灭者三十一皆所以示后世王法也
　　戊申卫州吁弑其君完【州谷梁作祝】
　　州吁不氏与二年无骇同弑下杀上之名完卫桓公名也左氏曰卫庄公娶扵齐东宫得臣之妹曰庄姜美而无子其娣戴妫生桓公庄姜以为已子公子州吁嬖人之子也有宠而好兵公弗禁庄姜恶之石碏諌曰臣闻爱子教之以义方弗纳扵邪骄奢淫泆所自邪也四者之来宠禄过也夫宠而不骄骄而能降降而不憾憾而能眕者鲜矣且夫贱妨贵少陵长逺间亲新间旧小加大淫破义所谓六逆也君义臣行父慈子孝兄爱弟敬所谓六顺也去顺效逆所以速祸也君人者将祸是务去而速之无乃不可乎弗聴其子厚与州吁逰禁之不可桓公立乃老州吁弑桓公而立张氏曰弑逆之事人道之大变圣人扵易坤之初六言其理以为臣子而至扵弑君父非一朝一夕之故其所由来者渐矣由辩之不早辩也卫国之祸始扵庄公之宠州吁縦其好兵而不知禁公存之时妾上僭夫人失位见扵卫诗则乱根之萌久矣殖之滋长以致篡弑成扵桓公既立之后春秋据事直书亦将使读者原祸败之所由起而严履霜之戒也夫君臣父子夫妇之分一失其正贻祸后嗣可谓惨矣愚谓君虽不君臣不可以不忠父虽不父子不可以不孝人而至扵弑君不言而辠恶极矣故董子曰为人君父而不通扵春秋之义者必蒙首恶之名为人臣子而不通扵春秋之义者必陷篡弑诛死之罪其实皆以善为之而不知其义此弑君之贼人人得而杀之也后仿此○康侯胡氏曰春秋在扵端本清源以卫緑衣诸篇考之所谓前有谗而不见后有贼而不知者庄公是也
　　夏公及宋公遇于清
　　此及犹与也后仿此宋公殇公也遇杜氏曰草次之期二国各简其礼若道路相逢遇也程子曰非周礼冬见曰遇之遇杜氏曰清卫邑济北东阿县有清亭存耕赵氏曰清水界齐卫之间张氏曰古者诸侯出疆朝天子若罢朝卒然相遇则近者为主逺者为客称先君以相接所以崇礼让絶慢易也春秋诸侯虽非相遇而欲从简易则以遇礼相见而不行朝防之礼故亦曰遇春秋因事而书以讥其非王事出境无国君之礼愚案礼父母之丧斩衰不脱绖带不与人坐宋公居父丧未及期而出境防遇诸侯隠公亦不以其居丧而与之遇皆辠也○康侯胡氏曰古有遇礼不期而防以明造次亦有恭肃之心春秋书遇私为之约自比扵不期而遇者直欲简其礼耳简畧慢易莫适主矣常山刘氏曰王室衰微典法废壊诸侯各逞其欲盟防纷然舎此又简易其事若道路相逢遇春秋书遇者七
　　宋公陈侯蔡人卫人伐郑
　　孔氏曰陈国妫姓虞舜之后武王封有虞遏父之子满扵陈赐姓妫号胡公桓公二十三年即隠之元年也杜氏曰陈国陈县张氏曰即陈州宛邱县孔氏曰蔡国侯爵姬姓文王子叔度武王封为蔡侯作乱失国其子蔡仲成王复封之宣侯二十八年即隠之元年也杜氏曰蔡汝南上蔡县张氏曰县属蔡州胡氏曰蔡卫称人微者也后不复解左氏曰宋殇公之即位也公子冯出奔郑郑人欲纳之及卫州吁立将修先君之怨扵郑而求宠扵诸侯以和其民使告扵宋曰君若伐郑以除君害君为主敝邑以赋与陈蔡从则卫国之愿也宋人许之扵是陈蔡方睦扵卫故宋公陈侯蔡人卫人伐郑程子曰搂诸侯以伐郑固为辠矣而卫弑其君天下所当诛也乃与修好而同伐人其恶甚矣义又见隠二年郑伐卫此则诸侯与大夫伐人之国也○张氏曰州吁弑逆内懐见讨之惧而欲纳交殇公苟能拒其邪説告扵王而讨之则一举而父子君臣之伦定中国之祸未至如后日之惨今乃怵扵州吁之邪説合陈蔡以助逆贼之党而首修怨扵邻国扵是冯得以自固扵郑而宋国之人不复知君臣逆顺之正理自是日从事扵兵而弑逆之事卒及其身皆殇公不能早辩扵此役也
　　秋翚帅师防宋公陈侯蔡人卫人伐郑【翚许归切】
　　翚羽父也不氏与二年无骇同大夫帅师见二年后不复解刘氏曰防者聚辞也程子曰宋虐用其民卫当诛之贼而与之伐人其罪大矣二国搆怨而他国与之同伐其辠均也○张氏曰宋殇陈蔡党乱贼以虐无辜视弑君之大变不知夷狄禽兽所不为者而以为可亲鲁隠又从而翼之遂使中国之人视之为常事宋鲁陈卫沦胥继乱学者扵此当知圣人伤世变扶天理之深旨
　　九月卫人杀州吁于濮【音卜】
　　公羊曰其称人何讨贼之辞也程子曰称卫人众辞也举国杀之也杜氏曰濮陈地水名张氏曰濮在曹卫之间谷梁曰于濮讥失贼也左氏曰州吁未能和其民厚问定君扵石子石子曰王觐为可曰何以得觐曰陈桓公方有宠扵王陈卫方睦若朝陈使请必可得也厚从州吁如陈石碏使告扵陈曰卫国褊小老夫耄矣无能为也此二人者实弑寡君敢即图之陈人执之而请涖扵卫九月卫人使右宰丑涖杀州吁于濮石碏使其宰獳羊肩涖杀石厚于陈陆氏曰凡作乱自立为君而国人杀之者皆称人以杀言众所共弃不君之也且无所累也礼记曰臣弑君凡在官者杀无赦杀其人壊其室污其宫而猪焉○莘老孙氏曰春秋之法虽弑君自立者有人焉以弑君之贼讨则虽君不谓君也杀之虽臣不谓臣也于濮者讥逺地又以责卫之臣子也康侯胡氏曰于濮者不但记地而已亦悯卫国之人着诸侯之辠也夫州吁二月弑君而不能即讨者由四国连兵欲定其位故久然后杀之于濮耳夫以讨贼许众人而以失贼辠邻国与贼者寡矣故曰春秋成而乱臣贼子惧存耕赵氏曰州吁弑君而立已逾三时防免扵讨矣虽奉五国以伐郑而不能定其位未能和其民是国人不与也董子曰卫人杀州吁齐人杀无知明君臣之义守国之政也
　　冬十有二月卫人立晋
　　公羊曰称人众立之辞也叶氏曰晋桓公弟也左氏曰卫人逆公子晋于邢宣公即位孙氏曰嗣子有常位故不言立言立非正也州吁既死卫国无君故国人取公子晋而立之诸侯受国乎天子非国人得立也故曰卫人立晋○莘老孙氏曰晋国人众立冝其有得立之理春秋扵疑似之间众人以为功一时以为善者圣人必立大辨以正之所以示皇极着王法也愚谓诸侯之立必嫡长子受命扵天子与先君卫桓之后未闻嫡长晋为桓弟使天子询可立之君则晋在其选况卫桓已死不可责其不受命扵先君也但立君之权在天子职在方伯司冦择当立之君而请扵天子天子命之则正也若卫人自立之则天下无复有共主而君不得为臣纲矣卫人立晋犹曰卫人自立晋矣不辞费而圣人伤世尊王之心昭然可见
　　五年春公观鱼于棠【朱子曰左氏矢鱼是将弓矢去射之如汉武帝射江中鲛之类张氏曰左氏作矢非也】
  </div>
  <div class="pagination">
   <a href="春秋本义_page3.html">
    上一页
   </a>
   <a href="春秋本义.html">
    1
   </a>
   <a href="春秋本义_page2.html">
    2
   </a>
   <a href="春秋本义_page3.html">
    3
   </a>
   <span class="current-page">
    4
   </span>
   <a href="春秋本义_page5.html">
    5
   </a>
   <a href="春秋本义_page6.html">
    6
   </a>
   <a href="春秋本义_page7.html">
    7
   </a>
   <a href="春秋本义_page8.html">
    8
   </a>
   <a href="春秋本义_page9.html">
    9
   </a>
   <span>
    ...
   </span>
   <a href="春秋本义_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
