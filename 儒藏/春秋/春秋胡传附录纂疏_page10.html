<!DOCTYPE html>
<html>
 <head>
  <meta charset="utf-8"/>
  <title>
   春秋胡传附录纂疏 - 第 10 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋胡传附录纂疏 - 第 10 页/共 22 页
  </h1>
  <div class="content">
   秋七月公会齐侯宋公陈世子欵郑世子华盟于甯毋【毋音某又音无谷作寜毋音同左传盟于甯毋谋郑故也管仲言于齐侯曰臣闻之招擕以礼怀逺以德德礼不易无人不怀齐侯修礼于诸侯诸侯官受方物郑伯使大子华聼命于会言于齐侯曰泄氏孔氏子人氏三族实违君命若君去之以为成我以郑为内臣君亦无所不利焉齐侯将许之管仲曰君以礼与信属诸侯而以奸终之无乃不可乎子父不奸之谓礼守命共时之谓信违此二者奸莫大焉公曰诸侯有讨于郑未防今茍有衅从之不亦可乎对曰君若绥之以德加之以训辞而率诸侯以讨郑郑将覆亡之不暇岂敢不惧若緫其罪人以临之郑有辞矣何惧且夫合诸侯以崇德也会而列奸何以示后嗣夫诸侯之会其德刑礼义无国不记记奸之位君盟替矣作而不记非盛德也君其勿许郑必受盟夫子华既为大子而求介于大国以弱其国亦必不免郑有叔堵叔师叔三良为政未可间也齐侯辞焉子华由是得罪于郑冬郑伯使请盟于齐谷梁衣裳之会也杜氏曰甯母鲁地高平方与县有泥毋亭音如甯张氏曰言齐侯因管仲之言而修礼于诸侯不受郑世子为内臣之请以见管仲之于桓公正救多矣临川呉氏曰疑子华虽聼命于会齐桓必未使之与盟故明年盟洮郑伯乞盟当从陆氏纂例云公谷无郑世子华者为是愚按今三皆有郑世子华则桓公但却子华内臣之请而未尝使之不与盟也甯毋亭属今济宁路钜野县蜀杜氏曰会四国而二世子在会以着齐桓之德渐见衰矣○刘氏曰按左传则齐侯为用管仲之言不与子华盟也今甯毋之盟实有子华与异矣是何故哉】○曹伯班卒【班公作般昭公也在位九年子襄嗣是为共公】○公子友如齐【愚按甫盟甯毋而又使季友修聘所以勤霸国之好也十三年夏会咸冬季友复聘与此同】○冬葬曹昭公
　　【已惠王二十已五年崩】八年【齐桓三十四晋献二十五卫文八蔡穆二十三郑文二十一曹共公襄元年陈宣四十一杞成三宋桓三十秦穆八楚成二十】春王正月○公会王人齐侯宋公卫侯许男曹伯陈世子欵盟于洮郑伯乞盟【陈世子欵下公有郑世子华左传盟于洮谋王室也郑伯乞盟请服也公羊传王人者何微者也曷为序乎诸侯之上先王命也谷梁传王人之先诸侯何也贵王命也朝服虽敝必加于上弁冕虽旧必加于首周室虽衰必先诸侯兵车之会也郑伯乞盟以向之逃归乞之也乞者重辞也重是盟也杜氏曰洮曹地夹漈郑氏曰洮水出西羌中北至抱罕东入河】
　　王人下士也内臣之微者莫微于下士外臣之贵者莫贵于方伯公侯今以下士之微序乎方伯公侯之上外轻内重不亦偏乎春秋之法内臣以私事出朝者直书曰来【隠元祭伯来】以私好【去声】出聘者不称其使【庄二十三祭叔来聘】以私情出讣者止録其名【文三王子虎卒定四刘卷卒】不以其贵故尊之也以王命行者虽下士之微序乎方伯公侯之上不以其贱故轻之也然则班列之高下不在乎内外特系乎王命尔圣人之情见【音现】矣尊君之义明矣【何氏曰衔王命会诸侯诸侯当北面受之故尊序于上啖氏曰天子大夫士虽微亦在诸侯上尊王室也孙氏曰王人微者也序于诸侯之上者春秋尊王故王人虽微序于诸侯之上也张氏曰齐桓虽主会而先王人可以训矣高氏曰王室有叔带之难世子之位犹未定盖惠王疾惠后主叔带故王人使齐求援而齐会诸侯以谋之临川呉氏曰左氏以为惠王已崩然天王之崩天下所闻岂有一年秘不丧之理窃疑此时王虽未崩或是有疾襄王唯恐一旦大故而叔带簒立周之大臣亦有能为襄王谋者故遣下士告难于齐桓公于是合诸侯以谋之王人本不当与盟盖以所谋者王室之事而王人特为此事而来故亦与盟至冬王崩而襄王得安其位者齐桓之力也】乞者卑逊自屈之辞【乞者卑辞屈已而求之也故求车求金书求而乞盟乞师书乞】欲与是盟而未知其得与否也【杜氏曰乞不保得之辞】始而逃归今则乞盟于以见举动人君之大节不可不慎也【孙氏曰郑世子华虽受盟甯母郑伯犹惧见讨故自乞盟于此张氏曰郑伯欲与于盟而不可得足以见伯权之重而可以使郑伯之自反临川呉氏曰郑伯前年徇惠王之邪心逃首止之盟盖不欲定世子也今见齐桓再会诸侯结盟以定世子之位襄王将嗣位为王矣故郑伯惧后祸悔前非而乞与此盟也高氏曰楚为中国患郑先受害自庄十六年书荆伐郑至二十八年荆又伐郑僖元年楚人伐郑二年楚又侵郑三年楚又伐郑齐桓召陵之役楚始慑服则楚之不复加兵于郑小白之力也郑伯曷为背齐而附楚耶圣人备书其逃盟乞盟之事以罪郑伯见义之不明自此至十七年小白卒楚人絶迹于郑桓之伯功盛矣愚按春秋书王人者三盟洮书王人常例也救卫书王人子突褒之也盟翟泉书王人贬之也于洮诸侯皆书爵而翟泉诸国之大夫称人则王子虎为贬可知矣春秋凡伯者主会必书公会而序伯者于诸侯之上首止会王世子而书公及齐侯则王世子在会而不以齐侯主会之辞也此书公会而序齐侯于王人之下亦不以齐侯主会之辞也后此葵丘翟泉柯陵鸡泽平丘书法皆同然葵丘不盟宰周公而翟泉以后皆不以王事而盟王室之卿士则晋伯非桓比矣郑伯乞盟不言使大夫则郑伯亲至于会也不言如会则郑伯得与于盟矣然不序列而别言乞盟以见郑伯在会而卑屈以请与于盟耳茍非在会而后至则当如袁侨如会屈完如师先书如防而继书盟矣然襄三年晋士匄乞盟于齐不书此特书者以见其轻于逃义故不惮屈已以请服也○啖氏曰公谷皆云乞盟者处其所而请与也盖酌之也按乞者卑重之辞耳言酌与之迂僻甚矣假如乞师又如何酌之】
　　夏狄伐晋【左传晋里克帅师以败狄于采桑夏狄伐晋报采桑之役也襄陵许氏曰晋恃强且逺不与齐合是以狄得侮之临川呉氏曰齐桓尝存邢卫而未能挫狄师故狄无所忌而伐晋春秋伤齐霸之不能攘狄也】○秋七月禘于大庙用致夫人【大音泰公羊传用者何用者不宜用也致者何致者不宜致也禘用致夫人非礼也谷梁传用者不宜用者也致者不宜致者也言夫人必以其氏姓言夫人而不以氏姓非夫人也立妾之辞也非正也夫人之我可以不夫人之乎夫人卒葬之我可以不卒葬之乎一则以宗庙临之而后贬焉一则以外之弗夫人而见正焉范氏曰刘向曰夫人成风也致之于大庙立之以为夫人】
　　按礼大禘升歌清庙下而管象朱千玉戚以舞大武八佾以舞大夏【祭统成王康王追念周公所以勲劳者而欲尊鲁故赐以重祭云云此天子之乐也康周公故以赐鲁也注清庙颂文王之诗也管象吹管而舞武象之乐也朱干赤盾戚斧也以玉饰其柄此武象之舞所执也佾犹列也大夏禹乐文舞也执羽籥文武之舞皆八列互言之又见明堂位】此天子之礼乐也践其位则行其礼奏其乐【见中庸其指先王言履先王之位则可行先王之礼而奏先王之乐也】故雝禘大【音泰】祖周颂也而其诗曰相【去声】维辟公天子穆穆【朱子传言诸侯助祭而天子有穆穆之容也】周公人臣不践其位鲁侯国而用天子之礼乱名犯分【扶问反】莫大乎是故夫子志之曰郊社之礼所以事上帝也宗庙之礼所以祀乎其先也鲁侯国而以王礼祀太庙是诬伪不诚而非所以事乎其先矣【程子曰周公之功固大矣皆臣子之分所当为鲁安得独用天子礼乐哉成王之赐伯禽之受皆非也】故夫子伤之曰禘自既灌而徃者吾不欲观之夫灌以降神乃祭之始而已不欲观是自始至终皆非礼矣【朱子曰灌者方祭之始用鬰鬯之酒灌地以降神也鲁之君臣当此之时诚意未散犹有可观自此以后则浸以懈怠而无足观矣盖鲁祭非礼夫子本不欲观至此而失礼之中又失礼焉故此叹也愚按文定説微与朱子不同然夫子言不欲观则讥僣礼之意在其中矣】用者不宜用也致者不宜致也【赵氏曰讥禘又讥致也】夫人者风氏也初成风闻季友之繇【直救反】遂事之而属【章欲反】僖公焉故季子立之【左传闵二】公赐季友汶阳之田及费【音秘僖元】又生而命之氏【见十六年】俾世其卿而私门强矣于成风则举大事于始祖之庙立以为夫人而嫡妾乱矣【范氏曰夫人者正嫡之称谓非崇妾之嘉号以妾体君则上下无别虽尊其母是卑其父礼有君之母非夫人者庻子为后为其母缌是妾不为夫人明矣】以私劳宠其臣而卑公室以私恩崇其母而轻宗庙皆越礼之罪也经书夫人而不称姓氏其贬深矣【刘氏曰春秋虽乱世未有妾母称夫人者也自成风始矣此礼之所由失敎之所由废上下之所由乱嫡庻之所由争其恶乃比于无父无君已之母父之妾也今背死而使之配此所谓知母而不知父故曰无父凡立小君嫡子必天子命之者今以其私亲而建之非有天子之命也故曰无君无父无君王法所禁天子不能正是王无天故含赗会葬皆以王之无天为讥也孙氏曰禘天子大祭夫人成风也不言风氏者成风僖公妾母嫁非庙见不得与祭僖公既君欲尊其母故因此秋禘祭用夫人之礼致于太庙使之与祭也妾母称夫人僣之大者故不言风氏以贬之按夫人文姜孙于齐贬去姜氏此不言风氏其贬可知矣家氏曰夫人不氏明其为妾无当于义理也薨葬称夫人非谓成风可以僣夫人也非谓妾母可以配先君也正以僖公尝为非礼之礼致其母为夫人及文公立又以祖母事之以夫人薨葬之故于此书用致夫人者以其开薨葬夫人之端也高氏曰明堂位言鲁君季夏六月以禘礼祀周公于太庙今用七月失禘之时矣而杂记载孟献子之言曰七月日至可以有事于祖故七月而禘献子为之也献子此时未见于经要之改用七月者出于后人之私意耳用致夫人者言不当用禘而致夫人也愚按哀公欲以嬖妾为夫人使宗人衅夏献其礼对曰以妾为夫人固无其礼也夫自僖公致成风以妾母为夫人自后宣公致敬嬴襄公致定姒昭公致齐归皆以妾母为夫人不复志于经矣而衅夏犹谓以妾为夫人则无其礼盖虽立妾母而未尝立妾也于以见鲁衰之甚而旧典犹存也○赵氏曰左氏云致哀姜焉按元年哀姜称夫人以薨明用夫人防礼已久矣何乃八年始致之乎公羊云讥以妾为妻也盖胁于齐媵之先至者按若娶于齐则不当媵先至若娶于他国而公亲徃未还则无人受胁而立齐媵刘氏曰谷梁云言夫人而不言氏姓立妾之辞也近之矣未尽也夫称夫人而谓之用致此立妾之辞也不言氏姓不为见其妾也盖有深义非谷梁所能见左氏云凡夫人不薨于寝不殡于庙不赴于同不祔于姑则弗致也按哀姜于此四者唯不薨于寝尔苟谓四者不偹不致于庙设令夫人归宁而死亦将不致乎永嘉吕氏曰盖僖公尊妾母成之为夫人自此年禘于太庙始也若谓僖公娶声姜因禘而庙见何以不称姜氏哉】
　　冬十有二月丁未天王崩【惠王也在位二十五年世子郑嗣位是为襄王临川呉氏曰盖惠王前年之冬有疾今年岁终乃崩也○赵氏曰左氏云七年闰月惠王崩襄王恶大叔之乱不发防而告难于齐八年正月会于洮谋王室也襄王定位而后发防据此则正月二月位已定何得直至十二月而后告防于诸侯则左氏此説不足慿也】
　　【庚襄王午元年】九年【齐桓三十五晋献二十六卒卫文九蔡穆二十四郑文二十二曹共二陈宣四十二成四宋桓三十一卒秦穆九楚成二十一】春王正月丁丑宋公御说卒【御鱼吕反公谷作御说音恱桓公在位三十一年世子兹父嗣是为襄公左传宋桓公卒未葬而襄公会诸侯故曰子谷梁传会于葵丘宋称子何也未葬之辞也礼柩在堂上孤无外事今背殡而出会以宋子为无哀矣张氏曰防仅逾时比之以嘉礼行而称爵者均为非礼所谓百歩五十歩之间耳○啖氏曰左氏云凡在防王曰小童公侯曰子按王猛在防不曰小童又伯子男在防亦当称子独言公侯亦误也公羊曰不书葬为襄公讳按不葬者鲁不会尔为襄公讳有何义乎】○夏公会宰周公齐侯宋子卫侯郑伯许男曹伯于葵丘【左传会于葵丘寻盟且修好礼也王使宰孔赐齐侯胙曰天子有事于文武使孔赐伯舅胙齐侯将下拜孔曰且有后命天子使孔曰以伯舅耋老加劳赐一级无下拜对曰天威不违顔咫尺小白余敢贪天子之命无下拜恐陨越于下以遗天子羞敢不下拜下拜登受公羊传宰周公者何天子之为政者也谷梁传天子之宰通乎四海程子传天下之宰与世子礼异故不殊会杜氏曰陈留外黄县东有葵丘张氏曰宋地今开封雍丘县周公食采于周扶风雍县东北周城是愚按葵丘今属汴梁路睢州考城县】
　　其曰宰周公者以冢宰兼三公也【杜氏曰宰官周采地天子三公不字范氏曰天官冢宰兼为三公者】古者三公无其人则以六卿之有道者上兼师保之任冢宰或阙亦以三公下行端揆之职禹自司空进宅百揆又曰作朕股肱耳目【舜典咨四岳有能奋庸熈帝之载使宅百揆佥曰伯禹作司空益稷帝曰臣作朕股肱耳目蔡氏传百揆者揆度庻政之官禹以司空兼百揆如周以六卿兼三公后世以他官平章事知政事】是以宰臣上兼师保之任也周公为师又曰位冢宰正百工【君奭序召公为保周公为师蔡仲之命周公位冢宰正百工】是以三公下行端揆之职也所以然者三公与王坐而论道固难其人而冢宰统百官均四海亦不易【去声】处也【书周官三公论道经邦宰掌邦治统百官均四海】夫以宰兼三公其职任重矣而不殊会之何也人臣则有进退之节出入均劳之义【谓进而为三公宰辅退而为方伯诸侯入乎朝廷之内出乎畿甸之外亲疎虽不同均为勤劳王室】非王世子贵有常尊之可比矣【陈氏曰桓尝殊会王世子而不殊会三公春秋是以予桓也愚按尊无二上三公虽贵亦人臣也王世子天王之贰非人臣也故春秋殊会王世子不以侪之人臣之列宰周公虽兼公相之职仅同下士之微者序乎诸侯之上耳齐桓初会首止以尊王嗣而定天下之大本继会于洮以谋王室而安天下之大势今会葵丘又明王禁而示天下之大法五霸桓公为盛而桓公之会葵丘为盛宜春秋备书之而孟子称之也春秋书冢宰者四咺宠妾纠聘大恶皆贬而名之阅聘僖公虽无贬辞然以宰兼三公而修聘事于诸侯则亦过矣惟宰孔出会诸侯奬霸主陈五禁使诸侯既知尊王室而且知畏王法则有功于周室者也故诸侯虽与之会而不敢与之盟后此王子虎盟诸侯大夫于王都之侧贬而人之尹武公单襄公之盟柯陵单顷公之盟鸡泽刘献公之盟平丘皆有愧于宰孔矣然惠王之防适当同轨毕至之际襄王方居谅隂百官緫已以聼于宰之时桓公不率诸侯会于京师反致宰于葵丘而春秋无讥者岂桓公能弭王室之大难而功可揜过欤抑会葬既毕而修礼于葵丘以明王禁欤】
　　秋七月乙酉伯姬卒【公羊谷梁传未适人何以卒妇人许嫁字而笄之死则以成人之防治之何氏曰不以殇礼降者当为诸侯夫人有即贵之渐啖氏曰内女为夫人书卒许嫁为夫人亦然其为媵及嫁太子公子大夫则不书蜀杜氏曰嫁为夫人则系国愚按经书内女未嫁而卒者二虽曰许嫁则防之以成人之礼亦时君溺爱之过耳防礼诸侯姑姊妹女子子嫁为诸侯夫人则服大功大功以下则无服盖诸侯絶期茍嫁为诸侯夫人则尊同尊同则为之服也许嫁未可称夫人而防之如成人非礼也】○九月戊辰诸侯盟于葵丘【左传宰孔先归齐侯盟诸侯于葵丘曰凡我同盟之人既盟之后言归于好公羊传桓之盟不日此何以日危之也何危耳贯泽之会桓公有忧中国之心不召而至者江人黄人也葵丘之会桓公震而矜之叛者九国震之者何犹曰振振然矜之者何犹曰莫若我也谷梁传桓盟不日此何以日美之也为见天子之禁故备之也葵丘之盟陈牲而不杀读书加于牲上壹明天子之禁曰毋壅泉毋讫籴毋易树子毋以妾为妻毋使妇人与国事程子传云诸侯盟见宰不与】
　　会盟同地再言葵丘何也书之重【平声】辞之复其中必有大美恶焉葵丘之盟美之大者也初命曰诛不孝无易树子无以妾为妻再命曰尊贤育材以彰有德三命曰敬老慈防无忘宾旅四命曰士无世官官事无摄取士必得无専杀大夫五命曰无曲防无遏籴无有封而不告曰凡我同盟之人既盟之后言归于好【去声已上并见孟子】以是为尽禁矣诸侯咸喻乎桓公之志【谷梁僖三】盖束牲载书而不歃血也【本孟子】是故会盟同地而再言葵丘美之也【朱子语如葵丘之会召陵之师自是好本末自是别】观孟子所载此盟初命之辞则知桓公翼载襄王之事信矣【张氏曰一命之词三纲所系盖修身齐家之要自此以下尊贤敬臣子民柔逺人怀诸侯之意略备其提挈纲领以正率人盖春秋之所未有然桓公于易树子以妾为妻之禁终不免躬自犯之则何以令诸侯矣陆氏曰盟称诸侯者前目后凡且明周公之不与盟也愚按桓公以五命之词约束诸侯而不敢盟宰周公者不敢使天子之宰受诸侯之约束也晋文以后王臣出会皆同盟则非桓比矣然桓公自北杏至于卞会遇二十有八盟者十有三春秋皆不书日惟此盟书日谷梁以为美之公羊以为危之褒贬不同愚窃以为是盟乃桓伯盛衰之防郑康成所谓桓德极而将衰也盖自再盟幽而诸侯恊献防治戎存邢卫却狄盟召陵帖楚而中国安盟首止于洮而王室宁及乎葵丘而伯业盛矣柰何阳谷之会与僖公声姜肆于宠乐城杞之功不若城邢救徐之师缓于救许伐黄不恤谋鄫无成而伯业衰矣故论者谓葵丘以前犹自朔至望之月葵丘以后犹自望至晦之月盖由其心有勤怠之殊是以其功有盛衰之渐圣人于葵丘之盟书曰者羙其盛而忧其衰也但公羊谓叛者九国亦无可考故赵氏云此会唯六国会咸牡丘皆七国会淮八国并旧盟之国寕有九国叛乎】
　　甲子晋侯诡诸卒【甲子公作甲戍诡左作佹献公也在位二十六年庻子奚齐卓子相继立皆弑秦纳公子夷吾是为惠公】○冬晋里克杀其君之子奚齐【杀公作弑左传初献公使荀息傅奚齐公疾召之曰以是藐诸孤辱在大夫其若之何稽首而对曰臣竭其股肱之力加之以忠贞其济君之灵也不济则以死继之公曰何谓忠贞对曰公家之利知无不为忠也送徃事居耦俱无猜贞也及里克将杀奚齐先告荀息曰三怨将作秦晋辅之子将何如荀息曰将死之里克曰无益也荀叔曰吾与先君言矣不可以贰能欲复言而爱身乎虽无益也将焉辟之里克杀奚齐于次书曰杀其君之子未葬也荀息将死之人曰不如立卓子而辅之公羊传此未逾年之君其言弑其君之子奚齐何杀未逾年君之号也】谷梁子曰其君之子云者国人不子也不正其杀申生而立之也【范氏曰诸侯在防称子言国人不君之故系于其君杨士勋疏盖不子者谓不以为君则是不子也】人君擅一国之名宠为其所子则当子矣国人何为不子也民至愚而神是非好恶【并去声】靡不明且公也其所子而弗子者莫能使人弗之子也非所子而子之者莫能使人之亦子也【愚按卫宣杀伋寿立朔而国人伤之赋二子乘舟之诗以悼伋寿之亡汉武竒爱少子因巫蛊事杀戾太子而壶关三老田千秋等咸讼其隋文以谗譛废太子勇左右莫不闵黙文武大臣皆知其不可而弗敢言此皆人心天理之本然知嫡庻长防之分不可紊也观献公托其子于荀息自知废正恐有后患则天理之正非唯国人知之献公亦自知之矣】周幽王尝黜太子宜臼子伯服矣而犬戎杀其身【事见史记注在隠元年】晋献公亦杀世子申生立奚齐矣而大臣杀其子诗【大雅烝民篇】不云乎天生烝民有物有则民之秉彛好【去声】是懿德【朱子传天生众民有物必有法如君臣有义父子有亲是也乃民所执之常性故其情无不好此美德者】此言天理根于人心虽以私欲灭之而有不可灭也春秋书此以明献公之罪抑人欲之私示天理之公为后世戒其义大矣以此防民犹有欲易太子而立赵王如意致夫人之为人彘者【前高帝纪定陶戚姬有宠生赵王如意上以太子仁弱谓如意类已欲废太子而立之及惠帝即位吕后囚戚夫人使人持酖饮之断其手足去眼煇耳饮瘖药使居厠中命曰人彘陆氏曰奚齐以本不正故曰君之子明国人意不以为嗣独君意立之明里克虽有罪而合晋人之心也卢氏曰书里克杀其君之子知晋之不君奚齐也蜀杜氏曰曰杀其君之子犹曰晋君之子尔虽立为君春秋不成之为君也孙氏曰奚齐庻孽献公杀世子而立之春秋不与故曰君之子奚齐恶之也陈氏曰遇弑虽未逾年称君此其称君之子何献公杀申生绌重耳夷吾而立其嬖子晋之乱献公为之也故奚齐不称君而称君之子赵氏曰齐舍亦未逾年君也不云其君之子故谷梁国人不子之义是也张氏曰奚齐谓之其君之子以晋献杀适立庻而夺之也齐舍未逾年而谓之君以舍之正而与之也或抑或得是非之公可以观矣高氏曰国人不君之而书曰君之子此春秋辨疑似之罪而曲尽人情之所难也】
　　【辛襄王未二年】十年【齐桓三十六晋惠公夷吾元年卫文十蔡穆二十五郑文二十三曹共三陈宣四十三成五宋襄公兹父元年秦穆十楚成二十二】春王正月公如齐【孙氏曰公始朝齐也不至者朝桓安之与他国异也十五年如齐同此张氏曰庄公十三年柯之盟鲁已服齐虽庄公因昏姻一再如齐自此鲁不朝齐防二十年盖桓公伯业未盛不责诸侯以朝礼今僖公始朝齐见于葵丘之后霸体渐肆诸侯不朝天子而朝伯主自此始矣啖氏曰公及内卿徃他国朝聘皆书如赵氏曰周之制朝聘也有数今春秋毕书之见如京师之简也所以伤王室之微着诸侯之不臣也临川呉氏曰僖公両朝齐桓事伯主也末年一朝齐昭继前好也宣公四朝齐惠以簒立而求援也古者诸侯相朝之礼齐等之国徃来报施互相朝也天下无道惟有小国朝大国故鲁所朝者齐晋楚三大国宋卫齐郑与鲁齐等则相聘而已齐晋伯国也以鲁朝之犹云可也楚蛮夷也晋衰不能与伉而鲁朝之辱莫甚焉】○狄灭温温子奔卫【左狄灭温苏子无信也苏子叛王即狄又不能于狄狄人伐之王不救故灭苏子奔卫杜氏曰盖近周之狄灭而居其土地苏子周司冦苏公之后也国于温故曰温子张氏曰温今孟州温县周畿内国成王时司冦苏忿生之邑畿内诸侯狄得灭之此天王出居于郑之权舆也临川呉氏曰狄于闵之季年伐邢入卫齐桓虽存邢卫而不加兵于狄盖其时方急图楚故未暇及狄狄因此愈肆前年敢伐大国之晋今又敢防畿内之温岂特王灵之不振抑亦伯图之有阙也蜀杜氏曰江黄近楚楚侵而灭之诸侯不救以其尚逺也今温实天子之近国而狄灭之诸侯不能攘而正之所以病齐桓也愚按温国在今怀孟路孟州温县】○晋里克弑其君卓【公作卓子左传荀息立公子卓以葬里克杀公子卓于朝】
　　国人不君奚齐卓子而曰里克弑其君卓何也是里克君之也【刘氏曰国人不君二孺子而曰弑其君是里克君之也里克不致死于申生中立以图免难放乎杀申生而立二子者是乃里克也】克者世子申生之傅也骊姬将杀世子而难【乃旦反下同】里克使优施饮【于鸩反】之酒而告之以其故里克聼其谋乃欲以中立自免称疾不朝居三旬而难作【晋语骊姬告优施曰君既许我杀太子而立奚齐矣吾难里克柰何优施曰吾来里克一日而已子为我具特羊之飨吾以从之饮酒我优也言无邮骊姬许诺乃具使优施饮里克酒中饮优施起舞谓里克妻曰主孟啗我我敎兹暇豫事君乃歌曰暇豫之吾吾不如鸟乌人皆集于菀已独集于枯里克笑曰何谓菀何谓枯优施曰其母为夫人其子为君可不谓菀乎其母旣死其子又有谤可不谓枯乎枯且有伤优施出里克辟奠不餐而寝夜半召优施曰曩有言戏乎抑有所闻之乎曰然君旣许骊姬杀太子而立奚齐谋既成矣里克曰吾秉君以杀太子吾不忍通复故交吾不敢中立其免乎优施曰免旦而里克见防郑曰优施告我君谋成矣将立奚齐防郑曰子何谓曰吾对以中立防郑曰惜也不如曰不信以疏之亦固太子以携之多为之故以变其志志少疎乃可间也今子曰中立况固其谋也彼有成矣难以得间里克曰徃言不可及也明日称疾不朝三旬难乃成】是谓持禄容身速献公杀适【音嫡】立庻之祸者故成其君臣之名以正其弑逆之罪克虽欲辞而不受其可得乎【通防此董子所谓其实为善而不知义故被之空言而不敢辞者也】使克明于大臣之义据经廷诤以动其君执节不贰固太子以其党多为之故以变其志其济则国之福也其不济而死于其职亦无歉矣人臣所明者义于功不贵幸而成所立者节于死不贵幸而免克欲以中立祈免自谓智矣而终亦不能免等死耳不死于世子而死于弑君其亦不知命之蔽哉语曰不知命无以为君子也为人臣而不知春秋之义者必防于簒弑诛死之罪【本荀子】克之谓也【张氏曰里克因优施鸟乌集枯之歌欲中立以免难骊姬遂得以成其杀申生之谋及献公卒乃杀奚齐卓子而欲纳重耳圣人以里克当申生未死之前不能以死正谏而中立以求免坐视太子之无罪而死以成骊姬谗贼之计及其终也逆献公之遗命而弑二君夫奚齐卓子虽庻孽而有先君之命以立乎其位则固里克之君也故正名其弑君之罪朱子语晋里克事只以春秋所书未见其是非国语载骊姬隂托里克之妻其后里克守不定遂有中立之説他当时只难里克克若不变太子可安由是观之里克之罪明矣天下无中立之事自家若排得他退便用排退他若柰何不得便用自死今骊姬一许他中立他便求生避祸正如隋高祖簒周韦寛初甚不能平一见众人被杀便去降他刘氏曰里克能不聼优施之谋甯喜能不从孙林父之乱陈乞能不从景公之惑则晋无杀世子之祸卫无逐君之恶齐无立嬖孽之变矣患皆在媮合茍容逢君之恶故春秋成其君臣之名以正其簒弑之罪所谓不知其义被之空言不敢辞矣不然卓与剽荼岂有宜为君之义哉陈平之王吕氏诛少帝也似此皆不明于大臣之分者也】
　　及其大夫荀息【左传荀息死之君子曰诗所谓白圭之玷尚可磨也斯言之玷不可为也荀息有焉公羊传及者何累也弑君多矣舍此无累者乎曰有孔父仇牧皆累也则何以书贤也何贤乎荀息荀息可谓不食其言矣奚齐卓子骊姬之子也荀息傅焉骊姬国色也献公爱之甚欲立其子于是杀世子申生申生者里克傅之献公病将死谓荀息曰士何如则可谓之信矣荀息对曰使死者反生生者不愧乎其言则可谓信矣献公死奚齐立里克谓荀息曰君杀正而立不正废长而立防如之何愿与子虑之荀息曰君尝讯臣矣臣对曰使死者反生生者不愧乎其言则可谓信矣里克知其不可与谋退弑奚齐荀息立卓子里克弑卓子荀息死之荀息可谓不食其言矣谷梁传言及以尊及卑也荀息闲也】
　　荀息者奚齐卓子之傅也君弑而死于难【乃旦反】书及所以着其节书大夫不失其官也于荀息何取焉若息者可谓不食其言矣【通防闻圣人取其受献公之托能不失信宋襄受齐桓之属谷梁以战甗为恶宋何哉曰荀息受命傅防子卓见弑而死难是不食其言犹足取尔无亏居长又立乎其位宋襄奉少夺长以从齐桓不正之属所以深恶之也】或曰息既从君于昏【谓荀息为献公傅其庻孽使杀正嫡不能谏正朱子语献公欲废申生立奚齐荀息便谓君命立之臣安敢贰不能谏君以义大叚不是只是办得一死亦是难事】不食其言庸足取乎世衰道微人爱其情私相疑贰以成倾危之俗至于刑牲歃血要质鬼神犹不能固其约也孰有可以托六尺之孤寄百里之命临死节而不可夺如息者哉自古皆有死民无信不立故圣人以信易食【论语】而君子以信易生【诗兎爰序】息不食言其可少乎【张氏曰荀息不失信于君得以死节书家氏曰荀息既许献公以死难欲不死不可也使荀息早知二子之立国人不与而力辞托孤之寄以悟其君其君不能用则是时有不必死矣既不能正谏于其始又为之任托孤之寄虽欲临难茍免其可得乎圣人所取特在于不食其言若以事君大节而观不免犹有所愧柳子厚曰春秋之进荀息非圣人之情也进荀息以甚茍免之恶也愚按春秋书死节者三公羊于孔父曰义形于色于仇牧曰不畏强御于荀息曰不食其言然则息之守信比于正色而立于朝委身以摧勍敌者固有间矣然圣人犹有取焉者视石之纷如徒人费贾举州绰近习嬖幸之臣则犹为此善于彼也五季冯道以司徒兼侍中受晋祖托孤之寄死肉未寒背其顾命庸非荀息之罪人乎故朱子曰荀息始终一节死君之难亦可取也】
　　夏齐侯许男伐北戎【薛氏曰当是时患有大于戎者狄及晋楚是也晋灭虢灭虞狄尝入卫逼邢前年伐晋近又灭温召陵之后楚灭围许岂可置而不图舍强图弱守卫果如是乎所谓不务德而勤逺略况许方患楚而敺以伐戎非用人之道也愚按杜氏注北戎为山戎然春秋书戎有善戎有雒戎有茅戎有戎蛮有陆浑之戎书狄有白狄有赤狄所以别其种类前书山戎而此言北戎则不同可知矣】○晋杀其大夫里克【左传晋却芮使夷吾重赂秦以求入齐隰朋帅师会秦师纳晋惠公十年夏周公忌父王子党会齐隰朋立晋侯晋侯杀里克以说将杀里克公使谓之曰微子则不及此虽然子弑二君与一大夫为子君者不亦难乎对曰不有废也君何以兴欲加之罪其无辞乎臣闻命矣伏劒而死公羊传里克杀二君则曷为不以讨贼之辞言之惠公之大夫也然则孰立惠公里克也里克弑奚齐卓子逆惠公而入里克立惠公则惠公曷为杀之惠公曰尔既杀夫二孺子矣又将图寡人为尔君者不亦病乎于是杀之谷梁传称国以杀罪累上也里克弑二君与一大夫其以累上之辞言之何也其杀之不以其罪也申生曰吾宁自杀以安吾君以重耳为寄矣刎脰而死故里克所为弑者为重耳也夷吾曰是又将杀我乎故杀之不以其罪也】里克杀二君与一大夫不以讨贼之词书者惠公杀之不以其罪也【孙氏曰公立惧克害己以是杀克故不得从讨贼之辞蜀杜氏曰明惠公不以弑君之罪罪之也】杀之不以其罪柰何里克所为【于伪反下同】弑者为重【平声】耳也夷吾曰是又将杀我也则谓克曰尔既杀夫二孺子矣又将图寡人为尔君者不亦病乎里克对曰不有废也君何以兴欲加之罪何患无词臣闻命矣伏劒而死若惠公既立而谓克曰先君命大夫为世子傅世子死非其罪而大夫不之恤若奚齐者既有先君之命矣而大夫又杀之以及卓大夫虽杀之独不念先君之命乎【仿左传语】则克必再拜而死不复【扶又反】有言矣惠公乃曰又将图寡人是杀之不以其罪也故称国以杀而不去【上声】其官【通防里克前谏献公谓冢嗣不可使将君子称其善乎父子之间后杀奚齐恊国人之望可谓善矣然不能死申生之难致晋国大乱者五世纵卓子立而又杀之圣人书弑其君此则恶矣此里克之迹至难明也凡弑君者皆贼也若谓不死申生之难而有弑君之恶何以书杀其大夫又不与州吁无知为比乎此里克之事至难断也夫春秋大法赏善罚恶不容私也里克弑二君其罪显矣使惠公上告天王傍连方伯受命而立奉词伐罪以讨里克弑君之恶则里克将何辞焉圣人必书曰晋人杀里克今惠公上不顾兄下不恤弟外赂秦伯内赂里防将以求入则里克之弑惠公心所利耳又惧得立而克志在文公将复不利于已乃私憾而杀之此岂所谓声罪致讨者哉故惠公之杀克内歉而怀愧克之受诛势屈而心不服谷梁所谓怀恶而讨虽死不服者斯之谓矣圣人安得削其大夫哉卫侯衎许政由甯氏喜遂弑剽卫侯得入恶喜之専遂杀之夷吾衎之赂里甯以图复国其事正同克喜之见忌而死其实不异故其杀皆书以官高氏曰夷吾初许赂秦与里防而得立既立背内外之赂又恐其复召重耳以为己害故杀里克以自解本非讨罪之意故以専杀大夫例书之明其托不得已而杀之也朱子语书晋杀其大夫不以弑君之罪讨之也张氏曰里克在献公父子则为贼而惠公幸奚齐卓子之死而得立初未尝有讨里克之心独以其志在重耳而不在已惧其又将以己为奚齐卓子是以杀之盖其事与専杀大夫者无异故不以讨贼之辞书之也陈氏曰讨贼不言大夫其曰大夫克犹在位也克犹在位则是杀大夫耳在位独里克乎督相宋庄翚相鲁桓前乎此矣里克杀以他故而后见焉自宋万而下弑君无讨者凡贼再见犹夫人也若里克甯喜杀以他故而后见书曰大夫则犹夫人而已矣虽然有荀息在焉则犹有臣子也愚按防郑非弑君之贼而惠公亦杀之则知里克之杀非讨贼矣讨贼不以其罪不书人其君杀之则犹曰大夫里克甯喜是也非君杀之则以両下相杀为文楚公子比蔡般是也○啖氏曰公羊云曷为不书惠公之入晋之不言出入者踊为文公讳也按此不知有不告则不书之义故穿凿】
　　秋七月○冬大雨雪【雨于付反雪公作雹公羊传何以书记异也高氏曰春秋书大雨雪者三隠以日书桓以月书此以时书申酉戍月皆非大雨雪之时也故此尤为异】
　　【壬襄王申三年】十有一年【齐桓三十七晋惠二卫文十一蔡穆二十六郑文二十四曹共四陈宣四十四成六宋襄二秦穆十一楚成二十三】春晋杀其大夫防郑父【防浦悲反左传晋侯使防郑聘于秦且请缓赂言于秦伯曰吕甥却称兾芮实为不从若重问以召之臣出晋君君纳重耳蔑不济矣秦伯使泠至报问且召三子却芮曰币重而言甘诱我也遂杀防郑祁举及七舆大夫左行共华右行贾华叔坚骓歂累虎特宫山祁皆里防之党也防豹奔秦谷梁传称国以杀罪累上也】
　　按左氏防郑言于秦伯请出晋君则郑有罪矣曷为称国以杀而不去【上声】其官惠公以私意杀里克故其党皆惧郑之有此谋由杀里克致之也【苏氏曰郑请秦伯出晋君而纳重耳郑则有罪然郑之谋由杀里克致之也】春秋以大义公天下为诛赏故书法如此其称国者【例称国以杀国君大夫与闻其事而不请于天子】兼罪用事大夫不能格君心之非至于多忌滥刑危其国也【左传秦伯谓公孙枝曰夷吾其定乎对曰其言多忌克难哉张氏曰惠公志于得国而无君人之度外则失信于秦内则忌克多杀故防郑虽有私谋贰心而春秋以累上之辞书之也高氏曰防郑父者里克之党也惠公以私意杀里克故其党皆惧谋召重耳是怀贰心以事君也郑之死虽可伤亦可罪也愚按郑父名也若庆父林父行父处父之类或以为命大夫称字非是但言郑者省文如经书乐祁犂而言乐祁经书箕郑父胥甲父而止称箕郑胥甲】
　　夏公及夫人姜氏会齐侯于阳谷
　　襄陵许翰曰先乎阳谷之会为大雨雪后乎阳谷之会为大雩僖公贤君不能礼佐齐桓儆其怠忽而更与之俱肆于宠乐是以见戒于天如此【何氏曰大雩者公与夫人出会不恤民之应】以公夫人阳谷之会观之齐桓伯业怠矣故楚人伐黄不能救凡此类属【章欲反】词比【毗志反】事直书于策而义自见【音现】者也【杜氏曰妇人送迎不出门见兄弟不逾阈与公俱会齐侯非礼孙氏曰参讥之也薛氏曰夫人齐侯之女也归宁可也为会而从夫于外非归宁之礼也张氏曰男女无别则渎乱生诸侯会伯主而妇人与焉君臣之大义夷夏之大计凡所当讲者必有所不及而般乐纵肆浸滛日长宜桓公自是以徃黄亡不救徐救不力女宠盛行伯业遂衰而鲁僖之怠弃国政亦自此始矣高氏曰公之娶夫人之归皆不书者合礼故也此会于阳谷则非礼矣公稔闻桓庄之失而不改其辙齐侯亲见両国之事亦循其迹以両君相会而使妇人厠于其间何以示侍卫仆从之臣乎家氏曰桓公之始伯愤齐女之无度以哀姜为首戮诸夏肃然无不俯首听命其伯基实在于是齐襄卫宣污染之习为之一扫庻乎古方伯之遗烈矣及其暮年志得而骄乃复与僖姜为阳谷与卞之会伯业其衰矣乎愚按书及以会所以别男女也桓公如齐称公与姜氏此称及则僖公犹能防制云耳鲁颂称声姜为令妻则声姜必无文姜之行矣】
　　秋八月大雩【谷梁传雩得雨曰雩不得雨曰旱临川呉氏曰诸侯旱而雩礼也大雩祀及上帝非礼也】○冬楚人伐黄【左传黄人不归楚贡楚人伐黄】
　　按谷梁子曰贯之盟管敬仲言于桓公江黄逺齐而近楚楚为利之国也若伐而不能救则无以宗诸侯矣【范氏曰谓诸侯宗之】桓公不聼遂与之盟管仲死楚伐江灭黄桓公不能救故君子闵之也【谓闵小国之遭横逆而方伯不恤也】逺国慕义而去逆効顺所谓出自幽谷迁于乔木也【本孟子】春秋之所取也被【皮寄反】兵城守更【平声】歴三时【据是冬伐黄明年夏灭黄】告命已至而援【去声】师不出则失救患分灾从简书安与国之义矣灭灭温皆不书伐灭黄而书伐者罪桓公既与会盟而又不能救也【陈氏曰灭不言伐此书伐病桓公也以贯之盟阳谷之会徒以亡其国耳张氏曰中国外域之势相为消长而未有不原于心故曰毋怠毋荒四夷来王桓公怠荒之心见于阳谷之会楚人已占之于江汉之间而遂兴伐黄之师也临川呉氏曰楚之强暴凡近楚之国皆责之以纳职贡如事天子之礼黄既从齐霸故不归楚贡而楚伐之至于亡也愚按管仲虽非王佐之才其辅相桓公致霸业之盛则其功大矣据齐语则咫尺天顔俯伏下拜以敬君命者皆仲讽谏之力也盖葵丘以后管仲既卒则侈然自肆凡所以安中国而卹同盟者皆懈怠茍简而非前日之比矣然左传记明年冬使管仲平戎于王史记管仲之卒在桓公四十一年当僖公十五年则灭黄之时盖未卒也岂史记之说有不足信抑或仲谏桓公以救黄而不从欤】






　　春秋胡附録纂疏卷十一
&lt;经部,春秋类,春秋胡传附录纂疏&gt;
　　钦定四库全书
　　春秋胡传附録纂疏卷十二
　　元　汪克寛　撰
　　僖公中
　　【癸襄王酉四年】十有二年【齐桓三十八晋惠三卫文十二蔡穆二十七郑文二十五曹共五陈宣四十五卒成七宋襄三秦穆十二楚成二十四】春王三月庚午日有食之○夏楚人灭黄【左传黄人恃诸侯之睦于齐也不共楚职曰卣郢及我九百里焉能害我楚灭黄】春秋灭人之国其罪则一而见灭之君其例有三以归者既无死难【乃旦反】之节又无克复之志贪生畏死甘就执辱其罪为重许斯顿牂【作郎反】之类是也出奔者虽不死于社稷有兴复之望焉托于诸侯犹得寓礼【郊特牲诸侯不臣寓公】其罪为轻子温子之类是也若夫国灭死于其位是得正而毙【毗祭反】焉者矣于礼为合于时为不幸若江黄二国是也【张氏曰书灭见楚人之强中国不救而其君死于其位】其书灭者见【音现】荆蛮之强罪诸夏之弱责方伯连帅【去声】之不修其职使小国贤君困于强暴不得其所公羊子所谓亡国之善词上下之同力者也【何氏曰言灭者臣子与君戮力一心共死之辞愚按江黄二国之灭皆不书以其君归亦不书其君奔者葢君臣同力效死以守而待中国之救也故灭不书伐而黄则书伐江则书围齐不救黄其罪可知晋虽救江而所以救之者非其道与不救无以异也】
　　秋七月○冬十有二月丁丑陈侯杵臼卒【杵公作处宣公也在位四十五年世子欵嗣是为穆公】
　　【甲襄王戌五年】十有三年【齐桓三十九晋惠四卫文十三蔡穆二十八郑文二十六曹共六陈穆公欵元年成八宋襄四秦穆十三楚成二十五】春狄侵卫【左传十二年春诸侯城卫楚丘之郛惧狄难也】
　　齐桓公为阳谷之防是肆于宠乐【音洛】其行【去声】荒矣楚人伐黄而救兵不起是忽于简书其业怠矣然后狄人窥伺【斯义反】中国今年侵卫明年侵郑近在王都之侧淮夷亦来病而不忌也伯益戒于舜曰无怠无荒四夷来王【见大禹谟蔡氏朝夕戒惧无怠于心无荒于事则治道益隆四夷之逺莫不归往】此至诚无息帝王之道春秋之法也齐桓晋文若此类者其事则直书于防其义则游圣门者黙识于言意之表矣故曰仲尼之徒无道桓文之事者【张氏曰楚既灭黄而莫之恤狄侵卫之师所以肆行也临川吴氏曰方狄之强桓公未尝膺之管仲犹存伯业方盛狄人犹敢肆行伐邢入卫而灭温况今管仲已亡霸业浸衰则狄之无所顾惮固其宜也】
　　夏四月葬陈宣公○公防齐侯宋公陈侯卫侯郑伯许男曹伯于咸【左传防于咸淮夷病故且谋王室也秋为戎难故诸侯戍周齐仲孙湫致之谷梁传兵车之防也杜氏曰咸卫地东郡濮阳县东南有咸城愚按濮阳县属今大名路开州十一年杨拒泉臯伊雒之戎同伐京师入王城焚东门王子带召之也十二年王以戎难讨王子带子带奔齐此谋王室为戎难也】○秋九月大雩○冬公子友如齐【张氏曰阳谷寗毋及咸之防其后公子友皆如齐葢伐楚服郑城縁陵之事鲁皆同之亦以见友之専鲁政也】
　　【乙襄王亥六年】十有四年【齐桓四十晋惠五卫文十四蔡穆二十九卒郑文二十七曹共七陈穆二成九宋襄五秦穆十四楚成二十六】春诸侯城縁陵【左传诸侯城縁陵而迁焉不书其人有阙也公羊传孰城城也曷为城葢徐莒胁之然则孰城之桓公城之曷为不言桓公城之不与诸侯専封也谷梁传其曰诸侯散辞也聚而曰散何也诸侯城有散辞也桓德衰矣杜氏曰縁陵邑张氏曰汉书地理志北海营陵臣瓉曰春秋谓之縁陵今潍州昌乐县愚按今属益都路潍州昌邑县】
　　齐桓公城三国而书词不同城楚丘则没诸侯而不书城縁陵则书诸侯而不序城邢则再序三国之师何也邢以自迁为文故再列三师而书城邢者美其得救患分灾之义无封国之嫌也淮夷病诸侯防于咸城縁陵而迁焉【杜氏曰辟淮夷迁都于縁陵不言城杞未迁也】则其事専矣故前目后凡直书诸侯而不序也【范氏曰直曰诸侯无大小之序孙氏曰诸侯不序者防咸诸侯也陈氏曰但曰诸侯者不繋之伯者之辞也但曰大夫者不系之君之辞也临川呉氏曰元年齐以救邢之诸侯城邢同在一年诸侯犹且再叙今以防咸之诸侯城縁陵各在一年而不重叙者齐桓伯业之衰矣】卫为狄灭东徙渡河野处漕邑桓公使公子无亏戍以甲士归其祭服乘【绳证反】马凡为国之用其力尤勤其功尤大其事尤専而春秋责之尤重曰城楚丘而不书诸侯正王法也是故以功言之则楚丘为大以义言之则城邢为美春秋之法明其道不计其功正其义不谋其利者也详着城邢之师而深没楚丘之迹贵王贱霸羞称桓文以正待人之体也明此则知曽西不为管仲深畏仲由之说矣【刘氏曰诸侯不専封専封而善仅可以赎过故平其文不使伯者独享其功为人之迷于义而乃以専封为德也専封而不善是冒王法而又勤诸侯故异其文以见伯者之罪于専封而又有不善焉皆贵王贱霸羞称桓文之意比縁陵于城楚丘之功则楚丘善而縁陵不善矣比楚丘于王者之义则桓公救过之不给奚暇称贤哉春秋贵义不贵惠贵正不贵功略小善而优大节以正待人而已矣张氏曰城縁陵之事葢与楚丘同而当是时齐桓拯救诸夏之志怠矣故经书详不如城邢略不如楚丘亦轻重之权衡也蜀杜氏曰书城邢以国言之者善其救患全人之国也楚丘縁陵以一邑言之者谓其専封而不与之也永嘉吕氏曰城縁陵不如城邢楚丘不如縁陵故以楚丘縁陵之例观之当书曰城夷仪而乃曰城邢楚丘者卫之楚丘縁陵者之縁陵也以城邢之例观之当书曰城卫城而乃曰城楚丘城縁陵葢邢迁于夷仪固邢之夷仪也诸侯城邢得救灾恤邻之道也故详书而不杀予之也卫已灭而诸侯城楚丘以封卫故不曰城卫而曰城楚丘未迁而诸侯城縁陵以存故不曰城而曰城縁陵以诸侯而封诸侯非王法也楚丘之城没诸侯而不书讳之也若縁陵之城则以淮夷病之故而为之城以迁之独未至如卫之已灭而后封之也故但曰诸侯而不序则其功亦有不足録者矣愚按存之功器用不具城池未固不若城邢之美故不再序诸侯然未灭特不待其自迁而城縁陵以迁之未如封卫之専故诸侯以凡举而不削葢城縁陵之义不若城邢而功亦劣于楚丘也○陆氏曰公羊云曷为城灭也孰灭之葢徐莒胁之按明年楚伐徐诸侯救徐其谬可知家氏曰未闻受兵而公羊以为既灭葢前此城卫城邢皆在于既亡既溃之后故亦以为已亡左氏所谓病者得其实矣】
　　夏六月季姬及鄫子遇于防使鄫子来朝【鄫似绫反谷作缯后同公羊传鄫子曷为使乎季姬来朝内辞也非使来朝使来请已也谷梁传遇者同谋也来朝者来请已也朝不言使言使非正也以病鄫子也张氏曰鄫国禹后姒姓汉属东海郡晋属琅琊今沂州承县东北有鄫故城又有鄫山愚按沂州今属汴梁路】
　　春秋内女适人者明有所从则系【去声】诸国若伯姬是也【纪伯姬纪叔姬叔姬郯伯姬宋伯姬荡伯姬皆已适人者也】其未适人者欲有所别【笔列反下同】则书其字若子叔姬是也【文十二年子叔姬卒及僖九年伯姬卒皆未适人而书字者也】季姬书字而未系诸国其女而非妇亦明矣及者内为志内女而外与诸侯遇讥鲁也朝不言使言使非正【何氏曰使者臣为君衔命文也】鄫子国君而季姬使之朝病鄫也鲁秉周礼男女之际岂其若是之甚乎葢鲁公钟爱其女使自择配故得与鄫子遇于防而遂以季姬归之尔有孟光之德有伯鸾之贤【后汉梁鸿传孟光择对不嫁年三十父母问其故曰欲得贤如梁伯鸾者鸿闻而聘之及嫁以装饰入门鸿不答光请曰窃闻夫子髙义简斥数妇妾亦偃蹇数夫矣今而见择敢不请罪鸿曰吾欲裘褐之人可与俱隐深山尔光更为椎髻着布衣共入山中以耕织为业肃宗闻之求鸿不得】变而不失礼之正则犹可矣不然非所以为爱而厚其别也故称及称遇称使罪鲁与鄫以正男女之礼为后世戒也【孙氏曰季姬上无归鄫之文则是未嫁者此年适防明年九月归鄫是季姬先与鄫子遇而后嫁也此季姬之行不正可知矣何氏曰礼男不亲求女不亲许鲁不防正其女乃使要遮鄫子淫佚使来请已与禽兽无异故卑鄫子使乎季姬以贱之张氏曰僖公爱女而使自择配鄫子听其使而朝鲁请之夫妇之始而不正如此书之所以讥僖公之不父鄫子之不夫季姬之不子且不妇也临川吴氏曰未嫁之女而与鄫子私相邂逅是淫奔也姬既私遇之后使鄫子朝鲁而请婚姬不足责也僖公不能正家如此何以居人上乎王氏曰郑徐吾犯之妹美使之自择所配至于兄弟相残以乱郑国之政鲁秉周礼而季姬与鄫子道淫如此僖公正始之道亦可愧矣愚按春秋书及及者为主以季姬为主则其与鄫子遇而使来请已可知矣○啖氏曰左氏谓季姬鄫子之夫人公怒鄫子不朝季姬使之朝按称季姬明鲁未嫁女也若是鄫夫人不当与鄫子遇又明年归于鄫明此时鄫子请娶之若言鲁之处女不当与诸侯防则文姜哀姜淫佚至甚刘氏曰若实来宁何故再书其归乎伯姬来何以不书归乎永嘉吕氏曰范寗谓鲁女无故逺防诸侯此亦事之不然然春秋之世阃阙不严男女之别乱如文姜比年出防里巷匹妇尚或耻之则季姬出遇恐有此事然女子许嫁笄而字书曰季姬则字也妇人书字许嫁之辞也岂其许嫁于鄫而未归于鄫故遇之而使来请已乎何休谓季姬许嫁于邾而季姬及鄫子遇使来请己未知何据】
　　秋八月辛卯沙鹿崩【公羊传何以书记异也谷梁传林属于山为鹿沙山名也无崩道而崩故志之也其日重其变也杜氏曰沙鹿山名平阳元城县东有沙鹿土山在晋地愚按在今平阳路霍州赵城县】
　　沙鹿晋地也卜偃曰朞年必有大咎国防亡诗称百川沸腾山冢崒崩【十月之交朱子传山顶曰冢崒崔嵬也山崩川溢灾异之大者】言西周之将亡也书沙鹿崩于前书获晋侯于后虽不指其事应【去声】而事应具存此春秋畏物之反常为异使人恐惧修省之意也其垂戒明矣【董子曰国家将有失道之败而天乃先出灾异以谴告之不知自省又出怪异以警惧之尚不知变而伤败乃至此见天心仁爱人君而欲止其乱也李氏瑾曰服防曰沙山名鹿山足林属山曰鹿汉书元后传云后祖王翁孺自东平陵徙魏郡元城元城郭东有五鹿之墟即沙鹿也孙氏曰鹿山足也谓山连足而崩尔诗山冡崒崩犹以为异此异之甚也○赵氏曰公羊云外异不书此何以书为天下记异也凡山崩不繋国者以其自有常处不比陨星退鹢也刘氏曰名山大泽不以封诸侯守之山不可以繋国也圣人庸能独知沙鹿崩为天下异乎又曰沙鹿河上之邑亦非也此自山名之不须繋山者以可知故也如禹贡桐柏积石皆不系山愚按文定以梁山崩言为天下记异则沙鹿之崩疑亦非止一国之异矣】
　　狄侵郑【张氏曰狄数犯畿内之诸侯而齐桓不能治自入卫伐邢灭温而至此霸图弱而王室卑诸侯受祸着桓公之怠也】○冬蔡侯肸卒【肸许乙反穆公也父献舞见获于莘庄十九年留卒于楚而立在位二十九年子甲午嗣是为庄公○刘氏曰谷梁云诸侯时卒恶之也非也臣子慢则赴不具日月春秋不改者因文以见也若必以恶此君则郑厉卫惠何不恶之哉】
　　【丙襄王子七年】十有五年【齐桓四十一晋惠六卫文十五蔡庄公甲午元年郑文二十八曹共八陈穆三杞成十宋襄六秦穆十五楚成二十七】春王正月公如齐【张氏曰公十年朝齐此又朝齐纯用五年一朝之制同于事天子之礼矣○愚按杜预谓诸侯五年再相朝礼也何休谓合古五年一朝之义皆非是周制诸侯之邦交但曰世相朝安得以五年为合礼乎】○楚人伐徐【左传楚人伐徐徐即诸夏故也临川吴氏曰徐夷也首僣王楚亦夷也次僣王徐楚同恶者也因齐桓之合诸侯匡天下徐亦革面而即诸夏以即诸夏而为楚所伐可悲也夫】三月公防齐侯宋公陈侯卫侯郑伯许男曹伯盟于牡丘【左传盟于牡丘寻葵丘之盟且救徐也谷梁传兵车之防也郑氏曰牡丘齐地与匡近齐语筑五鹿中牟葢与牡丘以卫诸夏之地注四塞诸夏之关也】遂次于匡【谷梁传遂继事也次止也有畏也范氏曰畏楚杜氏曰匡卫地在陈留长垣县西南愚按今属汴梁路睢州襄邑县】公孙敖帅师及诸侯之大夫救徐【帅公作率后同左传孟穆伯帅师及诸侯之师救徐诸侯次于匡以待之谷梁传善救徐也何氏曰大夫不序者起防上大夫君已目故臣凡也内独出名氏者臣不得因君殊尊省文别尊卑也杜氏曰敖庆父之子】
　　楚都于郢距徐亦远【郢在江之南乃今之江陵徐在淮之北乃今之徐州楚之伐徐必越宋陈蔡诸国之境】而举兵伐徐暴横【去声】凭陵之罪着矣徐在山东与齐宻迩以封境言之不可以不速救【家氏曰齐之救徐非専为存徐计亦自为也徐近于齐楚人伐之所以震齐之邻其为谋深矣楚人得志于徐则必乗胜造齐之南境】以形势言之非有餽粮越险之难也今书盟于牡丘见【音现下同】诸侯救患之不协矣【张氏曰葵丘之盟诸侯既听命矣此为楚人伐徐而合诸侯即驱之讨楚救徐可也又从而盟之诸侯不一故也人心已一而复贰非伯主救灾恤患之心怠而人始懈乎君子屡盟乱是用长此心之盛衰霸业之所从而盛衰也霸主诸侯之心皆疑不足以保徐断可知矣】书次于匡见霸主号令之不严矣【何氏曰言次者讥诸侯缓于仁恩既约救徐而生事次止不自往遣大夫往卒不能觧也】书大夫帅师而诸侯不行见桓德益衰而从简书安中国之志怠矣【桓公倡伯四十余年未尝命大夫为主将今诸侯不亲将而大夫帅师则救徐之役特聊且应之而不冀其成功也】凡兵而书救未有不善之也救而书次则尤罪其当速而故缓失用师之义矣中庸曰至诚无息不息则久春秋谨始卒欲有国者敦不息之诚也始勤而终怠则不能久而无以固其国矣【啖氏曰凡救当奔命而往救次失救道也孙氏曰言次言救者恶诸侯缓于救患也诸侯既约救徐而遣大夫往此缓于救患可知也陈氏曰救不言次言次无志于救也桓公合八国之众以救徐而仅使大夫将则桓志荒矣卒不竞于楚救而言次甚讥之也有诸侯在而使大夫将始于牡丘桓公为之也有诸侯在而使大夫盟始于鸡泽悼公为之也愚按霸者之事假借仁义之名以济其利欲之私故欲之未遂则汲汲焉谋度而经营之欲之既遂则懈惰苟且而不复能有为矣由其心伪而不诚是以始终勤怠之殊而前后盛衰之异也孟子言以力假仁者霸又曰五霸假之也假之一字得春秋诛心之法矣四年公孙兹帅师及诸侯之师侵陈列序诸国则书防此不言防而言及既防而后及也非主鲁之辞也与襄三年书叔孙豹及诸侯之大夫及袁侨盟之意同不独言大夫若曰受命其君故书诸侯以统之葢当时诸侯虽以其权畀之大夫而春秋之法必欲其权繋于诸侯也】
　　夏五月日有食之【左传不书朔与日官失之也】○秋七月齐师曹师伐厉【左传伐厉以救徐也杜氏曰厉楚与国义阳随县北有厉乡张氏曰兵法攻所必救厉在徐楚之间欲楚之必救以解徐也然继此楚败徐于娄林则厉在所不必救明年不克救徐而还况同盟不同心而宋已伐同役之曹矣髙氏曰诸侯大夫救徐而齐侯独帅曹同伐厉厉虽可讨然非所以救徐也见强楚之难御而中国之威已顿矣愚按厉在今峡州路随州此伐厉以救徐与伐楚救江正同然春秋不书以救者厉近徐而楚远江则齐桓之用兵犹愈于阳处父也】○八月螽【谷梁传螽虫灾也】○九月公至自防【公羊传桓公之防不致此何以致久也范氏曰庄二十七年盟幽传曰桓防不致安之也此致者齐桓德衰故危而致之髙氏曰以防致者始于此春秋致防凡二十有七公自正月如齐因而防盟暴师于外已逾三时而以防致见救徐之无功也】○季姬归于鄫【临川呉氏曰鄫子请娶季姬僖公许之至是始归也○刘氏曰杜云来宁不书此书者明中絶非也传云止之岂絶之哉鲁人为国讳丑雕斵止之之说以求揜其迹仲尼作经推例以知义因文以尽情主人习其读而不知学者原其事而知之此类是也】○己卯晦震夷伯之庙【左传震夷伯之庙罪之也于是展氏有隐慝焉公羊传震之者何雷电撃夷伯之庙也何以书记异也谷梁传震雷也夷伯鲁大夫也】
　　震者雷电击夷伯之庙也不曰夷伯之庙震而曰震夷伯之庙者天应【去声】之也【本程子】天人相感之际微矣夷伯者鲁大夫也大夫既卒不名【杜氏曰夷伯鲁大夫展氏之祖父夷諡伯字大夫既卒书字】谷梁以为因此见【音现】天子至于士皆有庙天子七庙诸侯五大夫三士二【祭法王立七庙曰考庙王考庙皇考庙显考庙祖考庙有二祧诸侯立五庙曰考庙王考庙皇考庙显考庙祖考庙大夫立三庙曰考庙王考庙皇考庙适士二庙曰考庙王考庙官师一庙曰考庙王考无庙】故德厚者流光徳薄者流卑【范氏曰德厚者位尊道隆者爵重故天子远及七世士祭祖而已】是以贵始德之本也始封必为祖【范氏曰契为殷祖弃为周祖愚按大夫之祖如公子展为展氏之祖公子彄为臧孙氏之祖之类张氏曰正蒙曰凡隂气凝聚阳在内者不得出则奋击而为雷霆不善之积葢亦如此然天之怒击毎在于恶稔而人不加诛之后春秋书震者惟此事尔诗云敬天之怒无敢戱豫敬天之渝无敢驰驱昊天曰明及尔出王昊天曰旦及尔游衍君子知天之日监而畏其威如此所以事天也夹漈郑氏曰公子展之子曰公孙夷伯范氏曰夷伯之庙过制髙氏曰不曰公孙者大夫三庙宜毁而不毁故贬之也○赵氏曰公谷竝云晦防也据十六年戊申朔陨石于宋五成十六年甲午晦晋楚战于鄢陵竝书晦朔则知晦者晦朔之晦耳古史之体应合书日而遇晦朔必书之以为厯数之证谷梁成十六年传云事遇晦书晦何得于此独名晦防乎公羊又云夷伯季氏之孚微者称夷伯大之也天戒之故大之按褒贬当以义类岂有为天所罚翻乃书字反于理甚矣大夫既死加諡之后不更称名尔原仲亦是也】
　　冬宋人伐曹【左传讨旧怨也襄陵许氏曰同盟始自相攻桓不能已矣张氏曰庄十四年曹从齐桓伐宋宋至今憾之今诸侯始贰曹方伐厉救徐而襄公乗虚伐之尚可继桓而图霸乎于此见桓德之衰而襄志之私也家氏曰宋襄于桓之方存已有图霸之心其后执滕围曹张本于此春秋所讥也】○楚人败徐于娄林【败必迈反左传楚败徐于娄林徐恃救也杜氏曰娄林徐地下邳僮县东南有娄亭张氏曰今在泗州临淮县书以见楚之独胜而救徐之威不立伐厉之谋无补也陈氏曰何以书病齐也齐帅天下之诸侯以遏冦乱存中国也楚伐徐桓公合八国之众盟于牡丘次于匡以救徐为之伐厉而徐卒败于楚人不数年宋楚争盟执宋公以是为盟主病矣髙氏曰齐桓大合诸侯以救徐固有余力而师出三时无功而返故书楚人败徐于娄林以罪之刘氏曰徐伯益之后其上世为元德显功通于周室与中国冠带之君无以异徐始称王王非诸侯所当名也故贬其称愚按徐自庄二十六年见经僖三年取舒十七年伐英氏昭五年伐吴皆称人昭四年防申楚人执之三十年奔楚皆称子独此年与文七年伐莒竝举号内不使与中国同外不使与荒裔等也○陆氏曰谷梁云夷狄相败志也按有赴告则书无他义家氏曰为公羊学者以徐灭故外之然未尝灭也】○十有一月壬戌晋侯及秦伯战于韩获晋侯【秦始见经左传晋侯之入也秦穆姬属贾君焉且曰尽纳羣公子晋侯烝于贾君又不纳羣公子是以穆姬怨之晋侯许赂中大夫既而皆背之赂秦伯以河外列城五东尽虢畧南及华山内及解梁城既而不与晋饥秦输之粟秦饥晋闭之籴故秦伯伐晋九月晋侯逆秦师使韩简视师复曰师少于我鬬士倍我公曰何故对曰出因其资入用其宠饥食其粟三施而不报是以来也今又撃之我怠秦奋倍犹未也公曰一夫不可狃况国乎遂使请战曰寡人不佞能合其众而不能离也君若不还无所逃命秦伯使公孙枝对曰君之未入寡人惧之入而未定列犹吾忧也苟列定矣敢不承命韩简退曰吾幸而得囚壬戌战于韩原晋戎马还泞而止秦获晋侯以归舍诸灵台乃许晋乎十月晋隂饴甥防秦伯盟于王城十一月晋侯归公羊传此偏战也何以不言师败绩君获不言师败绩也赵氏曰凡战而死者书灭生禽曰获张氏曰韩今同州韩城县愚按同州今属奉元路】
　　秦伯伐晋而经不书伐専罪晋也【据桓十二年战于宋僖十八年战于甗皆书伐】获晋侯以归而经不书归免秦伯也【据蔡侯献舞书以归陈氏曰不曰以归罪晋侯也是故获外域不书外域交相获不书必大国也若宋华元齐国书斯可以言获矣将尊师众获之若匹夫然犹曰宋齐之耻晋甸侯也而言获是夷晋侯于大夫也】书伐书及者两俱有罪而以及为主【书伐着伐者之罪书及着被伐而及战者之罪】书获书归者两俱有罪而以归为甚【书获者罪其不能效死御敌甘就执辱书以归者罪其専执国君恃强不释】今此専罪晋侯之背【音佩】施【去声】幸灾贪爱怒邻【庆郑曰背施无亲幸灾不仁贪爱不祥怒隣不义】而恕秦伯也然则秦战义乎春秋无义战彼善于此则有之矣其不言师败绩何也君获不言师败绩君重于师也【何氏曰举君获为重也刘氏曰君将不言帅师君重于师也君伤不言师败绩君获不言师败绩亦君重于师也三者异文同义】大夫战而见获必书师败绩【如战于大棘书宋师败绩获宋华元战于艾陵书齐师败绩获齐国书】师与大夫敌也君为重师次之大夫敌春秋之法也与孟子之言何以异孟子为【于伪反】时君牛羊用人莫之恤也故以民为贵君为轻【潜庵辅氏曰战国时为君者不知其职视民如草芥而不知恤也故曰民为贵】春秋正名定分【扶问反】为万世法故以君为重师次之【泰誓云元后作民父母礼记民以君为心君以民为体父母之于子心之于四体尊卑轻重之分天冠地履之不可紊故春秋以君为重】尧以天下命舜舜亦以命禹必称元后为先【大禹谟舜命禹曰众非元后何戴】此经世大常而仲尼葢祖述之也惟此义不行然后叛逆之党有托以为民轻弃君亲而不顾者矣【通防近世贼臣僣位有忍死为民之语其党唱言伪楚能全都城百姓之命是悖春秋之法恣为暴行而不顾也愚按隋宇文化及弑炀帝唐朱玫立襄王煴皆托以为民而济其大逆者也○刘氏曰谷梁云晋侯失民矣以其民未败而君获也非也凡为君而见获茍不失民将焉取之顾春秋所以不书师败绩者举君获为重耳】
　　【丁襄王丑八年】十有六年【齐桓四十二晋惠七卫文十六蔡庄二郑文二十九曹共九陈穆四杞成十一宋襄七秦穆十六楚成二十八】春王正月戊申朔陨石于宋五【左传陨石于宋五陨星也公羊传曷为先言霣而后言石霣石记闻闻其磌然视之则石察之则五谷梁传先陨而后石何也陨而后石也于宋四境之内曰宋后数散辞也耳治也杜氏曰陨落也闻其陨视之石数之五随其闻见先后而记之星陨如雨见星之陨于四逺而不见其在地之验此则见在地而不见始陨之星】是月六鹢退飞过宋都【鹢五厯切谷作鶂过五禾切左传六鹢退飞过宋都风也周内史叔兴聘于宋宋襄公问焉曰是何祥也吉凶焉在对曰今兹鲁多大防明年齐有乱君将得诸侯而不终公羊传曷为先言六而后言鹢六鹢退飞记见也视之则六察之则鹢徐而察之则退飞五石六鹢何以书记异也谷梁传六鶂退飞过宋都先数聚辞也目治也程子曰陨石于宋自空凝结而陨六鹢退飞倒逆飞也倒逆飞必有气驱之也春秋所书灾异皆天人响应有致之之道故石陨于宋而言陨石夷伯之庙震而言震夷伯之庙此天应之也人以浅狭之见以为无应其实皆应之然汉儒言灾异皆牵合不足信儒者见此因尽废之杜氏曰是月陨石之月重言是月嫌同日鹢水鸟髙飞遇迅风而退】
　　陨石自空凝结而陨也【愚按卲子曰星在地则为石石在天则为星此言陨石葢星坠于天半空凝结至地而成石也】退飞有气逆驱而飞也石陨鹢飞而得其数与名在春秋时凡有国者察于物象之变亦审矣此宋异也何以书于鲁史亦见【音现】当时诸国有非所当告而告者矣【杜氏曰宋人以为灾告于诸侯故书刘氏曰人君遇怪异非常之变当内自省而已非所以告同盟也同盟有救患分灾之义故水火兵戎之为败则告告则吊之此所待于外也奇物祅变之至则天之所以警人君虽有尧汤之智反而责其躬此无待于外者也何赴告之有春秋因而书之以见人君之莫能畏天命乃反以责于己者望于人也】何以不削乎圣人因灾异以明天人感应【去声下同】之理而着之于经垂戒后世如石陨于宋而书曰陨石此天应之也和气致祥乖气致异人事感于下则天变应于上茍知其故恐惧修省变可消矣宋襄公以亡国之余欲图伯业五石陨六鹢退飞不自省其德也后五年有盂之执又明年有之败【何氏曰后五年见执六年终败如五石六鹢之数天之与人昭昭著明甚可畏也】天之示人显矣圣人所书之义明矣可不察哉【张氏曰星陨为石不祥也鹢退飞不顺也宋襄欲图伯而无其德故天出怪异以警畏之通志问洪范配合庶征有理否曰但不可泥如汉儒牵合附防尔春秋陨石于宋五六鹢退飞过宋都而襄公被执癸酉大雨震电庚辰大雨雪而隐公被弑雨木冰而成公季孙被执鸜鹆来巢而昭公出奔岂不是应验是以人君须克谨天戒○刘氏曰公羊谓是月者仅逮是月也不日者晦也春秋不言晦非也晦朔天之所有取朔弃晦乖伪之深者谷梁云石为无知之物故日之鹢微有知之物故月之亦非也言是月者宋不告日嫌与五石为一日故分别之耳鄱阳万氏曰梁山沙鹿亦无知之物胡为而不日麋与亦微有知胡为而不月也陆氏曰谷梁云是月者决不日而月也按此以日月为例故云尔又曰民所聚曰都都者直谓国城尔不独以民聚为义】
　　三月壬申公子季友卒
　　季者其字也友者其名也大夫卒而书名则曷为称字闻诸师【因靳裁之受伊川学】曰春秋时鲁卿有生而赐氏者季友仲遂是也【愚按刘质夫亦谓季友仲遂生而赐氏命之世为卿葢其说同出于程子也】生而赐氏者何命之为世卿也季子忠贤在僖公有翼戴之勤【朱子语季子赐族亦只是时君恩意】襄仲弑逆在宣公有援立之力此二君者不胜【音升】私情欲以异赏报之也故皆生而赐氏俾世其官【刘氏曰春秋讥世卿莫甚于鲁鲁之大夫皆世卿莫强季氏仲氏季氏出昭公仲氏弑子赤皆世卿能成其祸者也春秋异而书之主人习其读则未知已之有罪固曰贤之尔临川呉氏曰季友仲遂二公报其立己之恩故以其将卒赐之以氏命其子孙世世为卿】经于其卒各以氏书者志变法乱纪之端贻权臣窃命之祸其垂戒远矣【愚按宋立华氏鲁立叔孙氏当时赐族率以为常春秋诸侯以殊礼异数宠遇其臣至有生而赐諡如卫灵之于北宫喜析朱鉏不特生而赐族矣永嘉吕氏曰春秋之初公之子为大夫则称公子公子之子为大夫则称公孙非公子公孙而为大夫则但书名自僖公以后则皆书族且使之世世为卿矣是故鲁有仲孙叔孙季孙臧孙齐有髙氏国氏崔氏陈氏卫有孙氏寗氏晋有郤氏栾氏韩氏赵氏魏氏郑有罕氏驷氏游氏皆世卿也先王之礼制荡然矣○刘氏曰公谷皆云称季友贤也非也言季友之贤不过书季子来归足矣死何乃复贤之乎且书季友云贤则书仲遂亦可谓贤乎】
　　夏四月丙申鄫季姬卒
　　内女嫁于诸侯则尊同尊同则记其卒【本谷梁】记其卒则必记其葬然而有不记者此笔削之防非可以例求者也【愚按内女为诸侯夫人者七惟纪伯姬宋共姬书卒葬叔姬以出不书葬郯伯姬齐子叔姬亦出并不书卒伯姬归四十余年不书卒葬疑必有故鄫季姬违礼故卒而不葬纪叔姬非夫人以贤而卒葬之】宋伯姬在家为淑女既嫁为贤妇死于义而不囘此行【去声】之超絶卓异者既书其葬又载其諡僖公钟爱季姬使自择配季姬不能自克以礼恃爱而行虽书其卒因夺其葬所以谨夫妇之道正人伦之统明王教之始也以此防民犹有嫁殇立庙举朝素衣亲临【力寻反】祖载如魏明帝之厚其女者【魏志明帝纪太和六年幼女淑卒上痛之甚追諡立庙葬于南陵取甄后从孙黄合葬欲自送葬陈羣谏曰下殇礼所不备况未朞月而为制服举朝素衣朝夕哭临古未有此况欲亲临祖载乎上不听】
　　秋七月甲子公孙兹卒【杜氏曰兹叔牙子叔孙戴伯】○冬十有二月公防齐侯宋公陈侯卫侯郑伯许男邢侯曹伯于淮【左传防于淮谋鄫且东略也城鄫役人病有夜登丘而呼曰齐有乱不果城而还谷梁传兵车之会也杜氏曰鄫为淮夷所病淮临淮郡左右张氏曰后汉下邳国今泗州师氏曰淮夷尝病而齐侯城縁陵以复今防诸侯于淮岂非谋淮夷以杜其后来耶髙氏曰邢侯始与防而在郑许之下者此齐次之也鄱阳万氏曰许以男而先于邢曹邢以侯而后于郑许圣人之作春秋从主防者之所为而无所改正所以着其罪也愚按淮今泗州临淮县桓公安攘之志至防淮而愈怠矣却淮夷而不力城鄫而不果况鲁之僖公在防遽以其臣灭项而止之既不能为邻国讨强家又迁怒于其君待声姜防卞而获释悖君臣之分紊男女之别霸事之傎莫此为甚葢防淮之前楚伐黄灭黄而不能恤狄侵卫侵郑而不能遏简于存不若存邢之功缓于救徐不若救许之速宜淮夷之微亦肆其暴抑有所窥而动也桓防不至而惟牡丘于淮书至圣人之意实可见矣或谓桓公以诸侯伐淮夷鲁预有功故鲁颂称既克淮夷在泮献馘而春秋不纪其事葢削之也夫诗人之言特以此颂祷其君而愿其有是功如曰居常与许复周公之宇云耳使果有伐淮夷之功安得不以伐山戎伐北戎之例而特书于经耶】
　　【戊襄王寅九年】十有七年【齐桓四十三卒晋惠八卫文十七蔡庄三郑文三十曹共十陈穆五成十二宋襄八秦穆十七楚成二十九】春齐人徐人伐英氏【左传齐人为徐伐英氏以报娄林之役杜氏曰英氏楚与国张氏曰臯陶后之封也桓公之兴师未矣王氏曰不能病楚而徒伐其与国之小者桓之霸业微矣愚按今庐州六安州英山县疑即英氏国桓公舍楚不讨而加兵于厉与英氏虐区区之小国是纵豺狼而搏狐鼠也】○夏灭项【左传师灭项程子传灭人之国罪恶大矣在君则当讳故鲁灭国书取灭项君在防季孙所为也故不讳杜氏曰项国今汝隂项县张氏曰项国子爵今陈州项城县愚按今汴梁路陈州商水县】
　　按左氏淮之防公有诸侯之事未归而取项齐人以为讨而止公【杜氏曰诸侯之事防同讲礼之事】然则灭项者鲁也二传以为桓公灭之孰信乎考于经未有书外灭而不言国者如齐师灭谭【庄十】是也亦未有书内取而直言鲁者如取鄟【音专成六】取邿【音诗襄十三】取鄫【昭四】是也【陈氏岳曰凡书外事各言其国内事不言我外事如齐师灭谭齐人灭遂之类是也内事则取汶阳田取鄟取邿之类是也未有书外事不言其国未有书内事而言鲁者葢言国以别内也愚按晋悼公以诸侯灭偪阳楚以诸侯灭頼因防柤伐吴而继事以灭之则皆书遂】由此知项为鲁灭无疑矣然圣人于鲁事有君臣之义凡大恶必隐避其辞而为【于伪反】之讳今此灭项其恶大矣曷不讳乎曰事有隐讳臣子施之于君父者也故成公取鄟襄公取邿昭公取鄫皆不言灭而书取程氏以为在君则当讳是也若夫灭项则僖公在防季孙所为耳执政之臣擅权为恶而不与之讳此春秋尊君抑臣不为朋党比【毗志反】周之意也【详见成六年张氏曰于此见圣人文理宻察亦所以示人五刑五用必审其人然后当罪也陈氏曰公犹在齐灭项非公命也向也费伯帅师城郎非公命不书此何以书城郎常事灭项非常也是故常事讥不及公则不书茍非常则谨书之书灭项失兵权之渐也襄公在晋书邾庶其来奔昭公在晋书莒牟夷来奔虽非公命皆非常也春秋必谨而志之家氏曰僖公徳季氏拥佑之私假之以权待之不疑其后遂至不可制襄在楚而宿取卞昭在晋而意如纳邾莒叛人毎乗公出而肆其无忌由此年灭项有以启之耳○啖氏曰公谷皆云齐灭之为齐桓讳也按其文义乃是鲁灭岂可为齐讳而鲁自取恶乎齐桓虽贤灭项非合义何得为之讳乎刘氏曰桓公与山戎战春秋贬之降侯为人夫战山戎孰与灭中国灭中国反可讳而战山戎反不得讳乎】
　　秋夫人姜氏防齐侯于卞【卞皮彦反左传声姜以公故防齐侯于卞杜氏曰卞鲁国卞县张氏曰在今袭庆府泗水县大臣灭项而止僖公刑已偏颇又远防妇人于鲁地此管仲既亡桓公志荒之政也愚按泗水县今属济南路兖州临川吴氏曰此葢防淮之后齐独止公将执之以归夫人齐女也闻公见止要齐侯于路而防之非齐侯已归而再出防姜氏也妇人无外事鲁之诸夫人声姜颇为贤妇诗人以令妻颂之而犹有此失葢稔于见闻之非盲于礼义之正是以好成人之美者惜焉髙氏曰论其情则可矣而礼则不可也小白入鲁地而防声姜能无嫌乎赵氏曰参讥之】九月公至自会【左传九月公至书曰至自防犹有诸侯之事焉且讳之也杜氏曰耻见执托防以告庙范氏曰桓防不致而今致桓公德衰威信不着张氏曰公防诸侯而大臣灭人之国得罪于伯主反国不讨无政刑矣故谨之临川吴氏曰以夫人防齐侯故公于中路得释而归公未至齐故云至自防】○冬十有二月乙亥齐侯小白卒【桓公也在位四十三年长子无亏被杀宋纳公子昭立之是为孝公左传齐侯之夫人三王姬徐嬴蔡姬皆无子内嬖如夫人者六人长卫姬生武孟少卫姬生惠公郑姬生孝公葛嬴生昭公宻姬生懿公宋华子生公子雍公与管仲属孝公于宋襄公以为大子雍巫有宠于卫共姬因寺人貂以荐羞于公亦有宠公许之立武孟管仲卒五公子皆求立十月乙亥齐桓公卒易牙入与寺人貂因内宠以杀羣吏而立公子无亏孝公奔宋十二月乙亥赴辛已夜殡东莱吕氏曰桓公虽能用管仲攘夷狄伯诸侯有一匡天下之功然仲无正心诚意格君之学徒急于一时之功利卒致五子之乱其所以有始无终者家法不正也管仲且有三归之失岂能正其君哉永嘉吕氏曰伯者之兴小白为盛王禁明而王臣不下聘者六十年盟防同而诸侯无私争者三十年序绩召陵而荆帖陈旅聂北而狄退献捷于鲁而戎难弭陈兵车于淮而淮夷畏安攘之烈前此未有也然小白一身盛衰三变伐郳侵宋侯度未一入蔡侵郑戎疾未殄灭遂降鄣设施多舛遇谷盟扈检防易肆此图伯之初也贯泽而下葵丘以前衣裳不歃血兵车无大战此定伯之日也九国叛而萌震矜管仲死而废绳墨城贬于城邢救徐怠于救许此成伯之后也功不掩过先儒论之当矣】
　　【己襄王卯十年】十有八年【宋襄九齐孝公昭元年晋惠九卫文十八蔡庄四郑文三十一曹共十一陈穆六成十三秦穆十八楚成三十】春王正月宋公曹伯卫人邾人伐齐【宋公下公有防字左传宋襄公以诸侯伐齐杜氏曰纳孝公谷梁传非伐防也】夏师救齐【谷梁传善救齐也】五月戊寅宋师及齐师战于甗【鱼免反】齐师败绩【左传齐人杀无亏将立孝公不胜四公子之徒遂与宋人战宋败齐师于甗立孝公而还谷梁传战不言伐客不言及言及恶宋也程子传书宋及曲在宋也奉少以夺长其罪大矣齐师败绩书败绩齐臣也杜氏曰甗齐地无亏既死曹卫邾先去故宋师独与齐战】狄救齐【谷梁传善救齐也】
　　伐齐之防奉少【去声】夺长【上声下同】其罪大故其责详书师救齐者善鲁也救者善则伐者恶矣【本李氏集义髙氏曰以鲁与狄之救为善则宋伐齐防为不正矣】凡书救者未有不善之也书狄救齐者许狄也许狄人则罪诸夏矣许之曷为不称人深着中国诸侯之罪也【常山刘氏曰诸侯伐防不道如此狄乃能行义以兵救之圣人哀中国无王诸侯灭义以为当时惜也薛氏曰圣人与狄之救犹贤乎宋也临川呉氏曰书师救齐于伐齐之后则救者救无亏也书狄救齐于齐师败绩之后时无亏已死齐无君矣故杜氏云救四公子之徒虽缓不及事然亦书救终美之也】凡伐者为客受伐者为主【公羊春秋伐者为客伐者为主何氏曰伐人者为客见伐者为主】今齐人受伐以宋为主者曲在宋也【何氏曰战言及所以别主客直不直也孙氏曰宋襄伐人之丧擅易人之主故以宋主齐不与宋襄伐齐也】凡师直为壮曲为老【僖二十八子犯云云】书齐师败绩者责齐臣也或曰桓公管仲尝属【章欲反】孝公于襄公以为世子矣则何以不可立乎曰不能制命虽天王欲抚郑伯以从楚春秋犹以大义裁之而不与也【五年桓公定王太子郑防于首止王使周公召郑伯曰吾抚汝以从楚郑伯逃其师而归春秋贬郑伯书逃归不盟】桓公君臣乃欲以私爱乱长幼之节其可哉独不见宣王与仲山甫争鲁侯戏括之事其后如之何也【周语鲁武公以括与戏见王王立戏仲山甫諌曰不可王卒立之武公卒鲁人杀懿公而立伯御宣王伐鲁立孝公诸侯从是不睦】春秋深罪宋公大义明矣【通防问宋师及齐师战是宋公也何以书师既贬之何以不书人曰称师见其用大众也而贬在其中矣是以师为重以襄公为轻矣又问宋公伐齐为纳公子昭也何以不书纳公子昭于齐乎曰不与纳也纳昭非正也公伐齐纳纠亦非正则何以书书纳纠所以着庄公之罪也止书伐齐而不书纳纠则庄公得复雠之义矣或书或不书其义自异不可不察也刘氏曰宋襄有忧中国之心伯天下之意而道不足也故合诸侯举大众不务率义而先为不正以矜其力此所以无功也诸侯失国诸侯纳之正也不曰纳公子昭于齐不与纳也曷为不与纳公子昭非正也王氏笺义无亏既立逾年之君也而宋人胁齐杀之将立孝公复与齐人战四公子之徒争国宋伐防皆不义也张氏曰长幼有定分桓公管仲不能自制其尊卑正否之辨而轻属幼少以为乱阶君臣既失制命之义矣今桓公未葬长子既立宋襄不能从宜因势顺其少长以抚定之使得以终桓公之防乃成桓之私意帅诸侯奉少夺长大乱齐国春秋书宋公以为戎首深罪之也水嘉吕氏曰桓公舍当立而属公子昭于宋不可谓之正又蔽于雍巫之言而许立无亏不可谓之明身死之后竪貂易牙立公子无亏其名则立长也宋襄伐防而纳公子昭其名则桓公之所属也彼此交争国内大乱凡皆桓公之为也春秋不书昭之当立与否而但书其战伐败救之事其义深矣然则昭与无亏之事孰正曰以义则无亏正桓公属公子昭于宋以为太子则桓公之罪也○刘氏曰战于甗公羊云曷为不使齐主之与襄公之征齐也非也晋却克及齐侯战于鞌宁可亦曰与晋却克之征齐乎所异于晋者何哉】
　　秋八月丁亥葬齐桓公【杜氏曰孝公立而后得葬】
　　桓公九合诸侯不以兵车【朱子曰九当作纠左传展禽曰桓公是以纠合诸侯刘氏曰防于幽为九合之始始于幽终于淮合者九也而皆不以兵车鄱阳万氏曰谷梁称衣裳之防十有一而左氏于鄄之再防曰齐始霸也是北杏之防鄄之初防皆在未霸之前则桓公既霸衣裳之防止于九合而已或者以北杏阳谷非管仲之欲或又以鄄幽再防以地而言则止于九皆未免臆度之说也】威令加乎四海防于改物【昭九注改正朔易服色】虽名方伯实行天子之事然而不能慎终如始付托非人柩方在殡四邻谋动其国家而莫之恤至于九月而后葬【前年十二月卒】以此见功利之在人浅矣春秋明道正义不急近功不规小利于齐桓晋文之事有所贬而无过褒以此【张氏曰桓公自入国以来急于功利志于富疆其处已待人皆不以正心正家为务肉不及寒而庶孽争国宋伐其防子见杀国防于亡足以见伯者之不足贵而圣门不道之实矣】
　　冬邢人狄人伐卫【狄始书人左传邢人狄人伐卫围菟圃卫侯以国让其父兄子弟及朝众曰茍能治之燬请从焉众不可而后师于訾娄狄师还谷梁传狄其称人何也善累而后进之伐卫所以救齐也功近而徳逺矣】
　　狄称人进之也【何氏曰狄称人善能救齐有忧中国之心故进之】慕义而来进之可也逞兵威伐卫而进之可乎伐卫所以救齐也【孙氏曰狄称人善救齐】卫尝亡灭东徙渡河无所控告齐桓公攘戎狄而封之使卫国忘亡谁之赐也【事在二年】桓公方没不念旧德欲厚报之遽伐其防亦太甚矣以直报怨圣人之公也【朱子注于其所怨者爱憎取舍一以至公而无私所谓直也】以怨报怨天下之私也【懐怨抱愤必报复而不忘乃一己之私意非圣人至公之心矣】以德报怨寛身之仁也【表记疏以直报怨是礼之常今以德报怨是寛爱己身之民欲茍息祸患非礼之正】以怨报德刑戮之民也【同上疏礼当以德报德今以怨报德其人凶恶是合刑戮】至是人理亡矣桓公攘外冦安中国免民于左衽【而审反】诸侯不念其赐而于卫为尤先书狄救齐以着中国诸侯之罪再书狄人伐卫所以见【音现】救齐之善功近而德远矣【范氏曰伐卫功近耳逺人而忧中国其德远也髙邮孙氏曰卫尝见灭于狄而齐桓封之桓死未逾年而卫与诸侯伐之邢自以复存者桓公也于是不忍齐之见伐而卫之无恩也与狄人伐之张氏曰邢党狄以伐卫然论其曲直则卫之忘恩背霸以伐防夺长直得声罪致讨之师故人狄以进之见罪卫之深也临川呉氏曰卫伐齐防固有罪然非主兵首恶也邢小国党异类伐同姓或者逼于狄之命不得已与其后卫竟灭邢其怨雠未必不基于此也髙氏曰伐卫以邢为首者卫虽有罪而邢不当与狄连兵以伐兄弟之国且不可以邢而后乎狄也】
　　【庚襄王十辰一年】十有九年【宋襄十齐孝二晋惠十卫文十九蔡庄五郑文三十二曹共十二陈穆七成十四秦穆十九楚成三十一】春王三月宋人执滕子婴齐【左传宋人执滕宣公】
　　执之是非决于称人与称爵【公羊称侯而执伯讨也称人而执非伯讨也刘氏曰执之是非决于称人与称侯而不系名与不名者也】而见执者则以名与不名知其罪之在也经书见执于人者悉皆不名而滕子独名是亦有罪焉尔夫以齐桓之盛九合诸侯不以兵车虽江黄逺国犹相继来盟而滕介【侧畔也】齐宋之间不与【音预】衣裳之防者三十有七年及宋襄继起又不尊事大国其见执则有由矣书名著其罪也茍为有罪其见执固宜宋何以称人不得为伯讨乎执虽以罪不归于京师则称人恶【去声下同】其専也【如成九年郑贰于楚晋执郑伯既不以王命又不归京师故称晋人孙氏曰五等之国皆诸侯也其或有罪方伯请于天子天子命之执则执之不得専执也执得其罪其罚轻执不得其罪其罚重】归于京师而执非其罪则称人恶其滥也【僖二十八晋文执卫侯归京师为臣执君执不以正故亦书晋人髙邮孙氏曰齐桓之盛江黄之逺犹敛衽听命而滕自幽盟之后未尝列于衣裳之会今又不能尊事大国以取执辱故书名罪之宋襄借齐桓之后非有德义以服诸侯肆己之强一防虐二君以陵轹诸夏故书人以贬之春秋不以不正治不正所以人宋而名滕子也薛氏曰宋襄执滕子以威求伯也临川吴氏曰宋襄志左继齐桓之伯然去春首伐齐防奉少以簒长今春首执滕子恃强而凌弱如此欲霸得乎葢以滕子久不与齐盟故执之以威诸侯然非有德义以服人心肆己之暴所以终于无成也愚按经书执国君者十有三惟成十五年晋侯执曹伯执得其罪又归诸京师故以伯讨与之余皆书人悉非伯讨也然见执者皆不名惟此年滕子婴齐哀四年晋执戎蛮子赤书名葢婴齐自外于齐盟蛮氏乱而无质故名以贬之也孙氏发微谓婴齐名者遂失国也于义亦通】
　　夏六月宋公曹人邾人盟于曹南【公作宋人范氏曰曹南曹之南鄙通旨问宋大国君在是而曹邾敢以微者来何也曰宋方求合诸侯非诸侯归之也故君往而微者来盟陈氏曰邾文公在焉其称人何人曹邾以贬宋也属辞疑于北杏曷为谓之贬以明年鹿上之盟亦人宋则未尝予宋以伯也○蜀杜氏曰公羊宋称人误】鄫子防盟于邾【公羊传其言防盟何后防也杜氏曰不及曹南之盟诸侯既罢鄫子乃防之于邾故不言如防临川吴氏曰葢鄫子如防适遇宋公归国及邾之境故言防盟于邾】已酉邾人执鄫子用之【左传宋公使邾文公用鄫子于次睢之社欲以属东夷司马子鱼曰古者六畜不相为用小事不用大牲而况敢用人乎祭祀以为人也民神之主也用人其谁飨之齐桓公存三亡国以属诸侯义士犹曰薄德今一防而虐二国之君又用诸淫昏之鬼将以求霸不亦难乎得死为幸昭十一申无宇曰五性不相为用况用诸侯乎公羊传恶乎用之用之社也其用之社奈何葢叩其鼻以血社也谷梁传微国之君因邾以求与之盟人因已以求与之盟己迎而执之恶之故谨而日之也用之者叩其鼻以衈社也杜氏曰葢杀人而致祭临川吴氏曰用之者杀之而用其尸为牲以祭神张氏曰葢鄫子防曹南之盟而后期宋公使邾执之邾鄫世仇因附势而肆虐用之恶也观后日戕鄫子亦出于邾则邾之虐鄫必自用鄫子而天子不诛所以复出为恶与髙氏曰宋公之盟曹南怒鄫子不至故欲用之而子鱼谏焉邾人修鄫旧怨遂承其意执而用之也不然则宋修霸业邾从宋盟安敢輙戮鄫而不惧讨乎宋既不讨则意从可知矣宋襄图霸而纵容同盟暴虐与国何以求诸侯乎经书鄫子与蔡世子有皆曰用之而不书所用之迹葢圣人所不忍言但曰用之则知其以人为用也恶之故谨而日之诸侯终则名鄫子不名史佚之愚按邾子称人贬也上言防盟于邾则非微者明矣】秋宋人围曹【左传宋人围曹讨不服也子鱼言于宋公曰文王闻崇德乱而伐之军三旬而不降退修教而复伐之因垒而降今君徳无乃犹有所阙而以伐人若之何盍姑内省徳乎无阙而后动杜氏曰曹虽与盟而犹不服】
　　盟于曹南口血未干【音干】今复【扶又反】围曹者讨不服也【临川吴氏曰宋襄以威迫曹而与之盟故曹不心服】爱人不亲反其仁治人不治【去声】反其智襄公不能内自省徳而急于合诸侯执婴齐非伯讨不足以示威盟曹南非同志不足以示信卒于兵败身伤不知反求诸己欲速见小利之过也汉景削七国而吴楚叛【前鼂错景帝即位迁御史大夫错请诸侯之过削其支郡后十余日吴楚七国俱反以诛错为名上乃斩错东市】东都疾横【去声】议而党锢兴【后党锢桓灵间主荒政谬国命委于阍寺故匹夫抗愤处士横议危言深论不隐豪强于是天子震怒逮捕党人自是正直放废邪枉炽结其死徙废锢六七百人士类殱灭国随以亡】唐文宗切于除奸而训注用【唐书文宗始因李徳牛僧孺以朋党相轧叹曰去河北贼易去朝廷朋党难乃用李训郑注専执朝政不附者指为党人而逐之上深恶宦官遂信训注欲以诈谋除累世之奸至于血流禁署祸及忠良训注诛上亦愤崩】故子夏为莒父宰问政子曰无欲速无见小利欲速则不逹见小利则大事不成【朱子注欲事之速成则急遽无序而反不逹见小者之为利则所就者小所失者大矣愚按襄公志在近小非特不能成大功虽小利亦未尝遂仅一盟曹南而曹不服再盟鹿上防盂而束手就擒于荆蛮矣】经书襄公不越数端而知其操心之若此者仲尼笔削推见至隐如化工赋象并其情不得遯焉非特画笔之肖其形耳故春秋者化工也非画笔也【张氏曰齐桓之伯屈己去忿盟鲁平宋以致诸侯先近故也今襄公欲图诸侯近于宋者莫如曹滕滕既执矣曹方与盟已而复叛不从子鱼内省徳之言而亟事干戈宜其不遂霸也陈氏曰此宋公围曹也其称人贬也宋公欲合诸侯而亟修怨于曹诸夏之围国自是始愚按经书列国之加兵于曹者十有三而宋居其七焉葢自僖十五年间曹之以兵佐齐桓而伐之至此愤其贰乃环其国都而攻之宣三年复围之哀之三年六年乐髠向巢再伐七年又围之八年遂入而郛其君终灭其国比事攷之不贬而罪自见矣】
　　卫人伐邢【左传以报菟圃之役张氏曰卫不自省其从宋伐防之罪而以报复为事罪之也髙氏曰卫不伐狄而伐邢是以人之○啖氏曰左氏寗庄子之言皆饰妄之辞也】○冬防陈人蔡人楚人郑人盟于齐【公作公防楚始与齐盟左传陈穆公请修好于诸侯以无忘齐桓之德盟于齐修桓公之好也杜氏曰地以齐齐亦与盟】
　　盟防皆君之礼也微者盟防不志于春秋凡所志者必有君与贵大夫居其间也然则为此盟者乃公与陈蔡楚郑之君或其大夫矣【据左传称陈穆公】曷为内则没公外则人诸侯与其大夫讳是盟也楚人之得与【音预下得与同】中国防盟自此始也庄公十年荆败蔡师始见【音现】于经其后入蔡伐郑皆以号举葢外之也僖公元年改而称楚经亦书人于是乎浸强矣然终桓公世皆止书人而不得与中国盟防者以齐修伯业能制其强故也桓公既没中国无霸郑伯首朝于楚【十八年郑文公始朝于楚楚子赐之金二十二年郑伯又如楚二十四年宋成公亦如楚】其后遂为此盟故春秋没公人陈蔡诸侯而以郑列其下葢深罪之也【薛氏曰后郑者郑为之下也愚按陈自晋文之后服属荆蛮虽或暂从中国而辄贰中国亦以有陈非吾事蔡自防狄泉以往甘心南向不与中国盟防郑亦数同数异犠牲玉帛待于二竟陈蔡则屡灭于楚而仅存郑亦困逼于楚终春秋之世】又二年复【扶又反】盟于鹿上至防于盂遂执宋公以伐宋而楚于是乎大张列位于陈蔡之上而书爵矣圣人书此岂与之乎所以着楚人之强伤中国之衰莫能抗也故深讳此盟一以外楚人二以恶【去声】诸侯之失道三以谨盟防之始也【陈氏曰楚初与诸夏盟也内不言公讳之也以其人楚不可不人陈蔡以其人陈蔡不可以不没公也家氏曰序陈人为首陈倡盟也序郑于下郑首叛也此楚人始防故讳公略齐侯书法特为谨严不与楚人之盟中国也张氏曰防不书公当从左谷楚欲得志于中国久矣齐桓讨而攘之其后桓志稍衰灭黄败徐骎骎抗衡然尚有所惧也桓公既没宋襄欲图伯而诸侯不服故楚假不忘桓德之说求参预中国之盟防陈蔡及郑皆近楚而素服之者故先受其谋齐孝公亲见其父极力攘楚听其甘言纳之国都而与盟僖公亦忘是惩之志偕之同歃不知非我族类其心必异楚因是以行其志于中国春秋讳公而人诸侯所以谨其始也愚按于齐之盟鲁及诸侯盟楚之始也鹿上之盟外诸侯盟楚之始也故皆以微者书而深贬之防盂盟薄盟宋直书不讳又所以着其凌驾中国之暴而诸侯皆俛焉从之也幸而晋文城濮之防得以却其方张之势晋伯不振而楚庄窃讨贼之义盟于辰陵遂主诸侯于蜀之盟十有一国之大夫皆贬书人鲁不讳公视盟齐虽若末减然人诸国大夫乃所以人公也厥后于宋于虢晋楚狎主齐盟而于申十有三国且用齐桓召陵之礼春秋欲讳之而有不胜讳矣是知春秋贬于齐之盟所以谨礼于微虑患于早也】
　　梁亡【左传梁伯益其国而不能实也命曰新里秦取之遂城而居之梁亡不书其主自取之也初梁伯好土功亟城而弗处民罢而弗堪则曰某防将至乃沟公宫曰秦将袭我民惧而溃秦遂取梁公羊传此未有伐者其言梁亡何自亡也其自亡奈何鱼烂而亡也谷梁自亡也湎于酒淫于色心昏耳目塞上无正长之治大臣背叛民为宼盗如加力役焉湎不足道也梁亡出恶正也郑弃其帅恶其长也杜氏曰以自亡为文非取者之罪所以恶梁梁国今冯翊夏阳县张氏曰梁嬴姓伯爵伯翳之后梁地今同州彭城县愚按同州今属奉元路】
　　陆淳曰秦肆其暴取人之国没而不书其义安在曰乗人之危恶易【去声下同】见也灭人之国罪易知也自取亡灭者其事微矣春秋之作圣人所以明微也【本徽防】梁本侯国鱼烂而亡何哉【何氏曰鱼烂从内发百姓一旦相率俱去状若鱼烂】易曰天行健君子以自强不息【朱子本义天一日一周明日又一周非至健不能君子法之不以人欲害其天德之刚则自强而不息矣】古者诸侯朝修其禁令昼攷其国职夕修其典刑夜儆百工无使慆【音韬慢也】淫而后即安【鲁语】故克勤于邦【大禹谟】荒度【待洛反】土功者【益稷注荒大也以大相度平治水土之功也】禹也栗栗危惧【汤诰】检身若不及者【伊训】汤也自朝至于日中昃不遑暇食用咸和万民者【无逸】文王也凡有国家者土地虽广人民虽众兵甲虽多城郭虽固而不能自强于政治则日危月削如火消膏以至灭亡而莫觉也而况好【去声】土功轻民力【本左氏】湎于酒淫于色心昏而出恶政者乎【本谷梁何氏曰梁君隆刑峻法一家犯罪四家坐之一国之中无不被刑】其亡可立而待矣【临川吴氏曰梁伯不能君国子民以致民逃其上秦因得以取其地故不书秦灭梁而以自亡为文张氏曰梁国之亡祸由于内如鱼之烂外未见而内先溃矣春秋变法以书诸侯自取灭亡者有二晋人执虞公犹言兵已加于颈而不自知也梁亡言国自亡而不之觉也李氏瑾曰书梁亡所以深恶梁非言秦得灭人国也愚按汉帝禅末年委权阉寺国无政令玩戎黩武民劳卒敝邓艾兵至皇子谌谓当父子君臣背城一战同死社稷而帝不听率羣臣面缚以降朱子于网目特书汉亡亦春秋之意欤】
　　【辛襄王十巳二年】二十年【宋襄十一齐孝三晋惠十一卫文二十蔡庄六郑文三十三曹共十三陈穆八成十五秦穆二十楚成三十二】春新作南门【左传新作南门书不时也公羊传何以书讥何讥尔门有古常也谷梁传作为也有加其度也言新有故也非作也南门者法门也】
　　言新者有故也言作者创始也【杜氏曰言新以易旧言作以兴事皆更造之文也孙氏曰新延廐不言作此言作改旧可知】其曰南门者南非一门也库门天子臯门雉门天子应门【见明堂位注天子五门臯库雉应路鲁有库雉路疏鲁之库门制似天子臯门雉门制似天子应门檀弓鲁庄公之防既葬而绖不入库门】书新作南门讥用民力于所不当为也【髙邮孙氏曰讥其侈泰妨农功改旧制】鲁人为长府闵子骞曰仍旧贯如之何何必改作孔子曰夫人不言言必有中【去声临川王氏曰改作劳民伤财在于得己则不如仍旧贯之善】春秋凡用民力得其时制者犹书于防以见【音现】劳民为重事而况轻用于所不当为者乎然僖公尝修泮宫复閟宫矣奚斯【公子鱼】董【督也】其役史克颂其事【诗小序季孙行父请命于周而史克作颂泮水颂僖公能修泮宫也閟宫颂僖公能复周公之宇也閟宫卒章云奚斯所作朱子传泮水燕饮落成之诗閟宫则为僖公修庙之诗泮宫诸侯之学其东西南方有水形如半璧故曰冸宫閟深閟也宫庙也】而经不书者宫庙以事其祖考学校以教国之子弟二者为国之先务虽用民力不可废也其垂教之意深矣【刘氏曰南非一门库门天子臯门雉门天子应门南门者天子之门非诸侯之门也天子诸侯皆南面而听政门必向南其来旧矣新其旧而书新作是必有僣制焉南门之僣自僖公始罪其不可为而为故曰新作二百四十二年所兴作多矣不必书也僖公修泮宫诗人颂之而春秋不书泮宫诸侯之学僖公修之得其时制故不书新宫灾太室屋壊灾与坏不能不修而经无修之文雉门及两观灾记新作焉吾以此数者参之修旧不足书其书者皆非礼之制也髙氏曰改旧制而増大之罪不止于劳民而已玉藻曰天子听朔于南门之外书曰逆子钊于南门之外此天子之门也鲁之旧制岂可改乎王氏曰顾命孔氏传南门路寝门则知鲁南门乃路门也鲁库雉二门既用天子之制惟路门仍旧故僖公因其弊而斥大之愚按僖公之经竝无城筑上功之事则庶防其能爱民矣而犹有南门之役且不免于过制而僣上春秋特书新作以讥之抑责备贤者之意欤】
　　夏郜子来朝【左氏二十四年传富辰曰郜雍曹滕文之昭也杜氏曰郜姬姓国张氏曰后汉志济隂成武北有郜城夹漈郑氏曰郜有二桓二年取郜大鼎北郜也在今单州成武郜子来朝南郜也今单州有二郜城王氏曰郜分为南北皆附庸于宋○陆氏曰公羊云失地之君也按经无异文无所据也刘氏曰若失地之君何得言朝又公羊以郜灭在春秋前按春秋以来且九十年郜子失地殆三世矣犹能自归同姓躬行朝礼无乃不近人情乎】○五月乙已西宫灾【公羊传西宫小寝也有西宫则有东宫矣鲁子曰以有西宫知诸侯之有三宫也西宫灾记异也杜氏曰公别宫何氏曰礼夫人居中宫少在前右媵居西宫左媵居东宫少在后家氏曰小寝人君燕私之地灾见于是警戒深矣人君之过不在朝路临之时而常在深宫燕处之际天之示谴岂徒然哉○陆氏曰谷梁云闵宫也按谓之西宫直是僖公之西宫尔刘氏曰谷梁以僖公受国闵公继之如君父何为不可谓之新宫以新宫近祢宫而更谓之西宫比称谥不亦愈疏乎】○郑人入滑【左传滑人叛郑而服于卫郑公子士泄堵冦帅师入滑髙氏曰郑伯与滑伯同等诸侯滑服于卫遽兴师而入其国必欲滑为已属葢强之凌弱如此王氏曰滑与郑为邻齐桓时常与郑同盟幽今中国无伯郑首从楚遣二卿长驱而入滑无忌惮甚矣故略而人之张氏曰此记天王出居于郑之始衅也】○秋齐人狄人盟于邢【左传齐狄盟于邢为邢谋卫难也于是卫方病邢谷梁传邢为主焉尔何氏曰狄称人能常与中国张氏曰书狄例以国称而同之于齐称人之列者昔宋伐齐丧而能救之今卫欲灭邢而狄谋存之从中国以救灾恤患此君子之道故人以进之人狄则罪卫之意明矣此见圣人仁天下之公心也家氏曰甚哉齐孝之无知也桓公征楚而服之已乃与之盟于国桓公攘狄而却之已乃与之盟于邢书曰厥父菑厥子乃弗肯播厥父基厥子乃弗肯堂其齐孝之谓乎平庵项氏曰邢人狄人伐卫见邢之乱征伐也齐人狄人盟于邢见齐之乱盟防也愚按伐卫盟邢春秋皆以狄称人于齐邢之下而不殊序所以深恶中国之衰也】○冬楚人伐随【左传随以汉东诸侯叛楚楚鬭谷于菟帅师伐随取成而还谷梁传随国也杜氏曰随国今义阳随县愚按今陜州路随州张氏曰楚力方强随欲复汉东诸侯于中国而徳不足以胜之此所以召兵而自屈也左氏罪其不量力不若孟子师文王之论髙氏曰随自是服属于楚至哀元年防楚子围蔡襄陵许氏曰楚既服随则将争衡于上国而宋欲盟之其能诎乎】
　　【壬襄王十午三年】二十有一年【宋襄十二齐孝四晋惠十二卫文二十一蔡庄七郑文三十四曹共十四陈穆九杞成十六秦穆二十一楚成三十三】春狄侵卫【杜氏曰为邢故临川吴氏曰中国无伯而狄得假名义以侵列国因宋曹卫邾伐齐丧则仗义兴师以救齐又声卫伐丧之罪而与邢协力以伐卫卫因邢之党狄伐已而伐邢以报怨且憾邢未已则狄又援齐而盟以为邢谋至此遂为邢而侵卫前之伐以卫伐丧之恶有罪可数故称伐今之侵以卫有灭邢之心无事可指故称侵侵者言其师之无名也愚按前伐卫盟邢以狄有救患之善故称人此复侵卫恶其浸以内侵故举其本号也】○宋人齐人楚人盟于鹿上【左传宋人为鹿上之盟以求诸侯于楚楚人许之公子目夷曰小国争盟祸也宋其亡乎幸而后败杜氏曰鹿上宋地汝隂有原鹿县宋为盟主故在齐楚上愚按鹿上今河南府路亳州鹿邑县通志鹿上之盟是宋公也何以称人齐桓攘楚以安中国宋公盟楚以求诸侯陈氏曰襄公欲合诸侯而执滕宣公使邾文公用鄫子一防而虐二国之君而亟与楚盟是防师亡身之道也临川吴氏曰宋襄欲图霸合诸侯而德义不足以感人曹南之盟仅能胁服至近之曹至小之邾而曹复懐贰楚之势力足以威人盟齐而鲁陈蔡郑皆从之此宋襄所愿欲而不可得者故求之于楚欲借楚之令使诸侯从已曽不思楚强夷也齐桓之霸如此其盛犹敢时出猾夏宋襄既无齐桓之德义又无楚頵之势力乃倚楚为重欲得其所从之诸侯是求肉于虎其遭执辱也宜哉楚君既称人则齐宋二君亦降称人若宋齐称爵则疑楚人为大夫矣张氏曰霸中国者宋之欲也乱中国者楚之欲也欲霸中国而求之于夷狄乱常之楚与之同盟此春秋所以列序而人之以着襄公之自取败辱也】○夏大旱【左传大旱公欲焚巫尫臧文仲曰非旱备也修城郭贬食省用务穑劝分此其务也巫尫何为天欲杀之则如勿生若能为旱焚之滋甚公从之是岁也饥而不害公羊传记灾也杜氏曰雩不获雨故书旱髙氏曰言大者久且甚之辞春秋书大旱者二此夏与宣七年秋也愚按春秋歴时不雨则书不雨但一时不雨而为灾则书旱庄三十一年冬不雨不曰旱者五谷既登则害于民者浅故不书旱耳】○秋宋公楚子陈侯蔡侯郑伯许男曹伯防于盂【盂公作霍谷作雩或为宇楚始称子】执宋公以伐宋【左传诸侯防宋公于盂子鱼曰祸其在此乎君欲已甚其何以堪之于是楚执宋公以伐宋公羊传宋公与楚子期以乗车之防公子目夷曰楚夷国也强而无义请君以兵车之防往公曰吾与之约以乗车之防自我为之自我堕之不可终以乗车之防徃楚人果伏兵车执宋公以伐宋谷梁传以重辞也程子传宋率诸侯为防而蛮夷执防主诸侯莫违故以同执书之杜氏曰盂宋地郑氏曰郑地今怀孟路孟州】
　　执宋公者楚子也【临川吴氏曰楚以子爵叙侯伯之上故宋公之执不待言楚而知其为楚矣前盟鹿上后使宜申楚皆称人此独称子者葢执宋公不可言执宋人宋公既爵则陈蔡郑许曹皆须爵否则疑若君与大夫防五国称爵则楚不得不称爵】何以不言楚子执之【据溴梁防下执莒子邾子复出晋人】分恶于诸侯也诸侯皆在防而荆蛮执其防主拱手以听而莫之敢违其不勇于为义亦甚矣故特列楚子于陈蔡之上而以同执为文【孙氏曰不与楚子执宋公故以诸侯共执为文所以抑强夷而存中国也陈氏曰执非伯讨恒称人齐执陈辕涛涂伐称君执称人晋执卫侯防称君执称人韩不信执宋仲防防称大夫执称人此楚子执宋公曷为不再称楚人不以荆楚执诸夏之辞也是故执宋公不申言楚人执齐庆封亦不申言楚人犹曰诸侯执之云尔】夫以楚之强岂能胜秦五国之众何弱于赵然渑【音缅】池之防蔺相如一奋其气威信【音伸】敌国秦虽虎狼犹不敢动【史蔺相如传秦王告赵王防渑池相如从及防饮酒秦王请赵王鼔瑟赵王鼓之相如请秦王撃缻秦王不肯相如曰五步之内相如请得以颈血溅大王矣左右欲刃之相如叱之皆靡秦王乃一撃缻秦终不能加胜于赵赵亦盛设兵以待秦秦不敢动】况以五国之君而不能得志于荆楚乎宋以乘【绳证切】车之防往而楚伏兵车以执之则宋直楚曲其义已明虽以匹夫自反而缩犹不可耻矧南面之君也哉【赵氏曰此楚执耳其以诸侯执之之辞何也讥诸侯也南面之君兵马非不多也力非不足也而听蛮夷之君执辱盟主故讥之宋公德不足怀虑不及远而求诸侯以及于难故罪之张氏曰孔子相定公防齐侯此防中国也犹以文事不可无武备请司马以行以楚之夷而可信其诈伪之约乎徒出约之是轻以其身溷于虎狼之羣也陈蔡郑许曹皆中国包蛮夷执防主而无一人伸义以正曲直之分岂非自同于狂僭之类乎故以诸侯同执为文以罪襄公非但不识楚人谲诈之心且无以知五国之不同心而轻为是防也愎諌求欲以及于祸所谓愚而好自用者欤】然春秋为【去声】贤者讳宋公见执不少隐之何也夫盟主者所以合天下之诸侯安中夏尊王室者也宋公欲继齐桓之烈而与楚盟防岂安中夏尊王室之义乎故人宋公于鹿上之盟而盂之防直书其事而不隐所以深贬之也【髙氏曰楚自是称子而序于诸侯之上于此见中国衰而荆楚盛也愚按执宋公以伐宋蛮荆争伯也执卫行人北宫结以侵卫诸侯无伯也以上公之尊同于匹夫之微俛就执辱宋襄之图伯末矣齐之盟楚序陈蔡之下鹿上之盟楚序齐下葢荆楚虽强初与中国之防盟犹未敢偃然自肆也至是列陈蔡之上葢有主防之志矣而宋襄德寡国弱欲尸盟主之权故楚頵设诈禽之而攻其国以惧中国之诸侯而取威攘伯也春秋尊中国而贱蛮荆故虽宋襄不能霸而掲宋公于防盟之首所以辨内外之大分也于齐鹿上楚皆书人此防书楚人则疑非楚君故昉书楚子四夷虽大皆曰子荆楚僣王而书之以子虽曰称爵而抑之之意实在其中然以子爵亚于宋公而位中国诸侯之上则两伯之伉不待春秋之终而已见矣故止斋陈氏曰宋楚初争长也楚称子而序陈蔡郑许曹之上不知诸侯之从楚与从宋与】
　　冬公伐邾【杜氏曰为邾灭须句故王氏曰大旱经时不知贬食省用而用兵伐人非其道也】楚人使宜申来献捷【公羊传此楚子也其称人何贬曷为贬为执宋公贬也谷梁传捷军得也其不曰宋捷何也不与楚捷于宋也王氏笺义宜申鬬氏子西也不书族与椒聘同】
　　不曰来献宋捷为【于伪反】鲁讳也【陈氏岳曰不曰宋捷隐之也张氏曰僖公不与盂之防楚方求驾中国以鲁为诸侯之望故假宋捷以威鲁逞其诈力夸示于我僖公不能拒絶而受其使命待以宾礼特书来献而不言宋为内讳也】诸侯从楚伐宋而鲁独不与【音预】故楚来献捷以胁鲁为鲁计者拒其使【去声下同】而不受可也【蜀杜氏曰鲁不当受其来献】请于天王而讨之可也宋公先代之后作宾王家【见微子之命注以客礼待之也左传宋先代之后天子有事膰焉有防拜焉】方修盟防而防兵车执之于坛坫【丁念反尔雅垝谓之坫注在堂隅】之上又以军获遗【惟季反】献诸侯其横【去声】逆甚矣【髙氏曰中国于夷狄则有捷诸侯于天子则有献捷】拒其使而不受声其罪而致讨不患无词鲁于是时曽不能申大义以攘荆楚尊中国故不曰宋捷特为鲁讳之也【范氏曰楚称人贬刘氏曰楚暴犯中国欺诈宋公执而伐之威动天下既贬其君又隐其捷乎宋以伸有道之弱而沮无道之胜陈氏曰君使大夫何以特称人贬之也盂防不称子无以见宋楚之争长献捷不人之则是遂予楚也自是至椒之聘始有君大夫临川吴氏曰楚人者楚子也称使则知为楚子矣自屈完盟召陵楚臣之见经自此始愚按献者下奉上之词不书楚执不书楚子使宜申献捷不与蛮荆之凌中国也执宋公以诸侯同执为文不书宋捷讳鲁受捷之恶责中国诸侯之从蛮荆也经书献捷者二齐侯献戎捷书爵书戎捷楚頵献宋捷书人不书宋捷存中国而抑蛮荆之义着矣晋景公使巩朔献齐捷于周天子犹责其奸先王之礼况以蛮夷暴虐中国而可受其捷乎】
　　十有二月癸丑公防诸侯盟于薄释宋公【左传防于薄以释之子鱼曰祸犹未也未足以惩君谷梁传防者外为主焉尔外释不志此其志何也以公之与之盟目之也不言楚不与楚専释也何氏曰言诸侯者起霍之防诸侯也任氏曰薄史记作亳汉山阳薄县即汤都张氏曰拱州杜注汉薄县愚按考城县属今汴梁路睢州】
　　防不书其所为独防于稷书成宋乱者为【干伪反下为葬为鲁同】受郜鼎立华【户化反】督也【桓二年】防于澶渊言宋灾故者为葬蔡侯不讨般【音班】也【襄三十年】盟不书所为而盟于薄言释宋公者宋方主防而楚人执而伐之以其俘获来遗【惟季反】是僭乱之势曰益张禽兽将逼人而食之矣此正天下大变春秋之所谨也【愚按乱臣贼子弑君父蛮荆凌中国皆天下大变故防于稷于澶渊盟于薄皆书其所为然于稷于薄不人诸侯而澶渊人诸侯之大夫者世子弑君尤天下大变之不忍言者故尤谨之也】鲁既不能申大义以抑其强暴使宋公见释出自天王与中国而顾【反也】与歃血要【于遥反】言求楚子以释之是操纵大权自南蛮出其事已傎【都田反】甚矣故书防书盟书释皆不言楚子为鲁讳以深贬之也【张氏曰诸侯若能使宋人征缮而修文告之词明宋之直正楚之罪则楚人当情愧理屈而归宋公之不暇矣今僖公胁于献捷之威与五国为防求盟于楚以请宋公而后得释正中楚人之诡计春秋不书防楚子而曰防诸侯亦不书宋公归自楚而曰释宋公葢其执其释皆制于夷而圣人全中国之体故讳之罪鲁与诸侯之无能为也苏氏曰凡诸侯见执而不失国书曰某侯某归于某此不书名而言释以为执之释之皆在诸侯若是而尚可以求诸侯乎】谷梁谓不与楚専释是已【陈氏曰楚初与盟不书公于是书公不予楚以専释之辞也】或以为嘉我公之救患【陆氏微防】误矣【愚按春秋书公防诸侯盟者二盟于薄为宋请平于楚以释其执盟于宋为宋请服于楚以释其围楚虽主盟而春秋皆书公防诸侯不以霸权予楚而悯中国之失霸也】
　　【癸襄王十未四年】二十有二年【宋襄十三齐孝五晋恵十三卫文二十二蔡庄八郑文三十五曹共十五陈穆十杞成十七秦穆二十二楚成三十四】春公伐邾取须句【句其俱反公作昫杜氏曰须句在东平须昌县西北张氏曰今东平府须城县】
　　按左氏须句风姓实司大【音泰】皥【胡老反】与有济【子礼反】之祀【杜氏曰大皥伏义任宿须句颛臾皆伏羲之后封近于济故世祀之】邾人灭之须句子来奔因成风也【杜氏曰须句成风家】公伐邾取须句而反其君焉【杜氏曰须句虽别国而削弱为鲁私属若颛臾之比故灭奔及反其君皆畧不书】审如是固得崇明祀保小寡之礼何以书取乎不请于王命而专为【于伪反】母家报怨谋动干戈于邦内擅取人国而反其君是以乱易乱【本谷梁】非所以为礼也与収夺者【赵氏曰取者収夺之名】无以异矣【髙氏曰归其君使为我附庸也为我附庸则是我取之也张氏曰僖公非有崇明祀保小寡之公心而徒徇母之私意故无以服邾而致升陉之宼春秋书之亦不异于他日之伐取也陈氏曰春秋严义利之辨茍以为利一以取书之是故虽邾人灭须句须句子来奔伐邾取须句反其君焉书取须句虽莒着丘公立而不抚鄫鄫叛而来书取鄫愚按文七年再书取须句而谓寘邾文公子焉比事而观则鲁之取须句非以存其祀实贪其土耳使果有兴灭继絶之功则春秋必书公伐邾归须句子于须句以着其善矣】
　　夏宋公卫侯许男滕子伐郑【左传郑伯如楚宋公伐郑子鱼曰所谓祸在此矣杜氏曰怒郑至楚故伐之张氏曰襄公尝困于楚矣疢疾虽甚而德慧术知未有以増益其所不能谷梁氏所谓过而不改而又甚之者也临川吴氏曰宋襄求于楚一防诸侯于盂而遭执伐之辱再盟于薄鲁与诸侯同致请于楚而后得释郑知宋霸不可成其力不可恃遂朝于楚宋公不自反以修己之德义乃遽怒郑而兴师以伐之所以挑楚衅而取之败也】○秋八月丁未及邾人战于升陉【陉音刑谷梁传内讳败举其可道者也不言及之者为内讳也程子曰公战也杜氏曰升陉鲁地】
　　邾人以须句故出师公卑邾不设备【臧文仲曰国无小不可易也无备虽众不可恃也君其无谓邾小蠭虿有毒而况国乎弗聴】战于升陉我师败绩邾人获公胄县【音】诸鱼门【见左传注鱼门邾城门】记称邾娄【力俱反】复之以矢葢自战于升陉始也【见檀弓注邾师虽胜死伤亦甚无衣可以招魂】鲁既败绩邾亦防亡轻用师徒害及两国亦异于诛暴禁乱之兵矣故讳不言公而书及内以讳为贬【公谷内不言战言战则败也髙氏曰升陉我地邾来伐我而公遽及邾人战也不言公者葢公有以取之故讳公以深罪之也张氏曰书及公战也不言败讳耻也观此则知春取须句非有存亡继絶之公心审矣愚按经书内及战者三干时以纳雠人之子而致败此则因取妄母之家而激怨皆无义之战故皆讳公以贬之于奚虽疆事之挠然内兵书及是亦贬耳内战常讳败而干时直书败绩以与雠战犹为彼善于此故不讳败也】
　　冬十有一月己巳朔宋公及楚人战于宋师败绩【左传楚人伐宋以救郑宋公将战大司马固諌曰天之弃商久矣君将与之弗可赦也已弗聴战于宋人既成列楚人未既济司马曰彼众我寡及其未既济也请击之公曰不可既济而未成列又以告公曰未可既陈而后击之宋师败绩公伤股门官歼焉国人皆咎公公曰君子不重伤不禽二毛古之为军也不以阻隘也寡人虽亡国之余不鼓不成列子鱼曰君未知战勍敌之人隘而不列天賛我也阻而鼓之不亦可乎犹有惧焉且今之勍者皆吾敌也虽及胡耇获则取之何有于二毛明耻教战求杀敌也伤未及死如何勿重若爱重伤则如勿伤爱其二毛则如服焉谷梁传日事遇朔曰朔春秋三十有四战未有以尊败乎卑以师败乎人者也襄公以师败乎人责之也之战以为复雩之耻也宋襄公伐齐之防执滕子围曹为雩之防不顾其力之不足而致楚成王成王怒而执之故曰礼人不答反其敬爱人不亲反其仁治人不治反其智过而不改又之是谓之过襄公之谓也古者被甲婴胄非以兴国也则以征无道也岂曰以报其耻哉杜氏曰水名】
　　之战宋襄公不阨人于险不鼓不成列先儒以为至仁大义【太史公曰襄公修仁行义】虽文王之战不能过也【公羊传】而春秋不与何哉物有本末事有终始【见大学】顺事恕施者王政之本也【刘氏曰顺事恕施王事之始宋襄秦穆所以不遂伯也】襄公伐齐之防奉少【去声】夺长【展两反】使齐人有杀无亏之恶有败绩之伤此晋献公之所以乱其国者罪一也桓公存三亡国以属诸侯义士犹曰薄德而一防虐二国之君【左传子鱼云云】罪二也曹人不服盍姑省德无阙然后动而兴师围之罪三也凡此三者不仁非义襄公敢行而独爱重【直用反】伤与二毛则亦何异盗跖之以分均出后为仁义【庄子胠箧篇跖之徒问于跖曰盗亦有道乎跖曰何适而无有道邪妄意室中之藏圣也入先勇也出后义也知可否知也分均仁也】陈仲子以避兄离母居于【音乌】陵为防乎【见孟子朱子曰饰小行而妨大伦先王所诛而不以聴者也】夫计末遗本饰小名妨大德者春秋之所恶【去声】也【刘氏曰宋襄公好战而不务本饰小名而妨大徳此无异盗跖以分均为仁出后为义也彼君子不然正其义不谋其利修其道不急其功孔子语子夏曰无欲速无见小利欲速者遗本者也见小利者计末者也】故词繁不杀【所戒反】而宋公书及以深贬之也【苏氏曰宋襄被执见释而犹争诸侯楚以　　而干中夏故之战虽曲在宋而春秋词无所予张氏曰春秋以襄公主是战则知圣人罪其愎谏求欲昧大义而徇小节以取败国殄民自及其身之祸楚子救郑而不言救又贬称人恶楚子也王氏笺义楚子称人恶蛮荆之败中国也故微之微楚子亦所以讥宋公也以千乘之宋不能胜楚之微者宋公病之矣愚按宋以卫侯许男滕子伐郑而战止书宋公者葢夏首伐郑之师既归及秋楚救郑不及因遂伐宋宋公帅师往逆之而与战欲雪盂之耻而不度其力之不能也宋公身伤而不言宋公败绩犹为中国讳辱耳若楚君败绩则直书之矣○啖氏曰公羊美宋襄之守信云文王之战亦不过此夫文王以仁义行师不应似宋襄徒守匹夫之信不知事机也刘氏曰文王德不加焉则不以力争义不过焉则不以威制渐之以道摩之以仁而四方自服尔今襄公不务修文王之业而亟大功以残百姓徒守咫尺之信乃比之文王其不知圣人亦甚矣永嘉吕氏曰说者称宋襄仁义而不知伐防以立威仁悖之大者也致夷以图伯义隳之甚者也】
　　【甲襄王十申五年】二十有三年【宋襄十四卒齐孝六晋恵十四卫文二十三蔡庄九郑文三十六曹共十六陈穆十一成十八卒秦穆二十三楚成三十五】春齐侯伐宋围缗【缗忙巾反谷作闵后同左传讨其不与盟于齐也公羊传邑不言围此其言围何疾重故也谷梁传伐国不言围邑此其言围何也不正其以恶报恶也杜氏曰缗宋邑髙平昌邑县东南有东缗城张氏曰汉志山阳郡东缗县今济州金乡县愚按济州今属济宁路】
　　齐霸国之余业也【见乐毅传】宋襄公既败于荆楚之势益张矣齐侯既无尊中国攘外冦恤灾患畏简书之意又乗其约而伐之此亦义之所不得为者也故书伐国而言围邑以着其罪【何氏曰襄公欲行霸为楚所败诸夏之君宜杂然助之反因其困而伐之不仁也临川吴氏曰楚与诸侯盟于齐乘间以干中夏尔齐侯不悟而受其盟宋之不与盟于齐不愆义也齐反借此为名以责宋伐之于败伤之后悖理甚矣家氏曰齐孝非宋襄之力则不能有国顾忘纳己之德乗其败而围其邑所谓以怨报德刑戮之民也齐侯书爵以其背大惠而忍于为不义故目其人而诛之书伐书围皆所以贬也孙氏曰楚人败宋于齐侯视之不救而又加之以兵故伐围竝书以诛其恶】然则桓公伐郑围新城【六年】何以不为贬乎郑与楚合凭陵中国桓公伐之除党恶也宋与楚战兵败身伤齐侯伐之残中夏也其事异矣美恶不嫌同词【见公羊愚按春秋无义战彼善于此则有之经书伐国围邑者四齐桓伐郑围新城以其弃夏从夷之罪予之也宋殇忌公子冯而迁怒伐郑围长葛楚頵虐中国而图伯伐宋围缗与此年齐孝之忘大徳而修小怨皆贬之也葢讨得其罪则诸侯遂围许围宋彭城同围齐春秋不以为讥不能修徳而徒恃兵力则虽攻内邑之背叛如围棘围费围郓围郈而春秋未尝与之也】
　　夏五月庚寅宋公兹父卒【兹公作慈襄公在位十四年子王臣嗣是为成公左传宋襄公卒伤于故也谷梁传兹父之不葬失民也以其不教民战则是弃其师也通旨宋襄公不书葬治其罪也】○秋楚人伐陈【左传楚成得臣帅师伐陈讨其贰于宋也遂取焦夷城顿而还子文以为之功使为令尹临川吴氏曰曹南之盟陈不从宋伐郑之役陈亦不从宋盟齐则陈从楚防盂执宋公伐宋则陈从楚考之经惟见陈之服于楚不见陈之贰于宋今楚讨陈之贰葢以伐宋之后郑畏而朝楚而陈未朝楚即诬以贰宋之罪伐之而取其二邑积其势不至于灭陈不已也张氏曰成得臣敢于称乱而鬭谷于菟赏以贵仕春秋人之意可见矣】○冬十有一月子卒【成公也在位十八年弟姑容立是为桓公程子传二王后而伯爵疑前世黜之也中间从夷故子之后复称伯髙氏曰不名者史佚之乙襄王十酉六年】二十有四年【齐孝七晋惠十五卒衞文二十四蔡庄十郑文三十七曹共十七陈穆十二桓公姑容元年宋成公王臣元年秦穆二十四楚成三十六】春王正月○夏狄伐郑【左传郑之入滑也滑人听命师还又即卫郑公子士泄堵俞弥帅师伐滑王使伯服游孙伯如郑请滑郑伯怨惠王之入而不与厉公爵也又怨襄王之与卫滑也故不听王命而执二子王怒将以狄伐郑富辰諌曰不可王弗听使頽叔桃子出狄师夏狄伐郑取栎】○秋七月○冬天王出居于郑【左传王使来告难曰不谷不德得罪于母弟之宠子带鄙在郑地汜敢告叔父使简师父告于晋使左鄢父告于秦天子无出书曰天王出居于郑辟母弟之难也天子凶服降名礼也】
　　晋侯夷吾卒【惠公也在位十五年子圉嗣是为怀公明年秦纳公子重耳是为文公左传二十二年晋太子圉为质于秦逃归二十三年九月晋惠公卒怀公命无从亡人初晋公子重耳之及于难也晋人伐诸蒲城遂奔狄从者狐偃赵衰颠颉魏武子司空季子处狄十二年而行过卫卫文公不礼焉及齐齐桓公妻之有马二十乘及曹曹共公亦不礼焉及宋宋襄公赠之马二十乘及郑郑文公亦不礼焉及楚楚子飨之乃送诸秦秦伯纳女五人二十四年秦伯纳之不书不告入也二月辛丑狐偃及秦晋之大夫盟于郇丙午入于曲沃丁未朝于武宫戊申使杀懐公于髙梁不书亦不告也永嘉吕氏曰左氏纪惠公卒在去年九月葢春秋所据者鲁史也左氏所据者他国之史也其年月不同不可得而考矣传义见三十二年】
　　【丙襄王十戌七年】二十有五年【晋文公重耳元年齐孝八衞文二十五卒蔡庄十一郑文三十八曹共十八陈穆十三桓二宋成二秦穆二十五楚成三十七】春王正月丙午卫侯燬灭邢【左传卫将伐邢礼至曰不得其守国不可得也我请昆弟仕焉乃往得仕春衞人伐邢二礼从国子巡城掖以赴外杀之卫侯燬灭邢同姓也故名公羊传卫侯燬何以名絶曷为絶之灭同姓也谷梁传燬之名何也不正其伐本而灭同姓也】
　　卫侯何以名灭同姓也春秋之法诸侯不生名灭同姓则名者【曲礼】谓其絶先祖之裔蔑骨肉之恩故生而书名示王法不容诛也【杜氏曰恶其亲亲相灭故称名罪之孙氏曰邢卫皆齐桓所存卫侯不念桓公之大德以絶先祖之支体甚矣故生而名之鄱阳万氏曰兴师以灭同姓其恶已甚况当是时天子蒙尘于外鄙在郑地汜卫郑之邻方伯连率之旧也卫侯既不能奔问官守帅师勤王乃间王室之多故懐诈谖之谋以肆虐于宗亲之国其无王之心圣人得不深诛之】圣人与天地合德灭人邦国而絶其祀同姓与异姓奚别【笔列反】焉而或名或否何也正道理一而分【扶问反下同】殊异端二本而无分分殊之弊私胜而失仁无分之罪兼爱而失义【程叔子答杨中立语愚按公而无私者理之一也亲疎有等差者分之殊也以至公之心施之有等级而不紊则仁义之道尽矣故先王制五服之节母党不得同本族为人后者为其私亲皆降一等同姓之国其初一人之身岂可与异姓之国一视之哉】春秋之法由仁义行而人道立者也可以无差【楚宜反】等乎然则晋灭虞【五年】楚灭夔【明年】亦同姓也曷为不名曰诸侯灭同姓则名其常也有名有不名例之变也邢虽与狄伐卫而经无讥文者为【于伪反】能救齐也卫人曽不反思而迁怒于邢又遣礼至昆弟往仕焉诱其守【谓邢政卿】而杀之于外【刘氏曰灭国春秋之所恶于所恶之中又有甚焉秦穆公卫侯燬是也夫诸侯强暴举干戈以覆人之国并人之地虽有罪人犹得而备之今两君皆出诡计险谋使臣反其君下畔其上以快已兼并之欲虽有道之国不知所备甚可恶也岂得与他灭国者等哉故秦穆狄之而卫侯燬名张氏曰卫侯燬残虐不仁至于同所自出不知相保而肆强以絶灭之又使其臣为诡诈之事行盗贼倾覆之计人理所不容故名之同于楚子防之诱杀也】与虞公贪璧马以易邻国及其身者其情异矣春秋原情定罪而卫燬独名葢轻重之权衡也若荆楚则僣号称王圣人之所深絶于灭防乎何诛【朱子语诸侯灭国未尝书名衞侯燬灭邢说者以为灭同姓之故今经文只隔夏四月癸酉一句便书卫侯燬卒恐是因而传写之误亦未可知】
　　夏四月癸酉卫侯燬卒【文公世在位二十五年子郑嗣是为成公】○宋荡伯姬来逆妇【公羊传宋荡伯姬者何荡氏之母也其称妇何有姑之辞也谷梁传宋荡伯姬来逆妇非正也其曰妇何也縁姑言之之辞也杜氏曰伯姬鲁女为宋大夫荡氏妻自为其子来逆称妇姑存之辞妇人越境逆妇非礼故书】
　　伯姬公女也而配荡氏其往嫁不见【音现下同】于经者国君不与大夫敌也【常事合礼则不书】今来逆妇而史防书之见公失礼下主大夫之昏是慢宗庙卑朝廷姑自逆妇其失明矣【刘氏曰伯姬嫁不见经葢内女虽亲体不敌不书于防所以尊君也今君失其礼以爱易典主大夫之昏是卑朝廷而慢宗庙非安上治民之节也临川吴氏曰伯姬纳内女为其子之妇姑自来逆妇而书于经者讥公降尊而自主其昏也况昏礼当夫自来亲迎岂有姑来逆妇之礼乎家氏曰礼有亲迎妇从夫也今屈尊者以逆卑者而亦谓之逆乱妇姑之分故特书以讥之张氏曰姑自逆妇公不使大夫主之皆非礼也两讥之愚按大夫自逆则称字姑来逆故称妇伯姬来求妇亦主姑而言之之词○陆氏曰公羊云其言来逆妇何兄弟辞也按经文直书其事以明非礼尔兄弟辞有何义乎】
  </div>
  <div class="pagination">
   <a href="春秋胡传附录纂疏_page9.html">
    上一页
   </a>
   <span>
    ...
   </span>
   <a href="春秋胡传附录纂疏_page5.html">
    5
   </a>
   <a href="春秋胡传附录纂疏_page6.html">
    6
   </a>
   <a href="春秋胡传附录纂疏_page7.html">
    7
   </a>
   <a href="春秋胡传附录纂疏_page8.html">
    8
   </a>
   <a href="春秋胡传附录纂疏_page9.html">
    9
   </a>
   <span class="current-page">
    10
   </span>
   <a href="春秋胡传附录纂疏_page11.html">
    11
   </a>
   <a href="春秋胡传附录纂疏_page12.html">
    12
   </a>
   <a href="春秋胡传附录纂疏_page13.html">
    13
   </a>
   <a href="春秋胡传附录纂疏_page14.html">
    14
   </a>
   <a href="春秋胡传附录纂疏_page15.html">
    15
   </a>
   <span>
    ...
   </span>
   <a href="春秋胡传附录纂疏_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
