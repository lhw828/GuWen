<!DOCTYPE html>
<html>
<head>
    <meta charset="UTF-8">
    <title>春秋明志录 - 第 27 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋明志录 - 第 27 页/共 33 页</h1>
    <div class="content">　　外灾不月其月异亡国也陈亡矣而天灾还系之陈从所赴也陈亡矣谁与赴者楚防利于得国而耻于受灾以陈赴也胡子谓叔弓归而言之夫弓使在春而灾在夏可云目击乎而纪于春秋是楚人赴之也杜氏比诸沙鹿梁山而曰大都以名通者不系之国夫陈本先王之建宁比于国之大都而名山不以封又非若封壤之必当系国也然则圣人无兴灭之意乎夫兴灭者心也据实者迹也圣人眀于天之道而察于兴衰之故火出而火陈逐楚而建陈也圣人从赴而书之着天人相与之际谓之悯可也谓之喜可也在学者自得之耳
　　秋仲孙貜如齐
　　貜蔑子速弟速无嫡子以弟貜后貜幼庶子羯摄之三十一年羯卒貜嗣爵是为孟僖子向见季明徳直云羯子误也
　　冬筑郎囿
　　郎隠狩地庄公筑防焉以察戎者三家既分公室丘民皆制于已故多辟搜狩之地张主一以为娱君耳目而窃其权夫鲁之权何待窃哉
　　十年春王正月夏齐栾施来奔
　　施公孙子以王父字栾为氏传谓子旗是也嗜酒多怨与陈鲍相攻而出
　　秋七月季孙意如叔弓仲孙貜帅师伐莒
　　意如悼子纥子是为平子代祖宿立春秋详内畧外故凢师举元帅而鲁偏禆得书于是叔孙舍不出而叔弓代将外是则非三家不将矣赵企明云季为元帅叔弓为佐貜为戎右非三军并出也将尊师少称将弓及貜皆卿虽以佐行不得不书亦足以见季氏之强一出而将佐戎右皆大夫也
　　戊子晋侯彪卒
　　子夷嗣是为昭公孟子曰晋平公之于亥唐也弗与共天位弗与治天职也李防以为政在私家贤者壅弃为削弱之由是已
　　九月叔孙舍如晋葬晋平公
　　十有二月甲子宋公成卒
　　庶子佐嗣是为元公
　　十有一年春王二月叔弓如宋葬宋平公
　　夏四月丁巳楚子防诱蔡侯般杀之于申
　　名著诸侯之终事也故蔡侯般称名其曰楚子防何以蛮荆之君杀中国之君名所以正其罪也故其相杀不名【据十六年楚子诱杀戎蛮子】而説者比于卫侯灭邢书名者为衍名误矣其日谨之也【据宣十八年邾戕鄫子不日】故其自相杀不月【亦据杀戎蛮子】谷梁传曰何为名之夷狄之君诱中国之君而杀之谨之而名之也称日称地谨之也公羊传曰楚子防何以名絶曷为絶之为其诱讨也此讨贼也虽诱则曷为絶之怀恶而讨不义君子不与也孙明复曰般之罪不容诛矣楚子贪蔡地土杀之不以其罪故生而名之不得以讨贼论当坐诱杀蔡侯般也
　　楚公子弃疾帅师围蔡
　　五月甲申夫人归氏薨
　　归胡姓归氏者齐归也季明徳曰齐归乃襄之夫人而昭公定公皆其所出也其始至不见于经者为公子时娶也左氏以襄公夫人为敬归而齐归乃其娣非也自昭元年至哀十一年再无卒襄公夫人者而齐归以妾乃得书卒此何礼乎然则齐归为襄公嫡夫人明矣
　　大搜于比蒲
　　搜春事也以五月行之非失时矣搜浅事也以大名之则僣耳大搜天子之法而夏官司马之司也鲁兵制壊而搜狩之制壊三家之僣且及此矣晋叔向曰鲁公室其卑乎君有大防国不废搜国不恤防不忌君也能无卑乎殆其失国
　　仲孙貜会邾子盟于祲祥
　　杜元凯曰祲祥地阙高抑崇曰始也盟蔑盟趡鲁君亲与之盟今使貜防盟自是何忌盟拔州仇何忌盟勾绎是吾大夫与君盟鲁邾之强弱断可知矣虽与邾盟以修好然鲁人之志必欲灭邾而后已此盟可信耶
　　秋季孙意如会晋韩起齐国弱宋华亥卫北宫佗郑罕虎曹人人于厥慭
　　亥合比弟佗遗子括孙杜元凯曰厥慭地阙此谋救蔡而弗克也蔡侯获罪于其君而不能其民天将假手于楚以毙之般不足恤也而围蔡八月其民可吊矣荀吴曰不能救陈又不能救蔡物以无亲晋之不能亦可知也于是蔡已亡合九国大夫以谋救蔡庶乎无所为而为之义也蔡能婴城抗楚加之诸侯从简书以相恤势无难者然不能师而使狐父请蔡于楚情见力屈蔡卒见灭则韩起之懦也胡子谓晋力不能春秋恕以待人而不求其备则非矣
　　九月己亥葬我小君齐归
　　冬十有一月丁酉楚师灭蔡执蔡世子有以归用之围蔡称公子弃疾帅师而灭称师者一事再见则从畧之恒辞也孙明复曰言世子有者有未立也父杀国围拒守危困以至于死未立可知也刘原父曰楚子防诱蔡侯般杀之世子有守国楚师围之八月而不能服于是乎虐用之古者父母之仇不与共天下苫枕戈终身则有之为者尽于世子矣陈君举曰灭而以归未有言执者执弗臣之之辞也是故均之为灭国也尝臣之也书曰以沈子嘉归杀之未尝臣之也书曰执蔡世子有以归用之
　　十有二年齐高偃帅师纳北燕伯于阳
　　偃傒孙阳即唐今保定唐县古中山谷梁传曰纳者内不受也北燕伯何以不名不以高偃名北燕伯也诸侯不相名而况于大夫其可以名诸侯乎
　　三月壬申郑伯嘉卒
　　子宁嗣是为宣公
　　夏宋公使华定来聘
　　公如晋至河乃复
　　未祥练而朝伯主不立甚矣以取郠之愬而见辞晋诸臣相与为谖也季氏专鲁疑公如晋议己也故赂行乎晋臣假莒愬而辞公耳取郠在十年云晋平之防未之治似也然葬且二年何不见讨待其来朝乃辞之乎即其实欲讨者何不听其朝而诘之乃頋却之使反乎
　　五月郑简公
　　楚杀其大夫成熊
　　称国以杀罪累上也左传楚子以若敖之余杀成熊黄东曰以宣四年鬬椒之乱也熊于得臣为四世孙虽鬬氏同出若敖已遥遥矣或曰吴楚杀大夫必关于中国之故乃书夫将有其终必有其始此亦楚防见杀之繇岂不关于中国之故哉
　　秋七月
　　冬十月公子慭出奔齐
　　慭字子仲襄公弟也出奔者奔于位传谓从公于晋诬辞也凢出奔者皆有罪辞季氏之臣南蒯将去季氏立慭不克而以费叛慭遂奔齐假于张公室以济其私君子不由也
　　楚子伐徐
　　晋伐鲜虞
　　鲜虞子姓国今定州及顺徳平乡之地古鼔子肥子之国狄之别族也其西南则邢卫东北则兾晋以号举者疑缺文或曰以诈用兵无纪律若狄道葢与先王封国杂处者故以号举防实也胡子曰楚灭蔡晋莫能救而效其所为以伐人国是中国居而夷狄行陈君举曰详于狄事而不详于楚则晋无中国之志也
　　十有三年春叔弓帅师围费
　　陪臣执国命而三桓之子孙微矣鲁公室卑由三家家臣于是以张公室为名故南蒯据费不书其叛家臣叛其大夫所谓出乎尔而反之非叛君也然则许南蒯乎于是鲁四分而君无名矣有能思君臣之义而懐周公禽父之徳一反之正者是社稷之臣而蒯非其人也蒯之乡人有歌蒯者曰家臣而君图或又歌者曰去我鄙鲁之人亦不知有君矣蒯之张公室迹似而情非挟其私而行之也蒯成而慭代庸愈于季氏乎襄七年季孙宿得政首为南氏城费费者季氏邑也礼大夫无百雉之城彼城者葢欲自殖也故费叛则以叔弓围之叔弓副意如以帅师意如之党也故知蒯不书叛者则知好还之理乱臣贼子惧而圣人之情见矣冶区夫明于抚下而暗于事上亦春秋之所治也
　　夏四月楚公子比自晋归于楚弑其君防于干谿比称公子故楚卿也自晋者谷梁晋有奉是己左传叔向言去晋而不送非也归之云者易辞内有应如观从是也以为归楚而不逆非也归不言复位未絶也于楚者至其国之辞也干谿者即许所迁之夷公羊所谓筑干谿之台者是也观从师于干谿而遂告之且曰先归者复所后者劓师及訾梁而溃王缢于芋尹申亥氏葢受比命以溃防师本其始祸安得不云比弑之哉事莫惨乎意防立而比奔其畜谋非一日矣为谷梁氏之説者頋曰归一事也弑一事也而遂言之以比之归弑比不弑也弑君者必日比不弑也夫归之与弑诚二事也然归而立乎位矣不弑则不止也不弑则将安所置防耶经书四月弑防于干谿传言五月防缢于申亥氏则其初赴安有定日而遂以不日为比之不弑乎春秋诚责比不明于君臣之义而谓不责其无讨贼之心矣可哉然则如此者其始也不免于无讨贼之志焉不能而后奔奔而入又必伸讨贼之志焉正其名而絶防虽诛之可也不然不能免于弑君之恶矣
　　楚公子弃疾杀公子比
　　不称人以杀而云弃疾杀者弃疾利比之位而杀之其意不得为讨贼称公子未立之辞若比为王而弃疾为司马于经自应书弑矣杜元凯曰不书弑君位未定也释例云比既得国国人皆惊乱弃疾从而煽之比惧自杀皆弃疾之由故书公子弃疾杀公子比也左氏传曰弃疾即位名曰熊居
　　秋公防刘子晋侯齐侯宋公卫侯郑伯曹伯莒子邾子滕子薛伯伯小邾子于平丘
　　齐服也自宋之会大夫专盟会者十年申之会楚子专盟会者十年晋无伯业可纪述矣晋昭闻楚灵之祸尽徴会且及于吴决然而起意将代兴焉合十三国之君于卫地而以刘子令之庶乎得其机矣此天下盛衰之大故非特以志晋也然志本为利又欲刼之以威晋合诸侯至是遂止复不出者一十四年则鄟陵复有盟而终春秋遂无盟主矣圣人详而志之圣人之情也
　　八月甲戌同盟于平丘公不与盟晋人执季孙意如以归
　　不殊单子习悼公之陋也公不与盟而意如执赵企明曰邾莒之诉于经无以见十年意如叔弓伐莒谓莒之诉几矣邾十一年方盟祲祥何诉哉以经文观葢意如欲专盟而公不得盟晋侯因其专而执之耳于邢公在晋而季孙宿专防溴梁公在会而大夫擅盟意如视为常焉今又欲专平丘之歃公不得与盟意如之抗终迷不复矣文十六年季孙行父会齐侯于阳谷齐侯弗及盟成十六年公防晋侯于沙随不见公此责齐晋可也今公自不得与盟岂晋不盟公也乎经书晋人执意如则意如抗公可知矣然则晋执意如庶乎覇讨矣然不归京师而执以归也刘子以王命令诸侯其执强臣不听天子亦自予夺也皆非覇讨之义
　　公至自会蔡侯庐归于蔡陈侯吴归于陈
　　庐者世子有之子是为平公呉者世子偃师之子是为惠公楚灭陈蔡而县之于是弃疾以陈蔡诸师入楚因遂得封同恶相求如市贾焉事定而酬之殆真心也以自归为文则散辞何也弃疾使技如子躬聘郑致犨栎之田事毕弗致其后弃疾曰不糓有事其告子陈蔡赋皆千乗子革所谓足畏者也是彼于犨栎不能轻以予人明矣陈蔡方有新功而楚新内定力莫能制呉灭州来弃疾谓子期曰未修守备未定国家而用民力败不可悔子姑待之是处陈蔡之心也陈蔡虽县当其入楚及郊请为武军筑垒壁示复仇之民陈蔡之愤可知也于时晋昭又乗楚乱大合诸侯于平丘楚必有夺之气者始任陈蔡之复而封之耳不书楚封非谓靳其专封亦不书自楚也赵企明直谓晋力则亦许之过矣其曰陈侯蔡侯既即位而赴也庐与吴生而名之庐呉皆亡国太子之子异世而继絶虽两君不可不辨也
　　冬十月蔡灵公
　　公如晋至河乃复
　　吴灭州来
　　乗楚乱
　　十有四年春意如至自晋
　　意如之至罪晋之失讨也意如制鲁国使其君不得与于平丘之盟晋幸执之惠伯死命之言致有逸罸晋之罪也意如去氏一事再见而卒名如婼耳非以其逃罪失归道也胡子专责晋然失所以为责者矣谷梁子曰大夫执则致致则名意如恶然而致见君臣之义也夫既曰恶矣犹欲见以臣乎邪辟之人而及乎礼是国无刑赏也范宻扬士勋之説亦不必然季孙四分鲁而有二灵盛矣孔子又岂因其区区拥昭之恩而私于彼哉左氏谓之尊晋夫晋之所尊何所见之既其可尊则意如之至虽欲尊之亦何所见义耶或曰公羊婼存氏如何曰左氏谷梁则去氏矣吾以理决之以众决之公羊一而左糓二矣婼去氏是也
　　三月曹伯滕卒
　　子须嗣是为平公
　　夏四月秋曹武公
　　八月莒子去疾卒
　　弟庚舆嗣是为共公子郊公奔齐
　　冬莒杀其公子意恢
　　赵企明曰公子而不言大夫非大夫也举其实而已矣称国以杀罪累上也去疾卒而意恢杀则意恢者去疾之厚也去疾自齐入莒必意恢有力焉去疾宜有以厚之今去疾卒庚舆去疾之仇故方立而杀意恢焉则意恢之死非其罪去疾累之也去疾累之是乃所以累去疾也今按意恢之杀距去疾卒已歴一时则庚舆既立必疑意恢欲立郊公之故左氏序郊公奔及迎庚舆于杀意恢之后殆失实也故以企明説为畅
　　十有五年春王正月呉子夷昧卒
　　子僚嗣
　　二月癸酉有事于武宫籥入叔弓卒去乐卒事
　　武宫立于成六年籥所吹以节舞者乐舞入庙必先文而后武叔弓卒当籥入时及其去之则诸乐皆去武宫非所当有事也当是时叔弓而涖乎其事则去乐卒事其可也胡子以为合礼记礼之变而书之者也如不涖乎其位则有司莫敢告遂行之而已啖叔佐言宗庙大事大夫卒小事以理言之应待祭毕则不涖乎位者乃可耳赵企明曰宗庙之礼主于孝君臣之礼主于恩孝重恩轻则宗庙之礼也礼不可辍今有事于庙而为叔弓辍乐焉是以轻废重也春秋不可以无讥
　　夏蔡朝吴出奔郑
　　朝氏呉名蔡公孙归生子以王父子朝字为氏费无极以反间譛朝吴于蔡蔡人逐之无极之言曰呉在蔡蔡必速飞而蔡侯不悟亡国之君真不可与图存矣而罪朝吴何也凡奔皆恶也国亡不死而又事仇反覆乎蔡楚之间而已矣无极谓朝吴王唯信子故处子于蔡子亦长矣而在下位辱必求之吾助子请请者请诸侯非谓楚也吴必挟楚之重以陵其众见诸行事而众莫之堪也无极先有以窥之奚翅以名利累其心乎
　　六月丁巳朔日有食之
　　大衍推五月丁巳朔食失一闰授时亦食五月丁巳朔加时在昼交分十三日九千五百六十七分入食限今先天厯推得丁交巳分十三日九十五分二九七七入食限
　　秋晋荀吴帅师伐鲜虞
　　伐鲜虞尝狄晋矣曷为复书荀吴一伐鲜虞也当楚人灭中国而晋不能救则狄之以示义当中国无楚患而晋大夫亟从事于戎狄则复其恒称以见实春秋于晋楚之际无不尽其辞也
　　冬公如晋
　　十有六年春齐侯伐徐
　　齐景公女于吴昭四年申之会楚合淮夷执徐子通吴之道断矣于是齐侯将而伐之齐师至于蒲隧徐人行成徐子莒人郯人防齐侯盟于蒲隧叔孙昭子曰诸侯之无伯害哉齐侯之心非叔孙所知也晋人始欲通呉以制楚今晋衰而楚乱方新景公不能自修遽欲代兴耳以兴师伐逺为齐无道亦未察其微矣书齐侯杜谔谓别大夫之自将者非褒也其名不书不足书以为不忍絶晋者于义迂矣
　　楚子诱戎蛮子杀之
　　蛮氏在汝州西南近伊阙是申叶许郑之西而南与楚白羽为界子爵者也左氏蛮子名嘉今不书名史失之耳楚子诱杀戎蛮子与楚防蔡般无异而或名或不名杜氏曰蔡大夫怨深故以楚子名告此非蛮人所告葢楚不以其君名告故不得书名也若是乎其书也圣人不如是之随也贾逵曰楚子不名以立其子夫杀则杀也立则立也是二人之身也若是乎其书也圣人不如是之恕也胡子曰防灭中国而弃疾讨蛮氏谨内外之辨也夫乱而无质罪也诱而杀之是田于蹊而牛夺也以是为讨也圣人不如是之诬也必如公羊子之所谓君子不疾也不疾乃深疾之庶乎知春秋之防矣
　　夏公至自晋
　　秋八月己亥晋侯夷卒
　　子去疾嗣是为顷公
　　九月大雩
　　季孙意如如晋
　　冬十月晋昭公
　　十有七年春小邾子来朝
　　夏六月甲戌朔日有食之
　　姜岌云六月己巳朔交分不叶不应食当误大衍云当在九月朔六月不应食姜氏是也授时今厯推是岁九月甲戍朔加时在昼六分二十六日七千六百五十分入食限今先天新法推得二十六日七千六刻乙二三入食限于是祝史请所用币季氏不与叔孙婼曰夫子将有志不君君矣
　　秋郯子来朝
　　八月晋荀呉帅师灭陆浑之戎
　　辛有适伊川有被髪而祭于野者曰不百年此其戎乎葢僖之二十二年晋惠自秦归允姓之奸近逼伊雒而贰于楚苌测之曰陆浑氏甚睦于楚葢得其情矣然陆浑氏灭亦无救于晋伯之衰也兵将等故登其名氏谓褒非也贬非也是非存乎事焉耳陆浑后属晋曰九州之戎
　　冬有星孛于大辰
　　孙炎曰龙星明者以为时候故曰大辰大火也心在中最明故时主焉孔頴逹曰传称孛于大辰西经直书于大辰者虽在其星之西仍在大辰分度之内故直云于大辰申须曰篲所以除旧布新也天事恒象今除于火火出必布焉梓慎以为宋卫陈郑火宋大辰之虚也陈太皥之虚也郑祝融之虚也皆火房也星孛及汉汉水祥也卫颛顼之虚也故为帝丘其星为大水水火之牡也其以丙子若壬午作乎水火所以合也胡子曰心为明堂天子之象其前星太子后星庶子孛加辰象天子嫡庶将分争也读者互观焉可矣
　　楚人及吴战于长防
　　不月夷狄相战畧之也楚称人将卑师少长防楚地御吴兵以水战也楚吴始书战敌也自是楚君大夫不见于经者十有八年而吴入郢矣谓昭公之春秋莫辨于吴楚者是也谷梁子曰进楚子故曰战夫两相敌未见其可以进也楚苟修其训辞兵于境上而请师端吴虽强敢加五千里之楚乎狠然惟吴之求夫楚子可进何在也即如胡子谓之观楚可也夷狄相攻中国之幸置私好恶欲偏强胜焉岂圣人之情也哉唐孔氏以阳匄楚令尹楚耻其败而以贱者告亦非也然则无恶乎曰楚吴罪均也无择而施好恶志吴强所以叹中国云耳犹曰楚虽衰而吴且起诸侯之无伯害哉
　　十有八年春王正月曹伯须卒
</div>
    <div class="pagination">
<a href="春秋明志录_page26.html">上一页</a><span>...</span><a href="春秋明志录_page22.html">22</a><a href="春秋明志录_page23.html">23</a><a href="春秋明志录_page24.html">24</a><a href="春秋明志录_page25.html">25</a><a href="春秋明志录_page26.html">26</a><span class="current-page">27</span><a href="春秋明志录_page28.html">28</a><a href="春秋明志录_page29.html">29</a><a href="春秋明志录_page30.html">30</a><a href="春秋明志录_page31.html">31</a><a href="春秋明志录_page32.html">32</a><span>...</span><a href="春秋明志录_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
