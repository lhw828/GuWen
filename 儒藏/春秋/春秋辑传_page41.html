<!DOCTYPE html>
<html>
<head>
    <meta charset="UTF-8">
    <title>春秋辑传 - 第 41 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋辑传 - 第 41 页/共 44 页</h1>
    <div class="content">　　盗窃寳玉大弓
　　左传季寤【季桓子之弟】公鉏极【公弥曽孙桓子族子】公山不狃【费宰】皆不得志于季氏叔孙辄【叔孙氏之庶子】无宠于叔孙氏叔仲志【叔孙带之孙】不得志于鲁故五人因阳虎阳虎欲去三桓以季寤更季氏以叔孙辄更叔孙氏己更孟氏冬十月顺祀先公而祈焉辛卯禘于僖公【不于太庙者顺祀之义当退僖公惧于僖神故于僖庙行顺祀礼祭尊可以及卑后代之主宜上徙太庙而食今徙上世之主下祀僖庙凟也】壬辰将享季氏于蒲圃而杀之戒都车【都邑之兵车】曰癸巳至【将以壬辰夜杀季孙明日癸巳以都车攻二家】成宰公敛处父告孟孙曰季氏戒都车何故孟孙曰吾弗闻处父曰然则乱也必及于子先备诸与孟孙以壬辰为期阳虎前驱林楚御桓子虞人以铍盾夹之阳越【虎从弟】殿将如蒲圃桓子咋谓林楚曰【咋诈同慙语也仕驾反杜云暂也】而先皆季氏之良也尔以是继之【欲使林楚免已于难以继其先人之良】对曰臣闻命后【犹晚也】阳虎为政鲁国服焉违之徴【犹速也】死死无益于主桓子曰何后之有而能以我适孟氏乎对曰不敢爱死惧不免主桓子曰往也孟氏选圉人之壮者三百人以为公期【孟氏支子】筑室于门外【托筑室以聚众实欲以备难】林楚怒马及衢而骋阳越射之不中筑者阖门有自门间射阳越杀之阳虎刼公与武叔【叔孙不敢之子州仇】以伐孟氏公敛处父帅成人自上东门入【鲁东城之北门】与阳氏战于南门之内弗胜又战于棘下【城内地名】阳氏败阳虎説甲如公宫取寳玉大弓以出舍于五父之衢寝而为食其徒曰追其将至虎曰鲁人闻余出喜于徴死何暇追余【喜于征死言喜于得脱上文林楚言违之徴死惧适孟氏不成而徒速死也今适孟氏成则征死之惧转而为喜矣故云然】从者曰嘻【叹声】速驾公敛阳在公敛阳请追之孟孙弗许阳欲杀桓子【欲因乱讨季氏以强孟氏】孟孙惧而归之【不敢杀】子言【季寤】辨【犹周徧也】舍爵于季氏之庙而出【示无惧】阳虎入于讙阳关以叛【叛不书畧家臣】公羊传从祀者何顺祀也文公逆祀去者三人【谏不从而去之】定公顺祀叛者五人【谏不以礼去曰叛】　谷梁传贵复正也　杜氏曰先公闵僖也将正二公之位次所顺非一故通言先公　胡传蜀人冯山曰昭公至是始得从祀于太庙其説是也【三传皆以为顺祀闵僖二公惟冯氏以为从祀昭公于太庙】季氏逐君薨不得以时归葬葬又絶其兆域在墓道之南则其主乆未得从昭穆而祔祭矣阳虎将杀季孙始以其主从祀太庙葢欲着季氏之罪以取媚于国人也　薛氏曰从祀者何顺祀也鲁之祭也跻僖公外昭公从祀之始正其礼也【此兼用二説似优】　刘氏曰阳虎将作乱而恶不得民心故于是为小正以售其大不正立小义以遂其大不义也　按既正闵僖之逆祀使昭公果未从祀亦在所正可知矣凡祭而失礼则书祭名祭非失礼为所举革之事而书者则书事此义重从祀故直云从祀先公而略其祭事也诸儒以为不书禘事与日者为事出阳虎而不正言之恐亦过矣　公羊传盗者孰谓谓阳虎也阳虎者曷为者也季氏之宰也季氏之宰则微者也恶乎得国寳而窃之阳虎专季氏季氏专鲁国阳虎拘季孙【何氏曰季孙逐昭公之后取其寳玉藏于其家阳虎拘季孙夺其寳玉季孙取玉不书者举逐君为重今按经书盗窃则明是取之公宫何説无据】孟氏与叔孙迭而食之睋【五多反】而锓【且审反】其板【以爪刻其馈器之上葢板】曰某月某日将杀我于蒲圃力能救我则于是至乎日若时而出临南者阳虎之出也【姊妹之子为出或云从其家出而仕于公】御之【御季孙】于其乗焉【初上车时】季孙谓临南曰【初上车时阳越未在故得私语】以季氏之世世有子子可以不免我死乎临南曰有力不足臣何敢不勉阳越者阳虎之从弟也为右【为季孙车右】诸阳之从者车数十乗至于孟衢临南投防而坠之【防马捶也】阳越下取防临南駷【素勤反】马【振马衔令马走也】而由乎孟氏阳虎从而射之矢着于庄门【孟氏所入门名】然而甲起于琴如【地名】弑不成却反舍于郊皆説【他防反】然息或曰弑千乗之主【季氏专鲁国故云千乗之主】而不克舍此可乎阳虎曰夫孺子得国而已【夫指季孙也言季孙孺子耳得免而已不能圗已】如丈夫何睋而曰彼哉彼哉【望见公敛处父之师而曰彼哉彼哉再言之者切遽意】既驾公敛处父帅师而至慬【其靳反】然后得免自是走之晋寳者何璋判白【判半也半圭曰璋白藏天子青藏诸侯鲁得郊天故锡以白】弓绣质【质拊也】青纯【纯縁也谓縁甲也千嵗之青】　谷梁传寳玉者何封圭【始封之圭】也大弓者武王之戎也周公受赐藏之鲁　蘓氏曰阳虎将杀季孙斯不胜而出取寳玉大弓于公宫以行其称盗陪臣也寳玉大弓鲁之分器也是时阳虎以郓讙隂叛奔齐十年侯犯以郈叛及昭十二年南蒯以费叛皆以贱不书其书窃寳玉大弓何也分器重于地也分器重于地者贱货而贵命也　杜氏曰寳玉夏后氏之璜大弓封父之繁弱孔氏曰公羊传曰寳者何璋判白弓绣质青纯
　　彼不知鲁有先王分器谬为言耳且所盗无知其并是妄也
　　九年春王正月
　　附左传宋公使乐大心盟于晋且逆乐祁之尸辞伪有疾乃使向巢
　　夏四月戊申郑伯虿卒【虿赦迈反公作囆】
　　得寳玉大弓
　　公羊传何以书国寳也丧之书得之书　谷梁传恶得之得之堤下或曰阳虎以解众也
　　六月葬郑献公
　　附左传六月伐阳关【讨阳虎也】阳虎使焚莱门【阳关邑门】师惊犯之而出奔齐请师以伐鲁曰三家必取之【三加兵于鲁】齐侯将欲许之鲍文子谏曰臣尝为于施氏矣【施氏鲁大夫文子鲍国也成十七年齐人召而立之至今七十四年文子葢九十余矣】鲁未可取也上下犹和众庶犹睦能事大国而无天菑若之何取之阳虎欲勤齐师也齐师罢大臣必多死亡已于是乎奋其诈谋夫阳虎有宠于季氏而将杀季孙以不利鲁国而求容焉亲富不亲仁君焉用之君冨于季氏而大于鲁国兹阳虎所欲倾覆也鲁免其疾而君又収之无乃害乎齐侯执阳虎将东之阳虎愿东【阳虎将西奔晋知齐必反已故诈愿东】乃囚诸西鄙尽借邑人之车锲【若刻反刻也】其轴麻约而归之【刻其轴使易毁折麻约刻处而归之令人不觉欲追者不能及】载葱【初江反】灵寝于其中而逃【葱灵辎车名贾逹云衣车也有葱有灵然则此车前后有蔽两旁开葱可以观望葱中竪木谓之灵其内容人卧】追而得之囚于齐又以葱灵逃奔晋适赵氏
　　秋齐侯卫侯次于五氏
　　赵氏曰凡师驻曰次恶兴师也【言非奉王命以讨罪救乱而擅兴】次犹不可【次者无所用但次止耳经犹讥之】况侵伐乎唯庄八年次于郎以俟陈人蔡人俟冦为免讥耳即明无冦而次是欲自为冦也皆讥也　今按齐侯卫侯次于五氏未见所用正赵氏所谓无冦而次是欲自为冦也左氏言齐侯伐晋夷仪杜预谓不书伐者讳伐盟主以次告然襄二十三年书齐侯遂伐晋何不讳乎陈君举又谓中国无霸春秋重絶晋故不言伐然文元年书卫人伐晋何以不重絶晋乎　五氏晋地
　　秦伯卒
　　冬葬秦哀公
　　十年春王三月及齐平
　　夏公防齐侯于夹谷公至自夹谷【夹公谷作颊】
　　左传夏公防齐侯于祝其实夹谷【夹谷即祝其也】孔丘相【相防仪也】犂弥言于齐侯曰孔丘知礼而无勇若使莱人【齐所灭莱夷】以兵刼鲁侯必得志焉齐侯从之孔丘以公退曰士兵之【以兵击莱人】两君合好而裔夷之俘以兵乱之非齐君所以命诸侯也裔不谋夏夷不乱华俘不干盟兵不偪好于神为不祥【盟将告神犯之为不善】于德为愆义于人为失礼君必不然齐侯闻之遽辟【婢亦反去也】之将盟【赵氏曰按经不书盟传何得云盟葢左氏欲以归汶阳之田归功于夫子故谬为此説殊不知要而得之非圣人之正也故自遽辟之以下至齐侯将享公悉不取】齐人加于载书曰齐师出竟而不以甲车三百乗从我者有如此盟孔丘使兹无还揖对曰【无还鲁大夫】而不反我汶阳之田吾以共命者亦如之　张氏曰夹谷鲁地汉东海祝其县有夹山　按阳虎奔齐请师以伐鲁齐侯将许之以鲍文子之諌而止至是鲁之君臣能用孔子鲁国大治齐人慕义故今年三月及齐平而为夹谷之防焉安得有使莱人以兵刼鲁侯之事乎是防也圣人相礼将使两国继好谋阙敦于信义以从先王之典何以盟为经言防而传言盟足知其诬也其盟辞曰齐师出竟而鲁以三百乗从是欲以邾滕视鲁也及鲁使兹无还答之则要其反我汶阳之田而已何其不伦乎使齐反汶阳之田则鲁将为齐役乎他书载景公之言曰鲁以君子之道辅其君而子独以夷狄之道教寡人晏婴之言曰小人之谢过也以文君子之谢过也以质君已知过则谢之以质尔于是齐人归田以谢过此为是则左氏之説为非矣
　　晋赵鞅帅师围卫
　　齐人来归郓讙隂田【郓公作运田上谷有之字】
　　公羊传齐人曷为来归运讙隂田孔子行乎季孙三月不违齐人为是来归之　杜氏曰三邑皆汶阳田也泰山博县北有山隂田在其北也防夹谷孔子相齐人服义而归鲁田　任公辅曰桓三年讙杜氏以为鲁地济北蛇丘县有讙亭而汶水经济北至东平须昌入济郓即昭公时齐取以居公者至是并以还鲁二邑与隂俱在汶水北　孔氏曰八年阳虎入于讙阳关以叛九年伐阳关阳虎奔齐其时虎以讙去郓与隂亦从之　家氏曰取济西取汶阳书取不言归以其仗大国而得之故书曰取归济西归讙及阐归疆也言归不言来归以其请之而后得非彼自归也惟郓讙隂书齐人来归言齐人自以故疆来归也圣人道化所感强暴为之革心有莫知其然而然者读春秋至此可以信圣人之道不为空言儒者之学果非无实也左氏所载兹无还之对陋矣
　　叔孙州仇仲孙何忌帅师围郈【郈音后】
　　左传初叔孙成子欲立武叔公若藐【叔孙氏之族】固諌曰不可成子立之而卒武叔既定使郈马正侯犯杀公若弗能其圉人【叔孙氏之圉人】杀公若侯犯以郈叛【犯以不能副武叔之命自怀疑惧而叛】武叔懿子围郈弗克　杜氏曰郈叔孙氏邑　任公辅曰东平无塩县东南有郈乡
　　秋叔孙州仇仲孙何忌帅师围郈【郈公作费】
　　左传秋二子及齐师复围郈弗克郈工师【掌工之官】驷赤谓侯犯曰居齐鲁之间而无事【无所服事】必不可矣子盍求事于齐以临民不然将叛侯犯从之齐使至驷赤为之宣言于郈中【诈为齐使言】曰侯犯将以郈易于齐齐人将迁郈民众凶惧驷赤谓侯犯曰子不如易于齐齐人欲以此偪鲁必倍与子地且盍多舍甲于子之门以备不虞侯犯曰诺乃多舍甲焉侯犯请易于齐齐有司观郈将至驷赤使周走呼曰齐师至矣郈人大骇介侯犯之门甲以围侯犯侯犯奔齐齐人乃致郈　胡传侯犯以郈叛不书书围郈则叛可知矣再书二卿帅师围郈则彊可知矣
　　宋乐大心出奔曹
　　左传宋乐溷【乐祁之子】谓桐门右师【右师乐大心溷族父也】曰吾犹衰绖而子击钟何也【忿其不逆父防因责其无同族之恩】右师曰丧不在此故也既而告人曰已衰绖而生子余何故舍钟子明【溷】闻之怒言于公曰右师将不利戴氏【乐氏载公族】不肯适晋将作乱也乃逐桐门右师
　　宋公子地出奔陈【地公作池后同】
　　左传宋公子地有白马四公嬖向魋魋欲之公取而朱其尾鬛以与之地怒使其徒扶魋而夺之母弟辰曰子为君礼【辟君也】不过出竟君必止子公子地出奔陈公弗止
　　冬齐侯卫侯郑游速防于安甫【安甫公作鞌】
　　杜氏曰安甫地阙
　　叔孙州仇如齐
　　左传武叔聘于齐【谢致郈也】齐侯享之曰子叔孙若使郈在君之他竟寡人何知焉属与敝邑际故敢助君忧之【以致郈德叔孙】对曰非寡君之望也所以事君封疆社稷是以【以犹为也】敢以家勤君之执事夫不令之臣天下之所恶也君岂以为寡君赐【言义在讨恶非所以赐寡君】
　　宋公之弟辰暨仲佗石彄出奔陈【暨下公谷有宋字彄苦侯反】左传辰为地请弗听辰曰是我迋【古况反欺也】吾兄也吾以国人出君谁与处冬母弟辰暨仲佗石彄出奔陈【佗仲几子彄褚师段子】　胡传其弟云者罪宋公以嬖魋故奔其二弟无亲亲之恩暨云者罪辰以地故自絶于君又牵帅其大夫以出无尊君之义夫暨者不得已之词又以见仲佗石彄身为卿佐不能匡君靖难而为辰所率与之俱奔无大臣之节也
　　十有一年春宋公之弟辰及仲佗石彄公子地自陈入于萧以叛
　　夏四月
　　秋宋乐大心自曹入于萧
　　左传宋公母弟辰暨仲佗石彄公子地入于萧以叛秋乐大心从之大为宋患宠向魋故也　杜氏曰萧宋邑　胡传出奔陈则称暨入于萧以叛则称及及非不得已之词也非不得已而果于叛君则无首从之别其罪一施之故不称暨而称及四卿在萧而大心自曹从之其叛可知矣故不书叛而曰入于萧入逆词也　初宋萧邑大夫萧叔大心有功于宋封为附庸楚灭之复为宋邑
　　冬及郑平叔还如郑涖盟【还音族涖公谷作莅】
　　左传始叛晋也　杜氏曰鲁自僖公以来世服于晋至今而叛故曰始
　　十有二年春薛伯定卒
　　夏葬薛襄公
　　叔孙州仇帅师堕郈【堕许规反后同】
　　卫公孟彄帅师伐曹
　　季孙斯仲孙何忌帅师堕费【费音秘后同】
　　左传仲由为季氏宰将堕三都【费郈成】于是叔孙氏堕郈季氏将堕费公山不狃【费宰】叔孙辄帅费人以袭鲁公与三子入于季氏之宫登武子之台费人攻之弗克入及公侧【至台侧】仲尼【时为司冦】命申句须乐颀下伐之费人北国人追之败诸姑蔑二子奔齐遂堕费　公羊传曷为帅师堕郈帅师堕费孔子行乎季孙三月不违曰家不藏甲邑无百雉之城于是帅师堕郈帅师堕费雉者何五板而堵【八尺曰板】五堵而雉百雉而城【二万尺凡周十一里三十三歩二尺公侯之制也礼天子千雉伯七十雉子男五十雉天子周城诸侯轩城】　何氏曰郈叔孙氏所食邑费季氏所食邑二大夫宰吏数叛患之以问孔子孔子曰陪臣执国命采长数叛者坐邑有城池之固家有甲兵之藏故也季氏説其言而堕之书者善定公任大圣复古制弱臣势也不书去甲者举堕城为重　蘓氏曰此孔子之所以圣也孔子以羁旅之臣得政数月而能以治世之礼律衰世之臣堕名都出藏甲而三桓不疑其害己此有不言而信不怒而威者矣夫孔子之圣见于行事至此为无疑也
　　秋大雩
　　冬十月癸亥公防齐侯盟于黄【齐公作晋】
　　十有一月丙寅朔日有食之
　　公至自黄
　　十有二月公围成公至自围成
　　左传将堕成公敛处父谓孟孙堕成齐人必至于北门【城在鲁北竟故】且成孟氏之保障也无成是无孟氏也子伪不知我将不堕冬十二月公围成弗克　杜氏曰国内而书至者成彊若列国兴动大众故出入皆告于庙也　朱子曰三家孟氏最弱季氏最强强者堕之而弱者反不可堕者强者不觉而弱者觉之故也又曰费郈之叛荐为叔季之害故叔季自欲堕之公敛在成方有功于孟氏则孟氏之不肯堕冝矣　胡传仲由为季氏宰孔子为鲁司冦而不能堕成何也按是冬公围成不克越明年孔子由大司冦摄相事然后诛少正卯与闻国政三月而商贾信于市男女别于途及齐人归女乐孔子遂行然则围成之时仲尼虽用事不能专鲁国之政也使圣人得志行乎鲁国以及朞月则不待兵革而自堕矣【李氏亷曰胡氏引史记谓明年孔子由大司防摄相事至十四年然后行恐未然成不堕三家变矣圣人色斯举矣安有明年摄相之事所以知其必无者考按经文明年无更败起废之事而筑囿大搜必非圣人在位】　仁山金氏曰按孔子生长于鲁至是五十余年天下之士多从之者鲁之君臣岂有不知其贤者而未尝能用孔子也定公之十年一旦起而用之莫有知其由者论语左氏皆不言其故独孟子称孔子于季桓子见行可之仕也而论语谓季桓子受女乐不朝孔子行是孔子此时之行藏系季桓子之用舍也何哉鲁自三家四分公室而季氏取其二季氏专鲁而鲁公无民乆矣使鲁之君而欲用孔子岂能遽夺季氏之权以畀孔子季氏亦岂肯逊已之权以与孔子哉自定公初年季平子卒其家臣阳虎始用事五年执桓子囚之而专鲁政辱之于屏防之于齐师且盟且诅九年又将享桓子而杀之仅而获免当是时非惟鲁国不可为而季氏亦自不可支矣霜降水涸涯涘自见桓子于此亦谋所以为靖乱兴衰之计故举孔子于公而试用之已而政声四达齐归侵地于是摄行相事堕三都夫三都者三家强邑也当是时公山弗扰在费而郈侯犯之乱未乆也三家之有三都已非公室之便而三都之为三都至是亦非三家之便也故叔孙氏始堕郈继而季桓子堕费已而孟孙氏不肯堕成围之弗克其不肯堕成也公敛处父之言曰无成是无孟氏也然则无费是亦无季氏也而堕之当是时桓子之心未敢自计其私也夫三都已堕其二则成之不堕固亦未害然亦岂终不克堕哉夫子乆之必有处矣既而鲁国方治而齐人归女乐以沮之夫使孔子上下之交方固桓子之志未移则一女乐岂足以间之齐人素善谋功利者归女乐而谓足以间鲁之用孔子乎是殆必得其间矣季氏权臣也桓子舍己权以听孔子而堕其名都以彊公室其中岂无介介者顾以衰败之余借之振起为是降心以相从也今纪纲既定外侮既却鲁既治矣桓子岂甘于终绌者纵桓子甘之季氏私人必有以为不利者故其信任之意必已渐衰特未敢渐舍孔子而孔子顾亦无隙可行尔故齐人归女乐以促之夫齐何惧于我而归女乐于事可疑于礼不正有国者固不可防此为隣国所觇也使桓子而犹为孔子之听岂其受此受之已非矣而又君臣荒淫其中三日不朝此其心术蠧坏不复可与有为而其心固亦已无孔子矣故孔子去之此夫子出处之本末事情也
　　十有三年春齐侯卫侯次于垂葭【谷无卫侯字葭公作瑕】
　　左传春齐侯卫侯次于垂葭实郥氏【垂葭改名郥氏髙平钜野西南有郥亭郥古閴反】使师伐晋将济河诸大夫皆曰不可邴意兹【齐大夫】曰可鋭师伐河内【今河内汲县】传【张恋反】必数日而后及绛绛不三月不能出河则我既济水矣乃伐河内齐侯皆敛诸大夫之轩唯邴意兹乗轩【以其言当】
　　夏筑蛇渊囿
　　大搜于比蒲【比音毗】
　　卫公孟彄帅师伐曹
　　秋晋赵鞅入于晋阳以叛
　　左传晋赵鞅谓邯郸午曰归我卫贡五百家吾舍诸晋阳午许诺【邯郸广平县也午晋邯郸大夫十年赵鞅围卫卫人惧贡五百家鞅置之邯郸今欲徙置晋阳晋阳赵氏邑】归告其父兄父兄皆曰不可卫是以为邯郸【言卫以五百家在邯郸常为是故与邯郸亲】而置之晋阳絶卫之道也不如侵齐而谋之【侵齐则齐当来报欲因惧齐而徙则卫与邯郸好不絶】乃如之而归之于晋阳赵孟怒【不察其谋谓午不用命】召午而囚诸晋阳使告邯郸人曰吾私有讨于午也二三子唯所欲立遂杀午赵稷【午子】渉賔【午家臣】以邯郸叛夏六月上军司马籍秦围邯郸邯郸午荀寅之甥也荀寅范吉射之姻也【壻父曰姻荀寅子娶吉射女】而相与睦故不与围邯郸将作乱【攻赵鞅】董安于【赵氏臣】闻之告赵孟曰先偹诸赵孟曰晋国有命始祸者死为后可也安于曰与其害于民宁我独死【惧见攻必伤害民】请以我说【晋国若讨可杀我以觧説】赵孟不可秋七月范氏中行氏伐赵氏之宫赵鞅奔晋阳晋人围之　按邯郸午无罪而赵鞅专杀不忌其心已无君矣荀寅范吉射不请于君而擅伐之信有罪也鞅不愬于君而遽兴晋阳之甲抗晋人之围非叛而何是时强臣皆强其私邑以耦国无事则专土以自丰有事则据邑以背叛鞅之欲归卫贡五百家于晋阳也封殖私邑之计也而邯郸午虑絶卫亲奉命不速鞅以午荀寅之甥荀寅范吉射之姻也疑午有贰心焉因是而遂杀之二家始祸葢亦有执言矣鞅苟有人臣之礼听君大夫平其曲直可也而遽入私邑以叛罪岂容诛哉谷梁子曰以者不以者也叛直叛也此説是也左氏谓荀范不与围邯郸将作乱又言董安于请先备诸而赵孟不肯始祸此皆赵氏之辞赵氏后有国而史家踵其缘餙之私言也不足信也　吉射士鞅子
　　冬晋荀寅士吉射入于朝歌以叛【荀寅下公有吉字射食亦反又食夜反朝如字】
　　左传范臯夷【范氏侧室子】无宠于范吉射而欲为乱于范氏梁婴父嬖于知文子【荀跞】文子欲以为卿韩简子【韩起孙不信】与中行文子相恶【文子荀寅】魏襄子【魏舒孙曼多】亦与范昭子【士吉射】相恶故五子谋【范臯夷梁婴父知文子韩简子魏防子】将逐荀寅而以梁婴父代之逐范吉射而以范臯夷代之荀跞言于晋侯曰君命大臣始祸者死载书在河【为盟书沈之河】今三臣始祸而独逐鞅刑已不钧矣请皆逐之冬十一月荀跞韩不信魏曼多奉公以伐范氏中行氏弗克二子将伐公齐髙彊【子尾之子昭十年奔鲁遂适晋也】曰三折肱知为良医唯伐君为不可民弗与也我以伐君在此矣三家未睦【知韩魏】可尽克也克之君将谁与若先伐君是使睦也弗听遂伐公国人助公二子败从而伐之丁未荀寅士吉射奔朝歌　杜氏曰朝歌属汲郡　汪氏曰朝歌卫之旧都卫徙楚丘朝歌后属晋
　　晋赵鞅归于晋
　　左传韩魏以赵氏为请十二月辛未赵鞅入于绛盟于公宫　公羊传此叛也其言归何以地正国也其以地正国奈何晋赵鞅取晋阳之甲以逐荀寅与士吉射荀寅与士吉射曷为者也君侧之恶人也此逐君侧之恶人曷为以叛言之无君命也　胡传书归者易词也韩魏为之请晋侯许之复而寅与士吉射去国出奔则无有难之者故其归为易矣三子之叛其罪一也鞅以有援故得复寅吉射以无助故终叛春秋书鞅归于晋非与之也以罪晋侯纵失有罪无政刑耳　赵氏曰公羊云以地正国也据礼无专土藏兵之义今乃欲以私邑之强而正国则是末大而本小黜君而进臣也岂其然乎谷梁云贵其以地反也岂有身归而地不归乎　按晋六卿二荀氏荀寅中行氏也荀跞知氏也士氏即范氏也荀士二家自此亡知氏春秋后亡故止韩赵魏三家分晋　按赵鞅以地正国夫子正其叛臧武仲以防请后夫子正其要君诛不臣也公羊之言大失春秋之防矣叛臣专其私邑以地反亦非公家之有也何贵之有乎三家之簒自此始也桓四年天王使宰渠伯纠来聘桓杀君而立天讨不加而反下聘也庄四年王使荣叔来锡桓公命终其世不诛又追命以宠之也晋曲沃以支子封是亦大夫也武公弑君簒晋而有之庄十六年王使虢公命曲沃伯以一军为晋侯有鲁桓之命而后有曲沃之命有曲沃之命而后有魏赵韩之命其所由来者渐矣周之东迁惟晋焉依王不恤同姓爵其贼臣始于命曲沃而文侯之晋亡终于命三大夫而文公之晋亦亡左氏终于智伯通鉴始于三晋朱子诗有马公托始先几之感其以是夫
　　薛弑其君比【比如字】
　　胡传称国以弑者当国大臣之罪也孙复以为举国之众皆可诛非矣三晋有国半天下若皆可诛刀锯不亦滥乎頴川常秩曰孙复之于春秋动辄有罪葢商鞅之法耳弃灰于道者有诛歩过六尺者有罚其不即人心逺矣王回以是尚秩此善讥复者
　　十有四年春魏公叔戍来奔
　　卫赵阳出奔宋【卫公谷作晋】
　　初卫公叔文子朝而请享灵公【欲令公临其家】退见史防【史鱼】而告之史防曰子必祸矣子富而君贪罪其及子乎文子曰然吾不先告子是吾罪也君既许我矣其若之何史防曰无害子臣【能执臣礼】可以免富而能臣必免于难上下同之【言尊卑皆然】戍也骄【文子之子】其亡乎富而不骄者鲜吾唯子之见骄而不亡者未之有也戍必与焉及文子卒卫侯始恶于公叔戍以其富也公叔戍又将去夫人之党【灵公夫人南子党宋朝之徒】夫人愬之曰戍将为乱春卫侯逐公叔戍与其党故赵阳奔宋戍来奔附左传梁婴父恶董安于谓知文子曰不杀安于使终为政于赵氏赵氏必得晋国盍以其先发难也讨于赵氏文子使告于赵孟曰范中行氏虽信为乱安于则发之是安于与谋乱也晋国有命始祸者死二子既伏其罪矣敢以告赵孟患之安于曰我死而晋国宁赵氏定将焉用生人谁不死吾死莫矣乃缢而死赵孟尸诸市而告于知氏曰主命戮罪人安于既伏其罪矣敢以告知伯从赵孟盟而后赵氏定祀安于于庙
　　二月辛巳楚公子结陈公孙佗人帅师灭顿以顿子牂归【二月公作三月孙公作子佗徒何反牂子郎反公作牄七良反】
　　左传顿子牂欲事晋背楚而絶陈好二月楚灭顿何氏曰不别以归何国者明楚陈以灭人为重顿子以不死位为重
　　夏卫北宫结来奔
　　左传公叔戍之故也　按卫灵沈耳于闺戍阳岐途而出结又来奔妇之口可以出走妇之哲可以倾城可无戒夫
　　五月于越败呉于檇李吴子光卒【败必迈反下并同檇音醉公作醉】左传吴伐越【报五年越入吴】越子句践【句践越王允常子也初少康之庻子封于防稽后二十余世至允常】御之陈于檇李句践患吴之整也使死士再禽焉不动使罪人三行【户郎反】属劒于颈而辞曰二君有治臣奸旗鼓不敏于君之行前不敢逃刑敢归死遂自刭也师属之目越子因而伐之大败之灵姑浮【越大夫】以戈击阖庐伤将指【足大指】取其一屦还卒于陉去檇李七里【释经所以不书灭】夫差使人立于庭【夫差阖庐嗣子】苟出入必谓己曰夫差而忘越王之杀而父乎则对曰唯不敢忘三年乃报越　胡传书败者诈战也杜氏曰檇李吴郡嘉兴县南醉李城　通典苏州
　　春秋吴国之都也其南百四十里与越分界昔吴伐越越子御之于檇李则今嘉兴县之地史记世家阖庐十九年伐越句践迎击之檇李贾逵注云檇李越地
　　公防齐侯卫侯于牵【牵公作坚又作掔齐鲁为防止此】
　　左传晋人围朝歌公防齐侯卫侯于脾上梁之间【即牵】谋救范中行氏析成鲋小王桃甲【二子晋大夫中行氏之党】率狄师以袭晋战于绛中不克而还士鲋奔周小王桃甲入于朝歌　杜氏曰魏郡黎阳县东北有牵城
　　公至自防
　　秋齐侯宋公防于洮
　　左传范氏故也　杜氏曰洮曹地
　　天王使石尚来归脤
　　公羊传石尚者何天子之士也【天子上士以名氏通】脤者何俎实也腥曰脤熟曰燔　杜氏曰石氏尚名脤祭社之肉盛以蜃器以赐同姓诸侯亲兄弟之国与之共福何氏曰礼诸侯朝天子助祭于宗庙然后受俎实
　　时鲁不助祭而归之故书以讥之　按周鲁之交止此书天王止此天子之在者唯祭与号归脤之后无书焉王室益微矣
　　卫世子蒯聩出奔宋【蒯苦怪反聩五怪反】
　　左传卫侯为夫人南子召宋朝【南子宋女也朝宋公子旧通于南子灵公召之非在此年传为宋人歌而发端耳】防于洮太子蒯聩献盂【邑名】于齐过宋野【就防献之故自卫行而过宋野】野人歌之曰既定尔娄猪盍归吾艾豭【娄猪求子猪以喻南子艾豭喻宋朝艾老也】太子羞之谓戏阳速【太子家臣】曰从我而朝少君少君见我我顾乃杀之速曰诺乃朝夫人夫人见太子太子三顾速不进夫人见其色啼而走曰蒯聩将杀余公执其手以登台太子奔宋　按是时南子行不正而疑人之将图已也则恒先事而去之公叔戍恶宋朝之徒则诬之曰戍将为乱太子还自宋而朝少君见其顔色则诬之曰蒯聩将杀予皆无事状而太子尤寃戏阳速之事葢以疑为实而增加之而传者又信之也
　　卫公孟彄出奔郑
　　左传尽逐其党故公孟彄出奔郑自郑奔齐太子告人曰戏阳速祸余戏阳速告人曰太子则祸余太子无道使余杀其母余不许将戕于余若杀夫人将以余説余是故许而弗为以纾余死谚曰民保于信吾以信义也【使义可信不必信言】　按传曰男女有别夫妇有义而后父子亲父子亲而后君臣正岂不信哉卫灵公以宠南子恣其所欲为之召宋朝而蒯聩至于欲杀夫人弗克而出奔身死而以孙为嗣致据国拒父沿及再世皆父不父而子不子则以南子故也汉武帝溺于声色游燕后庭太子希得进见而巫蛊事起京师流血子父皆败唐明皇以幸武恵妃而太子瑛鄂王瑶光王琚皆以母失职怨望而同日见杀然则男女无别夫妇无义而父子不亲之为徴也岂不明哉岂不明哉公叔戍太子蒯聩皆以欲正南子之乱而不知其道是以及难易曰干母之蛊不可贞以刚承柔而治其坏当巽以入之使之身正事治而已若伸已刚阳之道遽然矫拂则伤恩所害大矣是时灵公阳位而隂才南子隂尊而不正以易言之固干母之蛊之时也公叔戍欲去夫人之党疾恶之正也而不免为犯上世子蒯聩之命戏阳速羞恶之心也而不免为作乱故曰为人君父而不通春秋之义者必蒙首恶之名为人臣子而不通春秋之义者必陷簒弑之罪君人者治教所出治莫先于刑家教莫先于太子许世子止不知尝药累及许君父子无相去之义况世子乎书曰卫世子蒯聩出奔宋其以首恶罪灵公而以乱易乱为蒯聩之不子而不可以复世其国也岂不深切着明矣夫　使戏阳速之事果行太子其得全乎将以速説其可免乎蒯聩虽不善谋不至是也太子既无事状而见逐又尽逐其党其名曰将图已也则不在一戏阳速明矣三顾不进疑之而遂实之益可见矣葢夫人之忌太子而欲去之乆矣此等特以加之罪为之辞耳
　　宋公之弟辰自萧来奔
　　大搜于比蒲【比音毗书搜止此】
　　何氏曰书大搜讥亟也大搜之礼五年一为若数于此则书而讥亟若缓于此则书而讥罕　张氏曰搜而邾子来防则公亲搜矣而不书公以军政不属公也　王伯厚曰三书搜于昭公之时兵权在大夫再书搜于定公之时兵权在陪臣
　　邾子来防公
　　杜氏曰防公于比蒲而不用朝礼故曰防　何氏曰书者非邾子防人于都如入人都当修朝礼言公者不受于庙　曲礼云诸侯相见于隙地曰防今乃防人于都故书而非之诸侯相过至竟必假途入都必朝隠十一年春滕侯薛侯来朝不言朝公者礼朝受之于大庙孝子谦不敢以己当之归美于先君且重賔也庄二十三年夏萧叔朝公讥受朝于外也
　　城莒父及霄【父音甫】
　　杜氏曰公叛晋助范氏故惧而城二邑此年无冬史阙文
　　附左传冬十二月晋人败范中行氏之师于潞获籍秦髙彊又败郑师及范氏之师于百泉
　　十有五年春王正月邾子来朝
　　左传春邾隠公来朝子贡观焉邾子执玉髙其容仰公受玉卑其容俯【玉朝者之防】子贡曰以礼观之二君者皆有死亡焉夫礼死生存亡之体也将左右周旋进退俯仰于是乎取之朝祀丧戎于是乎观之今正月相朝而皆不度心已亡矣嘉事不体何以能乆髙仰骄也卑俯替也骄近乱替近疾君为主其先亡乎
　　鼷防食郊牛牛死改卜牛
　　杜氏曰不言所食处举死重也【公羊云曷为不言其所食漫也谓食非一处以致死今杜不用】改卜礼也　赵氏曰常怪鼷防食郊牛致死上元二年因避地防稽时牛灾小防噬牛才伤皮肤无不死者
　　二月辛丑楚子灭胡以胡子豹归
　　左传吴之入楚也胡子尽俘楚邑之近胡者楚既定胡子豹又不事楚曰存亡有命事楚何为多取费焉二月楚灭胡　按召陵之防顿胡与焉去年灭顿今年灭胡讨从晋也左氏之言未必实
　　夏五月辛亥郊
</div>
    <div class="pagination">
<a href="春秋辑传_page40.html">上一页</a><span>...</span><a href="春秋辑传_page36.html">36</a><a href="春秋辑传_page37.html">37</a><a href="春秋辑传_page38.html">38</a><a href="春秋辑传_page39.html">39</a><a href="春秋辑传_page40.html">40</a><span class="current-page">41</span><a href="春秋辑传_page42.html">42</a><a href="春秋辑传_page43.html">43</a><a href="春秋辑传_page44.html">44</a><a href="春秋辑传_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
