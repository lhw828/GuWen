<!DOCTYPE html>
<html>
<head>
    <meta charset="UTF-8">
    <title>惠氏春秋说 - 第 14 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>惠氏春秋说 - 第 14 页/共 27 页</h1>
    <div class="content">　　公羊传【纪侯来朝公羊无传何氏曰纪称侯者天子将娶于纪故封之百里盖天子得娶庶人女以其得专封也疏云自今以后纪恒称侯六年十二年十三年公三防纪侯故云封之百里】谷邓皆何以名失地之君也其称侯朝何贵者无后待之以初也诸侯来曰朝此世子也其言朝何春秋有讥父老子代从政者则未知其在齐欤在曹与【在齐者世子光】邾娄牟皆何以称人夷狄之也谷梁传【二年秋七月纪侯来朝范注云隠二年纪称子今称侯盖时王所进】朝时此其月何也桓内弑其君外成人之乱于是为齐侯陈侯郑伯计数日以赂己【注云纪也】即是事而朝之恶之故谨而月之也谷邓其名何也失国也失国则以其朝言之何也尝以诸侯与之接矣虽失国弗损吾异日也朝不言使言使非正也使世子伉诸侯之礼而来朝曹伯失正矣诸侯相见曰朝以待人父之道待人之子以内为失正矣内失正曹伯失正世子可以已矣则是故命也尸子曰夫已多乎道
　　庄公
　　五年秋郳黎来来朝【黎左传作犂】二十有三年夏萧叔朝公【是时公及齐侯遇于谷】二十有七年冬伯来朝
　　左传五年秋郳犂来来朝名未王命也
　　公羊传倪【即郳】者何小邾娄也小邾娄则曷为谓之倪未能以其名通也黎来者何名也其名何微国也【世本云邾颜居邾肥徙郳宋仲子注云邾颜别封小子肥于郳为小邾子杜预谱云小邾邾侠之后也夷父颜有功于周其子友别封为附庸居郳其孙犂来始见春秋是为小邾子友与肥似一人】其言朝公何公在外也【公在外言防不言朝时公受朝于外故言朝公恶公不受于庙】
　　谷梁传郳国也黎来微国之君未爵命者也萧叔微国之君未爵命者朝于庙正也于外非正也
　　僖公
　　五年春伯姬来朝其子七年夏小邾子来朝十有四年夏六月季姬及缯子遇于防使缯子来朝二十年夏郜子来朝二十有七年春子来朝
　　左传鄫季姬来宁公怒止之以鄫子之不朝也夏遇于防而使来朝二十七年桓公来朝用夷礼故曰子公卑不共也
　　公羊传其言来朝其子何内辞也与其子俱来朝也【何氏云礼外孙初冠有朝外祖之道故使若来朝其子以杀直来之耻所以辟教戒之不明也○小邾娄子来朝公羊无何氏曰至是进称爵者时附从霸者朝天子旁朝罢行进齐桓白天子进之正朝不书旁朝乃书】郜子者何失地之君也何以不名兄弟辞也【子来朝公羊无传何氏云贬称子者以其无礼故我入之按桓二年七月侯来朝九月入僖二十七年春子来朝八月入皆讨不敬也一直书入一称公子遂帅师一书日一不日】
　　谷梁传妇人既嫁不逾竟逾竟非正也诸侯相见曰朝伯姬为志乎朝其子也伯姬为志乎朝其子则是伯失夫之道矣诸侯相见曰朝以待人父之道待人之子非正也故曰伯姬来朝其子参讥也
　　文公
　　十有一年秋曹伯来朝十有二年春伯来朝秋滕子来朝十有五年夏曹伯来朝【九年八月曹伯襄卒至十一年秋已满二十五月除丧即吉而来朝礼也】
　　左传十一年秋曹文公来朝即位而来见也十二年春桓公来朝始朝公也【刘氏曰鲁公新立邻国及时来朝则曰公即位而来朝晚则曰始朝诸侯新立来及时者则曰即位而来见晚则曰始见霸主即位鲁公往朝则曰朝嗣君鲁公新立往朝大国则曰即位而往见也】秋滕昭公来朝亦始朝公也十五年夏曹伯来朝礼也诸侯五年再相朝以修王命古之制也【孔疏云周礼大行人云凡诸侯之邦交世相朝也襄元年邾子来朝传曰凡诸侯即位小国朝之是此新立而彼来朝文九年曹伯襄卒十一年曹伯来朝传曰即位而来见是彼新立而亦来朝春秋犹有世朝之法合于周礼而周礼无五年再朝之制郑康成谓天子盖六年一巡狩诸侯间而朝天子其不朝者朝罢朝以为夏殷则然文防之霸其务不烦诸侯以五年再朝往来太数更制三年一聘五年一朝明使诸侯共行此礼非独朝霸主为然此在文襄之后仍行旧礼故曰古之制也】
　　宣公
　　元年秋邾子来朝
　　成公
　　四年春伯来朝六年夏六月邾子来朝七年夏五月曹伯来朝十有八年秋伯来朝八月邾子来朝左传四年春伯来朝归叔姬故也【五年春叔姬来归八年冬叔姬卒九年春伯来逆叔姬之丧以归】七年夏曹宣公来朝十八年秋桓公来朝劳公【时晋悼公立成公如晋而归故劳公】且问晋故公以晋君语之伯于是骤朝于晋而请为昏八月邾宣公来朝即位而来见也【十七年十二月邾子貜且卒十八年秋嗣子未毕丧而来朝非礼也逾年即吉可乎逾年即位者即位之后仍反丧服三年丧毕而后朝聘之礼行焉】
　　襄公
　　元年秋邾子来朝六年秋滕子来朝七年春郯子来朝夏小邾子来朝二十有一年冬曹伯来朝二十有八年夏邾子来朝
　　左传元年九月邾子来朝礼也【邾宣公】六年秋滕成公来朝始朝公也七年春郯子来朝始朝公也夏四月小邾穆公来朝亦始朝公也二十一年冬曹武公来朝始见也【即位三年始来见公】二十八年夏邾悼公来朝时事也
　　昭公
　　三年秋小邾子来朝十有七年春小邾子来朝秋郯子来朝
　　左传三年秋七月小邾穆公来朝武季子欲卑之穆叔曰不可曹滕二邾实不忘我好敬以逆之犹惧其贰又卑一睦焉逆羣好也其如旧而加敬焉志曰能敬无灾又曰敬逆来者天所福也季孙从之十七年春小邾穆公来朝公与之燕季平子赋采菽穆公赋菁菁者莪昭子曰不有以国其能乆乎秋郯子来朝公与之宴昭子问焉曰少皥氏鸟名官何故也【孔疏云黄帝之子元嚣是为青阳降居江水世本言青阳即少皥代黄帝而有天下号金天氏与黄帝同徳为姬姓黄帝之子十二姓有姬有己世本己姬出自少皥非青阳也】郯子曰吾祖也我知之云云仲尼闻之见于郯子而学之既而告人曰吾闻之天子失官学在四夷犹信
　　定公
　　十有五年春王正月邾子来朝【十四年秋大搜于比蒲邾子来防公】左传邾隐公来朝子贡观焉邾子执玉高其容仰公受玉卑其容俯子贡曰以礼观之二君者皆有死亡焉高仰骄也卑俯替也骄近乱替近疾君为主其先亡乎夏五月壬申公薨仲尼曰赐不幸言而中是使赐多言者也【哀七年秋公伐邾以邾子益来】
　　哀公
　　二年夏滕子来朝
　　王制诸侯之于天子也五年一朝礼器诸侯相朝灌用郁鬯文十五年左传亦云古之制诸侯五年再相朝案文十一年至十五年曹伯再来朝故曰五年再相朝【以五年言之则一朝以前五年后五年言之则再朝】即王制所云诸侯之于天子五年一朝之礼其朝天子而罢归也然后诸侯自相朝谓之朝罢朝亦曰旁朝旁朝者鲁论所谓邦君为两君之好也其两君相朝之制备见于周礼之司仪凡诸公相为賔诸侯诸伯诸子诸男之相为賔也各以其礼相待如诸公之仪然则公侯伯子男五等之君皆五年朝天子罢归而后相朝所以习礼考义正刑一徳以尊天子而周礼大行人之职又有诸侯之邦交世相朝之法世相朝者谓五等之君父死子立或来朝或往朝一来一往是为世相朝自是后五年一再行之皆朝天子罢归而后行焉至春秋而其礼不行乆矣大行人郑注所谓凡君即位大国朝而小国聘者乃春秋之礼非周礼也齐晋鲁卫陈蔡皆诸侯虽爵同而齐晋为大国余皆小国小朝大大聘小未闻诸侯互为賔且不朝王惟朝盟主及大国而已朝王之礼间一行之非若朝盟主及大国之为数也鲁在春秋非大国尤小于鲁者曹滕二邾实不忘好故以时来朝其余纪薛萧或微国或附庸谷邓牟郯或称子或称名或称人其来朝者或贱之或夷之与鲁爵异者宋郑爵同者卫陈蔡皆不来朝亦不往朝然则诸侯相为賔之仪岂非至春秋而废絶不行哉此东周之礼所以异于西周学者欲合而一之焉可得乎隠十一年滕薛来朝公羊谓兼言谷梁谓累数皆是也或以为诸侯旅见天子滕薛同朝是僭行旅见之礼岂其然旅众也三为众两为离滕薛两侯未可谓之旅且同来而一先朝一后朝故争先而为长长滕侯者滕先而薛后云尔凡相朝賔执玉主受玉两賔一主焉可同行必有先后定非同日兼言累数遂以旅见当之学者好为异说若此桓二年秋侯来朝公谷皆作纪左传独作左氏据鲁史作当从之说者谓侯七月来朝我九月入虽不敬犹能行礼于我安得遽谋伐之且入其国乎当从公谷作纪为允则又不然僖二十七年春子来朝九月入与桓二年秋入正同皆讨不共也讨不共者古之制故凡伯弗賔侯弗敬一书伐两书入皆所以惩不共春秋书之以为戒且滕皆前称侯后称子奚独于侯而疑之后之学者详焉桓七年夏谷邓来朝称名者公谷皆谓失国之君诸侯失国名其说近是然案左传庄十六年楚灭邓是时邓未亡也非失国而称名者谷邓在南地属衡岳密迩于荆皆荆之与国庄二十三年书荆人来聘荆称人谷邓称名皆以其南蛮也而贱之桓十五年邾人牟人人来朝公羊曰邾娄牟皆称人夷狄之也然则蛮夷之大者称名其微者称人故曰人不若名则邾娄牟更卑于谷邓矣杜预谓三人皆附庸之世子此求其说而不得直以意造也预之妄皆若此桓九年曹伯使其世子射姑来朝左传谓宾之以上卿盖曹世子未誓于天子以皮帛继子男者欤父使子正也僖十四年季姬使鄫子来朝妇使夫则失正也谷梁谓朝不言使言使非正者其季姬使鄫子之谓乎季姬来宁公以鄫子不朝之故止季姬不使归鄫及鄫子来朝之后逾年而后归鄫公之失正也公失正鄫子失正季姬失正盖参讥之僖五年春伯姬来朝其子不言使知其子之幼也其子幼不能朝故伯姬与之来朝非礼也伯姬称季姬曷为不称鄫季姬与鄫子并称则夫妇之辞明矣故不复称鄫伯姬不称则其子为何君之子哉春秋一字不可增减有如此者
　　桓公
　　十有八年春王正月公防齐侯于泺公与夫人姜氏遂如齐
　　庄公
　　二十有二年冬公如齐纳币【何氏休曰礼言纳征春秋言纳币者纳征用纁束帛俪皮纁顺天地俪皮鹿皮】
　　公羊传纳币不书此何以书讥何讥尔亲纳币非礼也
　　谷梁传纳币大夫之事也礼有纳采有问名有纳征有告期四者备而后娶礼也公之亲纳币非礼也故讥之
　　二十有三年夏公如齐观社【说者谓前年亲纳币今复托名观社而往结之急于娶齐女也愚谓婚礼成于纳币纳币之后惟请期而已又焉用往结之哉】
　　左传二十三年夏公如齐观社非礼也曹刿谏曰不可夫礼所以整民也故防以训上下之则制财用之节朝以正班爵之义帅长幼之序征伐以讨其不然诸侯有王王有巡狩以大习之非是君不举矣君举必书书而不法后嗣何观【墨子曰燕有祖齐有社稷宋有桑林楚有云梦此男女之所属而观也】
　　公羊传何以书讥何讥尔诸侯越竟观社非礼也谷梁常事曰视非常曰观观无事之辞也以是为尸女也【主为女而往以观社为名】无事不出竟
　　二十有四年夏公如齐逆女
　　公羊传何以书亲迎礼也
　　谷梁传亲迎恒事也不志此其志何也不正其亲迎于齐也
　　二十有五年冬公子友如陈二十有七年秋公子友如陈葬原仲【季友相鲁原仲相陈二人有旧故女叔来聘季友亦报聘及葬原仲又往防焉】左传二十七年秋公子友如陈葬原仲非礼也原仲季友之旧也
　　公羊传原仲者何陈大夫也大夫不书葬此何以书通乎季子之私行也何通乎季子之私行辟内难也君子辟内难而不辟外难内难者何公子庆父公子牙公子友皆庄公之母弟也公子庆父公子牙通乎夫人以胁公季子起而治之则不得与于国政坐而视之则亲亲因不忍见也于是复请至于陈葬原仲也
　　谷梁传言葬不言卒不葬者也不葬而曰葬讳出奔也
　　三十有二年冬十月公子庆父如齐
　　谷梁传此奔也其曰如何也讳莫如深深则隠苟有所见莫如深也
　　僖公
　　三年冬公子季友如齐莅盟五年夏公孙兹如牟七年秋公子友如齐【时盟于甯母罢盟而聘】
　　左传三年秋防于阳谷谋伐楚也【秋齐侯宋公江人黄人防于阳谷不言公公不与防】齐侯为阳谷之防来寻盟冬公子友如齐涖盟五年夏公孙兹如牟娶焉【因聘而娶】
　　公羊传涖盟者何往盟乎彼也其言来盟者何来盟于我也
　　谷梁传涖者位也其不日前定也不言及者以国与之也不言其人亦以国与之也
　　十年春王正月公如齐十有三年冬公子友如齐十有五年春王正月公如齐二十有八年五月公朝于王所冬天王狩于河阳壬申公朝于王所三十年冬公子遂如京师遂如晋三十有一年春公子遂如晋三十有三年冬十月公如齐【公子遂聘于周遂聘于晋两事而一人兼之非礼也春秋之无王乆矣晋霸诸侯鲁初聘晋故兼聘于周孰谓鲁秉周礼哉】
　　左传是防也【防于温】晋侯召王以诸侯见且使王狩仲尼曰以臣召君不可以训故书曰天王狩于河阳言非其地也且明徳也壬申公朝于王所三十年冬东门襄仲将聘于周遂初聘于晋【是时王使周公阅来聘故襄仲报聘鲁始聘晋故曰初】三十一年春取济西田分曹地也襄仲如晋拜曹田也三十三年冬公如齐朝且吊有狄师也【是年夏狄侵齐】
　　公羊公朝于王所曷为不言公如京师天子在是也天子在是则曷为不言天子在是不与致天子也壬申公朝于王所其日何录乎内也【赵匡曰言王所明非京师矣又云称王所即王所在尔皆非也射义曾孙之诗曰御于君所考工记祭侯之辞曰属于王所御犹侍属犹朝防则王所非京师而何详见于后】
　　谷梁传朝不言所言所者非其所也朝于庙礼也于外非礼也独公朝欤诸侯尽朝也其日以其再致天子故谨而日之主善以内目恶以外言曰公朝逆辞也而尊天子防于温言小诸侯温河北地以河阳言之大天子也【河北曰河阳即温地】日系于月月系于时壬申公朝于王所其不月失其所系也以为晋文公之行事为己傎矣【有日无月史之阙文】以尊遂乎卑此言不敢叛京师也
　　文公
　　元年夏叔孙得臣如京师冬公孙敖如齐二年冬公子遂如齐纳币三年冬公如晋五年夏公孙敖如晋六年夏季孙行父如陈秋季孙行父如晋冬十月公子遂如晋葬晋襄公七年冬公孙敖如莒涖盟八年冬公孙敖如京师不至而复丙戌奔莒九年二月叔孙得臣如京师辛丑葬襄王十有一年秋公子遂如宋十有三年冬公如晋十有四年冬单伯如齐十有五年春季孙行父如晋秋季孙行父如晋十有七年冬公子遂如齐十有八年秋公子遂叔孙得臣如齐冬十月季孙行父如齐
　　左传元年夏四月丁巳葬僖公王使毛伯卫来锡公命【卫毛伯名天子公卿不名故经书毛伯而不名】叔孙得臣如周拜冬穆伯如齐始聘焉礼也凡君即位卿出竝聘【何休膏盲以为三年之丧使卿出聘于义左氏为短郑康成箴云周礼诸侯邦交嵗相问殷相聘世相朝左氏合古礼何以难之愚谓世相朝三年丧毕然后相朝】践修旧好要结外援好事邻国以卫社稷忠信卑让之道也忠徳之正也信徳之固也卑让徳之基也二年春晋人以公不朝来讨公如晋夏四月己巳【经书三月乙巳】晋人使阳处父盟公以耻之书曰及晋处父盟以厌之也适晋不书讳之也冬襄仲如齐纳币礼也凡君即位好舅甥修婚姻娶元妃以奉粢盛礼也孝礼之始也三年冬晋人惧其无礼于公也请改盟公如晋及晋侯盟晋侯飨公赋菁菁者莪庄叔以公降拜曰小国受命于大国敢不慎仪君贶之以大礼何乐如之抑小国之乐大国之惠也晋侯降辞登成拜公赋嘉乐六年臧文仲以陈卫之睦也欲求好于陈夏季文子聘于陈且娶焉秋季文子将聘于晋使求遭丧之礼以行其人曰将焉用之文子曰备豫不虞古之善教也求而无之实难过求何害冬十月襄仲如晋葬襄公七年冬徐伐莒莒人来请盟穆伯如莒涖盟八年冬穆伯如周吊丧不至以币奔莒从己氏焉【前年穆伯为防仲聘于莒及如莒涖盟且为仲逆至鄢陵登城见之美自娶之仲请攻之公止之惠伯成之使仲舍之公孙敖反之即已氏也】九年二月庄叔如周葬襄王十一年秋襄仲聘于宋且言司城荡意诸而复之【八年来奔】因贺楚师之不害也【十年楚次厥貉】十三年冬如晋朝且寻盟卫侯防公于沓请平于晋公还郑伯防公于棐亦请平于晋公皆成之【是时公朝晋还至棐复如晋至明年春乃归】郑伯与公宴于棐子家赋鸿鴈季文子曰寡君未免于此文子赋四月子家赋载驰之四章文子赋采薇之四章郑伯拜公答拜十四年夏五月齐昭公卒子叔姬妃昭公生舍舍即位秋七月乙夘夜公子商人弑舍九月齐人定懿公使来告难故书以九月襄仲使告于王请以王宠求昭姬于齐曰杀其子焉用其母请受而辠之冬单伯如齐请子叔姬齐人执之又执子叔姬十五年春季文子如晋为单伯与子叔姬故也秋齐人侵我西鄙故季文子告于晋十七年冬襄仲如齐拜谷之盟【是年夏公及齐侯盟于谷】复曰臣闻齐人将食鲁之麦以臣观之将不能齐君之语偷臧文仲有言曰民主偷必死十八年秋襄仲庄叔如齐惠公立故且拜葬也
　　公羊传【元年夏叔孙得臣如京师无传何氏休曰聘于天子不以丧废故不讥如他国就不三年一讥而已】纳币不书此何以书讥何讥尔讥丧娶也娶在三年之外则何讥乎丧娶三年之内不图婚吉禘于庄公讥然则曷为不于祭焉讥三年之恩疾矣非虚加之也以人心为皆有之则曷为独于娶焉讥娶者大吉也非常吉也其为吉者主于已以为苟有人心者则宜于此焉变矣
　　谷梁传【公孙敖如京师】不言所至未如也【不至而复】未如则未复也未如而曰如不废君命也未复而曰复不专君命也其如非如也其复非复也【丙戌奔莒】唯奔莒之为信故谨而日之也
　　宣公
　　元年春公子遂如齐逆女三月遂以夫人妇姜至自齐夏季孙行父如齐公子遂如齐四年秋公如齐五年春公如齐八年夏六月公子遂如齐至黄乃复辛巳有事于大庙仲遂卒于垂壬午犹绎万入去籥九年春王正月公如齐夏仲孙蔑如京师十年春公如齐夏四月公如齐六月公孙归父如齐葬齐惠公秋季孙行父如齐冬公孙归父如齐十有八年秋七月公孙归父如晋冬十月壬戌公薨于路寝归父还自晋至笙遂奔齐
　　左传元年春王正月公子遂如齐逆女尊君命也三月遂以夫人妇姜至自齐尊夫人也【前目后凡后世史官之通例啖赵以此说春秋而驳左传妄之甚矣季姬与鄫子竝称夫妇辞也公子与夫人竝称可乎尊君命尊夫人春秋之义也学者详焉】夏季文子如齐纳赂以请防防于平州以定公位【经书公防齐侯于平州】东门襄仲如齐拜成六月齐人取济西之田为立公故以赂齐也五年春公如齐高固使齐侯止公请叔姬焉夏公至自齐书过也【四年秋公如齐公至自齐无公为齐所立数如齐以取辱故曰书过】八年夏有事于太庙襄仲卒而绎非礼也九年春王使来征聘夏孟献子聘于周王以为有礼厚贿之十年春公如齐齐侯以我服故归济西之田夏齐惠公卒公如齐奔丧秋季文子初聘于齐【新君即位】十有八年秋公孙归父以襄仲之立公也有宠欲去三桓以张公室与公谋而聘于晋欲以晋人去之冬公薨季文子言于朝曰使我杀适立庶以失大援者仲也夫臧宣叔怒曰当其时不能治也后之人何辠子欲去之许请去之遂逐东门氏子家还及笙坛帷复命于介既复命袒括髪即位哭三踊而出遂奔齐书曰归父还自晋善之也公羊传遂何以不称公子一事而再见者卒名也【前详后畧谓之省文此说亦是然不可据以驳左传】夫人何以不称姜氏贬曷为贬讥丧娶也丧娶者公也则曷为贬夫人内无贬于公之道也内无贬于公之道则曷为贬夫人夫人与公一体也其称妇何有姑之辞也公子遂如齐至黄乃复其言至黄乃复何有疾也何言乎有疾乃复讥何讥尔大夫以君命出闻丧徐行而不反仲遂者何公子遂也【一事再见而卒名当书遂不当书仲遂】何以不称公子贬【襄仲称仲遂仲其字也】曷为贬为弑子赤贬然则曷为不于其弑焉贬于文则无辠于子则无年归父还自晋还者何善辞也何善尔归父使于晋还自晋至柽【即笙】闻君薨家遣墠帷哭君成踊反命乎介自是走之齐
　　谷梁传遂以夫人妇姜至自齐其不言氏丧未毕故畧之也其曰妇缘姑言之之辞也遂之挈繇上致之也至黄乃复乃者亡乎人之辞也复者事毕也不专公命也仲遂卒于垂为若反命而后卒也此公子也其曰仲何也疏之也何为疏之也是不卒者也不疏则无用见其不卒也则其卒之何也以讥乎宣也其讥乎宣何也闻大夫之丧则去乐卒事归父还自晋还者事未毕也自晋事毕也与人之子守其父之殡捐殡而奔其父之使者是以奔父也至柽遂奔齐遂继事也
　　成公
　　三年夏公如晋四年夏公如晋五年春仲孙蔑如宋六年夏公孙婴齐如晋冬季孙行父如晋八年春公孙婴齐如莒九年夏季孙行父如宋致女十年秋七月公如晋十有一年夏季孙行父如晋秋叔孙侨如如齐十有三年春三月公如京师十有四年秋叔孙侨如如齐逆女九月侨如以夫人妇姜氏至自齐十有八年春公如晋
　　左传三年夏公如晋拜汶阳之田【二年秋取汶阳田】四年夏公如晋晋侯见公不敬季文子曰晋侯必不免诗曰敬之敬之天惟显思命不易哉夫晋侯之命在诸侯矣可不敬乎秋公至自晋欲求成于楚而叛晋季文子曰不可晋虽无道未可叛也国大臣睦而迩于我诸侯聴焉未可以贰史佚之志有之曰非我族类其心必异楚虽大非吾族也其肎字我乎公乃止五年春孟献子如宋报华元也【四年春华元来聘】六年夏子叔声伯如晋命侵宋秋孟献子叔孙宣伯侵宋晋命也冬季文子如晋贺迁也【是年夏四月晋迁于新田】八年春声伯如莒逆也九年夏季文子如宋致女复命公享之赋韩奕之五章穆姜出于房再拜曰大夫勤辱不忘先君以及嗣君施及未亡人先君犹有望也敢拜大夫之重勤又赋绿衣之卒章而入十年秋公如晋【时晋侯卒】晋人止公使送葬于是籴茷未反【是年春晋使籴茷如楚】冬葬晋景公公送葬诸侯莫在鲁人辱之故不书讳之也十一年春王三月公至自晋晋人以公为贰于楚故止公公请受盟而后使归夏季文子如晋报聘【是年春晋使郤犨来聘】且涖盟也秋宣伯聘于齐以修前好十三年公如京师宣伯欲使请先使王以行人之礼礼焉孟献子从王以为介而重贿之公及诸侯朝王遂从刘康公成肃公防晋侯伐秦十四年秋宣伯如齐逆女称族尊君命也九月侨如以夫人妇姜氏至自齐舍族尊夫人也十八年春公如晋朝嗣君也【悼公即位】
　　公羊传【十三年夏五月公自京师】其言自京师何公凿行也公凿行奈何不敢过天子也
　　谷梁传【九年夏季孙行父如宋致女】致者不致者也妇人在家制于父既嫁制于夫如宋致女是以我尽之也不正故不与内称也【逆女致女皆不称使从出聘文】逆者微故致女详其事贤伯姬也【十有三年春三月公如京师】公如京师不月月非如也非如而曰如不叛京师也【九月侨如以夫人妇姜氏至自齐】大夫不以夫人以夫人非正也刺不亲迎也侨如之挈由上致之也
　　襄公
　　二年秋叔孙豹如宋三年春公如晋四年夏叔孙豹如晋冬公如晋五年夏叔孙豹鄫世子巫如晋六年冬叔孙豹如邾季孙宿如晋七年秋季叔宿如卫八年春王正月公如晋九年夏季孙宿如晋十有二年冬公如晋十有六年冬叔孙豹如晋十有九年春季孙宿如晋二十年秋叔老如齐冬季孙宿如宋二十有一年春王正月公如晋二十有四年春叔孙豹如晋冬叔孙豹如京师二十有八年秋仲孙羯如晋冬十有一月公如楚二十有九年春王正月公在楚夏五月公至自楚冬仲孙羯如晋三十年秋七月叔弓如宋葬宋共姬
　　左传二年秋穆叔聘于宋通嗣君也三年春公如晋始朝也夏盟于长樗【公及晋侯盟于长樗】孟献子相公稽首知武子曰天子在而君辱稽首寡君惧矣孟献子曰以敝邑介在东表密迩仇雠寡君将君是望敢不稽首四年夏穆叔如晋报知武子之聘也【元年冬荀防来聘】冬公如晋听政晋侯享公公请属鄫晋侯不许孟献子曰以寡君之密迩于仇雠而愿固事君无失官命鄫无赋于司马为执事朝夕之命敝邑敝邑褊小阙而为辠寡君是以愿借助焉晋侯许之五月夏穆叔觌鄫太子于晋以成属鄫书曰叔孙豹鄫太子巫如晋言比诸鲁大夫也六年冬穆叔如邾聘且修平【四年冬邾败我于狐骀不书于防公在外也】晋人以鄫故来讨曰何故亡鄫【是年秋莒人灭鄫】季武子如晋见且听命七年秋季武子如卫报子叔之聘【元年冬公孙剽来聘】且辞缓报非贰也八年春公如晋朝且听朝聘之数九年夏季武子如晋报宣子之聘也【八年冬士匄来聘】十二年冬公如晋朝且拜士鲂之辱礼也【是年夏士鲂来聘】十三年春公至自晋孟献子书劳于庙礼也十六年冬穆叔如晋聘且言齐故【齐再伐鲁】晋人曰以寡君之未禘祀【谓吉禘三年乃行】与民之未息不然不敢忘穆叔曰以齐人之朝夕释憾于敝邑之地是以大请敝邑之急朝不及夕引领西望曰庶几乎比执事之间恐无及也见中行献子赋圻父献子曰偃知辠矣敢不从执事以同恤社稷而使鲁及此见范宣子赋鸿鴈之卒章宣子曰匄在此敢使鲁无鸠乎【为十八年冬诸侯同围齐张本】十九年春季武子如晋拜师【十八年围齐之师】晋侯享之范宣子为政赋黍苖季武子兴再拜稽首曰小国之仰大国也如百谷之仰膏雨焉若常膏之其天下辑睦岂唯敝邑赋六月二十年秋齐子【叔老】初聘于齐礼也冬季武子如宋报向戍之聘也【十五年向戍来聘】褚师段逆之【段字子石共公子】以受享赋常棣之七章以卒宋人重贿之归复命公享之赋鱼丽之卒章公赋南山有台季武子去所曰臣不堪也二十一年公如晋拜师及取邾田也【十九年晋人执邾子以其伐我故遂取邾田自漷水归于我】二十四年春穆叔如晋【二十二年春臧武仲如晋经不书未闻其义】范宣子逆之【鲁以卿聘晋以卿逆】问焉曰古人有言曰死而不朽何谓也穆叔未对宣子曰昔匄之祖自虞以上为陶唐氏在夏为御龙氏在商为豕韦氏在周为唐杜氏【竹书成王八年冬十月王师灭唐迁其民于杜宣王四十三年王杀大夫杜伯其子隰叔出奔晋】晋主夏盟为范氏其是之谓乎穆叔曰以豹所闻此之谓世禄非不朽也豹闻之太上有立徳其次有立功其次有立言虽乆不废此之谓不朽若夫保姓受氏以守宗祊世不絶祀无国无之禄之大者不可谓不朽【鲁人以臧武仲为圣人孔子虽称其智遂以为圣妄矣立言不朽臧文仲非其人也故削去之】冬齐人城郏【经不书】穆叔如周聘且贺城王嘉其有礼也赐之大路二十八年冬为宋之盟故【二十七年秋豹及诸侯之大夫盟于宋】公及宋公陈侯郑伯许男如楚及汉楚康王卒宋公反公遂行二十九年公在楚楚人使公亲襚巫先祓殡楚人弗禁既而悔之夏四月葬楚康王公及陈侯郑伯许男送葬至于西门之外诸侯之大夫皆至于墓冬孟孝伯如晋报范叔也【是年夏士鞅来聘】三十年秋七月叔弓如宋葬共姬也
　　公羊传【叔孙豹鄫世子巫如晋】外相如不书此何以书为叔孙豹率而与之俱也叔孙豹则曷为率而与之俱葢舅出也【襄公与巫俱莒外孙】莒将灭之故相与往殆乎晋也【殆疑也疑谳于晋】莒将灭之则曷为相与往殆乎晋取后乎莒也其取后乎莒奈何莒女有为鄫夫人者葢欲立其出也【时莒女嫁为鄫夫人夫人无男有女还嫁于莒有外孙欲立之存此以博异闻】
　　昭公
　　二年夏叔弓如晋冬公如晋至河乃复季孙宿如晋三年夏叔弓如滕五月葬滕成公五年春公如晋六年夏季孙宿如晋冬叔弓如楚七年春三月公如楚叔孙婼如齐涖盟八年夏叔弓如晋九年秋仲孙貜如齐十年九月叔孙婼如晋葬晋平公十有一年春王二月叔弓如宋葬宋平公十有二年夏公如晋至河乃复十有三年冬公如晋至河乃复十有五年冬公如晋十有六年九月季孙意如如晋冬十月葬晋昭公二十有一年冬公如晋至河乃复二十有二年六月叔鞅如京师葬景王王室乱二十有三年春王正月叔孙婼如晋冬公如晋至河有疾乃复二十有五年春叔孙婼如宋二十有七年春公如齐冬公如齐二十有八年春公如晋次于干侯二十有九年春公如晋次于干侯
　　左传二年夏叔弓聘晋报宣子也【是年春韩宣子起来聘】晋侯使郊劳辞曰寡君使弓来继旧好固曰女无敢为宾彻命于执事敝邑矣敢辱郊使请辞致馆辞曰寡君命下臣来继旧好好合使臣臣之禄也敢辱大馆叔向曰子叔子知礼哉吾闻之忠信礼之器也卑让礼之宗也辞不忘国忠信也先国后已卑让也诗曰敬慎威仪以近有德夫子近徳矣秋晋少姜卒公如晋及河晋侯使士文伯来辞曰非伉俪也请君无辱公还季孙宿遂致服焉【少姜秋卒而公冬往故经书冬】三年五月叔弓如滕葬滕成公子服椒为介及郊遇懿伯之忌【谓是时正遇椒之叔父之忌日故曰私忌非仇雠也】敬子不入惠伯曰公事有公利无私忌椒请先入乃先受馆敬子从之五年春公如晋自郊劳至于赠贿无失礼晋侯谓女叔齐曰鲁侯不亦善于礼乎对曰鲁侯焉知礼公曰何为自郊劳至于赠贿礼无违者何故不知对曰是仪也不可谓礼礼所以守其国行其政令无失其民者也今政令在家不能取也有子家羁弗能用也【羁懿伯也即椒之叔父故不曰忌日而曰仇雠】奸大国之盟陵虐小国利人之难不知其私公室四分民食于他思莫在公不图其终为国君难将及身不恤其所礼之本末将于此乎在而屑屑焉习仪以亟言善于礼不亦远乎君子谓叔侯于是乎知礼六年夏季孙宿如晋拜莒田也【五年夏莒牟夷以牟娄及防兹来奔】晋侯享之有加笾武子退使行人告曰小国之事大国也苟免于讨不敢求贶得贶不过三献【周礼掌客注云爵卿也飨饩五牢爵大夫也饔饩三牢献视飨饩之数至春秋惟大国之卿五献昭元年郑享赵孟具五献之笾豆于幕下是也次国之卿皆三献大行人云上公九献侯伯七献子男五献典命云公侯伯之卿皆三献】今豆有加下臣弗堪无乃戾也韩宣子曰寡君以为驩也对曰寡君犹未敢况下臣君之也敢闻加贶固请彻加而后卒事晋人以为知礼重其好货冬叔弓如楚聘且吊败也【是年秋吴败楚师于房钟获宫廏尹弃疾】七年春楚子成章华之台愿与诸侯落之大宰防啓疆曰臣能得鲁侯防啓疆来召公公将往梦襄公祖梓慎曰君不果行襄公之适楚也梦周公祖而行今襄公实祖君其不行子服惠伯曰行先君未尝适楚故周公祖以道之襄公适楚矣而祖以道君不行何之三月公如楚郑伯劳于师之梁孟僖子为介不能相仪及楚不能答郊劳九月公至自楚孟僖子病之故孟懿子【何忌】与南宫敬叔【名说】师事仲尼八年夏叔弓如晋贺虒祁也【时晋筑虒祁之宫初成】游吉相郑伯以如晋亦贺虒祁也史赵见子大叔曰甚哉其相蒙也可吊也而又贺之子大叔曰若何吊也其非唯我贺将天下实贺九年秋孟僖子如齐殷聘礼也【襄二十年叔老聘齐至今二十年矣】十年秋七月戊子晋平公卒郑伯如晋及河晋人辞之防吉遂如晋九月叔孙婼齐国弱宋华定卫北宫喜郑罕虎许人曹人莒人邾人薛人人小邾人如晋葬平公也十一年春王二月叔弓如宋葬平公也十二年夏公如晋至河乃复取郠之役【十年秋七月平子伐莒取郠】莒人愬于晋晋有平公之丧未之治也故辞公公子憖遂如晋十三年冬公如晋荀吴谓韩宣子曰诸侯相朝讲旧好也执其卿【是年秋平丘之防晋人执意如以归】而朝其君有不好焉不如辞之乃使士景伯【士文伯之子弥牟】辞公于河十五年冬公如晋平丘之防也十六年春王正月公在晋晋人止公不书讳之也【春秋书公在楚而不书公在晋非讳也传似失之】夏公至自晋子服昭伯【惠伯之子子服囘】语季平子曰晋之公室其将遂卑矣君幼弱六卿疆而奢傲将因以是习习实为常能无卑乎平子曰尔幼恶识国秋八月晋昭公卒冬十月季平子如晋葬昭公平子曰子服囘之言犹信子服氏有子哉二十一年冬公如晋及河鼓叛晋晋将伐鲜虞故辞公二十二年六月丁巳葬景王叔鞅至自京师言王叔之乱也二十三年春邾人城翼还自离姑武城人塞其前断其后之木而弗殊邾师过之乃推而蹷之遂取邾师获鉏弱地【三人】邾人愬于晋晋人来讨【事在往年因今年春婼如晋而追言之】叔孙婼如晋晋人执之冬公为叔孙故如晋及河有疾而复二十五年九月己亥公孙于齐次于阳州十二月齐侯取郓二十六年三月公至自齐居于郓【前年十二月庚辰围郓今年春王正月庚申取郓】二十七年春公如齐公至自齐处于郓言在外也冬公如齐齐侯请飨之乃饮酒使宰献而请安【谓主人使司正请安于宾如燕礼杜预注非】子仲【公子憗】之子曰重为齐侯夫人曰请使重见子家子乃以君出二十八年春公如晋将如干侯子家子曰有求于人而即其安人孰矜之其造于竟弗听使请逆于晋晋人曰天祸鲁国君淹恤在外君亦不使一个辱在寡人而即安于甥舅其亦使逆君使公复于竟而后逆之二十九年春公至自干侯处于郓齐侯使高张来唁公称主君子家子曰齐卑君矣君祗辱焉公如干侯
　　公羊传【二年冬公如晋至河乃复】其言至河乃复何不敢进也【何休谓晋欲执之不信左亦不考国史以意説春秋】何言乎公有疾乃复【二十三年冬】杀耻也【左传经文有疾乃复无公字】
　　谷梁传【二年冬公如晋至河乃复】耻如晋故着有疾也【谷梁之意凡言复者皆有疾亦不考国史而以意説○季孙宿如晋】公如晋而不得入季孙宿如晋而得入恶季孙宿也【十二年夏公如晋至河乃复】季孙氏不使遂乎晋也【二十三年冬公如晋至河公有疾乃复与公羊同】疾不志此其志何也释不得入乎晋也
　　定公
　　三年春王正月公如晋至河乃复【无传贾逵云刺缓朝见辞失所不讳辠已刘谓公以六月即位此年往朝未为缓也晋人何以辞之若以缓致辞必当谴责何以明年召陵之防复得依常班序乎无传不可悬知】六年夏季孙斯仲孙何忌如晋十年冬叔孙州仇如齐十有一年冬及郑平叔还如郑涖盟
　　左传六年夏季桓子如晋献郑俘也【是年二月公侵郑取匡为晋讨也】阳虎强使孟懿子往报夫人之币【聘礼聘君与夫人一使兼致之夫人不别使】晋人兼享之十年冬武叔聘于齐齐侯享之曰子叔孙若使郈在君之他竟寡人何知焉属与敝邑际故敢助君忧之【是年侯犯以郈叛侯犯奔齐齐人乃致郈】对曰非寡君之望也所以事君封疆社稷是以敢以家隶勤君之执事夫不令之臣天下之所恶也君岂以为寡君赐十一年冬及郑平始叛晋也
　　哀公
　　五年冬叔还如齐闰月葬齐景公
　　春秋朝聘自外来者则曰来朝来聘自内往者则皆书如其朝聘于天子也则皆曰如京师其朝聘于大国也则曰如晋如齐如楚其余次国及小国则往聘而不往朝其非朝聘或纳币或逆女或致女或涖盟或防葬或观社则明书其事而礼与非礼自见焉或拜田或拜命或拜盟或拜师或拜辱或聴政或听朝聘之数或吊丧或吊败或纳赂或贺迁或贺城或贺虒祈之宫则不明书其事而直书如如者自我往彼之辞所以别内外也其外相朝亦言如桓五年夏齐侯郑伯如纪冬州公如曹辞穷则同其天子之使为我而往者亦言如文十四年冬单伯如齐亲之故从内辞公谷二传不考文惟言义以其从内辞也遂以单伯为鲁大夫失之矣成十三年公及诸侯朝王则书公如京师僖二十八年亦公及诸侯朝王曷为不言如而直言朝且两书公朝于王所如者自此往彼在国之称是时公在京师矣故不言如而变文言朝曷为公在京师是时公防诸侯盟于践土再防诸侯于温温与践土非京师而何温与践土皆京师曷为杜注一曰郑地一曰晋地此杜预之妄也杜预泥于晋侯召王之说故云书践土以别于京师其意若曰必如此则与召王之说合故迁就而为之辞传明言王子虎盟诸侯于王庭矣苟非京师之地安得称王庭也且践土之宫晋文作之王亲劳晋文于践土故作宫以防诸侯而有召王之说若夫温实京师文元年晋襄朝王亦于此岂晋襄亦自嫌强大不敢朝周而朝王于温哉杜预又为之辞曰时王在温王在温与王在洛犹王在镐与王在丰而谓别于京师妄矣且文襄再世召王而为诸侯盟主有是理乎葢温旧有王宫非始于晋文之霸也传称王使頽叔桃子出狄师伐郑取栎王德狄人遂以其女隗氏为后王母弟甘昭公大叔通于隗氏王废之而頽叔桃子奉大叔以狄师攻王王出适郑大叔以隗氏居于温奉大叔者奉之为王也大叔俨然为王而居于温之王宫矣温去王城密迩右温而左王城皆京师也然则曷为不直书公朝王而书公朝于王所春秋之王所犹易象之王居易曰王居无咎正位也正位谓之所后世巡幸所至犹有行在所之名其名非起于春秋也礼射祝曰惟若宁侯毋或若女不宁侯不属于王所觐礼曰伯父顺命于王所葢王所即王居其名古矣或曰朝必于庙言所者非其所也则又不然春夏受挚于朝受享于庙且王有三朝【内朝外朝正朝】不皆在庙也或有事而防则有坛朝为坛于国外而朝诸侯焉公朝于王所者坛朝也何以知其为坛朝春秋言王狩故知其为坛朝岂必在庙哉周礼诸侯之邦交则有嵗相问殷相聘世相朝之法古者吉凶不相干居丧而行朝礼吾未之前闻世相朝者嗣子三年丧毕而相朝也韩诗内传曰诸侯世子三年丧毕上受爵命于天子小雅瞻彼洛矣乃爵命诸侯而作曰韎韐有奭以作六师韎韐所以代韠士之服诸侯世子三年除丧服士服而来朝天子以其贤任为军将使代卿士将六军而出然则诸侯见天子亦必三年丧毕而后见其未及三年而见者则有类见之礼类见者既葬见天子执皮帛而象诸侯故曰类惟天子巡狩至其竟是礼乃行如未葬则虽天子巡狩亦不敢见其聘于天子也亦然吉时遣大夫行则曰聘居丧或请諡或拜命而遣大夫行不敢直曰聘而名曰类谓之类聘与类见同文元年葬僖公天子遣使来锡公命此不待丧毕而先锡之之礼亦必逾年即位而后锡之是年夏叔孙得臣如周拜命乃古之类礼也谓类于聘问惟天子得行焉是年冬公孙敖如齐亦以类聘天子之礼而类聘诸侯则非礼矣何休驳之宜哉其非礼之尤者莫如文二年春公如晋亦以类见天子之礼而类见晋侯可乎故春秋讳而不书然则曷为讳言如晋而不讳言纳币三年之内不图防公羊之正论也宣元年春公子遂如齐逆女春秋固直书之而不讳国恶矣文二年冬僖之丧己满二十五月故左传以为礼且待来年不尤善乎当并存以待后之学者文未毕丧晋人以公不朝来讨晋之无礼也鲁当以礼拒之不敢以礼拒而如晋晋又使阳处父盟公以耻之公及大夫盟数矣何耻之有故春秋详书盟之月日而不言公非讳与大夫盟讳以丧盟也出不书反不致者讳以丧朝也三传皆失之春秋大夫防葬本无见新君之礼昭十年叔孙婼如晋葬晋平公郑子皮亦往防将以币行币者见新君之币也古者吉礼可备凶凶礼不兼吉故聘有遭丧丧无用币子皮固请以行及平公既葬诸侯之大夫请见新君而晋辞之曰大夫之事毕矣而又命孤孤斩焉在衰绖之中其以嘉服见则丧礼未毕其以丧服见是重受吊也大夫将若之何皆无辞以见子皮深悔之而窃以不知礼自责然则诸侯之丧既葬其嗣子仍斩焉衰绖以终丧明矣杜预持既葬除丧之説以媚时君又以之注左传至此辞穷复作遁辞曰既葬未卒哭故犹服斩衰传言丧礼未毕明三年丧礼乃毕也岂卒哭而丧礼遂毕欤卒哭而丧礼毕遂除丧服而易嘉服以见诸侯之大夫欤诸侯葬后七虞当十二日虞祭终而后卒哭葬与卒哭相去虽两月【五月葬七月卒哭】不过中间一月耳诸侯之大夫何不少待而汲汲以请也卒哭者卒此无时之哭仍有朝夕二哭如预说则除衰即吉全无哀痛之心预之不仁甚矣哉传称晋悼公卒平公即位逾月而葬改服修官烝于曲沃警守而下防于湨梁遂行宴礼于温即晋襄朝王之所传备书之以明非礼周景王有后与太子之丧晋荀跞籍谈如周葬穆后既葬而晏晋叔向讥之以为与丧宾宴非礼也则悼公既葬平公与诸侯宴于温其为非礼不更明乎杜预又以既葬未卒哭解之然则预乃左氏之辠人其注左传徒乱之而全无发明宋儒不喜左传斥之为左杜杜预信有辠矣于左氏乎何尤宣公以篡立实赖齐惠公故宣公如齐尤数桓一庄三僖两桓僖朝而庄非朝【一纳币一观社一送女】独宣十年之内五如齐卒为齐所辱高固使齐侯止公而请叔姬齐之侮公也实公自取之故左氏曰书过也过者言如齐之数也庄二十三年公如齐观社谷梁谓尸女尸女者主为女而往以社为名公羊谓公一陈佗也陈佗淫乎蔡庄公淫乎齐读春秋者疑之而未得其说及观墨子而后知其説焉墨子曰燕有祖齐有社宋有桑林楚有云梦此男女之所属而观也葢燕祖齐社国之男女皆聚族而往观与楚宋之云梦桑林同为一时之盛犹郑之三月上巳士与女合防于溱洧之濒观社者志不在社也志在女而己公羊以为公一陈佗殆其然乎谷梁以为尸女信哉故曹刿谓之不法以此【墨子去春秋最近列国之史皆存其言必有所据宋儒程子以意度之未得其实杜预注亦非】文六年秋季孙行父如晋传称季文子之将聘于晋也使求遭丧之礼以行杜预谓闻晋襄有疾臆説也聘礼遭丧岂独主国之丧哉其礼有五一主国君之丧二主国夫人世子之丧三聘君之丧四私丧谓使者父母之丧五賔介之丧其礼皆详于聘礼故曰豫备不虞古之善教也人君出疆必以椑从人臣出聘亦豫备遭丧之礼古皆有之后世以为豫凶事而去之则周礼不行于春秋乆矣行父亦以为其礼乆不行故又曰过求何害岂逆料晋襄之死而先为之备乎且聘使不吊丧主人长衣练冠受聘不受吊先为之备又焉用之后之学者详焉宣元年春公子遂如齐逆女三月遂以夫人妇姜至自齐成十四年秋叔孙侨如如齐逆女九月侨如以夫人妇姜氏至自齐其事同其礼同曷为异其文一言氏一不言氏谷梁谓宣丧未毕故畧之公羊谓内无贬公之道夫人与公一体故贬夫人宣以丧娶直书而不讳非贬而何春秋天子之事也安得谓内无贬公之道哉讳国恶礼也曷为直书而不讳逆女者娶元妃以奉粢盛国之大礼安得讳而不书文以丧朝则讳之曷为宣以丧娶则不讳凡事之可已而不己者则讳之文以丧朝晋此可己而不已者也尸子曰夫已多乎道娶元妃则事之不可己礼之不可废者安得以其为国恶也遂讳而不书乎且宣之恶甚于文弑其君出其母【文十八年冬十月子卒宣与遂弑之夫人姜氏归于齐出姜也宣之嫡母】皆事之不可明言者而直书于策及元年即位首书逆女以明其丧娶则圣人之情见乎辞矣不言氏非阙文也葢异其文以示贬焉尔


　　春秋说卷八
<经部,春秋类,惠氏春秋说>
　　钦定四库全书
　　春秋说卷九
　　翰林院侍读惠士奇撰
　　僖公
　　二十有四年冬天王出居于郑
　　左传郑之入滑也滑人听命【二十年滑人叛郑而服于卫夏郑公子士泄堵冦帅师入滑】师还又即卫郑公子士泄堵俞弥【堵俞弥即堵冦】帅师伐滑王使伯服游孙伯请滑郑伯不听王命而执二子王怒将以狄伐郑富辰谏弗听使頽叔桃子出狄师夏狄伐郑取栎王德狄人将以其女为后富辰谏又弗听初甘昭公有宠于惠后惠后将立之未及而卒昭公奔齐【在十二年】王复之【在二十二年】又通于隗氏王替隗氏秋頽叔桃子奉大叔以狄师伐周大败周师获周公忌父原伯毛伯富辰王出适郑处于泛冬王使来告难曰不谷不徳得辠于母弟之宠子带鄙在郑地汜敢告叔父臧文仲对曰天子防尘于外敢不奔问官守王使简师父告于晋使左鄢父告于秦天子无出书曰天王出居于郑辟母弟之难也郑伯与孔将鉏石甲父侯宣多省视官具于汜而后听其私政礼也【公羊不考文遂谓天王不能事母襄王自谓得辠于母弟非母也且惠后之卒乆矣】
　　谷梁传天子无出出失天下也居者居其所也虽失天下莫敢有也
　　襄公
　　二十有九年春王正月公在楚
　　左传二十八年十一月为宋之盟故【二十七年夏叔孙豹防晋赵武楚屈建等于宋秋七月辛巳豹及诸侯之大夫盟于宋】公如楚二十九年春王正月公在楚释不朝正于庙也【昭十六年春王正月公在晋晋人止公不书讳之也按经十五年冬公如晋平丘之盟故也十三年八月甲戌同盟于平丘公不与盟以邾莒之愬故晋人执季孙意如以归十四年春意如至自晋故十五年冬公如晋十六年夏公至自晋则正月公在晋可知曷为在楚书而在晋不书】夏四月葬楚康王公送葬五月公至自楚【成十年秋七月公如晋十一年春王三月公至自晋则正月公在晋可知曷为不书传称晋人止公使送葬鲁人辱之故不书葬晋景公讳之也然则讳送葬故不书葬正月公在晋曷为亦讳之而不书传又称晋人以公为贰于楚故止公公请受盟而后使归故杜预注正月公在晋不书讳见止公之如晋也秋往春还则正月在晋明矣又焉能讳之】公羊传何言乎公在楚【据成十一年正月公在晋不书】正月以存君也【正月嵗终复始臣子之于君父执贽存之故言在在晋不书在楚书者以公乆在夷狄故危录之】
　　谷梁传公在楚闵公也公至自楚喜之也致君者殆其往而喜其反此致君之意义也
　　昭公
</div>
    <div class="pagination">
<a href="惠氏春秋说_page13.html">上一页</a><span>...</span><a href="惠氏春秋说_page9.html">9</a><a href="惠氏春秋说_page10.html">10</a><a href="惠氏春秋说_page11.html">11</a><a href="惠氏春秋说_page12.html">12</a><a href="惠氏春秋说_page13.html">13</a><span class="current-page">14</span><a href="惠氏春秋说_page15.html">15</a><a href="惠氏春秋说_page16.html">16</a><a href="惠氏春秋说_page17.html">17</a><a href="惠氏春秋说_page18.html">18</a><a href="惠氏春秋说_page19.html">19</a><span>...</span><a href="惠氏春秋说_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
