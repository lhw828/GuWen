<!DOCTYPE html>
<html>
<head>
    <meta charset="UTF-8">
    <title>春秋纂言 - 第 53 页/共 55 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋纂言 - 第 53 页/共 55 页</h1>
    <div class="content">　　春
　　王二月
　　季孙斯叔孙州仇仲孙何忌帅师伐邾取漷东田及沂西田【漷火虢切○左传曰伐邾将伐绞邾人爱其土故赂以漷沂之田而受盟髙氏曰定公之薨邾子来奔防非能行礼也知三家者欲并其地故事鲁不敢不恭然卒不免故元年伐邾至是三卿同伐而取漷沂之田入春秋未有伐国取田者也师氏曰前此尝伐邾取其田自漷水矣今又取其漷东之田犹以为未足故又取沂西之田则其贪欲无厌必至于尽取而后已可知也以区区之邾国而鲁两纳其叛人之邑三取其田时无王覇彊凌弱之乱至于如此】
　　癸巳叔孙州仇仲孙何忌及邾子盟于句绎【句古侯切○杜氏曰句绎邾地刘氏曰曷为三人伐而二人季孙临之叔仲成之季孙之汰也盖自谓犹君矣】
　　夏
　　四月
　　丙子卫侯元卒【左传曰初卫侯逰于郊子南仆公曰余无子将立女不对它日又谓之对曰郢不足以辱社稷君其改图君夫人在堂三揖在下君命只辱灵公卒夫人曰命公子郢为太子君命也对曰郢异于他子且君没于吾手若有之郢必闻之且亡人之子輙在乃立輙澄按灵公在位四十二年】
　　滕子来朝【公新立故】
　　晋赵鞅帅师纳卫世子蒯聩于戚【公羊传曰戚者卫之邑也左传曰使太子絻八人衰绖伪自卫逆者告于门哭而入遂居之谷梁传曰帅师而纳者有伐也以輙不受也胡氏曰凡公子出奔后而得国者顺且易则曰归有奉焉则曰自其难也则曰入不称纳况世子哉世子国之储副位其所固有国其所宜君无所事乎纳矣今赵鞅帅师以蒯聩复国而书纳者卫人拒之不受也髙氏曰灵公卒卫人以世子在外遂立其子輙使輙知己之得立者以父为世子故因逆其父而还以位则子道得而乱息矣柰何他人纳其父而反拒之邪凡奔者在外非有国逆不可入故赵鞅帅师纳之其言纳卫世子者名所纳者正异乎赵盾纳檚菑于邾也其言于戚者见蒯聩为輙所拒而不得入于卫也张氏曰蒯聩无弑母之事二刘氏甞辩之于定十四年出奔宋之传矣春秋再以世子书之则知蒯聩无罪故春秋正其名而谓之世子也陆氏曰蒯聩虽奔而灵公未尝废之】
　　秋
　　八月
　　甲戌晋赵鞅帅师及郑罕达帅师战于铁郑师败绩【铁公作栗又作秩○左传曰齐人输范氏栗郑子姚子般送之士吉射逆之赵鞅御之遇于戚邮无恤御简子卫太子为右登铁上郑人撃简子中肩毙于车中获其蠭旗太子救之以戈郑师北获温大夫赵罗太子复伐之郑师大败获齐粟千车杜氏曰铁卫地在戚城南】
　　冬
　　十月
　　卫灵公【七月而父子争国故也】
　　十有一月
　　蔡迁于州来【髙氏曰吴灭州来今夀春府下蔡县是其地也初武王封叔度于汝南上蔡蔡叔以叛被诛成王复以封其子仲焉及平侯卒徙于新蔡至昭侯乃徙九江下蔡即州来是也蔡已降于楚复背楚而请迁于吴吴人许之故以自迁为文】
　　蔡杀其大夫公子驷【左传曰吴泄庸如蔡纳聘而稍纳师师毕入众知之蔡侯告大夫杀公子驷以说杜氏曰元年蔡请迁于吴中悔故因聘袭之杀驷以说吴言不时迁驷之为胡氏曰楚既降蔡矣复背楚请迁于吴而又自悔也蔡介于吴楚二大国之间背楚诳吴及其事急又委罪于执政驷其以请迁为非者乎而委之罪谁复敢有尽忠谋国者哉】
　　【经书月五书日三大衍厯正月壬寅大辛酉冬至二月壬申小癸巳二十二日三月辛丑大四月辛未小丙子六日五月庚子大六月庚午小七月己亥大八月己巳小甲戌六日九月戊戌大十月戊辰小十一月丁酉大十二月丁夘小长厯是年闰十一月】
　　三年【己酉敬王二十八年○晋覇定二十○蔡昭二十七○曹阳十○卫出公輙元年○郑声九○陈闵十○杞僖十四○宋景二十五○齐景五十六○秦惠九○楚昭二十四○吴夫差四】
　　春
　　齐国夏卫石曼姑帅师围戚【左传曰齐卫围戚求援于中山髙氏曰曼姑以臣围君为子围父逆乱人伦莫甚于此齐国夏帅师助之故为恶首齐与晋为仇若蒯聩入则卫从晋矣此齐所以助輙也襄陵许氏曰晋以君臣称兵而齐为臣伐君卫以父子争国而齐助子围父以是令于诸侯君子是以知齐之将乱也胡氏曰为輙者柰何宜辞于国曰若以父为有罪将从王父之命则有社稷之镇公子在我焉得为君以为无罪则国乃世子之所有也天下岂有无父之国哉】
　　夏
　　四月
　　甲午地震
　　五月
　　辛夘桓宫僖宫灾【左传曰司绎火火逾公宫桓僖灾孔子在陈闻火曰其桓僖乎杜氏曰桓僖亲尽而庙不毁宜为天所灾刘氏曰桓僖久矣其宫曷为不毁三家者出于桓立于僖以是为恱者也髙邮孙氏曰桓公者哀公之十世祖也僖公者哀公之七世祖也诸侯五庙而十世七世之庙存焉非礼矣髙氏曰诸侯五庙亲尽则毁桓僖不毁三家者存之僣天子也圣人因其灾而并录之君子于是乎知有天道也】
　　季孙斯叔孙州仇帅师城启阳【启公作开○杜氏曰鲁党范氏故惧晋比年四城启阳今琅琊开阳县襄陵许氏曰所城近敌故帅师焉地震庙灾变异弗图而取田城邑兵役相继可谓不畏天命矣中失而外键本亡而末务此鲁之季世也】
　　宋乐髠帅师伐曹【髙氏曰曹本属宋既而叛之襄陵许氏曰宋始窥曹曹不量力而奸彊国不修徳而图大功则适足以取亡而已】
　　秋
　　七月
　　丙子季孙斯卒【此意如之子季桓子也广子嗣是曰康子】
　　蔡人放其大夫公孙猎于吴【杜氏曰公子驷之党高氏曰放大夫者国也而称人众人逐之也其放之于吴召乱之道也厥后蔡乱以公孙氏岂猎之党欤】
　　冬
　　十月
　　癸夘秦伯卒【惠公也子悼公嗣】
　　叔孙州仇仲孙何忌帅师围邾【髙氏曰邾子已受盟于句绎今二卿逾年而围之是自败其也虽邾政不修有以致冦然鲁之弃信亦已甚矣自是不足恃春秋弗志也】
　　【经书月四书日四大衍厯正月丙寅小旦日冬至二月乙未大三月乙丑小四月甲午大甲午旦日五月甲子大辛夘二十八日六月甲午小七月癸亥大丙子十四日八月癸巳小九月壬戌大十月壬辰小癸夘十二日十一月辛酉大十二月辛夘小】
　　四年【庚戌敬王二十九年○晋覇定二十一○蔡昭二十八杀○曹阳十一○卫出二○郑声十○陈闵十一○僖十五○宋景二十六○齐景五十七○秦悼公元年○楚昭二十五○吴夫差五】
　　春
　　王二月
　　庚戌盗杀蔡侯申【左传曰蔡昭侯将如吴诸大夫恐其又迁也公孙翩逐而射之入于家人而卒杜氏曰贱者故称盗不言弑贱盗也孔氏曰公孙辰公孙姓公孙霍虽并是弑君之党而非弑君之首首是公孙翩翩贱故称盗盗贱不得有其君故不言弑其君宣十七年蔡侯申卒是文侯也世家文侯申生景侯固固生灵侯般般生隠太子今昭侯申隠太子之子是文侯孙与髙祖同名周人以讳事神二申未知孰误澄按昭公在位二十八年子朔嗣是为成公】蔡公孙辰出奔吴【左传曰公孙翩以两矢门之众莫敢进文之锴执弓而先翩射之中肘锴遂杀之故逐公孙辰而杀公孙姓公孙旴】
　　秦惠公
　　宋人执小邾子【襄陵许氏曰天下无覇故宋人得以执小邾子伐郑入曹而无所忌】
　　夏
　　蔡杀其大夫公孙姓公孙霍【胡氏曰姓与霍皆翩之党称国以杀者二公孙盖甞谋国不使其君至于是而弗见庸者也】
　　晋人执戎蛮子赤归于楚【左传曰楚人既克夷虎乃谋北方左司马贩申公夀余叶公诸梁致蔡于负函致方城之外于缯闗袭梁及霍单浮余围蛮氏蛮氏溃蛮子赤奔晋隂地司马起丰析与狄戎以临上雒左师军于莬和右师军于仓野使谓隂地之命大夫士蔑曰晋楚有好恶同之若将不废寡君之愿也不然将通于少习以听命士蔑请诸赵孟赵孟曰晋国未宁安能恶于楚必速与之士蔑乃致九州之戎将裂田以与蛮子而城之且将为之卜蛮子听卜遂执之与其五大夫以畀楚师于三户司马致邑立宗焉以诱其遗民而尽俘以归吕氏曰昭十六年楚子诱戎蛮子杀之戎蛮近楚之地故晋人执其君而归于楚畏楚之彊也髙氏曰诸侯有罪方伯请命于天子问罪然后执而归于京师正也不请王命而执之归于京师若晋人执卫侯归于京师罪尚可容若晋侯入曹执曹伯畀宋人执诸侯畀诸侯其罪尤重今晋为中国主而执戎蛮子归于楚以君臣言则楚为君矣以彊弱言则楚为覇矣胡氏曰云归于楚者犹曰京师楚也晋主夏盟为日久矣不竞至此春秋所恶】
　　城西郛【杜氏曰备晋也】
　　六月
　　辛丑亳社灾【亳公作蒲○孔氏曰殷有天下作都于亳亳社殷社也盖武王伐纣使诸侯各立其社以戒亡国其社有屋故火得焚之灾天火也】
　　秋
　　八月
　　甲寅滕子结卒【顷公也在位二十三年子虞母嗣是为隠公】
　　冬
　　十有二月
　　蔡昭公【髙氏曰国乱故缓春秋于定哀之际录昭公尤详者哀其不幸也当齐桓晋文之隆蔡犹不能自防于楚凌迟至于标季而昭公乃锐然合中国以兴召陵之防卒能以吴破楚入郢此其志力有过人者遭晋徳之不竞而不能逺抚使之卒防于吴楚之祸君子是以哀昭公之不幸而为之数见于经也使昭公出于晋悼之世其功烈当何如哉】
　　滕顷公
　　【经书月四书日三大衍厯正月庚申大壬申冬至二月庚寅小庚戌二十一日三月己未大四月己丑小五月戊午大六月戊子小辛丑十四日七月丁巳大八月丁亥小甲寅二十八日九月丙辰大十月丙戌大十一月丙辰小十二月乙酉大】
　　五年【辛亥敬王三十年○晋覇定二十二○蔡成侯朔元年○曹阳十二○卫出三○郑声十一○陈闵十二○杞僖十六○宋景二十七○齐景五十八卒○秦悼二○楚昭二十六○吴夫差六】
　　春
　　城毗【毗频夷切公作比○杜氏曰备晋也】
　　夏
　　齐侯伐宋【髙氏曰伐宋者以求宋也晋侯失覇宋人□之齐人争之是以伐而求之得宋则覇可图矣】
　　晋赵鞅帅师伐卫【髙氏曰卫不受蒯瞆且受范中行氏故也】
　　秋
　　九月
　　癸酉齐侯杵臼卒【杵公作处○左传曰齐燕姬生子不成而死诸子鬻姒之子荼嬖诸大夫恐其为太子也言于公曰君之齿长矣未有太子若之何公曰二三子间于忧虞则有疾疢亦姑谋乐何忧于无君公疾使国惠子髙昭子立荼寘羣公子于莱公子嘉公子驹公子黔奔卫公子鉏公子阳生来奔澄按景公在位五十八年】
　　冬
　　叔还如齐【髙氏曰使卿吊且防也】
　　闰月
　　齐景公【公羊传曰闰不书此何以书防以闰数也丧以闰数丧事畧也张氏曰景公五十八年前有晏婴后有孔子晏婴告之以陈氏将窃其国孔子告以君君臣臣父父子子公亦知说而从之矣而卒不能用及大臣以未有太子告之反使之姑谋乐而勿忧无君卒致身死肉未寒子死国乱曽未十年陈恒弑简公而移其社稷景公之卒书于春秋岂不为享国日久而曽无逺虑者之戒】
　　【经书月二书日一大衍厯正月乙夘小丁丑冬至二月甲申大三月甲寅小四月癸未大五月癸丑小六月壬午大七月壬子小八月辛巳大闰月辛亥小经九月癸酉今在闰月九月庚辰大十月庚戌小十一月己夘大十二月己酉大长厯是年闰十月癸酉九月二十一日】
　　六年【壬子敬王三十一年○晋覇定二十三○蔡成二○曹阳十三○卫出四○郑声十二○陈闵十三○杞僖十七○宋景二十八○齐安孺子荼元年○秦悼三○楚昭二十七卒○吴夫差七】
　　春
　　城邾瑕【瑕音遐公作葭○杜氏曰任城亢父县北有邾娄城髙氏曰瑕邾邑鲁未甞取于邾而遽城之见鲁之廹邾也是年冬伐邾明年遂入邾邾益微弱鲁以不义彊城之也圣人因其城而繋之邾者不与鲁之擅并人土地也】
　　晋赵鞅帅师伐鲜虞【左传曰治范氏之乱也杜氏曰四年鲜虞纳荀寅于柏人】吴伐陈【髙氏曰陈楚与也吴之入楚使召陈侯陈侯不来吴人怨之元年侵陈今复伐陈修怨也陈自是与吴成】
　　夏
　　齐国夏及髙张来奔【左传曰齐陈乞伪事髙国者又谓诸大夫曰二子恃得君而欲谋二三子盍及其未作也先诸大夫从之陈乞鲍牧及诸大夫以甲入于公宫昭子闻之与恵子乘如公战于庄败国人追之国夏奔莒遂及髙张晏圉施来奔苏氏曰陈乞将立阳生乃先逐国髙襄陵许氏曰髙国奔而后陈乞弑君之谋得肆】
　　叔还防吴于柤【柤庄加切○襄陵许氏曰叔还以吴在柤故往防之始结吴好也以鲁政之不修务与吴亲以资其力君子知鲁之将有吴患矣】
　　秋
　　七月
　　庚寅楚子轸卒【左传曰楚子在城父将救陈卜战不吉卜退不吉王曰然则死也再败楚师不如死弃逃讐亦不如死命公子申为王不可则命公子结亦不可则命公子启五辞而后许将战王有疾攻大冥卒于城父子闾退曰君王舎其子而让羣臣敢忘君乎从君之命顺也立君之子亦顺也与子西子期谋潜师闭涂逆越女之子章立之而后还髙氏曰昭王委政囊瓦宠费无极使贤人诛戮诸侯怨叛入郢之祸宫污冡发防不免其身迄得反国而卒于位者国有一申包胥也】
　　齐阳生入于齐【左传曰陈僖子使召公子阳生夜至于齐僖子使子士之母养之与馈者皆入立之使胡姬以安孺子如赖去鬻姒杀王甲拘江说囚王豹于句窦之丘髙氏曰系阳生于齐者与小白同义不书自鲁者鲁无助也】
　　齐陈乞弑其君荼【荼音舒公作舎○左传曰公使朱毛告于陈子曰微子则不及此然君异于器不可以二器二不匮君二多难敢布诸大夫僖子不对而泣曰君举不信羣臣乎以齐国之困困又有忧少君不可以访是以求长君庻亦能容羣臣乎不然夫孺子何罪毛复命公悔之毛曰君大访于陈子而图其小可也使毛迁孺子于骀不至杀诸野幕之下诸殳冒淳杜氏曰弑荼者朱毛阳生也而书陈乞以明乞立阳生而荼见弑则祸由乞始也髙氏曰春秋书弑君之贼虽其人不自为必以祸所从发为主所以诛其意也】
　　冬
　　仲孙何忌帅师伐邾【髙氏曰鲁人必欲灭邾而后已自公即位以来四书邾役积明年入邾之乱】
　　宋向巢帅师伐曹【髙氏曰乐髠伐之犹未服且为入曹起也】
　　【经书月一书日一大衍厯正月己夘小壬午冬至二月戊申大三月戊寅小四月丁未大五月丁丑小六月丙午大七月丙子小庚寅十五日八月乙巳大九月乙亥小十月甲辰大十一月甲戌小十二月癸夘大】
　　七年【癸丑敬王三十二年○晋覇定二十四○蔡成三○曹阳十四○卫出五○郑声十三○陈闵十四○杞僖十八○宋景二十九○齐悼公阳生元年○秦悼四○楚惠王章元年○吴夫差八】
　　春
　　宋皇瑗帅师侵郑【左传曰郑叛晋故也髙氏曰晋衰齐乱故宋公闚覇也不务徳而加兵于人非覇主之义故书侵张氏曰宋郑始因隙地以起兵争卒致各取其师以逞其杀人之志所以详其交争之实也襄陵许氏曰定十五年老丘之役郑宋始搆怨至是复侵九年取郑师于雍丘十三年取宋师于嵒】
　　晋魏曼多帅师侵卫【左传曰卫不服也杜氏曰五年晋伐卫至今未服髙氏曰卫侯弃其父至今六年矣犹未纳也晋不以此致讨而以范中行氏加兵于卫故书侵】
　　夏
　　公防吴于鄫【左传曰吴来征百牢子服景伯对曰先王未之有也吴人弗听乃与之反自鄫以吴为无能为也张氏曰比年书防吴所以着哀公之失谋于始而遗患于后日也髙氏曰吴欲覇诸侯故鲁先往防之杜氏曰鄫今琅琊鄫县】
　　秋
　　公伐邾
　　八月
　　己酉入邾以邾子益来【左传曰季康子欲伐邾乃飨大夫以谋之子服景伯曰小所以事大信也大所以保小仁也背大国不信伐小国不仁孟孙曰二三子以为何如对曰禹合诸侯于涂山执玉帛者万国今其存者无数十焉唯大不字小小不事大也伐邾及范门茅成子请告于吴不许曰鲁击柝闻于邾吴二千里不三月不至何及于我师遂入邾处其公宫众师尽掠邾众保于绎师宵掠以邾子益来献于亳社囚诸负瑕邾茅夷鸿以束帛乘韦自请救于吴曰鲁弱晋而逺吴以陵我小国若夏盟于鄫衍秋而背之四方诸侯其何以事君且鲁赋八百乘君之贰也邾赋六百乘君之私也以私奉贰唯君图之苏氏曰鲁入邾以邾子益来而不书灭何也邾大夫茅夷鸿保于茅请救于吴明年吴为之伐鲁鲁复邾子故不言灭也在外曰以归在内曰以来内外之别也】
　　宋人围曹【髙氏曰宋之伐曹数矣今又围之亦已甚矣】
　　冬
</div>
    <div class="pagination">
<a href="春秋纂言_page52.html">上一页</a><span>...</span><a href="春秋纂言_page48.html">48</a><a href="春秋纂言_page49.html">49</a><a href="春秋纂言_page50.html">50</a><a href="春秋纂言_page51.html">51</a><a href="春秋纂言_page52.html">52</a><span class="current-page">53</span><a href="春秋纂言_page54.html">54</a><a href="春秋纂言_page55.html">55</a><a href="春秋纂言_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
