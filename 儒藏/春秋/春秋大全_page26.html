<!DOCTYPE html>
<html>
 <head>
  <meta charset="utf-8"/>
  <title>
   春秋大全 - 第 26 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋大全 - 第 26 页/共 57 页
  </h1>
  <div class="content">
   附録【左传晋人患秦之用士防也夏六卿相见于诸浮赵宣子曰随防在秦贾季在狄难日至矣若之何中行桓子曰请复贾季能外事且由旧勲郤成子曰贾季乱且罪大不如随防能贱而有耻柔而不犯其知足使也且无罪乃使魏寿余伪以魏叛者以诱士防执其帑于晋使夜逸请自归于秦秦伯许之履士防之足于朝秦伯师于河西魏人在东寿余曰请东人之能与夫二三有司言者吾与之先使士防士防辞曰晋人虎狼也若背其言臣死妻子为戮无益于君不可悔也秦伯曰若背其言所不归尔帑者有如河乃行绕朝赠之以策曰子无谓秦无人吾谋适不用也既济魏人噪而还秦人归其帑其处者为刘氏】
　　邾子蘧蒢卒【蘧其居反蒢丈居反】
　　【左传邾文公卜迁于绎史曰利于民而不利于君邾子曰苟利于民孤之利也天生民而树之君以利之也民既利矣孤必与焉左右曰命可长也君何弗为邾子曰命在养民死之短长时也民苟利矣迁也吉莫如之遂迁于绎五月邾文公卒君子曰知命】
　　自五月不雨至于秋七月
　　【茅堂胡氏曰春秋书僖公三年正月不雨夏四月不雨六月雨全与文十三年自正月不雨至于秋七月文意不同唐陈氏曰凡旱为灾多系于夏竟夏不雨则为灾如僖三年书六月雨则旱不竟夏不为灾斯书正月不雨至秋七月夏在中为灾可知苟亦曰夏大旱则嫌连春秋不雨苟备书三时不雨更曰大旱则文繁矣】世室屋壊【世左谷作大音泰】
　　【左传秋七月大室之屋壊书不共也公羊传世室者何鲁公之庙也周公称大庙鲁公称世室羣公称宫此鲁公之庙也曷为谓之世室世室犹世室也世世不毁也周公何以称大庙于鲁封鲁公以为周公也周公拜乎前鲁公拜乎后曰生以养周公死以为周公主然则周公之鲁乎曰不之鲁也封鲁公以为周公主然则周公曷为不之鲁欲天下之一乎周也鲁祭周公何以为牲周公用白牡鲁公用骍犅羣公不毛鲁祭周公何以为盛周公盛鲁公焘羣公廪世室屋壊何以书讥何讥尔久不修也谷梁传大室屋壊者有壊道也讥不修也大室犹世室也周公曰大庙伯禽曰大室羣公曰官礼宗庙之事君亲割夫人亲舂敬之至也为社稷之主而先君之庙壊极称之志不敬也程子曰观春秋中文公事宗庙最为不谨遂有世室屋壊之变天人之际可不畏哉何氏曰不月者蒙上月】
　　世室鲁公之庙也【何氏曰鲁公周公之子伯禽始封之君故不毁】周公称大【音泰】庙鲁公称世室羣公称宫【范氏曰尔雅宫谓之室室谓之宫然则其实一也葢尊伯禽而异其名】书世室屋壊讥久不修也【杜氏曰简慢宗庙使至倾颓故书以见臣子之不恭】何以知久乎自正月不雨则无壊道也不雨凡七月而先君之庙壊不恭甚矣【髙氏曰世室者人君所常有事焉者也公每月朝之有司又当以时黝垩之岂有将壊而不知者且又无淫雨之灾而其屋自壊则其不知省也久矣或问旱干水溢一切工作自宜报罢自正月不雨至于七月犹言大室屋壊如何茅堂胡氏曰居处犹欲完葺况宗庙乎此与庄公三筑台不雨筑郿大无麦禾不同大室既壊必须便修而春秋不书意可知矣世室始封之祖庙新宫成公之祢宫御廪粢盛之所藏皆当务也时不亟则讥缓制不备则讥略故更造而不书者虽用民力不可已也】凡此皆志文公怠慢不谨事宗庙以致鲁国衰削之由垂戒切矣【临川吴氏曰世室伯禽之庙也周公封于鲁留相王朝而不适鲁使伯禽就封周公虽不适鲁然实为鲁之始祖故鲁之大庙祀周公百世不毁伯禽虽代受封然上有周公为之父则不得为始祖其庙为昭之第一室亲尽则毁诸侯之礼唯大庙不毁二昭二穆皆四世而递迁周天子也周之王业自文武始故后稷居大庙文武庙谓之世室与大庙皆百世不毁此天子之礼非诸侯所得僭也成王赐鲁重祭俾大庙得以天子之礼祀周公鲁人以伯禽为始受封之君欲不毁其庙故以其庙为世室如周之文武以尊伯禽僭也文公怠慢久不修庙遂至屋壊圣人书之因见鲁世室之非礼也世大二字通用故左谷误世为大谷梁谓大室犹世室以为伯禽庙字虽误而义与公羊同杜氏以为大庙之室诸儒多从之夫庙制中央一室谓之大室书洛诰记成王祭文王武王而曰王入大室祼则文武庙亦有大室非大庙之室也且不早修庙以致屋壊则大庙之屋尽壊也若果大庙屋壊当书大庙今书大室则大庙之中前堂后寝左右夹室东西二厢皆不壊而唯中间一室独壊也于义有不通矣汪氏曰王制诸侯太祖之庙郑氏以太祖为始封之君孔氏正义谓始封如齐太公之属伯禽封于鲁以奉周公之祀则周公实鲁之始祖而伯禽乃始封之君故鲁人权宜变礼而不祧鲁公之主以为世室春秋志世室屋壊而不书新作世室则亦未可以为非礼也后世援例而立武宫官又桓僖亲尽不毁而説者且妄谓武宫亦称世室则非礼矣庐陵李氏曰此条胡氏从公谷皆以为鲁公称世室明堂位亦曰鲁公之庙文世室也而习左氏者以为伯禽庙当举号諡故以为大庙之室而曰此周公之庙也然春秋尝书大事于大庙此则不书大庙而书大室故未可以为周公庙也】
　　冬公如晋衞侯防公于沓【防下公无公字】
　　【临川吴氏曰公往朝晋衞侯要之于路而与公防于沓欲因公以请平于晋也】
　　狄侵衞
　　【临川吴氏曰晋不能霸故狄屡犯中国因衞侯之出乗间侵之】
　　十有二月己丑公及晋侯盟公还自晋郑伯防公于棐【棐芳尾反公作斐】
　　【左传冬公如晋朝且寻盟衞侯防公于沓请平于晋公还郑伯防公于棐亦请平于晋公皆成之郑伯与公宴于棐子家赋鸿雁季文子曰寡君未免于此文子赋四月子家赋载驰之四章文子赋采薇之四章郑伯拜公答拜公羊传还者何善辞也何善尔往党衞侯防公于沓至得与晋侯盟反党郑伯防公于棐故善之也谷梁传还者事未毕也自晋事毕也杜氏曰棐郑地郑衞贰于楚畏晋故因公请平髙氏曰凡言公及诸侯防者皆公往与之防也沓之防公已出鲁而衞侯因公之将如晋而来防棐之防郑伯因公还未至于鲁而就防之故皆曰防公初衞郑舍晋而从楚岂得已哉强弱之势不敌灭亡之徴可待姑为一时之讨尔而晋未之察季文子相鲁侯为之请成以纾两国之患春秋善和难故详志之且见公一出而二国附如此惜乎其自怠也汪氏曰棐即棐林夫诸侯将朝于天子而预相防礼也今文公朝晋而往返防衞郑之君非礼也然自叔仲惠伯防郤缺于承筐今公又防衞侯郑伯于沓棐而明年新城之盟服楚之国皆弃异即同则辅伯之功鲁亦不能无助于晋焉公羊以谓春秋善之此圣人待衰世之意也宣公之世衞侯为晋致鲁使孙良夫来盟而黒壤之防公卒见辱比事以观美恶见矣庐陵李氏曰沓棐之防乃衞郑不忘晋伯而介鲁以求通观鸿雁载驰之赋其情可见矣　刘氏曰谷梁云还者事未毕也自晋事毕也非也毕则云毕未毕则云未毕且毕且未毕如何为义乎】
　　【戊顷王六年崩子班嗣位是申为匡王春秋皆不书崩葬】十有四年【晋灵八齐昭二十卒衞成二十二蔡庄二十三郑穆十五曹文五陈灵公平国元年桓二十四宋昭七秦康八楚庄王旅元年】春王正月公至自晋
　　【汪氏曰文公即位至是十有三年而朝晋者三过于事天子之礼故圣人如此一简书之特详自后成公之世朝晋者四襄公之世朝晋者五昭公朝晋而屡不见纳事霸益恭而益自辱矣】
　　附録【左传春顷王崩周公阅与王孙苏争政故不赴凡崩薨不赴则不书祸福不告亦不书惩不敬也】
　　邾人伐我南鄙叔彭生帅师伐邾
　　【左传邾文公之卒也公使吊焉不敬邾人来讨伐我南鄙故惠伯伐邾家氏曰鲁以七年伐邾取须句邾人不能报至是兴南鄙之师左氏乃谓邾人讨鲁之不敬彼小国安敢责礼于大国亦修怨耳春秋联书所以交致其责】
　　夏五月乙亥齐侯潘卒
　　【左传子叔姬妃齐昭公生舍叔姬无宠舍无威公子商人骤施于国而多聚士尽其家贷于公有司以继之夏五月昭公卒舍即位髙氏曰孝公名昭而諡潘曰昭非礼甚矣】
　　附録【左传邾文公元妃齐姜生定公二妃晋姬生捷菑文公卒邾人立定公捷菑奔晋】
　　六月公防宋公陈侯衞侯郑伯许男曹伯晋赵盾癸酉同盟于新城
　　【左传从于楚者服且谋邾也谷梁传同者有同也同外楚也程氏曰诸侯始防议合而后盟盟者志同故书同同惧楚也何氏曰盟不日者刺诸侯微弱信在赵盾杜氏曰新城宋地在梁国谷熟县西】
　　同盟于新城同外楚也其曰同者志诸侯同欲非强【上声】之也【家氏曰诸侯既散而复合春秋书同盟与齐桓于幽之同盟其事虽异所以为同则一也去夷即华人心天理之同然是以春秋与之特书曰同与诸侯之同乎中国也】而宋公陈侯郑伯在焉则知楚次厥貉三国虽从诚有弗获己者削而不书葢恕之也蔡不与【音预】盟果有背【音佩】华即夷之实矣夷考晋楚行事未有以大相远也而春秋予夺如此者荆楚僭王若与同好陵蔑中华是将代宗周为共主君臣之义灭矣可不谨乎【髙氏曰去冬衞郑皆因公而请平于晋至是诸侯之从楚者复附晋也夫天王崩葬诸侯皆若不闻而相与同盟可乎不待贬而自见也张氏曰许自文公围之不服襄公又尝伐之今始与盟防也平庵项氏曰幽之同同授诸侯于诸侯也新城之同同授诸侯于大夫也汪氏曰春秋惟新城鸡泽单子与盟故皆志日于同盟之上以谨其凟君臣之分也蜀杜氏曰赵盾专政书日以谨其恶也陈氏曰向也扈之盟不序诸侯此其复序何诸夏之志也晋救江无功救郑无功与秦亟战而楚浸强交聘于中国得蔡次厥貉矣而晋遂不竞于是公朝晋衞侯来防公还自晋郑伯来防诸侯之惧甚矣汲汲于晋而为此盟如之何勿序也以诸夏之汲汲于晋也而徒以赵盾主是盟书曰同盟同众辞也自幽以来未之有也则不与晋以主是盟之辞也庐陵李氏曰谷梁疏除二幽同尊周外同外楚之盟十有四而传独于新城断道鸡泽平丘发传者此为外楚之始而举断道以包上下则清丘虫牢马陵于蒲于戚柯陵虚朾之类省文可知至鸡泽复发传者楚人转盛中国外之弥甚故更发之则咸亳城重丘亦其义也平丘又重发外楚之文者平丘以下中国微弱外楚之事止矣故发传以终之也】
　　附録【左传秋七月乙卯夜齐商人弑舍而让元元曰尔求之久矣我能事尔尔不可使多蓄憾将免我乎尔为之】
　　秋七月有星孛入于北斗【孛音佩】
　　【左传周内史叔服曰不出七年宋齐晋之君皆将死乱公羊传孛者何彗星也其言入于北斗何北斗有中也何以书记异也谷梁传孛之为言犹茀也其曰入北斗斗有环域也】
　　孛者恶气所生闇乱不明之貌也入于北斗者【杜氏曰既见而移入北斗】斗有环城【范氏曰斗有规郭入其魁中】天之三辰纲纪星也宋先代之后齐晋天子方伯中国纪纲彗者所以除旧布新也【何氏曰孛者邪乱之气状如篲篲者扫故置新之象孙氏曰偏指曰彗光芒四出曰孛】祯祥妖孽随其所感先事而着【刘氏曰北斗贵星人君之象也茀星乱臣之类言邪乱之臣将并弑其君】后三年宋弑昭公又二年齐弑懿公又二年晋弑灵公此三君者皆违道失徳而死于乱符叔服之言天之示人显矣史之有占明矣【汪氏曰春秋书孛者三此年入北斗而兆宋齐晋之弑昭十七年孛于大辰而兆王子朝之祸哀十三年孛于东方而吴将为越所灭始而应在伯国继而应在王室终而应在蛮夷吴楚亦不能霸矣天变愈甚而世变愈极春秋葢伤之也】
　　公至自防
　　晋人纳防菑于邾弗克纳【捷公作接菑侧其反】
　　【左传晋赵盾以诸侯之师八百乗纳捷菑于邾邾人辞曰齐出貜且长宣子曰辞顺而弗从不祥乃还公羊传纳者何入辞也其言弗克纳何大其弗克纳也何大乎其弗克纳晋郤缺帅师革车八百乗以纳接菑于邾娄力沛若有余而纳之邾娄人言曰接菑晋出也貜且齐出也子以其指则接菑也四貜且也六子以大国压之则未知齐晋孰有之也贵则皆贵矣虽然貜且也长郤缺曰非吾力不能纳也义实不克尔也引师而去之故君子大其弗克纳也此晋郤缺也其称人何贬曷为贬不与大夫专废置君也曷为不与实与而文不与文曷为不与大夫之义不得专废置君也谷梁传是郤克也其曰人何也微之也何为微之也长毂五百乗緜地千里过宋郑滕薛夐入千乗之国欲变人之主至城下然后知何知之晩也弗克纳未伐而曰弗克何也弗克其义也捷菑晋出也貜且齐出也貜且正也捷菑不正也】
　　邾文公元妃齐姜生定公二妃晋姬生捷菑文公卒邾人立定公捷菑奔晋赵盾以诸侯之师八百乗纳捷菑于邾邾人辞曰齐出貜且长宣子曰非吾力不能纳也义实不尔克也引师而去之故君子善之而书曰弗克纳也【何氏曰大其不以已非夺人之是赵氏曰弗克纳言失之于前而得之于末愈乎遂也】在易同人之九四曰乗其墉弗克攻吉象曰乗其墉义弗克也其吉则困而反则也【朱子曰乗其墉矣则非其力之不足也特以义之弗克而不攻耳能以义断困而反于法则故吉也】其赵盾之谓矣圣人以改过为大过而不改将文过以遂非则有怙终之刑【书舜典怙终贼刑注怙谓有恃终谓再犯】过而能悔不贰过以远罪则有迁善之美其曰弗克纳见【音现】私欲不行可以为难矣然则何以称人大夫而置诸侯非也【刘氏曰闻义而改见义而徙奚为而不免于贬曰不耻过怍非仅得免怙终之刑耳何足以言贤夫贤者之事其君言必谋于义行必顺于道是以无过举奚有用贱陵贵用少陵长以力为之者哉】闻义能徙故为之讳内以讳为贬外以讳为善【陆氏曰废置诸侯王者之事人臣专之罪莫大焉夫子善其闻义能徙故为之讳也凡事不合理而心可嘉者皆以讳为善汪氏曰宣子执伯国之政奉不正而夺正虽曰隐之而其罪亦甚矣赵氏曰左氏云赵盾以诸侯之师八百乗纳捷菑于邾若实用诸侯师经不合不书故知妄也唐陈氏曰文六年赵盾将中军持国政郤克宣十七年方代士防将中军则纳捷菑乃宣子明矣庐陵李氏曰此条三传之义皆同但公谷以为郤缺郤克者失之正义曰捷菑不言邾者下有于邾之文犹纳子纠不言齐者上有伐齐之文也顿子北燕伯旧是国君故称其国纳衞世子蒯聩于戚者以上下无衞文故称国也】
　　附録【左传周公将与王孙苏讼于晋王叛王孙苏而使尹氏与启讼周公于晋赵宣子平王室而复之　楚庄王立子孔潘崇将袭羣舒使公子燮与子仪守而伐舒蓼二子作乱城郢而使贼杀子孔不克而还八月二子以楚子出将如商密庐戢黎及叔麇诱之遂杀鬭克及公子燮初鬭克囚于秦秦有殽之败而使归求成成而不得志公子夑求令尹而不得故二子作乱】
　　九月甲申公孙敖卒于齐
　　【左传穆伯之从已氏也鲁人立文伯穆伯生二子于莒而求复文伯以为请襄仲使无朝听命复而不出三年而尽室以复适莒文伯疾而请曰谷之子弱请立难也许之文伯卒立惠叔穆伯请重赂以求复惠叔以为请许之将来九月卒于齐告丧请葬弗许谷梁传奔大夫不言卒而言卒何也为受其丧不可不卒也其地于外也范氏曰卒在常所则不地婴齐卒貍蜃仲遂卒于垂或逾境或不逾境皆书地陆氏曰奔大夫不书卒非我臣也既许其归即我臣也故书之且明君臣之义死生一也髙氏曰敖废命奔莒此诛废之罪也已而奔齐主齐而请复公于是乎许之则其卒也是亦大夫而已矣所以特书其卒以典刑之壊且为齐人归丧起也张氏曰特书卒于齐见其俯仰愧怍无所容于天地之间死而无所宁其身也】
　　齐公子商人弑其君舍
　　【左传齐人定懿公使来告难故书以九月齐公子元不顺懿公之为政也终不曰公曰夫已氏公羊传此未逾年之君也其言弑其君舍何已立之已杀之成死者而贱生者也谷梁传舍未逾年其曰君何也成舍之为君所以重商人之弑也商人其不以国氏何也不以嫌代嫌也舍之不日何也未成为君也】
　　州吁弑君则以国氏商人独称公子何也以国氏者累【劣伪反】及乎上称公子者诛止其身夫州吁宠爱有匹嫡夺正之渐庄公养成其恶而莫之禁至于弑逆则有以致之矣故曰以国氏者累及乎上按左氏鲁叔妃配齐昭公生舍叔姬无宠舍无威商人心知其孤危寡特可以取而代也于是骤施于国而多聚士然则商人弑逆出于其身之所为而非昭公有以致之也故曰称公子者诛止其身舍未逾年而成之为君者谷梁子曰成舍之为君所以重商人之弑也【陆氏曰春秋之作本以惩奸恶若未逾年之君被弑而不曰君则逆乱之臣皆以未逾年而肆其凶恶故原情立义而以弑君书晋奚齐本不正故异于此孙氏曰嫌未逾年与成君异故诛商人为万世戒髙邮孙氏曰人子之心则未逾年而称子国人弑君则未逾年而称君此春秋所以辨君臣之分而防簒弑之祸汪氏曰子般子赤不成之为君者夫子鲁臣为国讳恶与笔削他国事不同葢成舍之为君所以别其与奚齐异而与他弑君同苟不成其为君则商人与他弑异矣○赵氏曰公羊云其言弑何已立之已杀之假如非已立之得不为君乎临川吴氏曰叔姬书子乃文公女左氏以叔姬为舍母夫文公即位才十四年岂有女配齐昭公而生子可立为君者哉齐昭公以僖二十八年即位叔姬配昭公当在僖公末年时文公尚为世子岂有世子年幼而有女嫁邻国年长之君为夫人者乎况文四年逆妇姜于齐葢昭之女也岂有齐昭既娶鲁文之女而鲁文又娶齐昭之女者乎故知左氏以舍母为文公女者妄也】
　　宋子哀来奔
　　【左传宋髙哀为萧封人以为卿不义宋公而出遂来奔书曰宋子哀来奔贵之也公羊传宋子哀者何无闻焉尔谷梁传其曰子哀失之也】
　　宋昭公无道髙哀为萧封人以为卿不义宋公而出遂来奔书曰子哀贵之也【杜氏曰贵其不食污君之禄辟祸速也】易曰几者动之微吉之先见者也君子见几而作不俟终日【汪氏曰谓见几而作审择所处不待其微之着也夫子所谓乱邦不居是也】宋子哀有焉昔微子去纣列于三仁之首子哀不立于危乱之邦而春秋书字谓能贵爱其身以存道也若偷生避祸而去国出奔亦何取之有【陆氏曰奔者皆有罪而子哀独以宋公不义不贪其禄而去之出奔之美者春秋所未有故书字以褒之孙氏曰子哀亦公弟叔肸之比张氏曰自宋昭公在位终始无一善可称大臣死祸出奔者比比皆是独子哀洁身而去不蹈陨身濡尾之悔观荡意诸再归而卒不免则子哀之见几而作岂非既明且哲之流哉故书字以与之髙氏曰春秋之法自外至者非有罪则不名自内出者非有罪则不书若但书子哀之来则不见奔义若书名书奔则与有罪者等故特书字而季子来归不书出奔葢为此也汪氏曰或以子哀为昭公之子若子纠子同之类然见父之危舍之而去未必书子或又以为宋公族子子姓哀名然诸国之臣未有以国姓为氏者当从子哀书字为是】
　　冬单伯如齐齐人执单伯
　　齐君舍鲁之甥也商人弑舍固忌鲁矣鲁使单伯如齐齐人意欲辱鲁故执单伯并子叔姬而诬之以罪【髙邮孙氏曰不言及者非单伯累之齐人自执子叔姬尔髙氏曰齐人诬单伯以淫子叔姬而并执之不言及者不可及也两书齐人执者以明单伯子叔姬之无是事也别而言之若二事焉所以重齐人之罪也明年书单伯至自齐又书齐人来归子叔姬则知齐人执之者诬也】不称行人公羊所谓以己执之者也【何氏曰己者己大夫自以大夫之罪执之也王氏曰谓自以单伯已罪执之非为鲁也○刘氏曰左氏云王使单伯如齐非也若单伯为周大夫何以书至自齐乎公羊云道淫也谷梁云私罪也皆非也张氏曰单伯自庄元年至今已八十余年未必一人或其子若孙欤汪氏曰晋栾书栾黡父子同称栾伯士渥浊士弥牟祖孙同称士伯而家父仍叔诗序皆有之或世称之也春秋因其本称而称之若髙子是也公谷云道淫乃齐之诬辞耳】
　　齐人执子叔姬
　　【左传襄仲使告于王请以王宠求昭姬于齐曰杀其子焉用其母请受而罪之冬单伯如齐请子叔姬齐人执之又执子叔姬公羊传执者曷为或称行人或不称行人称行人而执者以其事执也不称行人而执者以己执也单伯之罪何道淫也恶乎淫淫于子叔姬然则曷为不言齐人执单伯及子叔姬内辞也使若异罪然谷梁传私罪也单伯淫于齐齐人执之齐人执子叔姬叔姬同罪也程子曰商人弑君之恶已显而执叔姬之事圣人不独罪商人也齐人不讨贼俱北面事之又敢执其君母齐之人均有罪焉故曰齐人】
　　子叔姬者齐君舍之母也弑其君执其母皆商人所为而以为齐人执之何也商人弑君之罪已显而齐人党贼之恶未彰商人骤施【去声】于国而多聚士是以财诱齐国之人而济其恶也齐人懐商人之私惠忘君父之大伦弑其君而不能讨执其母而莫之救则是举国之人皆有不赦之罪也【张氏曰执无罪书人者固春秋之例也然其君无罪则其臣当为之用而罪在上其君当讨之贼而臣为之用则罪在下而不在上矣齐人不以商人为不共戴天之雠而相帅以为之用执邻国之命卿与其君母则商人无责焉而罪齐国之人也】假有人焉正色而立于朝谁敢致难【去声】其君与执其母而不之顾乎故圣人书曰齐人执子叔姬所以穷逆贼之党与而治之也其讨罪之防严矣故曰春秋成而乱臣贼子惧【陆氏曰左氏言叔姬乃齐君母春秋例无执本国人者此乃鲁女嫁齐齐不受而执之尔临川吴氏曰窃详事意齐舍年幼新立急欲求配居丧而娶文公之女故其逆其归皆不书姬归当是九月之末至齐而舍己被弑姬无所从故十月之初鲁遣单伯往请叔姬商人恶鲁与舍为昏因单伯来诬以暧昧之罪将以辱鲁单伯乃叔姬归齐之后如齐而非送叔姬也】
　　【己匡王酉元年】十有五年【晋灵九齐懿公商人元年衞成二十三蔡庄三十四卒郑穆十六曹文六陈灵二杞桓二十五宋昭八秦康九楚庄二】
　　春季孙行父如晋
　　【左传春季文子如晋为单伯与子叔姬故也张氏曰鲁不能闲暇明政刑以义讨齐而反因晋以求于齐行父为大夫不能请讨弑君之贼晋为盟主不能奉天讨于商人皆罪也临川吴氏曰齐商人有可讨之罪而鲁弱不敢当齐之强使人与君女遭其执辱故上卿往聘于晋欲借伯主之重请于齐以释之也】
　　三月宋司马华孙来盟【华戸化反】
　　【左传宋华耦来盟其官皆从之书曰宋司马华孙贵之也公与之宴辞曰君之先臣督得罪于宋殇公名在诸侯之策臣承其祀其敢辱君请承命于亚旅鲁人以为敏谷梁传司马官也其以官称无君之辞也来盟者何前定也不言及者以国与之也】
　　司马主兵之官【蔡氏曰司马主戎马之事军政莫急于马故以司马名官】称华孙者自督弑殇公诸侯受赂失贼不讨使秉宋政及其后世继掌兵权春秋之所禁者故传【去声】载其承命亚旅之词而经书曰宋司马华孙来盟其曰华孙犹季孙叔孙仲孙臧孙之类【家氏曰书华孙者着其为华督之孙如武氏子仍叔之子】不书名者义不系于名也不称使以是专行为无君矣【范氏曰擅权专国不君其君縁其不臣因曰无君吕氏曰不言使自请之也髙氏曰不由君命擅来求盟故直书宋司马华孙来盟以罪之家氏曰穆襄之族连嵗为乱翦君之羽翼几尽遂奉公子鲍因襄夫人大树党与为簒夺之计昭公仅拥虚器而已华耦因襄夫人之党豫自结于诸侯以免讨其不称使言不以君命至也汪氏曰来盟不称使者三其权皆在来盟之臣然屈完能服齐桓之义髙子能定鲁国之难圣人皆予之华耦专权结好于邻国而不能免昭公于凶逆则罪也】孟子曰所谓故国非谓其有乔木有世臣之谓也春秋此义其欲后世以贤者之类功臣之胄为世臣然后委之以政乎【孙氏曰宋自僖公防诸侯于薄释宋公之后未尝与鲁通问今华孙来结盟以寻旧好　刘氏曰左氏云宋华耦来盟其官皆从书曰宋司马华孙贵之也非也周之礼经诸侯相聘其使介有常数矣不闻其官皆从以为典也庐陵李氏曰张氏用髙邮孙氏曰昭公闇乱国事废弛大臣外奔耦惧邻国因间以谋其国于是请来盟以结好而纾难宋大夫书于经多矣惟三人以官举又皆在昭公之世岂非节义之士因世乱而后显欤其来出于自请故不书使结好合于事宜能其官也参之屈完髙子来盟书法亦通但与胡氏异耳】
　　夏曹伯来朝
　　【左传礼也诸侯五年再相朝以修王命古之制也蜀杜氏曰凡书来朝皆讥讥其不朝天子而相朝失其正也汪氏曰曹伯十一年来朝才越四年而又朝不翅如事天子之礼文公屡受小国之朝而不报亦犹屡朝于齐晋而不见答也○赵氏曰左氏云诸侯五年再相朝古之制也按周礼诸侯犹各以服数朝天子若诸侯五年再相朝即须四面而往无停歇时矣以理推之诸侯除州伯之外无相朝之限】
　　齐人归公孙敖之丧
　　【左传齐人或为孟氏谋曰鲁尔亲也饰棺寘诸堂阜鲁必取之从之卞人以告惠叔犹毁以为请立于朝以待命许之取而殡之齐人送之书曰齐人归公孙敖之丧为孟氏且国故也葬视共仲声已不视帷堂而哭襄仲欲勿哭惠伯曰丧亲之终也虽不能始善终可也史佚有言曰兄弟致美救乏贺善吊灾祭敬丧哀情虽不同毋絶其爱亲之道也子无失道何怨于人襄仲説帅兄弟以哭之他年其二子来孟献子爱之闻于国或谮之曰将杀子献子以告季文子二子曰夫子以爱我闻我以将杀子闻不亦远于礼乎远礼不如死一人门于句鼆一人门于戾丘皆死公羊传何以不言来内辞也胁我而归之笋将而来也】
　　公孙敖庆父之后行又丑矣【汪氏曰据奔莒从已氏宋氏曰出奔之过轻弑君之后重】出奔他国其卒与丧归皆书于策者许翰以谓文伯惠叔二子之哀诚无己也故鲁人从其请国史记其事仲尼因而不革者以敖着教也【杜氏曰大夫丧还不书鲁感子以赦父敦公族之恩崇仁孝之教故特録敖丧以示义髙氏曰鲁既许之复而立其子为仲孙氏矣岂有臣其子而不使之奔其父之丧者乎崇公族之恩笃君臣之义则姑听其家以其丧归可也】易曰有子考无咎【朱子曰蛊者前人已壊之绪子能干之则饰治而振起不累其父而可以无咎矣】周公命蔡仲曰尔尚葢前人之愆【蔡氏曰尚庶几也葢掩也言庶几能掩其父之恶也汪氏曰不言来归葢齐人但送于竟上而敖之子自取以葬故不曰来于哀姜书曰夫人氏之丧至自齐而不曰齐人归之此夫人与大夫之别也或谓敖废君命不当録其卒又不当受其丧今按敖实鲁国之罪人丧无可归之义而惠叔哀毁以请恳切之至遂许以归葬圣人纪之于春秋一以闵其子之孝一以着三桓渐强之由虽有罪而获赦也　刘氏曰有来者有不来者此其不来者也春秋据实而书耳敖死殆十月岂可置之编舆以行哉公羊之説非也】
　　六月辛丑朔日有食之鼓用牲于社
　　【左传非礼也日有食之天子不举伐鼓于社诸侯用币于社伐鼓于朝以昭事神训民事君示有等威古之道也髙氏曰庄公两以日食鼓用牲于社其非礼妄作义已着矣今文公亦复如此必以为先朝故事可举而行之也后世人君有举行先朝故事不顾义之可否皆因陋承误不知春秋之义者也】
　　单伯至自齐
　　【左传齐人许单伯请而赦之使来致命书曰单伯至自齐贵之也谷梁传大夫执则致致则名此其不名何也天子之命大夫也】
　　单伯天子之命大夫也故逆王姬防伐宋使【去声】于齐皆书其字致而不名与意如婼【敕略反】异者无所书而不尊王命谨臣礼也【王氏曰内大夫适他国不以久近其归未尝书至惟被执而得反则以至书大夫国体一国之休戚系焉故也临川吴氏曰鲁臣自他国至者三此单伯至自齐意如婼至自晋是也皆为齐晋所执幸得解脱故书其至以此见经之书至者皆危之也庐陵李氏曰鲁大夫之遭执而书至者三单伯书者尊之也叔孙婼不去氏贤之也意如去族左氏所谓尊晋罪已也执而不书至者季孙行父葢与公同归以至公为重也　张氏曰若如左氏之説以单伯为周大夫则是晋执王使春秋既不书其自周来鲁又止书其至鲁而不复言其归京师是同之于鲁之臣子无复周鲁大夫之异且无以明齐人之执王使岂春秋辨上下尊王室之义哉】
　　晋郤缺帅师伐蔡戊申入蔡
　　【左传新城之盟蔡人不与晋郤缺以上军下军伐蔡曰君弱不可以怠戊申入蔡以城下之盟而还凡胜国曰灭之获大城焉曰入之公羊传入不言伐此其言伐何至之日也其日何至之日也赵氏曰入而言伐言伐之不服而后入也所以兼恶蔡髙氏曰蔡侯既与楚子次于厥貉故不与新城之盟晋郤缺伐之斯有名矣凡伐不言入伐之不服然后入焉见蔡虽附楚楚人不之救也故书戊申入蔡而足以知楚之不足恃矣此虽蔡人自取之亦所以甚晋也然晋曽不修所以服楚而暴小国以争诸侯欲使区区之蔡捍楚之强而不二则亦难矣故言伐言入甚之也谨而日之又甚之也张氏曰君弱不可以怠修徳以来蔡上也缺乃以兵伐而入其国徒示威武暴及其都民而蔡终不心服谓之能佐霸主服诸侯可乎言伐言入甚之也家氏曰晋文践土于温翟泉之防蔡皆与防楚次厥貉蔡为罪首以附之郤缺伐之斯有名矣然齐桓溃蔡而后临楚意不专在蔡也今晋不能敌楚虽入蔡而不有益见其无能为耳陈氏曰自伐书阳处父入书郤缺侵书赵穿由是凡役书大夫○庐陵李氏曰此条入而书伐举日于伐入之间通经无此例公羊以为兵至即入赵子云若然当云戊申晋郤缺伐蔡入之此既先伐而后曰入则非即入可知矣安得与甲寅齐人伐衞同义乎故窃疑书法于此乃予晋而罪蔡之文葢厥貉之次独蔡有心于从楚新城之盟中国大协而蔡又不至蔡之得伐未为过也又不即听命故春秋特书戊申于伐蔡之下者见其不服然后入之也虽不得谓之义举犹近乎用师之有节者未可以为暴也谷梁疏説颇得之胡氏虽无传以前厥貉新城责蔡之文推之必非责晋之意】
　　秋齐人侵我西鄙
　　【谷梁传其曰鄙远之也其远之何也不以难介我国也髙氏曰齐商人簒弑又执我命大夫罪不胜诛而反加兵于我故贬而人之也临川吴氏曰鲁无得罪于齐齐之兴师无名故曰侵】
　　季孙行父如晋
　　【左传齐人侵我西鄙故季文子告于晋髙氏曰一嵗再如晋皆为齐故】
　　冬十有一月诸侯盟于扈
　　【左传冬十一月晋侯宋公衞侯蔡侯陈侯郑伯许男曹伯盟于扈寻新城之盟且谋伐齐也齐人赂晋侯故不克而还于是有齐难是以公不防书曰诸侯盟于扈无能为故也凡诸侯防公不与不书讳君恶也与而不书后也程氏曰此盟为齐乱也鲁以备齐不在防故不序又称诸侯者众辞见众国无能为也】
　　盟于扈者晋侯宋公衞蔡陈郑曹许八国之君也何以不序略之也【杜氏曰将伐齐晋侯受赂而止故总曰诸侯言不足序列陈氏曰非一役再有事而不序诸侯散辞也临川吴氏曰晋侯伯主也而与诸侯同称诸侯不以霸主畀晋灵也】春秋于外国君臣同词而不分爵号【去声】説者以为略之也八国曷为略之等于外国乎齐人弑君不能致讨受赂而退奚以爲中国矣不曰晋人防诸侯盟于扈而曰诸侯盟者分恶于诸侯也陈恒弑其君孔子沐浴而朝告于哀公请讨之弑君之贼夫人之所得讨也而况诸侯乎况于邻国乎【刘氏曰大者天地其次君臣道莫先焉晋为伯主齐弑其君兴诸侯而莫能正晋固有罪矣诸侯皆莫之讨不亦病乎夫诸侯不专征者也陈恒弑简公而孔子请讨焉是岂非义而孔子行之哉从此观之盟于扈之意晋固有罪而诸侯亦病矣】略诸侯而不序以其欲讨齐罪而复【扶又反】不能也况于邻壤初不与盟防者乎鲁君之罪亦可知也【胡氏曰春秋以好生恶杀为心独至弑逆之贼必诛而不赦葢乱常毁则赦而不诛则天理灭矣汪氏曰此年盟扈欲讨齐而不果十七年防扈欲讨宋而不能皆以赂而弃讨贼之义故皆略诸侯而不序左氏一则曰无能为一则曰无功皆谓其废天讨而纵乱贼也七年公防诸侯晋大夫盟于扈赵盾内专废置其君而诸侯俯首以听命是亦簒弑之萌矣故晋大夫不书名氏説者当比事而考之陈氏曰向也扈之盟赵盾为之则其不序诸侯犹曰大夫主是盟也此国君也曷为不序散辞也新城之盟不可以不序徒以诸夏之志焉耳而晋侯不出于是楚伯成而顷王崩葬不见于春秋诸侯无统纪甚矣故终灵公之篇凡合诸侯皆散辞传曰无能为也○赵氏曰左氏云凡诸侯防公不与则不书按诸侯防公不与而列防者非一则知左氏之説非也】
　　十有二月齐人来归子叔姬
　　【左传王故也公羊传其言来何闵之也此有罪何闵尔父母之于子虽有罪犹若其不欲服罪然谷梁传其曰子叔姬贵之也其言来归何也父母之于子虽有罪犹欲其免也程子曰执之书故来归不得不书】不言齐子叔姬来归而曰齐人来归子叔姬者见【音现】子叔姬无罪齐人自絶而归之尔【刘氏曰出夫人者未尝不使大夫将命叔姬郯伯姬曰来归此其曰齐人来归子叔姬春秋正名别贤治不肖子叔姬以祸乱逐非得罪于先君鲁虽受之其义固可以自止故谓之齐人来归明罪之在也髙氏曰凡内女见黜皆书来归罪在姬也此书齐人来归者罪在齐人也晋合诸侯盟于扈受齐赂而不伐齐故齐人自归子叔姬以解诸侯之意】春秋深罪齐人以商人为君而不知其恶故其执其归与弑其君商人皆称齐人深责之也【家氏曰父母志归其女情之不容己者国君志讨邻贼亦义之不容己者也况鲁甥以弑殒鲁女以执辱霸主不能讨鲁国所当问文公诚能赫然发愤请命天王大兴师徒问齐人弑舍之罪纵未能以商人为戮亦足以伸大义于天下乃卑躬下气以请叔姬置讨贼之公义笃归女之私情书齐人执子叔姬齐人归子叔姬其执其释在人闵姬而病鲁也○刘氏曰公羊云其言来何闵之也非也加来何以为闵不加来何以为不闵此直来归耳无强説也谷梁云父母于子虽有罪犹欲其免也亦非也郯伯姬来归有罪见出者也齐人来归子叔姬无罪齐人强出之者也】
　　齐人侵我西鄙遂伐曹入其郛
　　【左传齐侯侵我西鄙谓诸侯不能也遂伐曹入其郛讨其来朝也季文子曰齐侯其不免乎已则无礼而讨于有礼者曰女何故行礼礼以顺天天之道也已则反天而又以讨人难以免矣诗曰胡不相畏不畏于天君子之不虐幼贱畏于天也在周颂曰威天之威于时保之不畏于天将何能保以乱取国奉礼以守犹惧不终多行无礼弗能在矣公羊传郛者何恢郭也入郛书乎曰不书入郛不书此何以书动我也动我者何内辞也其实我动焉尔襄陵许氏曰鲁尽礼于晋而见侵弗恤曹修礼于鲁而被伐莫救夫岂特齐之暴戾无道皆晋灵赵盾之失职也髙氏曰商人弑君自立诸侯防于扈谋伐之晋取赂而还是成商人为君也故自此遂书齐侯商人知诸国之无能为益无顾忌肆其威暴且恚鲁仗晋以谋已故一嵗而再侵鲁恶鲁而及曹非理甚矣凡伐不言入入其郛者甚之也因鲁而加兵于曹曰侵可也而曰伐者讨其以王礼事鲁执辞正也陈氏曰入郛皆不书于齐鲁书之侵我皆书人于是书齐侯异其文者异其事也庐陵李氏曰齐鲁之争齐桓未伯之先有长勺次郎之役晋文未伯之先有至酅取谷之役至此而齐三弱鲁矣虽以子叔姬无宠之故而实晋伯之不振也陈氏云兵事书遂必天下之大故此语亦有见书侵书伐书入郛皆特笔则此役书遂固不可与齐桓之侵蔡遂伐楚例论而又有甚于楚之侵陈遂侵宋晋之侵郑遂侵衞者矣外兵事书遂者五而齐独两见焉晋之失伯非齐为之欤○啖氏曰公羊云入郛不书此何以书动我也按因其侵伐我遂入曹故得详其事非为其动我也刘氏曰入郛殆矣几乎入矣势不轻于围岂得不书哉】
　　【庚匡王戌二年】十有六年【晋灵十齐懿二衞成二十四蔡文公申元年郑穆十七曹文七陈灵三桓二十六宋昭九弑秦康十楚庄三】
　　春季孙行父防齐侯于阳谷齐侯弗及盟
　　【左传春王正月及齐平公有疾使季文子防齐侯于阳谷请盟齐侯不肯曰请俟君间公羊传其言弗及盟何不见与盟也谷梁传弗及者内辞也行父失命矣齐得内辞也赵氏曰大夫求盟诸侯宜弗盟也讥公不亲往程子曰鲁齐既先约盟而公称疾不往乃使季孙行父防故齐侯不及盟张氏曰文公即位之元年以防霸主为惮而付之公孙敖以取晋怒鲁之不得志于晋者数十年今齐之乱公能修明政刑告天子方伯以讨其罪则虽大国必畏之矣既不能然反使商人得以强大而威我亲戚命使执辱于齐边鄙被兵与国蒙伐此有志者困心衡虑而图之之时也文公方且宴安于其国复使其臣犯分求盟以平累日之隙抑何不思之甚哉汪氏曰弗者迁词若曰我本欲及齐盟而齐弗及我盟也上既曰防齐侯则是齐许之防非絶鲁也六月公子遂及齐侯盟可知矣王氏曰齐懿之不与行父盟非果能以大夫不可抗诸侯之礼责鲁而不盟也特以势轧鲁而胁文公之亲至及襄仲纳赂则贪于利而不复责文公之不至矣故直书曰齐侯弗及盟不以商人之侮辱为耻也然平丘之盟则书公不与盟此不曰行父弗及盟而书齐侯则季孙亦不能无责矣庐陵李氏曰酅之弗及鲁畏齐而弗敢及也阳谷之弗及齐弱鲁而弗见及也】
　　夏五月公四不视朔
　　【左传疾也公羊传公曷为四不视朔公有疾也何言乎公有疾不视朔自是公无疾不视朔也然则曷为不言公无疾不视朔有疾犹可言也无疾不可言也谷梁传天子告朔于诸侯诸侯受乎祢庙礼也公四不视朔公不臣也以公为厌政以甚矣】
　　天子班朔于诸侯诸侯每月奉以告庙出视朝政【何氏曰礼诸侯受十二月朔政于天子藏于太祖庙每月朔朝庙使大夫南面奉天子之命君北面受之乃察一月之政颁于其国故谓之视朔必受之于庙者孝子縁生以事死亲存则朝朝而夕夕已死不敢忘故朝庙受朔而视政也杜氏曰诸侯每月必听政因朝于庙今公以疾阙不得视二月三月四月五月朔也】文公四不视朔公羊子以为有疾也不言疾自是公无疾不视朔也【何氏曰是后公不复视朔政事委任公子遂孔氏曰此后有不告朔者亦不复书其讥已明矣不复讥也髙邮孙氏曰视朔之礼废自文公始不曰始不视朔者或行而或废也】此见圣人所书之意若后复视朔者必于此书公有疾与昭公如晋之事比矣【张氏曰春秋微显志晦之法无往不寓以见讳国恶而莫不实之意文公以疾不视朔春秋不用昭公有疾乃复之例书公有疾四不视朔而特书公四不视朔葢文公自是因循不讲告朔之礼以致他公不复举行所以定哀之时圣人有我爱其礼之言羊存而礼废其必始于此欤】文公厌政备见于经闰不告朔不视无雨不闵防同不与庙壊不修作主不时事神治民之怠也则其心放而不知求久矣【髙氏曰朔者天子之所颁也诸侯上禀天子之命下授万民之时故其奉王朔告于庙则谓之告朔退而视朝以授民则谓之视朔前此未有书不视朔者若其有疾则亦常事尔此特书者见尽非有疾而然也葢欲符季孙行父之言使齐不疑耳蜀杜氏曰六月闰月不告朔犹朝于庙夫子録之是幸其礼不尽废也今又书不视朔是未尝朝庙听政礼废甚矣汪氏曰告朔乃诸侯所以奉天子之政令当时诸侯既不禀命于天子而自立又不朝于天子而述职其所以承天子之命而受之民者惟有此耳水木本原之义泯灭而仅存者也文公昉废此礼而不行实有无王之心非特怠于事神治民而已也公羊左氏以为公有疾谷梁以为无疾今考四不视朔责在齐侯不及盟之后公子遂盟郪丘之前葢公性怠惰兹惧商人之辱已故因微疾而托之以不听政遂辞齐而不防然二百四十二年岂无因疾不视朔者而皆不书庄公七月有疾八月薨亦不书八月不视朔是文公之疾非果不能视事也子贡欲去告朔之羊葢沿袭之以是为不急之务或废或行至春秋之末虽贤者以为当废春秋特笔以罪文公讥其作俑耳庐陵李氏曰文公不视朔左氏以为有疾而公谷以为无疾三传説皆通葢此时本以疾而诈齐自是遂因循废之尔朱子曰鲁自文公始不视朔则此后不复告朔可知前闰月之不告犹行朝庙之礼也于是朝庙亦不举矣又曰正义云告朔谓告于祖庙视朔谓听治月政视朔由公疾而废其告朔或有司告之不必废也此亦一説】
　　六月戊辰公子遂及齐侯盟于郪丘【郪音西公作犀丘谷作师丘公羊疏作菑丘】
　　【左传公使襄仲纳赂于齐侯故盟于郪丘谷梁传复行父之盟也杜氏曰郪丘齐地汪氏曰此盟鲁有畏而强欲与之盟也然行父请盟则弗及仲遂纳赂则俯从商人之为君可知矣见弑于近习宜哉髙氏曰春秋书公四不视朔非特讥公之怠亦以见公子遂要盟之由则知此盟非齐侯之欲故明年齐侯复伐西鄙仅少纾而已故谨而日之家氏曰齐鲁皆千乗之国齐能伐鲁鲁岂不能扞齐况直而壮者在鲁曲而老者在齐彼以其力我以其义吾何慊于彼而行父襄仲乞盟不得至纳赂求盟鲁之君臣有愧甚矣】
　　秋八月辛未夫人姜氏薨
　　【杜氏曰僖公夫人文公母也】
　　毁泉台
　　【左传有蛇自泉宫出入于国如先君之数秋八月辛未声姜薨毁泉台公羊传泉台者何郎台也郎台则曷为谓之泉台未成为郎台既成为泉台毁泉台何以书讥何讥尔筑之讥毁之讥先祖为之已毁之不如勿居而已矣谷梁传丧不贰事贰事缓丧也以文为多失道矣自古为之今毁之不如勿处而已矣】
　　先祖为之非矣【何氏曰庄公所筑台于郎】然台之存毁非安危治乱之所系也虽勿居可也而必毁之是暴其失有轻先祖之心此履霜之渐弑父与君之萌春秋之所谨也故书【孙氏曰恶劳民也筑之劳毁之劳既筑又毁可谓劳矣髙邮孙氏曰毁者全除之与堕异也先君为之是而毁之是毁先君之美也为之非而毁之是先君之恶也公羊之説得之薛氏曰筑之葢劳人也又劳人以彰为者之非是益非也汪氏曰或者谓先君筑之非则今毁之是文公毁之为庄公灭恶孝之大者夫孟献子以其兄所为之室尚曰毁之重劳且不敢间况以国君而劳民以毁先君之所筑者乎○刘氏曰谷梁云丧不二事二事缓丧也非也但毁一台何能令丧缓乎声姜九月而丧所以缓者亦犹作僖公主岂为毁台乎李氏尧俞曰左氏记蛇妖春秋有异皆备书何故而阙之其説妄也】
　　楚人秦人巴人灭庸
　　【左传楚大饥戎伐其西南至于阜山师于大林又伐其东南至于阳丘以侵訾枝庸人帅羣蛮以叛楚麋人帅百濮聚于选将伐楚于是申息之北门不启楚人谋徙于阪髙蒍贾曰不可我能往寇亦能往不如伐庸夫麋与百濮谓我饥不能师故伐我也若我出师必惧而归百濮离居将各走其邑谁暇谋人乃出师旬有五日百濮乃罢自庐以往振廪同食次于句澨使庐戢黎侵庸及庸方城庸人逐之囚子杨窻三宿而逸曰庸师众羣蛮聚焉不如复大师且起王卒合而后进师叔曰不可姑又与之遇以骄之彼骄我怒而后可克先君蚡冒所以服陉隰也又与之遇七遇皆北唯禆鯈鱼人实逐之庸人曰楚不足与战矣遂不设备楚子乗驿防师于临品分为二队子越自石溪子贝自仞以伐庸秦人巴人从楚师羣蛮从楚子盟遂灭庸】
　　楚大饥戎与防濮交伐之而庸人幸其弱帅羣蛮以叛楚此取灭之道也楚人谋徙于阪【音反】髙蒍【于委反】贾曰不可我能往寇亦能往不如伐庸亦见其谋国之善矣故列书三国而楚不称师减楚之罪词也【张氏曰庸乗饥馑帅蛮危楚楚一畏徙则无以保其国然御变待敌亦制服之而已夷人宗社岂王法之所容乎楚子克庸而遂灭之其罪大矣是以人楚子而罪其灭也髙氏曰楚率秦巴以灭庸则秦又听服于楚矣夫城濮之役秦人在焉遂与中国盟防晋襄因殽之役报复不已自是失秦使其协和以欀楚且讨其弑君父之罪葢有余力而晋反弃秦以资楚此中国所以不振也】
　　冬十有一月宋人弑其君杵臼
　　【左传宋公子鲍礼于国人宋饥竭其粟而贷之年自七十以上无不馈饴也时加羞珍异无日不数于六卿之门国之材人无不事也亲自桓以下无不恤也公子鲍美而艳襄夫人欲通之而不可夫人助之施昭公无道国人奉公子鲍以因夫人于是华元为右师公孙友为左师华耦为司马鳞鱹为司徒荡意诸为司城公子朝为司寇初司城荡卒公孙寿辞司城请使意诸为之既而告人曰君无道吾官近惧及焉弃官则族无所庇子身之贰也姑纾死焉虽亡子犹不亡族既夫人将使公田孟诸而杀之公知之尽以宝行荡意诸曰盍适诸侯公曰不能具大夫至于君祖母以及国人诸侯谁纳我且既为人君而又为人臣不如死尽以其宝赐左右以使行夫人使谓司城去公对曰臣之而逃其难若后君何冬十一月甲寅宋昭公将田孟诸未至夫人王姬使帅甸攻而杀之荡意诸死之书曰宋人弑其君杵臼君无道也文公即位使母弟须为司城华耦卒而使荡虺为司马公羊传弑君者曷为或称名氏或不称名氏大夫弑君称名氏贱者穷诸人大夫相杀称人贱者穷诸盗】此襄夫人使甸杀之也而书宋人者昭公无道国人之所欲弑也【范氏曰称人者众辞众之所同则君过可知陈氏曰称人犹曰众人杀之云耳昭公之篇大夫特书官而意诸不言及大夫而不书官则臣子何罪意诸而言及则昭公疑于殇闵薛氏曰书人皆微者也国君无道微者得以杀之君之罪而又诛其臣子也】君无道而弑之可乎诸侯杀其大夫虽当【去声】于罪若不归司寇犹有专杀之嫌以为不臣矣况于北面归载奉之以为君也故曰人臣无将将而必诛昭公无道圣人以弑君之罪归宋人者以明三纲人道之大伦君臣之义不可废也【永嘉吕氏曰称人以弑则其国人咸有罪焉宋人弑其君杵臼国人利公子鲍之惠奉而欲立之因昭公田孟诸郊甸之师攻而杀之是宋国之人皆欲弑之也齐人弑其君商人亦齐人利商人之惠纵其弑舍而君之及邴歜阎职弑懿公而国人又莫之讨是齐国之人皆有罪也莒人弑其君密州以莒子虐国人攻而弑之是莒国之人皆有弑君之心也】然则有土之君可以肆于民上而无诛乎诸侯无道天子方伯在焉臣子国人其何居【音基】死于其职而明于去就从违之义斯可矣【髙氏曰不书葬贼不讨也杵臼之死襄夫人为之也若专归罪于夫人则杵臼无道失众之恶无自而见惟以众言之则夫人之罪在其中矣此之谓善志春秋之世君以无道致祸者众矣独杵臼与齐商人莒密州称人以弑者天之所废必若桀纣然以桀之虐民欲与之偕亡而成汤放之犹有慙徳以纣之不善亿兆离心而文王事之犹不敢违况君罪未至此而辄为贼以弑之乎汪氏曰昭公自言不能其大夫至于君祖母以及国人则其无道而不足以君宋固不诬矣然左氏云公子鲍美而艳襄夫人欲通之使襄夫人与鲍果有淫行则举国之人岂肯心悦诚服而当国大臣安有顺鲍之所欲而君之乎此未可信窃意昭公无道久失众心故襄夫人密使人因众恶而戮之既戮之而犹加以美諡则将掩其杀国君之恶也春秋推见至隐书曰宋人弑其君既足以着昭公无道之实又斥宋人大恶之罪而襄夫人以君祖母从国人之弑其君其与弑之罪不书而自见矣朱子纲目于后魏冯太后鸩显祖直书曰太后弑其主葢取春秋书宋弑昭公之例也】荡意诸亦死职春秋削之不得班于孔父仇牧荀息何也三子闲其君而见杀春秋之所取也意诸知国人将弑其君而不能止知昭公之将见杀而不能正坐待其及而死之所谓匹夫匹妇自经于沟渎而莫之知也奚得与死于其职者比乎【汪氏曰意诸违乱出奔未几而复反既不能引其君当道使免于难又徇于利害之私而守位不去其亦不仁矣】圣人所以独取髙哀之去而书字以褒之也
　　【辛匡王亥三年】十有七年【晋灵十一齐懿三衞成二十五蔡文二郑穆十八曹文八陈灵四桓二十七宋文公鲍元年秦康十一楚庄四】
　　春晋人衞人陈人郑人伐宋
　　【左传晋荀林父衞孔达陈公孙宁郑石楚伐宋讨曰何故弑君犹立文公而还卿不书失其所也程子曰行天讨而成其乱失天职也故不卿之】
　　列国之卿其君所与共天位治天职者宋有弑君之乱欲行天讨而伐宋乃其职也复不能讨而成其乱是不足为国卿失其职矣故皆贬而称人【陈氏曰曷为贬称人失讨贼之义也宋贼无主名宜若勿讨其责诸侯以讨之何子弑父凡在宫者杀无赦臣弑君凡在官者杀无赦众人弑君贼奈何勿讨也贼可以勿讨则昭公书葬矣】大夫帅师称名氏贱者穷诸人其称人贱之也陈恒弑简公孔子请讨曰以吾从大夫之后不敢不告也【髙氏曰孔子虽已告老犹请讨之况正居卿大夫之位者乎春秋之诛乱贼如鲁宣公者与谋也如楚公子比者与事也若宋文公始无弑君之谋终无弑君之逆而以为弑君者有其情也今诸国之师不探其情而无所委罪焉贬而人之不亦宜乎】
　　夏四月癸亥葬我小君声姜【声公作圣】
　　【左传有齐难是以缓公羊传圣姜者何文公之母也髙氏曰九月乃葬慢也不称僖姜而别为之諡非礼也文公三不与诸侯盟防四不视朔又缓葬其母其怠于政事可知也已○刘氏曰左传云有齐难是以缓按声姜薨后乃无齐难既葬而有齐师耳】
　　齐侯伐我西鄙六月癸未公及齐侯盟于谷
  </div>
  <div class="pagination">
   <a href="春秋大全_page25.html">
    上一页
   </a>
   <span>
    ...
   </span>
   <a href="春秋大全_page21.html">
    21
   </a>
   <a href="春秋大全_page22.html">
    22
   </a>
   <a href="春秋大全_page23.html">
    23
   </a>
   <a href="春秋大全_page24.html">
    24
   </a>
   <a href="春秋大全_page25.html">
    25
   </a>
   <span class="current-page">
    26
   </span>
   <a href="春秋大全_page27.html">
    27
   </a>
   <a href="春秋大全_page28.html">
    28
   </a>
   <a href="春秋大全_page29.html">
    29
   </a>
   <a href="春秋大全_page30.html">
    30
   </a>
   <a href="春秋大全_page31.html">
    31
   </a>
   <span>
    ...
   </span>
   <a href="春秋大全_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
