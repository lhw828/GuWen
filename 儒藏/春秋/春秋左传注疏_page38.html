<!DOCTYPE html>
<html>
 <head>
  <meta charset="utf-8"/>
  <title>
   春秋左传注疏 - 第 38 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋左传注疏 - 第 38 页/共 45 页
  </h1>
  <div class="content">
   春秋左氏传注疏卷五十考证
&lt;经部,春秋类,春秋左传注疏&gt;
　　钦定四库全书
　　春秋左传注疏卷五十一【起昭公二十四年尽二十五年】
　　晋杜氏注　唐陆德明音义　孔颖达疏
　　经二十四年春王二月丙戌仲孙貜卒注无传孟僖子也音义【貜俱缚反徐俱碧反】
　　婼至自晋注喜得赦归故书至
　　夏五月乙未朔日有食之
　　秋八月大雩
　　丁酉伯郁厘卒注无传未同盟而赴以名丁酉九月五日有日无月音义【郁于六反厘本又作力之反又音来】疏【注正义曰此年五月乙未朔一大一小七月甲午朔九月癸巳朔五日得丁酉文在八月之下是有日而无月也】
　　冬吴灭巢注楚邑也书灭用大师疏【注正义曰大都以名通故不系楚也襄十三年传例曰用大师焉曰灭】
　　葬平公注无传
　　传二十四年春王正月辛丑召简公南宫嚚以甘桓公见王子朝注简公召庄公之子召伯盈也嚚南宫极之子桓公甘平公之子音义【嚚鱼巾反见贤遍反】刘子谓苌曰甘氏又往矣对曰何害同德度义注度谋也言唯同心同德则能谋义子朝不能于我无害音义【度徒洛反注同】疏【注正义曰同德度义尚书泰誓文也刘云案孔安国云德钧则秉义者彊苌此言取彼为説必其与彼德同乃度义之胜负但使德胜不畏彼彊故卽引泰誓而劝其务德杜为不见古文故致有此谬今知非者彼尚书之文论两敌对战揆度有义者彊此论甘氏又往旣不能同徳何能度义属意有异与书义不同且引诗断章其类多矣刘以为杜违尚书之文而规其过非也】太誓曰纣有亿兆夷人亦有离德注言纣众亿兆兼有四夷不能同德终败亡音义【纣直九反亿于力反】疏【注正义曰孔安国云夷人谓平人杜为夷狄之人者案四年传曰啇纣为黎之搜东夷叛之孔杜各自为义其意俱通刘以杜为过而规其短非也】余有乱臣十人同心同德注武王言我有治臣十人虽少同心也今大誓无此语音义【治直吏反】此周所以兴也君其务德无患无人戊午王子朝入于邬注缑氏西南有邬聚言子朝稍强音义【邬乌户反缑古侯反又若侯反聚才住反】○晋士弥牟逆叔孙于箕注将礼而归之叔孙使梁其踁待于门内注踁叔孙家臣音义【踁户定反】曰余左顾而欬乃杀之注疑士伯来杀已故谋杀之音义【欬苦代反】右顾而笑乃止叔孙见士伯士伯曰寡君以为盟主之故是以久子注久执子以谢邾不腆敝邑之礼将致诸从者使弥牟逆吾子叔孙受礼而归二月婼至自晋尊晋也注贬婼族所以尊晋婼行人故不言罪已音义【腆他典反从才用反】疏【注正义曰卿当备书名氏去氏则为贬责贬婼之族喜于得免所以尊晋而自屈也释例曰意如至自晋传言尊晋罪已婼至自晋传复重但言尊晋者意如以罪见执宜在罪已婼本使人不应见执故尊晋而已内大夫行还皆不书至异于公也今此二人执而见释更以书至见义也杜言见义者见其喜得释特告庙而书至也】○三月庚戌晋侯使士景伯涖问周故注涖临也就问子朝敬王知谁曲直音义【涖音利】疏【正义曰晋助敬王久矣今使景伯如周问曲直者以子朝更彊久竞未决晋人恐敬王不成更审其事故疑而使察之也晋人于此乃辞王子朝不纳其使则以前犹与徃来其心两望至此始絶耳】士伯立于干祭而问于介众注干祭王城北门介大也音义【干音千祭侧界反介音戒注同】晋人乃辞王子朝不纳其使注众言子朝曲故音义【使所吏反】○夏五月乙未朔日有食之梓愼曰将水注隂胜阳故曰将水昭子曰旱也日过分而阳犹不克克必甚能无旱乎注过春分阳气盛时而不胜隂阳将猥出故为旱音义【猥乌罪反】阳不克莫将积聚也注阳气莫然不动乃将积聚音义【阳不克莫絶句】○六月壬申王子朝之师攻瑕及杏皆溃注瑕杏敬王邑音义【瑕户加反杏户孟反溃户内反】郑伯如晋子大叔相见范献子献子曰若王室何对曰老夫其国家不能恤敢及王室抑人亦有言曰嫠不恤其纬注嫠寡妇也织者常苦纬少寡妇所宜忧音义【相息亮反嫠本又作厘力之反纬有贵反】而忧宗周之陨为将及焉注恐祸及已音义【陨于敏反】今王室实蠢蠢焉注蠢蠢动扰貎音义【蠢昌允反扰而小反本又作动摄】吾小国惧矣然大国之忧也吾侪何知焉吾子其早图之诗曰缾之罄矣惟罍之耻注诗小雅罍大器缾小器常禀于罍者而所受罄尽则罍为无余故耻之音义【侪仕皆反缾本又作瓶歩丁反罍音雷】疏【注正义曰此诗小雅蓼莪刺厉王之诗也或曰缾是器罍大缾小实由罍所资缾是小器常禀受于罍今缾罄尽罍更无物以共缾惟是罍之耻也缾喻周罍喻晋言周之微弱相依恃于晋今王室乱矣晋无力以助之是晋之耻也诗注云缾小而尽罍大而盈刺王不使富分贫众恤寡】王室之不宁晋之耻也献子惧而与宣子图之注宣子韩起乃徴防于诸侯期以明年注为明年防黄父传音义【父音甫】○秋八月大雩旱也注终如叔孙之言○冬十月癸酉王子朝用成周之宝珪于河注祷河求福音义【珪于河本或作沈于河沈直防反又如字】甲戌津人得诸河上注珪自出水隂不佞以温人南侵注不佞敬王大夫晋以温兵助敬王南侵子朝拘得玉者取其玉将卖之则为石王定而献之注不佞献玉音义【拘音俱王定而献之本或作王定之】与之东訾注喜得玉故与之邑巩县西南訾城是也音义【訾子斯反】○楚子为舟师以略吴疆注略行也行吴界将侵之音义【疆居良反行下孟反下同】沈尹戌曰此行也楚必亡邑不抚民而劳之吴不动而速之注速召也吴踵楚注蹑楚踵迹音义【踵章勇反蹑女辄反】而疆埸无备邑能无亡乎越大夫胥犴劳王于豫章之汭注汭水曲音义【埸音亦犴音岸劳力报反汭如鋭反】越公子仓归王乘舟注归遗也音义【归如字又其媿反乗防证反又如字遗唯季反】仓及寿梦帅师从王注寿梦越大夫音义【梦莫公反】王及圉阳而还注圉阳楚地音义【圉鱼吕反】疏【正义曰王归行及圉阳仓与寿梦辞还归于越也】吴人踵楚而边人不备遂灭巢及钟离而还注钟离不书告败略沈尹戌曰亡郢之始于此在矣王壹动而亡二姓之帅注二姓之帅守巢踵离大夫音义【帅所类反注同】几如是而不及郢诗曰谁生厉阶至今为梗注诗大雅厉恶阶道梗病也音义【几居岂反又音几梗更猛反】疏【注正义曰此诗大雅桑柔刺厉王之诗也】其王之谓乎注为定四年吴入郢传
　　经二十有五年春叔孙婼如宋
　　夏叔诣会晋赵鞅宋乐大心卫北宫喜郑游吉曹人邾人滕人薛人小邾人于黄父音义【诣五计反】
　　有鸜鹆来巢注此鸟穴居不在鲁界故曰来巢非常故书音义【鸜其居反嵇康音权本又作鸲音劬公羊传作鹳音权郭璞注山海经云鸜鹆鸲鹆也鹆音欲】疏【注正义曰此鸟穴居今验犹然考工记云鸜鹆不逾济禹贡导沇水东流为济入于河溢为荥东出于陶丘北又东至于菏又东北防于汶又北东入于海济经齐鲁之界鲁在汶水之南鸜鹆北方之鸟南不逾济旧不在鲁界今来鲁而不穴又巢居故曰来巢传曰书所无也是非常故书也公羊传曰何以书记异也何异尔非中国之禽也宜穴又巢谷梁亦然案今大河以北皆有鸜鹆不得云非中国之禽也宜穴又巢信然】秋七月上辛大雩季辛又雩注季辛下旬之辛也言又重上事音义【重直龙反又直用反】疏【注正义曰月有三辛上辛上旬之辛也季辛下旬之辛也长歴推校此年七月己丑朔上辛月三日季辛二十三日也不书其日之辰空言辛者本见旱甚欲知二雩相去逺近耳无取于辰故空书辛也季辛又雩不言大者言又见其重上事上辛是大雩明季辛亦大雩也春秋旱则修雩雩而得雨则书雩喜雩有益雩而不得雨则书旱以明灾成此书二雩者上辛雩而得雨雨少寻卽为旱故季辛又雩传曰秋书再雩旱甚也是言前雩少得雨旱甚而复雩故贾云上辛不注是也公羊传曰又雩者何又雩者非雩聚以逐季氏也公以九月始孙岂七月已与季氏战乎若使时实不旱亦不得托雩以聚众矣】
　　九月己亥公孙于齐次于阳州注讳奔故曰孙若自孙让而去位者阳州齐鲁竟上邑未敢直前故次于竟音义【孙音逊本亦作逊注及传同竟音境下同】齐侯唁公于野井注济南祝阿县东有野井亭齐侯来唁公公不敢远劳故逆之往至野井音义【唁音彦吊失国曰唁】
　　冬十月戊辰叔孙婼卒注公不与小敛而书日者公在外非无恩【与音预敛力验反】
　　十有一月己亥宋公佐卒于曲棘注陈留外黄县城中有曲棘里宋地未同盟而赴以名
　　十有二月齐侯取郓注取郓以居公也音义【郓音运】传二十五年春叔孙婼聘于宋桐门右师见之注右师乐大心居桐门语卑宋大夫而贱司城氏注司城乐氏之大宗也卑贱谓其才德薄昭子告其人曰右师其亡乎君子贵其身而后能及人是以有礼注唯礼可以贵身贵身故尚礼今夫子卑其大夫而贱其宗是贱其身也注贱人人亦贱已能有礼乎无礼必亡注为定十年乐大心出奔传疏【正义曰扬子法言云何以动而见敬曰敬人何以动而见侮曰侮人然则贵人者人亦贵之卑人者人亦卑之此言凡人轻贱其身则不能以尊贵之道及于他人若君子能自贵其身者已先贵人欲其身之贵是以须有礼然后能以尊贵之道及于他人旣尊贵他人是以有礼】宋公享昭子赋新宫注逸诗疏【正义曰燕礼记云升歌鹿鸣下管新宫郑云新宫小雅逸篇也其诗旣逸知是小雅篇者管卽笙也以燕礼及乡饮酒升歌笙歌同用小雅知新宫必是小雅但其诗辞义皆亡无以知其意也】昭子赋车辖注诗小雅周人思得贤女以配君子昭子将为季孙迎宋公女故赋之音义【辖本又作□胡瞎反将为于伪反】疏【注正义曰周人思得贤女以配君子车□诗序也杜以下云逆女故知将为季孙迎宋公之女故赋之杜必知为逆女而赋者以车□之诗论逆女之事其诗云间关车之□兮思娈季女逝兮言间关然设此车□思忆娈然季女而往迎之又云辰彼硕女令德来教皆论逆女之事又昭子因聘迎女已共宋公平论故于享礼之时而赋车辖犹如季文子如宋致女还赋韩奕之诗与此正同又何不可而刘以为昭子赋车辖不为逆女又以新宫非昏姻之事而规杜过然新宫旣亡焉知非是亲好茍生异见于义非也】明日宴饮酒乐宋公使昭子右坐注坐宋公右以相近言改礼坐音义【乐音洛近附近之近礼坐如字又才卧反】疏【注正义曰燕礼云司宫筵賔于户西东上小臣设公席于阼阶上西鄕是礼坐公西向賔南向也宋公使昭子右坐令在宋公之右盖在宋公之北同西向以相近言其改礼坐也】语相泣也乐祁佐注助宴礼退而告人曰今兹君与叔孙其皆死乎吾闻之哀乐注可乐而哀音义【哀乐音洛注及下同】而乐哀注可哀而乐皆防心也心之精爽是谓魂魄魂魄去之何以能久注为此冬叔孙宋公卒传音义【丧息浪反下同】○季公若之姊为小邾夫人注平子庻姑与公若同母故曰公若姊疏【注正义曰公若卽平子之叔父也不言平子之姑而云公若之姊明公若是平子庶叔此姑与公若同母故曰公若姊也】生宋元夫人注宋元夫人平子之外姊生子以妻季平子昭子如宋聘且逆之注平子人臣而因卿逆季氏强横音义【妻七计反横华孟反】公若从注从昭子音义【从才用反又如字注同】谓曹氏勿与鲁将逐之注曹氏宋元夫人曹氏告公公告乐祁乐祁曰与之如是鲁君必出政在季氏三世矣注文子武子平子疏【注正义曰武子生悼子悼子生平子政在季氏唯云三世不数悼子者悼子未为卿而卒不执鲁政故不数也十二年传曰季悼子之卒也叔孙昭子以再命为卿卿必再命乃得经书名氏七年三月经书叔孙婼如齐涖盟其年十一月季孙宿卒是悼子先武子而卒平子以孙继祖也】鲁君丧政四公矣注宣成襄昭无民而能逞其志者未之有也国君是以鎭抚其民诗曰人之云亡心之忧矣注诗大雅言无人则忧患至音义【逞勅景反】鲁君失民矣焉得逞其志靖以待命犹可动必忧注为下公孙传音义【焉于防反】○夏防于黄父谋王室也注王室有子朝乱谋定之赵简子令诸侯之大夫注简子赵鞅输王粟具戍人曰明年将纳王注纳王于王城子大叔见赵简子简子问揖让周旋之礼焉对曰是仪也非礼也疏【正义曰乐记云簠簋俎豆制度文章礼之器也升降上下周旋裼袭礼之文也又曰铺筵席陈尊俎列笾豆以升降为礼者礼之末节也故有司掌之仲尼燕居云子张问礼子曰师尔以为必铺几筵升降酌献酬酢然后谓之礼乎言而履之礼也又五年传云公如晋自郊劳至于赠贿礼无违者晋侯以为知礼女叔齐曰是仪也非礼也此问揖让周旋之礼又云是仪也非礼也凡此诸文皆言礼与仪异礼之与仪非为大异但所从言之有不同耳礼是仪之心仪是礼之貎本其心谓之礼察其貌谓之仪行礼必为仪为仪未是礼故云仪非礼也郑礼序云礼者体也履也统之于心曰礼践而行之曰履此训两释良有以也郑谓体为礼履为仪是其所以礼仪别也】简子曰敢问何谓礼对曰吉也闻诸先大夫子产曰夫礼天之经也注经者道之常地之义也注义者利之宜民之行也注行者人所履行音义【之行下孟反注同】天地之经而民实则之则天之明注日月星辰天之明也因地之性注髙下刚柔地之性也疏【正义曰自夫礼至因地之性言礼本法天地也自生其六气至民失其性言天用气味声色以飬人不得过其度也是故为礼以下言圣人制礼以奉天性不使过其度也经常也义宜也夫礼者天之常道地之宜利民之所行也天地之有常道人民实法则之法则天之明道因循地之恒性圣人所以制作此礼也此传文于天言常则地亦常也于地言义则天亦义也覆言天地之经明天地皆有常也天有常明之义地有常利之义也覆云则天之明是天以明为常因地之性则地以性为义是天以光明为常义地以刚柔为常义义谓义理性谓本性言天地性义有常可以为法故民法之而为礼也注正义曰覆而无外髙而在上运行不息日月星辰温凉寒暑皆是天之道也训经为常故言道之常也载而无弃物无不殖山川原隰刚柔髙下皆是地之利也训义为宜故云利之宜也杜以今文孝经云用天之道分地之利故天以道言之地以利言之天无形言其有道理也地有质言其有利益也民之所行法象天地象天而为之者皆是天之常也象地而为之者皆是地之宜也故礼为天之经地之义也孝经以孝为天之经地之义者孝是礼之本礼为孝之末本末别名理实不异故取法天地其事同也民谓人也人禀天地之性而生动作皆象天地其践履谓之为行但人有贤与不肖行有过与不及圣人制为中法名之曰礼故礼是民之行也行者人之所履也易及尔雅竝训履为礼是礼名由践履而生也人之本性自然法象天地圣人还复法象天地而制礼教之是礼由天地而来故仲尼説孝子产论礼皆天地民三者竝言之则天之明杜以为日月星辰者以下传云为父子兄弟昏媾姻娅以象天明若众星之共北辰故知天明日月星也杜知髙下刚柔地之性者以下传云为君臣上下以则地义则君髙臣下臣柔君刚地义则地之性也传文上下其理分明人法天地其事多种杜以天明地义举要而言故不备显刑罚威狱温慈惠和刘贵杜不具载其文而规其过非也此传文天言则地言因者民见地有宜利因取而法效之因亦则之义也旣言天之经不可复言地之经故变文称义旣言则天之明不可复言则地之性故变文言因因之与则互相通也正是变文使相辟耳】生其六气注谓隂阳风雨晦明用其五行注金木水火土气为五味注酸咸辛苦甘为五色注青黄赤白黒见也音义【见贤遍反下觧见放此】章为五声注宫商角徴羽音义【征张里反】淫则昏乱民失其性注滋味声色过则伤性疏【正义曰此言天用气味声色以养人不得过其度也因上则天之下更复本之于天传称天有六气此言生其六气谓天生之也用其五行谓天用之也上天用此五行以养人五行之气入人之口为五味见于目为五色章彻于耳为五声味以养口色以养目声以养耳此三者虽复用以养人人用不得过度过度则为昏乱使人失其恒性故须为礼以节之注正义曰洪范云五行一曰水二曰火三曰木四曰金五曰土孔安国云皆其生数是其以生数为次也大禹谟説六府云水火金木土谷五行之次与洪范异者以相尅为次也此注言金木水火土者随便而言之不以义为次也五物世所行用故谓之五行五者各有材能传又谓之五材此传所説礼意意在味色声也但味色声本于五行而来五行又是六气所生故先言六气五行然后至于味色声也释名五气于其方各施行白虎通云言为天行气故谓之五行洪范又演五行云水曰润下火曰炎上木曰曲直金曰从革土爰稼穑润下作咸炎上作苦曲直作酸从革作辛稼穑作甘孔安国云咸水卤所生苦焦气之味酸木实之性辛金之气味甘味生于百谷是言五行之气为五味水味咸火味苦水味酸金味辛土味甘也五行本性自有此气气至于人乃为五味味之为异入口乃知言气为五味谓气入口与下章也也皆据人知为文味为性所有色是形之貌声是质之响色可近视声可逺闻自近以及远故以口目耳所知味色声为次也五色五行之色也木色青火色赤土色黄金色白水色黒也木生柯叶则青金被磨砺则白土黄火赤水黒则本质自然也见也谓见于人目有此五色声之清浊差为五等圣人因其有五分配五行其本末由五行而来也但旣配五行卽以五者为五行之声土为宫金为啇木为角火为徴水为羽声之清浊入耳乃知是章彻于人为五声也此言章为五声元年传云徴为五声章徴不同者据声之至人是为章彻据人之知声则为徴验是彼此之异言耳老子云五味令人口爽五色令人目盲五音令人耳聋言其过耽耆之则有此病是其过则伤本性也】是故为礼以奉之注制礼以奉其性为六畜注马牛羊鸡犬豕音义【畜许六反又楮六反】五牲注麋鹿麏狼兎音义【麋亡悲反麏九伦反本亦作防】三牺注祭天地宗庙三者谓之牺以奉五味疏【正义曰口欲尝味目欲视色耳欲聼声人之自然之性也欲之不已则失其性圣人虑其失性是故为礼以奉养其性使不失也牲牺祭祀所用非人所食而以牲犠奉五味者礼推人道以事神神之所享皆是人食尊鬼神而异其名耳故亦为奉五味注正义曰尔雅释畜马牛羊犬鸡五者之名其豕在释兽之篇畜养也家养谓之畜野生谓之兽豕有野豕故因记之于释兽耳又释畜之末别释马牛羊豕犬鸡六者之名其下题曰六畜谓此是也周礼膳夫云膳用六牲是庖用六牲也庖人掌共六畜郑云六牲马牛羊豕犬鸡六畜即六牲也始养之曰畜将用之曰牲是畜牲一也十一年传曰五牲不相为用注云五牲牛羊豕犬鸡此异彼者以上文已言六畜则五牲非六畜故别觧之周礼庖人掌共六兽郑众云六兽麋鹿熊麏野豕兎郑云兽人冬献狼夏献麋又内则无熊则六畜当有狼而熊不属今杜觧五牲之名用郑六畜之説去野豕而以其余当之也传称牛卜日曰牲郑云将用之曰牲此五者实兽也据其将用祭祀故名之曰牲服防云牲麏鹿熊狼野豕尚书泰誓武王数纣之罪云乃夷居弗事上帝神祗遗厥先宗庙弗祀牺牲粢盛旣于凶盗于神祗宗庙之下总言犠牲杜虽不见古文其言闇与之合是祭天地宗庙之牲谓之牺也然则牺亦六畜而别言之者周礼牧人凡祭祀共其犠牲以授充人系之郑云牺牲毛羽完具也授充人者当殊养之然则六畜之内取其毛羽完具别养以共祭祀者乃名为犠故与六畜异言之也服防云三牺鴈鹜雉也】为九文注谓山龙华虫藻火粉米黼黻也华若草华藻水草火画火粉米若白米黼若斧黻若两巳相戾传曰火龙黼黻昭其文也音义【黼音甫黻音弗】疏【注正义曰尚书益稷篇云帝曰予欲观古人之象日月星辰山龙华虫作防宗彝藻火粉米黼黻絺绣以五采彰施于五色作服汝明尚书之文如此其觧者多有异説孔安国云日月星为三辰华象草华虫雉也画三辰山龙华虫于衣服旌旗防五采也以五采成此画焉宗庙彜樽亦以山龙华虫为饰藻水草有文者火为火字粉若粟冰米若聚米黼若斧形黻为两已相背之精者曰絺五色备曰绣如孔此言日也月也星辰也山也龙也华也虫也七者画于衣服旌旗山龙华虫四者亦画于宗庙彜器藻也火也粉也米也黼也黻也六者绣之于裳如此数之则十三章矣天之大数不过十二若为十三无所法象或以为孔并华虫为一其言华象草华虫雉者言象草华之虫故为雉也若华别似草安知虫为雉乎未知孔意必然以否郑读防为缋谓画也絺为绣谓刺也宗彜谓虎蜼也周礼宗庙彜器有虎彜蜼彜故以宗彜名虎蜼也周礼有衮冕鷩冕毳冕其衮鷩毳者各是其服章首所画举其首章以名服耳衮是衮龙也衮冕九章以龙为首鷩是华虫也鷩冕七章以华虫为首毳是虎蜼也毳冕五章以虎蜼为首虎毛浅蜼毛深故以毳言之毳乱毛也如郑此言则于尚书之文其章不次故于周礼之注具分辨之郑于司服之注具引尚书之文乃云此古天子冕服十二章希或作黹字之误也王者相变至周而以日月星辰画于旌旂所谓三辰旂旗昭其明也而冕服九章登龙于山登火于宗彜尊其神明也九章初一曰龙次二曰山次三曰华虫次四曰火次五曰宗彜皆画以为缋次六曰藻次七曰粉米次八曰黼次九曰黻皆絺以为绣则衮之衣五章裳四章凡九也鷩画以雉谓华虫也其衣三章裳四章凡七也毳画虎蜼谓宗彜也其衣三章裳二章凡五也是郑之説华虫为一粉米为一也杜之此注亦以日月星辰画于旌旗九文唯言衣服之文谓山也龙也华也虫也藻也粉米也黼也黻也以此为九杜言华若草华而不言虫则华虫各为一也粉米若白米是粉米共为一也诗云鱼在在藻为水草也孔安国云火为火字考工记画缋之事火以圜郑众云为圜形以火郑云形如半圜然则杜言火画火盖同安国为火字也粉米色白故粉米若白米也考工记曰白与黑谓之黼孔安国云黼若斧形谓刃白而身黒故若斧也黻为两巳相戾今之刺黻犹然也引桓二年传曰火龙黼黻昭其文也者以证此九文是山龙之属也世本云胡曹作冕注云胡曹黄帝臣也繋辞云黄帝尧舜垂衣裳而天下治盖取诸乾坤则冕服起于黄帝也加饰起自唐虞卽书云予欲观古人之象云云是也所以衣服画日月星等者象王者之德照临天下如三光之耀也山体鎭重象王者之德鎭重安静四方又能润益含灵如山兴云致雨也龙者水物也象王者之德流通无壅如水利苍生又龙舒卷变化无方象人君有无方之德也华虫卽鷩雉雉有文章表王者有文章之德也宗彜彜常也宗庙之常器有六彜今唯取虎蜼者虎取毛浅而有威蜼取毛深而有知以表王者有深浅之知威猛之德也藻者水草是鲜洁之物生于清水能随短长象王者之德冰清玉洁随机应物随民设教不肃而成也火者火性炎上用表王者之德能使率土羣黎向归上命也粉米者米能济人之命表王者有济养之德也黼白与黑形若斧斧能裁断以象王者有裁断之德也黻之言戾戾背也黒与青谓之黻作两已字相背象王者能绥化兆民能使向巳背恶以从善故为黻也日之质赤月星之质白山作獐考工记云山以獐也龙为腾跃之形蜼尔雅云卬鼻而长尾郭璞云似猕猴而大也章次如此者王者与天地合其德日月星天用昭明日最为盛所以居先月星光劣其次之也上以象天下宜法地地之形势莫大于山故次三光也龙为水物水出于山故次之也华虫象于礼乐文章以礼乐文章润于万物故以次龙也宗彜所以次华虫者言王者旣有礼乐须威知乃行无威则民不畏无知则教不成故以次也藻所以次宗彜者王者威知之德随世而应故以次也火者言王者有德必向归仰之如火向上故次之也米所以次火者民旣归王王须济活济活之理得米为生故次之也黼所以次米者言王者能济活兆民宜裁断合理如斧之断决故以次之黻所以次黼者王旣裁断得所善恶各有分宜人皆背恶从善故以次之】六采注画缋之事杂用天地四方之色青与白赤与黑与黄皆相次谓之六色音义【缋户对反】疏【注正义曰考工记云画缋之事杂五色东方谓之青南方谓之赤西方谓之白北方谓之黑天谓之地谓之黄青与白相次赤与黒相次与黄相次郑云此言画缋六色所象及布采之第次此杜取彼记文省约而为之辞也】五章以奉五色注青与赤谓之文赤与白谓之章白与黑谓之黼黒与青谓之黻五色备谓之绣集此五章以奉成五色之用疏【注正义曰谓之绣以上皆考工记文也此刺绣之文以比方相次色亦采也六采谓缋画五色谓刺绣故令色采之文异耳郑注尚书性曰采施曰色味色声三事色居其中故杜言集此五章以奉成五色之用明上下二文亦集此所陈以奉成五味五声之用举中以明上下也】为九歌八风七音六律以奉五声注觧见二十年为君臣上下以则地义注君臣有尊卑法地有高下为夫妇外内以经二物注夫治外妇治内各治其物疏【正义曰此更覆上因地之义也为父子以下至生殖长育覆上则天之明也地有髙下圣人制礼为君臣上下君在上臣在下以法则地之义也以地有刚柔为夫妇外内天治外妇治内以经纪二物也物事也治理外内之二事也上云天之经也地之义也又云则天之明因地之性再重言之皆先天后地但法地事少则天事多故上先言法天后言法地此先云为君臣上下以则地义始云为父子兄弟以象天明者以其则地事少故先言之象天事多欲下就以从四时类其震矅杀戮及生殖长育皆是象天之事欲使文相连接故后言之也下云以象天明则是当云以象地性而云以则地义者义之与性一也因其先言故逺覆上文地之义也】为父子兄弟姑姊甥舅昏媾姻亚以象天明注六亲和睦以事严父若众星之共辰极也妻父曰昏重昏曰媾壻父曰姻两壻相谓曰亚音义【媾古豆反姻音因亚于嫁反本亦作娅同重直龙反】疏【注正义曰老子云六亲不和焉有孝慈六亲谓父子兄弟夫妇也孝经曰孝莫大于严父论语云北辰居其所而众星共之六亲父为尊严众星北辰为长六亲和睦以事严父若众星之共北极是其象天明也妻父为昏壻父为姻两壻相谓曰亚皆释亲文也重昏曰媾尔雅无文相传説耳释亲文曰男子先生为兄后生为弟男子谓女子先生为姊后生为妹父之姊妹为姑母之晜弟为舅谓我舅者吾谓之甥此皆世俗常言杜不觧者为易知故也】为政事庸力行务以从四时注在君为政在臣为事民功曰庸治功曰力行其德教务其时要礼之本也音义【治直吏反】疏【注正义曰论语云冉子退朝子曰何宴对曰有政子曰其事也如有政虽不吾以吾其与闻之于时冉子仕于季氏称季氏有政孔子谓之为事是在君为政在臣为事也此对文别耳论语称孝友是亦为政明其政事通言也民功曰庸治功曰力周礼司勲文也郑以为庸谓法施于民若后稷力谓制法成治若咎繇司勲又云王功曰勲国功曰功事功曰劳战功曰多郑注云王功者若周公国功者若伊尹事功者若禹战功者若韩信陈平行其德教务其时要使民春耕夏耘秋敛冬藏圣王之化先致力于民是为礼之本也】为刑罚威狱使民畏忌以类其震曜杀戮注雷震电曜天之威也圣人作刑戮以象类之为温慈惠和以效天之生殖长育民有好恶喜怒哀乐生于六气注此六者皆禀隂阳风雨晦明之气音义【效尸孝反长丁丈反好呼报反注及下于好皆同恶乌路反下注及下于恶皆同乐音洛下及注皆同】疏【注正义曰贾逵云好生于阳恶生于隂喜生于风怒生于雨哀生于晦乐生于明谓一气生于二志谬矣杜以元年传云天有六气降生五味谓六气共生五味非一气生一味此民之六志亦六气共生之非一气生一志故云此六者皆禀隂阳风雨晦明之气言共禀六气而生也】是故审则宜类以制六志注为礼以制好恶喜怒哀乐六志使不过节疏【正义曰民有六志其志无限是故人君为政审法时之所宜事之所类以制民之六志使之不过节也下云审行信令谓人君行之知此审则宜类亦是人君则之审者言其谨愼之意也此六志礼记谓之六情在己为情情动为志情志一也所从言之异耳】哀有哭泣乐有歌舞喜有施舍怒有战鬭喜生于好怒生于恶是故审行信令祸福赏罚以制死生生好物也死恶物也好物乐也恶物哀也哀乐不失乃能恊于天地之性是以长久注恊和也简子曰甚哉礼之大也对曰礼上下之纪天地之经纬也注经纬错居以相成者疏【正义曰言礼之于天地犹织之有经纬得经纬相错乃成文如天地得礼始成就】民之所以生也是以先王尚之故人之能自曲直以赴礼者谓之成人大不亦宜乎注曲直以弼其性疏【正义曰刘云礼有宜曲宜直不可信情而行故人之能自曲直以赴于礼者谓之为成人不能赴礼则不成为人谓之为大不亦宜乎赴谓奔走言弼谐己性奔走以赴礼也恐刘义未当注正义曰性曲者以礼直之性直者以礼曲之故云曲直以弼其性也】简子曰鞅也请终身守此言也注鞅能守此言故终免于晋阳之难音义【以赴礼者赴或作从难乃旦反】宋乐大心曰我不输粟我于周为客注二王后为賔客若之何使客晋士伯曰自践土以来注践土在僖二十八年宋何役之不防而何盟之不同曰同恤王室子焉得辟之子奉君命以会大事而宋背盟无乃不可乎右师不敢对受牒而退注右师乐大心音义【焉于防反背音佩下同】疏【正义曰説文云简牒也牒札也于时号令输王粟具戍人宋国之应出人粟之数书之于牒受牒而退言服从也】士伯告简子曰宋右师必亡奉君命以使而欲背盟以干盟主无不祥大焉注言不善无大此者为定十年宋乐大心出奔传音义【使所吏反】○有鸜鹆来巢书所无也师巳曰异哉吾闻文成之世童謡有之注师巳鲁大夫音义【巳音纪一音祀謡音遥】曰鸜之鹆之公出辱之注言鸜鹆来则公出辱也疏【正义曰此鸟以两字为名但謡辞必韵故分言之】鸜鹆之羽公在外野往馈之马注馈遗也音义【馈音求位反遗唯季反】鸜鹆跦跦公在干侯注跦跦跳行貌音义【跦张于反又张留反跳直雕反】征褰与襦注褰袴音义【褰起防反字林巳偃反又音愆襦本或作□而朱反袴苦故反説文作袴】疏【注正义曰内则云童子不衣襦袴是衣有袴也以可褰行故以褰为袴】鸜鹆之巢远哉遥遥稠父丧劳宋父以骄注稠父昭公死外故丧劳宋父定公代立故以骄音义【稠直留反父音甫下同丧息浪反注同】鸜鹆鸜鹆往歌来哭注昭公生出歌死还哭童谣有是今鸜鹆来巢其将及乎注将及祸也○秋书再雩旱甚也疏【正义曰旣言旱甚而经不书旱者传言旱甚觧经一月再雩再雩虽曰旱甚然而后雩得雩不至成灾故不书旱】○初季公鸟娶妻于齐鲍文子生甲注公鸟季公亥之兄平子庻叔父音义【娶七住反】公鸟死季公亥与公思展与公鸟之臣申夜姑相其室注公亥即公若也展季氏族相治也音义【夜本或作射音夜又音亦相息亮反注同】及季姒与饔人檀通注季姒公鸟妻鲍文子女饔人食官音义【姒音似檀直丹反人名也或市战反】而惧乃使其妾抶己以示秦遄之妻注秦遄鲁大夫妻公鸟妺秦姬也音义【抶勅乙反遄市专反】曰公若欲使余余不可而抶余又诉于公甫注公甫平子弟音义【诉音素又音愬】曰展与夜姑将要余注要刼我以非礼音义【展与夜姑竝如字公思展及申夜姑也与及也读或作余音者非也要一遥反下同】秦姬以告公之注公之亦平子弟公之与公甫告平子平子拘展于卞而执夜姑将杀之公若泣而哀之曰杀是是杀余也将为之请平子使竖勿内日中不得请有司逆命注执夜姑之有司欲迎受杀生之命音义【为于伪反】公之使速杀之故公若怨平子季郈之鸡鬭注季平子郈昭伯二家相近故鸡鬬音义【郈音后字林下遘反近附近之近又如字】季氏介其鸡注捣芥子播其羽也或曰以胶沙播之为介鸡音义【介又作芥音界】疏【注正义曰杜此二觧一读介为芥捣芥子为末播其鸡羽贾逵云捣芥子为末播其鸡翼可以坌郈氏鸡目是此説也郑众云介甲也为鸡着甲高诱注吕氏春秋云铠着鸡头杜又云或曰不知谁説以胶沙播之亦不可觧葢以胶涂鸡之足爪然后以沙糁之令其澁得伤彼鸡也以郈氏为金距言之则着甲是也】郈氏为之金距平子怒注怒其不下已音义【下遐嫁反】益宫于郈氏注侵郈氏室以自益且让之注让责也故郈昭伯亦怨平子臧昭伯之从弟会注昭伯臧为子音义【从才用反后从者皆同】为防于臧氏而逃于季氏臧氏执旃平子怒拘藏氏老将禘于襄公万者二人其众万于季氏注禘祭也万舞也于礼公当三十六人音义【禘大计反】疏【正义曰季氏私祭家庙与禘同日言将禘是豫部分也乐人少季氏先使自足故于公万者唯有二人其众万于季氏轻公重已故大夫遂怨注正义曰释例曰三年丧毕致新死之主以进于庙于是乃大祭于大庙以审定昭穆谓之禘禘于大庙礼之常也各于其宫时之为也虽非三年大祭而书禘用禘礼也释天云禘大祭也执干戚而舞谓之万舞也隐五年传説舞佾之差云诸侯用六是于礼法当三十六人也此以正礼言耳亦不知昔时鲁君用六佾以否公羊传曰昭公告子家驹曰季氏僭公室吾欲弑之何如子家驹曰诸侯僭天子大夫僭诸侯久矣公曰吾何僭矣哉子家驹曰设两观乗大路朱干玉戚以舞大夏八佾以舞大武此皆天子之礼也如彼传文当时或僭八佾佾不必用六也】臧孙曰此之谓不能庸先君之庙注不能用礼也盖襄公别立庙疏【注正义曰杜以襄若以次递毁则庙与先公同处禘于襄公亦应兼祭余庙今特云禘于襄公似与先公异处故云盖襄公别立庙】大夫遂怨平子公若献弓于公为注公为昭公子务人且与之出射于外而谋去季氏公为告公果公贲注果贲皆公为弟音义【去起吕反贲音奔又扶云反又皮义反】公果公贲使侍人僚柤告公公寝将以戈击之乃走公曰执之亦无命也注独言执之无命音义【侍人本亦作寺人柤侧加反】惧而不出数月不见公不怒又使言公使戈以惧之乃走又使言公曰非小人之所及也注谓僚柤为小人音义【数所主反下数世同见贤遍反】公果自言公以告臧孙臧孙以难注言难逐音义【难如字注同】告郈孙郈孙以可劝告子家懿伯注子家羁庄公之孙音义【郈孙以可絶句劝劝公逐季氏也】懿伯曰防人以君徼幸事若不克君受其名注受恶名音义【徼古尧反】不可为也疏【正义曰防人谓公若郈孙之徒谗季氏者劝君使伐季氏以君徼天之幸幸而得胜则以为己功不胜则推君为恶不可从也】舍民数世以求克事不可必也疏【正义曰克胜也言君从上以来舍民已经数代今以求胜此事不可必也】且政在焉其难图也公退之注退使去音义【舍音舍】辞曰臣与闻命矣言若泄臣不获死乃馆于公注恐受泄命之罪故留公宫以自明音义【与音预泄息列反又以制反注同漏泄也】叔孙昭子如阚注阚鲁色音义【阚口暂反】公居于长府注长府官府名九月戊戌伐季氏杀公之于门遂入之平子登台而请曰君不察臣之罪使有司讨臣以干戈臣请待于沂上以察罪弗许注鲁城南自有沂水平子欲出城待罪也大沂水出盖县南至下邳入泗音义【沂鱼依反】疏【注正义曰释例土地名襄十八年沂出东莞盖县艾山南经琅邪东海至下邳县入泗此沂水出鲁国鲁县西南入泗水是沂水有二也此注云鲁城南目有沂水谓出鲁县者也又云大沂水出盖县南至下邳入泗谓襄十八年之沂水也以有二故辩明之】请囚于费弗许请以五乘亡弗许子家子曰君其许之政自之出久矣隐民多取食焉注隐约穷困音义【乘绳证反】为之徒者众矣日入慝作弗可知也注慝奸恶也日冥奸人将起叛君助季氏不可知音义【慝他待反冥亡定反】众怒不可蓄也注季氏众音义【蓄勅六反本亦作畜下竝同】蓄而弗治将蕰注蕰积也音义【蕰本作作蕴纡粉反】蕰蓄民将生心生心同求将合注与季氏同求叛君者君必悔之弗聼郈孙曰必杀之公使郈孙逆孟懿子注懿子仲孙何忌叔孙氏之司马鬷戾言于其众曰若之何莫对注众疑所助音义【鬷子公反戾力计反】又曰我家臣也不敢知国凡有季氏与无于我孰利皆曰无季氏是无叔孙氏也鬷戾曰然则救诸帅徒以往防西北隅以入注防公围也音义【防防没之防隅本或作堣音同】公徒释甲执冰而踞注言无战心也冰椟丸盖或云椟丸是箭筩其盖可以取饮音义【踞音据椟音独丸胡官反筩音童又音动二音勇】疏【正义曰二十七年传説此事云岂其伐人而説甲执冰以游则此踞是游也曲礼云游无倨倨是慢也谓傲慢而游戏注正义曰贾逵云冰椟丸盖也则是相传为此言也方言曰弓藏谓之鞬或谓之椟丸如彼文则椟九是盛弓者也此或説椟丸是箭筩其盖可以取饮十三年传云司铎射奉壶饮冰谓执此也诗云抑释掤忌抑鬯弓忌鬯藏弓则冰藏矢也毛传云掤所以覆矢掤与冰字虽异音义同是一器也】遂逐之注逐公徒孟氏使登西北隅以望季氏见叔孙氏之旌以告孟氏执郈昭伯杀之于南门之西遂伐公徒子家子曰诸臣伪刼君者而负罪以出君止注使若非君本意者君自可止不出疏【正义曰子家子以为公本意自伐季氏非是诸臣所刼今子家意欲得令诸臣等伪作刼君以伐季氏者令负罪而出君自可止】意如之事君也不敢不改注意如季平子名公曰余不也与臧孙如墓谋注辞先君且谋所奔遂行己亥公孙于齐次于阳州齐侯将唁公于平隂公先至于野井齐侯曰寡人之罪也使有司待于平隂为近故也注齐侯自咎本不勅有司远诣阳州而欲近防于平隂故令鲁侯过共先至野井远见迎逆自咎以谢公音义【为于僞反咎其九反下同令力呈反】书曰公孙于齐次于阳州齐侯唁公于野井礼也将求于人则先下之礼之善物也注物事也谓先往至野井音义【下遐嫁反】齐侯曰自莒疆以西请致千社注二十五家为社千社二万五千家欲以给公音义【疆居良反】疏【注正义曰礼有里社郊特牲称唯为社事单出里以二十五家为里故知二十五家为社也】以待君命注待君伐季氏之命寡人将帅敝赋以从执事唯命是听君之忧寡人之忧也公喜子家子曰天禄不再天若胙君不过周公以鲁足矣失鲁而以千社为臣谁与之立注为齐臣音义【胙才路反】疏【正义曰天之福禄不可再谓得齐千社复得鲁国也胙报也天若报君终不得过于周公周公止卦鲁以鲁封君足矣若旣得鲁国又得千社则是过周公矣周公理不可过得齐千社失鲁国也旣失鲁国而以千社为臣于齐谁复与之立也言从君之人皆将弃君夫矣】且齐君无信不如早之晋弗从臧昭伯率从者将盟载书曰戮力壹心好恶同之信罪之有无注信明也处者有罪从者无罪音义【戮音六又力雕反】缱绻从公无通外内注缱绻不离散音义【缱音遣绻起阮反】以公命示子家子子家子曰如此吾不可以盟羁也不佞不能与二三子同心而以为皆有罪注从者防君留者逐君皆有罪也或欲通外内且欲去君注去君伪负罪出奔不必谴绻从公二三子好亡而恶定焉可同也防君于难罪孰大焉通外内而去君君将速入弗通何为而何守焉乃不与盟注何必守公音义【好呼报反恶乌路反焉可于防反难乃旦反不与音预】昭子自阚归见平子平子稽颡曰子若我何昭子曰人谁不死子以逐君成名子孙不忘不亦伤乎将若子何平子曰茍使意如得改事君所谓生死而肉骨也昭子从公于齐与公言子家子命适公馆者执之注恐从者知叔孙谋音义【稽音启颡息党反】公与昭子言于幄内曰将安众而纳公注昭子请归安众音义【幄于角反】公徒将杀昭子疏【正义曰昭子谋归安众而后纳公则独公得入从公伐季氏者不得入故欲杀昭子也】伏诸道注伏兵左师展告公公使昭子自铸归注辟伏兵音义【铸之树反】平子有异志注不欲复纳公音义【复扶又反】冬十月辛酉昭子齐于其寝使祝宗祈死戊辰卒注耻为平子所欺因祈而自杀音义【齐侧皆反本又作斋】左师展将以公乘马而归公徒执之注展鲁大夫欲与公俱轻归音义【秉如字骑马也轻遣政反】疏【正义曰古者服牛乗马马以驾车不单骑也至六国之时始有单骑苏秦所云车千乘骑万匹是也曲礼云前有车骑者礼记汉世书耳经典无骑字也谓此左师展将以公乘马而归欲共公单骑而归此骑马之渐也】○壬申尹文公渉于巩焚东訾弗克注文公子朝党于巩县渉洛水也东訾敬王邑○十一月宋元公将为公故如晋注请纳公音义【为音于伪反】梦大子栾卽位于庙已与平公服而相之注平公元公父音义【相息亮反】疏【正义曰言已与父平公盛服餙而辅相之也】旦召六卿公曰寡人不佞不能事父兄注父兄谓华向以为二三子忧寡人之罪也若以羣子之灵获保首领以殁唯是楄柎所以借干者注楄柎棺中苓牀也干骸骨也音义【殁音没楄蒲田反柎歩口反又音附借在夜反苓力丁反骸户皆反】疏【注正义曰説文云楄方木也干胁也木以借胁明是棺中苓牀也宋元所言借干者举胁而言耳非独为胁故云干骸骨也】请无及先君注欲自贬损仲防对曰君若以社稷之故私降昵宴羣臣弗敢知注昵近也降昵宴谓损亲近声乐饮食之事音义【昵女乙反】若夫宋国之法死生之度先君有命矣羣臣以死守之弗敢失队臣之失职常刑不赦臣不忍其死君命祗辱注言君命必不行祗适也音义【队直类反祗音支】宋公遂行己亥卒于曲棘注为明年梁丘据语起本○十二月庚辰齐侯围郓注欲取以居公不书围郓人自服不成围疏【注正义曰经书取郓而传言围郓故云郓人自服不成围以传云书取言易也故贾为此觧杜从之也刘炫以为此时围郓而未得明年方始取之经卽因围书取传言实围之日非自服也而规杜氏今知非者案二十六年公围成亦是围而不得而书围此若围郓不得何以不书围案元年伐莒取郓书取不言伐此围郓取郓亦书取不言围其义正同何为不可刘何知此年围郓未服郓若未服经何得书取茍出胸臆而规杜氏非也】○初臧昭伯如晋臧防窃其宝龟偻句注偻句龟所出地名音义【偻力主反又力具反句居具反】疏【注正义曰释鱼云一曰神龟二曰灵龟三曰摄龟四曰宝龟五曰文龟六曰筮龟七曰山龟八曰泽龟九曰水龟十曰火龟则龟名无偻句故云所出地之名臧氏有蔡又有此葢所寳非一】以卜为信与僭僭吉注僭不信也音义【僭子念反注同】臧氏老将如晋问注问昭伯起居防请往注代家老行昭伯问家故尽对注故事也及内子与母弟叔孙则不对注内子昭伯妻不对若有他故再三问不对归及郊防逆问又如初注又不对至次于外而察之皆无之执而戮之逸奔郈郈鲂假使为贾正焉注郈在东平无盐县东南鲂假郈邑大夫贾正掌货物使有长贾若市吏音义【鲂音房贾音嫁注同】疏【正义曰贾正如周礼之贾师也贾师二十肆则一人其职云各掌其次之货贿之治辩其物而均平之禁贵卖者使有恒贾此郈邑大夫使为贾正使为郈市之贾正也郈在后为叔孙私邑此时尚为公邑故使贾正通计簿于季氏】计于季氏注送计簿于季氏音义【簿歩户反】臧氏使五人以戈楯伏诸桐汝之闾注桐汝里名音义【楯食准反又音允】防出逐之反奔执诸季氏中门之外平子怒曰何故以兵入吾门拘臧氏老季臧有恶注相怨恶及昭伯从公平子立臧防注立以为臧氏后防曰偻句不余欺也注传言卜筮之验善恶由人○楚子使防射城州屈复茄人焉注还复茄人于州屈音义【屈居勿反一音其勿反茄人音加】城丘皇迁訾人焉注移訾人于丘皇使熊相禖郭巢季然郭卷注使二大夫为巢卷筑郭也卷城在南阳叶县南音义【相息亮反禖音梅卷音权或眷勉反为于僞反】子大叔闻之曰楚王将死矣使民不安其土民必忧忧将及王弗能久矣注为明年楚子居卒传


　　春秋左传注疏卷五十一
　　春秋左氏传注疏卷五十一考证
　　丁酉伯郁厘卒疏七月甲午朔○七月下监本衍一至字今删
　　传婼至自晋尊晋也○【臣召南】按婼以前年见执此经防前文故不书族非尊晋也吕祖谦曰婼不言叔孙前见也
　　传士伯立于干祭而问于介众○后汉郡国志河南尹河南春秋时谓之王城东城门名鼎门北城门名干祭
　　传梓愼曰将水昭子曰旱也○【臣召南】按禆灶之占不如子产梓愼之占不如昭子则知术士推以术不如士大夫推以理也
　　传王室之不宁晋之耻也○赵汸补注曰传见天下责望在晋又言征防于诸侯期以明年见晋人怠于勤王【臣浩】按襄王之乱文公辞秦伯而自将以定王室晋之所以霸也子朝之乱晋君及正卿不出徒以偏师助之逾年未定乃始徴防诸侯盖霸业旣衰而大夫分国之势成矣
　　传与之东訾注巩县西南訾城是也○后汉郡国志河南尹巩有东訾聚今名訾城注引此传及杜预曰在县西南是其明证监本作巩在帝南訾城误也今改正
　　传王及圉阳而还疏仓与寿梦辞还归于越也○辞监本讹作而今改正
　　传遂灭巢及钟离而还　赵汸补注曰巢卽五年防启疆所城者本属楚小国故得书灭刘氏曰巢伯爵国非楚邑
　　公孙于齐次于阳州齐侯唁公于野井○孙复曰次于阳州者不得入于齐也唁慰安之辞齐大国也不能讨意如于鲁国徒能唁昭公于野井齐侯之恶亦可见也
　　传曰明年将纳王○赵汸补注曰晋人征防则曰明年纳王又曰明年传见不惟怠且观望矣
　　传章为五声疏声之清浊入耳乃知○监本脱知字今添
　　传以奉五味疏口欲尝味目欲视色至服防云三牺鴈骛雉也一○监本误刻于为九文下今改正
　　传为九文疏考工记云龙为腾跃之形句下○监本卽接似狝猴而大也狝猴狝字是猕字之误此不过防画脱耳夫以神龙腾跃而拟其状于猕猴何其不伦也今细玩文势山龙之下应有虎蜼但虎易知不烦觧説则此必言蜼也按尔雅释兽曰蜼卭鼻而长尾郭璞曰似猕猴而大也则此句正引彼文且郑注周礼司尊彝云蜼禺属卭鼻而长尾贾公彦疏亦引郭璞云似猕猴而大也则此为脱误显然今于龙为腾跃之形下添补蜼尔雅云卭鼻而长尾郭璞云共十二字
　　传吾闻文成之世童谣有之○【臣召南】按各本俱作文武之世非也史记鲁世家及汉书五行志俱引此作文成之世史记集觧引贾逵曰文成鲁文公成公尤其明证贾卽注左传之一家也今改正
　　传鸜鹆之巢远哉遥遥○【臣照】按五行志引此作远哉摇摇顔师古曰摇摇不安貌似较遥遥为胜盖远卽遥也但谣或重叠其辞以见意亦未可定未敢据彼以改此
　　传宋父以骄○父监本讹作公今改正
　　传季氏介其鸡疏然后以沙糁之○糁监本讹作槮今改正
　　传公使郈孙逆孟懿子○【臣召南】按公不使人迎叔孙昭子以昭子如阚未归也使昭子在则司马鬷戾必不敢助季氏而孟氏亦必从公矣
　　传十一月宋元公将为公故如晋○监本宋字下衍一公字今删
　　春秋左氏传注疏卷五十一考证
　　钦定四库全书
　　春秋左传注疏卷五十二【起昭公二十六年尽二十八年】
　　晋杜氏注　唐陆德明音义　孔颖达疏
　　经二十有六年春王正月葬宋元公注三月而葬速三月公至自齐居于郓疏【正义曰往年公孙于齐齐侯唁公于野井公未必往至齐都而云至自齐者得与齐侯相见虽从齐境而来亦是自齐也谷梁传云公次于阳州其曰至自齐何也以齐侯之见公可以言至自齐是也公不得归其国都而书至者贾云季氏示欲为臣故以告庙】
　　夏公围成注成孟氏邑不书齐师帅贱众少重在公音义【帅所类反】
　　秋公会齐侯莒子邾子杞伯盟于鄟陵注鄟陵地阙音义【鄟音专又市转反一音徒丸反】公至自会居于郓注无传
　　九月庚申楚子居卒注未同盟而赴以名
　　冬十月天王入于成周注传言王入在子朝奔后经在前者子朝来告晚疏【正义曰二十三年七月天王居于狄泉自尔以来单子刘子夹以东西虽不出王畿而居无定所此时始得入于成周遂以成周为都来告故特书之案传子朝奔楚及王入成周皆在十一月经书王入成周子朝奔楚皆在十月者从告也刘云杜以朝旣奔楚王始得入入必在朝奔后经书王入在前传有告于诸侯之语故以为王告入在前朝告奔在后故先书王入谓子朝出亦王告下注与此自违】尹氏召伯毛伯以王子朝奔楚注召伯当言召氏经误也尹召族奔非一人故言氏书奔在王入下者王入乃告诸侯疏【注正义曰传言召伯盈逐王子朝朝及召氏之族奔楚召伯逆王于尸与王入于成周则召氏族出奔召伯身不奔也知召伯当为召氏经误也宣十年崔氏出奔书崔氏者非其罪也此尹氏召氏立庶篡适竝为有罪而亦书氏者彼实崔杼身奔非是举族尽出但于例诸侯之卿出奔者有罪则名无罪则不名崔杼不合书名因其来告以族遂书崔氏示杼无罪也此尹氏召氏举族悉奔据实而书与彼有异故注云尹召族奔非一人故言氏所谓文同而意异也子朝奔王乃得入书奔在王入下者王入乃告诸侯也刘云杜上注云子朝来告晚何为此注又云王入乃告诸侯以二注不同将为杜失今知不然者杜意王入乃告谓王入之后子朝乃告杜以传云癸酉王入于成周癸未王入于庄宫始云王子朝使告诸侯是王入之后子朝告诸侯也刘以为王入乃告据王告诸侯而规杜失非也】
　　传二十六年春王正月庚申齐侯取郓注前年已取郓至是乃发传者为公处郓起疏【注正义曰杜谓往年已取郓此又发传言齐侯取郓者为下三月公处郓以发端也服防以为往年齐侯取郓实围郓耳经于围书取传实其事故于是言取刘以服言为是往年十二月庚辰围郓今年正月庚申取之凡三十一日例书取言易此围乃取言易者齐侯取以居公臣无拒君之义若鲁自与之然故书取以见其易谷梁曰以其为公取之故易言之是也】○葬宋元公如先君礼也注善宋人违命以合礼○三月公至自齐处于郓言鲁地也注入鲁竟故书至犹在外故书地音义【竟音境】○夏齐侯将纳公命无受鲁货申丰从女贾注丰贾二人皆季氏家臣音义【女音汝】以币锦二两注二丈为一端二端为一两所谓匹也二两二匹防一如瑱注瑱充耳防卷也急卷使如充耳易怀藏音义【防直转反瑱它殿反易以豉反】疏【注正义曰家语云水至清则无鱼人至察则无徒故人君冕而前旒所以蔽明黈纩塞耳所以蔽听又诗云玊之瑱也礼以一绦五采横冕上两头下垂系黄緜緜下又县玉为瑱以塞耳】适齐师谓子犹之人高齮注齮子犹家臣子犹梁丘据音义【齮鱼绮反】能货子犹为高氏后粟五千庾注言若能为我行货于子犹当为请使得为高氏后又当致粟五千庾庾十六斗凡八千斛音义【庾羊主反能为于伪反下当为下云为鲁君同】疏【正义曰聘礼记云十六斗曰防十防曰秉郑云秉十六斛今江淮之间量名有爲防者今文防为逾杜据仪礼今文故以庾为十六斗五千庾凡八千斛考工记陶人为庾实二觳厚半寸唇寸其下文旊人云豆实三而成觳则觳受斗二升庾实二觳则受二斗四升也彼陶人所作庾自瓦器今瓮之类非量器也与此名同而实异】髙齮以锦示子犹子犹欲之齮曰鲁人买之百两一布以道之不通先入币财注言鲁人买此甚多布陈之以百两为数子犹受之言于齐侯曰羣臣不尽力于鲁君者非不能事君也注欲行其説故先示欲尽力纳鲁君音义【说如字又始锐反】然据有异焉注异犹怪也宋元公为鲁君如晋卒于曲棘叔孙昭子求纳其君无疾而死不知天之弃鲁耶抑鲁君有罪于鬼神故及此也君若待于曲棘使羣臣从鲁君以卜焉注卜知可伐否疏【正义曰宋公佐卒于曲棘者杜云曲棘宋地陈留外黄县城中有曲棘里今齐侯欲纳鲁君当是从齐向鲁必不远涉宋地子犹令齐君待于曲棘必使止于竟内土地名齐地无曲棘十年传桓子召子山而反棘焉杜云齐国西安县东有防里亭此卽彼棘也本无曲字涉上卒于曲棘误加曲耳】若可师有济也君而继之兹无敌矣若其无成君无辱焉齐侯从之使公子鉏帅师从公注鉏齐大夫音义【鉏仕居反】成大夫公孙朝谓平子曰有都以衞国也请我受师许之注以成邑御齐师音义【朝如字】请纳质注恐见疑音义【质音致】弗许曰信女足矣告于齐师曰孟氏鲁之敝室也注敝壊也音义【女音汝】用成已甚弗能忍也请息肩于齐注公孙朝诈齐师言欲降使来取成音义【降戸江反下同】齐师围成成人伐齐师之饮马于淄者曰将以厌众注以厌众心不欲使知已降也淄水出泰山梁父县西北入汶音义【饮于鸩反淄侧其反厌于冉反又于叶反汶音问】鲁成备而后告曰不胜众注告齐言众不欲降已不能胜音义【胜音升注同又始证反】师及齐师战于炊鼻注季氏师距公非公命则不书炊鼻鲁地音义【炊昌垂反】齐子渊防从泄声子注声子鲁大夫音义【泄息列反】射之中楯瓦注瓦楯脊音义【射食亦反下及注皆同中丁仲反下中手同楯常允反又音允脊子亦反】繇朐汰辀入者三寸注入楯瓦也朐车轭辀车辕繇过也汰矢激矢镞也音义【繇音由朐其俱反本又作軥同汰他逹反辀陟留反必履反轭于革反激古狄反镞子木反或七木反】疏【正义曰射之中楯瓦先言中之之处更説矢来之状繇车轭矢激从车辕之上其矢之镞入着楯瓦者犹深三寸言其弓力多而矢入深也注正义曰此覆説中楯之事故知入者入楯瓦也说文云軥轭下曲者襄十四年传称射两軥而还此与彼同盖朐軥字通用耳繇卽由也训为从也从上而过故言繇过也宣四年传云伯棼射王汰辀注云汰过也此云汰矢激谓矢激汰其上而过也传言入则是入楯者也今人犹谓箭镞薄而长濶者为是匕为矢镞也】声子射其马斩鞅殪注殪死也音义【鞅于丈反殪音于计反】改驾人以为鬷戾也而助之注人鲁人也鬷戾叔孙氏司马子车曰齐人也注子车卽渊捷将击子车子车射之殪其御曰又之注又欲使射余人子车曰众可惧也而不可怒也子囊带从野泄叱之注囊带齐大夫野泄卽声子音义【叱昌实反】泄曰军无私怒报乃私也将亢子注欲以公战御之不欲私报其叱音义【亢苦浪反下同】又叱之注子囊复叱之音义【复扶又反下复欲反】亦叱之注野泄亦叱也言齐无战心但相叱冉竖射陈武子中手注冉竖季氏臣失弓而骂注武子骂音义【骂马嫁反】以告平子曰有君子白晳鬒须眉甚口音义【晳星暦反鬒之忍反黑也须本又作须脩于反】疏【正义曰说文云鬒稠髪也鬒须眉者言须眉皆稠多也甚口者谓大口也】平子曰必子彊也无乃亢诸注子彊武子字对曰谓之君子何敢亢之注伪言不敢违季氏林雍羞为顔鸣右下注皆鲁人羞为右故下车战苑何忌取其耳注何忌齐大夫不欲杀雍但截其耳以辱之音义【苑于阮反】顔鸣去之注其右见获惧而去之苑子之御曰视下顾注复欲使苑子击其足苑子刜林雍断其足鑋而乘于他车以归注鑋一足行音义【刜芳弗反説文云击也又父勿反又忿勿反断丁管反鑋遣政反又音磬又苦顶反字林丘贞反】疏【正义曰説文云刜击也字从刀谓以击也今江南犹谓刀击为刜注正义曰旣断其足而云鑋知鑋是一足行也说文云鑋金声也盖击金为声亦名鑋】顔鸣三入齐师呼曰林雍乘注言鲁人皆致力于季氏不以私怨而相弃音义【呼火故反乘绳证反】○四月单子如晋告急五月戊午刘人败王城之师于尸氏注刘人刘蚠之属王城子朝之徒尸在巩县西南偃师城戊辰王城人刘人战于施谷刘师败绩注施谷周地○秋盟于鄟陵谋纳公也注齐侯谋○七月己巳刘子以王出注师败惧而出疏【正义曰二十三年传云六月庚寅单子刘子樊齐以王如刘盖从刘而居狄泉自狄泉又居于刘今为子朝所逐盖自刘而出也服防云出成周也案二十三年天王居于狄泉狄泉虽近成周成周不属王也其传云召伯奂南宫极以成周人戌尹二十四年传云王子朝用成周之寳珪于河是周常属子朝之验也二十五年黄父之会赵简子令诸侯之大夫云明年将纳王纳王者欲纳之于成周耳若敬王先在成周无为更须纳之知此出者从刘出耳王旣弃刘而去故王城人焚刘】庚午次于渠注渠周地王城人焚刘注烧刘子邑丙子王宿于褚氏注洛阳县南有褚氏亭音义【禇张吕反一音勑吕反】丁丑王次于萑谷庚辰王入于胥靡辛巳王次于滑注萑谷胥靡滑皆周地胥靡滑本郑邑音义【萑音丸本又作雚古乱反】疏【注正义曰王虽未有安居终亦不出畿内知此皆周地也襄十八年楚人伐郑传称公子格率锐师侵费滑胥靡是本为郑邑今为周邑也】晋知跞赵鞅帅师纳王使女寛守关塞注女寛晋大夫关塞洛阳西南伊阙口也守之备子朝音义【知音智跞音歴女音汝本亦作汝塞素代反】○九月楚平王卒令尹子常欲立子西注子西平王之长庶音义【长丁丈反下文同】曰太子壬弱其母非适也注壬昭王也音义【适丁歴反下文同】王子建实聘之子西长而好善立长则顺建善则治王顺国治可不务乎子西怒曰是乱国而恶君王也注言王子建聘之是章君王之恶音义【好呼报反治直吏反下同】国有外援不可渎也注外援秦也渎僈也音义【僈武谏反】王有适嗣不可乱也败亲速雠注不立壬秦将来讨是速雠也乱嗣不祥我受其名注受恶名赂吾以天下吾滋不从也注滋益也音义【赂音路】疏【正义曰赂吾以天下使吾为天子吾益不从也】楚国何为必杀令尹令尹惧乃立昭王○冬十月丙申王起师于滑注起发也音义【滑于八反】辛丑在郊注郊子朝邑遂次于尸十一月辛酉晋师克巩注知跞赵鞅之师召伯盈逐王子朝注伯盈本党子朝晋师克巩知子朝不成更逐之而逆敬王王子朝及召氏之族毛伯得尹氏固南宫嚚奉周之典籍以奔楚注尹召二族皆奔故称氏重见尹固名者为后还见杀音义【重见上直用反下贤遍反为于伪反下且为同】阴忌奔莒以叛注阴忌子朝党莒周邑召伯逆王于尸及刘子单子盟注召伯新还故盟遂军圉泽次于隄上注圉泽隄上皆周地音义【圉鱼吕反隄音低或音啼】癸酉王入于成周注成周今洛阳甲戌盟于襄宫注襄王之庙晋师使成公般戍周而还注般晋大夫音义【般音班】十二月癸未王入于庄宫注庄宫在王城王子朝使告于诸侯曰昔武王克殷成王靖四方康王息民竝建母弟以蕃屏周亦曰吾无专享文武之功注不敢专故建母弟音义【蕃方元反亦作藩】疏【正义曰诸家本皆然服防王肃竝注云文王受命武王伐纣故云文武克殷下句云吾无专享文武之功则合文武是也杜无注诸本悉作武王克殷疑误也今定本亦作武王克殷】且为后人之迷败倾覆而溺入于难则振救之至于夷王王愆于厥身注夷王厉王父也愆恶疾也音义【覆芳服反溺乃歴反难乃旦反愆起防反】疏【正义曰諡法安民好静曰夷】诸侯莫不竝走其望以祈王身至于厉王王心戾虐万民弗忍居王于彘注不忍害王也厉王之末周人流王于彘音义【彘直例反】疏【注正义曰周语云厉王虐国人谤王召公告曰民不堪命也王怒得衞巫使监谤者以告则杀之国莫敢言道路以目三年乃流王于彘刘案周本纪民相与叛袭厉王厉王出奔于彘周语又曰彘之乱宣王在召公之宫国人围之召公知之乃以其子代宣王言代王则国人谓是宣王国语虽不言杀必杀之矣国人相与袭王王旣奔免得王子而杀之若得厉王亦应不舍而杜云不忍害王未必然也当谓不忍者不能忍王之虐也今知不然者下云居王于彘是以礼居处厉王于彘又云诸侯释位以间王政是忧念王政则不忍者是不忍害王也若其必欲杀王应云王奔于彘刘以为周语云周人欲杀王子召公以子代之则周人欲杀王子何肯不忍害王以为不忍者不堪忍王恶案周语但云求王子不云求杀之是益横周语之文而规杜过非也】诸侯释位以间王政注间犹与也去其位与治王之政事音义【间间厠之间注同一音如字与音预下同】疏【注正义曰周本纪云彘之乱宣王在召公之宫国人围之召公以其子代太子太子竟得脱周召二公二相行政号曰共和元年是其释位与治王政之事也】宣王有志而后效官注宣王厉王子彘之乱宣王尚少召公虎取而长之效授也音义【效戸教反少诗照反下文同长丁丈反下文同】疏【正义曰周语云召公以其子代宣王宣王长而立之周本纪云共和十四年厉王死于彘太子靖长于】
　　【召公家二相乃共立之为王是为宣王是召公长之也共和之年官之政事皆决于二相宣王长而有志堪为人主二相乃致其官政于王也效者致与之义故注云效授也】至于幽王天不吊周王昏不若用愆厥位注幽王宣王子若顺也愆失也携王奸命诸侯替之而建王嗣用迁郏鄏注携王幽王少子伯服也王嗣宜臼也幽王后申姜生太子宜臼王幸褒姒生伯服欲立之而杀太子太子奔申申伯与鄫及西戎伐周战于戏幽王死诸侯废伯服而立宜臼是为平王东迁郏鄏音义【携戸圭反奸音千下同替他计反郏古洽反鄏音辱鄫才陵反戏许宜反】疏【注正义曰郑语称夏之衰也褒人之神化为二龙以伺于王庭而言曰余褒之二君也夏后卜杀之与去之与止之莫吉卜请其漦而藏之吉乃布币焉而策告之龙亡而漦在椟而藏之及歴殷周莫之发也及厉王之末发而观之漦流于庭不可除也王使妇人不帏而噪之化而为鼋以入于王府府之童妾未旣齓而遭之旣笄而孕当宣王而生不夫而育故惧而弃之时有童谣曰檿弧箕箙实亡周国于是宣王闻之乃有夫妇鬻是器者王使执而戮之夫妇方戮逃在路哀其夜号也而取之以逸逃于褒褒人有狱而以入于王王遂置之而嬖是女使至于后而生伯服周语云幽王伐有褒褒人以褒姒女焉褒姒有宠生伯服于是乎与虢石父比逐太子宜臼而立伯服太子出奔申申人缯人召西戎以伐周周于是亡书传多説其事此其本也诗序云幽王取申女以为后后得褒姒而黜申后周本纪云幽王太子母申侯女也而为后王废后并去太子用褒姒为后以其子伯服为太子申侯怒乃与缯西戎共杀幽王于骊山之下虏褒姒尽取周赂而去于是诸侯乃卽申侯共立故幽王太子宜臼是为平王东迁徙于洛邑辟戎寇也鲁语云幽王灭于戏戏骊山之北水名也皇甫谧云今京兆新丰东二十里戏亭是也刘云如国语史记之文幽王止立伯服为太子耳旣虏褒姒必废其子未立为王而得呼为携王者或幽王死后褒姒之党立之为王也汲冡书纪年云平王奔西申而立伯盘以为太子与幽王俱死于戏先是申侯鲁侯及许文公立平王于申以本大子故称天王幽王旣死而虢公翰又立王子余臣于携周二王竝立二十一年携王为晋文侯所杀以本非适故称携王束晳云案左传携王奸命旧説携王为伯服伯服古文作伯盘非携王伯服立为王积年诸侯始废之而立平王其事或当然】则是兄弟之能用力于王室也至于惠王天不靖周生頽祸心施于叔带惠襄辟难越去王都注惠王平王六世孙頽惠王庶叔也庄十九年作乱惠王适郑襄王惠王子叔带襄王弟僖二十四年叔带作难襄王处泛音义【頽徒回反施以防反难乃旦反注同泛音凡】疏【注正义曰世本云平王生桓王林林生庄王佗佗生僖王胡齐齐生惠王凉是六代也惠王生襄王郑郑生顷王巨巨生匡王班及定王瑜瑜生简王夷夷生灵王泄心心生景王贵贵生悼王猛及敬王匄】则有晋郑咸黜不端注黜去也晋文杀叔带郑厉杀子頽为王室去不端直之人音义【去起吕反下同为于伪反】疏【正义曰诸本咸或作减王肃云咸皆也傅咸为七经诗其传诗有此句王义之写亦作咸杜本当然】以绥定王家则是兄弟之能率先王之命也在定王六年秦人降妖注定王襄王孙定王六年鲁宣八年音义【妖本又作訞于骄反説文云衣服謌谣草木之怪谓之妖】曰周其有頿王亦克能脩其职诸侯服享二世共职注二世谓灵景音义【頿子斯反共音恭】王室其有间王位诸侯不图而受其乱灾注间王位谓子朝也今子朝以为王猛受乱灾谓楚也今子朝以为晋音义【间间侧之间注及下以间先王并注同】疏【正义曰降者自上而下之言当时秦人有此妖语若似自上而下神冯之然故云降妖也然自受其乱灾以上皆是妖语至于灵王以下是子朝演説妖言谓子猛当间王位耳服享言诸侯服从献国之所有】至于灵王生而有頿注灵王定王孙王甚神圣无恶于诸侯灵王景王克终其世注景王灵王子今王室乱单旗刘狄剥乱天下壹行不若注单旗穆公也刘狄刘蚠也壹专也音义【剥邦角反】谓先王何常之有注言先王无常法唯余心所命其谁敢讨之帅羣不吊之人注吊至也音义【吊如字旧丁歴反注同】以行乱于王室侵欲无厌规求无度贯渎鬼神注贯习也渎易也音义【厌本又作厌于盐反贯古患反易以防反】疏【正义曰俗本作规服王孙皆注云玩贪也元年传曰翫岁而愒日杜云翫愒皆贪也则此言贪求无限度本或作规谬也】慢弃刑法倍奸齐盟傲狠威仪矫诬先王晋为不道是摄是赞注摄持也赞佐也先王谓景王音义【傲五报反狠戸恳反矫居表反】疏【正义曰倍卽背也违背奸犯齐同之盟也案于时诸侯不有同盟许立子朝单刘未尝与朝结盟而复背之言单刘倍奸齐盟诬之注正义曰是摄言执持之使不倾危也是赞谓佐助之使得存立也故以摄为持赞为佐也杜以先王为景王则矫诬先王者当谓矫景之命立猛耳知先王非先世之王者以言矫诬是矫诈诬罔据其人有语矫诬之犹今矫称诏勑若先世之王去此久远不得有立猛之事子朝何得称矫诬之乎又云干景之命故杜以先王谓景王刘以为先世之王而规杜氏非也】思肆其罔极注肆放也兹不谷震荡播越窜在荆蛮注兹此也此不谷子朝自谓音义【荡本又作荡徒党反窜七乱反字林七舛反】未有攸底注底至也攸所也音义【底音防】若我一二兄弟甥舅奬顺天法无助狡猾以从先王之命毋速天罚赦图不谷注赦其忧而图其难音义【奬将丈反狡古卯反猾又作滑于八反毋音无难乃旦反】疏【正义曰速召也子朝以单刘为乱从之必有天殃故劝诸侯无召天罚】则所愿也敢尽布其腹心及先王之经而诸侯实深图之昔先王之命曰王后无适则择立长年钧以德德钧以卜注此所谓先王之经音义【适丁歴反】疏【正义曰先王先世之王不斥一人盖自古以来共如此也襄三十一年传曰公薨立胡女敬归之子子野子野卒立敬归之娣齐归之子稠穆叔曰太子死有母弟则立之无则立长年钧择贤义钧则卜古之道也非适嗣何必娣之子彼言太子死立母弟则此言择立长谓无母弟者也彼又云子野非适嗣何必娣之子然则适嗣立而死当立娣之子也侄与娣同盖王后夫人无侄娣之子乃于诸妾之子择立长耳年钧择贤与此年钧以德皆谓母之贵贱等者公羊传曰立适以长不以贤立子以贵不以长明母贵则先立也此子朝之母必贱于猛母故专言立长之义不言母之贵贱何休难年钧以德之言云人君所贤下必从之焉能使王不立爱也郑答云周礼小司寇掌外朝之政以致万民而询焉其三曰询立君其位王南乡三公及州长百姓北面羣臣西面羣吏东面小司寇以叙进而问焉如此则大众之口非君所能掩是王不得立爱之法也】王不立爱公卿无私古之制也疏【正义曰三公六卿无得私附王之庶子而妄立之其意言单刘有私情违古制也何休难云大夫不世功而并为公卿通继嗣左氏为短郑云公卿之世有大功德先王命所不絶者何难旣非郑答亦谬】穆后及太子寿早夭卽世注在十五年单刘赞私立少以间先王注间错先王之制亦唯仲伯叔季图之注伯仲叔季揔谓诸侯闵马父闻子朝之辞曰文辞以行礼也子朝干景之命远晋之大以专其志无礼甚矣文辞何为注传终王室乱音义【远于万反】○齐有彗星注出齐之分野不书鲁不见音义【彗似岁反又息遂反分扶问反】疏【注正义曰传言齐有此星而齐侯使禳之明出齐之分野出于枵之次也彗即孛也文十四年有星孛入于北斗十七年有星孛于大辰彼皆书此不书者时鲁不见或隂不见】齐侯使禳之注祭以禳除之音义【禳如羊反】晏子曰无益也只取诬焉注诬欺也音义【祗音支】天道不惂注慆疑也音义【惂本又作淊他刀反】不贰其命若之何禳之且天之有彗也以除秽也君无秽德又何禳焉若德之秽禳之何损诗曰惟此文王小心翼翼昭事上帝聿怀多福厥德不回以受方国注诗大雅翼翼共也聿惟也回违也言文王德不违天人故四方之国归往之音义【聿戸橘反】疏【正义曰诗大雅大明之篇也惟此文王愼小其心翼翼然共愼也又能明事上天惟行上天之道思使自得多福其德不有回邪以受四方之国言四方皆归之】君无违德方国将至何患于彗诗曰我无所监夏后及商用乱之故民卒流亡注逸诗也言追监夏商之亡皆以乱故音义【夏户雅反注同】若德回乱民将流亡祝史之为无能补也公说乃止齐侯与晏子坐于路寝公叹曰美哉室其谁有此乎注景公自知德不能乆有国故叹也音义【説音悦下注喜説同】晏子曰敢问何谓也公曰吾以为在德对曰如君之言其陈氏乎陈氏虽无大德而有施于民豆区釡钟之数其取之公也薄注谓以公量收音义【施式防反下出者皆同区乌侯反量音亮下同】其施之民也厚注谓以私量贷音义【施如字又始豉反】公厚敛焉陈氏厚施焉民归之矣诗曰虽无德与女式歌且舞注诗小雅义取虽无大德要有喜説之心欲歌舞之式用也音义【敛力验反女音汝】疏【正义曰诗小雅车舝刺幽王也】陈氏之施民歌舞之矣后世若少惰陈氏而不亡则国其国也已音义【惰徒卧反本亦作憜同】公曰善哉是可若何对曰唯礼可以已之在礼家施不及国疏【正义曰大夫称家家之所施不得施及国人言国人是国君之所有大夫不得妄施遗之以树己私惠陈氏施及国人是违礼也】民不迁农不移工贾不变注守常业音义【工贾音古本亦作商贾】士不滥注不失职官不滔注滔慢也音义【滔吐刀反慢武谏反本亦作漫武半反】大夫不收公利注不作福疏【正义曰尚书洪范曰惟辟作福惟辟作威臣无有作福作威臣之有作福作威其害于而家凶于而国是言作福作威君之利也大夫不得自收公利自作福也陈氏作福以招国人之心施民作福是收公利也】公曰善哉我不能矣吾今而后知礼之可以为国也对曰礼之可以为国也久矣与天地竝注有天地则礼义兴疏【正义曰天地人民莫知其始但人禀隂阳之气生于天地之间天地旣形人民必育易序卦曰有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错是言有天地卽有人民有人民卽有父子君臣父子相爱君臣相敬敬爱为礼之本是与天地竝兴】君令臣恭父慈子孝兄爱弟敬夫和妻柔姑慈妇听礼也君令而不违臣共而不贰父慈而敎子孝而箴注箴谏也音义【共音恭下同箴之林反】兄爱而友弟敬而顺夫和而义妻柔而正姑慈而从注从不自专妇听而婉注婉顺也音义【婉于阮反】礼之善物也公曰善哉寡人今而后闻此礼之上也对曰先王所禀于天地以为其民也是以先王上之注禀受也疏【正义曰先古圣王所治理人民者为受阴阳之气生于天地之中以有上下之礼乃可治其天下又礼与天地同贵是以先王上之】
　　经二十有七年春公如齐注自郓行音义【郓音运】公至自齐居于郓
　　夏四月吴弑其君僚注僚亟战民罢又伐楚丧故光乘间而动称国以弑罪在僚音义【弑申志反注同僚力雕反亟欺冀反罢音皮】疏【注正义曰杜数僚之罪以示无道之验僚以十六年卽位十七年与楚战于长岸二十三年伐州来败楚于鸡父其年又使大子诸樊入郥二十四年灭巢及钟离此年又因楚丧而伐之是其亟战民罢又伐楚丧故光得乘间而动称国以弑罪在僚也言举国皆欲弑之非独光之罪故不书光弑】
　　楚杀其大夫郤宛注无极楚之谗人宛所明知而信近之以取败亡故书名罪宛音义【杀死察反郤去逆反宛于阮反又于元反近附近之近】疏【正义曰文七年宋杀其大夫传曰不称名非其罪也死者无罪则不称其名是称名者皆为有罪矣此郤宛书名故杜迹其为罪之状书名所以罪宛也】
　　秋晋士鞅宋乐祁犂衞北宫喜曹人邾人滕人会于扈音义【祁力兮反又力之反扈音戸】
　　冬十月曹伯午卒注无传未同盟而赴以名音义【午音五】邾快来奔注无传快邾命卿也故书音义【快苦怪反】疏【注正义曰邾是小国其臣见于经者甚少唯此与襄二十三年邾畀我来奔书者二人而已释例曰鲁之叔孙父兄再命而书于经晋之司空亚旅一命而经不书推此知诸侯大夫再命以上皆书于经自一命以下大夫及士经皆称人名氏不得见此皆典策之正文也小国之卿或命而礼仪不备或未加命数故不书之邾畀我之等其奔亡亦多所书唯数人而已知其合制者少杜言数人谓此快与畀我及曹公孙会也是言快是邾之命卿备于礼成为卿故书也快不书氏盖未赐族无可称也】
　　公如齐注自郓行公至自齐居于郓注无传
　　传二十七年春公如齐公至自齐处于郓言在外也注在外邑故书地○吴子欲因楚丧而伐之注前年楚平王卒使公子掩余公子烛庸帅师围潜注二子皆王僚母弟潜楚邑在庐江六县西南音义【掩于检反】疏【注正义曰贾逵云然当是相传说耳未必有正文也三十年传此二公子奔楚楚子大封而定其徙子西谏曰吴光新得国若好吾边疆使柔服焉犹惧其至吾又疆其雠以重怒之无乃不可乎谓此二子为光之雠或当是僚母弟也】使延州来季子聘于上国注季子本封延陵后复封州来故曰延州来音义【复扶又反】疏【正义曰服防云上国中国也盖以吴辟在东南地势卑下中国在其上流故谓中国为上国也下云遂聘于晋则上国之言不包晋矣当总谓宋衞陈郑之徒为上国耳亦不知其时聘防国也经不书未必不至鲁檀弓云延陵季子适齐于其反也其长子死葬于嬴博之间郑云鲁昭二十七年吴公子札聘于上国是也如郑之言此时或聘齐也注正义曰襄三十一年注云延州来季札邑此又分析之言本封延陵后复封州来故曰延州来成七年呉入州来注云楚邑淮南下蔡县是也十三年吴灭州来二十三年传云吴伐州来楚防越救之则州来未为吴有不可以封札也释例土地名延州来阙则延陵州来竝阙不知其处杜意当谓吴地别有州来非楚邑也郑云季子譲国居延陵因号焉襄二十九年公羊传曰季子去之延陵终身不入吴国然则季子虽则譲国犹尚仕为吴卿非自窜于彼地吴世家云季札封于延陵故号曰延陵季子杜言封是也封谓赐之为采邑耳】遂聘于晋以观诸侯注观彊弱楚莠尹然工尹麇帅师救濳注二尹楚官然麇其名音义【莠由九反麇九伦反】疏【注正义曰楚官多以尹为名知二尹是官名耳其莠王之义不可知也服防云王尹主宫内之政莠不可解王未必然定本王作工】左司马沈尹戌帅都君子与王马之属以济师注都尹子在都邑之士有复除者王马之属王之养马官属校人也济益也音义【戌音恤复音福校胡孝反】疏【注正义曰都谓国都在都君子明是在都邑之士也都邑之士以君子为号故知是有复除者谓优复其身除其徭役贾逵云然今之律令犹名放课役者为复除是汉世以来有此言也此人或别有功劳或曲蒙恩泽平常免其徭役事急乃使之耳周礼校人掌养马知王马之属是王之养马之官属也校人职云凡颁良马而养乘之乘马一师四圉三乘为皁皁一趣马三皁为系系一驭夫六系为廏廏一仆夫六廏成校校有左右驽马三良马之数丽马一圉八丽一师八师一趣马八趣马一驭夫诸侯六闲养马之人多矣此唯养马不给余役今亦事急而徴使之】与吴师遇于穷令尹子常以舟师及沙汭而还注沙水名音义【汭如锐反】疏【正义曰穷土地名穷阙也本或穷下有谷字者为定七年传败尹氏于穷谷涉彼而误耳】左尹郤宛工尹寿帅师至于濳吴师不能退注楚师彊故吴不得退去吴公子光曰此时也弗可失也注欲因其师徒在外国不堪役以弑王音义【弑申志反下文同】告鱄设诸曰上国有言曰不索何获我王嗣也吾欲求之注光吴王诸樊子也故曰我王嗣音义【鱄音专上国贾云上国与中国同服云上古国也索所白反】疏【正义曰贾逵云上国中国也服防云上国谓上古之国贤士所言也此犹如上文聘于上国则贾言是也注正义曰吴世家云吴王寿梦有子四人长曰诸樊次曰余祭次曰余昧次曰季札季札贤而寿梦欲立之季札让不可乃立诸樊诸樊卒有命授弟余祭欲传以次必致国于札兄弟皆欲致国令以渐至焉余祭卒弟余昧立余昧卒欲授季札札让逃去于是吴人曰先王有命必致季子今逃位则余昧后立今卒其子当代乃立余昧之子僚为王公子光者王诸樊之子也常以为吾父兄弟四人当传至季子季子不受光父先立若旣不传季子光当立遂杀王僚光代立为王是史记以光为诸樊之子僚为夷昧之子也襄二十九年公羊传曰谒也余祭也夷昧也与季子同母者四季子弱而才兄弟皆爱之同欲立之以为君弟兄迭为君而致国乎季子故谒也死余祭也立余祭也死夷昧也立夷昧也死则国宜之季子者也季子使而亡焉僚者长庶也卽之阖闾曰将从先君之命与则国宜之季子者也如不从先君之命与则我宜立者也僚恶得为君乎于是使专诸刺僚世本云夷昧及僚夷昧生光服防云夷昧生光而废之僚者夷昧之庶兄夷昧卒僚代立故光曰我王嗣也是用公羊为説也杜言光吴王诸樊子用史记为説也班固云司马迁采世本为史记而今之世本与迁言不同世本多误不足依凭故杜以史记为正也光言王嗣者言已是世适之长孙也】事若克季子虽至不吾废也注至谓聘还鱄设诸曰王可弑也母老子弱是无若我何注犹言我无若是何欲以老弱托光疏【注正义曰古人言有顚倒故杜以为是无若我何犹言我无若是何恐已死之后不能存立欲以老弱托光也彭仲博云当言是无我若何我母无我当如何我字当在若上】光曰我尔身也注言我身犹尔身夏四月光伏甲于堀室而享王注掘地为室音义【堀本又作窟同苦忽反掘其勿反又其月反】王使甲坐于道及其门注坐道边至光门门阶戸席皆王亲也夹之以铍羞者献体改服于门外注羞进食也献体解衣音义【夹古洽反又古协反下同铍普皮反説文云劒也】疏【正义曰言从门至阶从阶至户从户至席皆是王之亲兵也说文云铍劔也则铍是劔之别名】执羞者坐行而入注坐行膝行执铍者夹承之注承执羞者及体以相授也注铍及进羞者体以所食授王疏【正义曰铍之锋刃及进羞者体也王之左右必更有人受羞以进王故言相授也虽则相授进羞者得至王所】光伪足疾入于堀室注恐难作王党杀已素辟之音义【难乃旦反】鱄设诸寘劒于鱼中以进注全鱼炙音义【寘之防反炙章夜反】疏【注正义曰吴世家云鱄诸置首于炙鱼之中以进食手匕首刺王僚首者劒首如匙手首谓执首也】抽劒刺王铍交于注交鱄诸音义【抽勑留反刺七亦反】遂弑王阖庐以其子为卿注阖庐光也以鱄诸子为卿音义【阖戸腊反】季子至曰茍先君无废祀民人无废主社稷有奉国家无倾乃吾君也吾谁敢怨哀死事生以待天命非我生乱立者从之先人之道也注吴自诸樊以下兄弟相传而不立适是乱由先人起也季子自知力不能讨光故云尔音义【传直专反适丁歴反】复命哭墓注复使命于僚墓音义【使所吏反】复位而待注复本位待光命吴公子掩余奔徐公子烛庸奔钟吾注钟吾小国楚师闻吴乱而还注言闻吴乱明郤宛不取赂而还○郤宛直而和国人说之注以直事君以和接类音义【说音悦】鄢将师为右领注右领官名音义【鄢于晚反又乌戸反】与费无极比而恶之注恶郤宛音义【费扶味反比毗志反恶乌路反注同】令尹子常贿而信谗无极谮郤宛焉谓子常曰子恶欲饮子酒注子恶郤宛音义【贿乎罪反谮侧鸩反饮于鸩反】又谓子恶令尹欲饮酒于子氏子恶曰我贱人也不足以辱令尹令尹将必来辱为惠已甚吾无以酬之若何注酬报献无极曰令尹好甲兵子出之吾择焉注择取以进子常音义【好呼报反】取五甲五兵曰寘诸门令尹至必观之而从以酬之注曰无极辞疏【正义曰周礼司右云凡国之勇力之士能用五兵者属焉郑引司马法曰弓矢围殳矛守戈防助凡五兵长以衞短短以救长然则弓矢殳矛戈防五者皆名为兵此云五兵当是一种器耳不知取何兵也服防云兵防也】及飨日帷诸门左注张帷陈甲兵其中无极谓令尹曰吾几祸子子恶将为子不利甲在门矣子必无往且此役也注此春救濳之役音义【几音祈】吴可以得志子恶取赂焉而还又误羣帅使退其师曰乘乱不祥吴乘我丧我乘其乱不亦可乎令尹使视郤氏则有甲焉不往召鄢将师而告之注告子恶门有甲兵将害己将师退遂令攻郤氏且爇之注爇烧也音义【爇如悦反】子恶闻之遂自杀也国人弗爇令曰不爇郤氏与之同罪或取一编菅焉或取一秉秆焉注编菅苫也秉把也秆稾也音义【编必然反又必干反菅古顔反秆古但反説文云禾茎也或古旦反苫式占反李廵云编菅茅以覆屋曰苫把必马反稾古老反】疏【注正义曰释草云白华野菅郭璞云菅茅属释器云白盖谓之苫李廵曰编菅以覆屋曰苫郭璞曰白茅苫也是编菅为苫也秉把诗毛传文也说文云秆禾茎也是为槀也或取一片苫或取一把稾言民不肯烧之】国人投之遂弗爇也令尹炮之注炮燔郤宛音义【炮陟交反又彭交反燔音烦】疏【正义曰国人投之谓投菅秆于地故遂不烧也令尹炮之一句是鄢将师令众之辞服防云民弗肯爇也鄢将师称令尹使女燔炮之燔炮爇皆是烧也】尽灭郤氏之族党杀阳令终与其弟完及佗注令终阳匄子音义【佗徒何反匄古害反】与晋陈及其子弟注晋陈楚大夫皆郤氏之党晋陈之族呼于国曰鄢氏费氏自以为王专祸楚国弱寡王室蒙王与令尹以自利也注蒙欺也音义【呼火故反】令尹尽信之矣国将如何令尹病之注为下杀无极张本○秋会于扈令戍周且谋纳公也宋衞皆利纳公固请之范献子取货于季孙谓司城子梁与北宫贞子注子梁宋乐祁也贞子衞北宫喜曰季孙未知其罪而君伐之请囚请亡于是乎不获君又弗克而自出也夫岂无备而能出君乎季氏之复天救之也注复犹安也休公徒之怒注休息也而啓叔孙氏之心不然岂其伐人而说甲执氷以游叔孙氏惧祸之滥而自同于季氏天之道也音义【说他活反】疏【正义曰言季氏无罪而公滥讨之叔孙氏亦惧祸滥及于已而自同心于季氏俱叛公此乃天之常道也】鲁君守齐三年而无成季氏甚得其民淮夷与之注淮夷鲁东夷有十年之备有齐楚之援注公虽在齐言齐不致力有天之赞有民之助有坚守之心有列国之权而弗敢宣也注宣用也音义【守手又反】事君如在国注书公行告公至是也故鞅以为难二子皆图国者也而欲纳鲁君鞅之愿也请从二子以围鲁无成死之二子惧皆辞乃辞小国而以难复注以难纳白晋君○孟懿子阳虎伐郓注阳虎季氏家臣伐郓欲夺公疏【正义曰伐郓欲夺公郓使公不得居也不书者伐公逆事不可以告庙国史无由得书】郓人将战子家子曰天命不惂久矣注惂疑也言弃君不疑音义【惂他刀反】使君亡者必此众也注言君据郓众以与鲁战必败之天旣祸之而自福也不亦难乎犹有鬼神此必败也疏【正义曰言尚有鬼神以助君此战必当败也况无鬼神乎】呜呼为无望也夫其死于此乎公使子家子如晋公徒败于且知注且知近郓地也音义【夫音扶且子余反近附近之近】○楚郤宛之难国言未已进胙者莫不谤令尹注进胙国中祭祀也谤诅也音义【难乃旦反年末同胙才故反诅侧虑反】沈尹戌言于子常曰夫左尹与中廐尹莫知其罪而子杀之以兴谤讟至于今不已注左尹郤宛也中廐尹阳令终音义【廐九又反讟音独】戌也惑之仁者杀人以掩谤犹弗为也今吾子杀人以兴谤而弗图不亦异乎夫无极楚之谗人也民莫不知去朝吴注在十五年音义【去起吕反朝如字下朝夕同】出蔡侯朱注在二十一年丧太子建杀连尹奢注在二十年音义【丧息浪反】屏王之耳目使不聪明不然平王之温惠共俭有过成庄无不及焉所以不获诸侯迩无极也注迩近也音义【近附近之近】今又杀三不辜以兴大谤注三不辜郤氏阳氏晋陈氏几及子矣子而不图将焉用之夫鄢将师矫子之命以灭三族国之良也而不愆位注在位无愆过音义【几音祁又音机焉于防反矫居表反愆起防反】疏【正义曰令尹召鄢将师告之以郤宛门有甲耳不令攻郤宛也鄢将师退而令众使攻之是矫令尹命也】吴新有君注光新立也疆埸日骇楚国若有大事子其危哉知者除谗以自安也今子爱谗以自危也甚矣其惑也子常曰是瓦之罪敢不良图九月己未子常杀费无极与鄢将师尽灭其族以说于国谤言乃止音义【疆居良反埸音亦知音智】　冬公如齐齐侯请飨之注设飨礼子家子曰朝夕立于其朝又何飨焉其饮酒也乃饮酒使宰献而请安注比公于大夫也礼君不敌臣宴大夫使宰为主献献爵也请安齐侯请自安不在坐也音义【坐才卧反】疏【正义曰礼为诸侯相为宾主国待之有享食燕三礼享为大郑云享谓享大牢以饮宾是为礼之大者子家以公虽居郓以齐为主此年已再如齐数相见不为宾客故言朝夕立于其朝又何须设飨礼焉其饮酒也劝其用宴礼而饮酒耳注正义曰燕礼者公燕大夫之礼也公虽亲在而别有主人郑云主人宰夫也宰夫大宰之属掌宾客之献饮食者也君于其臣虽为宾不亲献以其尊莫敢伉礼也今齐侯与公饮酒而使宰献是比公于大夫也献献爵者礼有三酌献也酬也酢也献酬是主人献宾唯酢是宾答主人耳礼君不敌臣宴大夫使宰为主卽燕礼是其事也杜以宰献而请安为齐侯请自安于别室不在坐也刘云案燕礼司正洗角觯南面坐奠于中庭升东楹之东受命西阶上北面命卿大夫君曰以我安卿大夫皆对曰诺敢不安彼是请宾使自安当如彼使宰请鲁侯自安耳主人请安谓主人使司正请安于宾服防亦然杜今云齐侯请自安非也今知不然者案乡饮酒礼宾主相敌主人亦请安于宾然则齐侯与公敌礼安宾乃是常事何须传载其文以为卑公之义明是齐侯请欲自安不在其坐明慢公之甚刘不审思此理用燕礼请安之义而规杜非也】子仲之子曰重为齐侯夫人曰请使重见注子仲鲁公子憖也十二年谋逐季氏不能而奔齐今行饮酒礼而欲使重见从宴媟也音义【曰重直勇反又直恭反见贤遍反注同憖鱼觐反媟息列反】子家子乃以君出注辟齐夫人○十二月晋籍秦致诸侯之戌于周鲁人辞以难注经所以不书戍周籍秦籍谈子
　　经二十有八年春王三月葬曹悼公注无传六月而葬缓
　　公如晋次于干侯注干侯在魏郡斥丘县晋竟内邑音义【斥音尺一音昌夜反竟音境传同】
　　夏四月丙戌郑伯宁卒注无传未同盟而赴以名六月葬郑定公注无传三月而葬速
　　秋七月癸巳滕子宁卒注无传未同盟而赴以名冬葬滕悼公注无传
　　传二十八年春公如晋将如干侯注齐侯卑公故适晋子家子曰有求于人而卽其安人孰矜之其造于竟注欲使次于竟以待命音义【造七报反】弗听使请逆于晋晋人曰天祸鲁国君淹恤在外君亦不使一个辱在寡人注一个单使音义【个古贺反注同单使所吏反】而卽安于甥舅其亦使逆君注言自使齐逆君使公复于竟而后逆之注逆着干侯也言公不能用子家所以见辱音义【着中略反一音直略反】○晋祁胜与邬臧通室注二子祁盈家臣也通室易妻音义【祁巨支反字林云太原县上尸反邬旧音乌戸反又音偃案地名在周者乌戸反隠十一年王取邬留是也在郑者音偃成十六年战于鄢陵是也在楚者于建反又音偃昭十三年王防夏将入鄢是也在晋者于庶反字林云袪反郭璞三仓解诂音瘀于庶反阚骃音厌饫之饫重言之太原有邬县唯周地者从邬余皆从焉字林亦作鄢音同传云分祁氏之田以为七县司马弥牟为邬大夫卽太原县也邬臧宜以邑为氏于爰反旧音误】祁盈将执之注盈祁午之子访于司马叔游注叔游司马叔侯之子叔游曰郑书有之恶直丑正实蕃有徒注郑书古书名也言害正直者实多徒众音义【恶如字又乌路反蕃音烦】疏【正义曰以直为恶以正为丑恶直事丑正道如此人者实蕃多有徒众言时世慕善者少从恶者多】无道立矣子惧不免注言世乱谗胜诗曰民之多辟无自立辟注诗大雅音义【多辟本又作僻匹亦反立辟婢亦反】疏【正义曰诗大雅板之篇刺厉王之诗辟邪也辟法也民之多有邪辟者于此之时无自谓所立者为法是言无道之世法不可为古辟辟字同音异耳】姑已若何注姑且也已止也盈曰祁氏私有讨国何有焉注言讨家臣无与国事音义【无与音预】遂执之祁胜赂荀跞为之言于晋侯晋侯执祁盈注以其专戮音义【为于伪反】祁盈之臣曰钧将皆死注钧同也疏【正义曰钧同也杀胜与臧盈亦死不杀盈亦死同将皆死不如杀之使盈闻而快意】憖使吾君闻胜与臧之死也以为快注憖发语之音音义【憖鱼觐反】乃杀之夏六月晋杀祁盈及杨食我注杨叔向邑食我叔向子伯石也音义【食音嗣向许丈反】食我祁盈之党也而助乱故杀之遂灭祁氏羊舌氏初叔向欲娶于申公巫臣氏注夏姬女也音义【娶七主反夏戸雅反注同】其母欲娶其党叔向曰吾母多而庶鲜吾惩舅氏矣注言父多妾媵而庶子鲜少嫌母氏性不旷音义【鲜息浅反注同惩直升反媵绳证反又时证反】疏【正义曰言父多妾媵而谓之母多者意言庶弟少据庶弟而发言故谓父妾为母耳】其母曰子灵之妻杀三夫注子灵巫臣妻夏姬也三夫陈御叔楚防老及巫臣也时巫臣已死疏【正义曰三夫皆自命尽而死其死不由夏姬而云杀三夫者妇之配夫欲其偕老其夫数死是妻之薄相故以为夏姬之咎】一君注陈灵公一子注夏徴舒而亡一国注陈也两卿矣注孔宁仪行父疏【正义曰一君一子防上杀文两卿亦防亡文也以两卿弃位出奔身不死故为亡也此事皆宣十年十一年传】可无惩乎吾闻之甚美必有甚恶是郑穆少妃姚子之子子貉之妹也注子貉郑灵公夷音义【少诗照反貉亡白反】疏【正义曰物忌大盛善不可常暑往寒来昼明夜暗孰能为此者天地天地尚不能常况人乎故甚美必有甚恶也甚美谓夏姬之身甚恶当在其后言其种当恶故禁其子取之】子貉早死无后而天钟美于是注是夏姬也钟聚也子貉死在宣四年疏【正义曰此因郑灵早夭而夏姬美推之为此言耳不是兄早死而妹必美也犹今俗语云衰家女未必慧慧家女未必衰】将必以是大有败也疏【正义曰夏姬淫慝丧国灭家叔向之母犹谓未得大败故言将必以是大有败也十四年传称施邢侯者或是夏姫之男比杀杨食我又是夏姬之外孙其种类盖尽矣】昔有仍氏生女黰黑注有仍古诸侯也美髪为黰音义【黰之忍反説文作□又作鬒云稠髪也】疏【正义曰黰卽鬒也诗云鬒髪如云毛传云鬒黑髪也如云言美长也説文云鬒稠髪也然则鬒者髪多长而黑美之防也此传黰下有黑则黰文不兼于黑故贾杜皆云美髪为鬒】而甚美光可以鉴注髪肤光色可以照人音义【鉴古暂反镜也】疏【注正义曰传于黰黑甚美之下乃云光可以鉴知髪与肌肤二者光色皆可以照人】名曰元妻注以髪黑故乐正后防取之注防舜典乐之君长音义【防求龟反取如字又七住反】疏【注正义曰尚书舜典云帝曰防命汝典乐教胄子是防为舜之典乐官也正长也后君也故云典乐之君长王朝公卿故以后言之犹谓为后稷】生伯封实有豕心贪惏无餍忿纇无期谓之封豕注纇戾也封大也音义【长丁丈反惏力耽反方言云楚人谓贪为惏餍亦作厌于盐反纇本又作类立对反服作类】疏【正义曰豕心言其心似猪贪而无耻也方言云晋魏河内之北谓惏为残楚谓之贪则惏亦贪也贾逵云惏耆食也其人贪耆财利饮食无知餍足忿怒狠戾无有期度时人谓之大猪注正义曰以纇忿共文则类亦似忿故以为戾言狠戾也定四年传封豕与长蛇相对知封为大也服防云忿怒其类以餍其私无期度也】有穷后羿灭之夔是以不祀注羿簒夏后者音义【羿音艺簒初患反】且三代之亡共子之废皆是物也注夏以妹喜殷以妲己周以褒姒三代所由亡也共子晋申生以骊姬废音义【共音恭本亦作恭妹喜本或作嬉音同国语云桀伐有施有施氏以妹喜女焉韦昭注汉书云嬉姓也妲己丁达反下音纪国语云有苏氏之女也韦昭云己姓也褒姒音似龙漦所生褒人所养者也毛诗云姒姓也郑笺云姒字也骊姬本又作丽同力知反献公伐骊戎所得而以为夫人谷梁传云灭虢所得庄子云艾封人之子】疏【注正义曰晋语云史苏曰昔夏桀伐有施氏有施氏以妹嬉女焉妹嬉有宠于是与伊尹比而亡夏殷辛伐有苏氏有苏以妲己女焉妲已有宠于是与胶鬲比而亡殷周幽王伐有褒有褒人以褒姒女焉褒姒有宠生伯服于是与虢石甫比逐太子宜咎而立伯服太子奔申申人缯人召西戎以伐周周于是乎亡是三代所由亡之事也共子之事具见于传】女何以为哉夫有尤物足以移人苟非德义则必有祸注尤异也音义【女音汝】疏【正义曰苟诚也诚不以德义自持则必有祸】叔向惧不敢取平公强使取之生伯石伯石始生子容之母走谒诸姑注子容母叔向嫂伯华妻也姑叔向母音义【敢取七住反又如字强其丈反嫂素早反兄妻也也依字宜如此】长叔姒生男注兄弟之妻相谓姒音义【长丁丈反】疏【注正义曰相谓者防者谓长为姒也子容是伯华之子其兄弟伯华最长叔向次之其余诸弟皆小于叔向也故谓叔向为长叔叔向之妻其年长于子容之母故称长叔姒也释亲云女子同出谓先生为姒后生为娣孙炎曰同出俱嫁事一夫也公羊传曰娣者何弟也此其义也是言共事一夫者长为姒防为娣自以身之长防生娣姒之名其娣姒之名不由夫之长防也释亲又云长妇谓稚妇为娣妇娣妇谓长妇为姒妇自以身之长稚相谓也丧服小功章云娣姒妇报传曰娣姒妇者弟长也传言弟长者双训娣姒言娣是弟姒是长也郑云娣姒者兄弟之妻相名也长妇谓穉妇为娣妇娣妇谓长妇为姒妇亦取尔雅之文以解弟长之义是以身之长防明矣】姑视之及堂闻其声而还曰是狼之声也狼子野心非是莫丧羊舌氏矣遂弗视音义【本作犲同仕皆反丧息浪反】○秋晋韩宣子卒魏献子为政注献子魏舒分祁氏之田以为七县注七县邬祁平陵梗阳涂水马首盂也音义【梗古杏反盂音于下文同】分羊舌氏之田以为三县注铜鞮平阳杨氏音义【鞮丁兮反】司马弥牟为邬大夫注太原邬县贾辛为祁大夫注大原祁县司马乌为平陵大夫魏戊为梗阳大夫注戊魏舒庶子梗阳在太原晋阳县南音义【戊音茂】知徐吾为涂水大夫注徐吾知盈孙涂水太原榆次县音义【知音智次资利反又如字】韩固为马首大夫注固韩起孙孟丙为盂大夫注太原盂县乐霄为铜鞮大夫注上党铜鞮县赵朝为平阳大夫注朝赵胜曾孙平阳平阳县音义【朝如字】僚安为杨氏大夫注平阳杨氏县疏【正义曰此祁氏与羊舌氏之田旧是私家采邑二族旣灭其田归公分为十县为公邑故选置大夫也传云先祁后羊舌故依下文选置大夫之次上七县为祁氏之田下三县为羊舌氏之田且五年传谓伯石为杨石明杨氏是羊舌之田也家语与史记皆谓羊舌赤为铜鞮伯华是铜鞮亦羊舌邑也平阳之次在铜鞮杨氏之间知亦羊舌邑也】谓贾辛司马乌为有力于王室注二十二年辛乌帅师纳敬王疏【注正义曰二十二年传曰晋籍谈荀跞贾辛司马督帅师军于阴于侯氏于谿泉次于社贾辛军谿泉司马督次于社督卽乌也此众军竝为伐子朝欲纳敬王】故举之谓知徐吾赵朝韩固魏戊余子之不失职能守业者也注卿之庶子为余子疏【注正义曰宣二年传云宦卿之适以为公族又官其余子亦为余子其庶子为公行注云余子适子之母弟也庶子妾子也彼适庶分为三等故余子与庶子为异此无所对故总谓庶子为余子也此四人之内当有妻生妾生者也知徐吾韩固是卿之孙也赵朝卿之曾孙也而竝称余子者言其父祖是余子就余子子孙之内选其贤者而用之此四人不失常职能守其父祖之业也】其四人者皆受县而后见于魏子以贤举也注四人司马弥牟孟丙乐霄僚安也受县而后见言采众而举不以私也音义【见贤遍反注及下见魏子竝同】魏子谓成鱄注鱄晋大夫音义【鱄音鄟又市转反又音附】吾与戊也县人其以我为党乎对曰何也戊之为人也远不忘君注远疏远也近不偪同注不偪同位音义【偪彼力反】居利思义注不茍得在约思纯注无滥心有守心而无淫行虽与之县不亦可乎音义【行下孟反】疏【正义曰远不忘君言职虽疏远而心在公室常忠敬也近不偪同言亲近有宠不偪廹同位常谦共也居利思义临财不茍得思义可取乃取之也在约思纯处贫匮而思纯固无叨滥之心也有守善之心而无淫邪之行虽则亲子而与之县不亦可乎】昔武王克商光有天下注光大也其兄弟之国者十有五人姬姓之国者四十人皆举亲也夫举无他唯善所在亲疏一也疏【正义曰由武王克商得封建诸国归功于武王耳此十五国或有在后封者非武王之时尽得封也尚书康诰之篇周公营洛之年始封康叔于卫洛诰之篇周公致政之年始封伯禽于鲁明知武王之时兄弟未尽封也僖二十四年传称周公吊二叔之不咸故封建亲戚以藩屏周亦以周公为制礼之主故归功于周公耳非尽周公封也九年传曰文武成康之封建母弟则康王之世尚有封国宣王方始封郑非独武王周公封诸国也僖二十四年传数文之昭也有十六国此言武王兄弟之国十五人者人异故説异耳非武王封十五周公始加一也以鲁卫验之知周公所加非唯一耳】诗曰唯此文王帝度其心莫其德音其德克明克明克类克长克君王此大国克顺克比比于文王其德靡悔旣受帝祉施于孙子注诗大雅美文王能王大国受天福施及子孙音义【唯此文王诗作唯此王季度待洛反下及注同莫亡白反又如字尔雅云貊莫安定也下及注同长丁丈反下及注同王此于况反注能王同祉音耻施以豉反注同】疏【正义曰诗大雅皇矣之篇美文王之德也唯此文王之身为天帝所佑天帝开度其心令其有揆度之慧所度前事莫不皆得其中也又使之莫然安静其德敎之善音施之于人则皆应和之也又能有监昭在下之明又能有勤施无私之善又能敎诲不倦有为人师长之德又能赏善刑恶有为人君上之度旣有人君之德故为人君王此周之大邦也其施教令能使国人徧服而顺之旣为国人顺服又能择人之善者比方其善乃从而用之以此文王之德比于上世有能经纬天地文德之王如尧舜之軰其此诗人称比较于文王之九德其德皆是无为人所悔吝者言文王之德堪比或以为比于前世文德之王义亦通也以此之故旣受天之祉福施及于后世之子孙得使长王天下也此章文次如此者德皆天之所授故先言帝度其心明以下皆蒙帝文也德由心起故先言心能度物也心旣能度然后能施为政敎故次莫其德音言变政敎清静也为君所以施政故先言政教清静乃论身内之德故次能明能善其明与善还是德音之事施之于人有照临之明勤施之善耳心能施而无私乃可为人君长故次克长克君长卽师也学记曰能为师然后能为长能为长然后能为君故先长后君也旣言堪为人君卽説为君之事故言王此大邦也旣为大邦之君能使国人顺服故次克顺也民旣顺服又须择善用之故次克比也比于文王其德无可恨故言受天之福泽流后世以结之此传言唯此文王毛诗作唯此王季经渉乱离师有异读后人因而两存不敢追改今王肃注毛诗及韩诗亦作唯此文王郑注毛诗作唯此王季故解比于文王言王季之德可以比于文王也刘云此作唯此文王不可以文王之德还自比文王故知比于文王可以比于上代文德之王也】心能制义曰度注帝度其心疏【正义曰心能制断时事使合于义是为善揆度也言预度未来之事皆得中也】德正应和曰莫注莫然清静音义【应应对之应和如字又胡卧反】疏【正义曰毛诗莫作貃乐记引此诗亦作莫释诂云貉嗼安定也郭璞云皆静定毛传云貃静也其德旣正为政清静故有所施为民皆应和易繋辞曰君子居其室出其言善则千里之外应之卽此义也莫是清静之意故杜云莫然清静】照临四方曰明勤施无私曰类注施而无私物得其所无失类也音义【施式防反注及下同】疏【注正义曰勤行施惠情无偏私物皆得所是无失类也郑云类善也无失类者不失善之类也】敎诲不倦曰长注敎诲长人之道赏庆刑威曰君注作威作福君之职也疏【正义曰人君执赏罚之柄以赏庆人以刑威物是为君之道】慈和徧服曰顺注唯顺故天下徧服音义【徧音遍注同】疏【正义曰人君执慈心以惠下用和善以接物则天下徧服而顺从之故为顺也易系辞云天之所助者顺故杜云唯顺故天下徧服】择善而从之曰比注比方善事使相从也经纬天地曰文注经纬相错故织成文疏【正义曰易称圣人先天而天弗违后天而奉天时言德能顺天随天所为如经纬相错织成文章故为文也】九德不愆作事无悔注九德上九曰也皆无愆过则动无悔吝音义【吝力仞反】故袭天禄子孙頼之注袭受也主之举也近文德矣所及其远哉注举魏戊等勤施无私也其四者择善而从故曰近文德所及远也音义【近附近之近】疏【注正义曰成鱄引此诗者唯欲取克类克比二事同于文王故云近文德矣文王以有此德故得施于子孙魏子旣近文德亦将所及远也】○贾辛将适其县见于魏子魏子曰辛来昔叔向适郑鬷蔑恶注恶貌丑音义【鬷音子工反】欲观叔向从使之收器者注从随也随使人应敛爼豆者疏【正义曰下云叔向将余酒将欲举爵而饮此则饮酒未毕使者拟收器耳未卽收也】而往立于堂下一言而善叔向将饮酒闻之曰必鬷明也注素闻其贤故闻其言而知之疏【正义曰旧说云一言者谓设由上彻由下】下执其手以上曰昔贾大夫恶注贾国之大夫恶亦丑也音义【上时掌反下并注同】娶妻而美三年不言不笑御以如臯注为妻御之臯泽音义【娶七住反为于僞反】疏【正义曰诗云鹤鸣于九臯是臯为泽也如往也为妻御车以往泽也】射雉获之其妻始笑而言贾大夫曰才之不可以已我不能射女遂不言不笑夫今子少不飏注顔貌不扬显音义【射雉食亦反女音汝下同夫音扶飏音扬】子若无言吾几失子矣言不可以已也如是遂如故知今女有功于王室吾是以举女注因贾辛有功而后举之言人不可无能音义【几音祈】疏【正义曰遂如故旧相知】行乎敬之哉毋堕乃力注堕损也音义【毋音无堕许规反】仲尼闻魏子之举也以为义曰近不失亲注谓举魏戊远不失举注以贤举可谓义矣又闻其命贾辛也以为忠注先赏王室之功故为忠诗曰永言配命自求多福忠也注诗大雅永长也言能长配天命致多福者唯忠疏【正义曰诗大雅文王之篇也言王者长自言我之所为配上天之命而行之是自求众多之福使归已此诗之意言忠则然也言魏子能忠必有多福归之】魏子之举也义其命也忠其长有后于晋国乎○冬梗阳人有狱魏戊不能断以狱上注上魏子音义【断丁乱反】其大宗赂以女乐注讼者之大宗魏子将受之魏戊谓阎没女寛注二人魏子之属大夫音义【阎以占反】曰主以不贿闻于诸侯若受梗阳人贿莫甚焉吾子必谏皆许诺退朝待于庭注魏子朝君退而待于魏子之庭音义【闻如字又音问】馈入召之注召二大夫食音义【馈求位反】比置三叹旣食使坐注更命之令坐音义【比必利反令力呈反】魏子曰吾闻诸伯叔谚曰唯食忘忧吾子置食之间三叹何也同辞而对曰或赐二小人酒不夕食注或他人也言饥甚馈之始至恐其不足是以叹中置自咎曰岂将军食之而有不足是以再叹注魏子中军将故谓之将军音义【咎其九反食之音嗣帅所类反本又作率同】疏【注正义曰晋使卿为军将谓之将中军将上军此以魏子将中军故呼为将军及六国以来遂以将军为官名盖其元起于此】及馈之毕愿以小人之腹为君子之心属厌而已注属足也言小人之腹饱犹知厌足君子之心亦宜然音义【属之玉反注同厌于盐反又于艳反注同】献子辞梗阳人注传言魏氏所以兴也
　　春秋左传注疏卷五十二
　　春秋左氏传注疏卷五十二考证
　　公至自齐居于郓○苏辙曰凡公行反而告庙则书至在外虽不告而书至所以存公也【臣召南】按此说较疏所引贾逵之说为胜季氏岂时时能以公至告庙乎此实圣人特笔所以示君臣之义也
　　公围成○孙复曰公围成书者见国内皆叛也
　　尹氏召伯毛伯以王子朝奔楚疏召伯逆王于尸○尸地名监本讹作戸今改正
　　传处于郓言鲁地也○【臣召南】按诸侯于其境内皆可言居书处于郓所以别于三十年以后之书在干侯也
　　传师及齐师战于炊鼻注非公命则不书○赵汸补注曰战不书为鲁讳臣拒君也故齐师围成特书公以见义
　　传王次于滑疏襄十八年楚人伐郑传称公子格率锐师侵费滑胥靡○【臣召南】按公子格之上似应有蒍子冯三字疏不应偏举一人
　　传王入于成周○吴澄曰王城曰东都盖以镐京为周之西都相对而言也成周曰下都盖以王城为洛之上都相对而言也
　　传晋师使成公般戍周而还○监本脱使字今添传王入于庄宫注庄宫在王城○赵汸补注曰汪氏云敬王此时已入王城矣三十二年书城成周盖入王城而勿居遂定都成周也
　　传诸侯释位以间王政疏周召二公二相行政○依周本纪应作周公召公二相行政
　　传王奸命疏王为晋文公所杀以本非适故称王○【臣召南】按此晋文公乃文侯非重耳也
　　楚杀其大夫郤宛注故书名罪宛○【臣召南】按传言郤宛之寃则宛无罪
　　传使延州来季子聘于上国疏则上国之言不包晋矣○【臣召南】按吴谓中原诸国为上国晋亦其一也
　　传楚莠尹然工尹麇帅师救潜○疏旣从定本作工尹则俗本作王尹非也前传有工尹路卽其明证今改正
　　传乃辞小国而以难复○赵汸补注曰传见诸侯皆欲纳公晋卿贪故勿克
　　传君亦不使一个辱在寡人○赵汸补注曰诮公先齐而后晋非谓不告
　　传且三代之亡共子之废皆是物也疏申人缯人召西戎以伐周○缯监本讹作郐今改正
　　传非是莫丧羊舌氏矣○【臣召南】按祁氏羊舌氏之灭晋之公族尽矣史记晋世家曰六卿欲弱公氏乃遂以法尽灭其族而分其邑为十县各令其子为大夫晋益弱六卿皆大可谓直笔矣灭祁盈始于知跞知氏子孙卒见灭于赵魏韩孰谓无天道哉
　　传知徐吾为涂水大夫注徐吾知盈孙○孙监本讹作县今改正
　　传僚安为杨氏大夫○杨监本讹作陈今改正
　　传谓知徐吾赵朝韩固魏戊余子之不失职能守业者也○【臣召南】按十县中而知赵韩魏之余子居其四则四卿之专晋国始于此矣
　　传岂将军食之而有不足疏及六国以来遂以将军为官名盖其元起于此○【臣召南】按汉书百官公卿表云将军秦官是未深考耳








　　春秋左氏传注疏卷五十二考证
  </div>
  <div class="pagination">
   <a href="春秋左传注疏_page37.html">
    上一页
   </a>
   <span>
    ...
   </span>
   <a href="春秋左传注疏_page33.html">
    33
   </a>
   <a href="春秋左传注疏_page34.html">
    34
   </a>
   <a href="春秋左传注疏_page35.html">
    35
   </a>
   <a href="春秋左传注疏_page36.html">
    36
   </a>
   <a href="春秋左传注疏_page37.html">
    37
   </a>
   <span class="current-page">
    38
   </span>
   <a href="春秋左传注疏_page39.html">
    39
   </a>
   <a href="春秋左传注疏_page40.html">
    40
   </a>
   <a href="春秋左传注疏_page41.html">
    41
   </a>
   <a href="春秋左传注疏_page42.html">
    42
   </a>
   <a href="春秋左传注疏_page43.html">
    43
   </a>
   <span>
    ...
   </span>
   <a href="春秋左传注疏_page39.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
