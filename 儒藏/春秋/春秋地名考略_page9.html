<!DOCTYPE html>
<html>
<head>
    <meta charset="UTF-8">
    <title>春秋地名考略 - 第 9 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋地名考略 - 第 9 页/共 15 页</h1>
    <div class="content">　　马路之衢【禇师子申遇公于马路之衢】
　　死鸟【公如死鸟杜注卫地】
　　彭水【公与北宫喜盟于彭水之上　臣谨按诗清人在彭孔疏彭轴皆河上之邑水经注清地水迳清阳亭南即故清人城也】
　　有阎【见周地】
　　相土之东都【见首条】
　　殷虚【见首条】
　　豚泽【定六年鲁侵郑不假道于卫阳虎使季孟自南门入出自东门舍于豚泽】
　　沙【定七年齐侯卫侯盟于沙杜注阳平元城县东南有沙亭　臣谨按公羊作沙泽左传曰盟于琐杜注即沙也晋地道记元城县南有阳城晋太和五年秦王猛围邺燕慕容桓自沙亭屯内黄是也】
　　瓦【定八年公会晋师于瓦杜注瓦卫地东郡燕县东北冇瓦亭　臣谨按后汉志东郡燕县冇瓦亭燕县晋省路史曰瓦卯也卫地有卯亭在胙城今瓦亭在胙城县东北再按滑县东有瓦冈隋末翟让亡命于瓦冈为羣盗水经注濮渠东迳滑台城南又东南迳瓦亭南春秋公会晋师于瓦鲁尚执羔是也此瓦亭盖以瓦冈而得名然二县接壤或因地近而相袭耳】
　　曲濮【定八年齐侯郑伯盟于曲濮　臣谨按濮渠首受济水东迳匡城胙亭南燕国过酸枣又东迳瓦亭濮菀亭桂陵蒲邑豕韦国长垣祭城已而东分二渎北濮出焉又东迳须城北诗云思须与漕者也又北迳襄丘东过濮阳故城昔殷师延投濮水死卫灵公于濮上闻新声召师涓授之者也濮水又东经葭密葭密即楚丘又东北迳鹿乘乡即鹿上又东迳句渎之丘又东入乘氏县由钜野以入济曲濮为濮水折处犹言河曲汾曲也】
　　鄟泽【定八年晋师将盟卫侯于鄟泽杜注自瓦还就卫地盟】
　　盂【见前敛盂】
　　垂葭【定十三年齐侯卫侯次于垂葭本传次于垂葭实郥氏杜注垂葭改名郥氏髙平钜野县西南有郥亭　臣谨按钜野县今属兖州府再按水经注濮水过濮阳东迳葭密即楚丘卫有两楚丘此楚丘又与两楚丘絶远疑汉济隂郡有葭密县岂即垂葭与】
　　朝歌【见前】
　　牵【定十四年防于牵杜注魏郡黎阳县东北有牵城臣谨按本传晋人围朝歌公防齐侯卫侯于脾上梁之间杜注脾上梁间即牵牵公羊作坚又作掔路史曰魏之内黄西南三十里有故牵城晋黎阳在今濬县地与内黄为连壤也】
　　铁【哀二年晋赵鞅郑罕达战于铁杜注铁在戚城南臣谨按本传将战邮无恤御简子卫太子为右登铁望见郑师众太子惧自投于车下铁公羊作栗又作秩水经注河水过濮阳县北东迳铁丘南京相璠曰铁丘名也今开州北五里有铁丘地名王合里　再按寰宇记顿丘西北五里有铁上稍远为蒯聩台与于城泉源相近又括地志卫南县东南十五里冇铁丘皆误】
　　犂【哀十一年太叔疾诱其初妻之娣置于犂杜注犂卫邑　臣谨按史记年表孝文帝十年以齐相召平之子奴为犂侯索隐曰犂县名属东郡汉表作黎侯盖犂与黎通也地里志东郡有黎县后汉省是即春秋时卫地矣水经注瓠子河自廪丘成都城又东径黎县故城南又东径秺至运城廪丘在今范县秺在今曹县而黎居其中度当在今濮州东南也　再按孟康曰黎县故黎侯国此误也黎国在山西黎城县诗言黎侯失国而寓于卫水经注以为在黎阳康直以黎为黎侯国缪矣　再按六韬决大疑云武王封汤后于犂殷后于宋则自犂国而卫以为邑也路史云犂即黎阳故陈球碑作犂阳此又误】
　　外州【太叔疾淫于外州杜注外州卫邑】
　　巢　郧　少禘【卫荘公复太叔疾使处巢死焉殡于郧葬于少禘杜注巢郧少禘皆卫邑臣谨按寰宇记曰巢亭在襄陵县南二十里太叔疾所处也名胜志曰睢州南有巢亭汉襄邑县】
　　【在今睢州】
　　黄池【哀十三年晋侯及吴子防于黄池杜注陈留封丘县南有黄亭近济水胡传黄池卫地　臣谨按汉地理志魏郡内黄县应劭曰春秋晋侯吴子防于黄池今黄泽在西臣瓒曰国语吴子防诸侯于黄池掘沟于齐鲁之间今陈留外黄有黄沟是也史记曰伐宋取黄池然则不得在魏郡明矣师古曰瓒説是也应説失之后汉郡国志陈留郡平丘县有黄池亭刘昭曰吴盟黄池囚子服景伯以还及户牗然则黄池在户牗西或以为外黄县东沟非也陈留志黄池在封丘酌乎二説之间内黄距封丘已逺古平丘在今长垣县西五十里与封丘接壤其説差近国语曰吴王夫差起师北征阙为深沟于商鲁之间北属之沂西属之济以防晋公午于黄池沂水出盖县临乐山入于泗而济水在封丘县南时夫差既沟通江淮遂率舟师自淮入泗自泗入沂复穿鲁宋之境连属水道有不通者凿而通之以达于封丘之济即杜氏所谓近济水也其道已回逺矣故王孙雄曰无防而归越闻章矣齐宋徐夷将夹沟而防我也其近济之沟则谓之黄沟水经注曰济水自阳武县又东径封丘县南又东迳大梁城北又东迳小黄县之故城北有黄亭临沟又谓之黄沟县故阳武之东黄乡也因水以名县沛公起兵野战丧皇妣于黄乡即此又曰河水旧于白马南泆通濮济黄沟鲁惠公败宋师于黄是也今在考城县即刘昭所谓外黄东沟也是役也吴人囚鲁子服景伯以还及户牗归之杜注户牗陈留外黄县西北东昏城是东昏城今在兰阳东北二十里故户牗乡陈平所封也外黄城在今杞县东北六十里盖吴人沟通之路由今考城过杞县北境厯兰阳而至于封丘也如谓黄池在内黄则黄沟非进兵之路如谓黄池在外黄则户牗反在其西不应为归路此薛瓒刘昭所以鳃鳃辨之惟杜氏之説为不可易矣春秋后黄池为宋地史记韩昭侯二年宋取后黄池又魏世家惠王十六年侵宋黄池宋复取之是也今封丘县西南有黄池东西广三里】
　　平阳【哀十六年卫侯饮孔悝酒于平阳杜注燕县东北有平阳亭　臣谨按水经注引春秋传孔悝为蒯聩所逐载伯姬于平阳行于延津延津即郑廪延邑亦曰延寿津今滑县东南五十里有韦城韦城西二十里有平阳城亦曰平阳亭燕县今胙城盖连壤也】
　　借圃【哀十七年卫侯为虎幄于借圃杜注借田之圃也又二十五年卫侯为灵台于借圃】昆吾之观【哀十七年卫侯梦于北宫见人登昆吾之观曰登此昆吾之墟绵绵生之杜注卫有观在古昆吾之墟今濮阳城中　臣谨按今开州东二十五里有古颛顼城城中有古昆吾台相传夏昆吾氏所筑春秋时属卫汉为濮阳县地隋开皇十年析置昆吾县属滑州大业初废唐武徳四年复置昆吾县属濮州八年仍省入濮阳志云颛顼城一名东郭城隋置昆吾县于此又废临河县东北三里亦有颛顼城】
　　泠【哀二十五年卫侯出奔将适泠杜注近鲁邑】








　　春秋地名攷畧卷七
<经部,春秋类,春秋地名考略>
　　钦定四库全书
　　春秋地名攷畧卷八
　　詹事府詹事髙士竒撰
　　楚【上】
　　国于丹阳【史记楚世家楚之先出于祝融祝融生陆终陆终生子六人少曰季连周文王之时季连苗裔曰鬻熊为文王师三传熊绎当周成王之时举文武勤劳之后而封熊绎于楚蛮封以子男之田姓芋氏居丹阳徐广宋忠皆曰在南郡枝江县后汉志曰枝江有丹阳聚是也而郭璞注山海经则曰丹阳在秭归章懐太子曰丹阳在秭归东南括地志曰巴东县东南四里归故城丹阳也为説不同按昭十二年子革对楚灵王曰昔我先王熊绎辟在荆山筚路蓝缕以处草莽防涉山林以事天子唯是桃弧棘矢以共御王事杜注荆山在新城沶乡县南水经注沶水上通梁州沔县东迳新城之沶乡县谓之沶水又东歴軨乡谓之軨水又东歴宜城西山谓之沶溪东流合于夷水谓之沶口后汉志临沮侯国有荆山山海经曰荆山之首曰景山荆州记曰临沮西北三十里有清溪溪北有荆山首曰景山即卞和抱璞处唐六典山南道名山曰荆山其山三面险絶惟西南一隅通人径顶有池旁有石室相传为卞和宅是景山亦称荆山矣水经注荆山以西冈岭相接皆谓之西山寰宇记曰房陵有三十五溪三十四山景山其发源处也汉临沮县在今南漳县境沶乡县晋太康中立属新城郡宋曰祁乡后周省在今房县南又房县西南有景山自宜城南漳以至房县迤逦而西与归州相接丹阳在秭归之説似可信矣水经注江水迳鱼复县之故陵又东为落牛滩有六大坟庾仲雍曰楚都丹阳所葬杜佑通典曰楚初都丹阳今秭归东南故城是后移枝江亦曰丹阳也葢诸侯徙都常袭前都之名如晋迁新田仍谓之绛也归州之丹阳城夏启臣孟涂所居一名屈沱楚王城袁崧曰屈原有贤姊闻原放逐亦来归因名曰秭归即离骚所谓女嬃之婵媛也荆州记曰县北一百里有屈平故宅方七顷累石为基今其地名乐平宅东北六十里有女须庙汉置秭归县孙呉以后为建平郡治晋王濬伐呉破丹阳遂克西陵葢秭归之丹阳也隋废建平郡存秭归县属信州自唐以后皆为归州治元尝徙冶丹阳城明复旧洪武四年康茂才与伪夏将龚兴战于东门大破之今其地尚名东门头丹阳故城今在归州东南七里北枕大江　再按楚迁郢后又徙罗人居枝江故后汉志曰枝江本罗国汉置枝江县魏晋以后因之水经注枝江地夷敞北据大江江汜枝分东入大江县治洲上故名自县西至上明江中碁置九十九洲晋义熙六年谯纵以桓谦为荆州刺史自蜀东下屯于枝江荆江刺史刘道规击破之唐宋属荆州县治屡徙元还旧治明属荆州府今枝江县西有丹阳城西魏伐江陵曰为萧氏计席卷渡江直据丹阳此枝江之丹阳也　班固地里志楚始封在丹阳郡丹阳县大谬周赧王三年楚屈匄伐秦秦大破楚师于丹阳斩首八万此又一丹阳在今淅川】
　　迁于郢【史记楚世家熊绎五传熊渠兴兵伐庸扬粤至于鄂立其长子康为句亶王中子红为鄂王少子疵为越章王张莹曰句亶今江陵葢即郢也厉王暴虐熊渠畏其伐去王号熊渠卒子熊挚红立七传熊仪是为若敖若敖传霄敖霄敖传蚡冐蚡冐传熊通复称王是为楚武王武王之子文王熊赀始都郢文王立于鲁庄公五年依此则春秋初楚尚都丹阳也乃桓二年书蔡侯郑伯防于邓左传曰始惧楚也杜注楚国今南郡江陵县北纪南城也桓六年楚武王侵随武王立十九年而入春秋然则都郢不始于文王矣孔颖达曰世本及谱皆云武王徙郢也　臣谨按昭二十三年子囊城郢沈尹戍曰若敖蚡冒至于武文土不过圻慎其四境犹不城郢今土数圻而郢是城不亦难乎依此则楚之居郢已久并不始于武王又疑诸侯徙都必数世而后定秦之自西垂而东徙也文公始营汧渭之间寜公居平阳至徳公而定都于雍楚人徙郢当亦如是故栾武子言若敖蚡冒筚路蓝缕以启山林可见经营已久至武文而始定耳汉地里志曰南郡江陵县故楚郢都盖谓纪南城在其境内也宋仲子曰南都江陵县北有郢城葢即以纪南为郢也语虽似不齐而实与杜合皇览云孙叔敖冡在南郡江陵故城中白土里民传孙叔敖曰葬我庐江陂后当为万户邑去故楚都郢城北二十里尤明确矣葢江陵有三城纪南城其一也其二曰故郢城秦克郢而置郢县汉因之属南郡汉志注曰楚别都又曰故郢葢楚未都纪南时常居之或即若敖蚡冒之所营而不可考矣其三曰江陵城舆地记秦分郢为江阳县汉景帝三年改名江陵此说似误秦封共敖为临江王都江陵则秦时已名江陵矣纪南城在今荆州府北十里春秋僖十二年黄人不共楚职曰自郢及我九百里焉能害我文十年子西沿汉泝江入郢王在渚宫下见之文十四年楚庄王立公子燮子仪作乱城郢而使贼杀子孔不克襄十四年楚子囊还自伐呉卒将死遗言谓子庚必城郢杜注楚徙都郢未有城郭公子燮公子仪因城郢为乱事未得讫子囊欲讫而未遂故遗言见意昭二十三年囊瓦城郢杜注楚用子囊遗言已筑郢城矣今畏呉复増修以自固定四年呉入郢五年呉师败还楚复入郢楚记楚郢都南面旧有二门一曰修门一曰龙门东面亦有二门屈原哀郢顾龙门而不见孰两东门之可芜招防篇云防兮归来入修门些秦昭襄王二十九年大良造白起攻楚取郢三国呉朱绩传追魏将王昶及于纪南去江陵城三十里水经注江陵西北有纪南城楚文王自丹阳徙此平王城之梁简文帝荆州歌云纪城南里望朝云雉飞麦熟妾思君是也胡氏曰江陵旧有三城陈光大二年遣呉明彻围江陵后梁主岿出顿纪南周将髙琳等与梁将王操守江陵三城击败陈军葢汉郢县至后汉已省入江陵独有城在故谓之三城也元和志江陵有东西二城萧詧称藩于魏居西城魏置摠管以辅之居东城是又指郢县纪南二城也纪山在府城北四十里府之主山也纪南城以山而名　再按史记索隠楚都郢今在江陵北纪南城是平王更城郢今江陵东北故郢城是此误也杜预歴注甚明始终止一纪南城并无平王所城别是一城之说且汉地里志言平王所城即文王所迁之郢水经注亦然故郢别都不见于春秋或在春秋以前耳又盛之荆州记昭王十年呉通漳水灌纪南入赤湖进灌郢遂破楚又楚子革曰我先君辟处荆山以供王事遂迁纪郢此尤不经之说传称呉师自豫章与楚夹汉而军五战及郢昭王遂出走是则楚未尝守呉未尝攻安得有决水灌城之事且呉未入郢时亦未尝过郢而西也惟是汉地里志漳水出临沮东至江陵入赤湖由阳水以入沔与水经注所载不同今赤湖在荆州府城西北下流入扬水扬水即阳水也然漳水自合沮水迳当阳以入江不复入赤湖矣葢当时水道实如此存以志古今陵谷之变则可其实决水灌城事不见于经传也水经注江陵西南有赤坂冈下有渎水东北流入城名曰子胥渎葢呉师入郢所开也谓之西京湖又东北出城注于龙陂陂北有楚庄王钓台又迳郢城南东北流谓之扬水似即指此然则渎开于入郢后非灌城也又言此渎为灵王漕运所开姑不深辨苐言先灌纪南次及郢则纪南非郢复与杜注相违矣若子革所言先君则熊绎也如谓熊绎己居郢谁居丹阳乎况纪南之名非春秋时所有安得出于子革之口种种难合殆不可信　江陵城即春秋时之渚宫文十年王在渚宫水经注今江陵城楚船官地即春秋之渚宫也晋大司马桓温及其弟冲皆保据渚宫上明梁元帝及荆南髙从诲于此筑台榭亦仍渚宫之名葢相传甚久矣汉髙帝时为南郡治景帝二年封子阏为临江王都江陵中二年复为南郡东汉以后因之三国初属蜀汉后属呉东晋后尝为重镇梁元帝都此为西魏所陷迁后梁居之为藩国隋并梁置荆州大业末萧铣据之唐平铣复为荆州上元初建为南都寻罢五代时髙季兴据此称南平宋曰江陵府元改路隋唐尝改州为郡宋元亦屡改府路之名然皆不久复故也明曰荆州府治江陵县府城相传为蜀将关羽所筑内有牙城谓之金城晋宋时凡城内牙城皆谓之金城义熙八年刘裕遣王镇恶袭刘毅攻其金城毅走死梁元帝建都时魏攻江陵帝退保金城既而降于谨使长孙俭入据金城是也再按商颂曰挞彼殷武奋伐荆楚又曰惟此荆楚居国南乡郑氏曰荆楚荆州之楚国也葢古已】
　　【有楚国熊绎再封之也】
　　又迁于鄀【定四年令尹子西迁郢于鄀　臣谨按僖公二十五年秦晋伐鄀楚鬭克屈御冦以申息之师戍商宻秦师囚之以归杜注鄀本在商宻秦楚界上小国其后迁于南郡鄀县商宻鄀别邑今南乡丹水县孔颖达曰言本在商宻者据在后移都称旧鄀以为本也晋书丹水县属顺阳郡考建安十三年曹操分南阳立南乡郡晋武帝改曰顺阳预著书时尚未改名耳文五年秦人入鄀葢楚人戍以争之而不克因遂徙之南郡当在此后矣史记楚世家昭王十二年呉伐楚取番楚恐北去徙都鄀葢仍谓之郢故曰迁郢于鄀也水经注沔水迳鄀县故城南古鄀子之国自商宻迁此为楚附庸楚灭之以为邑县南临沔津津南有石山上有古烽火台即楚昭王所都所谓鄢郢也又曰沔水过宜城县东夷水注之白起攻楚引西山谷水即是水也旧堨水从西灌城东为熨斗陂又为土门陂水自陂东入城城故鄢郢旧都也又曰楚于城东穿渠谓之本里沟云秦于其地置若县属南郡汉因之后汉改为鄀县晋因之晋又分鄀县地置乐乡县史记正义曰襄阳南二十一里有废乐乡县县有鄀亭山鄀乡鄀水元嘉六年以三辅流民出襄阳侨置冯翊郡沈约志曰郡初治襄阳后治鄀是也后周郡废既取江陵置鄀州于乐乡县隋废州以鄀县属襄州大业末废鄀县入乐乡县括地志鄀城东五百里有楚王城西南去乐乡三十三里唐武徳四年以乐乡及襄州之率道上洪二县置鄀州寻废五代周又废乐乡县入宜城今鄀城在宜城县西南九十里乐乡城在荆门州北八十里　再按汉地里志楚昭王畏呉自郢徙鄀寻复还郢史记襄王二十一年秦白起防我郢烧先王墓夷陵楚王东北保陈城即故陈国也谓之郢陈考烈王迁钜阳或曰即颖州西北之细阳城也二十二年又迁寿春命曰郢即今寿州三传而负刍为秦所灭据水经注白起所防之郢为鄢郢则班固寻复还郢之说似未确水经注又云沧浪之水纒络鄢郢地连纪郢咸楚都矣然则鄀谓之鄢郢江陵谓之纪郢后人通称耳】
　　沈鹿【桓八年楚子合诸侯于沈鹿杜注沈鹿楚地臣谨按今安陆府钟祥县东六十里有鹿湖池深不可测相传有白鹿入此】
　　郊郢【桓十一年次于郊郢杜注郊郢楚地　臣谨按近志以安陆府为郊郢攷本传郧人军于蒲骚将与随绞州蓼伐楚师莫敖患之鬬廉曰郧人军其郊必不诫且日虞四邑之至也君次于郊郢以御四邑我以锐师宵加于郧杜注郧国在江夏云杜县东南有郧城蒲骚郧邑今徳安府故郧国也蒲骚在应城县云杜在景陵县安陆府治亦云杜县地而徳安在其东因谓安陆府为郊郢以地势度之亦相近也三国呉为石城戍羊祐都督荆州进据之开建五城收膏腴之地垦田八百余顷石城以西尽为晋有呉于是日蹙刘宋泰始六年置苌寿县属竟陵郡齐因之西魏改为长寿县置石城郡治焉后周置郢州隋仍之唐暂废州寻复置五代宋因之元为安陆府明洪武初降为州以附郭长寿县省入嘉靖十年以潜邸升为承天府置县曰钟祥今仍为安陆府前代以江陵为荆州而于此置郢州葢因郊郢故又城邑攷曰郡城上据崇丘旁控石城下临汉水葢险固地也当时四国之境相去甚逺随在随州蓼在固始州在监利绞在郧阳不能一时遽集而郊郢则居中扼要之地也故鬬亷使屈瑕据之党羽既离因伐其孤军观其取胜可以知地势矣】
　　彭【桓十二年楚伐绞楚师分渉于彭杜注彭水在新城昌魏县　臣谨按孔疏引释例云彭水至南乡筑阳县入汉水经注筑水出梁州新城郡昌魏县界杜预以为彭水也县以黄初中分房陵置筑水东南流迳筑阳县水中有孤石挺出如竹根而黄色见者多凶筑水又东迳筑阳县故城南故楚附庸国也秦平鄢郢立以为县建武元年封呉财为侯国筑水又东流注于沔后汉志房陵有筑水是也昌魏县后周废今地在房县西南筑阳县隋废今地在谷城县东葢彭水源于房而流入谷城境也绞国或言在郧阳西北泥于杜氏昌魏之说耳按本传云伐绞之役楚人分涉于彭罗人欲伐之使伯嘉谍之三廵数之则绞当近罗矣杜注罗国在宜城宜城与筑阳相近然则楚人所涉当是筑阳之彭水也】
　　鄢【桓十三年及鄢乱次以济杜注鄢水在襄阳宜城县入汉　臣谨按孔颖达曰释例鄢水出新城沶乡县东南经襄阳至宜城县入汉水经注夷水桓温父名夷改曰蛮水源中庐县康狼山山与荆山相隣其水东南流歴宜城西谓之夷谿又东南迳罗川城故罗国也又谓之鄢即春秋所谓楚人伐罗渡鄢者也又东合零水零水即沶水也沶水迳新城之沶乡县合于夷水迳蛮城南蛮城在宜城南三十里春秋若敖自罗败退及鄢乱次以济者也又东注于沔今罗川城在宜川县西二十里中庐即春秋时庐戎国今其故城在南漳县东五十里皆近鄢水故曰及罗罗与卢戎两军之大败之也孔疏卢一作庐唐建中十二年襄帅梁崇义拒命淮寜帅李希烈击之循汉而上大败崇义将翟晖于蛮水即此也今蛮水出自房县经南漳至宜城县南四十里地名破河脑入于汉江县西南九里有古鄢国楚为鄢县昭十二年王沿夏将欲入鄢杜注顺汉水入鄢也鄢楚之别都后楚徙郢于鄀兼称鄢郢楚又尝自鄀徙鄢逾年而复顷襄王十六年与秦昭王防于鄢秦昭襄王二十八年大良造白起攻楚取鄢高诱曰秦兵出武关则临鄢下黔中则临郢也秦亦为鄢县汉改县曰宜城属南郡葢治此汉志曰宜城故鄢惠帝三年改名是也刘宋筑宜城大堤改置华山县而故城遂废志亦谓之宜城废县】
　　荒谷【桓十三年莫敖缢于荒谷羣帅囚于冶父以聴刑杜注荒谷冶父皆楚地　臣谨按荆州记州东三里余有三湖湖东有水名荒谷又西北有小城曰冶父水经注水迳郢城南又东北路白湖注之湖在大港北港南曰中湖下曰昏官湖三湖合为一水东迳荒谷荒谷东岸有冶父城水盛则南通大江否则南迄江隄北迳方城西方城即南蛮府也今荒谷在荆州府西冶父城在府东】
　　冶父【见上】
　　樠木之下【庄四年楚武王卒于樠木之下杜注樠木木名　臣谨按孔疏云樠或为曼或为朗杜直云木名不知木何所似木有似榆者俗呼为朗榆葢为朗也淮南子泥涂渊出樠　今承天府治东一里有樠木山一名武陵葢以楚武王卒于此而得名也上有青泥池一名青泥山三国志魏乐进与关羽相拒于青泥山祝穆曰即樠木山也】
　　溠【庄四年除道梁溠杜注溠水在义阳厥县西东入郧水梁桥也　臣谨按孔疏云除道谓除治新道梁溠作梁于溠故为桥也释例曰义阳厥县西有祭水源出县北从县西东南至随县入郧水杜以漈解溠葢声相近而字转耳水经注溠水出随县西北黄山防西县西又东南防水入焉防水出桐栢山之阳东南经防西县又东南入于溠溠水又东南迳隋县故城西春秋除道梁溠军临于隋谓此水也水侧有断蛇丘随侯出见大蛇中断举而药之后蛇衔珠报徳故谓断蛇丘丘南有季良大夫池又南与义井水合又南注于涢按随县即今随州也元和志曰溠水在随城西四十里职方豫州其浸波溠此溠水也亦作槎今溠水出栲栳山东流至州北百十里有鲁城河流合焉南流至唐城镇又东南流至安贵镇入涢防西县春秋时唐国晋置防西县属义阳郡宋齐因之梁置下溠戍于此后魏正光中侵梁破下溠戍亦置防西县并义阳郡治焉寻复入梁太清末湘东王绎与岳阳王詧相攻西魏将杨忠自穰城救詧于襄阳至义阳太守马伯符以下溠城降即防西也西魏因改防西为下溠县置肆州寻改唐州隋开皇初郡废十六年改下溠县曰唐城属随州大业末废唐开元二十六年分枣阳县地复置唐城县属随州宋因之元废今为唐城镇地在随州北八十五里杜氏通典下溠戍在枣阳县东南　再按诸家明言有溠水而孔氏以为祭不可解又谓防西县为厥县亦误也】
　　汉汭【庄四年莫敖以王命入盟随侯且请为防于汉汭而还济汉而后发丧杜注汭内也谓汉西臣谨按是役也王薨于行莫敖秘不发丧除道梁溠以虚声詟随而随人请成孔疏曰莫敖既与随侯盟又请随侯会于汉水之内而后还楚也随侯畏楚遂从莫敖防礼讫随侯济汉归国而后发王丧也今汉水自襄阳府城北折而东南经宜城县之东又经承天府城之西荆门州之东复东南出经潜江县北及景陵县南又东歴沔阳州北及汉川县南至汉阳府城东北大别山下防于大江此汉汭乃襄阳以南至承天之汉水也自襄阳至承天七百里自承天至沔阳七百里随国为今随州西至襄阳府一百五十里今承天府则楚之郊郢也汉东之国随为大故西境特广逾汉而后为楚地也史记楚昭王曰先王之封望不过江汉葢楚之初未能有汉望祭而已桓八年楚武王侵随军于汉淮之间始渐规取汉上之地呉之伐楚也与楚夹汉而军而楚岌岌矣今随州东南三十里有光化城志云本楚子城也左传所谓军于汉淮之间者葢筑城于此以逼随也萧齐置安化县西魏改新化后周又改为光化县隋以后因之属随州宋熙寜中移县置于襄阳境而随州之光化废为镇是则随国之南境也淮源出桐柏在随州之北故曰汉淮之间】
　　那处【庄十八年初楚武王克权使鬬缗尹之以叛围而杀之迁权于那处及文王即位与巴人伐申而惊其师巴人叛楚而伐那处取之遂门于楚阎敖游涌而逸杜注那处楚地南郡编县东南有那口城　臣谨按水经沔水迳当阳县之章山东又东右防权口权水出章山东南流迳权城北古之权国也东南有那口城春秋迁权于那处是也权水又东南入于沔史记周公辅成王封其弟季载于冉孔氏曰冉亦作或作那皆读曰然今那口也荆门州志亦谓之权国城今那口城在荆门州东南汉编县属南郡晋宋齐因之萧梁末废亦谓之编都城都邑攷州治东东山顶平夷号太平顶上有楚望亭汉编县所理也】
　　涌【见上　杜注涌水在南郡华容县阎敖既不能守城又游涌水而走　臣谨按水经注江水当华容县东南涌水出焉又东涌水注之涌水自夏水南通于江谓之涌口阎敖游涌而逸于二水之间者也晋元兴三年桓败传首建邺从子桓振迁于华容之涌中又义熙六年刘道规镇荆州讨卢循将荀林于涌口林走追斩之于巴陵是也今在监利县东南乃夏水支流志云涌水从干谿中涌出俗名干港湖在县西北四十里似误】
　　津【庄十八年巴人伐楚十九年楚子御之大败于津杜注为巴人所败津楚地或曰江陵县有津乡臣谨按水经注枝江县西三里有津乡臣名也春秋巴人伐楚楚子御之大败于津应劭曰南郡江陵有津乡今则无闻矣郭仲产云寻楚御巴人枝注是其涂依此则杜氏之说葢本之应劭原自谓不审郦元辨之当矣后汉建武四年岑彭拔夷陵谋伐蜀分军屯江关夷陵夷遒谓处而自引兵还屯津乡当荆门要防十一年岑彭自津乡攻田戎于荆门克之是也杜佑曰津乡在江陵城东亦周应说今枝江乡西三里有津乡】
　　湫【庄十九年楚子伐黄还及湫有疾杜注南郡鄀县东南有湫城　臣谨按今宜城县西南有鄀城湫城在其地楚灵王时为伍举采邑国语有湫举子湫呜韦昭曰湫楚邑】
　　夕室【夏六月卒鬻拳葬诸夕室杜注夕室地名】
　　陉【僖四年遂伐楚次于陉杜注陉楚地颖川召陵县南有陉亭　臣谨按苏秦以合从说楚曰楚北有汾陉之塞鲍彪注曰陉召陵陉亭也汾在襄城详本条又苏秦说韩曰韩南有陉山葢二国皆恃此为险也史记楚威王十一年魏伐楚取陉山战国防韩宣惠王时秦攻陉韩使人驰南阳之地秦已驰又攻陉韩因割南阳之地秦受地又攻陉后汉志召陵有陉亭皆此也葢陉在楚则为北塞在韩则为南塞秦已得志于楚则又自陉以攻韩之南境也徐广曰陉山絶之名今许州郾城县召陵城南有陉亭郾亦汉县属颍川郡　再按桓惠王十年拔我陉城汾旁鲍注即此陉误也陉城汾旁在河东别见晋地　再按新郑亦有陉山在县南三十里葢陉塞绵亘甚逺也】
　　召陵【僖四年楚屈完来□于师盟于召陵杜注召陵颍川县也左传师退次于召陵　臣谨按昭十四年楚屈罢简东国之兵于召陵定四年诸侯防于召陵谋伐楚也史记秦惠王后十四年伐楚取召陵即此汉置召陵县属汝南郡水经注汝水别渎世谓之大防水东南迳召陵县故城南齐桓公师于召陵责楚贡不入即此处也城内有大井径数丈水至清深阚骃曰召者髙也其地丘墟井深数丈故以名焉又东南迳征羗县故召陵县之安陵乡也东汉光和末黄巾贼败汝南太守赵谦于召陵晋属颍川郡宋永初三年魏人南侵司州刺史毛徳祖遣长社令王法政戍召陵后魏仍属颍川郡隋大业初省括地志召陵故城在郾城县东四十五里今同】
　　水滨【传四年屈完曰昭王之不复君其间诸水滨杜注昭王时汉非楚境故不受罪　臣谨按孔颖达云楚国居丹阳宋仲子曰丹阳南郡枝江县枝江去汉其路甚遥也水经注沔水迳江夏云杜县又东迳左桑昔昭王南征船人胶舟以进之昭王渡沔中流而没死庾仲雍言百姓佐昭王丧于此成礼故曰佐丧在桑字失体耳又导村有大敛口言昭王于此殡敛沔水又东迳横桑又东得郑潭郑武公与王周溺水故名今景陵县东南有横桑口东晋初荆州刺史郑攀等作乱拒刺史王众心不一散还横桑口即此　再按吕氏春秋周昭王亲将征荆蛮辛余靡长且多力为王右还涉汉梁败王及祭公陨于汉辛余靡振王北济反振祭公高诱引此注春秋传孔颖达非之曰王没于汉辛余靡焉得振王北济又称梁败非复船壊皆误也愚谓造舟为梁舟亦可谓之梁振王北济即左桑之説吕览未为尽失也】
　　方城【屈完曰楚国方城以为城汉水以为池杜注方城山在南阳叶县南以言竟土之逺汉水出武都至江夏南入江言其险固以当城池　臣谨按方城山名括地志云叶县西南十八里有方城山今在裕州东北四十里葢州境本古叶地今叶县正在州北也楚人因山为固筑连城东向以拒中国则屈完所谓方城以为城也僖二十五年楚子入居于申杜注曰申在方城内故曰入文三年晋阳处父帅师伐楚以救江门于方城襄十六年荀偃伐楚侵方城之外二十六年伯州犂曰穿封戍方城外之县尹也昭十八年迁许于析而收其叶地曰叶在楚国方城之外蔽也定四年呉伐楚舍舟淮汭左司马戍谓子常曰我悉方城外以毁其舟哀四年谋北方致方城外于缯关十六年叶公居方城之外每以内外出入为言知有城甚明杜氏但言封境之逺似未尽矣葢屈完时所保止此其后拓地渐东又以申息为重镇文公十六年羣蛮叛楚申息之北门不启哀十七年子谷曰文王县申息封畛于汝是也申即今之南阳居西息即今之息县居东葢申在方城内息在方城外也灵王灭陈蔡规旧许城东西两不羮方城之外封竟甚逺而申之防则又召诸侯于方城之内当是时方城之守似轻至平王初立乃复置守于叶鳃鳃以方城外蔽为虑前后参观方城之重于楚可知矣史记魏使公孙喜韩使暴鸢攻楚方城曹魏太和二年张郃伐呉屯于方城即此其筑城之迹亦时见于书传荀子曰限之以邓林縁之以方城水经注潕水出黄城东北迳方城郭仲嘉曰苦莱于东之间有方城东临溪水苦莱即黄城及于东通为方城矣尸子曰楚狂接舆耕于方城盛之曰叶东界有故城始犨县东至瀙水迳沘阳界南北连连数百里曰方城一谓之长城水经注又云楚盛周衰控霸南土欲争强中国多筑列城于北方以逼华夏号曰万城亦曰方城唐勒奏土论曰我是楚也世霸南土自越以至叶垂境万里故曰万城犨城在今鲁山县东潕水即舞水与瀙水俱歴舞阳泌阳之境古沘阳县更始立在今唐县界今自叶县之方城山至唐县连接数百里一曰长城山即古方城旧迹也若万城之名亦偶为侈大耳或者谓讹方城为万城又转万为桓轻量古人乃尔愚悖极矣方城山汉属堵阳县后魏于其地置方城县为襄城郡治西魏改郡名襄邑隋初郡废县属淯州唐初置北沣州后改鲁州寻省以县属唐州金为裕州治明初以州治方城县省入今仍之】
　　武城【僖六年蔡穆侯将许僖公以见楚子于武城杜注武城楚地在南阳宛县北　臣谨按武城故为申国地申灭属楚成十六年楚子自武城使公子成以汝阴之田求成于郑郑叛晋从楚子盟于武城襄七年秦人侵晋楚子师于武城为秦援昭四年楚灵王田于武城定四年有名黒者为武城大夫惠王时公孙朝为武城尹皆此也今在南阳府北或谓之武延城俗呼西城又信阳州东北二十里有武城春秋时楚旧城也又十道四番志州北六十五里有乌叠城郡志今州北六十里有楚王城即楚武王破申时所筑又有太子城与楚王城相去四里许门垣基址两城俱存中可容万人又后汉志安成国有武城亭安成国武帝以封长沙定王子苍地在今汝寜府东南又水经注葛陵城东北有楚武王塜民谓之楚王岑亦曰楚王城北魏于此置戍亦曰楚王戍地在新蔡县东北考灵王田武城时方为申之防宋太子佐后至辞而勿见曰属有宗祧之事于武城又以徐子为贰执诸申可见武城为近申之地而申国在宛杜注是也至于楚武王经营北方拓地甚多死而葬于汝其所置城邑后人辄谓之武城非春秋所谓武城也读者详之】
　　郢【见前】
　　析　析隈【僖二十五年秦晋伐鄀楚鬬克屈御冦以申息之师戍商密秦人过析隈入而系舆人以围商密昬而傅焉商密人惧曰秦取析矣乃降秦师杜注析楚邑一名白羽今南乡析县隈隠蔽之处系舆人诈为克析而得其囚俘者昏而傅城不欲令商密知囚非析人　臣谨按蔡声子曰子仪之乱析公奔晋杜注事在文十六年昭十八年许迁于白羽左传楚子使王子胜迁许于析实白羽杜注于传时白羽改为析后许迁于容城哀十八年楚复封子国于析战国时秦昭王发兵出武关攻楚取析是也秦曰中阳县汉仍曰析县属农郡魏属南乡郡晋初因之后属顺阳郡后魏置析阳郡魏收志析阳郡领东西二淅阳县隋书西魏置淅州又改西淅阳为内乡县刘昫曰后周改曰中乡隋始曰内乡也唐武徳二年改置析州于此贞观中州废县属邓州今仍之　析隈山今在邓州南七十里俗讹为厮隈山】
　　暌【僖二十七年子文治兵于暌杜注楚邑】
　　蒍【僖二十七年子玉治兵于蒍杜注楚邑】
　　连谷【僖二十八年子玉及连谷而死杜注至连谷王无赦命故自杀也　臣谨按楚子入居于申使申叔去谷子玉去宋曰无从晋师杜注申在方城内故曰入子玉既败王使谓之曰大夫若入其若申息之老何葢不欲其入方城也然则连谷乃方城外地】
　　泜【僖三十三年晋阳处父侵蔡楚子上救蔡与晋师夹泜而军杜注泜水出鲁阳县东经襄城定陵入汝　臣谨按泜水即滍水也水经注滍水出南阳鲁阳县西之尧山东迳犨县故城北又东南迳昆阳县故城北又东北过颍川定陵县西北又东过堰县南入于汝与杜预所称源派正合也襄十八年楚师还自郑涉于鱼齿之下杜注鱼齿山在南阳犨县以地有滍水故曰涉是役也子上亦自郑还故得与晋夹泜而军地亦当相近也犨城今在鲁阳县东南五十里定陵在今舞阳县界又叶县东北一里有滍水昆阳城亦在叶县界光武大败王邑王寻士卒溺死滍水为之不流杜预镇襄阳引滍淯之水灌良田万顷唐显庆二年幸许州畋于滍水之南即此也】
　　商【文十年子西为商公防汉泝江将入郢王在渚宫下见之杜注商楚邑今上雒商县　臣谨按孔颖达曰商在汉水北汉水东流而南入于江子西既至商邑闻谗不敢居商县防汉水顺流而下至江乃泝流逆上渚宫当郢都之南故王在渚宫下见之也古商邑契所封也春秋时属楚战国时为商于地葢近南阳之界秦商君封此张仪以绐楚懐王也汉置商县属农郡后汉属京兆尹晋属上洛郡后魏皇兴四年置东上洛郡永平四年改属上庸郡后周改县为商洛县属上洛郡隋置商州后因之金贞元二年废为商洛镇盛之荆州记武关西北百二十里有商城谓此也孔氏曰县南一里即商洛山今上洛废县在商州东九十里再按内乡县西有商于城秦孝公封卫鞅以商于十五邑是也又张仪以商于六里之地诳楚裴骃曰有商城在于中故曰商于道元曰丹水经内乡丹水二县间歴于中北所谓商于者也杜佑曰今内乡西七里有于村亦曰于中或曰商即商州于即内乡也自内乡至商州凡六百里皆古商于地矣唐上元末淮西转运使刘晏以江淮粟帛由襄汉越商于以输京师是也今为商于保】
　　渚宫【见卷首】
　　期思【文十年期思公复遂为右司马杜注复遂楚期思邑公今弋阳期思县　臣谨按期思古蒋国楚灭之为期思邑汉置期思县属汝南郡英布大夫贲赫封期思侯即此后汉仍汝南郡晋属弋阳郡刘宋因之齐永元元年没于后魏正光中置边城郡于此水经注淮水迳长陵戍合黄水又东迳期思县北是也梁仍为期思县属光州陈亦置边城郡隋初郡废县属光州兵乱后废今期思在固始县西北七十里】
　　阜山【文十六年楚大饥戎伐其西南至于阜山师于大林又伐其东南至于阳丘以侵訾枝杜注大林阳丘訾枝皆楚邑　臣谨按房县南五十里有阜山】
　　大林【见上　臣谨按城邑考荆门州西北有长林城城北有栎林长坂拱木修竹隠天蔽日即曹操追先主处胡氏曰长坂在当阳县东南百二十里长林城北葢自当阳之北而接长林之境皆长坂也疑此即大林】
　　阳丘【见上考阙】
　　訾枝【见上　臣谨按路史云庄子言尧伐丛枝胥敖訾枝即丛枝也水经注枝水出大洪山而西南流迳襄阳郡西南迳狄城东南注敖水敖水又西南注于沔今钟祥县北有滶水又有池河即古枝水二国似皆以水为名岂即在钟祥之境欤】
　　庐【文十六年自庐以徃振廪同食次于句澨使庐戢黎侵庸杜注戢黎庐大夫　臣谨按文十四年庐戢黎谋杀鬬克杜注庐今襄阳中庐县国语富辰曰庐有□妫韦昭曰庐妫姓国□妫庐女为荆夫人荆楚也葢即此庐春秋时为卢戎国伐罗传所谓罗与卢戎两军之者也其后楚灭之为庐邑孔疏卢与庐通是也汉置中庐县属南郡晋属襄阳郡宋齐因之水经注沔水东过中庐县东淮水自房陵县来注之又有水出西山山有石穴出马形小似巴滇马三国时陆逊攻襄阳得马数十匹送建业蜀使至有家滇池者识其马毛色其水东流一百四十里迳中庐城南名曰浴马港亦曰骑亭言初得马至此刷而乘之也侯水诸蛮北遏是水南壅淮川以溉田下流入沔梁于中庐地改置穰县西魏曰义清县又置归义郡后周废郡又省左安开南归仁三县入焉隋仍曰义清县属襄州唐因之刘昫曰县旧治柘林永徽初移治清良是也宋初仍旧太平兴国六年复曰中庐县绍兴五年省入南漳顔师古曰故中庐县隋讳中改曰次庐村葢时以中庐并入义清也今为中庐镇在南漳县五十里　再按自应劭以庐江为古庐子国杜佑马端临皆从之后儒辨曰春秋楚之庐子在宜城西山中此中庐之庐非庐江之庐也是矣至于今之庐州治合肥者改自隋时非汉旧也与此尤逺】
　　句澨【见上杜注楚西界地或云在今均州西】
　　选【麇人率百濮聚于选杜注选楚地　或曰在今枝江县南境】
　　阪高【楚人谋徙于阪高杜注楚险地臣谨按或云在今襄阳府西境】
　　陉隰【先君蚡冒所以服陉隰也杜注陉隰地名　臣谨按孔颖达曰言服陉隰则陉隰本是他国蚡冒始服之也释例陉隰与僖四年次于陉为一地颍川召陵县南有陉亭楚自武王始居江汉之间则蚡冒之时未至中土不应已越申息服颍川之邑疑非也孔说良是或言荆州府以东多山谿之险因名】
　　临品【楚子乘驲防师于临品分为二队子越自石溪子贝自仞以伐庸杜注临品地名石溪仞入庸道　或云应在均州界】
　　石溪　仞【见上应在竹山境】
　　叶【宣三年郑文公生公子士朝于楚楚人酖之及叶而死杜注叶楚地今南阳叶县　臣谨按成十六年楚迁许于叶昭九年复迁许于夷叶仍入楚十一年灵王灭蔡迁六小国于荆山许亦与焉十三年平王立复封陈蔡许亦复居于叶十八年楚左尹王子胜言于楚子曰许于郑仇敌也而居楚地叶在楚国方城外之蔽也土不可易国不可小楚子使王子胜迁许于析自后以封沈诸梁号曰叶公定五年叶公始见于传哀四年再见十六年又见葢自是为楚重镇矣秦为叶阳汉为叶县属南阳郡后汉因之明帝时尚书郎王乔为叶令晋属南阳国后魏属南安郡孝昌中置襄州于此东魏因之其地险隘髙齐保此以备周后周废襄州置南襄城郡隋初郡废以县属许州唐初于此置叶州贞观初州废县仍属许州开元三年置仙州二十六年州废县属汝州宋因之金改属裕州今仍之古叶城在县治东有东陂东西十里南北七里志称沈诸梁所凿】
　　轑阳【宣四年子越圄伯嬴于轑阳而杀之遂处烝野将攻王杜注圄囚也轑阳烝野楚邑　臣谨按汉武帝延和二年淮阳县圉啬夫江喜以捕反者城父令功封为轑阳侯】
　　烝【见上考阙】
　　漳澨【师于漳澨楚子与若敖氏战于臯浒杜注漳澨漳水边臯浒楚地　臣谨按释例云漳水出新城沶乡县南至荆山东南经襄阳南郡当阳县入沮水经注漳水出临沮县东荆山过蓼亭荆山在新城沶乡县虽羣竞举而荆山独秀漳水东南流又屈西南迳编县南又南歴临沮县之章乡昔关忠义保麦城诈降而遁潘璋害之于此又南迳当阳县又南迳麦城东王仲宣赋曰夹清漳之通浦临曲水之长洲是也又南至枝江县北乌扶邑入于沮当阳志漳水在县北四十里自南漳流入城沮漳二水合处在县东南五十里名合溶渡再考徳安府西南五十里亦有漳水出大洪山经京山应城县界流入境下流合涢水沈括曰清浊相揉者曰漳漳文也别有云梦之漳与涢水合流色理如蝀数十里方混其处谓之漳口陈大建十二年后周将元景山等败陈将樊毅于漳口毅退保甑山镇是也此又一漳水与释例不同存之俟考】
　　臯浒【见上　臣谨按路史曰英六贰軨古皆臯地臯陶之所封也后皆属楚浒水濵地名】梦中【宣四年防子之女生子文妘夫人使弃诸梦中杜注梦泽名江夏安陆县城东南有云梦城昭三年楚子享郑伯子产具田备王以田江南之梦杜注楚之云梦跨江南北　定四年楚子涉睢济江入于云中杜注入云梦泽中所谓江南之梦臣谨按禹贡云土梦作乂周礼职方荆州薮曰云梦尔雅十薮楚有云梦吕氏春秋荆庄襄王猎于云梦射随兕得之说苑楚庄王猎于云梦射科雉得之战国防庄辛谓楚襄王驰骋于云梦之中史记秦始皇三十七年出游行至云梦望祀虞舜于九疑又自云梦浮江下观籍柯汉六年高祖伪游云梦河渠书西方则通渠汉水云梦之野司马相如曰楚有七泽其小者名云梦方九百里后汉和帝永光十五年幸云梦桓帝延熹七年幸云梦临汉水大约皆指却之云梦以有古城在也梦音蒙安陆汉县属江夏郡晋因之今为徳安府附郭云梦县在其南四十六里即古云梦城也云梦泽在其南六十步又城北有于莵乡即子文弃处也西魏大綂十六年置县隋唐以后属屡更今属徳安府汉志华容县南有云梦泽韦昭云云梦在华容县监利志云在县南即春秋所谓江南之梦者而巴陵枝江荆门皆云有云梦盖云梦跨江南北绵地甚广而后世悉为邑居聚落故地之以云梦名者非一而安陆之云梦为尤着云石晋天福五年马全节入安州唐兵南遁全节遣将安审晖追之及于云梦泽中唐将张承业据云梦桥拒战晋兵乃退明一綂志徳安府南一里有云梦矫今泽已湮　再按祝穆云左氏言梦则不言云言云则不言梦云梦实为二泽其说近是汉阳志云云在江之北梦在江之南则正与春秋反矣夫曰江南之梦原以别于江北之梦曰涉江入云中则云在江南可知矣而杜氏云云梦跨江南北原自无碍而以云中与江南之梦混为一地语似未融唐太宗得尚书古本作云上梦作乂诏改从古本蔡九峯注云云泽跨江之南其地卑水落后而人工晚虽未耕而已土见梦泽跨江之北其地高水落先而人工早业已可耕治矣较与左氏相合存之俟考】
　　滑汭【宣八年楚伐舒蓼灭之楚子疆之及滑汭杜注滑水名　臣谨按滑汭当为今庐州府东境】郔【宣十一年楚左尹子重侵宋王待诸郔杜注郔楚地　臣谨按是时楚子与陈郑盟于辰当是近陈州地或曰在陈州项城县界】
　　沂【宣十一年令尹蒍艾猎城沂杜注蒍艾猎孙叔敖也沂楚邑　臣谨按定五年大败夫槩王于沂即江国在今汝寜真阳县境】
　　夏州【宣十一年楚入陈乡取一人焉以归谓之夏州杜注州乡属示讨夏氏所获也　臣谨按史记考烈王元年秦取夏州车曰夏口城北数里有洲名夏洲孔颖达曰大江中洲也水经注阚骃曰夏口城上有洲名夏洲即沔水入江处盛之曰夏洲首尾长七百里地在今汉阳府界但注疏原云以讨夏征舒而谓之夏洲非因夏水得名也存之俟考】
　　江南【宣十二年郑行成于楚曰其俘诸江南以实海滨亦惟命　臣谨按江水自四川巫山县流入楚界经巴东县及归州之北又东至夷陵州南宜都县北而歴枝江县松滋县之北又歴荆州府城南至公安县石首县之北又经监利县南及华容东北而至岳州府之北又经临湘县北而东北流过嘉鱼县西又北至汉阳府城东武昌府城西而会于汉水复北折而东歴武昌府北黄陂县南又东歴黄州府南武昌县北又经蕲水县及蕲州城南兴国州之北又东南歴广济县黄梅县之南而东入江南宿松县界江南之南防即江西徳化县界矣迁廻千八百余里皆当时楚境也初都丹阳在枝江居江南后徙郢都在荆州府居江北别都鄂即武昌府亦在江之南自荆州以南皆楚所谓江南也昭四年田于江南之梦五年复田江南春秋时诸侯灭国多徙其宗族于他竟如晋迁原于冀迁偪阳于霍人是也楚迁权于那处迁六小国于荆山在江北迁罗于枝江迁许于华容在江南郑请俘于江南欲自比于此属耳春秋时未知有南海屈完对齐桓公君处北海寡人处南海不过漫为侈大之辞实非楚境也郑请实海滨亦因其虚张自贬损以悦之也】
　　九县【请改事君夷于九县杜注楚灭九国以为县九县庄十四年灭息十六年灭邓僖五年灭十二年灭黄二十六年灭夔文四年灭江五年灭六灭蓼十六年灭庸传称楚武王克权使鬬缗尹之又称文王县申息凡十一国不知何以言九　臣谨按楚人拓地始于北境次及于东栾贞子曰汉阳诸姬楚实尽之杜注谓姬姓之国在汉北者夷考姬姓国之近楚者曰随曰息曰蓼曰谷随终春秋不灭谷在汉南息蓼在淮壖又非汉北葢楚所吞灭之姬姓国甚多皆不见于经也又鬬伯比言于楚子曰吾之不得志于汉东也我则使然又曰汉东之国随为大随张必弃小国此经畧汉东之始也其后灭江灭黄皆非姬姓而呉人谓随侯曰周之子孙在汉川者楚实尽之则所灭亦多矣郑所谓九县者未知何所指也孔颖达曰哀十七年称文王县申息言九县者申息定是其二余不知所谓苏氏沈氏以为权是小国庸先属楚自外为九此说亦未尽然】









</div>
    <div class="pagination">
<a href="春秋地名考略_page8.html">上一页</a><span>...</span><a href="春秋地名考略_page4.html">4</a><a href="春秋地名考略_page5.html">5</a><a href="春秋地名考略_page6.html">6</a><a href="春秋地名考略_page7.html">7</a><a href="春秋地名考略_page8.html">8</a><span class="current-page">9</span><a href="春秋地名考略_page10.html">10</a><a href="春秋地名考略_page11.html">11</a><a href="春秋地名考略_page12.html">12</a><a href="春秋地名考略_page13.html">13</a><a href="春秋地名考略_page14.html">14</a><span>...</span><a href="春秋地名考略_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
