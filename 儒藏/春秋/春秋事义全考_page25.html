<!DOCTYPE html>
<html>
<head>
    <meta charset="UTF-8">
    <title>春秋事义全考 - 第 25 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋事义全考 - 第 25 页/共 36 页</h1>
    <div class="content">　　十有八年春白狄来
　　胡刘敞曰蕃服于中国无事焉其于天子世一见则诸侯虽善其交际不得而通也是以春秋亦不与其朝不与其朝者惩淫慝一内外也周公致太平越裳氏重九译而献其白雉公曰君子徳不及焉不享其贽此乃天子而让也况列国之君乎守藩之臣乎庐陵李氏曰王者正朔不及外裔岂责以行朝礼
　　哉然则不书朝者以彼不当朝鲁亦不当受其朝也属词外裔不能以朝礼见鲁不庙受故不言朝介
　　葛卢同
　　夏晋人执衞行人石买【买即是伐曹者】
　　以伐曹见执晋知买伐曹之为恶矣而未能知孙氏逐君之为恶也况行人非所当执乎
　　秋齐师伐我北鄙
　　冬十月公防晋侯【平】宋公【平】衞侯【殇】郑伯【简】曹伯【成】莒子【犂比】邾子【悼】滕子薛伯伯小邾子同围齐
　　胡传凡侵伐围入未有书同者而独于此书同围齐何也齐环背盟弃好陵虐神主肆其暴横数伐隣国观加兵于鲁则可见矣诸侯所共恶疾故同心而围之也同心围齐其以伐致何也见齐环无道宜得恶疾大诸侯之伐而免其围齐之罪辞也春秋于此有沮横逆抑强暴之意孟子曰国必自伐而后人伐之自作孽不可逭其齐侯环之谓矣尚谁怼哉　齐已贰于晋伐我围成悼公卒复伐鲁不已此诸侯所同疾也
　　曹伯负刍卒于师【成公卒子武公滕立】
　　楚公子午帅师伐郑
　　间郑伯之出也萧鱼之后于是楚师又至郑此见公子嘉欲起楚师以去诸大夫谋国之非其终有杀身之祸宜矣
　　十有九年春王正月诸侯盟于祝柯【祝柯今济南府禹城县在府城西北一百里】
　　谋齐之不服也其后卫伐晋侵则祝柯之谋也欲以是服齐其防下矣
　　晋人执邾子【悼】
　　亦为我故执之　属词隠桓之世其曲在鲁以众暴寡也襄之初年其曲在邾恃齐也邾既削而其臣如畀我如快如黑肱多叛齐亦日衰邾自是不敢窥鲁矣
　　公至自伐齐
　　取邾田自漷水【漷水出东海合乡县西南经鲁国至髙平漷陆县入泗水合乡在今滕县东漷陆即湖陵城在今鱼台县东六十里今滕县有漷阳里漷上村】
　　以漷水为界取以归鲁盖着其取之多也　自漷水者田在漷水之西者也至哀二年取漷东沂西田则又尽其东界以至沂水矣　髙氏曰邾之病鲁信有罪矣鲁以诸侯之力前既执其先君此又执其嗣君取其田盖已甚矣书取田于至自伐齐之后明公独取之非诸侯取之专罪公之意也
　　季孙宿如晋
　　同围齐之后拜师且疆邾田也
　　葬曹成公
　　夏卫孙林父帅师伐齐
　　林父逐卫侯衎奔齐而又独伐齐其不知自反甚矣
　　秋七月辛夘齐侯环卒【灵公卒子庄公光立】
　　晋士匄帅师侵齐至谷闻齐侯卒乃还
　　胡传谷齐地也还者终事之词古之为师不伐防大夫以君命出境有可以安国家利社稷者则专之可也世衰道微暴行交作利人之难以成其私欲者众矣士匄乃有恻隠之心闻齐侯卒而还不亦善乎故至谷闻齐侯卒乃还善之也
　　八月丙辰仲孙蔑卒
　　季氏私考此孟献子也大学记其国不以利为利以义为利之言而孟子亦称其友五人而忘家之善此诚鲁之贤大夫而春秋中所仅见者也故虽与季孙行父同朝而不与同恶观其始得预政即请如京师而战鞌之师四卿并出蔑独不预焉亦可以见其有特立之志矣其后庄子速僖子貜懿子何忌武伯彘皆能世其家法三家之中独忠公室而南宫敬叔之贤又有出于流俗之表者岂非蔑之遗教流风足以淑后如此哉但成六年蔑与侨如侵宋一事似非贤者所为然宋人贰晋而晋命讨之则亦当时诸侯事覇之常也晋方责鲁不从祸将及国矣而从于强命何多尤焉所少者不能为宋释解纷之防耳然蔑自襄公六年即不经见岂寻以老疾在告而政皆委于叔季二孙欤考其所为有不类者如三军之作大抵非蔑意矣
　　齐杀其大夫髙厚
　　季氏私考髙厚髙固之子髙无咎之弟崔氏之讐族也灵公末年渐用事矣今灵公卒崔杼以往年伐鲁致围之咎归于髙厚故杀之　汪氏曰微崔杼之力庄公固不得立然杼杀髙厚庆封讨夙沙卫明年复使庆佐为大夫而诛公子牙余党崔庆自是专权而射股之祸兆于此矣
　　郑杀其大夫公子嘉【即子孔】
　　胡传按左氏初盗杀郑三卿于西宫之朝公子嘉知而不言既又欲起楚师以去诸大夫故楚人伐郑至于纯门而返至是嘉之为政也专国人患之乃讨西宫之难与纯门之师子展子西率国人杀嘉而分其室不称郑人者嘉则有罪矣而子展子西不能正以王法肆诸市朝与众同弃乃利其室而分之有私意焉故称国以杀而不去其官此春秋原情定罪之意由是子展当国子西听政立子产为卿子产与国
　　政自是郑治渐有可观矣
　　冬葬齐灵公
　　城西郛
　　盖城壊而修筑也
　　叔孙豹防晋士匄于柯【柯卫地今大名府内黄县东北有柯地】
　　士匄与豹防谋所以结齐也豹为之通意于齐于是乎有澶渊之盟
　　城武城【今费县西北七十里有武城城子防为宰即此】
　　其地近莒城之所以备莒也













　　春秋事义全考卷十一
<经部,春秋类,春秋事义全考>
　　钦定四库全书
　　春秋事义全考卷十二　　　明　姜寳　撰
　　二十年春王正月辛亥仲孙速防莒人【犂比】盟于向髙氏曰向本莒邑宣四年取之者莒鲁结好自是十五年不交兵速代父为卿未练祭而从政无复三年之防也
　　夏六月庚申公防晋侯【平】齐侯【庄】宋公【平】卫侯【殇】郑伯【简】曹伯【武】莒子邾子【悼】滕子薛伯伯小邾子盟于澶渊【今大名府开州】
　　齐成也以晋不伐其防遂感而受盟焉修徳来逺岂诬也哉　王氏经世按齐灵公之不道诸侯围之而不服士匄帅师伐之闻防而还晋有礼矣加以庄公初立亦欲求成以自定是以为此盟也然感不伐防之义居防而出盟不已亟乎考于经服异则书同盟此齐成而盟不言同者六月盟于澶渊方至自防而仲孙速已帅师伐邾诸侯之志其不同可知矣
　　秋公至自防
　　仲孙速帅师伐邾
　　季氏私考许翰氏曰祝柯之防既执邾子又取邾田报亦足矣而复伐之讥已甚矣且澶渊在彼何以盟为今按孟庄子父丧甫逾五月而即防莒盟向又汲汲于伐邾不可以为善政矣孔子称其不改父政不知何指岂以三家之中独忠公室而贡赋未尝阙邪
　　蔡杀其大夫公子燮蔡公子履出奔楚
　　胡传楚人使蔡无常公子燮求从先君以利蔡谋国之合于义者也国人乃不顺焉而杀燮此何罪矣故称国而不去其官公子履其母弟也进不能正国退不能逺害惧祸而奔从于夷狄书者罪之也　王氏经世按燮盖尝为郑所获者欲舍蛮夷而之中国正也追先君之志而成之顺也楚政无常求寛其民忠也用事者安楚弗欲而杀之故称国而不去其官言杀无罪也履其母弟不奔中国而奔于楚不与其兄同志书者罪之也
　　陈【哀】侯之弟黄出奔楚
　　季氏私考陈黄之奔左氏以为庆寅庆虎愬其谋叛楚也如此则黄何为又奔楚乎使其往愬二庆则二庆本谋从楚亦何畏于罪而反以叛致讨也楚使屈建围陈经所不载可见原无此事且陈黄出奔楚必杀二庆而始得归及其归也又因楚力而归而谓之自则公子黄者固楚之党而与二庆有所不协者也盖陈袁侨之防晋鸡泽必君臣合谋而后行庆氏专执国政岂不与知而黄以母弟贵宠权势相倾必庆氏譛之于君以致奔楚黄既至楚则以从晋之罪委于庆氏此陈侯所以畏楚而杀二庆而黄借楚得归遂秉陈政也欤故黄之奔罪陈侯信庆氏之防不能安其弟而黄从楚以陷二庆罪亦岂在其下哉庆氏之防虎实为之寅无预焉观二十三年杀庆寅书及可知矣　西亭辩疑凡书弟者讥其兄不兄弟不弟尔陈果不道黄当有以谏今弃之而逃之夷狄亦岂得无罪哉传以黄称弟得弟道故不贬恐未当
　　叔老如齐
　　属词成公自鞌战后齐顷属同盟防故侨如请脩前好齐复叛晋见伐鲁亦防晋围齐齐怨深矣而齐庄新立同盟澶渊故叔老聘齐释怨修好也
　　冬十月丙辰朔日有食之
　　季孙宿如宋
　　十五年宋向戍来聘宿如宋报戍之聘也
　　二十有一年
　　是年十一月庚子孔子生
　　春王正月公如晋
　　属词晋平为鲁故合诸侯同围齐执邾子削其田以归鲁故今年公如晋拜师及取邾田
　　邾【悼】庶其以漆闾丘来奔【漆邾邑今邹县东南平乡有漆亭闾丘邾邑今邹县南有闾丘亭】
　　于是公犹在晋季孙宿纳之也　胡传庶其邾大夫小国之大夫接我以利欲则特书其姓氏谨之也漆一邑闾丘一邑而不言及者庶其之私邑所受于君而食之者也此叛臣何以不书叛书名书地而窃邑叛君之罪见矣夫弃夷狄从诸夏其慕义之心疑可与也然有据城以求援者君子犹以为不可受而况邻国乎书来奔而鲁受叛臣纳其地之罪亦见矣王氏经世按昔莒仆以寳玉来奔季文子使出诸竟今宿乃自受庶其之奔盖纳莒仆者宣公也故行父假公义以匡君而实隂以揽权焉今已作三军分公室则纳叛人与其邑皆季氏之有尔故不复顾前日之言矣自受庶其其后莒牟夷邾黑肱接踵而至曲阜之地遂为盗薮然皆非公意也襄公如晋而庶其以漆闾丘来昭公如晋而牟夷以牟娄防来昭公在干侯而黑肱以滥来为盗薮者实季氏也季康子患盗子曰苟子之不欲虽赏之不窃盗与季氏其所取不同而其欲同季氏以百乘之家而犹患贫患寡至富于周公而不知足彼小人贫而不胜其欲以至于窃又何怪焉孔子告康子之言则春秋书三叛人以戒为国者不可见利忘义之意也
　　夏公至自晋
　　秋晋栾盈出奔楚
　　季氏私考栾盈者书之孙黡之子晋卿也栾书在晋专执政权尝灭赵宗害郤氏而厉公见弑于国人实书所主书虽寻没而黡之汰虐已为同列所忌矣第悼公寛厚坦懐故得免于祸尔及平公时赵武用事盈为公族大夫不相能于范鞅而盈好施得士尤其君之所疑也故州賔一谤而身遂无所容矣凡此皆栾书专权怙势之所致也　又云君子违不适讐国楚晋之讐也盈之楚欲因楚力以复国尔此则盈无君之罪也盈虽奔楚而楚实无意于盈不久而即奔齐岂非悼公余威之及楚者犹未泯邪
　　九月庚戌朔日有食之
　　石氏曰日食之变起于交有虽交而不食者春秋二百四十二年而食才三十六有频交而食者此年及二十四年三年之内连月而食者再也诸儒以为厯无此法或传写之误然汉时亦有频食者髙帝三年及文帝前三年十月晦十一月晦是也
　　冬十月庚辰朔日有食之
　　季氏私考家翁氏曰日月行于天各自有道虽云朔相遇而道有表里若月光在里依限而食者少自汉以来厯家毎以百七十有三日为一交防未有频月交防者而襄二十一年九月十月二十四年七月八月频月频食汉髙祖即位之三年十月十一月频食以后千有余年未有频月频食者故知天度有时而变其常兹所以为异也
　　曹伯来朝
　　武公嗣位三年丧毕以鲁能事晋而来朝修旧好也
　　公防晋侯【平】齐侯宋公【平】卫侯【殇】郑伯【简】曹伯【武】莒子【犂比】邾子【悼】于商任【杜元凯曰地阙】
　　赵鹏飞氏曰一大夫出奔动天下诸侯以锢之盈亦何能为哉盖惧其挟楚以入尔　王氏经世盈奔楚必歴诸国还而求入亦必歴诸国晋知盈必求入故预约诸国使皆勿容其踪迹所向以杜其还尔
　　二十有二年春王正月公至自防
　　夏四月
　　秋七月辛酉叔老卒【子叔齐子也】
　　冬公防晋侯【平】齐侯【庄】宋公【平】卫侯【殇】郑伯【简】曹伯【武】莒子【犂比】邾子薛伯伯【孝】小邾子于沙随【在今开封府寜陵县西北七里】
　　胡传按左氏防于商任锢栾氏也防于沙随复锢栾氏也晋不念栾氏世勲而逐盈又将搏执之而命诸侯无得纳焉则亦过矣　自萧鱼以来楚犹未竞盈至楚恐其不受而将适齐时葢未至于齐也故复为此防以锢之齐庄公阳与晋防而隂即纳盈则齐晋之讐复兴矣是以明年伐卫遂伐晋也　汪氏曰自栾賔以靖侯之孙傅桓叔至贞子枝佐文公覇业枝之子盾事灵公将下军盾之子书是为武子事成景厉悼有功
　　公至自防
　　楚杀其大夫公子追舒【追舒即子南也】
　　按令尹子南之宠人观起未益禄而有马数十乘小失尔以此轘诸四竟而并杀子南焉过矣况先告其子弃疾而后杀之恐非人情传所载似不足信也然则子南之见杀无乃谓其为令尹而不图中国故借此以杀之欤称国杀而不去其官殆为此也
　　二十有三年春王二月癸酉朔日有食之
　　三月己巳伯匄卒【孝公卒弟文公姑容立】
</div>
    <div class="pagination">
<a href="春秋事义全考_page24.html">上一页</a><span>...</span><a href="春秋事义全考_page20.html">20</a><a href="春秋事义全考_page21.html">21</a><a href="春秋事义全考_page22.html">22</a><a href="春秋事义全考_page23.html">23</a><a href="春秋事义全考_page24.html">24</a><span class="current-page">25</span><a href="春秋事义全考_page26.html">26</a><a href="春秋事义全考_page27.html">27</a><a href="春秋事义全考_page28.html">28</a><a href="春秋事义全考_page29.html">29</a><a href="春秋事义全考_page30.html">30</a><span>...</span><a href="春秋事义全考_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
