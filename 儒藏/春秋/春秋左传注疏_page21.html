<!DOCTYPE html>
<html>
<head>
    <meta charset="UTF-8">
    <title>春秋左传注疏 - 第 21 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传注疏 - 第 21 页/共 45 页</h1>
    <div class="content">　　纳公孙宁仪行父于陈注功足以补过故君子善楚复之○【臣召南】按复封陈者楚庄之有礼纳二子者楚庄之失刑但以能复陈国则大善当襃未暇及细过耳二子陷君于恶致国几亡行同禽兽有何功足以补过乎杜注迂矣





　　春秋左氏传注疏卷二十二考证
　　钦定四库全书
　　春秋左传注疏卷二十三【起宣公十二年尽十二年】
　　晋杜氏注　唐陆德明音义　孔颖达疏
　　经十有二年春葬陈灵公注无传贼讨国复二十二月然后得葬
　　楚子围郑注前年盟辰陵而又徼事晋故音义【徼古尧反】夏六月乙卯晋荀林父帅师及楚子战于邲晋师败绩注晋上军成陈故书战邲郑地音义【邲扶必反一音弼陈音直觐反】疏【正义曰此一军成陈两军不成陈成陈者虽少以战为文案昭二十三年鸡父之战六国成陈而楚不成陈成陈者多而以败为文者六国虽众楚为兵主楚既未陈故以独败为文与此异也】
　　秋七月
　　冬十有二月戊寅楚子灭萧注萧宋附庸国十二月无戊寅戊寅十一月九日疏【正义曰庄十二年宋万弑闵公萧叔大心者宋萧邑之大夫也平宋乱立桓公宋人嘉之以萧邑封叔为附庸庄二十三年萧叔朝公是其事也此年楚子防萧定十一年宋公之弟辰入于萧以叛则此后复为宋邑也杜以长歴校之十二月无戊寅乃是十一月九日此不言月误长歴云日月必有误者案传称师人多寒若是十一月则令之九月未是寒时当月是而日误也】晋人宋人卫人曺人同盟于清丘注晋卫背盟故大夫称人宋华椒承羣伪之言以误其国宋虽有守信之善而椒犹不免讥清丘卫地今在濮阳县东南音义【背蒲对反下注同】疏【正义曰传云盟曰恤病讨贰陈贰于楚而宋伐之卫救陈不讨贰也楚伐宋而晋卫不救不恤病也是晋卫背盟故贬其大夫而称人曺是小国贬与不贬俱当称人故不言曺也明年传称君子曰凊丘之盟唯宋可以免则宋不违盟而亦贬宋卿者彼晋卫曺并皆伪妄华椒承羣伪之言以误其国致使宋为盟故伐陈卫人救之楚人讨之伐陈怒楚被伐无救宋虽有守信之善而椒犹不免讥者为诸国失信而累及椒也晋卫不信乃在盟后非是心欲不信而妄作此盟当盟之时未有不信之状在后违约不可豫知而亦并责椒者君子结交当择善而从之所与不善必将败徳椒与不信约盟则是不信之党虽独守信并亦贬之戒后之人使择交也】
　　宋师伐陈卫人救陈注背清丘之盟
　　传十二年春楚子围郑旬有七日郑人卜行成不吉卜临于大宫注临哭也大宫郑祖庙音义【临力鸩反下注同大宫音泰注同】注【正义曰案杂记客致含讫请临襄十二年传呉子寿梦卒临于周庙故云临哭也宫即庙也象其尊貌则谓之为庙言其墙屋则称之为宫大宫宫之大者郑祖庙者谓郑大祖之庙也】且巷出车吉注出车于巷示将见迁不得安居国人大临守陴者皆哭注陴城上僻倪皆哭所以告楚穷也音义【陴婢支反徐扶移反僻普计反倪五计反】疏【正义曰陴城上小墙僻倪者看视之名襄六年晏弱围莱堙之环城传于堞注云堞女墙也又二十五年呉子门于巢巢牛臣隠于短墙以射之二十七年虚蒲嫳攻崔氏崔氏防其宫而守之注云堞短垣也陴堞僻倪短墙短垣女墙皆一物也説文云堞城上女垣也广雅云陴倪女墙也释名云城上垣曰陴于其孔中俾倪非常亦言陴益也助城之高也或曰女墙言其卑小比之于城如女子之于丈夫也】楚子退师郑人脩城进复围之三月克之注哀其穷哭故为退师而犹不服故复围之九十日音义【复扶又反注同故为于伪反】疏【正义曰杜以三月克之谓围经三月方始克之故云九十日也知非季春克之者下云六月晋师救郑及河闻郑既及楚平桓子欲还是将欲至河郑犹未败至河闻败犹欲还师在国闻败师必不发若是季春克之不应比至六月而晋人不开以此知三月非季春也经传皆言春围郑不知围以何月为始围经旬有七日为之退师闻其修城乃复更进围三月方始克之则从初以至于克凡经一百二十许日盖以三月始围至六月乃克也】入自皇门至于逵路注涂方九轨曰逵音义【逵求龟反尔雅云九逹谓之逵説文作馗云九逹道似背故谓之馗逵或馗字】郑伯肉袒牵羊以逆注肉袒牵羊示服为臣仆音义【袒徒旱反】曰孤不天注不为天所祐音义【祐音又】不能事君使君怀怒以及敝邑孤之罪也敢不唯命是听其俘诸江南以实海濵亦唯命其翦以赐诸侯使臣妾之亦唯命注翦削也音义【俘方夫反囚也濵音賔翦子浅反】若惠顾前好注楚郑世有盟誓之好音义【好呼报反注同】徼福于厉宣桓武不泯其社稷注周厉王宣王郑之所自出也郑桓公武公始封之贤君也愿楚要福于此四君使社稷不灭泯犹灭也音义【厉宣郑桓公友周厉王之子宣王之母弟桓武郑武公名滑突桓公之子泯弥忍反徐亡轸反要于遥反】疏【正义曰郑桓公是周厉王之子宣王母弟又宣王封之故僖二十四年及此皆厉宣并言之桓公始封西郑武公始居东郑二公是始封之贤君若其存郑则四君祐楚故愿楚要福于此四君使社稷不灭泯灭也释诂文】使改事君夷于九县注楚灭九国以为县愿得比之音义【九县庄六年防邓十四年灭息僖五年灭十二年灭黄二十六年灭防文四年防江五年防六灭蓼十六年灭庸传称楚武王克权使鬬緍尹之又称文王县申息此十一国不知何以言九】疏【正义曰楚灭诸国见于传者哀十七年称文王县申息庄六年称楚灭邓十八年称武王克权僖五年灭十二年灭黄二十六年灭夔文四年灭江五年灭六又灭蓼十六年灭庸凡十一国见于传僖二十八年传曰汉阳诸姬楚实尽之则楚之灭国多矣言九县者申息定是其二余不知所谓苏氏沈氏以权是小国庸先属楚自外为九也】君之惠也孤之愿也非所敢望也敢布腹心君实图之左右曰不可许也得国无赦王曰其君能下人必能信用其民矣庸可防乎退三十里而许之平注退一舍以礼郑音义【下遐嫁反防音冀】疏【正义曰庸用也防读如冀言用可冀幸而得之乎何必灭其国】潘尫入盟子良出质注潘尫楚大夫子良郑伯弟音义【尫乌黄反质音致】○夏六月晋师救郑荀林父将中军注代郤缺音义【将子匠反下及注并同下尹将将左将右皆仿此】先縠佐之注彘季代林父音义【縠户木反本又作谷音同彘直例反】疏【正义曰服防云食采于彘或当然也文十二年河曲之战荀林父佐中军臾骈佐上军栾盾将下军自尔以来传无其代知先縠代林父郤克代臾骈赵朔代栾盾也八年传赵朔佐下军知栾书代赵朔也案传文皆称彘子今注云彘季者勘谱亦以彘子彘季为一人则杜君别有所据书传残缺不可得而知也刘云传文皆称彘子何以知是彘季以縠非彘季以规杜今知非者杜以子为男子之称季是防小之辞季之与子是得通称子路或为季路举其常称谓之子论其字谓之季故公子友或称季友而刘以传唯称彘子无彘季而规杜非也】士防将上军注河曲之役郤缺将上军宣八年代赵盾为政将中军士防代将上军郤克佐之注郤缺之子代叟骈音义【臾滋朱反骈蒲边反】赵朔将下军注代栾盾栾书佐之注栾盾之子代赵朔赵括赵婴齐为中军大夫注括婴齐皆赵盾异母弟巩朔赵穿为上军大夫荀首赵同为下军大夫注荀首林父弟赵同赵婴兄音义【巩九勇反】韩厥为司马注韩万孙疏【正义曰韩世家云韩之先事晋得封韩原曰韩武子后三世有韩厥世本云桓叔生子万万生求伯求伯生子舆子舆生献子厥史记所云武子盖韩万也如彼二文厥是万之曽孙而服防杜预皆言厥韩万孙不知何所据也】及河闻郑既及楚平桓子欲还曰无及于郑而勦民焉用之注桓子林父勦劳也音义【勦初交反徐又子小反焉于防反】楚归而动不后注动兵伐郑随武子曰善注武子士防防闻用师观衅而动注衅罪也音义【衅许靳反服云间也】疏【正义曰衅训为罪者衅是间隙之名今人谓瓦裂裂皆为衅既有间隙故得为罪也】徳刑政事典礼不易不可敌也不为是征注言征伐为有罪不为有礼音义【为于伪反注同】疏【正义曰既言观衅而动更説无衅之事徳刑政事典礼此六事行之不变易者不可与之敌也圣王之制征伐者为有罪者耳不为是六事不易行征伐也此举六事之目下文歴説楚不易六事以克之】楚军讨郑怒其贰而哀其卑叛而伐之服而舍之徳刑成矣伐叛刑也柔服徳也二者立矣昔嵗入陈注讨徴舒今兹入郑民不罢劳君无怨讟注讟谤也音义【罢音皮讟徒木反】疏【正义曰讟谤也政有常则民不恨故国君无人怨无人谤击鼓怨州吁郑人谤子产是有怨谤也】政有经矣注经常也荆尸而举注荆楚也尸陈也楚武王始更为此陈法遂以为名音义【此陈直觐反下同】商农工贾不败其业而卒乘辑睦注歩曰卒车曰乘音义【贾音古卒子忽反注同乘绳证反注皆同辑音集又七入反】疏【正义曰齐语云公曰成民之事若何管子对曰四民者勿使杂处公曰处士工商农若何管子对曰昔圣王之制也处士就间燕处工就官府处商就市井处农就田野彼四民为士农工商此数亦四无士而有贾者此武子意言举兵动众四者不败其业发兵则以士从征不容复就间燕故不云士而分商贾为二行曰商坐曰贾虽同是贩卖而行坐异业发兵征伐四者悉皆不与故揔云不败其业也】事不奸矣注奸犯也音义【奸音干】蒍敖为宰择楚国之令典注宰令尹蒍敖孙叔敖音义【蒍于委反】疏【正义曰周礼六卿大宰为长遂以宰为上卿之号楚臣令尹为长故从他国论之谓令尹为宰楚国仍别有大宰之官但位任卑耳传称大宰伯州犁是也楚国名上卿为令尹者释诂云令善也释言云尹正也言用善人正此官也楚官多以尹为名皆取其正直也】军行右辕左追蓐注在车之右者挟辕为战僃在左者追求草蓐为宿僃传曰令尹南辕又曰改乘辕楚陈以辕为主音义【蓐音辱挟胡牒反又古洽反一音古协反】疏【正义曰司马法兵车一乘有甲士三人歩卒七十二人甲士在车不共卒役所言左右者分歩卒为左右也兵车一辕服马夹之而言挟辕者歩卒被分在右者当军行之时又分之使在两厢挟辕以为战备楚陈以辕为主故以辕表车正是挟车严兵以备不虞也其应在左者使之追求草蓐今离道求草不近兵车也蓐谓卧上之草故云为宿备也此是在道时然故云军行右辕左追蓐至于对陈之时则各在车之左右故豫定左右之分在道分使之耳】前茅虑无注虑无如今军行前有斥蹹伏皆持以綘及白为幡见骑贼举綘幡见歩贼举白幡僃虑有无也茅明也或曰时楚以茅为旌识音义【蹹徒腊反幡芳元反骑其寄反识中志反又音志】疏【正义曰茅明也在前者明为思虑其所无之事恐其卒有非常当预告军中兵众使知而为之备也如今军行谓当杜之时行军有此法也前有斥蹹防者令人逺在军前斥度候望虑有伏兵使蹹行之持以綘及白为幡与军人为私号也曲礼曰前有水则载青旌前有尘埃则载鸣鸢前有车骑则载飞鸿前有士师则载虎皮前有挚兽则载貔貅其事与此见贼举幡相似也茅明释言文舍人曰茅昧之明也】中权后劲注中军制谋后以精兵为殿音义【劲吉政反殿丁练反】百官象物而动军政不戒而备注物犹类也戒勅令疏【正义曰类谓旌旗画物类也百官尊卑不同所建各有其物象其所建之物而行动军之政教不待约勅号令而自备辨也周礼大司马中秋教治兵辨旗物之用王载大常诸侯载旗军吏载旗师都载旃乡遂载物郊野载旐百官载旟郑云军吏诸军帅也师都遂大夫也乡遂乡大夫也或载旃或载物众属军吏无所将也郊谓乡遂之州长县正以下野谓公邑大夫载旐者以其将羡卒也百官卿大夫也载舆者以其属卫士也凡旌旗有军众者画异物无者帛而已是其尊异所建各有物类也案春官司常职云及国之大阅赞司马颁旗物王建大常诸侯建旗孤卿建旃大夫士建物师都建旗州里建旟县鄙建旐道车载旞游车建旌俱是周礼而所建不同者大司马所云中秋教治兵之法司常所云中冬教大阅之法郑云凡颁旗物以出军之旗则如秋以尊卑之常建则如冬大阅备军礼旌旗不如出军时空辟实也是为时不同故所建异此云象物而动谓军行之时当指治兵之法也】能用典矣其君之举也内姓选于亲外姓选于旧注言亲疎并用举不失徳赏不失劳老有加惠注赐老则不计劳旅有施舍注旅客来者施之以惠舍不劳役疏【正义曰内姓谓同姓也其君之举用人也于同姓则选之于亲于外姓则选之于旧于亲内选贤言唯贤是任不以亲以旧便即用之所举不失有徳所赏不失有劳必有徳乃举有劳乃赏言不赏无劳不举无徳臣民年老有加増恩惠外来旅客有施舍常法谓羁旅之臣以其新来施以恩惠舍不劳役也注正义曰老有恩惠当谓年老有加増恩惠不论有劳与无劳也刘云老者当有恩惠之赐非劳役之限但恩惠则赏赐之以文连赏不失劳之下故杜云赐老则不计劳刘以不计劳之文而规杜氏一何烦碎】君子小人物有服章注尊卑别也音义【别彼列反】贵有常尊贱有等威注威仪有等差音义【差初佳反又初宜反】疏【正义曰言贵有常尊则当云贱有常卑而云贱有等威者威仪等差又兼贵贱既属常尊于贵遂属等威于贱使互相发明耳】礼不逆矣徳立刑行政成事时典从礼顺若之何敌之疏【正义曰功徳苦其不立刑威苦其不行政以成就为上事以得时为善典贵其从礼恶其逆故云徳立刑行政成事时典从礼顺各以义理相配为文皆不易之事既歴序此事乃云若之何敌之覆上徳刑政事典礼不易不可敌也】见可而进知难而退军之善政也兼弱攻昧武之善经也注昧昏乱经法也音义【昧音妹】子姑整军而经武乎注姑且也犹有弱而昧者何必楚仲虺有言曰取乱侮亡兼弱也注仲虺汤左相薛之祖奚仲之后音义【虺许鬼反侮亡吕反相息亮反】疏【正义曰取乱侮亡尚书仲虺之诰文也定元年传薛宰曰薛之皇祖奚仲居薛以为夏车正仲虺居薛以为汤左相二人皆是薛祖是仲虺为奚仲之后】汋曰于铄王师遵养时晦注汋诗颂篇名铄美也言美武王能遵天之道须暗昧者恶积而后取之音义【汋章畧反于音乌铄舒若反】疏【正义曰汋诗经无汋字序云言能汋先祖之道以养天下故以汋为名焉铄美释诂文于叹辞也时是也侮昧也言于乎美哉武王之用师也能遵天之道养是闇昧之君待闇昧者恶积而后取之言道天之道者上天诛纣之期未至武王静以待之是其道天之道也】耆昧也注耆致也致讨于昧音义【耆音防徐其夷反老也注及下同】疏【正义曰耆音防防致声相近故为致也致讨于昧者言养之使昧然后可讨之上句云兼弱攻昧引仲虺之言以证兼弱引武王之事以证攻昧此不云攻昧而言耆昧者以汋诗之意言养纣而不言伐纣不得谓之攻昧故縁诗之意言致之于昧然后攻之】武曰无竞惟烈注武诗颂篇名烈业也言武王兼弱取昧故成无疆之业音义【疆居良反】疏【正义曰烈业也释诂文竞疆也诗意言无疆乎唯武王之功业言克商功业实无疆也此引武诗承兼弱攻昧之下故杜以传意解之言武王兼弱取昧故成此无疆之业此诗汋武二篇并无兼弱之事因传上文连言之】抚弱耆昧以务烈所可也注言当务从武王之功业抚而取之音义【以务烈所絶句】疏【正义曰上言兼弱此云抚弱言其抚养而取之未必皆攻伐以求之也此抚弱即覆上仲虺有言兼弱也耆昧即覆上汋曰于铄王师耆昧也以务烈所覆土武曰无竞惟烈士防言不须敌楚兼抚余诸侯弱者致讨诸侯昧者以务武王烈业之所可也】彘子曰不可注彘子先縠晋所以霸师武臣力也今失诸侯不可谓力有敌而不从不可谓武由我失霸不如死且成师以出闻敌彊而退非夫也注非丈夫命为军帅而卒以非夫唯羣子能我弗为也以中军佐济注佐彘子所帅也济渡河音义【帅所类反下及注有帅元帅三帅同】疏【正义曰言晋之所以得为霸主者由军师之武羣臣有力以有武力成此霸功令失诸侯不可谓之为力见敌不能从不可谓之为武命为军帅者三军将佐皆受君命为军之主帅以中军佐济谓一军之内将佐分之各有所帅故注云佐彘子所帅也僖二十八年胥臣以下军之佐与此同也】知庄子曰此师殆哉注庄子荀首音义【知音智】周易有之在师注坎下坤上师之临注兑下坤上临师初六变而之临疏【正义曰师坎为水坤为众众行如水师出之象故名其卦为师服防云坎为水坤为众又互体震震为雷雷鼓类又为长子长子帅众鸣鼓廵水而行行师之象也临兑为泽坤为地居地而附视于泽临下之义故名为临】曰师出以律否臧凶注此师卦初六爻辞律法否不也音义【臧子郎反】执事顺成为臧逆为否注今彘子逆命不顺成故应否臧之凶音义【应应对之应】众散为弱注坎为众今变为兑兑柔弱疏【正义曰晋语文公筮尚有晋国司空季子占之曰震雷也车也坎水也众也主雷与车而尚水与众是坎为众也易説卦兑为少女故为柔弱众聚则彊散则弱坎变为兑是众散为弱也】川壅为泽注坎为川今变为兑兑为泽是川见壅音义【壅于勇反本又作壅注皆同】疏【正义曰说卦坎为沟渎沟渎即是川也説卦兑为泽川是流水今变为泽是川见壅也】有律以如已也注如从也法行则人从法法败则法从人坎为法象今为众则散为川则壅是失法之用从人之象疏【正义曰释诂云如徃也徃是相从之义故训为从也法行则人从之率人以从法也法败则法从人人各有心乖法不用法从人也释言云坎律铨也樊光曰坎卦水也水性平律亦平铨亦平也郭璞曰易坎卦主法法律皆所以铨量轻重是坎为法象也今坎变为兑为众则散而为弱为川则壅而为泽是失法之所用法败从人之象也】故曰律否臧且律竭也注竭败也坎变为兑是法败疏【正义曰竭是水涸之名坎为水为法水之竭似法之败故云竭败也坎变为兑则为水不流则为法不行失为坎之用是法败之象】盈而以竭夭且不整所以凶也注水遇夭塞不得整流则竭涸也音义【夭于表反】疏【正义曰哀九年传曰如川之满不可防也水当盈川而以壅故竭是水遇夭塞不得整流则竭涸也夭遏是壅塞之义故云遇夭塞也】不行之谓临注水变为泽乃成临卦释不行之物有帅而不从临孰甚焉此之谓矣注譬彘子之违命亦不可行果遇必败注遇敌彘子尸之注主此祸疏【正义曰释言训尸为主故云主此祸也服防亦云此祸也又引易师卦六五长子帅师弟子舆尸凶长子帅师以中行也弟子舆尸使不当也佐之于元帅弟子也而专以师济使不当也军必破败而舆尸案下句云虽免而归则谓彘子当在陈而免师封有舆尸之语其言尸之或容有此意但尸字不可两解故杜畧去之】虽免而归必有大咎注为明年晋杀先縠传音义【咎其九反】疏【正义曰庄子见彘子逆命必当有过乃论其事云此师之行甚危殆哉周易之书而有此事师之初六变而为临初六爻辞云军师之出当须以法若不善则致其凶既引易文以人从律令者师出乃以律从人则有不臧之凶又覆解不臧之义云执事上下相顺和成则为臧若相违逆则为不臧既释不臧之事又释以律之意坎为众今变为兑兑为柔弱是众散为弱坎为川今变为兑兑为泽是川壅为泽坎为法象今为众则弱为川则壅是法律破壊从人之象故曰律否臧以释易文律否臧之义否臧易注云为师之始齐师者也齐众以律失律则散故师出以律律不可失失律而臧何异于否失令有功法所不赦故师出不以律否臧皆凶释否臧既了又释凶之一字故云且律竭言法律竭尽也川水当盈而以竭尽且又被天塞不得整流以法当严整而以破壊被人违逆不得施行所以致此凶祸解释凶义既了以尽易意然后论彘子之恶当此初六之祸故云水之不行是谓临矣彘子有帅不从欲论不行之临事谁甚于彘子周易所言是彘子之谓若能违辟前敌于事犹可若果敢遇敌必致祸败也此祸败之事彘子主受之虽在敌免死而归必大咎也】韩献子谓桓子注献子韩厥曰彘子以偏师陷子罪大矣子为元帅师不用命谁之罪也失属亡师为罪已重不如进也注今郑属楚故曰失属彘子以偏师陷故曰亡师音义【令力呈反】事之不捷恶有所分注捷成也与其专罪六人同之不犹愈乎注三军皆败则六卿同罪不得独责元帅师遂济楚子北师次于郔注郔郑北地音义【郔音筵】沈尹将中军注沈或作寝寝县也今汝隂固始县音义【沈音审】疏【正义曰楚官多名为尹沈者或是邑名而其字或作寝哀十八年有寝尹呉由于因解寝为县名不言寝是而沈非也】子重将左子反将右将饮马于河而归注子反公子侧音义【饮于鸩反】闻晋师既济王欲还嬖人伍参欲战注参伍奢之祖父音义【嬖必计反徐甫诣反字林方豉反参七南反】令尹孙叔敖弗欲曰昔岁入陈今兹入郑不无事矣战而不捷参之肉其足食乎参曰若事之捷孙叔为无谋矣不捷参之肉将在晋军可得食乎令尹南辕反斾注廻车南乡斾军前大旗音义【斾蒲贝反郷本又作向同许亮反】伍参言于王曰晋之从政者新未能行令其佐先縠刚愎不仁未肯用命注愎狠也音义【愎皮逼反狠胡垦反】其三帅者专行不获注欲专其所行而不得听而无上众谁适从注听彘子赵同赵括则为军无上令众不知所从音义【适丁歴反】此行也晋师必败且君而逃臣若社稷何王病之告令尹改乘辕而北之次于管以待之疏【正义曰土地名荣阳京县东北有管城古管国也】晋师在敖鄗之间注荣阳京县东北有管城敖鄗二山在荣阳县西北音义【乘绳证反管古缓反管城管叔所封也本或作菅古顔反非也敖五刀反鄗苦交反】郑皇戌使如晋师曰郑之从楚社稷之故也未有贰心楚师骤胜而骄其师老矣而不设备子击之郑师为承注承继也音义【皇戌虽律反使所吏反骤仕救反】楚师必败彘子曰败楚服郑于此在矣必许之栾武子曰注武子栾书音义【败必迈反】楚自克庸以来注在文十六年其君无日不讨国人而训之注讨治也于民生之不易祸至之无日戒惧之不可以怠注于日也音义【易以豉反】在军无日不讨军实而申儆之注军实军器音义【儆敬领反】于胜之不可保纣之百克而卒无后训之以若敖蚡冒筚路蓝缕以啓山林注若敖蚡冒皆楚之先君筚路柴车蓝缕敝衣言此二君勤俭以啓土音义【纣直九反蚡扶粉反冒莫报反筚音必蓝力甘反缕力主反】疏【正义曰楚世家云熊咢卒子熊仪立是为若敖若敖卒子霄敖立霄敖卒子熊眴立是为蚡冐蚡冐卒弟熊通立是为楚武王案杜注文十六年传蚡冐楚武王父不从史记也以荆竹织门谓之筚门则筚路亦以荆竹编车故谓筚路为柴车方言云楚谓凡人贫衣破丑敝为蓝缕蓝缕谓敝衣也服虔云言其缕破蓝蓝然】箴之曰民生在勤勤则不匮不可谓骄注箴诫音义【箴章金反匮其位反】先大夫子犯有言曰师直为壮曲为老我则不徳而徼怨于楚我曲楚直不可谓老注不徳谓以力争诸侯徼要也音义【要一遥反】其君之戎分为二广注君之亲兵音义【广古旷反下及注皆同】广有一卒卒偏之两注十五乘为一广司马法百人为卒二十五人为两车十五乘为大偏今广十五乘亦用旧偏法复以二十五人为承副疏【正义曰两广之别各有一卒之兵百人也一卒之外复有十五乘之偏并二十五人之两既言一卒又云卒偏之两言卒之者成辞婉句耳或解云两属于偏云偏之两者谓偏家之两知不然者案成七年以两之一卒亦云之字岂又是两家之卒且杜注云十五乘为大偏今楚亦用旧偏法此一广之中实有此偏非是偏名为两而出一卒别有偏之一两二十五人从之刘云两广之别各有一卒百人一卒外复有偏之一两二十五人兵法十五乘为偏偏有一两从之两是偏家之物故谓此为偏之两其实一广十五乘有一百二十五人从之注正义曰下云楚子为乘广三十乘分为左右知十五乘为一广也史记称齐景公时有司马田穰苴善用兵至六国时齐威王使大夫追论古者司马兵法附穰苴于其中凡一百五十篇号曰司马法百人为卒二十五人为两十五卒为偏皆司马法之文百人为卒二十五人为两周礼亦有此文但周礼无偏故杜并引司马法耳此云大偏对成七年九乘为小偏故此为大偏也桓五年二十五乘为偏战时临陈所用不同不可与此相对为大小杜注多少皆望文也言亦用旧偏法者谓楚虽荆尸而举仍用旧偏旧于穰苴前已有则应周礼有又但以亡没者多故礼文不具】右广初驾数及日中左则受之以至于昏内官序当其夜注内官近官序次也音义【序当其夜一本作序当其次】疏【正义曰右广鸡鸣初驾数及日中则左广受而代之以至于昏此昼日事也其内官亲近王者为次序以当其夜若今宿直递持更也】以待不虞不可谓无备子良郑之良也师叔楚之崇也注师叔潘虺为楚人所崇贵师叔入盟子良在楚楚郑亲矣来劝我战我克则来不克遂往以我卜也郑不可从疏【正义曰将我晋战之胜负卜其遂来遂徃犹人揲蓍看卦善恶而卜其去之与徃也】赵括赵同曰率师以来唯敌是求克敌得属又何俟必从彘子注得属服郑知季曰原屏咎之徒也注知季庄子也原赵同屏赵括徒党也音义【知季音智荀首后为智氏屏歩丁反】赵庄子曰栾伯善哉注庄子赵朔栾伯武子实其言必长晋国注实犹充也言栾书之身行能充此言则当执晋国之政也音义【张徐丁丈反行下孟反】楚少宰如晋师注少宰官名音义【少诗照反注及下同】曰寡君少遭闵凶不能文注闵忧也闻二先君之出入此行也注二先君楚成王穆王疏【正义曰庄十六年楚始伐郑文王之世也二十八年子元伐郑成王之初也僖五年首止之防郑伯逃归自是以后郑始时复从楚成王以前郑未属楚故出入此行唯成穆耳今之庄王成王孙穆王子出入此行犹往来于郑】将郑是训定岂敢求罪于晋二三子无淹久注淹留也随季对曰昔平王命我先君文侯曰与郑夹辅周室母废王命今郑不率注率遵也音义【夹古洽反旧古协反母音无】寡君使羣臣问诸郑岂敢辱人注人谓伺望敌者音义【音户豆反伺音司又音息嗣反】敢拜君命之辱彘子以为谄使赵括从而更之曰行人失辞注言误对音义【谄勅检反】寡君使羣臣迁大国之迹于郑注迁徙也曰无辟敌羣臣无所逃命楚子又使求成于晋晋人许之盟有日矣注有期日楚许伯御乐伯摄叔为右以致晋师注单车挑战又示不欲崇和以疑晋之羣帅音义【单音丹挑徒了反下文同帅所类反】疏【正义曰周礼环人掌致师郑云致师致其必战之志则致师者致已欲战之意于敌人故单车扬威武以挑之下云赵旃请挑战是也挑彼晋师故言以致晋师也楚子既求成而又令挑战示其不欲崇和以疑误晋之羣帅】许伯曰吾闻致师者御靡旌摩垒而还注靡旌驱疾也摩近也音义【摩末多反垒力轨反近附近之近】乐伯曰吾闻致师者左射以菆注左车左也菆矢之善者音义【射食亦反下注音同菆侧留反】疏【正义曰兵车自非元帅皆射者在左御在中央故云左车左乐伯居左故称左也下云庄子抽矢菆纳诸防子之房选好矢而留之知菆是矢之善者】代御执辔御下两马掉鞅而还注两饰也掉正也示闲暇音义【两马徐云或作皆力掌反或音亮掉徒吊反徐乃较反鞅于丈反闲音闲】疏【正义曰两饰掉正皆无明训服防亦云是相传为然也饰马者谓随宜刷刮焉又正其鞅以示闲暇】摄叔曰吾闻致师者右入垒折馘注折馘断耳音义【折之设反注同馘右获反断音短】执俘而还皆行其所闻而复晋人逐之左右角之注张两角从旁夹攻之乐伯左射马而右射人角不能进矢一而已麋兴于前射麋丽注丽着也背之隆高当心音义【麋亡悲反着直畧反】疏【正义曰易杂卦象云离丽也日月离乎天百谷草木丽乎土是丽为着之义之形背高而前后下此射麋丽谓着其高处故杜以为背之隆高当心者服防亦然是相传为此説也】晋鲍癸当其后使摄叔奉麋献焉曰以嵗之非时献禽之未至敢膳诸从者音义【从才用反下从者同】疏【正义曰周礼兽人冬献狼夏献麋春秋献兽物者谓献之以共王之膳耳非能徧及于百官也礼冬猎曰狩言围守而取之获禽多也于时虞人所献或颁及羣臣故言嵗之非时献兽之未至以为语之辞耳】鲍癸止之曰其左善射其右有辞君子也既免注止不复逐晋魏锜求公族未得注锜魏犫子欲为公族大夫音义【锜鱼绮反犫尺周反】疏【正义曰服防亦以为犫子世本以为犫孙世本多误未必然也】而怒欲败晋师请致师弗许请使许之遂往请战而还楚潘党逐之及荧泽见六麋射一麋以顾献曰子有军事兽人无乃不给于鲜敢献于从者注荧泽在荧阳县东新杀为鲜见六得一言其不如楚音义【败必迈反又如字使所吏反荧户扄反射食亦反鲜音仙注同】叔党命去之注叔党潘党潘□之子赵旃求卿未得注旃赵穿子且怒于失楚之致师者请挑战弗许请召盟许之与魏锜皆命而往郤献子曰二憾徃矣注献子郤克音义【憾胡暗反】弗备必败彘子曰郑人劝战弗敢从也楚人求成弗能好也师无成命多备何为士季曰备之善若二子怒楚楚人乘我丧师无日矣注乘犹登也音义【好呼报反下同丧息浪反】不如备之楚之无恶除备而盟何损于好若以恶来有备不败且虽诸侯相见军卫不彻警也注彻去也音义【警音景去起吕反】彘子不可注不肯设备士季使巩朔韩穿帅七覆于敖前注帅将也覆为伏兵七处音义【覆扶又反注同帅如字将子匠反处昌虑反】故上军不败赵婴齐使其徒先具舟于河故败而先济潘党既逐魏锜注言魏锜见逐而退赵旃夜至于楚军注二人虽俱受命而行不相随赵旃在后至席于军门之外使其徒入之注布席坐示无所畏也疏【正义曰使已从人入垒以取俘馘也】楚子为乘广三十乘分为左右右广鸡鸣而驾日中而説注説舍也音义【乘绳证反下三十乘下乘并注皆同説舒鋭反注及下同】左则受之日入而説许偃御右广养由基为右彭名御左广屈荡为右注楚王更迭载之故各有御右音义【屈居勿反更音庚迭直结反】乙卯王乘左广以逐赵旃赵旃弃车而走林屈荡之得其甲裳注下曰裳音义【音博】晋人惧二子之怒楚师也使軘车迎之注軘车兵车名音义【軘徒温反】疏【正义曰襄十一年郑人赂晋侯以广车軘车淳十五乘甲兵备甲兵从之是兵车明矣郑云广车横陈之车服防云軘车屯守之车古名难得而知其义或当然矣】潘党望其尘使骋而告曰晋师至矣楚人亦惧王之入晋军也遂出陈孙叔曰进之宁我薄人无人薄我诗云元戎十乘以先啓行先人也注元戎戎车在前也诗小雅言王者军行必有戎车十乘在前开道先人为备音义【骋勅景反陈直勤反下注皆同先人悉荐反注及下同】疏【正义曰元大也戎车也诗小雅六月之篇言王者军行必有大车十乘常在军前以开道诸军从行所以先人为备也诗毛传云夏后氏曰钩车先正也殷曰寅车先疾也周曰元戎先良也三代行军皆前有此车其名司马法之文也其先正先疾先良毛解其名郑又释其意钩车备设钩鞶其行曲直有正故曰先正寅进也此车能进取逺道故曰先疾元戎大车之善者故曰先良也】军志曰先人有夺人之心薄之也注夺敌战心遂疾进师车驰卒奔乘晋军桓子不知所为鼓于军中曰先济者有赏中军下军争舟舟中之指可掬也注两手曰掬音义【卒子忽反下及注并同掬九六反】晋师右移上军未动注言余军皆移去唯上军在经所以书战言犹有陈疏【正义曰晋之三军上军在左中军在中下军在右言晋之中军下军败走在上军之右者皆移唯上军未动故杜云余军皆移去唯上军在】工尹齐将右拒卒以逐下军注工尹齐楚大大夫右拒陈名音义【拒音矩本亦作矩下同】楚子使唐狡与蔡鸠居告唐惠侯注二子楚大夫唐属楚之小国义阳安昌县东南有上唐乡音义【狡古卯反】疏【正义曰此未战之前告经不书唐侯者为楚私属故不见也】曰不谷不徳而贪以遇大敌不谷之罪也然楚不克君之羞也敢借君灵以济楚师注借犹假借也使潘党率游阙四十乘注游车补阙者音义【乘绳证反下之乘并注易乘同】疏【正义曰周礼车仆有阙车之倅郑云阙车所用补阙之车也此言游阙知游车以拟补阙今使从唐侯是补阙也】从唐侯以为左拒以从上军驹伯曰待诸乎注驹伯郤克上军佐也随季曰楚师方壮若萃于我吾师必尽注萃聚也音义【萃似醉反】不如收而去之分谤生民不亦可乎注同奔为分谤不战为生民殿其卒而退不败注以其所将卒为军后殿音义【殿多练反注同】王见右广将从之乘屈荡户之曰君以此始亦必以终注户止军中易乘则恐军人惑自是楚之乘广先左注以乘左得胜故疏【正义曰桓八年传云楚人尚左君必左者谓置车尚左故君在左此言先左谓乘广先左耳上文且云右广初驾日中乃授左广则旧法先乘右广今楚王偶然乘左车以逐赵旃因是而得战胜以为宜乘左广自是以后乘广先左以乘左得胜故也】晋人或以广队不能进注广兵车音义【队直类反】疏【正义曰襄十一年郑人赂晋侯以广车定四年史皇以乘广死是兵车称广也此言晋人广队下云防斾投衡军行则斾在军前不是车皆有斾也此盖是晋人在军之前载斾之车】楚人惎之脱扄注惎教也扄车上兵阑音义【惎其器反扄古荧反徐公防反服云扄横木投轮间一曰车前横木也西京赋云旗不脱扄薛综云扄所以止旗也】疏【正义曰脱扄抜斾皆是教人之语知惎为教也服防云扄横木有横木投于轮间一日扄车前横木张衡西京赋云旗不脱扄薛综注云扄所以止旗今杜以扄为车上兵阑各以意言皆无明证而礼扛鼎之木其名曰扄则扄是横木之名教之脱扄则扄是可脱之物杜云兵阑盖横木车前以约车上之兵器虑其落也队坑则横木有碍故不能进】少进马还又惎之防斾投衡乃出注还便旋不进斾大旗也抜旗投衡上使不帆风差轻音义【帆凡劔反本又作帊普霸反差初资反】疏【正义曰斾扇风重故马便旋而不能进释文云缁广克幅长寻曰旐继旐曰斾郭璞云帛续旐末为燕尾者此斾能扇风使重令马不能进则其制必大矣故云斾大旗也城濮之役亡大斾之左旃此之类也斾县于竿揷之车上衡是马颈上横木故防取旗竿投于衡上卧之使不帆风则于车差轻故得出坑也帆是扇风之名今人舡上张布以鄣风名之曰帆】顾曰吾不如大国之数奔也赵旃以其良马二济其兄与叔父以他马反遇敌不能去弃车而走林逢大夫与其二子乘注逄氏音义【数所角反乘绳证反】谓其二子无顾注不欲见赵旃顾曰赵傁在后注傁老称也音义【傁素口反称尺证反】怒之使下指木曰尸女于是授赵旃绥以免明日以表尸之注表所指木取其尸音义【女音汝】皆重获在木下注兄弟累尸而死音义【重直陇反】疏【正义曰获者被杀之名并皆被杀唯当言皆获耳欲见尸相重累之皆获故杜辩之云兄弟累尸而死累即传之重也】楚熊负羁囚知防知庄子以其族反之注负羁楚大夫知防知庄子之子族家兵反还战音义【防于耕反还音环】防武子御注武子魏锜音义【防直诛反】下军之士多从之注知庄子下军大夫故每射抽矢菆纳诸厨子之房注抽擢也菆好箭房箭舍音义【射食夜反又食亦反擢直角反】防子怒曰非子之求而蒲之爱注蒲杨柳可以为箭董泽之蒲可胜既乎注董泽泽名河东闻喜县东北有董池陂既尽也音义【胜音升陂彼宜反】疏【正义曰重物不可举者谓之不胜用之不可尽者亦言不胜史传多有其事今人无复此语故少难解耳既尽也可胜尽乎言用之不可尽也】知季曰不以人子吾子其可得乎吾不可以苟射故也音义【射食亦反下同】疏【正义曰言我不以好箭射楚贵人之子而质之吾之子其可得乎吾为此计者不可用恶箭苟且为射故也】射连尹襄老获之遂载其尸射公子谷臣囚之以二者还注谷臣楚王子及昏楚师军于邲晋之余师不能军注不能成营也宵济亦终夜有声注言其兵众将不能用音义【将子匠反】丙辰楚重至于邲注重辎重也音义【重直勇反又直用反注上重字同辎侧其反重也直用反】疏【正义曰辎重载物之车也说文云辎一名軿前后蔽也蔽前后以载物谓之辎车载物必重谓之重车人挽以行谓之辇辎重辇一物也襄十年传称秦堇父辇重如役挽此车也辎重载器物粮食常在军后故乙卯曰战丙辰始至于邲也周礼乡师大军旅会同正治其徒役与其輂辇郑云輂驾马辇人挽行所以载什器也止以为藩营司马法云夏后氏谓辇曰余车殷曰胡奴车周曰辎辇辇一斧一斤一凿一梩一锄周辇加二版二筑又曰夏后氏二十人而辇殷十八人而辇周十五人而辇说者以为夏出师不逾时殷逾时周歴时故前世辇少而后世辇多】遂次于衡雍潘党曰君盍筑武军注筑军营以章武功音义【雍于用反盍户腊反】而收晋尸以为京观注积尸封土其上谓之京观音义【观古乱反注及下京观同】臣闻克敌必示子孙以无忘武功楚子曰非尔所知也夫文止戈为武注文字武王克商作颂曰载戢干戈载櫜弓矢注戢藏也櫜韬也诗美武王能诛灭暴乱而息兵音义【戢侧立反櫜古刀反韬他刀反】我求懿德肆于时夏允王保之注肆遂也夏大也言武王既息兵又能求美徳故遂大而信王保天下音义【夏户雅反注同】疏【正义曰昔武王克商周公为之作颂曰武王诛纣之后则戢藏其干戈则櫜韬其弓矢言既诛暴乱则无复所用故韬藏之懿美也肆遂也时是也夏大也允信也武王以天下既定又能求美徳之士而任用之故于是功业遂大信哉唯我武王保之美武王能保天下也注正义曰戢训为敛聚敛藏之义故为藏也櫜一名韬盛弓矢之衣也干戈弓矢藏而不复用是美武王能诛灭暴乱而息兵也此所引者周颂时迈之篇也诗颂云颂者以其成功告于神明则颂诗功成乃作此传言武王克商作颂者武王克商后世追为作颂颂其克商之功非克商即作也国语引此云周文公之颂曰则此周公所作也传言克商作颂者包下三篇皆述武王之事肆之为遂相传为此训也夏大释诂文求美徳谓求而任用之遂大者功业遂大也】又作武其卒章曰耆定尔功注武颂篇名耆致也言武王诛纣致定其功音义【耆音防注同】疏【正义曰既作时迈又作武篇也颂皆一章言其卒章者谓终章之句也言武王诛纣致定尔武之大功也】其三曰铺时绎思我徂维求定注其三三篇铺布也绎陈也时是也思辞也颂美武王能布政陈敎使天下归徃求安定音义【铺普吴反徐音敷绎音亦】疏【正义曰其三周颂赉之篇也铺布也绎陈也徂徃也言武王能布陈政殽故其时之民归武王者皆云我徂惟自求安定美武王能安民故民师之也注正义曰铺是布散之义故为布也绎陈释诂文思是语之辞不为义也】其六曰绥万邦屡丰年注其六六篇绥安也屡数也言武王既安天下数致丰年此三六之数与今诗颂篇次不同盖楚乐歌之次第音义【屡力注反注同数所角反】疏【正义曰其六周颂桓之篇也绥安也屡数也言武王伐纣安天下万国数有丰熟之年美武王能和众国丰民财也注正义曰绥安释诂文屡数常训也杜以其三其六与今诗颂篇次不同故为疑辞盖楚乐歌之第言楚之乐人歌周颂者别无次第故赉第三桓第六也刘以为其三其六者是楚子第三引铺时绎思第六引绥万邦今删定知非者此传若是旧文及传家叙事容可言楚子第三引铺时绎思第六引绥万邦此既引楚子之言明知先有三六之语故楚子引之得云其三其六若楚子始第三引诗第六引诗岂得自言其三曰其六曰刘以其三其六为楚子引诗次第以规杜过何辟之甚沈氏虽云襄二十九年季札观乐篇次不同杜云仲尼未删定此亦不同而云楚乐歌之次者襄二十九年虽少有篇次不同大畧不甚乖越故云仲尼未删定以前此之三六全与诗次不同故云楚乐歌之第今颂篇次桓第八赉第九也】夫武禁暴戢兵保大定功安民和众丰财者也注此武七徳疏【正义曰楚子既引四篇乃陈七徳则四篇之内有此七者之义戢干戈櫜弓矢禁暴戢兵也时夏保之保大也耆定尔功定功也我徂求定安民也绥万邦和众也屡丰年丰财也我徂求定是能安民故徃求定也绥万国由徳能和众故厉国安也】故使子孙无忘其章注着之篇章使子孙不忘疏【正义曰杜以不忘其章谓子孙不忘上四篇之诗故云着之篇章使子孙不忘必知然者以文承武王克商作颂之后文连四篇诗义故以为着之篇章刘云能有七徳故子孙不忘章明功业横取下文京观为无忘其章明武功以规杜过非也】今我使二国暴骨暴矣观兵以威诸侯兵不戢矣暴而不戢安能保大犹有晋在焉得定功所违民欲犹多民何安焉无徳而强争诸侯何以和众利人之几注几危也音义【暴骨蒲卜反本或作曝焉得于防反强其丈反】而安人之乱以为已荣何以丰财注兵动则年荒武有七徳我无一焉何以示子孙其为先君宫告成事而已注祀先君告战胜疏【正义曰礼记曾子问称古者师行必以迁庙主行载于齐车言必有尊也尚书甘誓云用命赏于祖谓迁庙之祖主也为先君宫为此迁主作宫于此祀之告成事告战胜也礼记大传云牧之野武王之大事也既事而奠于牧室亦是新作室而奠祭也曾子问又曰无迁主则何主孔子曰天子诸侯将出必以币帛皮圭告于祖祢遂奉以出载于齐车以行每舍奠焉而后就舍】武非吾功也古者明王伐不敬取其鲸鲵而封之以为大戮于是乎有京观以惩淫慝注鲸鲵大鱼名以喻不义之人吞食小国音义【鲸其京反鲵五兮反惩直升反慝他得反】疏【正义曰裴渊广州记云鲸鲵长百尺雄曰鲸雌曰鲵目即明月珠也故死即不见眼睛也周处风土记云鲸鲵海中大鱼也俗说出入穴即为潮水】今罪无所注晋罪无所犯也而民皆尽忠以死君命又何以为京观乎祀于河作先君宫告成事而还注传言楚庄有礼所以遂兴是役也郑石制实入楚师将以分郑而立公子鱼臣疏【正义曰入楚师言入此楚师于郑国服防云入楚师使楚师来入郑是也此石制引楚师入郑将以分郑国以半与楚取半立公子鱼臣为郑君已欲擅其宠也】辛未郑杀仆叔及子服注仆叔鱼臣也子服石制也君子曰史佚所谓母怙乱者谓是类也注言恃人之乱以要利音义【佚音逸母音无怙音户要一遥反】诗曰乱离瘼矣爰其适归注诗小雅离忧也瘼病也爰于也言祸乱忧病于何所归乎叹之音义【瘼音莫】疏【正义曰诗小雅四月之篇也离忧瘼病爰于皆释诂文言时世祸乱必有忧病者于何其所适归乎叹此祸乱不知将何所归也】归于怙乱者也夫注恃乱则祸归之音义【夫音扶】○郑伯许男如楚注为十四年晋伐郑传○秋晋师归桓子请死疏【正义曰檀弓云谋人之军师败则死之谋人之邦邑危则亡之今桓子将军师败故请死】晋侯欲许之士贞子谏曰不可注贞子士渥浊音义【渥于角反】城濮之役晋师三日谷注在僖二十八年音义【濮音卜】文公犹有忧色左右曰有喜而忧如有忧而喜乎注言忧喜失时公曰得臣犹在忧未歇也注歇尽也音义【歇许竭反】困兽犹鬭况国相乎及楚杀子玉注子玉得臣音义【相息亮反下熊相同】公喜而后可知也注喜见于顔色音义【见贤遍反】曰莫余毒也已是晋再克而楚再败也楚是以再世不竞注成王至穆王音义【竞其敬反】今天或者大警晋也注警戒也而又杀林父以重楚胜其无乃久不竞乎林父之事君也进思尽忠退思补过疏【正义曰孝经有此二句孔安国云进见于君则必竭其忠贞之节以图国事直道正辞有犯无隠退还所职思其事宜献可替否以补主过此孔意进谓见君退谓还私职也或当以此二句据臣心为文文既据臣君在其上施之于君则称进内省其身则称退尽忠者进己之心以进献于君补过者内修己心以补君愆失故以尽忠为进补过为退耳非谓进见与退还也】社稷之卫也若之何杀之夫其败也如日月之食焉何损于明晋侯使复其位注言晋景所以不失霸音义【重直用反】○冬楚子伐萧宋华椒以蔡人救萧萧人囚熊相宜僚及公子丙王曰勿杀吾退萧人杀之王怒遂围萧萧溃疏【正义曰实未溃史以实王之意故言溃知者下云明日萧溃是也】申公巫臣曰师人多寒王廵三军拊而勉之注拊抚慰勉之音义【僚子雕反溃户内反拊芳甫反】三军之士皆如挟纩注纩绵也言説以忘寒音义【挟户牒反纩音旷説音悦】疏【正义曰玉藻云纩为茧緼为袍郑云纩新緜也】遂傅于萧还无社与司马卯言号申叔展注还无社萧大夫司马卯申叔展皆楚大夫也无社素识叔展故因卯呼之音义【傅音附还音旋卯马鲍反号徐户到反一音户刀反呼也】叔展曰有麦麴乎曰无有山鞠穷乎曰无注麦麴鞠穷所以御湿欲使无社逃泥水中无社不解故曰无军中不敢正言故谬语音义【麴去六反鞠起弓反御鱼吕反下同解音蟹下同】疏【正义曰麦麴鞠穷所以御湿贾逵有此言则相传为此説也尚书説命云若作酒醴尔惟麴蘖则麦麴作酒之物本草有芎穷者是药草之名观传文势欲使无社逃于泥水中而问有此物以否知是御湿所用但不知若为用之耳】河鱼腹疾奈何注叔展言无御湿药将病曰目于眢井而拯之注无社意解欲入井故使叔展视虚废井而求拯已出溺为拯音义【眢乌九反眢井废井也字林云井无水也一皮反拯拯救之拯注同】疏【正义曰上句是叔展之言曰下是无社对语无社频答言无叔展乃言必须入井故以水厄告之云如似河中之鱼久在水内则生腹疾无此二物其奈湿何无社乃解其意告叔展云当目视眢井而拯出之出溺为拯方言文】若为茅绖哭井则已注叔展又欲结茅以表井须哭乃应以为信音义【绖直结反已音纪旧音以应应对之应】疏【正义曰此亦叔展之言也无社既解其意令展视井拯已但废井必多不可知处故教无社令结茅为绖置于井上又恐无社错应他人更教之云若号哭向井则是我之已身已展叔自谓也】明日萧溃申叔视其井则茅绖存焉号而出之注号哭也传言萧人无守心音义【号戸刀反注同守手又反】○晋原縠宋华椒卫孔逹曹人同盟于清丘注原縠先縠疏【正义曰杜谱以为杂人则不知谁之子也案传先轸或称原轸此盖先轸之后也传有名号之异杜谱皆竝言之先縠之下不言原縠是杜脱也上文称其彘子服防以为食采于彘今复称原原其上世所食也于是赵氏有原同盖分原邑而共食之也】曰恤病讨贰于是卿不书不实其言也注宋伐陈卫救之不讨贰也楚伐宋晋不救不恤病也宋为盟故伐陈注陈贰于楚故音义【为于为反】卫人救之孔达曰先君有约言焉若大国讨我则死之注卫成公与陈共公有旧好故孔逹欲背盟救陈而以死谢晋为十四年卫杀孔逹传音义【约于妙反又如字共公音恭好呼报反背音佩十四年经注同】





　　春秋左传注疏卷二十三
　　春秋左氏传注疏卷二十三考证
　　传卜临于大宫注大宫郑祖庙○【臣召南】按大宫即太庙郑自桓公始封则桓公庙也襄二十五年传齐盟国人于大宫注太宫庙亦始封之君也又按传云郑祖厉王则当时僭礼诸侯亦祖天子所谓周庙者厉王庙也昭十八年子产使祝史徙主祏于周庙注曰厉王庙是也
　　传徼福于厉宣桓武注周厉王宣王郑之所自出也○【臣召南】按郑桓公厉王之子宣王始封于郑以宣为郑所自出注稍未检当云厉王郑之所自出宣王郑之所自封也
　　传使改事君夷于九县音义○监本顚倒讹谬今俱改正
　　传荀林父将中军注代郤缺○【臣浩】按赵盾卒后郤缺为政见八年传十一年传称郤成子求成于众狄众狄皆服于晋则林父之代郤缺即在本年故伍参曰晋之从政者新未能行令也
　　传郤克佐之注郤缺之子○监本讹作郤克之子今改正
　　传汋曰于铄王师遵养时晦疏汋诗经无汋字序云言能汋先祖之道以养天下故以汋为名焉○【臣召南】按文义应作诗经无汋字序云言能酌先祖之道以养天下故以酌为名
　　传知庄子曰此师殆哉下○监本有疏庄子见彘子逆命一段按其文义宜在虽免而归必有大咎注下又有师坎为水至故名为临一段按其文义宜在周易有之在师之临注下今俱改正
　　传沈尹将中军○【臣照】按楚官莫尊于令尹或疑沈尹将中军则令尹孙叔敖何所将乎沈尹当作孙尹窃谓其时楚王在军则中军楚王所自将也王自将无与左军右军旗鼓一例之理则以沈尹为之将犹后世丞相府以长史主文书丞相不与六卿敌也孙叔敖楚相当运筹帷幄之中亦不得将中军故沈尹实将之
　　传晋师在敖鄗之间注敖鄗二山在荥阳县西北○【臣召南】按后汉书郡国志河南尹荥阳有敖亭注周宣王狩于敖左传晋师在敖鄗之间秦立为敖仓
　　传箴之曰民生在勤○王应麟曰生如生于忧患之生故公父文伯之母曰民劳则思思则善心生
　　传代御执辔御下两马掉鞅而还○【臣召南】按周礼环人注引春秋传作掚马
　　又音义徐云或作○疑当云或作掚偏傍从手不从木
　　传使軘车迎之疏广车横陈之车○陈监本讹作车今改正
　　传晋师右移上军未动○赵汸补注曰据传上军虽未动下言殿其卒而退是亦未尝出陈也【臣召南】按上军未动即上文所谓士季使巩朔韩穿帅七覆于敖前故上军不败也
　　传王见右广将从之乘屈荡户之○【臣浩】按注户训为止诸本多有作屈荡尸之误也今改正
　　传宵济亦终夜有声○顾炎武日知録曰杜注言其兵众将不能用非也言其军嚣无复部伍
　　传晋原縠疏先轸或称原轸此盖先轸之后也○【臣召南】按史记晋世家縠先轸子也以传考之轸子先居且居且子先克文九年为箕郑等所杀则此先縠当是轸之孙或曾孙史记未可信也疏云盖先轸之后可谓慎审矣





　　春秋左氏传注疏卷二十三考证
<经部,春秋类,春秋左传注疏>
　　钦定四库全书
　　春秋左传注疏卷二十四【起宣公十三年尽十八年】
　　晋杜氏注　唐陆徳明音义　孔颖达疏
　　经十有三年春齐师伐莒
　　夏楚子伐宋
　　秋螽注无传为灾故书
　　冬晋杀其大夫先縠注书名以罪讨
　　传十三年春齐师伐莒莒恃晋而不事齐故也○夏楚子伐宋以其救萧也注救萧在前年君子曰清丘之盟唯宋可以免焉注宋讨陈之贰今宋见伐晋卫不顾盟以恤宋而经同贬宋大夫传嫌华椒之罪累及其国故曰唯宋可以免音义【累劣伪反】疏【正义曰徃年清丘之盟宋卿亦贬传称不实其言此年宋被楚伐而晋卫不救即是不实之状于此发传言唯宋可以免者意在责诸国耳嫌华椒之罪累及其国恐言宋亦有罪宜其不救但盟之不信唯椒身合贬宋国无罪言唯宋可以免见诸国皆合责也】○秋赤狄伐晋及清先縠召之也注邲战不得志故召狄欲为变清一名清原○冬晋人讨邲之败与清之师归罪于先縠而杀之尽灭其族君子曰恶之来也已则取之其先縠之谓乎注尽灭其族谓诛已甚故曰恶之来也疏【正义曰先縠之罪不合灭族尽灭其族为诛已甚亦是晋刑太过是为太恶君子既嫌晋刑大过又尤先縠自招故曰恶之来也已自取之恶之来也言大恶之事来先縠之家】○清丘之盟晋以卫之救陈也讨焉注寻清丘之盟以责卫使人弗去曰罪无所归将加而师孔达曰苟利社稷请以我说注欲自杀以说晋音义【使所吏反我说如字又音恱以说音恱又如字】罪我之由我则为政而亢大国之讨将以谁任注亢御也谓御宋讨陈也音义【亢苦浪反任音壬】我则死之为明年杀孔达传
　　经十有四年春卫杀其大夫孔达注书名背盟于大国罪之
　　夏五月壬申曹伯寿卒注无传文十四年盟新城晋侯伐郑
　　秋九月楚子围宋
　　葬曹文公注无传
　　冬公孙归父会齐侯于谷
　　传十四年春孔达缢而死卫人以说于晋而免注以杀告故免于伐音义【缢一赐反】遂告于诸侯曰寡君有不令之臣达搆我敝邑于大国既伏其罪矣敢告注诸杀大夫亦皆告卫人以为成劳复室其子注以有平国之功故以女妻之音义【复扶又反妻七计反】疏【正义曰释诂以平为成则成亦平也男子谓妻为室故杜以为卫人以其父有平定国家之劳故以女妻之言卫侯以女妻之也刘以为传文无卫侯之女为孔达之妻复室其子谓复以室家还其子谓达既被诛家当没入官复以孔达财物家室还其子今知非者案捡传文上孔达云苟利社稷请以我说是孔达忠于卫国本实无罪所以告于诸侯祗欲虚以说晋卫人荷其功力何得没其家资男子谓妻为室则室者对夫之言故传云女有家男有室今若以孔达之妻而还其子便则以母还子不得云复室其子又诸国大夫之妻传皆不载其氏姓何得独责孔达之妻须言卫侯之女既言复室其子明孔达之妻非卫之女可知刘以孔达之妻为卫侯之女于传无文以规杜过于义非也】使复其位注袭父禄位○夏晋侯伐郑为邲故也注晋败于邲郑遂属楚音义【为于伪反】告于诸侯搜焉而还注搜简阅车马音义【搜所留反阅音恱】中行桓子之谋也曰示之以整使谋而来郑人惧使子张代子良于楚注十二年子良质于楚子张穆公孙音义【行户郎反质音致】郑伯如楚谋晋故也郑以子良为有礼故召之注有让国之礼○楚子使申舟聘于齐曰无假道于宋注申舟无畏亦使公子冯聘于晋不假道于郑申舟以孟诸之役恶宋注文十年楚子田孟诸无畏抶宋公仆音义【冯皮冰反恶乌路反抶勑乙反】曰郑昭宋聋注昭明也聋闇也音义【聋力工反】疏【正义曰人之视聴聪明唯在耳目而已郑昭言其目明则宋不明也宋聋言其耳闇则郑不闇也耳目各举一事而对以相反言宋不解事必杀我也】晋使不害我则必死王曰杀女我伐之见犀而行注犀申舟子以子托王示必死音义【使所吏反使者同女音汝见贤遍反】及宋宋人止之华元曰过我而不假道鄙我也鄙我亡也注以我比其边鄙是与亡国同音义【过古卧反又古禾反】杀其使者必伐我伐我亦亡也亡一也乃杀之楚子闻之投袂而起注投振也袂袖也音义【袂面世反袖徐又反】屦及于窒皇注窒皇寝门阙音义【屦九具反窒直结反】疏【正义曰下云劔及于寝门之外则屦之所及未至于外故以窒皇为寝门之阙谓至门遂及也庄十九年鬻拳葬于绖皇注云绖皇冢前阙者亦以此而知也经传通谓两观为阙唯指雉门髙大为县旧章而使民观之故雉门之观特得阙名名为阙者以其在门两旁而中央阙然为道虽则小门亦如此耳故杜于寝门冢门皆以阙言之此作窒彼作绖字异音同未知孰是其名为窒皇及市名蒲胥其义皆未闻】劔及于寝门之外车及于蒲胥之市秋九月楚子围宋○冬公孙归父会齐侯于谷见晏桓子与之言鲁乐疏【正义曰乐谓乐居髙位也】桓子告髙宣子注桓丁晏婴父宣子髙固音义【乐音洛】曰子家其亡乎懐于鲁矣注子家归父字懐思也懐必贪贪必谋人谋人人亦谋已一国谋之何以不亡注为十八年归父奔齐传疏【正义曰懐思也谓思髙位于鲁也既思髙位必贪贪必计谋他人既谋去他人他人亦谋去已一国之人谋去之何以不至亡也】○孟献子言于公曰臣闻小国之免于大国也聘而献物注物玉帛皮币也疏【正义曰聘礼宾执圭以致命享用束帛加璧夫人聘用璋享用纁束帛加琮其享币又有皮马是聘所献物有玉帛皮币也】于是有庭实旅百注主人亦设笾豆百品实于庭以答宾疏【正义曰聘礼君使卿韦弁服归饔饩五牢有司八陈鼎豆簋铏醯醢百罋米百筥黍稷稻梁皆设于中庭是主人设笾豆百品实于庭以答宾也刘谓治国有功士饶云云以杜注庄二十二年庭实旅百奉之以玉帛诸侯朝王陈贽帛之象则朝聘陈币亦实百品于庭非独主人也】朝而献功注献其治国若征伐之功于牧伯于是有容貌采章嘉淑而有加货注容貌威仪容顔也采章车服文章也嘉淑令辞称赞也加货命宥币帛也言徃共则来报亦备疏【正义曰杜谓于是有者皆主人之事故以容貌有威仪容顔当谓善为威仪容顔以接宾也采章车服文章谓主人陈设物采文章以接宾周礼车逆之类也嘉淑皆训为善容貌文章以外别言善善故以为令辞称赞谓接宾之时善言辞善称赞也加货谓好货加増于常若僖二十九年介葛卢来朝礼之加燕好成十三年孟献子为介王重贿之之类故以加货为命宥币帛也刘云案此劝君行聘唯当论聘之义深不宜言主之礼备岂虑楚不礼而言此也君之威仪无时可舍岂待朝聘宾至乃始审威仪正顔色无宾客则骄容仪容仪非报宾之物何言报礼备又献其治国刘云传称朝以正班爵之仪率长幼之序则不名献功成二年王礼巩伯如侯伯充敌使大夫告庆之礼则侯伯克敌秪合使大夫告王征伐之功何故亲朝献牧伯礼小朝大小国不合専征复有何功可献谓采章加货则聘享献国所有纁玑组羽毛齿革皆充衣服旌旗之饰可以为容貌物采文章嘉淑谓美善之物加货言贿赂之多皆宾所献亦庭实也于聘总言庭实于朝指其所有详于君畧于臣也案庄二十二年传庭实旅百则朝有庭实又成二年传云侯伯克敌使大夫告庆之礼据此文则聘宾有庭实又庭实旅百与容貌采章相对杜何知庭实容貌之等非是宾之所有必为主人之物又君无献征伐之功何以知献功于牧伯今知刘说非者僖二十二年楚子入享于郑庭实旅百加笾豆六品又昭五年燕有好货飱有陪鼎僖二十九年葛卢来朝礼之加燕好此传云嘉淑而有加货故知加货庭实之等皆是主人待宾之物礼传宾之于主无加货之文故杜为此解襄八年郑伯亲献蔡防于邢丘是献征伐之功于牧伯也刘苟违杜义以为庭实旅百及容貌采章嘉淑加货之等竝为宾物又以诸侯亲朝无献征伐之功以规杜氏违经背传于义非也】谋其不免也诛而荐贿则无及也注荐进也见责而徃则不足解罪音义【贿呼罪反】今楚在宋君其图之公说注为明年归父防楚子传音义【说音恱】疏【正义曰臣闻小国之免罪于大国也使卿徃聘大国而献其玉帛皮币之物于是主人亦礼待之庭前所实笾豆醯醢有百品也君自亲朝于牧伯之国而献其治国之功若征伐之功于是主人敬以待之主人之身有威仪容貌车服之饰有物采文章嘉淑皆善也有善言辞善称赞燕而送宾有加増贿货言宾徃既共则主报亦厚礼使小国如此朝聘大国者谋其不免于罪也若不徃朝聘待其被诛责而始荐贿货则无及于好事矣今楚子在宋君其图之劝君使徃聘也刘以为皆是宾事聘而献物谓献其国内之物于是所献之物庭中实之有百品谓聘享之礼龟金竹箭之属有百品也朝而献功言治国有功故土饶物产于是纁玑组羽毛齿革乃得为容貌之物采文章嘉淑谓美善之物加货谓贿赂之多多献贿赂以谋其不免于罪也】
　　经十有五年春公孙归父会楚子于宋
　　夏五月宋人及楚人平注平者总言二国和故不书其人疏【正义曰平者和也言其先不平而今始平小服大弱下彊之意昭七年暨齐平燕与齐平也定十年及齐平十一年及郑平鲁与平也诸言平者皆举国言平总言二国和平之意故不书其人谓不书公卿也燕暨齐平不言人此言宋人楚人史异辞耳谷梁传曰人者众辞也平称众上下欲之也贾逵云称人众辞善其与众同欲然则彼不称人者岂唯国君欲平而在下者不欲平乎传载盟辞则此平有盟不书盟者释例曰宋人及楚人平实盟书平从赴辞也】
　　六月癸卯晋师灭赤狄潞氏以潞子婴儿归注潞赤狄之别种潞氏国故称氏子爵也林父称师从告音义【潞音路种章勇反】疏【正义曰狄有赤狄白狄就其赤白之间各自别有种类此潞是国名赤狄之内别种一国夷狄祖其雄豪者子孙则称豪名为种若中国之始封君也谓之赤白其义未闻葢其俗尚赤衣白衣也传称天子建徳因生以赐姓胙之士而命之氏者即以国名为氏但华夏不须言夏国名不以氏配赤狄既须言狄单国不复成文故以氏配之潞氏甲氏臯落氏皆是也杜言氏国故称氏虽指解此狄而中国亦然刘云狄称种者周礼内宰上春生穜稑之种贱之同之草木故称种林父尊卿当称帅师今从将卑师众之例直称师者从告也】
　　秦人伐晋注无传
　　王札子杀召伯毛伯注称杀者名两下相杀之意两下相杀则杀者有罪王札子王子札也葢经文倒札字音义【札侧八反徐又侧乙反召上照反倒丁老反】疏【正义曰谷梁传曰不言其两下相杀也言两臣下自相杀非君杀自不得言其大夫也释例曰大臣相杀死者无罪则两称名氏以示杀者之罪王札子杀召伯毛伯是也若死者有罪不称杀者名氏晋杀其大夫阳处父是也传称此人为王子捷捷札一人而札在子上故疑经文倒札字也公羊传曰王札子者何长庶之号也何休云天子之庶兄也左传言札为王孙苏所使非是尊贵不得为王之庶兄故谱以为杂人不知何王之子】
　　秋螽注无传音义【螽音终】
　　仲孙蔑防齐髙固于无娄注无传无娄杞邑
　　初税亩注公田之法十取其一今又履其余亩复十收其一故哀公曰二吾犹不足遂以为常故曰初音义【税始锐反复扶又反】疏【正义曰公羊传曰古者什一而借古者曷为什一而借什一者天下之中正也多乎什一大桀小桀寡乎什一大貉小貉什一者天下之中正者什一行而颂声作矣何休云多取于民比于桀蛮貉无百官制度之费税薄谷梁传亦云古什一而借孟子云夏后氏五十而贡殷人七十而助周人百亩而彻其实皆什一也赵岐注云民耕五十亩者贡上五亩耕七十亩者以七亩助公家耕百亩者彻取十亩以为赋虽异名而多少同故云皆什一也书传言十一者多矣故杜言古者公田之法十取其一谓十亩内取一旧法既已十亩取一矣今又履其余亩更复十取其一乃是十取其二故论语云哀公曰二吾犹不足谓十内税二犹尚不足则从此之后遂以十二为常故曰初言初税十二自此始也诸书皆言十一而周礼载师云凡任地近郊十一逺郊二十而三甸稍县都皆无过十二漆林之征二十而五者彼谓王畿之内所共多故赋税重诸书所言十一皆谓畿外之国故郑云十一而税谓之彻彻通也为天下之通法言天下皆十一耳不言畿内亦十一也孟子又曰方里为井井九百亩其中为公田八家皆私百亩同养公田公事毕然后敢治私事汉书食货志取彼意而为之文云井田方一里是为九夫八家共之各受私田百亩公田十亩是为八百八十亩余二十亩为庐舍诸儒多用彼为义如彼所言则家别一百一十亩是为十外税一也郑诗笺云井税一夫其田百亩则九而税一其意异于汉书不以志为说也又孟子对滕文公云请野九一而助国中什一使自赋郑周礼匠人注引孟子此言乃云是邦国亦异外内之法则郑以为诸侯郊外郊内其法不同郊内十一使自赋其一郊外九而助一是为二十而税二故郑又云诸侯谓之彻者通共率以十一为正言郊内郊外相通其率为十税一也杜今直云十取其一则又异于郑唯谓一夫百亩以十亩归公今又履其余亩税之更十取一耳履亩谷梁传文也赵岐不解夏五十殷七十之意盖古者人多田少一夫唯得五十七十亩且五十而贡贡五亩七十而助助七亩好异如此郑注考工记云周人畿内用夏之贡法邦国用殷之助法】
　　冬蝝生注螽子以冬生遇寒而死故不成螽音义【蝝恱全反字林尹绢反刘歆云蚍蜉子也董仲舒云蝗子】疏【正义曰释虫云草螽负蠜蜇螽螆蝑李廵云皆分别蝗子异方之语也释虫又云蝝蝮蜪李廵云蝮蜪一名蝝蝝蝗子也郭璞云蝗子未有翅者刘歆以为蚍蜉有翅者非也如李郭之说是蝝为螽子也上云秋螽秋而生子于地至冬其子复生遇寒而死故不成灾传称凡物不为灾不书此不为灾而书之者传云幸之也此年既饥若使蝝早生更为民害则其困甚矣喜其冬生以为国家之幸故喜而书之公羊传亦云蝝生不书此何以书幸之也】
　　饥注风雨不和五稼不丰疏【正义曰此年秋螽知不为螽而饥者春秋书螽多矣有螽之年皆不书饥而此独书饥知年饥不専为蠡故云风雨不和五稼不丰也】
　　传十五年春公孙归父会楚子于宋注终前年传○宋人使乐婴齐告急于晋晋侯欲救之伯宗曰不可注伯宗晋大夫古人有言曰虽鞭之长不及马腹注言非所击天方授楚未可与争虽晋之彊能违天乎谚曰髙下在心注度时制宜音义【度待洛反】川泽纳污注受污浊山薮藏疾注山之有林薮毒害者居之音义【薮素口反】疏【正义曰周礼虞之官有大泽大薮小泽小薮尔雅十薮皆是大泽则薮是泽类郑周礼注云泽水所钟也水希曰薮是薮者泽之小水之名也川泽山薮相配为文者川是流水泽是委水俱是水故总云纳污言其纳污浊也山有木薮有草毒螫之虫在草在木故俱云藏疾言其藏毒害也薮是泽类而杜云山之有林薮者薮虽泽类传文与山相连薮是草木积聚之处近山近浑皆得称薮上既有川泽之文下别云山薮之事此薮近山故杜云山之有林薮也刘以为泽旁之薮以规杜氏非也】瑾瑜匿瑕注匿亦藏也虽美玉之质亦或居藏瑕秽音义【瑾其靳反瑜羊朱反匿女力反】疏【正义曰瑾瑜玉之美名聘义曰瑕不揜瑜瑜不揜瑕郑云瑕玉之病也瑜其中间美者玉之性善恶不相揜此云匿瑕似以美匿恶故云匿亦藏也言玉质虽美亦瑕藏其中不言瑜能揜盖瑕也】国君含垢注忍垢耻音义【垢古口反本或作诟音同】天之道也注晋侯耻不救宋故伯宗为说小恶不损大徳之喻音义【为于伪反】君其待之注待楚衰乃止使解扬如宋使无降楚曰晋师悉起将至矣郑人囚而献诸楚楚子厚赂之使反其言注反言晋不救音义【解音蟹降户江反】不许三而许之登诸楼车使呼宋人而告之注楼车车上望橹音义【橹音鲁】遂致其君命楚子将杀之使与之言曰尔既许不谷而反之何故非我无信女则弃之速即尔刑对曰臣闻之君能制命为义臣能承命为信信载义而行之为利谋不失利以卫社稷民之主也义无二信注欲为义者不行两信音义【女音汝下注而女也同】信无二命注欲行信者不受二命君之赂臣不知命也受命以出有死无霣注霣废队也音义【霣于敏反队直类反】又可赂乎臣之许君以成命也注成其君命死而成命臣之禄也寡君有信臣注已不废命下臣获考注考成也死又何求楚子舍之以归○夏五月楚师将去宋注在宋积九月不能服宋故申犀稽首于王之马前曰无畏知死而不敢废王命王弃言焉王不能答注未服宋而去故曰弃言申叔时仆注仆御也曰筑室反耕者宋必听命从之注筑室于宋分兵归田示无去志王从其言宋人惧使华元夜入楚师登子反之牀起之曰寡君使元以病告注兵法因其乡人而用之必先知其守将左右谒者门者舍人之姓名因而利道之华元葢用此术得以自通音义【守手又反将子匠反道音导】曰敝邑易子而食析骸以爨注爨炊也音义【析思歴反骸户皆反本又作骨公羊传作骸何休注云骸骨也爨七乱反】虽然城下之盟有以国毙不能从也注宁以国毙不从城下盟音义【毙婢世反】去我三十里唯命是听子反惧与之盟而告王退三十里宋及楚平华元为质盟曰我无尔诈尔无我虞注楚不诈宋宋不备楚盟不书不告音义【质音致】疏【正义曰服防云与华元私盟许为退师若孟任割臂与鲁庄公盟下云盟曰是两国平后共盟而楚人为此辞耳非此华元子反私盟之辞也】○潞子婴儿之夫人晋景公之姊也酆舒为政而杀之又伤潞子之目注酆舒潞相音义【酆芳忠反相息亮反】晋侯将伐之诸大夫皆曰不可酆舒有三隽才注隽絶异也言有才艺胜人者三音义【隽音俊】疏【正义曰辨名记云倍人曰茂十人曰选倍选曰隽千人曰英倍英曰贤万人曰桀倍桀曰圣是隽为絶异之称也有三隽才知其有才艺胜人者三事耳不知三者何事也】不如待后之人伯宗曰必伐之狄有五罪隽才虽多何补焉不祀一也耆酒二也弃仲章而夺黎氏地三也注仲章潞贤人也黎氏黎侯国上党壶关县有黎亭音义【耆市志反黎礼兮反国名】虐我伯姬四也伤其君目五也疏【正义曰此五者从轻至重祀虽为大罪废祀未是害物故先言之耆酒则废乱政事有害于民故次之弃贤人而侵邻国其害已大又次之杀夫人伤君目罪之大者故后言之弃仲章而夺黎氏地是为二事而并数为一者俱是为政之恶故并数之夺黎氏地已尽夺之使黎侯失位故下云立黎侯而还更复其国也】怙其隽才而不以茂徳兹益罪也后之人或者将敬奉徳义以事神人而申固其命注审其政令若之何待之不讨有罪曰将待后后有辞而讨焉毋乃不可乎夫恃才与众亡之道也商纣由之故灭注由用也疏【正义曰史记殷本纪云纣贤辩捷疾闻见甚敏材力过人手格猛兽知足以拒谏饰是非之端矜人臣以能髙天下以声以为皆出已之下武王伐灭之是由恃才隽故灭也】天反时为灾注寒暑易节地反物为妖注羣物失性民反徳为乱乱则妖灾生疏【正义曰据其害物谓之灾言其怪异谓之妖时由天物在地故属灾于天属妖于地其实民有乱徳感动天地天地为之见变妖灾因民而生天地共为之耳非独天为灾而地为妖民谓人也感动天地皆是人君感之非庶民也昭七年传曰国无政不用善则自取谪于日月之灾言以政取谪是其由君不由民以民表人故释例引此即改民为人是其民谓人也传言天灾地妖民乱厯序以尊卑为次更言乱则妖灾生明妖灾由民起妖灾亦通言耳天虽四时气唯寒暑故杜以反时为寒暑易筛物则其数无穷故总云羣物失性反其常性即是妖也释例曰物者杂而言之则昆虫草木之类也大而言之则嵗时日月星辰之谓也岁者水旱饥馑也时者寒暑风雨雷电雪霜也日月者薄食夜明也星辰者彗孛霣错失其次也山崩地震者阳伏而不能出隂廹而不能升也凡天反其时地反其物以害其物性皆为妖灾是言妖灾皆通天地共为之也此传地反物者唯言妖耳洪范五行传则有妖孽祸疴祥六者之名以积渐为义汉书五行志说此六名云凡草木之类谓之妖妖犹天胎言尚微也虫豸之类谓之孽孽则牙孽矣及六畜谓之祸言其着也及人谓之疴疴病类言浸深也甚则异物生谓之自外来谓之祥是六名以渐为称唯祥有外内之异耳大旨皆是妖也】故文反正为乏注文字疏【正义曰许愼说文序云苍颉之初作书盖依类象形谓文其后形声相益谓之字文者物象之本字者孳乳而生是文谓之字也制字之体文反正为乏服防云言人反正者皆乏絶之道也人反徳则妖灾生妖灾生则国亡灭是乏絶之道也】尽在狄矣疏【正义曰言尽在狄矣则狄皆有之其反徳为乱则五罪是也天地灾妖传不指斥不知于时潞国有何灾何妖也】晋侯从之六月癸卯晋荀林父败赤狄于曲梁辛亥灭潞注曲梁今广平曲梁县也书癸卯从赴酆舒奔衞衞人归诸晋晋人杀之○王孙苏与召氏毛氏争政注三人皆王卿士使王子捷杀召戴公及毛伯衞注王子捷即王札子卒立召襄注襄召戴公之子疏【正义曰卒终也谓后终立之非此时即立毛氏后亦不灭但传不言之耳】○秋七月秦桓公伐晋次于辅氏注晋地壬午晋侯治兵于稷以畧狄土注畧取也稷晋地河东闻喜县西有稷山壬午十月二十九日晋时新破狄土地未安权秦师之弱故别遣魏颗距秦而东行定狄也音义【颗苦果反】立黎侯而还注狄夺其地故晋复立之音义【复扶又反】及雒魏颗败秦师于辅氏注晋侯还及雒也雒晋地音义【雒音洛】获杜回秦之力人也初魏武子有嬖妾无子武子疾命颗曰必嫁是注武子魏犨颗之父音义【嬖必计反】疾病则曰必以为殉及卒颗嫁之曰疾病则乱吾从其治也及辅氏之役颗见老人结草以亢杜回注亢御也音义【殉似俊反本或作必以殉治直吏反下治命同亢苦浪反】杜回踬而顚故获之夜梦之曰余而所嫁妇人之父也注而汝也音义【踬陟吏反徐又丁四反】尔用先人之治命余是以报注传举此以示敎○晋侯赏桓子狄臣千室注千家亦赏士伯以瓜衍之县注士伯士贞子音义【瓜古华反衍以善反】曰吾获狄土子之功也微子吾丧伯氏矣注伯桓子字邲之败晋侯将杀林父士伯谏而止音义【丧息浪反】羊舌职说是赏也注职叔向父音义【说音悦向香丈反】曰周书所谓庸庸祗祗者谓此物也夫注周书康诰庸用也祗敬也物事也言文王能用可用敬可敬音义【夫音扶】士伯庸中行伯注言中行伯可用君信之亦庸士伯此之谓明徳矣文王所以造周不是过也故诗曰陈锡载周能施也注锡赐也诗大雅言文王布陈大利以赐天下故能载行周道福流子孙音义【施式豉反】率是道也其何不济○晋侯使赵同献狄俘于周不敬刘康公曰不及十年原叔必有大咎注刘康公王季子也原叔赵同也音义【俘芳夫反不敬一本作而傲】天夺之魄矣注心之精爽是谓魂魄为成八年晋杀赵同传音义【魄普白反】疏【正义曰心之精爽是谓魂魄魂魄去之何以能乆昭二十五年传文】○初税亩非礼也谷出不过借注周法民耕百亩公田十亩借民力而治之税不过此以丰财也疏【正义曰借者借也民之田谷出共公者不过取所借之田欲以丰民之财故不多税也既讥某税亩言非礼乃举正礼言谷出不过借则知所税亩者是借外更税故杜氏为十一外更十取一且以哀公之言验之知十二而税自此始也】○冬蝝生饥幸之也注蝝未为灾而书之者幸其冬生不为物害时岁虽饥犹喜而书之疏【正义曰幸之者为幸蝝冬生不幸饥也而传以饥连蝝生乃云幸之者以嵗饥而复有灾则民弥益其困由饥之故乃以为幸故传连饥释之】
　　经十有六年春王正月晋人灭赤狄甲氏及留吁注甲氏留吁赤狄别种晋既灭潞氏今又并尽其余党士会称人从告音义【吁况于反种章勇反并必政反一音如字】
　　夏成周宣榭火注传例曰人火之也成周洛阳宣榭讲武屋别在洛阳者尔雅曰无室曰榭谓屋歇前音义【榭本又作谢音同】疏【正义曰楚语云先王之为台榭也榭不过讲军实台不过望氛祥知榭是讲武屋也名之曰宣则其义未闻服防云宣扬威武之处义或当然也成周周之下都此榭别在洛阳讲习武事则徃就之尔雅释宫云无室曰榭又云阇谓之台有木者谓之榭李廵曰台积土为之所以观望台上有屋谓之榭则榭是台上之屋居台而临观讲武故无室而歇前歇前者无壁也如今防是也公羊以为宣宫之榭谓宣王之庙也以其中兴其庙不毁与左氏异也】
　　秋郯伯姬来归音义【郯音谈】
　　冬大有年注无传
　　传十六年春晋士会帅师灭赤狄甲氏及留吁铎辰注铎辰不书留吁之属音义【铎待洛反】三月献狄俘注献于王也晋侯请于王戊申以黻冕命士会将中军且为大傅注代林父将中军且加以大傅之官黻冕命卿之服大傅孤卿音义【黻音弗将子匠反大音泰注同】疏【正义曰晋之中军之将执政之上卿也大傅又尊于上卿且加大傅以褒显之礼命臣者皆赐之以服使服而受命传言以黻冕者黻冕是命孤卿之服故以之命士会也论语称禹恶衣服而致美乎黻冕郑云黻祭服之衣冕其冠也此云黻冕亦当然也黻蔽膝也祭服谓之黻其他服谓之韠俱以韦为之制同而色异韠各从裳色黻则其色皆赤尊卑以深浅为异天子纯朱诸侯黄朱大夫赤而已大夫以上冕服悉皆有黻故禹言黻冕此亦云黻冕但冕服自有尊卑耳周礼司服孤之服自希冕而下此士会黻冕当是希冕也大子大傅三公之官也诸侯大傅孤卿之官也周礼典命云公之孤四命郑众云九命上公得置孤卿一人春秋时晋为霸主侯亦置孤卿文六年有大傅阳子大师贾佗则晋尝置二孤】于是晋国之盗逃奔于秦羊舌职曰吾闻之禹称善人注称举也不善人逺此之谓也夫诗曰战战兢兢如临深渊如履薄冰善人在上也注言善人居位则无不戒惧音义【逺于万反夫音扶兢居陵反本亦作矜】善人在上则国无幸民谚曰民之多幸国之不幸也是无善人之谓也音义【谚音彦】○夏成周宣榭火人火之也凡火人火曰火天火曰灾疏【正义曰人火从人而起人失火而为害本其火之所来故指火体而谓之为火天火则自然而起不能本其火体故以其所害言之谓之为灾圣人重天变故异其名春秋天变多矣唯此言火耳】○秋郯伯姬来归出也○为毛召之难故王室复乱注毛召难在前年音义【为于伪反难乃旦反注同复扶又反】王孙苏奔晋晋人复之注毛伯之党欲讨苏氏故出奔○冬晋侯使士防平王室定王享之原襄公相礼注原襄公周大夫相佐也音义【相息亮反注同】殽烝注烝升也升殽于爼音义【殽户交反烝之承反】疏【正义曰礼升殽于爼皆谓之烝故烝为升也郑诗笺云凡非谷而食之曰殽则殽是可食之名切肉为殽乃升于爼故谓之殽烝】武子私问其故注享当体荐而殽烝故怪问之武士会諡季其字疏【正义曰若公侯来朝王为设享则当有体荐荐其半体亦谓之房烝武子谓已被王享亦当房烝今乃殽烝故怪而问之】王闻之召武子曰季氏而弗闻乎王享有体荐注享则半解其体而荐之所以示共俭疏【正义曰王为公侯设享则半解其体而荐之为不食故不解折所以示共俭也示共俭与下示慈恵成十二年传文】宴有折爼注体解节折升之于爼物皆可食所以示慈恵也音义【折之设反注同】疏【正义曰王为公侯设宴礼体解节折升之于爼即殽烝是也其物解折使皆可食共食噉之所以示慈恵也其宴饮殽烝其数无文若祭祀体解案特牲馈食礼有九体则肩一臂二臑三肫四胳五正脊六横脊七长脇八短脇九此谓士礼也若大夫礼则十一体加脡脊代胁其诸侯天子无文或同十一】公当享卿当宴王室之礼也注公谓诸侯疏【五等诸侯总名为公故云公谓诸侯言诸侯亲来则为之设享又设燕也享用体荐燕用折爼若使卿来虽为设享仍用公之燕法亦用折爼是王室待宾之礼也周语说此甚详王召士季曰子弗闻乎禘郊之事则有全烝王公立饫则有房烝亲戚宴享则有殽烝今叔父使士季实来唯是先王之宴礼欲以贻尔体解节折而共饮食之于是乎有折爼以示容合好将安用全烝注国语者皆云禘祭宗庙郊祭天地则有全其牲体而升于爼谓之全烝王公立饫即享礼也礼之立成者名为饫半解其体而升于爼谓之房烝传言体荐即房烝也亲戚宴享则宴享礼同皆体解节折乃升于爼谓之殽烝此传畧而为文犹是彼意故注皆取彼解之】武子归而讲求典礼以脩晋国之法注传言典礼之废久
　　经十有七年春王正月庚子许男锡我卒注无传再与文同盟疏【正义曰锡我以文六年即位七年盟于扈十四年于新城鲁许俱在是再同盟也】丁未蔡侯申卒注无传未同盟而赴以名丁未二月四日
　　夏葬许昭公注无传
　　葬蔡文公注无传
　　六月癸卯日有食之注无传不书朔官失之
　　已未公会晋侯衞侯曹伯邾子同盟于断道注断道晋地音义【断直管反一音短】
　　秋公至自会注无传
　　冬十有一月壬午公弟叔肸卒注传例曰同母弟音义【肸许乙反】
　　传十七年春晋侯使郤克征会于齐注征召也欲为断道会齐顷公帷妇人使观之郤子登妇人笑于房注跛而登阶故笑之音义【顷音倾跛波可反】疏【正义曰沈氏引谷梁传云鲁行父秃晋郤克跛衞孙良夫眇曹公子首伛故妇人笑之是以知郤克跛也谷梁传定本作郤克眇卫孙良夫跛】献子怒出而誓曰所不此报无能渉河注不复渡河而东音义【复扶又反】献子先归使栾京庐待命于齐曰不得齐事无复命矣注栾京庐郤克之介使得齐之罪乃复命音义【庐音卢又力于反】郤子至请伐齐晋侯弗许请以其私属又弗许注私属家众也为成二年战于鞌传音义【鞌音安】齐侯使髙固晏弱蔡朝南郭偃会注晏弱桓子音义【朝如字】及敛盂髙固逃归注闻郤克怒故音义【敛徐音廉一音力渐反盂音于】夏会于断道讨贰也盟于卷楚注卷楚即断道音义【卷音权一音居免反】辞齐人晋人执晏弱于野王执蔡朝于原执南郭偃于温注执三子不书非卿野王县今属河内苗贲皇使见晏桓子注贲皇楚鬭椒之子楚灭鬭氏而奔晋食邑于苗地晏弱时在野王故因使而见之音义【贲扶云反使所吏反注及下同】归言于晋侯曰夫晏子何罪昔者诸侯事吾先君皆如不逮注言汲汲也音义【逮音代或大计反汲音急】举言羣臣不信诸侯皆有贰志注举亦皆也齐君恐不得礼注不见礼待故不出而使四子来左右或沮之注沮止也音义【沮在吕反】曰君不出必执吾使故髙子及敛盂而逃夫三子者曰若絶君好宁归死焉为是犯难而来吾若善逆彼注彼齐三人音义【好呼报反为于伪反难乃但反】以懐来者吾又执之以信齐沮吾不既过矣乎过而不改而又久之以成其悔何利之有焉使反者得辞注反者髙固谓得不当来之辞疏【正义曰使沮者之言信也晏桓子等惧晋之命不得已而来恨齐侯之使也今晋不以礼待之而又久执之以成其悔恨言本恨齐今又恨晋齐侯见晋如此将有背晋之心齐若叛晋何利之有言此者劝晋侯免之耳】而害来者以惧诸侯将焉用之晋人缓之逸注缓不拘执使得逃去也传言晋不能修礼诸侯所以贰音义【焉于防反拘九于反】○秋八月晋师还○范武子将老注老致仕初受随故曰随武子后更受范复为范武子音义【复扶又反】召文子曰爕乎吾闻之喜怒以类者鲜注文子士会之子爕其名音义【爕素协反鲜息浅反】易者实多注易迁怒也诗曰君子如怒乱庶遄沮君子如祉乱庶遄已注诗小雅也遄速也洱止也祉福也音义【遄市専反祉音耻】君子之喜怒以已乱也弗已者必益之郤子其或者欲已乱于齐乎不然余惧其益之也余将老使郤子逞其志庶有豸乎注豸解也欲使郤子从政快志以止乱音义【豸本又作鸠直是反或音居牛反非也解音蟹此训见方言】疏【注豸解也正义曰方言文】尔从二三子唯敬注二三子晋诸大夫乃请老郤献子为政○冬公弟叔肸卒公母弟也凡太子之母弟公在曰公子不在曰弟注以兄为尊凡称弟皆母弟也注此防书之通例也庶弟不得称公弟而母弟或称公子若嘉好之事则仍旧史之文惟相杀害然后据例以示义所以笃亲亲之恩崇友于之好释例论之备矣音义【好呼报反】疏【正义曰此例再言凡者前凡明称母弟之文适子及妾子之等后凡明策书称弟者皆母弟之义公之母弟见经者郑叚鲁公子友衞叔武实母弟而不称弟陈公子招昭元年称公子八年称弟释例曰弟之宠异于众弟葢缘自然之情以养母氏之志公在虽俱称公子其兄为君则特称弟殊而异之亲而睦之既以隆友于之恩亦以奬为人弟之敬成相亲之益也通庶子为君故不言夫人之子而曰母弟母弟之见于经者二十而传之所发六条而已凡称弟皆母弟此策书之通例也庶弟不得称弟而母弟得称公子故传之所发随而释之诸称弟者不言皆必称弟也秦伯之弟鍼适晋女叔齐曰秦公子必归此公子亦国之常言得两通之证也仲尼因母弟之例据例以兴义郑伯懐害弟之心天王纵羣臣以杀其弟夫子探书其志故显称二兄以首恶佞夫称弟不闻反谋也郑叚去弟身为谋首也然则兄而害弟称弟以章兄罪弟又害兄则去弟以罪弟身也推此以观其余秦伯之弟鍼陈侯之弟黄卫侯之弟鱄出奔皆是兄害其弟也秦伯有千乗之国而不能容其母弟传曰罪秦伯归罪秦伯见鍼罪轻也陈侯不能制御臣下使逐其弟传曰非罪非黄之罪则罪在陈侯此互举之文也至于陈招杀兄之子宋辰率羣卿以背宗国披大邑以成叛逆然不推刃于其兄故以首恶称弟称名从两下相杀也统论其义兄弟二人交相杀害各有曲直存弟则示兄曲也郑伯既云失教若依例存弟则嫌善叚故特去弟两见其义也若夫朝聘盟会嘉好之事此乃兄弟之笃睦非义例之所与故仍旧史之策或称弟或称公子践土之盟叔武不称弟此其义也莒拏非卿非卿则不应书今嘉获故特书特书犹不称弟明诸书弟者皆卿也先儒说母弟善恶褒贬既多相错渉又云称弟皆谓公子不为大夫者得以君为尊案传莒拏非卿乃法所不书书而不言弟非得以君为尊也凡聘享嘉好之事于是使卿故夷仲年之聘皆以卿称弟而行此例所谓凡称弟皆母弟左传明文而自违之颖氏又曰臣无竟外之交故去弟以贬季友子招乐忧故去弟以惩过郑叚去弟惟以名通故谓之贬今此二人皆称公子公子者名号之美称又非所贬也刘云再言凡者前凡据适妻子为文后凡嫌妾子为君母弟不得称弟故更言凡也】
　　经十有八年春晋侯衞世子臧伐齐音义【臧子郎反】
　　公伐杞注无传
　　夏四月
　　秋七月邾人戕鄫子于鄫注传例曰自外曰戕邾大夫就鄫杀鄫子音义【戕在良反徐又在精反鄫才陵反】疏【正义曰杜以会盟之例卿则书名氏大夫则称人此称邾人故云邾大夫耳贾逵亦云邾使大夫徃残贼之】
　　甲戌楚子旅卒注未同盟而赴以名吴楚之葬僭而不典故絶而不书同之夷蛮以惩求名之伪音义【僭子念反惩直升反止也又作征如字明也】疏【正义曰诸侯之葬鲁不会则不书知吴楚之葬为僭不书者襄二十九年传称葬楚康王公亲送葬经亦不书故知其不为鲁不会也礼坊记曰天无二日土无二王示民有君臣之别春秋不称楚越之王丧恐民之惑也郑云楚越之君僭号称王不称其丧谓不书葬也公羊传曰吴楚之君不书葬辟其号也辟其号者五等诸侯死则称爵书卒及葬则从彼臣子之辞皆称为公若书楚葬亦宜从彼所称当云葬楚王以此僭而不典不得称王故遂絶之而不书其葬同之蛮夷言其不足纪録以惩创自求名号之伪同之蛮夷者蛮夷卒亦不书言其不书似之也】
　　公孙归父如晋
　　冬十月壬戌公薨于路寝
　　归父还自晋至笙遂奔齐注大夫还不书春秋之常也今书归父还奔善其能以礼退不书族者非常所及今特书畧之笙鲁竟也故不言出音义【笙音生徐又勑贞反一本又作柽亦作朾案徐后音是依三传文竟音境】
　　传十八年春晋侯衞大子臧伐齐至于阳谷齐侯会晋侯盟于缯以公子疆为质于晋晋师还蔡朝南郭偃逃归注晋既与齐盟守者解缓故得逃音义【缯才陵反质音致解佳买反】○夏公使如楚乞师欲以伐齐注公不事齐齐与晋盟故惧而乞师于楚不书微者行○秋邾人戕鄫子于鄫凡自虐其君曰弑自外曰戕注弑戕皆杀也所以别内外之名弑者积微而起所以相测量非一朝一夕之渐戕者卒暴之名音义【弑音试注同弑字从式杀字从殳他皆放此别彼列反一朝如字卒寸忽反】疏【正义曰弑者试也言臣下伺间隙试犯其君戕者残也言外人卒暴而来残贼杀害也弑戕皆是杀也所以别内外之名耳释例曰列国之君而受害于臣子其所由者积微而起所以相测量非一朝一夕之渐故改杀为弑戕者卒暴之名有国之君当重门设险而轻近暴客变起仓卒亦因事而见戒也臣弑其君子弑其父世之恶逆君子难言故春秋谓自内虐其君者通以弑为文也春秋弑君多矣其戕唯此一事自弑其君足明无道臣罪之例戕者外人所杀为无防被害皆是君自招之纵使君或无道其恶不加外国不得从弑君之例也若战死则书灭此谓在国见杀耳】○楚庄王卒楚师不出既而用晋师注成二年战于鞌是楚于是乎有蜀之役注在成二年冬蜀鲁地泰山博县西北有蜀亭○公孙归父以襄仲之立公也有宠注归父襄仲子欲去三桓以张公室注时三桓彊公室弱故欲去之以张大公室音义【去起吕反下注将去竝同张如字一音陟亮反】与公谋而聘于晋欲以晋人去之冬公薨季文子言于朝曰使我杀适立庶以失大援者仲也夫注适谓子恶齐外甥襄仲杀之而立宣公南通于楚既不能固又不能坚事齐晋故云失大援也音义【适丁歴反注同援于眷反夫音扶】臧宣叔怒曰当其时不能治也后之人何罪子欲去之许请去之注宣叔文仲子武仲父许其名也时为司寇主行刑言子自以归父害巳欲去者许请为子去之音义【请为于伪反】遂逐东门氏注襄仲居东门故曰东门氏子家还及笙注子家归父字坛帷复命于介注除地为坛而张帷介副也将去使介反命于君音义【坛音善介音界】疏【正义曰聘礼复命之礼云公南乡使者执圭反命曰以君命聘于某君某君受币于某官某君再拜以享某君某君再拜若聘君薨于后归执圭复命于殡升自西阶不升堂子即位不哭辩复命如聘子臣皆哭与介入北乡哭出袒括发入门右即位踊是君之存亡皆有复命之礼若身在外奔不得亲自复命故立介于位介当南面归父于介前北面执圭复命既复命之后北面哭乃退括髪讫前即位北面哭三踊而出以复命之语语介使知令介以此言告于殡也】既复命袒括发注以麻约发音义【袒音但括古活反】即位哭三踊而出注依在国丧礼设哭位公薨故遂奔齐书曰归父还自晋善之也






</div>
    <div class="pagination">
<a href="春秋左传注疏_page20.html">上一页</a><span>...</span><a href="春秋左传注疏_page16.html">16</a><a href="春秋左传注疏_page17.html">17</a><a href="春秋左传注疏_page18.html">18</a><a href="春秋左传注疏_page19.html">19</a><a href="春秋左传注疏_page20.html">20</a><span class="current-page">21</span><a href="春秋左传注疏_page22.html">22</a><a href="春秋左传注疏_page23.html">23</a><a href="春秋左传注疏_page24.html">24</a><a href="春秋左传注疏_page25.html">25</a><a href="春秋左传注疏_page26.html">26</a><span>...</span><a href="春秋左传注疏_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
