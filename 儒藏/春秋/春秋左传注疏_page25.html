<!DOCTYPE html>
<html>
<head>
    <meta charset="UTF-8">
    <title>春秋左传注疏 - 第 25 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传注疏 - 第 25 页/共 45 页</h1>
    <div class="content">　　十有一月公至自伐郑注无传
　　壬申公孙婴齐卒于貍脤注十一月无壬申日误也貍脤关音义【貍力之反脤市轸反】疏【正义曰杜长歴推十一月丁亥朔六日壬辰十六日壬寅二十六日壬子十日丙申二十二日戊申不知壬申二字何者为误长歴云公羊谷梁传及诸儒皆以为十月十五日也十月庚午围郑十三日也推至壬申诚在十五日然据传曰十一月诸侯还自郑壬申至于貍脤而卒此非十月分明误在日也又杜于土地之篇凡有地名二十六所不知所在之国貍脤即是其一不知是何国之地故直云也杜又称旧説曰壬申十月十五日貍脤鲁地也传曰十月庚午围郑则二日未得及鲁竟也释例又曰鲁大夫卒其竟内则不书地传称季平子行东野卒于房是也以此益明貍脤非鲁地矣以下有十二月丁巳朔逆而推之故诸旧説皆以壬申为十月十五日也公羊谷梁传以为待公至然后卒大夫故十月之日书在十一月之下于左传则不通故杜以为日误】
　　十有二月丁巳朔日有食之注无传
　　邾子貜且卒注无传五同盟音义【貜俱缚反徐居碧反且子余反】疏【正义曰貜且以文十四年即位宣十七年盟于断道成二年于蜀五年于虫牢七年于马陵九年于蒲十五年于戚此年于柯陵凡七同盟而云五者沈以杜数同盟之例但有君盟者不数大夫之盟比二年盟蜀十七年盟柯陵皆邾之大夫故不数之刘并数二盟而规其过非也】
　　晋杀其大夫郤锜郤犨郤至
　　楚人灭舒庸
　　传十七年春王正月郑子驷侵晋虚滑注虚滑晋二邑滑故滑国为秦所灭时属晋后属周音义【虚起居反】疏【正义曰僖三十三年秦人灭滑经书入则是灭而不有不知灭后属何国也此言侵晋知此时属晋耳襄十八年传楚公子格侵费滑胥靡注云胥靡郑邑不言费滑杜意当以费滑为周邑也然则若是周邑当言侵周以别之定六年传称郑伐周冯滑胥靡尔时胥靡亦为周邑盖费滑胥靡周郑之间襄时属郑定时属周】卫北宫括救晋侵郑至于髙氏注不书救以侵告高氏在阳翟县西南夏五月郑大子髠顽侯獳为质于楚注侯獳郑大夫音义【髠苦门反獳乃侯反质音致】楚公子成公子寅戌郑○公防尹武公单襄公及诸侯伐郑自戏童至于曲洧注今新汲县治曲洧城临洧水音义【戏许宜反洧于轨反治直吏反】疏【正义曰释例云洧水出荥阳密县西北阳城山东南至頴川长平县入頴】○晋范文子反自鄢陵注前年鄢陵战还使其祝宗祈死注祝宗主祭祀祈祷者曰君骄侈而克敌是天益其疾也难将作吴爱我者惟祝我使我速死无及于难范氏之福也六月戊辰士爕卒注传言厉公无道故贤臣忧惧因祷自裁音义【侈尺氏反又尸氏反难乃旦反下同祝之又反】疏【正义曰刘炫以为士爕及昭子之卒适与死防非自杀今知非者以传云使祝宗祈死又云祝我使我速死无及于难是其欲死之意叔孙昭子心懐忧惧亦与此同身皆竝卒故知自裁若其二人之辛适与死防春秋之内唯有两人愿死何得身死皆与相当故杜斟酌传文以为自杀刘以为偶然而死以规杜失非也何休膏肓以为人生有三命有夀命以保度有随命以督行有遭命以摘暴未闻死可祈也故杜以为因祷自裁也传记此事者欲见厉公无道贤臣忧惧】○乙酉同盟于柯陵寻戚之盟也注戚盟在十五年○楚子重救郑师于首止诸侯还注畏楚强○齐庆克通于声孟子与妇人防衣乘辇而入于闳注庆克庆封父防衣亦为妇人服与妇人相冐闳巷门音义【舆如字徐音预闳音宏冐亡报反】疏【正义曰释宫云宫中衖谓之壸衖门谓之闳孙炎曰衖舍间道也李廵曰闳衖头门也】鲍牵见之以告国武子注鲍牵鲍叔牙曽孙武子召庆克而谓之庆克久不出注慙卧于家夫人所以怪之而告夫人曰国子谪我注谪谴责也音义【谪直革反谴遣战反】夫人怒国子相灵公以防注防伐郑音义【相息亮反下相施氏同】高鲍处守注高无咎鲍牵音义【守手又反】及还将至闭门而索客注搜索备奸人音义【索所白反注同】孟子诉之曰高鲍将不纳君而立公子角国子知之注角顷公子音义【顷音倾】秋七月壬寅刖鲍牵而逐高无咎无咎奔莒高弱以卢叛注弱无咎子卢髙氏邑音义【刖音月又五刮反】齐人来召鲍国而立之注国牵之弟文子初鲍国去鲍氏而来为施孝叔臣施氏卜宰匡句须吉注卜立家宰音义【句其俱反】施氏之宰有百室之邑与匡句须邑使为宰以让鲍国而致邑焉施孝叔曰子实吉对曰能与忠良吉孰大焉鲍国相施氏忠故齐人取以为鲍氏后仲尼曰鲍庄子之知不如葵葵犹能卫其足注葵倾叶向日以蔽其根言鲍牵居乱不能危行言孙音义【知音智向许亮反本又作向行下孟反】○冬诸侯伐郑注前夏未得志故十月庚午围郑楚公子申救郑师于汝上疏【正义曰释例云汝水出南阳鲁县大盖山东北至河南梁县东南经襄城頴川汝南至汝隂襃信县入淮】十一月诸侯还注不书围畏楚救不成围而还○初声伯梦渉洹注洹水出汲郡林虑县东北至魏郡长乐县入清水音义【洹音桓一音恒今土俗音袁虑力于反乐音洛下乐平同】或与已琼瑰食之注琼玉瑰珠也食珠玉含象音义【琼求营反瑰古回反含户暗反本亦作唅】疏【正义曰琼是玉之羙者广雅云玫瑰珠也吕靖韵集云玫瑰火齐珠也含者或用玉或用珠故梦食珠玉为含象也诗毛传云琼瑰石而次玉礼纬天子含用珠诸侯用玉大夫用碧此声伯得有琼瑰者案周礼天子含用玉则礼纬之文未可全依或可珠玉兼有故释例云珠玉曰含】泣而为琼瑰盈其怀注泪下化为珠玉满其怀从而歌之曰济洹之水赠我以琼瑰归乎归乎琼瑰盈吾怀乎注从就也梦中为此歌惧不敢占也还自郑壬申至于貍脤而占之曰余恐死故不敢占也今众繁而从余三年矣无伤也言之之莫而卒注繁犹多也传戒数占梦音义【莫音暮数所角反】疏【正义曰声伯之意以初得此梦谓凶在已惧不敢占今众既繁多而从余三年余之此梦凶灾散在众人不在已也故云无伤】○齐侯使崔杼为大夫使庆克佐之帅师围卢注讨髙弱音义【杼直吕反】国佐从诸侯围郑以难请而归注请于诸侯音义【难乃旦反下及注同】遂如卢师杀庆克以谷叛注疾克滛乱故杀之齐侯与之盟于徐闗而复之十二月卢降使国胜告难于晋待命于清注胜国佐子使以髙氏难告晋齐欲讨国佐故留其子于外清阳平乐平县是为明年杀国佐传音义【降下江反】疏【正义曰欲遣国胜告难故令待进止之命在于清地非是使还待命】○晋厉公侈多外嬖注外嬖爱幸大夫音义【嬖必计反】反自鄢陵欲尽去羣大夫而立其左右注终如士爕言音义【反自鄢陵本作自鄢陵去起吕反】胥童以胥克之废也怨郤氏注童胥克之子宣八年郤缺废胥克而嬖于厉公郤锜夺夷阳五田五亦嬖于厉公郤犨与长鱼矫争田执而梏之注梏械也音义【矫居表反梏古毒反械户戒反】与其父母妻子同一辕注系之车辕既矫亦嬖于厉公栾书怨郤至以其不从已而败楚师也欲废之注鄢陵战栾书欲固垒郤至言楚有六间以取胜也使楚公子茷告公曰此战也郤至实召寡君注鄢陵战晋囚公子茷以归以东师之未至也注齐鲁卫之师与军帅之不具也曰此必败注荀防佐下军居守郤犨将新军乞师故言不具音义【帅所类反守手又反】吾因奉孙周以事君注孙周晋襄公曽孙悼公君楚王也疏【正义曰晋世家云悼公周者其先祖父防晋襄公少子也不得立号为桓叔桓叔生惠伯谈谈生悼公周是周为襄公曽孙也】公告栾书书曰其有焉不然岂其死之不恤而受敌使乎注谓鄢陵战时楚子问郤至以弓音义【使所吏反】君盍尝使诸周而察之注尝试也音义【盍户腊反使所吏反又如字】郤至聘于周栾书使孙周见之公使觇之信注觇伺也音义【觇勅廉反伺音司又丝嗣反】遂怨郤至厉公田与妇人先杀而饮酒后使大夫杀注传言厉公无道先妇人而后卿佐郤至奉豕注进之于公寺人孟张夺之注寺人奄士郤至射而杀之公曰季子欺余注季子郤至公反以为郤至夺孟张豕音义【射食亦反】厉公将作难胥童曰必先三郤族大多怨去大族不偪注不偪公室音义【偪彼力反下同】敌多怨有庸注讨多怨者易有功音义【易以豉反】公曰然郤氏闻之郤锜欲攻公曰虽死君必危郤至曰人所以立信知勇也信不叛君知不害民勇不作乱失兹三者其谁与我死而多怨将安用之注言俱死无用多其怨咎音义【知音智下同】君实有臣而杀之其谓君何我之有罪吾死后矣若杀不辜将失其民欲安得乎注言不得安君位待命而已受君之禄是以聚党有党而争命注争死命也罪孰大焉注传言郤至无反心壬午胥童夷羊五帅甲八百将攻郤氏注八百人也长鱼矫请无用众公使清沸魋助之注沸魋亦嬖人音义【沸甫味反魋徒回反】抽戈结衽注衽裳际音义【衽而甚反徐音而鸩反】而伪讼者注伪与清沸魋讼三郤将谋于榭注榭讲武堂疏【正义曰楚语云榭不过讲军实焉是榭为讲武堂传言将谋于榭似仍未至榭犹在涂也下云杀驹伯苦成叔于其位位所坐之处则已至榭矣三郤虑公杀已谋欲自安未及谋而已死故曰将耳非谓未至榭也或可将谋于榭是未至榭故杜云位所坐处也谓当时随便所坐之处故长鱼矫得伪讼而杀之若已至榭不应就榭伪讼】矫以戈杀驹伯苦成叔于其位注位所坐处也驹伯郤锜苦成叔郤犨音义【处昌虑反】温季曰逃威也遂趋注郤至本意欲禀君命而死今矫等不以君命而来故欲逃凶贼为害故曰威言可畏也或曰威当为藏矫及诸其车以戈杀之皆尸诸朝注陈其尸于朝胥童以甲劫栾书中行偃于朝矫曰不杀二子忧必及君公曰一朝而尸三卿余不忍益也音义【一朝如字】疏【正义曰一朝谓一旦也晋语説此事一旦而尸三卿不可益也】对曰人将忍君注人谓书与偃臣闻乱在外为奸在内为轨御奸以德注德绥逺音义【轨本又作宄音同御鱼吕反下同】御轨以刑注刑治近也不施而杀不可谓德臣偪而不讨不可谓刑德刑不立奸轨竝至臣请行遂出奔狄注行去也音义【施如字或式豉反】公使辞于二子曰注辞谢书与偃也寡人有讨于郤氏郤氏既伏其辜矣大夫无辱其复职位注胥童刦而执之故云辱也皆再拜稽首曰君讨有罪而免臣于死君之恵也二臣虽死敢忘君德乃皆归公使胥童为卿公游于匠丽氏注匠丽嬖大夫家栾书中行偃遂执公焉召士匄士匄辞注辞不往也召韩厥韩厥辞曰昔吾畜于赵氏孟姬之谗吾能违兵注畜养也违去也韩厥少为赵盾所待养及孟姬之乱晋将讨赵氏而厥去其兵示不与党言此者明已无所偏助孟姬乱在八年音义【去起吕反下同少诗照反】古人有言曰杀老牛莫之敢尸而况君乎二三子不能事君焉用厥也注尸主也音义【焉于防反】○舒庸人以楚师之败也注败于鄢陵舒庸东夷国道呉人围巢伐驾围厘虺注巢驾厘虺楚四邑音义【道音导下及注同驾如字一音加厘力之反虺许鬼反】遂恃呉而不设备楚公子櫜师袭舒庸灭之○闰月乙卯晦栾书中行偃杀胥童注以其劫已故音义【櫜他洛反】民不与郤氏胥童道君为乱故皆书曰晋杀其大夫注厉公以私欲杀三郤而三郤死不以无罪书书偃以家怨害胥童而胥童受国讨文明郤氏失民胥童道乱宜其为国戮疏【正义曰厉公以私欲杀三郤则三郤无罪经应直云晋杀其大夫不应称名也又胥童为栾书中行偃所杀乃直是两下相杀今经书二者竝为国讨之文故传觧之言民不与郤氏郤氏有罪也胥童道君为乱胥童有罪也故皆书曰晋杀其大夫以二者据其死状皆昨国讨故传正其二者之罪解其竝为国讨之意刘云杜言三郤不以无罪书正谓不书盗书盗即无罪也胥童之死本非国家所杀故特言胥童受国讨文其实传意并论郤氏受国讨故云皆书曰晋杀其大夫也杜又云郤氏失民胥童道乱乃总释传竝言二者皆为国讨之意也】
　　经十有八年春王正月晋杀其大夫胥童注传在前年经在今春从告
　　庚申晋弑其君州蒲注不称臣君无道
　　齐杀其大夫国佐注国武子也
　　公如晋
　　夏楚子郑伯伐宋宋鱼石复入于彭城注传例曰以恶入也彭城宋邑今彭城县音义【复扶又反】
　　公至自晋
　　晋侯使士匄来聘
　　秋杞伯来朝
　　八月邾子来朝
　　筑鹿囿注筑墙为鹿苑音义【囿音又】
　　己丑公薨于路寝
　　冬楚人郑人侵宋注子重先遣轻军侵宋故称人而不言伐音义【轻遣政反】
　　晋侯使士鲂来乞师音义【鲂音房】
　　十有二月仲孙蔑防晋侯宋公卫侯邾子齐崔杼同盟于虚朾注虚朾地阙音义【虚起居反朾他丁反】
　　丁未葬我君成公
　　传十八年春王正月庚申晋栾书中行偃使程滑弑厉公注程滑晋大夫葬之于翼东门之外以车一乘注言不以君礼葬诸侯葬车七乘音义【乘绳证反注同】疏【正义曰周礼大行人上公贰车九乘侯伯七乘子男五乘谓生时副贰之车也其送葬亦当如之今唯一乘是不以君礼葬也以晋是侯爵故指言侯礼七乘耳诸侯各依命数不是皆七乘也襄二十五年传齐人葬庄公下车七乘杜以特言七乘明七非旧制故彼注云齐旧依上公礼九乘以齐尝为侯伯因而用九九非侯之正法故此以正言之】使荀防士鲂逆周子于京师而立之注悼公周也生十四年矣大夫逆于清原周子曰孤始愿不及此虽及此岂非天乎注言有命也抑人之求君使出命也立而不从将安用君二三子用我今日否亦今日共而从君神之所福也注传言其少有才所以能自固音义【少诗照反】对曰羣臣之愿也敢不唯命是听庚午盟而入注与诸大夫盟馆于伯子同氏注晋大夫家馆舍也辛巳朝于武宫注武公曲沃始命君疏【正义曰服防本作辛未晋语亦作辛巳孔晁云以辛未盟入国辛巳朝祖庙取其新也案晋语称庚午大夫逆于清原传云庚午盟而入逆日即盟非辛未也传与晋语皆云辛巳朝于武宫服本自误耳孔晁强欲合之非也】逐不臣者七人注夷羊五之属也周子有兄而无慧不能辨菽麦故不可立注菽大豆也豆麦殊形易别故以为痴者之候不慧盖世所谓白痴音义【菽音叔易以防反别彼列反痴勑疑反】○齐为庆氏之难注前年国左杀庆克音义【为于伪反难乃旦反】故甲申晦齐侯使士华免以戈杀国佐于内宫之朝注华免齐大夫内宫夫人宫疏【正义曰杜世族谱于齐国杂人之中有华免而无士字此注以华免为大夫则士者为士官也官掌刑政故使杀国佐也于夫人之宫有朝羣妾之处故云内宫之朝盖齐侯召入与语而杀之】师逃于夫人之宫注伏兵内宫恐不胜书曰齐杀其大夫国佐弃命专杀以谷叛故也注国佐本疾滛乱杀庆克齐以是讨之嫌其罪不及死故传明言其三罪使清人杀国胜注胜国佐子前年待命于清者国弱来奔注弱胜之弟王湫奔莱注湫国佐党音义【湫子小反徐子鸟反莱音来】庆封为大夫庆佐为司宼注封佐皆庆克子既齐侯反国弱使嗣国氏礼也注佐之罪不及不祀○二月乙酉朔晋悼公即位于朝注朝庙五日而即位也厉公杀絶故悼公不以嗣子居丧音义【杀音试】疏【正义曰辛巳距乙酉五日先定所脩之政待朔旦而后施之故五日也晋语云正月乙酉公即位孔晁云二月即位言正月者记者误也厉公被杀而嗣絶故悼公自外而入即位之日即命百官施布政教与居丧即位其礼不同释例曰厉公见杀悼公自外绍立本非君臣无丧制也若然礼丧服小记云与诸侯为兄弟者服斩郑云谓卿大夫以下也与尊者为亲不敢以轻服服之言诸侯者明虽在异国犹来为三年也计厉是文公之曽孙悼文公之孙有缌麻之亲法当服斩而云无丧制者悼之父祖去晋适周与本亲隔絶无往来恩义厉既见杀悼即被迎迎之以为晋君即与厉公体敌且葬厉公以车一乘国内尚不以为君不可责悼公服斩也纵使当为之斩絶而别立亦非嗣矣】始命百官注始为政施舍已责注施恩惠舍劳役止逋责音义【施舍如字一音始豉反逋布呉反】逮鳏寡注惠及微音义【鳏古顽反】振废滞注起旧德匡乏困救灾患注匡亦救也禁淫慝薄赋敛宥罪戾注宥寛也音义【恶他得反敛力验反宥音又戾力计反】节噐用注节省也音义【省所景反下同】时用民注使民以时欲无犯时注不纵私欲音义【纵本亦作从子用反】使魏相士鲂魏颉赵武为卿注相魏锜子鲂士防子颉魏颗子武赵朔子此四人其父祖皆有劳于晋国音义【相息亮反颉户结反颗苦果反】疏【正义曰晋语云使吕宣子佐下军曰邲之役吕锜佐知庄子于下军获楚公子谷臣与连尹襄老以免其子鄢陵之役亲射楚王而败楚师以定晋国而无后其子不可不崇也使彘共子将新军曰武子之季文子之母弟也武子宣法以定晋国文子勤身以定诸侯二子之德其可忘乎故以彘季屏其宗使令狐文子佐之曰昔克潞之役秦来图败晋功魏颗以身退秦于辅氏亲止杜回其勲铭于景钟至于今不忘其子不可不兴也彼言吕宣子魏相也彘共子士鲂也令狐文子魏颉也又曰吕宣子卒公以赵文子能恤大事使佐新军赵武父祖功名显著故不复序之是四人父祖皆有劳于晋国】荀家荀防栾黡韩无忌为公族大夫使训卿之子弟共俭孝弟注无忌韩厥子音义【孝弟音悌本亦作悌】疏【正义曰晋语云栾伯请公族大夫公曰荀家惇慈荀防文敏黡也果敢无忌镇靖膏梁之性难正也故使惇惠者教之文敏者道之果敢者谂之镇靖者脩之使兹四人者为公族大夫也公族大夫职掌教诲故使训卿之子弟令之共俭孝悌也晋语云韩献子老使公族穆子受事于朝辞曰厉公之乱无忌备公族弗能死孔晁云备公族大夫则韩无忌先为公族大夫今言使为之者悼公始命百官更改新授之】使士渥浊为大傅使脩范武子之法注渥浊士贞子武子为景公大傅音义【渥于角反】右行辛为司空使脩士蒍之法注辛将右行因以为氏士蒍献公司空也音义【行户郎反蒍于委反将子匠反下军将同】疏【正义曰僖二十八年晋作三行三十一年即罢之以为五军其置三行无多年嵗彼云屠击将右行未知此人即屠击之子孙也为是其祖代屠击也正以荀林父将中行遂以中行为氏故谓此人之先将右行因以为氏耳】弁纠御戎校正属焉注弁纠栾纠也校正主马官音义【弁皮彦反本又作卞同纠居黝反校户孝反注同】疏【正义曰以晋语知是栾纠也周礼大驭御官之长别有戎仆掌御戎车春秋征伐之世以御戎为重此御戎当是御之尊者校正当周礼校人校人掌主马之政襄九年传曰命校正出马知是主马之官也周礼校人不属大御此盖诸侯兼官或是悼公新法此传所言诸官皆不得与周礼同也】使训诸御知义注戎士尚节义也疏【正义曰此训诸御谓诸是御车之人设令国有十乘乘有一御皆令此官教之戎士尚节义故训之使知义如羊斟之徒是不知义也周礼校人主养马耳不知御事此言校正属焉乃云训御盖令校正助御戎训御】荀賔为右司士属焉注司士车右之官疏【正义曰周礼司士掌羣臣之版以诏王治其职非车右之类不得属车右也周礼有司右上士也掌羣右之政凡国之勇力之士能用五兵者属焉其下更有戎右中大夫齐右下大夫道右上士此三右或官尊于司右而司右掌其政令春秋之世车右为尊此司士盖周礼司右之类为车右属官服防以为司士主右之官谓司右也】使训勇力之士时使注勇力皆车右也勇力多不顺命故训之以共时之使音义【共音恭本亦作供下文同】疏【正义曰所训勇力之士皆谓为车右者也设令国有千乘乘有一右总使此官训之勇力之士失于彊暴如魏犨之徒不顺上命故训之使共时之使不犯法也晋语云君知士贞子之帅志博闻而宣惠于教也使为大传知右行辛之能以数宣物定功也使为司空知栾纠之能御以和于正也使为戎御知荀賔之有力而不暴也使为戎右是四人者皆公知其能而使之耳范武子为大傅孤也士蒍为司空卿也皆前世能者其法可遵故使二大夫居其官而脩其法也二人皆是大夫非孤卿也】卿无共御立军尉以摄之注省卿戎御令军尉摄御而已音义【省所景反令力呈反】疏【正义曰卿谓军之诸将也若梁余子养御罕夷解张御郤克之类往前恒有定员掌共卿御今始省其常员唯立军尉之官临有军事使兼摄之令军尉兼卿御也】祁奚为中军尉羊舌职佐之魏绛为司马注魏犨子也张老为候奄铎遏宼为上军尉籍偃为之司马注偃籍谈父为上军司马音义【铎待洛反遏于葛反徐音谒】使训卒乘亲以听命注相亲以听上命音义【卒子忽反乘绳证反下及注皆同】程郑为乘马御六驺属焉使训羣驺知礼注程郑荀氏别族乗马御乘车之仆也六驺六闲之驺周礼诸侯有六闲马乘车尚礼容故训羣驺使知礼音义【驺侧留反】疏【正义曰晋语云公知祁奚之果而不淫也使为元尉知羊舌职之聪敏肃给也使佐之知魏绛之勇而不乱也使为元司马知张老之知而不诈也使为元候知铎遏宼之共敬而信彊也使为舆尉知籍偃之惇帅旧职而共给也使为舆司马知程郑为端而不淫且好谏而不隐也使为赞仆晋语皆称其才而用之善公之知人也言元尉元司马元候者此皆中军之官元大也中军尊故称大也舆尉与司马者皆上军官也舆众也官与诸军同故称众也从车者为卒在车者为乘使此中军与上军军尉司马各教其军之士卒使相亲以听在上之命注正义曰荀氏别族世本有文周礼齐仆下大夫掌驭金路以賔朝觐宗遇飨食皆乗金路杜言乗马御乗车之仆则当彼齐仆也晋语谓之赞仆当时之官名耳周礼掌驾之官无名驺者襄二十三年传称丰防为孟氏之御驺则驺亦御之类月令季秋天子乃教田猎命仆夫七驺咸驾载旌旗则驺是主驾之官也郑云七驺谓趣马主为诸官驾説者也周礼趣马下士掌驾説之颁是驺为主驾之官驾车以共御者程郑为乘马御御之贵者故令掌驾之官亦属之校人职云良马三乘为皁皁一趣马趣马下士三皁为系系一驭夫驭夫中士六系为廏廏一仆夫仆夫上士天子十有二闲邦国六闲郑云每廏为一闲闲有二百一十六匹如彼计之每廏有趣马十八人六闲之驺有一百八人皆属程郑而使总领之也戎车贵彊力乘车尚礼容故训羣驺使知礼令教马进退使合礼法也校人乘马一师四圉三乗为皁皁一趣马三皁为系系一驭夫六系为廏廏一仆夫六廏成校校有左右天子十二闲马六种邦国六闲马四种家四闲马二种郑云每廏为一闲二百一十六匹易干为马此应干之防也校有左右则天子良马五种各有四百三十二匹合二千一百六十匹驽马三之四百三十二匹则千二百九十六匹合三千四百五十六匹诗云騋牝三千举大数也玉路驾种马戎路驾戎马金路驾齐马象路驾道马田路驾田马驽马给宫中之役邦国六闲四种去种戎其齐道田各用一闲驽马三之则千二百九十六匹大夫四闲二种去齐道田马一闲驽马三之则八百六十四匹四匹一师也十二匹一趣马也三十六匹一驭夫也二百一十六匹一仆夫也】凡六官之长皆民誉也注大国三卿晋时盖六卿为军帅故总举六官则知羣官无非其人音义【长丁丈反帅所类反下之帅为帅皆同也】疏【正义曰上已歴言诸官特为公所知者更复总言所任皆得其人于时晋立六卿卿名下各有统领羣官非一凡六官之在民上为长者皆是有德有能之人是民所褒誉者也使魏相以下至程郑为乘马御以上凡有八条之官魏相等为卿一也荀家等为公族大夫二也士渥浊为大傅三也右行辛为司空四也弁纠为御戎五也荀賔为右六也祁奚为中军尉至籍偃为司马七也程郑为乘马御八也自公族大夫以下七条各云使为某事而卿下不云使者以卿总摄羣职非偏主一事故也公族大傅司空不云某官属焉者以其当官自主更无余官来属其祁奚为中军尉及羊舌职张老魏绛铎遏宼籍偃虽是数官总为一条使训卒乘亲以听命此唯有中军上军无下军之官者盖时下军无不别立其官故也其卿无共御立军尉以摄之一句为下祁奚为中军尉绪也大略所叙皆尊官在前卑官在后注正义曰大国三卿是正法当时晋置六卿为三军之将佐皆是帅也于是晋又更置新军凡有四军八卿但新军或置或废故传不数之耳六官之长非独卿身乃谓其下凡为人之长者皆有民之羙誉故总举六官则知羣官无非其人者也】举不失职官不易方注官守其业无相逾易疏【正义曰所举用者皆堪其官不有失职者也文任文官武任武官其用为官各守其业不逾易其方也若文人为武武人为文则违方易务不能守其职矣】爵不逾德注量德授爵师不陵正旅不偪师注正军将命卿也师二千五百人之帅也旅五百人之帅也言上下有礼不相陵偪疏【正义曰传言不陵不偪者皆谓下不陵偪其上旅卑于师师卑于正知正是军将命卿也唯举师旅不相陵偪言上下有礼皆不相陵偪也】民无谤言所以复霸也注此以上通言悼公所行未必皆在即位之年音义【复扶又反下及注复霸皆同上时掌反】疏【正义曰霸者把也把持王政郑云天子衰诸侯兴故曰霸夏有昆吾商有豕韦大彭周有齐桓晋文此最彊者也故书传通谓彼五人为五霸耳但霸是彊国为之天子既衰诸侯无主若有彊者即营霸业其数无定限也而何休以霸不过五不许悼公为霸以乡曲之学足以忿人传称文襄之霸襄承文后绍继其业以后渐弱至悼乃彊故云复霸】○公如晋朝嗣君也○夏六月郑伯侵宋及曹门外注曹门宋城门也遂防楚子伐宋取朝郏楚子辛郑皇辰侵城郜取幽丘同伐彭城注朝郏城郜幽丘皆宋邑音义【取朝如字郏古洽反郜古报反】纳宋鱼石向为人鳞朱向带鱼府焉注五子以十五年出奔楚独书鱼石为师告以三百乘戍之而还书曰复入注恶其依阻大国以兵威还故书复入音义【乘绳证反恶乌路反】凡去其国国逆而立之曰入注谓本无位绍继而立复其位曰复归注亦国逆音义【复归音服一音扶又反】诸侯纳之曰归注谓诸侯以言语告请而纳之有位无位皆曰归以恶曰复入注谓身为戎首称兵入伐害国殄民者也此四条所以明外内之援辨逆顺之辞通君臣取国有家之大例音义【以恶本或作以恶入曰复入】疏【正义曰释例曰凡去其国者通谓君臣及公子母弟也国逆而立之本无位则称入本有位则称复归齐小白入于齐无位也卫侯郑复归于卫复其位也诸侯纳之有位无位皆曰归卫孙林父蔡季是也身为戎首则曰复入晋栾盈是也此所以明外内之援辨逆顺之辞故经正鱼石卫衎以表旧制传称凡例总而明之也卫人逆公子晋于邢宜称入善其得众公子友忠于社稷国人所思焉故闵公为落姑之盟以复之夫卫公子晋絶位而在邢鲁之季子势弱而出奔咸得民望享国有家是以圣人贵之殊其文也庄六年五国诸侯犯逆王命以纳卫朔大其事故字王人谓之子突朔惧有逆众之犯而以国逆告华元实国逆欲挟晋以自助故以外纳赴春秋从而书之以示二子之情也韩魏有耦国之彊陈蔡有复国之端故晋赵鞅楚公子比皆称归从诸侯纳之例言非晋楚之所能制也侯獳爱君以请故曹伯有国逆之辞许始复国故许叔有国逆之文此皆时史因周典以起时事之情也传例称诸侯纳之曰归今检经诸称纳者皆有兴师见纳之事不湏例而自明故但言纳而不复言归也卫侯郑曹伯负刍皆见执在周晋鲁请而复之郑书归于卫负刍称归自京师所发事同而文异者例意本在于归不以他文为义也贾氏又以为诸归国称所自之国所自之国有力也案楚公子比去晋而不返是无援于外而经书自晋陈侯呉蔡侯庐皆平王所封可谓有力而不言自楚此既明证又春秋称入其例有二施于师旅则曰不地在于归复则曰国逆又以立为例逆而不立则皆非例所入郑之良霄以宼而入入即见杀而复例之例称凡去其国明非天子之制也周敬王王子猛不书出而书入襄王书出而不书入凡自周无出故非春秋旧例也诸在例外称入直是自外入内记事者常辞义无所取而贾氏虽夫人姜氏之入皆以为例如此甚多又依放谷梁云称纳者内难之辞因附防诸纳为义至于纳北燕伯于阳传称因其众穷不能通乃云时阳守距难故称纳此又无证经书楚人围陈纳顿子于顿则顿国之所欲也北燕伯传有因众之文不可言内难也又书纳公孙宁仪行父于陈陈县而见复上下交驩二人虽有淫纵之今道楚匡陈贼讨君葬威权方盛传称有礼理无有难此皆先说之不安也沈氏云国逆而立之曰入唯谓国君知不兼臣者以臣而无位本贱不书故知臣无国逆之例也其复入唯谓臣知者以君虽不君臣不可不臣君若入国臣无违拒之法且杜云身为戎首称兵入伐是戎首指臣为文故知不得兼君也杜所以云四条通君臣取国有家之大例即是事通君臣者此据大略而言不复曲细为别也】宋人患之西鉏吾曰何也注西鉏吾宋大夫音义【鉏仕居反徐在居反吾音鱼西鉏吾人名也】若楚人与吾同恶以德于我吾固事之也不敢贰矣注恶谓鱼石大国无厌鄙我犹憾注言己事之则以我为鄙邑犹恨不足此吾患也音义【厌于盐反憾户暗反】不然而收吾憎使赞其政注谓不同恶鱼石而用之使佐政以间吾衅亦吾患也今将崇诸侯之奸而披其地注崇长也谓楚今取彭城以封鱼石披犹分也音义【间如字又间厠之间衅许靳反披普彼反注同长丁丈反】疏【正义曰不然谓不与吾同恶也而收取吾之所憎谓鱼石是也使佐其楚国之政以伺间吾之衅隙而侵伐我如此则亦是吾之所患若晋用楚材皆为楚国之患焉是也】以塞夷庚注夷庚呉晋往来之要道楚封鱼石于彭城欲以絶呉晋之道疏【正义曰夷平也诗序云由庚万物得由其道是以庚为道也此云以塞夷庚下云而惧呉晋知谓塞呉晋往来之要道也呉晋往来路由彭城楚取彭城以封鱼石欲以断絶呉晋往来之道使其不得往来故呉晋所以惧耳若其不然何以独云惧呉晋也夷庚止谓呉晋往来之平道耳非山川险难之名故杜土地名不得指其所在】逞奸而携服毒诸侯而惧呉晋注隔呉晋之道故惧携离也疏【正义曰逞快也封鱼石为快奸人也携离也诸侯见楚助贼服从者其心皆离是离其服从者之心】吾庸多矣非吾忧也且事晋何为晋必恤之注言宋常事晋何为顾有此患难音义【难乃旦反】○公至自晋晋范宣子来聘且拜朝也注拜谢公朝君子谓晋于是乎有礼注有卑让之礼也○秋杞桓公来朝劳公且问晋故公以晋君语之注语其徳政音义【劳力报反语鱼据反注同】杞伯于是骤朝于晋而请为昬注为平公不彻乐张本疏【正义曰诗云载骤骎骎骤是疾行之名从鲁即疾朝于晋也】○七月宋老佐华喜围彭城老佐卒焉注言所以不克彭城○八月邾宣公来朝即位而来见也音义【见贤遍反】○筑鹿囿书不时也注非土功时○己丑公薨于路寝言道也注在路寝得君薨之道疏【正义曰丧大记云君夫人卒于路寝是在路寝得君薨之道也】○冬十一月楚子重救彭城伐宋注使偏师与郑人侵宋子重为后镇宋华元如晋告急韩献子为政注于是栾书卒韩厥代将中军曰欲求得人必先勤之注勤恤其急成霸安彊自宋始矣疏【正义曰谓文公成霸安彊自宋为始言今宋有患不可不救也】晋侯师于台谷以救宋注台谷地音义【台勑才反一音台】遇楚师于靡角之谷楚师还注畏晋强也靡角宋地○晋士鲂来乞师注将救宋也季文子问师数于臧武仲注武仲宣叔之子对曰伐郑之役知伯实来下军之佐也注知伯荀防今彘季亦佐下军注彘季士鲂音义【彘直例反】如伐郑可也注伐郑在十七年事大国无失班爵而加敬焉礼也从之注从武仲言○十二月孟献子防于虚朾谋救宋也宋人辞诸侯而请师以围彭城注不敢烦诸侯故但请其师为襄元年围彭城传孟献子请于诸侯而先归防葬○丁未葬我君成公书顺也注薨于路寝五月而葬国家安静世适承嗣故曰书顺也音义【适丁歴反】疏【正义曰自此以前庄宣薨于路寝桓庄僖文宣皆书葬矣今于此公薨之下言道也于葬之下言书顺也独发传者隐桓闵皆为人所杀僖公薨于小寝文公薨于台下皆其薨不得道也庄宣虽薨于路寝庄则子般见杀宣则归父出奔家国不安非是得道顺礼唯成公耳故传于此发之释例曰鲁君薨葬多不顺制唯成公薨于路寝五月而葬国家安静世适承嗣故传见庄之缓举成书顺以包之是也】















　　春秋左传注疏卷二十八
　　春秋左氏传注疏卷二十八考证
　　雨木冰注记寒过节○【臣召南】按汉书五行志曰刘歆以为上阳施不下通下隂施不上逹故雨而木为之冰雰气寒木不曲直也
　　传郑子罕伐宋注滕宋之与国郑因滕有丧而伐宋故传举滕侯卒○赵汸补注曰传欲见滕子谥下偶连郑伐宋事杜注云云赘甚矣按滕子卒及郑侵宋经各为一事杜注牵合非也
　　传韩厥将下军郤至佐新军荀防居守注于是郤犨代赵旃将新军新上下军罢矣○【臣浩】按三军及新军将佐八人是为八卿【臣召南】按十三年晋及秦战于麻队将佐八人栾书荀庚士爕郤锜韩厥荀防为三军将佐赵旃将新军郤至佐之似新上下二军已罢不始于是年鄢陵之战也
　　传邲之师荀伯不复从○顾炎武日知录曰杜注林父奔走不复故道非也谓不复从事于楚
　　传塞井夷灶陈于军中而疏行首○林尧叟曰军屯必凿井结灶以自给今为楚压晋军战也廹狭故自塞其井自平其灶以为战也楚压晋军不可出陈故结阵于晋之军中
　　传楚之良在其中军王族而已○【臣召南】按前后文皆作王卒疑此文亦当作王卒但襄二十六年传声子述苗贲皇之言亦作王族寻文考义王卒则应比他卒良不应王族竝能良也且古本若系王族杜必有注今无之恐本是王卒后人因一处误作王族遂两处均改而从讹也
　　传寡君乏使使鍼御持矛注御侍也○林尧叟曰车右主击刺持矛其軄也故云使鍼侍君而持矛
　　传王闻之召子反谋疏子反之为人也嗜酒【句】甘而不能絶于口【句】醉【句】战既罢【句】○【臣浩】按吕览作不能絶于口以醉似较明晰
　　传吾因奉孙周以事君○赵汸浦注曰晋自骊姬之谮不畜羣公子故周在周事单襄公
　　传晋栾书中行偃使程滑弑厉公○万斯大学春秋随笔曰栾书中行偃弑君而书国弑者书偃既弑其君复威制国人使不敢以名告也赴不以名春秋安得而书之
　　传逐不臣者七人注夷羊五之属也○【臣召南】按此时不臣孰有过于栾书中行偃者乎悼公不此之戮而逐夷羊五等所谓行事适机宜耳又按程滑当必在七人之数
　　传右行辛为司空注辛将右行因以为氏○【臣召南】按注文似有残缺当云辛之先将右行因以为氏




　　春秋左氏传注疏卷二十八考证
<经部,春秋类,春秋左传注疏>
　　钦定四库全书
　　春秋左传注疏卷二十九【起襄公元年尽四年】
　　晋杜氏注　唐陆德明音义　孔颖达疏
　　襄公音义【陆曰襄公名午成公子母定姒諡法因事有功曰襄辟土有徳曰襄】疏【正义曰鲁世家云襄公名午成公之子定姒所生以简王十四年即位諡法因事有功曰襄是岁岁在寿星】
　　经元年春王正月公即位注无传于是公年四岁疏【正义曰九年传曰防于沙随之岁寡君以生晋侯曰十二年矣知于是公年四岁】
　　仲孙蔑防晋栾黡宋华元卫甯殖曹人莒人邾人滕人薛人围宋彭城注鲁与谋于虚朾而书防者禀命霸主非匹敌故音义【鲁与音预】
　　夏晋韩厥帅师伐郑
　　仲孙蔑防齐崔杼曹人邾人杞人次于鄫注鄫郑地在陈留襄邑县东南书次兵不加郑次鄫以待晋师音义【鄫才陵反】疏【正义曰释例曰兵未有所加所次则书之以示迟速既书兵所加则不书其所次此书次于鄫者为此鲁齐曹邾杞其兵皆不加郑故书次也传曰于是东诸侯之师次于鄫以待晋师是韩厥伐郑此次以待之】
　　秋楚公子壬夫帅师侵宋
　　九月辛酉天王崩注无传辛酉九月十五日疏【正义曰显言此日者欲明下冬聘是十月之初为王崩日近赴人未至故也】
　　邾子来朝
　　冬卫侯使公孙剽来聘注剽子叔黑背子音义【剽匹妙反字林匹召反】
　　晋侯使荀防来聘注冬者十月初也王崩赴未至皆未闻防故各得行朝聘之礼而传善之疏【正义曰礼记曾子问曰诸侯相见揖让入门不得终礼废者防孔子曰六天子崩大庙火日食后夫人之防雨霑服失容则废是王崩当废礼也今传释此朝聘皆云礼也知此冬者是十月之初崩赴未至由其俱未闻防故得以吉行礼而传善之】传元年春己亥围宋彭城注下有二月则此己亥为正月正月无己亥日误疏【正义曰长歴推此年正月庚戌朔其月无己亥围宋彭城经在正月之下传文下有二月则己亥必是正月月不容误知是日误】非宋地追书也注成十八年楚取彭城以封鱼石故曰非宋地夫子治春秋追书系之宋疏【正义曰公羊传曰宋华元曷为与诸侯围宋彭城为宋诛也其为宋诛柰何鱼石走之楚楚为之伐宋取彭城以封鱼石成十八年传曰楚伐彭城纳鱼石焉以三百乘戍之而还西鉏吾曰崇诸侯之奸而披其地不言取为楚邑而云披地长奸是左氏之意亦为楚以彭城封鱼石为国故注言封鱼石也既列为国非复宋地传言追书是仲尼新意故云夫子治春秋追书系之宋也言追书者其地已非宋有追来使属宋耳非谓夫子在后追思前事若以追为在后追前则仲尼新意皆是追书前事非独此为追书也】于是为宋讨鱼石故称宋且不登叛人也注登成也不与其专邑叛君故使彭城还系宋音义【为于伪反】疏【正义曰登成释诂文不与其专邑叛君不与楚得取邑封人故使彭城还系于宋也释例曰楚人弃君助臣取宋彭城以封叛者削正兴伪虽非复宋地故追书系宋不与楚之所得是其义也言不登叛人则叛罪重矣不书鱼石以彭城叛者孙林父将戚而出故得书云孙林父入于戚以叛此则因楚之力取彭城与宋交争非欲出附他国故言复入也若总而言之俱是背叛于君故云不登叛人也】谓之宋志注称宋亦以成宋志疏【正义曰鱼石旧是宋人今还取宋地以自封若其不系于宋则成此鱼石为一国之君夫子追系于宋乃有二意于是为宋讨鱼石宜系于宋且又不成此为叛人使得取君之邑以为一国之主有此二意故系之于宋谓之宋志者言宋人志在攻取彭城故以鱼石系之于宋成此宋人之志注正义曰此与隠元年谓之郑志义势同也郑伯实不获段而经书克谓之郑志言郑伯志于杀虽实不克段而书之为克见郑伯之志也此彭城实非宋地而经书为宋谓之宋志言宋人志在取之虽实非宋地而系之于宋成宋人之志也夫子脩春秋而传于此二条特言谓之宋志谓之郑志者夫子所脩春秋或褒或贬皆是夫子之志非取国人之志此宋志郑志者以其虽是夫子所脩还取二国本志故也案下十年戍郑虎牢传云非郑地也言将归焉杜云系之于郑以见晋志即此类也于此二事传例已明故彼不云谓之晋志也】彭城降晋晋人以宋五大夫在彭城者归寘诸瓠丘注彭城降不书贱畧之瓠邱晋地河东东垣县东南有壶邱五大夫鱼石向为人鳞朱向带鱼府音义【降户江反注同寘之豉反瓠徐侯呉反一音户故反垣音袁】疏【正义曰案庄八年郕降于齐师既书于经则知彭城之降亦合书也今不书者但以其贱故畧之也晋栾盈复入于晋下云晋人杀栾盈而书于经此彭城降所以贱畧不书者彼以杀之为重来告故书此以降事为轻故为贱畧】齐人不会彭城晋人以为讨二月齐太子光为质于晋注光齐灵公太子音义【质音致】○夏五月晋韩厥荀偃帅诸侯之师伐郑入其郛注荀偃不书非元帅音义【郛芳夫反元帅所类反】疏【正义曰传唯言诸侯之师不见诸侯之国未知诸侯之师是何国师也于是东诸侯之师次于鄫以待晋师则次鄫之师皆不与伐郑此诸侯之师其中必无齐鲁曹邾也案上围彭城除此五国以外犹有宋卫莒滕薛下云晋侯卫侯次于戚以为之援则卫师从伐明矣明年戚之会知武子云滕薛小邾之不至皆齐故于戚之会始怪滕薛不来明此时伐郑滕薛在矣东诸侯皆次于鄫莒在齐鲁之东若其在此当与东人同次前围彭城亦无小邾此时或无莒与小邾耳诸侯之师当是宋卫滕薛也贾逵云韩厥荀偃帅诸侯之师谓帅宋卫滕薛伐郑齐鲁曹邾次于鄫故诸侯之师不序也入郛不书者晋人先以郑罪令于诸侯故书伐郑入郛既败郑不复告故不书注正义曰鲁师出征竝举诸将他国之师唯书元帅详内畧外春秋之常故杜为注复时一言之耳】败其徒兵于洧上注徒兵歩兵洧水出密县东南至长平入颍音义【洧于轨反】疏【正义曰论语云以吾从大夫之后不可徒行徒犹空也谓无车空行也歩行谓之徒行故歩兵谓之徒兵也隠四年传云败郑徒兵注云时郑不车战则此亦然也】于是东诸侯之师次于鄫以待晋师注齐鲁曹邾晋师自郑以鄫之师侵楚焦夷及陈注于是孟献子自鄫先归不与侵陈楚故不书音义【焦如字徐在尧反不与音预】疏【正义曰献子先归传无其事正以不书侵楚侵陈知其必先归矣若献子从师则书不待告以献子先归晋不告鲁故侵陈楚皆不书也然不知献子何以先归传既不言未测其故也今僣云则先归者以前年虚朾会献子先归会葬今公虽即位年又幼小君既新立故献子先归】晋侯卫侯次于戚以为之援注为韩厥援○秋楚子辛救郑侵宋吕留注吕留二县名属彭城郡郑子然侵宋取犬邱注谯国酂县东北有犬邱城迂回疑音义【酂才河反又子旦反迂音于】○九月邾子来朝礼也注邾宣公○冬卫子叔晋知武子来聘礼也凡诸侯即位小国朝之注小事大大国聘焉注大事小以继好结信谋事补阙礼之大者也注阙犹过也礼以安国家利民人为大音义【好呼报反】
　　经二年春王正月葬简王注无传五月而葬速
　　郑师伐宋注书伐从告
　　夏五月庚寅夫人姜氏薨
　　六月庚辰郑伯睔卒注未与襄同盟而赴以名庚辰七月九日书六月经误音义【睔古囷反徐又胡忖反】疏【正义曰睔以成八年即位九年盟于蒲十五年于戚又七年楚子重伐郑诸侯救郑而楚退同盟于马陵诸侯虽不重序明亦与郑同盟则是与成三同盟矣与其父盟于法得以名赴其子此云未与襄同盟而赴以名者言其尝与成同盟于法得以名赴襄也此类多矣注皆云与其父同盟而已此注特言未与襄同盟者以此时郑既从楚嫌其已背前盟不合更以名赴故明之也此经云六月庚辰郑伯睔卒传言七月庚辰郑伯睔卒经传必有误者杜以长歴校之此年六月壬寅朔其月无庚辰七月壬申朔九日得庚辰则传与歴合知传是而经误也此经六月七月其文皆具所言误者非徒字误而已乃是书经为误七月之事错书以为六月故长歴云书于六月经误言元本书之误非字误也】
　　晋师宋师卫甯殖侵郑注宋虽非卿师重故叙卫上音义【殖市力反】疏【正义曰于例将卑师众称师将尊师少称将此晋宋称师不书将非卿也卫甯殖书将不称师师少也晋为兵主故当先书宋虽非卿以师为重故序甯殖之上】
　　秋七月仲孙蔑会晋荀防宋华元卫孙林父曹人邾人于戚
　　己丑葬我小君齐姜注齐諡也三月而葬速音义【齐如字諡法执心克庄曰齐或音侧皆反非】疏【正义曰諡法执心克庄曰齐是齐为諡也葬而举諡礼之常也此特云齐諡者以諡齐者少且齐齐同字夫人齐女嫌齐非諡晋太子申生之母称齐姜者齐女姓姜氏彼齐非諡故此须明之】
　　叔孙豹如宋注豹于此始自齐还为卿
　　冬仲孙蔑会晋荀防齐崔杼宋华元卫孙林父曹人邾人滕人薛人小邾人于戚遂城虎牢注以逼郑疏【正义曰虎牢是郑旧邑此时属晋而不系晋者庄三十二年注云大都以名通者则不系国此以名通故不系晋也十年戍郑虎牢系于郑者传曰非郑地也言将归焉彼为将归郑而系之郑也或当虎牢虽已属晋晋人新得不为已有故不系晋也】
　　楚杀其大夫公子申
　　传二年春郑伯侵宋楚令也注以彭城故○齐侯伐莱莱人使正舆子赂夙沙卫以索马牛皆百匹注夙沙卫齐寺人索简择好者音义【莱音来舆音余本亦作与索所白反】疏【正义曰司马法邱出马一匹牛三头则牛当称头而亦云匹者因马而名牛曰匹并言之耳经传之文此类多矣易系辞云润之以风雨论语云沽酒市脯不食玉藻云大夫不得造车马皆从一而省文也】齐师乃还君子是以知齐灵公之为灵也注諡法乱而不损曰灵言諡应其行音义【应应对之应年末同行下孟反】○夏齐姜薨初穆姜使择羙槚注槚梓之属音义【槚古雅反木名】疏【正义曰释木云槐小叶曰槚郭璞曰槐当为楸楸细叶者为槚又云大而皵楸小而皵槚樊光云大老也皵棤皮也皮老而麄棤者为楸小少也少而麄棤者为槚又云椅梓郭璞曰即楸也如彼所云楸梓皆槚之小别故云梓之属也】以自为榇与颂琴注榇棺也颂琴琴名犹言雅琴皆欲以送终音义【榇初觐反】疏【正义曰以论死者言榇知榇是棺也四年注云榇亲身棺也以亲近其身故以榇为名焉礼记檀弓曰天子之棺四重水兕革棺一杝棺一梓棺二郑云杝椵也所谓椵棺也梓棺二所谓属与大棺也记文从内向外水兕革棺最近尸也次椑以椵为之次属与大棺乃以梓为之檀弓又云君即位而为椑郑云椑谓杝棺亲尸者椑坚着之言也天子椑内又有水兕革棺丧大记云君大棺八寸属六寸椑四寸如彼记文诸侯之棺三重亲身之棺名之为椑椑即榇是也其椑用椵为之属与大棺乃用梓耳此以梓为榇者名之曰榇其内必无棺也择槚为榇其榇必用梓也记唯言即位为椑不言椑所用木郑据天子之棺其椑用杝即云椑谓杝棺也天子之椑自用杝则诸侯不必然据此传文诸侯之椑必用梓也颂琴者诗为乐章琴瑟必以歌诗诗有雅颂故以颂为琴名犹如言雅琴也榇琴同文知皆欲以送终也】季文子取以葬君子曰非礼也礼无所逆妇飬姑者也亏姑以成妇逆莫大焉注穆姜成公母齐姜成公妇音义【飬徐余亮反】诗曰其惟人告之话言顺徳之行注诗大雅哲知也话善也言知者行事无不顺音义【话户快反知音致下同】季孙于是为不矣注言逆徳音义【为不哲矣一本作不为哲矣】疏【正义曰诗大雅抑之篇也其惟有知之人告之以善言则顺从之为羙徳之行矣言知者行事无有不顺从者今季孙逆之于是为不知矣哲知释言文也】且姜氏君之妣也注襄公适母故曰君之妣音义【妣必履反适丁歴反本又作嫡】疏【正义曰曲礼曰生曰父曰母死曰考曰妣襄公是成公之妾定姒所生齐姜是其适母故曰君之妣也】诗曰为酒为醴烝畀祖妣以洽百礼降福孔偕注诗周颂烝进也与也偕徧也言敬事祖妣则鬼神降福季孙葬姜氏不以礼是不敬祖妣音义【烝之承反必利反注同洽户夹反偕音皆徧音遍】疏【正义曰诗周颂丰年之篇也丰有之年多稌多黍酿之为酒为醴以进与祖妣以洽百种之礼为烝尝之祭鬼神享之则下与福佑甚周徧言今事妣失礼神将不福佑之也烝进与皆释诂文偕训为俱俱亦徧之义也释言云孔甚也】○齐侯使诸姜宗妇来送葬注宗妇同姓大夫之妇妇人越疆送葬非礼音义【疆居良反】疏【正义曰诸姜同姓之女也宗妇同姓之妇也夫人齐姜是齐国之女故使其宗亲之妇女来会葬也齐为姜姓歴世多矣不可姜姓之女姜姓之妇今其皆来鲁国庄二十四年大夫宗妇觌用币者宗妇是同姓大夫之妇知此宗妇亦是同姓大夫之妇然则诸姜是齐同姓之女嫁与齐大夫之为妻者也礼记檀弓云妇人不越疆而吊人是越疆送葬非礼也】召莱子莱子不防故晏弱城东阳以偪之注为六年灭莱传东阳齐竟上邑音义【竟音境】疏【正义曰世族谱不知莱国之姓齐侯召莱子者不为其姓姜也以其比邻小国意陵蔑之故召之欲使从送诸姜宗妇来向鲁耳莱子以其轻侮故不肯防】○郑成公疾子驷请息肩于晋注欲辟楚役以负担喻音义【担都暂反】公曰楚君以郑故亲集矢于其目注谓鄢陵战晋射楚王目音义【射食亦反】非异人任寡人也注言楚子任此患不为他人盖在已音义【非异人任絶句任音壬一读至人字絶句为于伪反】若背之是弃力与言其谁昵我注言盟誓之言音义【背音佩弃力服本作弃功昵本又作昵女乙反徐乃吉反】免寡人唯二三子疏【正义曰说文云鸟之短尾者总名为隹隹在木上为集集是鸟止之名矢有羽似鸟故亦称集也楚君被射目者非是为异人也任此患者为寡人也今若背之弃其助郑之力与盟誓之言他人其谁肯亲我乎免寡人此弃力背言之责唯二三子耳】秋七月庚辰郑伯睔卒于是子罕当国注摄君事疏【正义曰礼君薨听于宰不须摄行君事此令子罕当国者郑国间于晋楚国家多难丧代之际或致倾危盖成公顾命使之当国非常法也子驷为政已是正卿知当国者为摄君事矣沈氏云鲁襄四歳国家无虞今僖公年虽长大为偪于晋楚故令子罕当国也】子驷为政注为正卿子国为司马晋师侵郑注晋伐丧非礼诸大夫欲从晋子驷曰官命未改注成公未葬嗣君未免丧故言未改不欲违先君意疏【正义曰先君既葬嗣君正位乃得建官命臣十六年晋侯改服脩官是其事也先君未葬皆因旧事不得建官命臣故云官命未改庶事悉皆未改不可即违先君言此者不用从晋之意故也】○防于戚谋郑故也注郑人叛晋谋讨之孟献子曰请城虎牢以偪郑注虎牢旧郑邑今属晋知武子曰善鄫之防吾子闻崔子之言今不来矣注元年孟献子与齐崔杼次于鄫崔杼有不服晋之言献子以告知武子疏【正义曰元年伐郑次于鄫唯有韩厥荀偃于时武子未必在军当是此防始告之耳】滕薛小邾之不至皆齐故也注三国齐之属寡君之忧不唯郑注言复忧齐叛音义【复扶又反下文将复复防同】防将复于寡君而请于齐注以城事白晋君而请齐防之欲以观齐志得请而告吾子之功也注得请谓齐人应命告诸侯防筑虎牢若不得请事将在齐注将伐齐吾子之请诸侯之福也注城虎牢足以服郑息征伐岂唯寡君赖之注传言荀防能用善谋○穆叔聘于宋通嗣君也○冬复防于戚齐崔武子及滕薛小邾之大夫皆防知武子之言故也注武子言事将在齐齐人惧帅小国而防之遂城虎牢郑人乃成注如孟献子之谋○楚公子申为右司马多受小国之赂以偪子重子辛注偪夺其权势楚人杀之故书曰楚杀其大夫公子申注言所以致国讨之文
　　经三年春楚公子婴齐帅师伐呉
　　公如晋
　　夏四月壬戌公及晋侯盟于长樗注晋侯出其国都与公盟于外音义【樗勑居反】疏【正义曰文三年公如晋公及晋侯盟盟不书地在晋都也此时晋侯出其国都与公盟于长樗盖近城之地盟讫还入于晋故公归书曰公至自晋也又三年盟于晋都此盟出城外者出与不出皆由晋侯意耳此或是悼公谦以待人不敢使国君就已出盟于外若似相就然故出城也】公至自晋注无传不以长樗至本非防疏【正义曰假令公朝于晋更与晋侯余处别会即从防所而归亦得书曰公至自晋何则一行而有二事者或以始致或以终致出自当时之意书其所告之事而已所告先后无定例也但此盟于长樗晋侯为盟之故暂出城耳本非刻期聚防之处唯得以自晋告庙不得以长樗告也注言本非防觧其必不得以长樗致之意也】
　　六月公防单子晋侯宋公卫侯郑伯莒子邾子齐世子光己未同盟于鸡泽注鸡泽在广平曲梁县西南周灵王新即位使王官伯出与诸侯盟以安王室故无讥音义【单音善】疏【正义曰诸侯不得盟天子之臣天子之臣不得与诸侯聚盟盟则加以贬责僖二十九年翟泉之盟贬王子虎称人是其事也僖八年洮之盟王人在列传曰谋王室也诸侯共谋王室不讥王人在盟是由襄王新立命遣与盟故耳此盟单子在列于经亦无讥文灵王以徃年新立明是王新即位使王官之伯出与诸侯结盟以安王室故无所讥与洮之盟同也释例曰未有臣而盟君臣而盟君是子可盟父故春秋王世子以下防诸侯者皆同防而不同盟洮之盟王室有子带之难襄王惧不得立告难于齐遣王人与诸侯盟故传释之曰谋王室以盟王勑其来盟非诸侯所敢与也践土之盟王子虎临诸侯而不与同防故经但列诸侯而传具载其实此实圣贤之垂意以为将来之永法也一年之间诸侯辑睦翼戴天子而翟泉之盟子虎在列君子以为非天子之命亏上下常节故不存鲁侯而人子虎以示笃戒也今鸡泽之防单子与盟亦王所命也杜言王使盟者传无其文正以经无贬责知是命使盟也】○陈侯使袁侨如防注陈疾楚政而来属晋本非召防而自来故言如防音义【侨其骄反】疏【正义曰凡盟主召其同好之国刻期而与结盟来不及期则加贬责他国后期则没其国而不序于列鲁君后期则总称诸侯不复国别歴序文七年公防诸侯晋大夫盟于扈是也僖二十八年践土之盟陈侯如防此袁侨如防皆本非同好慕义而来喜其来而不责其晚故言陈疾楚政而来属晋本非召防而袁侨自来故言如防解其后至特书而不贬之意也七年郑伯髠顽如防自是被召而来其人未见诸侯在道而卒故书如防为卒张本与此异也】戊寅叔孙豹及诸侯之大夫及陈袁侨盟注诸侯既盟袁侨乃至故使大夫别与之盟言诸侯之大夫则在鸡泽之诸侯也殊袁侨者明诸侯大夫所以盟盟袁侨也据传盟在秋长歴推戊寅七月十三日经误疏【正义曰诸侯盟防歴序国君其下云某人某人皆是大夫也若卿来则书卿名氏文十四年公防宋公陈侯卫侯郑伯许男曹伯晋赵盾于新城如此之类其事多矣此袁侨来若及盟即序于列当在世子光下今诸侯既盟袁侨乃至不可特为袁侨更复重盟若其不与之盟则又逆陈来意以袁侨是大夫故使大夫盟之若其陈侯自来诸侯虽则盟讫亦当更与之盟不得使大夫也凡诸侯盟防皆先目后凡上文鸡泽之防既以具序诸侯此总言诸侯大夫则鸡泽诸侯足以明矣故不复其序诸国从省文耳诸侯大夫既以总书而独见叔孙豹者经据鲁史鲁史所记详内畧外僖十五年牡邱之盟下公孙敖帅师及诸侯之大夫救徐独书鲁臣亦此类也言诸侯之大夫其内可以兼袁侨而殊袁侨言及陈袁侨盟者明此诸侯之大夫所以为此盟者止为盟陈袁侨耳且上文鸡泽之防其内未有陈侯直言诸侯之大夫则不得包陈袁侨故殊之也】秋公至自防注无传
　　冬晋荀防帅师伐许
　　传三年春楚子重伐呉为简之师注简选练克鸠兹至于衡山注鸠兹呉邑在丹阳芜湖县东今臯夷也衡山在呉兴乌程县南使邓廖帅组甲三百被练三千注组甲被练皆战备也组甲漆甲成组文被练练袍音义【廖力雕反组音祖下皆同被皮义反徐扶僞反注及下同】疏【正义曰贾逵云组甲以组缀甲车士服之被练帛也以帛缀甲歩卒服之凡甲所以为固者以盈窍也帛盈窍而任力者半卑者所服组盈窍而尽任力尊者所服马融云组甲以组为甲里公族所服被练以练为甲里卑者所服然则甲贵牢固组练皆用丝也练若不固宜俱用组何当尚不牢之甲而令歩卒服之岂欲其被伤故使甲不牢也若练以缀甲何以谓之被也又组是绦绳不可以为衣服安得以为甲里杜言组甲漆甲成组文今时漆甲有为文者被练文不言甲必非甲名被是被覆衣着之名故以为练袍被于身上虽竝无明证而杜要惬人情】以侵呉呉人要而击之获邓廖其能免者组甲八十被练三百而已子重归既饮至三日呉人伐楚取驾驾良邑也邓廖亦楚之良也君子谓子重于是役也所获不如所亡注当时君子音义【要于遥反】疏【正义曰传言君子多矣独此言当时君子者诸言君子论议徃事多是邱明自言托之君子谓子重亡多于获楚人以君子之言咎责子重不得为后世君子故云当时君子】楚人以是咎子重子重病之遂遇心疾而卒注忧恚故成心疾音义【咎其九反恚一瑞反】○公如晋始朝也注公即位而朝○夏盟于长樗孟献子相公稽首注相仪也稽首首至地音义【相息亮反注同】疏【正义曰周礼九拜一曰稽首诸侯事天子之礼也】知武子曰天子在而君辱稽首寡君惧矣注稽首事天子之礼孟献子曰以敝邑介在东表密迩仇雠注仇雠谓齐楚与晋争音义【介音界争争鬭之争】寡君将君是望敢不稽首注传言献于能固事盟主○晋为郑服故且欲脩呉好注郑服在前年音义【为于伪反好呼报反】将合诸侯使士匄告于齐曰寡君使匄以岁之不易不虞之不戒寡君愿与一二兄弟相见注不易多难也虞度也戒备也列国之君相谓兄弟音义【易以豉反注同难乃旦反年内同度待洛反】以谋不协请君临之使匄乞盟齐侯欲勿许而难为不协乃盟于耏外注与士匄盟耏水名音义【耏音而】疏【正义曰此是士匄适齐齐侯与盟其盟不离城之左右若是地名山名不得有外内之异尔雅云厓内为隩外为隈李巡曰厓内近水为隩外为隈孙炎曰内曲里也外曲表也是水有内外之异知此耏为水名其水盖曲而近城故称耏外】○祁奚请老注老致仕晋侯问嗣焉注嗣续其职者称解狐其雠也将立之而卒注解狐卒音义【解音蟹】疏【正义曰雠者相负挟怨之名奚负狐狐负奚皆谓之雠此是奚负狐也不是举之以解怨故下云称其雠不为謟也】又问焉对曰午也可注午祁奚子于是羊舌职死矣晋侯曰孰可以代之对曰赤也可注赤职之子伯华于是使祁午为中军尉羊舌赤佐之注各代其父君子谓祁奚于是能举善矣称其雠不为謟立其子不为比举其偏不为党注謟媚也偏属也音义【謟他检反比毗志反】疏【正义曰设令他人称其雠则謟以求媚也立其子则心在亲比也举其偏则情相阿党也今祁奚以其人实善故举荐之人见彼善知奚不謟不比不党也謟者阿顺曲从以求彼意故以謟为媚媚爱也言为謟以求爱也偏者半厢之名故传多云东偏西偏军师属已分之别行谓之偏师传云彘子以偏师防是属为厢属之名也祈奚为中军尉羊舌职佐之职属祈奚复举其子是举其偏属也】商书曰无偏无党王道荡荡注商书洪范荡荡平正无私其祁奚之谓矣解狐得举注未得位故曰得举祁午得位伯华得官建一官而三物成注一官军尉物事也疏【正义曰尉佐同掌一事故为建一官也三事成者成其得举得位得官也官位一也变文相辟耳服防云所举三贤各能成其职事案解狐得举而死身未居职何成事之有】能举善也夫唯善故能举其类诗云惟其有之是以似之祁奚有焉注诗小雅言唯有徳之人能举似己者也音义【夫音扶絶句一读以夫为下句首】疏【正义曰此小雅裳裳者华之篇也其卒章云右之右之君子有之惟其有之是以似之】○六月公防单顷公及诸侯己未同盟于鸡泽注单顷公王卿士音义【顷音倾】晋侯使荀会逆呉子于淮上呉子不至注道逺多难○楚子辛为令尹侵欲于小国疏【正义曰多有所欲求索无厌侵害小国故小国怨也】陈成公使袁侨如会求成注患楚侵欲袁侨涛涂四世孙晋侯使和组父告于诸侯注告陈服秋叔孙豹及诸侯之大夫及陈袁侨盟陈请服也注其君不来使大夫盟之匹敌之宜○晋侯之弟干乱行于曲梁注行陈次音义【行户郎反注同陈直觐反】魏绛戮其仆注仆御也疏【正义曰以车乱行是御者之罪故戮其仆也周礼司寇之属有掌戮之官郑云戮犹辱也既斩杀又辱之其职云掌斩杀贼谍而膊之凡杀其亲者焚之杀王之亲者辜之杀人者踣诸市肆之三日郑云膊谓去衣磔之焚烧也辜谓磔之踣僵尸也肆犹申也陈也彼膊焚辜肆皆谓陈以示人然则此言戮者非徒杀之而已乃杀之以徇诸军昭四年楚戮庆封负之斧钺以徇于诸侯先徇乃杀之也成二年韩献子既斩人郤子使速以徇是杀之而后徇也此戮即彼徇之谓也文十年楚申舟抶宋公之仆以徇或曰国君不可戮也彼抶以徇亦称为戮下云至于用钺当是杀之乃以徇也】晋侯怒谓羊舌赤曰合诸侯以为荣也干为戮何辱如之必杀魏绛无失也对曰绛无贰志事君不辟难有罪不逃刑疏【正义曰此言绛之宿心旧行耳非以为此事而言也服防云谓敢斩干之仆是不辟获死之难然则斩仆信依灋也岂是绛之罪而得谓之有罪不逃刑乎不逃不辟此事自亦是矣要本其宿心非是专为此事也】其将来辞何辱命焉言终魏绛至授仆人书注仆人晋侯御仆将伏劒疏【正义曰谓仰劒刃身伏其上而取死也】士鲂张老止之公读其书曰日君乏使使臣斯司马注斯此也臣闻师众以顺为武注顺莫敢违军事有死无犯为敬注守官行法虽死不敢有违君合诸侯臣敢不敬君师不武执事不敬罪莫大焉臣惧其死以及干无所逃罪注惧自犯不武不敬之罪不能致训至于用钺注用斩干之仆音义【钺音越】疏【正义曰臣闻师旅兵众顺从上命莫敢违逆是为威武此据在军之众也军旅之事守官行灋欲讨罪人虽有死难不敢辟死犯违灋令而从舍罪人是为共敬也君命既合诸侯臣岂敢畏惧死罪放舍罪人不为共敬也今君之师众违命乱行既已不武谓干也执事之臣畏惧其死罪不戮罪人是为不敬魏绛自谓也不武不敬罪莫大焉是干与已皆有大罪臣若不讨非直臣有死罪干亦合有死罪臣惧身之死罪连及干是臣罪更重无所逃辟重罪也不能以礼渐致教训至于用钺以斩其仆是臣之罪重也】臣之罪重敢有不从以怒君心注言不敢不从戮请归死于司寇注致尸于司寇使戮之公跣而出曰寡人之言亲爱也吾子之讨军礼也寡人有弟弗能教训使干大命寡人之过也子无重寡人之过注听绛死为重过音义【跣先典反重直用反注同】敢以为请注请使无死晋侯以魏绛为能以刑佐民矣反役与之礼食使佐新军注羣臣旅防今欲显绛故特为设礼食音义【食音嗣注同又如字特为于僞反】疏【正义曰与之礼食者若公食大夫礼以大夫为賔公亲为之特设礼食服防云于是魏颉卒矣使赵武将新军代魏颉升魏绛佐新军代赵武也世族谱魏颗魏绛俱是魏犫之子颗长生颉则绛是颉之叔父颗别为令狐氏绛为魏氏盖颗长而庶绛幼而适故也魏世家武子生悼子悼子生绛则绛是犫孙计其年世孙应是也先儒悉皆不然未知何故】张老为中军司马注代魏绛士富为候奄注代张老士富士防别族○楚司马公子何忌侵陈陈叛故也○许灵公事楚不会于鸡泽冬晋知武子帅师伐许
　　经四年春王三月己酉陈侯午卒注前年大夫盟鸡泽三月无己酉日误
　　夏叔孙豹如晋
　　秋七月戊子夫人姒氏薨注成公妾襄公母姒杞姓疏【正义曰二年齐姜薨葬者是成公夫人故此为成公之妾也据传匠庆之言知是襄公之母以子既为君故得称夫人而言薨也于时诸国杞鄫之徒皆姒姓据大者言之故云姒杞姓疑是杞女而未审故也】葬陈成公注无传
　　八月辛亥葬我小君定姒注无传定諡也赴同袝姑反哭成丧皆以正夫人礼母以子贵逾月而葬速疏【正义曰諡法纯行不爽曰定旧说妾子为君其母不得成为夫人故杜详言之于例赴同称薨也袝姑称小君也反哭成丧书葬也今定姒三礼皆具薨葬备文皆以正夫人之礼者由母以子贵故也释例曰凡妾子为君其母犹为夫人虽先君不命其母母以子贵其适夫人薨则尊得加于臣子而内外之礼皆如夫人矣故姒氏之丧责以小君不成成风之丧王使来会葬传曰礼也夫人姒氏薨葬皆以礼备为文明季孙虽议从畧贱闻匠庆之言惧而备礼殡葬无阙也礼公子为其母练冠縓缘既葬除之及其嗣位为君非复公子适母薨则申其母尊而先儒同之公子亦谬矣是杜言妾母得为夫人之意也季孙初议欲不成定姒之丧匠庆以君长惧之乃畧取季孙之木君子谓之多行无礼必自及也则季孙初议是无礼也既季孙议为无礼明知于礼得成是知妾母成尊是为正灋但尊无二上适母若在君尚不得尽礼于其母臣民岂得以夫人之礼事之哉适母既薨则君得尽礼君既尽夫人之礼事其母臣民岂得以妾母遇之哉故适母薨则妾母尊也哀姜既薨成风乃正出姜既出敬嬴乃正齐姜既薨定姒乃正襄公一世无取夫人之文故齐归得正也郑以为正夫人以有罪废妾母得成为夫人也哀姜虽被齐杀僖公请而葬之案经薨葬备文安得以罪黜也又齐姜非以罪黜定姒薨葬成尊成风定姒并无讥故知其灋得成也】
　　冬公如晋
　　陈人围顿
　　传四年春楚师为陈叛故犹在繁阳注前年何忌之师侵陈今犹未还繁阳楚地在汝南鲖阳县南音义【为于伪反鲖孟康音纣直又反一音童或音直勇反非】韩献子患之言于朝曰文王帅殷之叛国以事纣唯知时也注知时未可争今我易之难哉注晋力未能服楚受陈为非时三月陈成公卒楚人将伐陈闻丧乃止注军礼不伐丧疏【正义曰十九年晋士匄侵齐至谷闻齐侯卒乃还传曰闻丧而还礼也是军礼不伐丧】陈人不听命注不听楚命臧武仲闻之曰陈不服于楚必亡大国行礼焉而不服在大犹有咎而况小乎夏楚彭名侵陈陈无礼故也注为下陈围顿传音义【咎其九反下同】○穆叔如晋报知武子之聘也注武子聘在元年晋侯享之金奏肆夏之三不拜注肆夏乐曲名周礼以钟鼓奏九夏其二曰肆夏一名繁三曰韶夏一名遏四曰纳夏一名渠盖击钟而奏此三夏曲音义【肆夏户雅反注同下同九夏一曰王夏二曰肆夏三曰韶夏四曰纳夏五曰章夏六曰齐夏七曰族夏八曰陔夏九曰骜夏肆夏一名繁国语云金奏肆夏繁遏渠杜遂分为三夏之别名吕叔玉云肆夏时迈也繁遏执竞也渠思文也韶上招反遏于葛反纳夏本或为夏纳误渠其居反】工歌文王之三又不拜注工乐人也文王之三大雅之首文王大明緜歌鹿鸣之三三拜注小雅之首鹿鸣四牡皇皇者华疏【正义曰奏谓作乐也作乐先击钟钟是金也故称金奏周礼钟师掌金奏郑云金奏击金以为奏乐之节金谓钟及镈也又燕礼注云以钟镈播之鼓磬应之所谓金奏也此晋人作乐先歌肆夏肆夏是作乐之初故于肆夏先言金奏也次工歌文王乐已先作非复以金为始故言工歌也于文王已言工歌鹿鸣又畧不言工互见从省耳其实金奏肆夏亦是工歌之工歌文王击金仍亦不息其歌鹿鸣亦是工歌之耳注正义曰周礼钟师凡乐事以钟鼓奏九夏王夏肆夏韶夏纳夏章夏齐夏族夏陔夏骜夏言以钟鼓奏之也又以文王类之知是乐曲名也杜子春云王出入奏王夏尸出入奏肆夏牲出入奏韶夏四方賔来奏纳夏臣有功奏章夏夫人祭奏齐夏族人侍奏族夏賔醉而出奏陔夏公出入奏骜夏定本纳夏为夏纳此传直言之三不言其三之名鲁语同说此事而云金奏肆夏繁遏渠天子所以享元侯也文王大明緜则两君相见之乐也文王之三盖文王大明緜以文王为首并取其次二篇以为三则知肆夏之三以肆夏为首亦并取其次二夏以为三也且下云三夏天子所以享元侯也三者皆名为夏知是其次二夏并肆夏为三也周礼谓之肆韶纳鲁语谓之繁遏渠故杜以为每夏而有二名肆夏一名繁韶夏一名遏纳夏一名渠先儒所说义多不同周礼注载杜子春云肆夏与文王鹿鸣俱称三谓其三章也以此知肆夏诗也吕叔玉云肆夏繁遏渠皆周颂也肆夏时迈也繁遏执竞也渠思文也肆遂也夏大也言遂于天位也故时迈曰肆于时夏允王保之繁多也遏止也言福禄止于周之多也故执竞曰降福禳禳降福简简福禄来反渠大也言以后稷配天王道之大也故思文曰思文后稷克配彼天郑云以文王鹿鸣言之则九夏皆诗篇名颂之族类也此歌之大者载在乐章乐崩亦从而亡是以颂不能具数家之説各以意言经典散亡无以取正刘云杜为此解颇允三夏之名而分字配篇不甚惬当何则文王之三即文王是其一大明緜是其二鹿鸣之三则鹿鸣是其一四牡皇皇者华是其二然则肆夏之三亦当肆夏是其一繁遏渠是其二安得复以繁为肆夏之别名也若繁即是肆夏何须重举二名虽耻习前踪亦未逾先哲今删定知不然者以此文云肆夏之三是自肆夏以下有三故为韶夏纳夏凡为三夏但此三夏各有别名故国语谓之繁遏渠是一字以当一夏若国语直云金奏繁遏渠则三夏之名没而不显故于繁字之上特以肆夏冠之云肆夏繁繁即是肆夏明遏是韶夏渠是纳夏也国语举其难明以防左氏三夏之义刘不晓杜之深意遂欲妄从先儒先儒二説何所冯准先儒以繁遏二字共为执竞以渠之一字独为思文分字既无定限文句多少任意则杜以繁共肆夏为句何为不可刘君乃与夺恣情不顾曲直妄规杜过于义深非也】韩献子使行人子员问之曰注行人通使之官音义【员音云徐子贫反使所吏反下注及文皆同】疏【正义曰周礼大行人掌大賔之礼大客之仪小行人掌使适四方协賔客之礼诸侯行人当亦通掌此事故为通使之官也此言韩献子使行人问鲁语云晋侯使行人问者彼孔晁注云韩献子白晋侯使行人问也】子以君命辱于敝邑先君之礼借之以乐以辱吾子注借荐也音义【借在夜反】吾子舍其大而重拜其细敢问何礼也对曰三夏天子所以享元侯也使臣弗敢与闻注元侯牧伯音义【舍音舍重直用反下皆同敢与音预下及与同牧徐音目】疏【正义曰周礼大宗伯云八命作牧九命作伯郑云牧谓侯伯有功徳者加命得专征伐于诸侯也伯谓上公有功徳者加命为二伯得征五侯九伯者也郑司农云牧一州之牧也伯长诸侯为方伯也然则牧是州长伯是二伯虽命数不同俱是诸侯之长也元长也谓之长侯明是牧伯】文王两君相见之乐也臣不敢及注及与也文王之三皆称文王之徳受命作周故诸侯防同以相乐音义【相乐音洛】疏【正义曰及与也释诂文言不敢与在其间而闻之鲁语并陈两事乃总云皆昭令徳以合好非使臣之所敢闻彼俱不敢闻此分之为等级耳诗序文王言文王受命作周大明言文王有明徳故天复命武王伐纣緜言文王之兴本由大王是文王之三皆称文王之徳能受天命造立周国故诸侯防同歌此以相燕乐也朝而设享是亦二君聚防故以防同言之肆夏既亡不知其篇之义故唯取诗意以解文王鹿鸣耳诗是乐章乐歌诗篇圣王因其尊卑定其等差诗有四始风也小雅也大雅也颂也郑以肆夏为颂之族类其差与颂同矣天子享元侯歌肆夏则于其余诸侯不得用肆夏矣当歌文王与两君相见同也然则两元侯相见与天子享之礼同亦歌肆夏之类仲尼燕居两君相见升歌清庙谓元侯也不歌肆夏辟天子也诸侯来朝乃歌文王遣臣来聘必不得同矣当歌鹿鸣也传言文王两君相见之乐则其臣来聘不得与其君同亦当歌鹿鸣也燕礼虽以己臣为主兼燕四方之賔其乐歌鹿鸣是其定差也燕礼升歌讫乃为笙歌三篇堂下吹笙以播诗也笙歌讫乃为间歌六篇堂上歌一篇堂下次一篇相间代也故燕礼云乃间歌鱼丽笙由庚歌南有嘉鱼笙崇邱歌南山有台笙由仪是也间歌讫遂合乡乐周南关睢葛覃卷耳召南鹊巢采蘩采苹合乐谓堂上堂下合作乐也乡乐者风诗也燕礼歌小雅而合乡乐以合卑于歌一等则知诸所歌者其合乐用诗皆卑于升歌一等故郑诗谱云天子享元侯歌肆夏合文王于诸侯歌文王合鹿鸣诸侯于邻国之君与天子于诸侯同天子诸侯燕其羣臣及聘问之賔皆歌鹿鸣合郷乐笙间所用则郑云未闻也燕礼升歌小雅笙歌间歌亦用小雅则笙间用诗与升歌差同而云未闻者升歌合乐其用风雅皆用发首二篇笙用南陔间用鱼丽不复更用其首篇者未闻者未知其用何篇也此传言三夏天子所以享元侯则文王两君相见之乐亦谓享也虽不言燕燕亦当然此传晋侯享穆叔为歌鹿鸣穆叔以已所当得三拜而受燕礼也工歌鹿鸣则是享燕同乐明享之与燕用乐各自同矣若然肆夏之为乐章乐之最尊者两君相见犹尚不得用之而燕礼者诸侯燕己羣臣之礼而记云若以乐纳賔则賔及庭奏肆夏郑云卿大夫有王事之劳者则奏此乐所以得用之者彼谓纳賔之乐郊特牲云賔入大门而奏肆夏示易以敬也郑云賔朝聘者是朝賔聘客俱得用之与此升歌异也】鹿鸣君所以嘉寡君也敢不拜嘉注晋以叔孙为嘉賔故歌鹿鸣之诗取其我有嘉賔叔孙奉君命而来嘉叔孙乃所以嘉鲁君疏【正义曰诗序言鹿鸣燕羣臣嘉賔正谓燕己之臣以己臣为嘉賔耳叔孙以晋歌此篇者以己为嘉賔故拜受之也燕礼记云若与四方之賔燕则公迎之于大门内郑云四方之賔谓来聘者也是燕聘客唯君迎为异余悉与己臣同也】四牡君所以劳使臣也敢不重拜注诗言使臣乘四牡騑騑然行不止勤劳也晋以叔孙来聘故以此劳之音义【以劳力报反注劳之同騑芳非反】疏【正义曰诗序曰四牡劳使臣之来谓遣臣出使来归乃劳之也叔孙以晋歌此篇劳已来聘故重拜受之也鲁语云四牡君之所以章臣之勤也敢不拜章】皇皇者华君教使臣曰必谘于周注皇皇者华君遣使臣之诗言忠臣奉使能光辉君命如华之皇皇然又当谘于忠信以补已不及忠信为周其诗曰周爰谘诹周爰谘谋周爰谘度周爰谘询言必于忠信之人谘此四事音义【诹子须反度待洛反下文注同询音荀】疏【正义曰此诗本意文王教出使之臣使逺而有光华又当谘问善道于忠信之人今晋君歌此以宠穆叔穆叔执谦以为晋侯所教故云君教使臣下云臣获五善敢不重拜与诗本意异也忠信为周鲁语文也爰于也若遇忠信之人于是访问询度诹谋等四事也鲁语云皇皇者华君教使臣曰每怀靡及诹谋度询必谘于周敢不拜教】臣闻之访问于善为咨注问善道咨亲为询注问亲戚之义咨礼为度注问礼宜咨事为诹注问政事咨难为谋注问患难音义【难乃旦反注同】疏【正义曰鲁语言此四事唯咨亲为询与此文同其余咨材为诹咨事为谋咨义为度三者与此皆异韦昭改从此传注云材当为事事当为难孔晁注云材谓政干也】臣获五善敢不重拜注五善谓谘询度诹谋疏【正义曰教之咨人即得一善故并咨为五鲁语云君贶使臣以大礼重之以六徳孔晁云既有五善又自谓无及成为六徳言自谓知所无及怀靡谦以问知者此亦即是一徳故为六徳也皆是受君之教乃知如此亦是君之所赐故云臣获也】○秋定姒薨不殡于庙无榇不虞注榇亲身棺季孙以定姒本贱既无器备议其丧制欲殡不过庙又不反哭音义【过古禾反】疏【正义曰榇者亲身之棺初死即当有之将葬以殡过庙葬讫乃为虞祭今定姒初薨匠庆以君长惧之乃始作榇知此是季孙以定姒本贱素无器备议其丧制欲如此耳非是终久遂无之也檀弓曰君即位而为椑夫人尊与君同亦当生已有榇今议欲不为是素无器备故始议之也檀弓又曰丧之制也顺死者之孝心也其哀离其室也故至于祖考之庙而后行殷朝而殡于祖周朝而遂葬士丧礼朝而遂葬与记正同知周灋不殡于庙而此及僖八年传皆云不殡于庙以为非礼知其将葬之时不以殡过庙耳非是殡尸于庙中也葬讫日中反虞于正寝谓之反哭今欲不虞是欲不为反哭也】匠庆谓季文子曰注匠庆鲁大匠子为正卿而小君之丧不成注谓如季孙所议则为夫人礼不成不终君也注慢其母是不终事君之道君长谁受咎注言襄公长将责季孙音义【长丁丈反注同】初季孙为已树六槚于蒲圃东门之外注蒲圃场圃名季文子树槚欲自为榇音义【为于伪反下注为定姒为言下为执事同圃布古反场直良反】疏【正义曰诗云九月筑场圃毛传云春夏为圃秋冬为场树菜蔬为圃治禾黍为场圃同地耳故杜以明圃圃名蒲地槚是为榇之木知季孙树之欲自为榇也】匠庆请木注为定姒作榇季孙曰畧注不以道取为畧匠庆用蒲圃之槚季孙不御注御止也传言遂得成礼故经无异文音义【御鱼吕反注同】疏【正义曰止寇谓之御御犹御也故训为止季孙本议欲无榇不虞今传唯言取木为榇而已尚不知得殡庙虞祭以否不虞即是不反哭不反哭则不得书葬今定姒薨葬备文则因匠庆之言遂得每事成礼是故经无异文】君子曰志所谓多行无礼必自及也其是之谓乎疏【正义曰不以道取为畧今律畧人畧卖人是也季孙言畧令匠庆畧他木也官非无木可用意欲不成其丧请木不顺其意怒庆此请令畧木为之也匠庆又忿季孙未必无木可用故取季孙之槚其意言遣我畧人我只畧女季孙令之为畧匠庆奉命而畧虽自被畧不得止之季孙此议自是无礼也被匠庆畧木是自及也君子言古之志记所谓多行无礼必自及者其季孙之谓乎而释例论此云议从畧贱彼自是解正义之语与此不以道取为畧别也】○冬公如晋听政注受贡赋多少之政晋侯享公公请属鄫注鄫小国也欲得使属鲁如须句颛臾之比使助鲁出贡赋公时年七岁盖相者为之言鄫今琅邪鄫县音义【句其俱反颛音专臾羊朱反比必二反相息亮反】疏【正义曰附庸附大国耳鄫乃子爵而欲得属鲁者春秋之世小国不得自通多附于大国二十七年齐人请邾宋人请滕邾滕犹尚附人况鄫又小也故杜譬之如须句颛臾之比须句亦子爵使助鲁出贡赋耳时公年七岁未能自谋盖国内共为此计使相者代公言之】晋侯不许孟献子曰以寡君之密迩于仇雠而愿固事君无失官命注晋官征发之命疏【正义曰二年郑子驷以君初丧云官命未改此鲁以国小赋重恐失官命二者官命虽同而主意有异故杜彼以未葬解之此以征发解之观文为说】鄫无赋于司马注晋司马又掌诸侯之赋为执事朝夕之命敝邑敝邑褊小阙而为罪注阙不共也音义【朝夕如字褊必浅反共音恭】寡君是以愿借助焉注借鄫以自助音义【借子亦反注同】晋侯许之注为明年叔孙豹鄫世子巫如晋传○楚人使顿间陈而侵伐之故陈人围顿注间伺间缺音义【间陈间厠之间伺音司间音闲又间厠之间又如字】○无终子嘉父使孟乐如晋注无终山戎国名孟乐其使臣音义【使臣所吏反】因魏庄子纳虎豹之皮以请和诸戎注欲戎与晋和庄子魏绛晋侯曰戎狄无亲而贪不如伐之魏绛曰诸侯新服陈新来和将观于我我徳则睦否则贰劳师于戎而楚伐陈必弗能救是弃陈也诸华必叛注诸华中国戎禽兽也获戎失华无乃不可乎夏训有之曰有穷后羿注夏训夏书有穷国名后君也羿有穷君之号音义【夏户雅反下注皆同羿音诣】疏【正义曰夏书五子之歌云太康尸位以逸豫畋于有洛之表十旬弗反有穷后羿因民弗忍距于河厥弟五人御其母以从五子咸怨述大禹之戒以作歌其一曰皇祖有训是大禹立言以训后故得谓此书为夏训也羿居穷石之地故以穷为国号以有配之犹言有周有夏也后君也穷国之君曰羿羿是有穷君之号】公曰后羿何如注怪其言不次故问之对曰昔有夏之方衰也后羿自鉏迁于穷石因夏民以代夏政注禹孙太康淫放失国夏人立其弟仲康仲康亦微弱仲康卒子相立羿遂代相号曰有穷鉏羿本国名音义【鉏仕居反大音泰相息亮反下及注同】疏【正义曰夏本纪禹生启启生太康是禹孙也为羿所距书序云大康失邦是为淫放失国也本纪又云大康崩弟仲康立夏书征云惟仲康肇位四海孔安国云羿废大康而立其弟仲康为天子则仲康羿之所立但羿握其权仲康不能除去之耳哀元年传称有过浇杀斟灌以灭后相相依斟灌故浇灭之是相立为天子乃出依斟灌则相之立也盖亦羿立之矣此传言羿代夏政云不脩民事寒浞杀羿言取其国家则羿必自立为天子也当是逐出后相羿乃自立相依斟灌斟防夏祚尚犹未灭盖与羿并称王也及寒浞杀羿因羿室而生浇浇已长大自能用师始灭后相相死之后始生少康少康生杼杼又年长已堪诱豷方始灭浞而立少康计大康失邦及少康绍国向有百载乃灭有穷据此传文夏乱甚矣而夏本纪云仲康崩子相立相崩子少康立都不言羿浞之事是马迁说之疎也】恃其射也注羿善射疏【正义曰尚书云大康尸位以逸豫有穷后羿因民弗忍距于河孔安国云羿诸侯名此云有穷君之号则与孔不同也羿善射论语文也说文云羿帝喾射官也贾逵云羿之先祖世为先王射官故帝喾赐羿弓矢使司射淮南子云尧时十日并出尧使羿射九日而落之楚辞天问云羿焉彃日乌焉解羽归藏易亦云羿彃十日也言虽不经难以取信要言喾时有羿尧时有羿则羿是善射之号非复人之名字信如彼言则不知此羿名为何也】不脩民事而淫于原兽注淫放原野弃武罗伯因熊髠尨圉注四子皆羿之贤臣音义【髠苦门反尨莫邦反圉鱼吕反】而用寒浞寒浞伯明氏之谗子弟也注寒国北海平寿县东有寒亭伯明其君名音义【浞仕角反徐在角反】伯明后寒弃之夷羿收之注夷氏信而使之以为已相浞行媚于内注内宫人疏【正义曰寒是国名伯明寒君之名也后君也伯明君此寒国之时而弃不采也注正义曰此传再言夷羿故以夷为氏也】而施赂于外愚弄其民注欺罔之而虞羿于田注乐之以游田音义【乐音洛下乐安同】树之诈慝以取其国家注树立也音义【慝他得反后同】外内咸服注信浞诈羿犹不悛注悛改也音义【悛七全反】将归自田注羿猎还家众杀而亨之以食其子注食羿子音义【亨普彭反煮也食音嗣注同】疏【正义曰家众谓羿之家众人反羿以从浞为浞而杀羿也孟子云逢防学射于羿尽羿之道思天下唯羿为愈己于是杀羿则杀羿者逢防也】其子不忍食诸死于穷门注杀之于国门靡奔有鬲氏注靡夏遗臣事羿者有鬲国名今平原鬲县音义【鬲音革】浞因羿室注就其妃妾生浇及豷恃其谗慝诈伪而不德于民使浇用师灭斟灌及斟防氏注二国夏同姓诸侯仲康之子后相所依乐安寿光县东南有灌亭北海平寿县东南有斟亭音义【浇五吊反豷许器反斟之林反灌古乱反】疏【正义曰世本文也】处浇于过处豷于戈注过戈皆国名东莱掖县北有过乡戈在宋郑之间音义【过古禾反注及下同戈古禾反掖音亦汉书作夜孟康音掖】疏【注正义曰哀十二年传曰宋郑之间有隙地焉曰嵒戈锡是也】靡自有鬲氏收二国之烬注烬遗民音义【烬才忍反】疏【正义曰燋烛既烧之余名之曰烬二国之烬谓浇之所杀死亡之余遗脱之民也思报父兄之雠故靡得收而用之】以灭浞而立少康注少康夏后相之子音义【少诗照反注及下同】少康灭浇于过后杼灭豷于戈注后杼少康子音义【杼直吕反】疏【正义曰夏本纪少康崩子帝杼立是也】有穷由是遂亡失人故也注浞因羿室故不改有穷之号疏【正义曰有穷遂亡谓浞亡也武罗伯因熊髠尨圉本羿弃之浞亦不用失人是国之大患故言之以规悼公也】昔周辛甲之为大史也命百官官箴王阙注辛甲周武王大史阙过也使百官各为箴辞戒王过音义【箴之林反】疏【正义曰晋语称文王访于辛尹贾逵以为辛甲尹佚则辛甲文王之臣而下及武王但文王之时天命未改不得命百官官箴王阙故以为武王时大史也阙谓过失也大史号令百官每官各以箴辞虞人掌猎故以猎为箴也汉成帝时雄爱虞箴遂依放之作十二州二十五官箴后亡失九篇后汉崔骃骃子瑗瑗子寔世补其阙及临邑侯刘騊駼大傅胡广各有所増凡四十八篇广乃次而题之署曰百官箴皆放此虞箴为之】于虞人之箴注虞人掌田猎疏【正义曰周礼山虞大田猎则莱山田之野泽虞大田猎则莱泽野莱谓芟其草莱以为杀围之处诗毛传云大芟草以为防是也】曰芒芒禹迹画为九州注芒芒逺貌画分也音义【芒莫郎反画乎麦反】疏【正义曰画分者言画地分之以为竟也禹贡惟冀州帝都不言竟界以余州所至则冀州可知也八州各言竟界云济河惟兖州海岱惟青州海岱及淮惟徐州淮海惟州荆及衡阳惟荆州荆河惟豫州华阳黒水惟梁州黑水西河惟雍州是禹所画分也】经启九道注启开九州之道疏【正义曰既分海内以为九州遂皆以九言之禹贡云九州攸同九山刋旅九川涤源九泽既陂故此亦言九道言禹开通九州之道也】民有寝庙兽有茂草各有攸处徳用不扰注人神各有所归故徳不乱音义【攸处如字本或作攸家扰如小反乱也】在帝夷羿冒于原兽注冒贪也音义【冒莫报反又音亡北反】疏【正义曰帝王之号当时所称三代称王自以徳劣于前谦而不称为帝其统天下实与帝同所谓今之王古之帝也后人之称先代或以王言帝或以帝言王史记于夏殷诸王皆称为帝此羿簒立为王故以帝称焉】忘其国恤而思其麀牡注言但念猎音义【麀音忧鹿牡也牡茂后反】武不可重注重犹数也音义【重直用反注同数所角反】疏【正义曰杜读为重累之重故为数也服防云重犹大也言武事不可大任】用不恢于夏家注羿以好武虽有夏家而不能恢也音义【恢苦回反】兽臣司原敢告仆夫注兽臣虞人告仆夫不敢斥尊虞箴如是可不惩乎于是晋侯好田故魏绛及之注及后羿事音义【好呼报反下文同惩直升反】疏【正义曰魏绛本意主劝和戎忽云有穷后羿以开公问遂説羿事以及虞箴乃与初言不相应防故传为此二句以解魏绛之意】公曰然则莫如和戎乎对曰和戎有五利焉戎狄荐居贵货易土注荐聚也易犹轻也音义【荐在荐反又才逊反或云草也易以豉反徐神豉反注同】疏【正义曰释言云荐再也孙炎曰荐草生之再也即荐是聚也服防云荐草也言狄人逐水草而居徙无常处刘案庄子云麞鹿食荐即荐是草也服言是】土可贾焉一也边鄙不耸民狎其野穑人成功二也注耸惧狎习也音义【贾音古耸息勇反】戎狄事晋四邻振动诸侯威怀三也以徳绥戎师徒不勤甲兵不顿四也注顿坏也疏【正义曰顿谓挫伤折坏今俗语云委顿是也】鉴于后羿而用德度注以后羿为鉴戒远至迩安五也君其图之公説使魏绛盟诸戎脩民事田以时注传言晋侯能用善谋音义【説音悦】○冬十月邾人莒人伐鄫臧纥救鄫侵邾败于狐骀注臧纥武仲也鄫属鲁故救之狐骀邾地鲁国番县东南有目台亭音义【纥恨发反骀徒来反徐勑才反番本又作蕃应劭音皮一音方袁反白襃鲁国记云陈子游为鲁相蕃子也国人为讳改曰皮也台吐才反】疏【正义曰鲁国地理志曰番读如藩屏之藩言鲁国南藩也汝南陈子游为鲁相子游者藩之子也国人辟讳遂改皮音而为番字因而不改也】国人逆丧者皆髽鲁于是乎始髽注髽麻髪合结也遭丧者多故不能备凶服髽而已音义【髽侧反合结音计本义作髻又作紒音同】疏【正义曰髽之形制礼无明文先世儒者各以意説郑众以为枲麻与髪相半结之马融以为屈布为巾髙四寸着于颡上郑以为去纚而紒案檀弓记称南宫縚之妻孔子之兄女也縚母丧孔子诲之髽曰尔毋从从尔尔毋扈扈尔郑云从从谓太髙扈扈谓太广若布髙四寸则有定制何当虑其从从扈扈而谓之哉如郑去纚而空露其紒则髪上本无服矣丧服女子在室为父髽衰三年空露紒髪安得与衰共文而谓之髽衰也鲁人逆丧皆髽岂直露紒迎丧哉凶服以麻表髽字从髟是髪之服也杜以郑众为长故用其説言麻髪合结亦当麻髪半也于时鲁师大败遭丧者多妇人迎子迎夫不能备其凶服唯髽而已同路迎丧以髽相吊传言鲁于是始髽者自此以后遂以髽为吊服虽有吉者亦髽以吊人檀弓曰鲁妇人之髽而吊也自败于台骀始也郑云时家家有丧髽而相吊知于是始髽者始用髽相吊也髽者依丧服妇人为斩衰三年者髽故丧服云女子子在室箭笄髽衰三年是也其齐衰期亦髽于檀弓云南宫縚之妻之姑之丧夫子诲之髽是也其妇人吊服则郑注檀弓云大夫之妻锡衰士之妻则疑衰皆吉笄无首索总也】国人诵之曰臧之狐裘败我于狐骀注臧纥时服狐裘我君小子朱儒是使朱儒朱儒使我败于邾注公幼弱故曰小子臧纥短小故曰朱儒败不书鲁人讳之音义【朱或作侏亦音朱】





</div>
    <div class="pagination">
<a href="春秋左传注疏_page24.html">上一页</a><span>...</span><a href="春秋左传注疏_page20.html">20</a><a href="春秋左传注疏_page21.html">21</a><a href="春秋左传注疏_page22.html">22</a><a href="春秋左传注疏_page23.html">23</a><a href="春秋左传注疏_page24.html">24</a><span class="current-page">25</span><a href="春秋左传注疏_page26.html">26</a><a href="春秋左传注疏_page27.html">27</a><a href="春秋左传注疏_page28.html">28</a><a href="春秋左传注疏_page29.html">29</a><a href="春秋左传注疏_page30.html">30</a><span>...</span><a href="春秋左传注疏_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
