<!DOCTYPE html>
<html>
<head>
    <meta charset="UTF-8">
    <title>胡氏春秋传 - 第 30 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>胡氏春秋传 - 第 30 页/共 38 页</h1>
    <div class="content">　　八月癸巳朔日有食之
　　公防晋侯【平】宋公【平】衞侯【殇】郑伯【简】曹伯【武】莒子【犂比】邾子【悼】滕子薛伯杞伯小邾子于夷仪音注【夷仪本邢地衞灭邢而为衞邑】
　　冬楚子蔡侯陈侯许男伐郑
　　公至自防
　　陈鍼宜咎出奔楚音注【宜咎陈大夫鍼子八世孙也其后在楚为箴尹宜咎】叔孙豹如京师
　　大饥
　　【古者救灾之政若国凶荒或发廪以赈乏或移粟以通用或徙民以就食或为粥溢以救饿莩或兴工作以聚失业之人缓刑舍禁弛力薄征索鬼神除盗贼弛射侯而不燕置廷道而不修杀礼物而不备虽有旱干水溢民无菜色所以备之者如此其至是年秋有隂沴之灾而冬大饥盖所以赈业之者有不备矣故书之以为戒】音注【舍音舍沴音戾】
　　【癸灵王二丑十四年】二十有五年【晋平十齐荘六弑衞献二十九殇十一蔡景四十四郑简十八曹武七陈哀二十一文二宋平二十八秦景二十九楚康十二呉诸樊十三卒】
　　春齐崔杼帅师伐我北鄙
　　夏五月乙亥齐崔杼弑其君光立日注【杼音主○荘公弑弟景公杵臼立齐荘公见弑贾举州绰等十人皆死之而不得以死节称何也所谓死节者以义事君责难陈善有所从违而不苟者是也虽在属车后乘必不肯同入崔氏之宫矣若此十人者独以勇力闻皆逢君之恶从于昏乱而荘公嬖之者死非其所比诸匹夫匹妇自经于沟渎而莫之知者犹不逮也晏平仲曰君民者岂以陵民社稷是主臣君者岂为其口实社稷是养故君为社稷死则死之为社稷亡则亡之若为己死而为己亡非其私昵谁敢任之此十人者真其私昵任此宜矣虽杀身不偿责安得以死节许之哉】
　　公防晋侯宋公衞侯郑伯曹伯莒子邾子滕子薛伯杞伯小邾子于夷仪
　　【诸侯防于夷仪将以讨齐齐使隰鉏请成庆封如师男女以班赂晋侯以宗器乐器自六正五吏三十帅三军之大夫百官之正长师旅及处守者皆有赂晋侯许之夫晋本为报朝歌之役来讨及防夷仪既闻崔杼之弑则宜下令三军建而复斾声于齐人问荘公之故执崔杼以戮之谋于齐众置君以定其国示天讨之义则方伯连帅之职修矣今乃知贼不讨而受其赂则是与之同情也故春秋治之如下文所贬云】
　　六月壬子郑公孙舍之帅师入陈
　　秋八月己巳诸侯同盟于重丘音注【诸侯即夷仪之所防者重丘齐地曹州乘氏县有重丘故城重平声】
　　【崔杼既弑其君矣晋侯受其赂而许之成故盟于重丘特书曰同】
　　公至自防
　　衞侯入于夷仪
　　【郑伯突入于栎衞侯入于夷仪其入则一或名或不名者郑伯夺正以立而国人君之诸侯助之不知其义不可以有国也故特书其名著王法以絶之衞侯蔑其冢卿失国出奔固不为无罪矣然有世叔仪以守有母弟鱄以出或抚其内或营其外有归道焉则其义犹未絶也故止书其爵而不名及甯喜弑剽复归于衞然后书名此圣人俟其改过迁善不轻絶人之意曽子曰夫子之道忠恕而已此类是也】
　　楚屈建帅师灭舒鸠音注【舒鸠偃姓子爵国】
　　冬郑公孙夏帅师伐陈
　　十有二月呉子遏伐楚门于巢卒音注【遏即诸樊也遏于葛反巢呉楚间小国庐江六县有居巢城○诸樊卒弟余祭立】
　　【巢南国也其言门于巢卒者呉子将伐楚引师至巢入其门巢人射诸城上矢中呉子而卒非呉子之自轻而见杀也古者入境必假道过门必释甲入国则不驰或曰古者大国过小邑小邑必餙城而请罪亦非巢之轻以一矢相加不餙城而请罪也】
　　【甲灵王二寅十五年】二十有六年【晋平十一齐景公杵臼元年衞献三十殇十三弑蔡景四十五郑简十九曹武八陈哀二十二杞文三宋平二十九秦景三十楚康十三呉子余祭元年】
　　春王二月辛卯衞甯喜弑其君剽音注【殇公弑献公复归衞剽匹妙反喜尝受命于其父使纳献公以免逐君之恶衞侯出入皆以爵称于义未絶而剽以公孙非次而立又未有説焉则喜之罪应末减矣亦以弑君书何也奕者举棋不定不胜其耦况置君乎于衎则殖也出之喜也纳之于剽则殖也立之喜也弑之是奕棋之不若也不思其终亦甚矣故圣人特正其为弑君之罪示天下后世使知慎于废立之际而不敢忽也霍光以大义废昌邑立宣帝犹有言其罪者而朝廷加肃况私意邪范粲桓彜之徒杀身不顾君子所以深取之者知春秋之旨矣】音注【説音悦】
　　衞孙林父入于戚以叛音注【书叛始于此凡叛贱者不书是故成十七年齐髙无咎之子弱以卢叛襄二十九年齐髙止之子坚以卢叛不书必卿佐而后书然宋鱼石入于彭城晋栾盈入于曲沃未可以书叛必若衞孙林父而后可以书叛书叛必不能讨者也】
　　甲午衞侯衎复归于衞
　　【按左氏孙林父以戚如晋书曰入于戚以叛者着其据土背君之罪也臣之禄君实有焉专禄以周旋戮也衞侯出奔齐入于夷仪皆以爵称今既复归而得国矣乃书其名何也人之有徳慧术知者常存乎疢疾衞侯淹恤在外十有二年困于心衡于虑久矣此生于忧患之时而一旦得国失信无刑犹夫人也则是困而弗革虽复得国犹非其国也此见春秋俟人改过之深而责人自弃之重欲其强于为善之意也】音注【知去声衡音横】
　　夏晋侯使荀吴来聘
　　公防晋人郑良霄宋人曹人于澶渊音注【澶渊近戚地盖以讨衞而疆戚田也】
　　秋宋公杀其世子痤音注【痤才禾反】
　　【杀世子母弟直书君者甚之也宋寺人伊戾为太子内师无宠谮于宋公而杀之则贼世子痤者寺人矣而独甚宋公何哉谮言之得行也必有嬖妾配嫡以惑其心又有小人欲结内援者以为之助然后爱恶一移父子夫妇之间不能相保者众矣尸此者其谁乎晋献之杀申生宋公之杀痤直称君者春秋正其本之意】
　　晋人执衞甯喜
　　八月壬午许男甯卒于楚音注【灵公卒子悼公立】
　　冬楚子蔡侯陈侯伐郑
　　葬许灵公

　　春秋传卷二十二
　　钦定四库全书
　　春秋传卷二十三　　　　宋　胡安国　撰襄公下
　　【乙灵王二卯十六年】二十有七年【晋平十二齐景二衞献三十一蔡景四十六郑简二十曹武九陈哀二十三杞文四宋平三十秦景三十一楚康十四吴余祭二】
　　春齐侯使庆封来聘音注【景公即位通嗣君也】
　　夏叔孙豹防晋【平】赵武楚【康】屈建蔡【景】公孙归生衞【献】石恶陈【哀】孔奂郑【简】良霄许人曹人【武】于宋音注【屈居勿反○晋楚始同主夏盟也以诸侯分为晋楚之从而交相见于是始则是南北二伯也天下之大变也于湨梁而无君臣之分于宋而无中外之辨昭定哀之春秋将以终于呉越焉尔矣】
　　衞杀其大夫甯喜
　　【甯喜既坐弑君之罪矣不以讨贼之词何也初衞侯使与喜言苟反政由甯氏祭则寡人甯氏纳之衞侯复国患甯喜之专也公孙免余请杀之曰微甯子不及此吾与之言矣对曰臣杀之君勿与知乃攻甯氏杀喜尸诸朝子鲜曰逐我者出纳我者死赏罚无章何以劝沮君失其信而国无刑不亦难乎故称国以杀而不去其官】
　　衞侯之弟鱄出奔晋
　　【衞侯之入使鱄与甯喜约言既杀甯喜鱄病失言遂出奔晋托于木门不乡衞国而坐木门大夫劝之仕不可曰仕而废其事罪也从之昭吾所以出也吾不可以立于人之朝矣终身不仕其称弟罪卫侯也谷梁子曰鱄之去合乎春秋】音注【乡音向】
　　秋七月辛巳豹及诸侯之大夫盟于宋音注【于是晋楚争先乃先楚人则其书先晋何春秋不以楚子先诸姫也自宋以来晋不专主盟矣虢之盟读旧书加于牲上而已至鄟陵则齐主诸侯至臯鼬则鲁及诸侯晋之不足以主夏盟自宋始宋之盟赵武之偷也孔子曰庭燎之百自齐桓公始也大夫之奏肆夏自赵文子始也此王伯之所以兴衰也】
　　【此一地也曷为再言宋书之重词之其中必有大美恶焉宋之盟合左师欲弭诸侯之兵以为名而楚屈建请晋楚之从交相见自是中国诸侯南向而朝楚及申之防蛮荆之君篡弑之贼大合十有一国之众而用齐桓召陵之礼宋左师郑子产皆献礼焉宋世子佐以后至遂辞而不见伐呉灭赖无敢违者圣人至是哀人伦之灭伤中国之衰而其事自宋之盟始也故防盟同地而再言宋者贬之也或者乃以宋之盟诸侯不出楚人不入玉帛之使交乎天下以尊周室为晋赵武楚屈建之力而善此盟也其説误矣】
　　冬十有二月乙亥朔日有食之
　　【丙灵王二十辰七年崩】二十有八年【晋平十三齐景三衞献三十二蔡景四十七郑简二十一曹武十陈哀二十四杞文五宋平三十一秦景三十二楚康十五卒呉余祭三】
　　春无冰
　　夏衞石恶出奔晋音注【甯喜之党书名恶之】
　　邾子来朝
　　秋八月大雩
　　仲孙羯如晋音注【仲孙羯即孟孝伯】
　　冬齐庆封来奔音注【崔杼之党嗜酒荒滛而出书名罪之】
　　十有一月公如楚音注【于是公及宋公陈侯郑伯许男如楚诸夏之君旅见于楚始于此是故书公朝王所以见王业之衰书公如楚以见伯业之衰】
　　十有二月甲寅天王崩音注【灵王崩景王立】
　　乙未楚子昭卒音注【康王卒弟郏敖立】
　　【甲寅天王崩乙未楚子昭卒相距四十二日则闰月之验也然不以闰书见丧服之不数闰也齐景公葬书闰月明杀思之非礼也】
　　【丁景王巳元年】二十有九年【晋平十四齐景四衞献三十三卒蔡景四十八郑简二十二曹武十一陈哀二十五杞文六宋平三十二秦景三十三楚郏故麇元年呉余祭四弑】
　　春王正月公在楚
　　【岁之首月公在他国者有矣此独书公在楚者外为楚子所制以俟其葬而不得归内为强臣所逼欲擅其国而不敢入故特书所在以存君也按左氏楚人使公亲禭夏四月送楚子葬至于西门之外还及方城季武子取卞以自封使公冶告曰闻守卞者将叛臣帅师徒以讨既得之矣公曰欲而言叛祗见疏也吾不可以入矣将适诸侯有赋式微者乃归故特于岁首朝正之时而书曰公在楚使后世臣子戴天履地视君父之危且困者必有天威不违顔咫尺食坐见于羹墙之意而不以顷刻忘也此义一行岂敢有顾其身与妻子与其家而不恤国朋附权臣以图富贵而背其君者乎】
　　夏五月公至自楚
　　庚午衞侯衎卒音注【献公卒子襄公恶立】
　　阍弑吴子余祭音注【阍音昏祭音债○余祭卒弟夷末立改名余昧】
　　【谷梁子曰阍门者寺人也不称名姓阍不得齐于人不称其君阍不得君其君也礼君不使无耻不近刑人不狎敌不迩怨贱人非所贵也贵人非所刑也刑人非所近也举至贱而加之呉子吴子近刑人也阍弑吴子余祭仇之也左氏以为伐越获俘焉以为阍使守舟呉子观舟阍以刀弑之亦迩怨之失也】
　　仲孙羯防晋【平】荀盈齐【景】高止宋【平】华定衞【襄】世叔仪郑公孙段曹人【武】莒人【犂比】滕人薛人小邾人城杞【晋平公杞出也故合诸侯之大夫以城杞古之建国立家者必亲九族然有父族而后及母族有母族而后及妻族此葛藟之诗所为次也晋主夏盟令行中国平公不能修文襄悼公之业尊奨王室恤宗周之阙而夏肄是屏轻弃诸姬可谓知本乎平王惟不抚其民而逺屯戍于母家周人怨思焉扬之水所以降为国风不得列于雅也城杞之役亦不待贬絶而可见矣】音注【肄以二反屏音丙】
　　晋侯使士鞅来聘音注【士鞅即范献子】
　　杞子来盟音注【书曰子贱之也凡来盟皆大夫也杞伯亲之故贱之也杞虽称子矣前乎此夷仪之防称伯复乎此卒复称伯来盟特称子见春秋之贬诸侯也春秋之褒贬君大夫莫备于隐桓荘之世成襄而下舍杞子无贬其爵者舍楚子防无生名之者经之变文也】
　　呉子使札来聘音注【吴聘始呉始君臣并见呉骤强也】
　　【札者呉之公子何以不称公子贬也辞国而生乱者札之为也故因其来聘而贬之示法焉按呉子夀梦有子四人长曰诸樊次曰余祭次曰夷末札其季子也夀梦贤季札欲立以为嗣札辞不可然后立诸樊诸樊既除丧则致国于季子又辞而去之诸樊乃舍其子而立弟约以次传必及季子故诸樊卒而余祭立余祭卒而夷末立夷末卒则季子宜受命以安社稷成父兄之志矣乃徇匹夫之介节辞位以逃夷末之子僚僚既立诸樊之子光曰先君所以不与子国而与弟者凡为季子尔将从先君之命与则季子宜有国也如不从先君之命则我宜立僚乌得为君于是使专诸刺僚而致国乎季子季子不受去之延陵终身不入呉国故曰季子辞国以生乱因其来聘而贬之示法焉或谓子贡问于孔子曰伯夷叔齐何人也曰古之贤人也怨乎曰求仁而得仁又何怨子贡以先圣贤夷齐知其恶衞辄之争而不为也季子辞位独不为贤而奚贬乎曰叔齐之徳不越伯夷孤竹舍长而立幼私意也诸樊兄弟父子无及季扎之贤者其父兄所为眷眷而欲立札公心也以其私意故夷齐让国为得仁而先圣之所贤以其公心故季子辞位为生乱而春秋之所贬苟比而同之过矣或曰世衰道微暴行交作臣篡其君者有之子篡其父者有之季子于是焉而辞位则将使闻其风者贪夫亷争夫让而篡弑夺攘之祸损矣其于名教岂不有补何贬之深也曰春秋达节而不守者也昔大伯奔呉而不反季歴嗣位而不辞武王继统受命作周亦不以配天之业让伯邑考官天下也彼王僚无季歴之贤武王之圣而季子为大伯之让岂至徳乎使争弑祸兴覆师丧国其谁阶之也若季子之辞位守节立名全身自牧则可矣防诸圣王之道则过矣中庸曰道之不明不行也我知之矣季子所谓贤且智过而不得其中者也使由于季歴武王之义其肯附子臧之节而不受乎惜其择乎中庸失时措之宜尔此仲尼所以因其辞国生乱而贬之也或曰呉子使札与楚子使椒秦伯使术一例尔呉楚蛮荆之国秦介西戎之间其礼各因其俗尚故使人之来皆畧之而札何以独为贬乎曰春秋多变例圣笔有特书荆楚无大夫而屈完书族王朝下士以人通而子突书字诸侯公子以名著而季友书子母弟之无列音不登其姓名而叔肸书氏皆贤而特书者也季札让国天下贤之若仲尼亦贤季札必依此例或以字或以氏或以公子特书之矣今乃畧以名纪比于楚椒秦术之流无异称焉是知仲尼不以其让国为贤而贬之也噫世之君子盛称季札之贤于让国之际以为礼之大节不可乱也公子喜时春秋犹贤其后世于季札则何独贬之深也曰仲尼于季子望之深矣责之备矣惟与天地同徳而达乎时中然后能与于此非圣人莫能修之岂不信夫】音注【长上声下同祭音债恶去声舍上声为去声】
　　秋九月葬衞献公
　　齐高止出奔北燕音注【高止高厚子也非燕姬姓之国召公奭之后今燕国蓟县是也北燕始见经】
　　冬仲孙羯如晋
　　【戊景王午二年】三十年【晋平十五齐景五衞襄公恶元年蔡景四十九弑郑简二十三曹武十二陈哀二十六杞文七宋平三十三秦景三十四楚郏敖二呉夷末元年】
　　春王正月楚子使防罢来聘音注【防于委反罢音皮○郏敖书楚子防罢书名氏俨然无异于中国矣】
　　夏四月蔡世子般弑其君固音注【景公弑灵公般立】
　　五月甲午宋灾宋伯姬卒
　　【谷梁子曰服卒之日加之灾上者见以灾卒也伯姬之舍失火左右曰夫人少避火乎曰妇人之义传姆不在宵不下堂遂逮乎火而死妇人以贞为行者也伯姬之妇道尽矣详其事贤伯姬也易曰恒其徳贞妇人吉夫子凶而或以为共姬女而不妇非也世衰道微暴行交作女徳不贞妇道不明能全其节守死不回见于春秋者宋伯姬耳圣人冠以夫諡书于春秋曰葬宋共姬以着其贤行励天下之妇道也】音注【姆音茂冠去声】
　　天王杀其弟侫夫
　　王子瑕奔晋
　　秋七月叔弓如宋葬宋共姬
　　郑良霄出奔许自许入于郑郑人杀良霄
　　【按左氏良霄汰侈嗜酒诸大夫皆恶之而与公孙黒争黑因其醉伐之良霄奔许自许袭郑以伐公门弗胜死于羊肆不言复入者其位未絶也若宋鱼石晋栾盈去国三年其称复入位已絶矣不言叛者将以灭国非直叛也若华亥之入南里宋辰之入萧其书叛者皆据土背君以自保未有灭国之谋也不言杀其大夫者非其大夫矣讨贼之词也】
　　冬十月葬蔡景公
　　晋人【平】齐人【景】宋人【平】衞人【襄】郑人【简】曹人【武】莒人【犂比】邾人【悼】滕人薛人杞人【文】小邾人会于澶渊宋灾故音注【诸侯之大夫不序晋不足以为盟主也晋之不足以主盟自宋始传曰不书鲁大夫讥之也春秋大法君弑而贼不讨则不书葬况世子之于君父乎蔡景公何以独书葬遍刺天下之诸侯也葬送之礼在春秋时视人情之踈密而为之者也有尝同盟卒而不赴者有虽同姓赴而不防者则以哀死而致禭为轻吊生而归赙为重必矣今蔡世子般弑其君藏在诸侯之策而往防其葬是恩义情礼之笃于世子般不以为贼而讨之也人之所以异于禽兽而能具夫五官百骸者以其有父子之亲君臣之义耳世子弑君是其心禽兽之不若也而不知讨岂不废人伦灭天理乎故春秋大法君弑贼不讨则不书葬而蔡景公特书葬者圣人深痛其所为遍刺天下之诸侯也鲁隐宋殇之贼不讨则不书葬蔡景公贼亦不讨而特书葬犹闵僖二公不承国于先君则不书即位桓宣篡弑以立而反书之也何以知圣人罪诸侯之意如此乎以下文书防于澶渊宋灾故而贬其大夫则知之矣二百四十二年之间列防亦众而未有言其所为者此独言其所为何遍刺天下之太夫也大夫以智帅人者也智者无不知当务之为急不能三年之丧而缌小功之察放饭流歠而问无齿决是之谓不知务蔡世子般弑其君天下之大变人理所不容也则防其葬而不讨宋国有灾小事也则合十二国之大夫更宋之所丧而归其财则可谓知务乎陈恒弑简公孔子沐浴而朝告于哀公请讨之公曰告夫三子者子曰以吾从大夫之后不敢不告也之三子告不可子曰以吾从大夫之后不敢不告也叔孙豹晋赵武而下皆诸侯上卿执国之政者也三纲国政之本至于沦絶无父与君是禽兽也禽兽逼人虽得天下弗能一朝处矣昔者伯禹过门而不入放龙蛇也周公坐而俟旦驱猛兽也今世子弑君三纲沦絶禽兽逼人则与之同羣而不恤有国者不戒于火自亡其财苟其来告吊之可也则合十二国之大夫驻于澶渊而谋更其所丧尚为知类也乎夫蔡之乱其犹人身有腹心之疾而宋之灾譬诸桐梓与鸡犬也谋宋灾而不恤蔡之乱奚啻于养桐梓求鸡犬不顾其身有腹心危疾而不知疗者哉以为未之察也可谓不智苟察此而不谋则亦不仁矣是故诸国之大夫贬而称人鲁卿讳而不书又特言防之所为以垂戒后世其欲人之自别于禽兽之害也可谓深切着明矣或曰夫穆叔赵孟向戌子皮皆诸侯之良也而所谋若是何也世衰道微邪説交作以利害谋国家而不知本于仁义也久矣是以至此极孔子所为惧春秋所以作乎】
　　【已景王未三年】三十有一年【晋平十六齐景六衞襄二蔡灵公般元年郑简二十四曹武十三陈哀二十七杞文八宋平三十四秦景三十五楚郏敖三吴夷末二】
　　春王正月
　　夏六月辛巳公薨于楚宫
　　秋九月癸巳子野卒
　　【子般子赤弑而书卒子野过毁亦书卒何以别乎曰闵公内无所承不书即位则子般之弑可知下书夫人姜氏归于齐上书公子遂叔孙得臣如齐赤之卒也隐而不日则子赤之弑可知与子野异矣子野有命立昭公故穆叔虽不欲而不能止也】
　　己亥仲孙羯卒音注【羯居竭反】
　　冬十月滕子来防葬音注【诸侯来防葬始于此】
　　癸酉葬我君襄公
　　十有一月莒人弑其君密州音注【犂比公弑子展舆立】
　　【经以传为案传有乖缪则信经而弃传可也若密州之事是矣左氏称莒子生去疾及展舆既立展舆又废之莒子虐国人患焉展舆因国人以攻莒子弑之乃立信斯言则子弑其父也而春秋有不书乎故赵匡谓其文当曰展舆因国人之攻莒子弑之乃立而后来传冩误为以字尔左氏博通诸史叙事尤详能令后人得见本末因以求意经文可知而门弟子转相传受日月既久浸失本真如书晋赵盾许世子止等事详考传之所载以求经之大义可也而传不可疑如莒人弑其君密州独依经之所言以证传之缪误可也而传不可信尽以为可疑而废传则无以知其事之本末尽以为可信而仕传则经之意大防或泥而不通矣要在学者详考而精择之可也】



</div>
    <div class="pagination">
<a href="胡氏春秋传_page29.html">上一页</a><span>...</span><a href="胡氏春秋传_page25.html">25</a><a href="胡氏春秋传_page26.html">26</a><a href="胡氏春秋传_page27.html">27</a><a href="胡氏春秋传_page28.html">28</a><a href="胡氏春秋传_page29.html">29</a><span class="current-page">30</span><a href="胡氏春秋传_page31.html">31</a><a href="胡氏春秋传_page32.html">32</a><a href="胡氏春秋传_page33.html">33</a><a href="胡氏春秋传_page34.html">34</a><a href="胡氏春秋传_page35.html">35</a><span>...</span><a href="胡氏春秋传_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
