<!DOCTYPE html>
<html>
<head>
    <meta charset="UTF-8">
    <title>日讲春秋解义 - 第 60 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日讲春秋解义 - 第 60 页/共 72 页</h1>
    <div class="content">　　二月癸酉有事于武宫籥入叔弓卒去乐卒事
　　【左传】十五年春将禘于武公戒百官【齐戒】梓慎曰禘之日其有咎乎吾见赤黒之祲非祭祥也防氛也【祲妖氛也盖见于宗庙氛恶气也】其在涖事乎二月癸酉禘叔弓涖事籥入而卒去乐卒事礼也
　　【公羊传】其言去乐卒事何礼也君有事于庙闻大夫之防去乐卒事大夫闻君之防摄主而往【主谓己主祭者臣闻君之防义不可以不即行故使兄弟若宗人摄行主事而往不废祭者古礼也】大夫闻大夫之防尸事毕而往【賔尸事毕而往也】
　　【谷梁传】君在祭乐之中闻大夫之丧则去乐卒事礼也【祭乐者君在庙中祭作乐】君在祭乐之中大夫有变以闻可乎大夫国体也【君之卿佐是谓股肱故曰国体】古之人重死君命无所不通【死者不可复生重莫大马是以君虽在祭乐之中大夫死以闻可也】
　　有事谓有祭事也祭主于诚慤故当祭虽大夫之丧不得以闻若有事于武宫叔弓涖事而卒则为之彻乐而卒事亦礼之可以义起者盖縁先祖之心见大臣之卒不忍闻乐縁主祭者之心视己设之馔不忍中辍则去乐而卒事可矣弓之卒正当籥入时故举籥入及其去之则诸乐皆彻故云去乐非独去籥舞也
　　夏蔡朝吴出奔郑【朝公羊作昭无出字】
　　【左传】楚费无极害朝吴之在蔡也【朝吴蔡大夫有功于楚平王故无极恐其有宠疾害之】欲去之乃谓之曰王唯信子故处子于蔡子亦长矣而在下位辱必求之吾助子请又谓其上之人曰【蔡人在上位者】王唯信吴故处诸蔡二三子莫之如也而在其上不亦难乎弗图必及于难夏蔡人逐朝吴朝吴出奔郑王怒曰余唯信吴故寘诸蔡且微吴吾不及此女何故去之无极对曰臣岂不欲吴然而前知其为人之异也吴在蔡蔡必速飞去吴所以翦其翼也【以鸟喻也言吴在蔡必能使蔡速强而背楚】
　　朝吴蔡之世臣蔡之复也本谋实出于吴而至不安于宗国则逐之非蔡侯意也陈蔡世服于楚虽以欲背楚得罪者必奔楚以自诉而吴奔郑其不容于楚可知矣蔡虽复国而国内之臣楚实制其存亡其何能国乎
　　六月丁巳朔日有食之
　　【附録左传】六月乙丑王大子寿卒【周景王子】　秋八月戊寅王穆后崩【大子夀之母也传为晋荀跞如周穆后起】
　　秋晋荀吴帅师伐鲜虞
　　【左传】晋荀吴帅师伐鲜虞围鼓【鼓杜注白狄之别钜鹿下曲阳县有鼓聚在今直晋州西】鼓人或请以城叛穆子弗许左右曰师徒不勤而可以获城何故不为穆子曰吾闻诸叔向曰好恶不愆民知所适事无不济或以吾城叛吾所甚恶也人以城来吾独何好焉赏所甚恶若所好何【无以复加所好】若其弗赏是失信也何以庇民力能则进否则退量力而行吾不可以欲城而迩奸所丧滋多使鼓人杀叛人而缮守备围鼓三月鼓人或请降使其民见曰犹有食色姑修而城军吏曰获城而弗取勤民而顿兵何以事君穆子曰吾以事君也获一邑而教民怠将焉用邑邑以贾怠不如完旧【完犹保守】贾怠无卒【不能善终】弃旧不祥鼓人能事其君我亦能事吾君率义不爽【爽差也】好恶不愆城可获而民知义所【知义所在也荀吴必其能获故因以示义】有死命而无二心不亦可乎鼓人告食竭力尽而后取之克鼓而反不戮一人以鼓子防鞮归【防鞮鼓君名】
　　十二年晋伐鲜虞今又遣命卿率大众以伐之盖诸卿各营其私务近攻以辟土壤而荆楚之横肆小国之摧残絶不以介于心也
　　冬公如晋
　　【左传】冬公如晋平丘之防故也【谢季孙免归】
　　十三年公如晋为意如请而意如不使公得达者恐公以情诉惧晋侯之意或移而正已之罪也今意如既释可无他虞故聼公一朝而又止焉比事以观则晋屡拒公皆意如主之可知矣
　　【附録左传】十二月晋荀跞如周葬穆后籍谈为介既葬除丧以文伯宴樽以鲁壶【丈伯荀跞也鲁壶鲁所献壶樽】王曰伯氏诸侯皆有以镇抚王室晋独无有何也【感鲁壶而言也镇抚王室谓贡献之物】文伯揖籍谈【文伯无辞揖籍谈使对】对曰诸侯之封也皆受明器于王室【谓明德之分器】以镇抚其社稷故能荐彝器于王【彝常也谓可常寳之器若鲁壶之属】晋居深山戎狄之与邻而远于王室王灵不及拜戎不暇其何以献器王曰叔氏而忘诸乎【叔籍谈字】叔父唐叔成王之母弟也其反无分乎密湏之鼓与其大路文所以大搜也【密湏杜注姞姓国也在安定隂密县今隂密故城在陕西灵台县西】阙巩之甲武所以克商也【阙巩国所出铠】唐叔受之以处参虚匡有戎狄【参卢实沈之次晋之分野】其后襄之二路【周襄王赐晋文公大路戎路】鏚钺秬鬯【鏚斧也钺金钺】彤弓虎贲文公受之以有南阳之田【事在僖二十八年】抚征东夏非分而何夫有勲而不废有绩而载奉之以土田抚之以彝器旌之以车服明之以文章子孙不忘所谓福也福祚之不登叔父焉在【言福祚不在叔父当在谁邪】且昔而高祖孙伯黡司晋之典籍以为大政故曰籍氏【孙伯黡晋正卿籍谈九世祖】及辛有之二子董之晋于是乎有董史【辛有周人其二子适晋为大史籍黡与之共董督晋典因为董氏董狐其后】女司典之后也何故忘之籍谈不能对賔出王曰籍父其无后乎数典而忘其祖【忘祖业】籍谈归以告叔向叔向曰王其不终乎吾闻之所乐必卒焉今王乐忧若卒以忧不可谓终王一嵗而有三年之丧二焉【谓后崩大子卒礼父为长子三年夫为妻期必三年然后娶则亦有三年之义又天子絶期惟服三年故通谓之三年丧】于是乎以丧賔宴又求彝器乐忧甚矣且非礼也彝器之来嘉功之由非由丧也三年之丧虽贵遂服礼也【天子诸候除丧当在卒哭今王既而除故讥其不遂】王虽弗遂宴乐以早亦非礼也礼王之大经也一动而失二礼无大经矣【失二礼谓既不遂服又设宴乐】言以考典典以志经忘经而多言举典将焉用之【为二十二年王室乱传】
　　十有六年春
　　【附録左传】十六年春王正月公在晋晋人止公不书讳之也【犹以取郠故】
　　齐侯伐徐
　　【左传】齐侯伐徐二月丙申齐师至于蒲隧【蒲隧杜注徐地下邳取虑县东有蒲如陂在今江南虹县北】徐人行成徐子及郯人莒人防齐侯盟于蒲隧赂以甲父之鼎【甲父杜注古国名髙平昌邑县东南有甲父亭今昌邑城在山东金乡县西北】叔孙昭子曰诸侯之无伯害哉齐君之无道也兴师而伐远方防之有成而还莫之亢也无伯也夫诗曰周宗旣灭靡所止戾正大夫离居莫知我肄【诗小雅戾定也肄劳也言执政大夫离居异心无有念民劳者】其是之谓乎【传言晋之衰】
　　此为晋伯既衰齐景公争伯之始事也然景公不能明政教以收国众修德礼以属诸侯而区区于邻近之国称兵以逐利将以求覇不亦左乎
　　楚子诱戎蛮子杀之【戎蛮公羊作戎曼杜注河南新城县东南有蛮城在今河南汝州西南】
　　【左传】楚子闻蛮氏之乱也与蛮子之无质也【质信也】使然丹诱戎蛮子嘉杀之遂取蛮氏既而复立其子焉礼也
　　【公羊传】楚子何以不名【据诱蔡侯名】夷狄相诱君子不疾也曷为不疾若不疾乃疾之也【以为固当然者乃所以为恶也】
　　楚子之诱一也而或名或不名者虔以簒弑之贼而灭先王之建国弃疾虽乘乱取国而非亲为弑逆虽杀戎蛮子而复立其子其恶之小大有差也蔡侯与戎蛮子之见杀一也而或名或不名者蔡般弑父与君蛮氏乱而无质其罪之轻重有差也程子所谓时措从宜者此类是矣
　　【附録左】三月晋韩起聘于郑郑伯享之子产戒曰苟有位于朝无有不共恪孔张后至立于客间【孔张子孔之孙】执政御之【执政掌位列者御止也】适客后又御之适县间【县乐肆】客从而笑之事毕富子諌曰【富子郑大夫谏子产也】夫大国之人不可不慎也几为之笑而不陵我我皆有礼夫犹鄙我国而无礼何以求荣孔张失位吾子之耻也子产怒曰发命之不衷【衷当】出令之不信刑之颇类【缘事类以成偏颇】狱之放纷会朝之不敬使命之不聼取陵于大国罢民而无功罪及而弗知侨之耻也孔张君之昆孙子孔之后也【昆兄也子孔郑襄公兄孔张之祖父】执政之嗣也【子孔尝执郑国之政】为嗣大夫承命以使周于诸侯国人所尊诸侯所知立于朝而祀于家【卿得自立庙于家】有禄于国有赋于军【军出卿赋百乗】防祭有职受脤归脤【受脤谓君祭以肉赐大夫归脤谓大夫祭归肉于公皆社之戎祭也】其祭在庙【谓助君祭】已有着位在位数世世守其业而忘其所侨焉得耻之辟邪之人而皆及执政是先王无刑罚也子宁以他规我　宣子有环其一在郑商【玊环同工共璞自共为双】宣子谒诸郑伯子产弗与曰非官府之守器也寡君不知子大叔子羽谓子产曰韩子亦无几求晋国亦未可以贰晋国韩子不可偷也若属有谗人交鬬其间鬼神而助之以兴其凶怒悔之何及吾子何爱于一环其以取憎于大国也盍求而与之子产曰吾非偷晋而有二心将终事之是以弗与忠信故也侨闻君子非无贿之难立而无令名之患侨闻为国非不能事大字小之难无礼以定其位之患夫大国之人令于小国而皆获其求将何以给之一共一否为罪滋大大国之求无礼以斥之何餍之有吾且为鄙邑则失位矣【不复成国】若韩子奉命以使而求玊焉贪淫甚矣独非罪乎出一玊以起二罪吾又失位韩子成贪将焉用之且吾以玊贾罪不亦锐乎【锐细小也】韩子买诸贾人既成贾矣商人曰必告君大夫韩子请诸子产曰日起请夫环执政弗义弗敢复也今买诸商人商人曰必以闻敢以为请子产对曰昔我先君桓公与商人皆出自周【郑本在周畿内桓公东迁与商人俱】庸次比耦【庸用也用次更相从耦耕】以艾杀此地斩之蓬蒿藜藋而共处之世有盟誓以相信也曰尔无我叛我无强贾【无强市其物】毋或匄夺尔有利市寳贿我勿与知恃此质誓故能相保以至于今今吾子以好来辱而谓敝邑强夺商人是教敝邑背盟誓也毋乃不可乎吾子得玉而失诸侯必不为也若大国令而共无艺郑鄙邑也亦弗为也侨若献玉不知所成敢私布之韩子辞玉曰起不敏敢求玉以徼二罪敢辞之【传言子产知礼宣子能改过】　夏四月郑六卿饯宣子于郊宣子曰二三君子请皆赋起亦以知郑志子齹赋野有蔓草【子齹子皮之子婴齐也野有蔓草诗郑风取其邂逅相遇适我愿兮】宣子曰孺子善哉吾有望矣【君子相愿已所望也】子产赋郑之羔裘【言郑别于唐羔裘也取其彼其之子舎命不渝邦之彦兮以羙韩子】宣子曰起不堪也【不堪国之司直】子大叔赋褰裳【褰裳诗曰子惠思我褰裳渉溱子不我思岂无他人盖思大国之勤已也】宣子曰起在此敢勤子至于他人乎子大叔拜宣子曰善哉子之言是不有是事其能终乎【韩起不欲令郑求他人子大叔拜以答之所以晋郑终善】子游赋风雨【子游驷带之子驷偃也风雨诗取其既见君子云胡不夷】子旗赋有女同车【子旗公孙叚之子丰施也有女同车取其洵美且都爱乐宣子之志】子桞赋萚兮【子桞印叚之子印癸也萚兮诗取其倡子和女言宣子倡已将和从之】宣子喜曰郑其庶乎二二君子以君命贶起赋不出郑志【六诗皆郑风故曰不出郑志】皆昵燕好也【昵亲也赋不出其国以示亲好】二三君子数世之主也可以无惧矣宣子皆献马焉而赋我将【我将诗颂取其日靖四方我其夙夜畏天之威言志在靖乱畏惧天威】子产拜使五卿皆拜曰吾子靖乱敢不拜德宣子私觐于子产以玉与马曰子命起舎夫玉是赐我玉而免吾死也敢不借手以拜【以玉马借手拜谢子产】
　　夏公至自晋
　　【左传】公至自晋子服昭伯语季平子曰【昭伯惠伯之子子服回也随公从晋还】晋之公室其将遂卑矣君幼弱六卿强而奢傲将因是以习习实为常能无卑乎平子曰尔幼恶识国
　　公以去年冬如晋今夏始书至逾三时而后归去国之久惟僖公防淮襄公如楚及此为皆受制于大国而不使即归也考其时则微传而事着矣晋人明知罪在意如而释之明知与公无与而反止焉意如之陷公至于此极其后公谋讨之亦势不容己不幸无成而传者及诸儒皆责公之妄举过矣
　　秋八月己亥晋侯夷卒
　　【左传】秋八月晋昭公卒
　　晋自平公弛其操柄政在大夫盟宋以后防盟征伐楚实专之昭公嗣立仅一防大夫幸楚虔覆败国有内忧未遑外事诸侯复合于平丘正可以有为之时而信义不立军政不修邾莒虽诉侵地不反刍荛之淫叔鲋无诛徒以盛兵示威而齐郑已窥其衅矣且曲庇季氏重困鲁侯诸侯心贰不亦宜乎此虽由昭公之无志亦因世卿擅国积重而难返也
　　九月大雩
　　【左传】九月大雩旱也
　　【附録左传】郑大旱使屠击祝款竖柎有事于桑山【三子郑大夫】斩其木不雨子产曰有事于山蓺山林也【蓺养防令繁殖】而斩其木其罪大矣夺之官邑
　　季孙意如如晋
　　冬十月葬晋昭公
　　【左传】冬十月季平子如晋葬昭公平子曰子服囘之言犹信【自往见之乃信回言】子服氏有子哉
　　十有七年春小邾子来朝
　　【左传】十七年春小邾穆公来朝公与之燕季平子赋采叔【采叔诗小雅取其君子来朝何锡与之以穆公喻君子】穆公赋菁菁者莪【菁菁者莪亦诗小雅取其既见君子乐且有仪以答采叔】昭子曰不有以国其能久乎【嘉其能答赋言其贤故能久有国】
　　鲁既卑矣小国犹有朝者晋亦卑矣诸侯犹有朝者但操柄下移内政不修国终无与立耳
　　夏六月甲戌朔日有食之
　　【左传】夏六月甲戌朔日有食之祝史请所用币【礼正阳之月日食当用币于社故请之】昭子曰日有食之天子不举伐鼓于社诸侯用币于社伐鼓于朝礼也平子御之曰止也唯正月朔慝未作日有食之于是乎有伐鼓用币礼也其余则否大史曰在此月也【正月谓建已正阳之月也于周为六月于夏为四月慝隂气也四月纯阳用事隂气未动而侵阳灾重故有伐鼓用币之礼也平子以为六月非正月故大史答言在此月也】日过分而未至【过春分而未夏至】三辰有灾【三辰日月星也日月相侵又犯是宿故三辰皆为灾】于是乎百官降物【降物素服】君不举辟移时【辟正寝过日食时】乐奏鼓祝用币史用辞【用辞以自责】故夏书曰辰不集于房【夏书征篇集安也房舎也日月不安其舍则食】瞽奏鼓啬夫驰庶人走【啬夫主币之官车马曰驰步曰走为救日食备也】此月朔之谓也当夏四月是谓孟夏【言此六月当夏家之四月】平子弗从昭子退曰夫子将有异志不君君矣【安君之灾是不复以君为君矣】
　　秋郯子来朝
　　【左传】秋郯子来朝公与之宴昭子问焉曰少皞氏鸟名官何故也【少皞金天氏黄帝之子己姓之祖也】郯子曰吾祖也我知之昔者黄帝氏以云纪故为云师而云名【黄帝轩辕氏姬姓之祖也黄帝受命有云瑞故以云纪事百官师长皆以云为名号缙云氏盖其一官也】炎帝氏以火纪故为火师而火名【炎帝神农氏姜姓之祖也亦有火瑞以火纪事名百官】共工氏以水纪故为水师而水名【共工以诸侯霸有九州者在神农前大皞后亦受水瑞以水名官】大皞氏以龙纪故为龙师而龙名【大皞伏牺氏风姓之祖也有龙瑞故以龙命官】我高祖少皞摰之立也鳯鸟适至故纪于鸟为鸟师而鸟名鳯鸟氏厯正也【鳯鸟知天时故以名厯正之官】鸟氏司分者也【鸟燕也以春分来秋分去】伯赵氏司至者也【伯赵伯劳也以夏至鸣冬至止】青鸟氏司啓者也【青鸟鸧鷃也以立春鸣立夏止】丹鸟氏司闭者也【丹鸟鷩雉也以立秋来立冬去入大水为蜃上四鸟皆厯正之属官】祝鸠氏司徒也【祝鸠鹪鸠也鹪鸠孝故为司徒主教民】鴡鸠氏司马也【鴡鸠王鸠也驇而有别故为司马主法制】鸤鸠氏司空也【鸤鸠鴶鵴也鸤鸠平均故为司空平水土】爽鸠氏司宼也【爽鸠鹰也鸷故为司宼主盗贼】鹘鸠氏司事也【鹘鸠鹘雕也春来冬去故为司事】五鸠鸠民者也【鸠聚也治民上聚故以鸠为名】五雉为五工正【五雉雉有五种西方曰鷷雉东方曰鶅雉南方曰翟雉北方曰鵗雉伊洛之南曰翚雉贾逵曰鷷雉攻木之工也鶅雉塼埴之工也翟雉攻金之工也鵗雉攻皮之工也翚雉设五色之工也】利器用正度量夷民者也【夷平也】九扈为九农正【扈有九种也春扈鳻鶞夏扈窃秋扈窃蓝冬扈窃黄棘扈窃丹行扈唶唶宵扈啧啧桑扈窃脂老扈鷃鷃以九扈为九农之号各随其宜以教民事贾逵云春扈鳻鶞相五上之宜趣民耕种者也夏扈窃趣民耘苖者也秋扈窃蓝趣民収敛者也冬扈窃黄趣民盖藏者也棘扈窃丹为果驱鸟者也行扈唶唶画为民驱鸟者也宵扈啧啧夜为农驱兽者也桑扈窃脂为蚕驱雀者也老扈鷃鷃趣民収麦令不得晏起者也】扈民无淫者也【扈止也】自颛顼以来不能纪远乃纪于近为民师而命以民事则不能故也【颛顼氏代少皞者德不能致逺瑞故以民事命官】仲尼闻之见于郯子而学之【于时仲尼年二十八】既而告人曰吾闻之天子失官学在四夷犹信【传言圣人无常师】
　　八月晋荀吴帅师灭陆浑之戎【公羊作贲浑戎谷梁无之字】
　　【左传】晋侯使屠蒯如周【屠蒯晋侯之膳宰也以忠谏见进】请有事于雒与三涂苌谓刘子曰客容猛非祭也其伐戎乎陆浑氏甚睦于楚必是故也君其备之乃警戎备九月丁夘晋荀吴帅师涉自棘津【棘津杜注河津名在今河南胙城县北】使祭史先用牲于雒陆浑人弗知师从之庚午遂灭陆浑数之以其贰于楚也陆浑子奔楚其众奔甘鹿【甘鹿杜注周地今河南宜阳县有鹿蹄山甘水所出】周大获【先警戎备故】宣子梦文公携荀吴而授之陆浑故使穆子帅师献俘于文宫【欲以应梦】
　　僖二十二年秦晋迁陆浑之戎于伊川非戎自逼居内地也又不闻其侵败王畧而晋忽以诈灭之贪暴极矣若谓其贰于楚则诸侯皆贰何独于陆浑有讨乎
　　冬有星孛于大辰
　　【左传】冬有星孛于大辰西及汉【夏之八月辰星见在天汉西今孛星出辰西光芒东及天汉】申湏曰【申湏鲁大夫】彗所以除旧布新也天事恒象【天道恒以象类告示人】今除于火火出必布焉诸侯其有火灾乎【今火向伏故知当湏火出乃布散为灾】梓慎曰往年吾见之是其征也【征始有形象而微也】火出而见【前年火出时】今兹火出而章必火入而伏【随火行也】其居火也久矣【歴二年】其与不然乎【言必然也】火出于夏为三月【谓昏见】于商为四月于周为五月夏数得天【得天正】若火作其四国当之在宋卫陈郑乎宋大辰之虚也【大辰大火宋分野】陈大皞之虚也【大皞居陈木火所自出】郑祝融之虚也【祝融高辛氏之火正居郑】皆火房也星孛及汉汉水祥也【天汉水也】卫颛顼之虚也故为帝丘其星为大水【衞星营室营室水也】水火之牡也【牡雄也】其以丙子若壬午作乎水火所以合也【丙午火壬子水水火合而相薄水少而火多故水不胜火】若火入而伏必以壬午不过其见之月【火见周之五月】郑禆灶言于子产曰宋衞陈郑将同日火若我用瓘斝玉瓒郑必不火【瓘珪也斝玉爵也瓒勺也欲以禳火】子产弗与【以为天灾流行非禳所息故也为明年宋衞陈郑灾传】
　　【公羊传】孛者何彗星也其言于大辰何在大辰也大辰者何大火也【大火心也东方苍龙七宿之一在中最明以候四时故曰大辰辰时也】大火为大辰伐为大辰【伐谓参伐也伐星在参傍与参连体大火与伐天所以示民时早晚天下所取正故同为大辰】北辰亦为大辰【北辰北极居天之中以正四时故亦谓之大辰】何以书记异也
　　【谷梁传】一有一亡曰有于大辰者滥于大辰也【刘向曰大辰者大火也不曰孛于大火而曰大辰者谓滥于苍龙之体不独加大火】
　　大辰心星也前汉书五行志云心天子之象也天文志云心三星中星曰明堂天子位为大辰彗加于心其祲大矣当其时申湏梓愼禆灶皆以为火灾至宋胡氏安国则以为应在后五年王室子朝之乱春秋纪灾异而不言其事应见人君当谨天戒修德以弭灾而事应则不可以常也必求其説则时有不应而转以天变为不足畏矣
　　楚人及吴战于长岸【长岸杜注楚地今江南当涂县西南有西梁山与东梁山夹江相对亦曰天门山郡国志春秋楚获吴余皇处也】
　　【左传】吴伐楚阳匄为令尹【阳匄穆王曾孙令尹子瑕】卜战不吉司马子鱼曰我得上流何故不吉【子鱼公子鲂也顺江而下易用胜敌】且楚故司马令我请改卜令曰鲂也以其属死之楚师继之尚大克之吉战于长岸子鱼先死楚师继之大败吴师获其乘舟余皇【余皇舟名】使随人与后至者守之环而堑之及泉【环周也】盈其隧炭陈以待命【隧出入道炭火也盈路置火以防吴人言其守之严密】吴公子光请于其众曰【光诸樊子阖庐】防先王之乘舟岂唯光之罪众亦有焉请借取之以救死【借众之力以取舟】众许之使长鬣者三人潜伏于舟侧【长鬛多髭须与吴人异形状诈为楚人】曰我呼余皇则对师夜从之【师吴师也】三呼皆迭对楚人从而杀之楚师乱吴人大败之取余皇以归【传言吴光有谋】
　　【公羊传】诈战不言战此其言战何【据于越败吴于檇李】敌也【俱无胜负不可言败故言战】
　　【谷梁传】两夷狄曰败【于越败吴于檇李是也】中国与夷狄亦曰败【晋荀吴败狄于大是也】楚人及吴战于长岸进楚子故曰战楚先胜吴吴复胜楚胜负相敌故言战不言败据传五年吴尝败楚于鹊岸不书六年败楚于房钟不书书伐吴而已至是始书战着其国势匹敌而抗兵相加也
　　十有八年春
　　【附録左传】十八年春王二月乙夘周毛得杀毛伯过而代之【毛伯过周大夫得过之族】苌曰毛得必亡是昆吾稔之日也【昆吾夏伯稔熟也侈恶积熟以乙夘日与桀同诛】侈故之以而毛得以济侈于王都不亡何待【为二十六年毛伯奔楚传】
　　王三月曹伯湏卒
　　【左传】三月曹平公卒【为下防见原伯张本】
　　夏五月壬午宋衞陈郑灾
　　【左传】夏五月火始昏见丙子风梓慎曰是谓融风火之始也【东北曰融风融风木也木为火母故曰火之始】七日其火作乎【从丙子至壬午七日壬午水火合之日故知当火作】戊寅风甚壬午大甚宋衞陈郑皆火梓慎登大庭氏之库以望之【大庭氏杜注古国名在鲁城内鲁于其处作库高显故登以望气参近占以审前年之言】曰宋衞陈郑也数日皆来告火禆灶曰不用吾言郑又将火【前年禆灶欲用瓘斝禳火子产不聼今复请用之】郑人请用之子产不可子大叔曰寳以保民也若有火国几亡可以救亡子何爱焉子产曰天道远人道迩非所及也何以知之灶焉知天道是亦多言矣岂不或信【多言者或时有中】遂不与亦不复火郑之未灾也里析告子产曰将有大祥【里析郑大夫祥变异之气】民震动国几亡吾身泯焉弗良及也【言将先灾死】国迁其可乎子产曰虽可吾不足以定迁矣【子产知天灾不可逃非迁所免故托以知不足】及火里析死矣未子产使舆三十人迁其柩火作子产辞晋公子公孙于东门【晋人新来未入者】使司宼出新客禁旧客勿出于宫【为其知国情不欲令去】使子寛子上廵羣屏摄至于大宫【二子郑大夫屏摄祭祀之位大宫郑祖庙廵行宗庙不使火得及之】使公孙登徙大【登开卜大夫】使祝史徙主祏于周庙告于先君【祏庙主石函周庙厉王庙也有火灾故合羣主于祖庙易救护】使府人库人各儆其事商成公儆司宫【商成公郑大夫】出旧宫人寘诸火所不及司马司宼列居火道【备非常也】行火所焮【焮炙也】城下之人伍列登城【备奸也】明日使野司宼各保其征【野司宼县士也戒使各保其所应受征役之人皆令具备以待上命】郊人助祝史除于国北【为祭处于国北方就大隂禳火】禳火于防回禄【防水神回禄火神】祈于四鄘【鄘城也城积土隂气所聚故祈祭之以禳火之余灾】书焚室而寛其征与之材三日哭国不市使行人告于诸侯宋衞皆如是陈不救火许不吊灾君子是以知陈许之先亡也【不义所以亡公羊传】何以书记异也何异尔异其同日而俱灾也外异不书此何以书为天下记异也
　　【谷梁传】其志以同日也其日亦以同日也或曰人有谓郑子产曰某日有灾子产曰天者神子恶知之是人也同日为四国灾也
　　四国同日而灾非人力所为也传载禆灶豫知其兆请禳而子产不许盖知天道之远一以人事为凭故灶言郑又当火卒亦不应观此益信古人以德消变人事诚修在天之祸福实有可移之理矣
　　六月邾人入鄅【鄅杜注妘姓国在琅琊开阳县今山东沂州北有开阳故城】
　　【左传】六月鄅人借稻【其君自出借稻盖履行之】邾人袭鄅鄅人将闭门邾人羊罗摄其首焉【斩得闭门者头】遂入之尽俘以归鄅子曰余无归矣从帑于邾邾荘公反鄅夫人而舍其女【为明年宋伐邾起】
　　秋曹平公
　　【左传】秋曹平公往者见周原伯鲁焉【原伯鲁周大夫】与之语不説学归以语闵子马闵子马曰周其乱乎夫必多有是説而后及其大人【大人在位者】大人患失而惑【患有学而失道者以惑其意】又曰可以无学无学不害不害而不学则苟而可于是乎下陵上替能无乱乎夫学殖也【殖生长也言学之进徳如农之殖苖日新月盛】不学将落原氏其亡乎
　　【附録左传】七月郑子产为火故大为社【为治也】祓禳于四方振除火灾礼也乃简兵大搜将为搜除【治兵于庙城内地迫故除广之】子大叔之庙在道南其寝在道北其庭小【庭搜场也】过期二日使除徒陈于道南庙北曰子产过女而命速除乃毁于而乡【毁女所乡】子产朝过而怒之【怒不毁】除者南毁子产及冲使从者止之曰毁于北方【言子产仁不忍毁人庙】火之作也子产授兵登陴子大叔曰晋无乃讨乎【辞晋公子公孙而授兵似若叛晋】子产曰吾闻之小国忘守则危况有灾乎国之不可小有备故也既晋之边吏让郑曰郑国有灾晋君大夫不敢宁居卜筮走望不爱牲玉郑之有灾寡君之忧也今执事然授兵登陴【然劲忿貌】将以谁罪边人恐惧不敢不告子产对曰若吾子之言敝邑之灾君之忧也敝邑失政天降之灾又惧谗慝之间谋之以啓贪人荐为敝邑不利以重君之忧幸而不亡犹可説也不幸而亡君虽忧之亦无及也郑有他竟望走在晋【言郑虽与他国为竟毎瞻望晋归赴之】既事晋矣其敢有二心【传言子产有备】
　　冬许迁于白羽
　　【左传】楚左尹王子胜言于楚子曰许于郑仇敌也而居楚地以不礼于郑【十五年平王复迁邑许自夷还居叶恃楚而不事郑】晋郑方睦郑若伐许而晋助之楚防地矣君盍迁许许不专于楚郑方有令政许曰人示旧国也【许先郑封】郑曰余俘邑也【隠十一年郑灭许而复存之故曰俘邑】叶在楚国方城外之蔽也土不可易【易轻也】国不可小【谓郑】许不可俘雠不可啓君其圗之楚子説冬楚子使王子胜迁许于析实白羽【于传时白羽改为析】











　　日讲春秋觧义卷五十二
　　钦定四库全书
　　日讲春秋解义卷五十三
　　昭公
　　十有九年春
　　【附録左传】十九年春楚工尹赤迁阴于下阴【阴杜注隂县属南乡郡今湖广光化县西汉水西岸有古隂县城】令尹子瑕城郏【郏亦楚邑】叔孙昭子曰楚不在诸侯矣其仅自完也以持其世而已【迁隂城郏皆欲以自完守】　楚子之在蔡也郹阳封人之女奔之【郹阳杜注蔡邑当在今新蔡县境】生大子建及即位使伍奢爲之师【伍奢伍举之子伍员之父】费无极爲少师无宠焉欲谮诸王曰建可室矣【室妻也】王爲之聘于秦无极与逆劝王取之正月楚夫人嬴氏至自秦【爲下拜夫人起】
　　宋公伐邾
　　【左传】鄅夫人宋向戌之女也故向宁请师【寜向戌子请宋公伐邾】二月宋公伐邾围虫【虫杜注邾邑当在今山东济宁州境】三月取之乃尽归鄅俘
　　天下无霸邾以蕞尔小邦逞其暴横而宋元于此能一正入鄅之乱此所谓声罪执言之师也
　　夏五月戊辰许世子止弑其君买
　　【左传】夏许悼公疟五月戊辰饮大子止之药卒【止独进药不由医】大子奔晋书曰弑其君君子曰尽心力以事君舎药物可也【药物有毒当由医非凡人所知讥止不舍药物所以加弑君之名】
　　【谷梁传】日弑正卒也【凡弑不书日此弑而日知买爲正卒也】正卒则止不弑也不弑而曰弑责止也【责止不尝药】止曰我与夫弑者不立乎其位以与其弟虺哭泣歠飦粥嗌不容粒【嗌喉也】未逾年而死故君子卽止自责而责之也【就其有自责心故以备礼责之】
　　许悼公饮世子止之药而卒事与楚商臣蔡般异而同以弑书何也药出于止而君死于药则止虽非弑而弑君之罪止有不得辞者故加弑焉所以敎天下之爲臣子者也其异于商臣般者过与故之不同耳其心不同而春秋之文一施之何以辨乎观商臣般皆立乎其位而止则弗立乎其位比事以推而止之不志乎弑亦可见矣且许与陈蔡皆密迩于楚许且近迁于白羽矣楚虔能假讨贼之名以灭陈蔡何弃疾遂释许而不问乎此又可寻迹推理而知之者也
　　已夘地震
　　经书地震者五而昭公之世再见地臣道也义主安静时季孙僭窃臣道失常天心谴告而昭公漫不知省其及宜矣
　　【附录左传】邾人郳人徐人会宋公乙亥同盟于虫【终宋公伐邾事】楚子为舟师以伐濮【濮杜注南夷】费无极言于楚子曰
</div>
    <div class="pagination">
<a href="日讲春秋解义_page59.html">上一页</a><span>...</span><a href="日讲春秋解义_page55.html">55</a><a href="日讲春秋解义_page56.html">56</a><a href="日讲春秋解义_page57.html">57</a><a href="日讲春秋解义_page58.html">58</a><a href="日讲春秋解义_page59.html">59</a><span class="current-page">60</span><a href="日讲春秋解义_page61.html">61</a><a href="日讲春秋解义_page62.html">62</a><a href="日讲春秋解义_page63.html">63</a><a href="日讲春秋解义_page64.html">64</a><a href="日讲春秋解义_page65.html">65</a><span>...</span><a href="日讲春秋解义_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
