<!DOCTYPE html>
<html>
<head>
    <meta charset="UTF-8">
    <title>春秋究遗 - 第 28 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋究遗 - 第 28 页/共 38 页</h1>
    <div class="content">　　冬十月庚辰朔日有食之
　　戴氏震曰日月之行终古不变凡日食后越五月六月可再食无比月频食之理襄此年己酉推九月定朔庚戌日申时合朔入食限十月庚辰朔不入食限二十四年壬子七月甲子朔入食限八月癸巳不入食限先儒蔡氏曰想因当时史官算失一闰误以二十一年之九月作十月朔日食二十四年七月作八月朔日食已书之史既而见其失閠不合也乃于两年各补足一閠书为九月朔日食七月朔日食两册俱存而后之修史者并録之也按比月频食汉初纲目两书之岂皆误耶存考
　　曹伯来朝
　　公防晋侯齐侯宋公衞侯郑伯曹伯莒子邾子于商任传锢栾氏也
　　二十有二年春王正月公至自会
　　夏四月
　　秋七月辛酉叔老卒
　　冬公会晋侯齐侯宋公衞侯郑伯曹伯莒子邾子薛伯杞伯小邾子于沙随
　　传复锢栾氏也
　　公至自会
　　楚杀其大夫公子追舒
　　公子而不为大夫者即不称公子既称公子矣则其为大夫可知乃必以大夫书者公子亲属而其为国体之所系者大夫也文自不得从省
　　二十有三年春王二月癸酉朔日有食之
　　三月己巳杞伯匄卒
　　夏邾畀我来奔
　　畀我庶其之党来奔故书
　　葬杞孝公
　　陈杀其大夫庆虎及庆寅陈侯之弟黄自楚归于陈传陈侯如楚公子黄愬二庆于楚楚人召之庆氏以陈叛夏屈建从陈侯围陈遂杀庆虎庆寅楚人纳公子黄按不书楚纳者陈侯亦知其无罪非内不受者比故以自归为文
　　晋栾盈复入于晋入于曲沃
　　传晋将嫁女于呉齐侯使析归父媵之以籓载栾盈及其士纳诸曲沃四月栾盈帅曲沃之甲因魏献子以昼入綘范宣子奉公以如固宫范氏之徒在台后栾氏乘公门范鞅用剑以帅卒栾氏退栾盈奔曲沃晋人围之按先书入晋者当盈入綘之时晋人不知其先入曲沃也及败奔曲沃乃以其状告故先书复入于晋后书入于曲沃不书叛者借齐之力而求入则未入之先早已有无君之心矣未入而有无君之心是叛在入先不待入而后书叛也叛在入先又入而欲为乱于国罪有重科故曰复与宋鱼石复入于彭城其义正同不书自齐者以潜入故
　　秋齐侯伐衞遂伐晋
　　遂者继事之词而有归重之意齐纳栾盈不遂利晋之难而伐之其意不在衞也
　　八月叔孙豹帅师救晋次于雍榆
　　以救晋出师而盘桓于雍榆畏齐而不敢进也
　　己卯仲孙蔑卒
　　冬十月乙亥臧孙纥出奔邾
　　季武子无适子公鉏长而爱悼子访诸臧纥纥请立之故公鉏怨臧氏孟庄子卒公鉏为立其庶子羯使讐臧氏遂诬告季孙曰臧氏将为乱季孙怒命攻臧氏乙亥臧纥斩鹿门之闗以出奔邾
　　晋人杀栾盈
　　杀大夫不去其官不以贤愚异惟栾盈及郑良霄不书大夫者以奔而位絶也杀称人者既不书大夫矣则于国体无所伤故不称国杀而两下相杀不志于春秋例不当目其人也以其用大众攻而杀之故称人杀文当然耳先儒或谓同于讨贼之辞以为盈与霄使得所欲势必至于弑君其説恐不确盈与霄使得所欲不过逐范氏公孙黑而专其国政耳春秋时世卿相仇杀如此类者多矣安得便蔽以弑君之罪哉
　　齐侯袭莒
　　传齐侯还自晋不入遂袭莒门于且于伤股而退明日将复战杞殖华还先遇莒子于蒲侯氏莒子亲鼓之获杞殖莒人行成按春秋书袭惟此一见
　　二十有四年春叔孙豹如晋
　　仲孙羯帅师侵齐
　　传晋故也
　　夏楚子伐呉
　　传楚子为舟师以伐呉不为军政无功而还
　　秋七月甲子朔日有食之既
　　齐崔杼帅师伐莒
　　传齐侯既伐晋而惧将欲见楚子楚子使防启疆如齐聘且请期秋齐侯闻将有晋师使陈无宇从启疆如楚乞师崔杼帅师送之遂伐莒侵介根
　　大水
　　八月癸巳朔日有食之
　　公会晋侯宋公衞侯郑伯曹伯莒子邾子滕子薛伯杞伯小邾子于夷仪
　　传将以伐齐水不克按晋是时国势不竞其会而不伐者葢有所畏耳曰水不克者乃其掩饰之词
　　冬楚子蔡侯陈侯许男伐郑
　　楚伐郑以救齐不书救齐者必郑以伐告诸侯救郑不书者不成乎救也
　　公至自会
　　陈鍼宜咎出奔楚
　　传陈人复讨庆氏之党鍼宜咎出奔楚
　　叔孙豹如京师
　　传齐人城郏穆叔如周聘且贺城杜注洛谷鬭毁王宫齐叛晋欲求媚于王故为王城之按鲁自宣七年蔑如京师后不聘王者四十余年矣至是而豹如京师者葢因齐为王城郏故欲假王宠以释齐怨也
　　大饥
　　二十五年春齐崔杼帅师伐我北鄙
　　传以报孝伯之役也孝伯即仲孙羯
　　夏五月乙亥齐崔杼弑其君光
　　传齐棠公之妻东郭偃之姊也偃臣崔武子棠公死偃御武子以吊焉见棠姜而美之遂取之庄公通焉骤如崔氏以崔子之冠赐人崔子因是欲弑公夏五月莒子朝于齐甲戌飨诸北郭崔子称疾不视事乙亥公问崔子遂从姜氏姜入于室与崔子自侧户出甲兴公逾墙射之中股反坠遂弑之
　　公会晋侯宋公衞侯郑伯曹伯莒子邾子滕子薛伯杞伯小邾子于夷仪
　　传会于夷仪以报朝歌之役齐人以庄公説使隰鉏请成庆封如师晋侯许之望溪先生曰受赂不讨齐乱而诸侯列序观此则知盟扈会扈诸侯不序先儒以为不能讨贼故畧之失其义矣
　　六月壬子郑公孙舍之帅师入陈
　　传初陈侯会楚子伐郑当陈隧者井堙木刋郑人怨之六月郑子展子产帅车七百乘伐陈宵突陈城遂入之
　　秋八月己巳诸侯同盟于重丘
　　复书同盟者有栾盈之乱以盟主而见伐于齐其势防于不振故复修同盟之礼不敢以主盟自居也诸侯即会于夷仪之诸侯前目故后凡杜注伐齐而书同盟以明齐亦同盟按九年同盟于戯十一年同盟于亳城北杜注皆云伐郑而书同盟则郑受盟可知与此注齐亦同盟同其説恐不确凡春秋书同盟皆伯主嫌于专主其事故谦言已与诸侯同为此盟焉耳非谓与所伐之国同盟也况此经统言诸侯前目故后凡前目之所无者后凡安得而有之故所为诸侯者单指在会之诸侯而言齐原不在所同之内其预盟固可书同盟即不预盟亦可书同盟也若如杜注云伐齐而书同盟以明齐亦同盟则如柯陵之盟郑实不服何亦以同盟书乎彼其所以但书同盟不问所伐之国与盟不与盟而为是一施之辞者春秋因史作经凡事之首尾不必备伐国而同盟宜书至所伐之国或服而与盟或不服而不与盟皆战事之首尾耳固春秋之所不必备其辞者也如晋楚争郑而郑及晋楚平皆不书即此义重丘之盟据陈文子重丘之盟未可忘语齐之预盟不待言而春秋不书者以例本不应书也例本不应书则其书诸侯同盟齐必不在所同之内又何疑乎杜注既不得其解而从为之辞而刘氏又以齐不与盟屑屑焉而与之争所为齐固失之而楚亦未为得也
　　公至自会
　　衞侯入于夷仪
　　夷仪非国都也故书入未返国故不名郑伯突入于栎称名者以返国不书故
　　楚屈建帅师灭舒鸠
　　呉以舟师之役召舒鸠人舒鸠人叛楚楚子师于荒蒲使让之舒鸠请受盟楚师还二十五年舒鸠人卒叛楚楚令尹子木伐之及离城呉人救之简师会之呉师大败遂围舒鸠舒鸠溃遂灭之
　　冬郑公孙夏帅师伐陈
　　传郑复伐陈及郑平
　　十有二月呉子遏伐楚门于巢卒
　　传呉子诸樊伐楚以报舟师之役门于巢巢牛臣隐于短垣以射之卒按呉子伐楚不应名名以卒故
　　二十有六年春王二月辛卯衞甯喜弑其君剽
　　传衞献公自夷仪使与甯喜言甯喜曰必子鲜在二十六年公使子鲜为复辞敬姒强命之对曰君无信臣惧不免敬姒曰虽然以吾故也子鲜不获命于敬姒以公命与甯喜言曰苟反政由甯氏祭则寡人二月庚寅甯喜右宰谷攻孙氏不克伯国伤孙氏夜哭甯子复攻孙氏克之辛卯杀子叔及太子角杜注子叔衞侯剽言子叔剽无谥也按剽簒立而以弑其君书者与文十八年书齐人弑其君商人义同
　　衞孙林父入于戚以叛
　　入者由外而内之辞大夫而据其私邑以叛则又以其国都为外而以其私邑为内矣故曰入
　　甲午衞侯衎复归于衞
　　诸侯返国必书名更始之义也説详僖三十年衞侯郑归于衞下
　　夏晋侯使荀呉来聘
　　传晋人为孙氏故召诸侯将以讨衞也夏中行穆子来聘召公也
　　公会晋人郑良霄宋人曹人于澶渊
　　公与外大夫会盟例不书公以其降等屈班讳之也此不讳者鲁至成襄以后禄去公室凡侵伐会盟之事皆三桓主之虽公亲在行止供大夫之役耳非公之自为降等屈班也故不讳与蜀之盟不讳公其义同晋宋称人必非卿使宋果向戌肯居郑下哉左传尊公与后之説不足信郑良霄以名见则外大夫与公会无贬而称人之例审矣然则邢丘之会何以卿皆称人葢晋侯之降等屈班必人诸侯之大夫而其失始见也
　　秋宋公杀其世子痤
　　宋世子痤美而狠合左师畏而恶之寺人惠墙伊戾为太子内师而无宠谗太子将为乱公囚太子乃缢而死杀太子目君甚之也
　　晋人执衞甯喜
　　传公会晋赵武宋向戌郑良霄曹人于澶渊以讨衞疆戚田取衞西鄙懿氏六十以与孙氏于是衞侯会之晋人执衞甯喜北宫遗使女齐以先归衞侯如晋晋人执而囚之于士弱氏按执衞侯不书不以告也
　　八月壬午许男甯卒于楚
　　传许灵公如楚请伐郑曰师不兴孤不归矣八月卒于楚楚子曰不伐郑何以求诸侯十月楚子伐郑
　　冬楚子蔡侯陈侯伐郑
　　葬许灵公
　　二十有七年春齐侯使庆封来聘
　　夏叔孙豹会晋赵武楚屈建蔡公孙归生衞石恶陈孔奂郑良霄许人曹人于宋
　　传宋向戌善于赵文子又善于令尹子木欲弭诸侯之兵以为名如晋告赵孟许之如楚楚亦许之告齐秦亦许之皆告于小国为会于宋杜注按传会者十四国齐秦不交相见邾滕为私属皆不与盟宋为主人地于宋则与盟可知故经惟序九国大夫楚先晋歃而书先晋贵信也陈于晋会常在衞上孔奂非上卿故在石恶下按楚先晋歃乃盟也此书会故先晋会之所以先晋者葢屈建欲盟先晋歃故于会特推赵武以晋楚狎主夏盟会既先晋则盟自应先楚持此为词度赵武无以难之故会先晋者乃楚人之狡谋非圣人之贵信也圣人因史作经凡会盟列序皆鲁史旧文故当时载书所次多与周班不合者圣人皆仍之而无所改正乃于此而独以贵信先晋也理不宜然又据传称宋公兼享晋楚之大夫赵孟为客使非会已先晋宋为地主安敢蔑视楚卿而遽尊赵孟且子木亦安能无言乎地于宋即不序宋者晋自文公后主盟中夏者近百年当时诸侯虽亦徃徃从楚然终惴惴焉惟晋之讨是惧迨宋向戌欲弭兵而为此会于是楚以僭王之国竟公然与晋并列一时两伯而不复有所轩轾此非天下之小故也圣人安得不变文以见义乎故列序诸国独没宋不书葢专以合晋楚之成致楚氛益炽为宋向戌罪若列序诸国仍书宋向戌于晋楚大夫之后则为会盟之常词而习其读者弗之察矣惟没宋不书使不与蔡衞陈郑诸国相混第直书其会所之在宋而归咎向戌之意以语气求之自隐然见于言外此圣人之文所为游夏不能赞一辞者欤杜注非是其辨更详具僖十九年盟于齐下
　　衞杀其大夫甯喜
　　患其专而杀之不以其罪也故从杀大夫之恒辞
　　衞侯之弟鱄出奔晋
　　衞侯既杀甯喜鱄病失言故出奔称衞侯之弟者恒辞也先儒以为罪衞侯误矣衞侯病在食言耳非不友于其弟也鱄称弟不足以罪之
　　秋七月辛巳豹及诸侯之大夫盟于宋
　　豹去氏者承上文从省大夫而系于诸侯义具三年及陈袁侨盟下凡公与外诸侯防盟皆前目后凡不覆书公及以鲁君例鲁卿则此亦止应书诸侯之大夫盟于宋而独覆书豹及者会先晋而盟先楚与寻常会盟皆以晋为主者不同故覆书豹及使若为异事者然此与定四年臯鼬之盟覆书公及其义正同再书于宋者会盟不同日例应再书其地也
　　冬十有二月乙亥朔日有食之
　　二十有八年春无冰
　　夏衞石恶出奔晋
</div>
    <div class="pagination">
<a href="春秋究遗_page27.html">上一页</a><span>...</span><a href="春秋究遗_page23.html">23</a><a href="春秋究遗_page24.html">24</a><a href="春秋究遗_page25.html">25</a><a href="春秋究遗_page26.html">26</a><a href="春秋究遗_page27.html">27</a><span class="current-page">28</span><a href="春秋究遗_page29.html">29</a><a href="春秋究遗_page30.html">30</a><a href="春秋究遗_page31.html">31</a><a href="春秋究遗_page32.html">32</a><a href="春秋究遗_page33.html">33</a><span>...</span><a href="春秋究遗_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
