<!DOCTYPE html>
<html>
<head>
    <meta charset="UTF-8">
    <title>高氏春秋集注 - 第 18 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>高氏春秋集注 - 第 18 页/共 40 页</h1>
    <div class="content">　　六月戊辰公子遂及齐侯盟于郪丘
　　阳谷之会齐侯弗及盟者非特行父奉使之失也晋为鲁故会诸侯于扈将以伐齐齐侯赂之遂不果伐于是齐侯欲取偿于鲁焉至是公使公子遂纳赂于齐而复求盟所以得盟于郪丘则有辞矣谓公四不视朔实有疾故也然则春秋书公四不视朔非特讥公之怠亦以见公子遂得盟之因则知此盟非齐侯之所欲故明年齐侯复伐我西鄙仅能少纾而已是以谨而日之
　　秋八月辛未夫人姜氏薨毁泉台
　　有蛇自泉台出而声姜薨故毁之盖讥其妄畏妖祥非民之道也夫泉台先君之所筑也重民力而为之又重民力而毁之不如勿处而已矣
　　楚人秦人巴人灭庸
　　楚率秦巴以灭人之国则秦又听服于楚矣夫城濮之役秦人在焉自是遂与中国盟防而晋襄因殽之役报复不已自是失秦矣夫秦兵之强后世莫及焉使其协和以攘楚且讨其弑君父之罪盖有余力而晋襄反弃秦以资楚此中国所以不振也故春秋前书秦人入鄀此书楚人秦人巴人灭庸以致意焉
　　冬十有一月宋人弑其君杵臼
　　宋昭公立九年不能其大夫国人襄夫人亦恶之乃因其田使帅甸攻而弑之立其弟鲍是为文公其称人以弑见国乱而无主名者所以儆天下后世之为人君者也不书葬贼不讨也不讨贼者嗣君之罪也或曰杵臼之死襄夫人为之也虽因国人以首祸岂得遂委之于众耶夫夫人淫于其国又安能有所为由杵臼失众之久故能乗间而发若专归其罪于夫人则杵臼失众之恶无自而见惟以众言之则夫人之罪在中矣此之谓善志或曰春秋之世君以无道致祸者众矣独杵臼与齐商人莒密州称人弑何哉天之所废必若桀纣然以桀之虐民欲与之偕亾而成汤放之犹有慙德以纣之不善亿兆离心而文王事之犹不敢违况君罪未至此而辄为贼害之计乎故春秋书弑贼之名所以正臣子之恶凡称人者所以示人君之戒
　　十有七年春晋人衞人陈人郑人伐宋
　　宋人弑君而晋荀林父会衞孔达陈公孙宁郑石楚同讨之遂立文公而还夫行天讨而反成其乱失天职也故不以卿书昔田常弑简公孔子沐浴请讨之曰以吾从大夫之后不敢不告也况正居卿位大夫之职者乎春秋诛逆乱如鲁宣公者与谋也如楚公子比者与事也若宋文公始无弑君之谋终无弑君之逆而天下以为弑君者有其情也今诸国之师不能探其情而无所委罪焉贬而人之不亦宜乎自闵僖以来陈常在衞上今卿会在卫下非上卿故也
　　夏四月葬我小君声姜
　　邦君之妻君称之曰夫人夫人自称曰小童邦人称之曰君夫人称诸异邦曰寡小君异邦人称之亦曰君夫人葬夫人而称小君者自四方防葬者言之故用称诸异邦之辞也九月而葬慢也不称僖姜而别为之諡非礼也文公三不与诸侯盟会四不视朔又慢葬其君母则公之怠于国事可知也已
　　齐侯伐我西鄙
　　齐犹以公不亲盟复来讨焉于此见郪丘之盟无益矣
　　六月癸未公及齐侯盟于谷
　　晋不能救故公竟不免亲与齐盟然书公及者是公欲之正其终者商人终欲盟公而肆伐不已一盟而退师公之善意也是以谨而日之
　　诸侯会于扈
　　前书诸侯盟于扈为不能讨齐略也此书诸侯会于扈为不能讨宋略也宋文定而昭公之贼不讨则是辅其乱也故不复列序诸侯见中国无霸主也
　　秋公至自谷
　　谷本齐地僖二十六年公以楚师伐齐取之齐人以是憾鲁今公不与扈之防而盟强齐于谷苟免齐难而已是可危也且书至自谷则不会于扈可知矣
　　冬公子遂如齐
　　拜谷之盟也公已与齐侯盟而公子遂复往者政在遂故也且见齐侯篡弑而诸侯反畏之如此
　　十有八年春王二月丁丑公薨于台下
　　台下非死所不正其终也
　　秦伯防卒
　　秦虽伯益之后本附庸也僻在西夷自秦仲始大至平王时秦襄始有功于周室列于诸侯赐爵为伯及穆公与于城濮之战自后与中国交聘盟会遂霸西戎九年来归僖公成风之禭始与鲁通好至是遂书其卒而吊其丧也
　　夏五月戊戌齐人弑其君商人
　　春秋之法弑君之贼以弑君讨之则以贼书商人弑君自立至于五年宜加讨贼之词而称齐人弑其君者齐人恬不讨贼皆北面事之遂令商人专行无道而邴歜阎职乃自以私怨杀之故以弑君之罪归之齐人以诛乱贼之党且见齐无臣子而商人得遂为君也既君之复弑之则篡弑代立相弑之祸何时而已故虽鲁桓篡弑自立圣人不没其罪然亦从而君之名以着商人有以致之也于是齐人废其子而迎公子元于衞而立之元桓公子也是为恵公
　　六月癸酉葬我君文公
　　慈恩爱民曰文此臣子之私諡也
　　冬十月子卒
　　子者文公之世子恶也子般子野卒皆名此不名何也不忍言也文公夫人姜氏生恶及视其次妃敬嬴生宣公而私事公子遂于是公子遂杀子恶及其母视而立宣公宣公之立与闻乎弑也故子恶虽未逾年未成君圣人不忍名也是时叔彭生死君命何以不书贬也人臣无将将则必诛公子遂之将彭生知之矣昉乎杀子恶而立宣公者彭生为之也是以贬而不书也
　　夫人姜氏归于齐
　　此书归者大归也一去不返之辞也夫亡矣子弑矣而逆贼篡立矣嬴氏为君母矣是夫人有可去之道故自归于齐焉君子以为姜氏见微者也先书子卒而继书夫人姜氏归于齐则知恶及视皆死而夫人无所依矣
　　季孙行父如齐
　　前乎子卒书如齐后乎子卒书如齐齐与闻乎故也所以恶齐也而季孙行父之罪则又不待贬絶而见者按左氏宣十八年公薨季孙行父言于朝曰使我杀适立庶以失大援者仲也夫乃逐遂之族以此验之行父实与公子遂同弑子恶而立宣公故夫人姜氏归于齐而行父遽如齐焉恶实齐之甥恐齐人听夫人之诉而来讨于是议纳赂以请平焉此见鲁国臣子之罪皆不可胜诛也
　　莒弑其君庶其
　　莒纪公生太子仆及季佗爱季佗而黜仆且多行无礼于国仆因国人以弑纪公故称国以弑专罪嗣君也盖与杀大夫称国同义春秋称国弑君者四皆罪其嗣君














　　春秋集注巻二十
<经部,春秋类,高氏春秋集注>
　　钦定四库全书
　　春秋集注卷二十一
　　宋　高闶　撰
　　宣公一
　　元年春王正月公即位
　　宣公受弑贼之立而不复讨贼是与闻乎弑也是篡也此不天无王之甚而书春王正月公即位者以天道王法正其自即位之罪也其自即位奈何以不弑自居圣人因如其意而书之此春秋之诛意也宣公之弑虽天王不问方伯不讨而夫人姜氏归于齐齐岂不知其簒弑乎曰齐人之知乃在夫人未归之前盖同恶相济已先许其复通婚姻之好矣
　　公子遂如齐逆女
　　不待丧毕亲迎而公子遂遽如齐逆女者此乃公子遂之本谋恐姻好久不通而齐人来讨也且娶于齐则公因得以列于会而诸侯不复讨矣公子遂之情状可知也夫逆女亲者也使大夫非正也公子遂盖公族之尊者尤不可也而不惮如齐者势不能自已故尔始文公未终丧而娶故其子遂于即位之初而逆女
　　三月遂以夫人妇姜至自齐
　　不直书夫人妇姜至自齐而称遂以者明公子遂不当以夫人归也婚礼莫重乎亲迎岂容大夫得以归哉不称公子者一事再见卒名也文公逆妇姜于齐不称夫人自逆故也此称夫人者臣下之辞也不称氏者夫人当待礼而行如野麕草虫之诗盖古者一礼不备女不肯行故诗曰虽速我讼亦不女从虽速我狱室家不足今公以丧娶又不亲迎夫人不能以礼自固而公子遂以之归故去氏以贬之妇者有姑之辞曰夫人姜氏至自齐可也而曰妇者姑敬嬴也敬嬴也而姑之盖以是暴其恶也曷为暴其恶敬嬴以嬖妾私事襄仲而以其子属之杀世嫡兄弟出主君夫人乃援成风故事即以子贵为国母今斩焉在衰绖之中而请婚纳妇此其罪之未见者也故因夫人至特称妇姜以显之此春秋推见至隐着妾母当国用事为后世鉴也有姑则以妇礼至无姑则专以夫人之礼至书至自齐又见齐人以非礼嫁女失父母国之道矣
　　夏季孙行父如齐
　　公既婚矣然后季文子如齐纳赂请列于会盖春秋时凡国君不以其道立苟得一与于诸侯之会则他国不得复讨其罪所以季文子不惮自行者欲假大国之权以定宣公之位也宣公之位定则一时臣子党乱误国之罪庶皆可以逃矣昔人称季文子三思而后行今当鲁国丧祸之际而举动乖错如此安在其为三思哉是必思之过多而方寸乱矣故孔子曰再斯可矣盖讥之也
　　晋放其大夫胥甲父于衞
　　舜放驩兜于崇山此天子之讨有罪也诸侯之大夫有罪则当请于天子或杀或放上由天子不得自专也故专杀大夫王法之所不容今晋乃专放其大夫可乎然放与逐不同放犹有礼焉退之以礼不深罪之也然舜治驩兜之罪而放之崇山者投之逺方也崇山犹在吾封疆之内非蛮夷外国也今晋之于衞同为列国尔晋辄放其有罪之臣于衞是鄙衞也是直以蛮徼待吾同列之国也衞人受晋之逐臣而不辞岂亦迫于大国之势欤按文公十二年河曲之战晋人将薄秦人于河胥甲赵穿当军门呼曰薄人于险无勇也乃止至是晋人讨不用命者乃放胥甲于衞夫胥甲赵穿之罪一也放甲而舎穿是政之不一也以非其罪故特加父字以别之异乎蔡之公孙猎也晋主诸侯而内讨如此又安能正鲁
　　公会齐侯于平州
　　春秋凡簒立者诸侯一与之会则他国不得复讨遂列于诸侯之会而以成君书之罪诸侯也非有王命则国人亦不得讨之恐滋乱也此当时大概然尔今宣公与齐侯虽同恶相济然实公欲为此会而不书及者讨贼之辞也凡乱臣贼子必深絶其党而为恶者孤矣故书会而不言及
　　公子遂如齐
　　此又如齐者谢得会也前年公子遂与叔孙得臣如齐请于齐侯归弑其君出其母而立宣公今年公子遂得为公冒丧逆女季孙行父又为之纳赂请会齐惠公新遭弑逆之变而助成弑嫡之谋不念出姜之戚而继为丧婚之好贪取济西之赂而遂定簒者之位废君臣兄弟夫妇之义是谓以乱济乱者也昔季子然问仲由冉求可谓大臣与孔子曰大臣以道事君不可则止今由与求可谓具臣矣然则从之者与曰弑父与君亦不从也公子遂与季孙行父叔孙得臣居大臣之位相与周旋于簒夺之事曾具臣之不若当时庶几于孔子之言者帷叔仲彭生耳自是禄去公室政在大夫鲁君遂失其民此春秋所以尽其辞也
　　六月齐人取济西田
　　此专罪齐也宣公不义得国故以先君封界之田赂齐此吾国之恶圣人为之辞曰齐人取之云尔若非我予之也齐受簒逆之赂而助之则其恶尤大春秋讨贼尤严于利其为恶而助之者所以孤其党也虽非强取要亦不义而得之所谓非其有而取之曰盗也鲁国本非宣公之所有也不义得国宜不能保其土故不云我其不书公纳赂者与郑伯假许田同义桓宣之计若出一轨春秋志之以见世平则正与法皆胜世变则乱与赂偕行自然之符可不戒诸
　　秋邾子来朝
　　首朝簒逆之贼此不待贬絶也故与滕侯朝桓之文异公羊子曰其余从同同此类是也
　　楚子郑人侵陈遂侵宋
　　十五年扈之会晋将为鲁讨齐十七年晋以诸侯之师伐宋以讨弑君之罪皆取赂而还于是郑伯以晋为不足与遂受盟于楚此虽晋有以取之然郑遽背中国而即夷狄又同楚子加兵陈宋是助夷狄以攻中国也罪不胜诛故称楚子而人郑伯所以甚郑伯之罪也非与楚子也两书侵者所以深罪郑伯此举之不义也既正此师为不义然后中国之师可举矣
　　晋赵盾帅师救陈
　　赵盾先自帅师救陈而后致中国同伐郑也然郑人连楚以侵陈与宋则晋何为独救陈曰楚郑之兵主在于陈因加于宋晋人逾宋而救陈救陈而师退是救宋也故举救陈则及宋举救宋则不及陈矣
　　宋公陈侯衞侯曹伯会晋师于棐林伐郑
　　此言赵盾救陈之师也　会晋者着诸侯为盾所致也不曰会晋赵盾者不与其以卑致尊也若列数诸侯而会赵盾则是诸侯会大夫之辞尔故止称师焉师众可以敌诸侯矣夫征伐自天子出非诸侯可得而专也诸侯专之犹不可况大夫乎自隐桓以来诸侯无大小皆专而行之及宣成而下大夫无内外皆专而行之棐林之会天下之事中国之政皆在赵盾矣
　　冬晋赵穿帅师侵崇
　　崇在西土秦与国也晋方病楚而欲得秦赵穿曰我侵崇崇急秦必救之吾以求成焉鸣呼此谬计也岂有欲求成而反加兵于他人之国乎适足以众晋之敌尔夫其谋之迂如此而当国者亦岂不为之裁正而从之乎意者穿已有逆心欲得兵权托于伐国以用其众尔故书侵以着其罪
　　晋人宋人伐郑
　　宋人怨郑伯与楚子之侵我也复请晋伐郑晋亦以前救之无功也遂连兵伐之夫晋以贪赂致诸侯之叛不能退而自责乃谋动干戈于外以遂宋之复怨况宋人弑君岂可与之合兵乎故虽讨得其罪亦皆贬而人之
　　二年春王二月壬子宋华元帅师及郑公子归生帅师战于大棘宋师贬绩获宋华元
　　大棘宋地春秋二十四战主客并书帅师者惟此及哀二年赵鞅罕达而已夫主于伐人则书帅师此主与客无辨何也盖郑公子归生兴师伐宋而来不称伐者背中国即夷狄为楚来无以为辞曲在郑也然元年秋郑人与楚子侵宋宋公既为棐林之役以报之是冬又与晋人伐郑一役而两报之遂起此役今郑师之来宋当明大义以谕之否则慎固封守使郑不得而犯焉华元乃遽帅师出与之战于是三军大败以至见获不能效死徒殄民辱国而已以见中国因夷狄之故而自相残如此故两书帅师以恶之书宋之及又书宋败深罪其不当与之战也上书宋华元矣下云获华元可也复云宋者以国系之重其以国事获也
　　秦师伐晋
　　此秦之师由晋侵崇以起之则恶在晋故秦称师称伐见此师之出有名也一侵一伐而秦晋之曲直可见矣圣人诛赵穿之意亦明矣
　　夏晋人宋人衞人陈人侵郑
　　郑为楚伐宋败其师获其大夫晋赵盾兴诸侯之师将为宋讨郑而不果者非力不足理曲故也晋惟以取赂释宋不讨以至于此故春秋着其失覊者之义既贬而人之又书侵以恶之所以甚赵盾也盾执晋政以主诸侯而二扈之盟贪宋齐之赂纵大恶而不治勤诸侯而无功故郑伯以晋为不足与道楚以伐陈宋自是楚与晋争晋不能竞反有弑逆之祸于是楚益自肆明年遂有问鼎之事
　　秋九月乙丑晋赵盾弑其君夷臯
　　诸侯以晋为盟主而晋国之政在赵盾盾之专制诸侯几二十年矣天下惟知晋之有赵盾而不知有灵公也灵公虽不德亦不堪盾之专权故有杀盾之志焉盾欲出奔而未越境其族子赵穿遂弑灵公而盾即复其位不复讨贼然则盾之臣节安在哉故圣人原其情而书之曰赵盾弑其君夷臯而不使赵穿尸其罪也诚使赵穿尸其罪则奸臣伪亡诈窜而隂使人弑其君者遂得以免其罪矣夫弑君之罪岂可计免乎况盾又使穿逆成公则其迹嫌矣故圣人正赵盾之罪以戒天下后世专权怀姧之臣也善乎西晋陈泰能明此义也方高贵乡公之见弑也抽戈者成济倡谋者贾充而当国者司马昭也昭虽流涕问策于陈泰泰曰惟斩贾充可以少谢天下尔昭问其次意在济也泰以为有进于此不见其次盖指昭也然则赵穿弑君而盾为首恶春秋之大义明矣以此为坊而邓扈乐之徒犹蒙归狱而受戮灵公立十四年赵盾使赵穿逆襄公之弟黑臀于周而立之是为成公不书葬者贼不讨也
　　冬十月乙亥天王崩
　　三年春王正月郊牛之口伤改卜牛牛死乃不郊犹三望
　　诸侯为天王崩斩衰而鲁本不当郊因丧纪而不郊可也今所以不郊者非为天王崩也牛口伤而改卜而牛又死故也且公弑君簒立无天道矣岂足对越在天乎祭天之牛或伤或死此天示变以警公也三望本因郊而设既不郊则三望之礼不备矣夫鲁僭郊礼久矣隐桓庄闵不书者圣人不敢无故斥言君父之过故因变异而言也
　　葬匡王
　　前期而葬者简也且以着王室之防罪诸侯之不王也
　　楚子伐陆浑之戎
</div>
    <div class="pagination">
<a href="高氏春秋集注_page17.html">上一页</a><span>...</span><a href="高氏春秋集注_page13.html">13</a><a href="高氏春秋集注_page14.html">14</a><a href="高氏春秋集注_page15.html">15</a><a href="高氏春秋集注_page16.html">16</a><a href="高氏春秋集注_page17.html">17</a><span class="current-page">18</span><a href="高氏春秋集注_page19.html">19</a><a href="高氏春秋集注_page20.html">20</a><a href="高氏春秋集注_page21.html">21</a><a href="高氏春秋集注_page22.html">22</a><a href="高氏春秋集注_page23.html">23</a><span>...</span><a href="高氏春秋集注_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
