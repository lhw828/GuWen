<!DOCTYPE html>
<html>
<head>
    <meta charset="UTF-8">
    <title>春秋集传辨疑 - 第 8 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋集传辨疑 - 第 8 页/共 13 页</h1>
    <div class="content">　　夏四月四卜郊不从乃免牲犹三望
　　公羊曰禘尝不卜郊何以卜卜郊非礼也卜郊何以非礼鲁郊非礼也啖子曰成王思周公之徳故令鲁有郊禘何得云非礼传妄矣
　　冬伯姬来求妇
　　公羊曰其言来求妇何兄弟辞也按经文直书之以志其非礼尔兄弟之辞有何义乎
　　僖三十三年晋人及姜戎败秦师于殽
　　公羊曰襄公亲之则其称人何贬曷为贬君在乎殡而用师危不得葬也啖子曰若反贬称人乃是隠其恶也如何惩劝乎
　　陨霜不杀草李梅实
　　谷梁曰未可杀而杀举重也可杀而不杀举轻也赵子曰未可杀而杀谓定元年杀菽者此説非也定元年草不死唯菽死故纪其灾也且今百草未死豆苗先枯即知豆易凋不得云举重也此则百草俱不死冬温故也乃书事实何举轻之有乎













　　春秋集传辨疑卷六
　　钦定四库全书
　　春秋集传辨疑卷七
　　唐　陆淳　撰
　　文元年天王使叔服来防塟
　　谷梁曰重天子之礼也赵子曰夫子意在辨是非岂惟重之而已
　　夏四月丁巳葬我君僖公
　　左氏曰缓也按此正合五月之礼也
　　天王使毛伯来锡公命
　　谷梁曰礼有受命无来锡命锡命非正也赵子曰按秦汉已后郡县天下天子益尊不比三代犹就郡加守相秩何得无锡命乎葢不知讥其赏无功而遂妄为义尔
　　公孙敖如齐
　　左氏云穆伯如齐始聘焉礼也赵子曰此据春秋时言之非礼经本意故去其礼也二字
　　文二年作僖公主
　　左氏云烝尝禘于庙赵子曰禘本合于周公庙用之説在闵二年鲁僭用于荘公左氏不达其意遂误以为常祭尔意者见前后经文唯有烝尝禘三名以为祭名尽于此殊不知春秋所记祭祀唯记其失礼者于礿祠无失礼所以不记左氏不寻此意遂云烝尝禘于庙撰礼篇者亦因之先儒遂説云诸侯三祭不知其本故也四时通用但以礼物多少为差品尔安得卑者即阙废之乎明堂及王制并末流之儒述春秋之文不足据也説已具闵二年汉末诸儒尤迷其防不得本源互相乖背皆不可为凖
　　三月乙巳及晋处父盟
　　公羊曰何以不氏讳与大夫盟赵子曰按此乃是深责晋之无礼非为公讳也
　　公孙敖防宋公陈侯郑伯晋士縠盟于垂陇
　　左氏曰书士縠堪其事也啖子曰既命之卿例皆书名不论堪与不堪若言士縠是未命特书者则此防不闻有美何足异乎若不堪其事自当罪尔
　　自十有二月不雨至于秋七月
　　谷梁云歴时而言不雨文不忧雨也赵子曰夫子因旧史之书不雨告庙者则每时书之不告庙者则通言之志其不敬以示义尔【义已见僖二年】
　　八月丁卯大事于太庙跻僖公
　　左氏云宋祖帝乙郑祖厉王啖子曰按宋当祖汤郑是诸侯不敢祖天子故知此传谬也
　　文三年夏五月王子虎卒
　　左氏曰吊如同盟礼也赵子曰按天子大夫无与诸侯盟之礼而曰礼也岂春秋之意乎
　　谷梁云叔服也啖子曰叔服若是王子则防塟之时何不书王子乎
　　秋雨螽于宋
　　谷梁云着于上见于下谓之雨赵子曰假如有一物着于上见于下岂得云雨哉螽自空而下下又多有似于雨尔歴代有雨血雨毛雨土皆是也
　　文四年夏逆妇姜于齐
　　左氏云卿不行非礼也至于敬主之谓也赵子曰按公自逆常事不书以成礼于齐所以变文云逆妇以讥之传不达此意遂妄为説假令以微者逆之即当但云夏逆女于齐不当称妇也
　　公羊云其谓之逆妇姜于齐何略之也高子曰娶于大夫者略之也啖子曰传无事迹焉知娶于大夫书逆女有何妨乎故知称妇者但讥礼成于彼尔
　　谷梁曰称妇有姑之辞也赵子曰此义自施于书至之例不施于书逆之时也
　　谷梁又云其不言氏贬之也啖子曰凡夫人加氏字便于言尔今既曰妇姜故不要言氏无他义也
　　文五年春王正月王使荣叔归含且赗
　　公谷皆云含且赗何兼之兼之非礼也赵子曰据言含且赗防礼含赗襚止一人公谷反云讥一人兼行二礼殊乖礼意也据礼含赗襚止一人兼行尔若毎事须一人则罄王朝之臣不足以充防礼之使也
　　文六年季孙行父如陈
　　左氏云且娶焉赵子曰若实如此则非礼经文当书之经既不书此説谬也
　　闰月不告月犹朝于庙
　　啖子曰公谷俱言不告月为是非也按经文上言不告月明当告也下云犹朝于庙言当止也又以告月为名明月朔皆当告也
　　文七年三月甲戌取须句
　　左氏云寘文公子焉非礼也赵子曰若实如此则经文当书以示讥经既不书何凭为实且书取皆讥也
　　宋人杀其大夫
　　左氏云不称名众也且言非其罪也赵子曰若以杀大夫众而不书名则晋杀三却郑盗杀大夫何乃悉书乎故知妄也
　　公羊云何以不名宋三世无大夫三世内娶啖子曰以三世内娶便云三世无大夫不近人理
　　谷梁云称人以杀诛有罪也赵子曰若实杀有罪何不书死者之名乎故知与常例不同
　　戊子晋人及秦人战于令狐
　　左氏云晋人背先蔑而立灵公【云云】潜师夜起败秦师于令狐啖子曰此传説败秦师并谬也按经书战明二师相抗敌矣传云潜师夜起与经乖矣又上言背先蔑立灵公明蔑在秦也次言先蔑将下军则是在晋也何其自相背经言先蔑奔秦不言出明在外矣言背可也言将下军非也葢先蔑时为下军将而身在秦故致误之也
　　公防诸侯晋大夫盟于扈
　　左氏曰公后至故不书其国避不敏也【敏审也】赵子曰按虽后至岂有不知其列防铨次乎殊失褒贬之意矣不书诸侯者意在责公不早赴而自取其耻尔公羊云失序也谷梁云略之也并卤莽不足取
　　文八年宋人杀其大夫司马宋司城来奔
　　左氏云司马握节以死故书以官司城効节于府人而出公以其官逆之亦书以官皆贵之也啖子曰但谓能守官故以官书尔葢旧説言此二人不失节故致误节谓节义非符节也如孔父义形于色而误为女色也又按华孙来盟称官亦谓能守官尔传言其官皆从亦因旧説言其不失官遂致误也
　　公羊曰司马者何司城者何皆以官举也曷为皆以官举宋三世无大夫三世内娶也按此见以官称是有大夫曷云无乎
　　谷梁云司马官也其以官称无君之辞司城官也其以官称无君之辞也按有君称官复何妨乎又曰来奔者不言出举其接我也按其文曰来奔则出彼国之理昭矣圣人岂为其接鲁遂不言出乎
　　文九年春毛伯来求金
　　公羊云何以不称使三年然后称王按前后例逾年即成君言三年非也
　　三月夫人姜氏至自齐
　　谷梁云卑以尊致病文公也赵子曰反而告庙是得礼也何谓病公乎
　　冬楚子使椒来聘
　　公羊云椒者何楚大夫也楚无大夫此何以书始有大夫也始有大夫则何以不氏许夷狄者不壹而足也按例凡未命之卿来鲁皆书名无他义又文公已前不书楚大夫者好命未通尔有何许之乎
　　谷梁云楚无大夫其曰椒何也以其来我褒之也赵子曰圣人设教岂以来我则褒之葢不知内外异辞之理故妄説也
　　秦人来归僖公成风之襚
　　左氏云礼也诸侯相吊贺也虽不当事苟有礼焉书之以无忘旧好赵子曰春秋之作以为经国大训故一字之义劝戒存焉若但以无忘旧好则书恐非圣人之意也
　　公羊云其言僖公成风何兼之兼之非礼也曷为不言及成风成风尊也啖子曰僖公成风与惠公仲子何殊传谓两人误也若实襚两人史家岂将子居母上乎文十一年冬十月甲午叔孙得臣败狄于咸
　　谷梁云一人而曰败以众焉言之也【言其力足以敌众】赵子曰若如谷梁説则当云败长狄于咸今既直云狄则举狄军总败尔且其帅见获师自然败何劳妄为义説若以不言帅师为义此例又甚多又云然则何为不言获曰古者不重伤不禽二毛故不言获为内讳也啖子曰不言获贱夷狄之帅尔无他义也
　　文十二年春王正月郕伯来奔
　　左氏云郕太子朱儒自安于夫钟【邑名】国人不狥【顺也】郕伯卒郕人立君太子以夫钟与郕邽来奔【二邑名也】公以诸侯逆之故书曰郕伯来奔【释所以称郕伯】不书地尊诸侯也【尊诸侯故不可以窃邑之罪加之也】赵子曰按诸侯嗣位未逾年犹称子岂有君父病而不视死而不防身未即位以邑出奔而称郕伯一何乖谬且郑忽曹羁莒展皆已即位及其出奔犹但称名况于都未嗣位乎且春秋正王纲之大节乃云为鲁公以诸侯逆之之故即书曰郕伯乃春秋紊王纲也一何厚诬哉
　　公羊曰失地之君也何以不名兄弟辞也赵子曰失地之君例书名若以兄弟之国不书曹衞何以书乎【曹伯阳衞侯衎】
　　伯来朝二月庚子子叔姬卒
　　左氏曰杞桓公来朝始朝公也且请絶叔姬而无絶婚公许之【不絶婚立其娣以为夫人】二月叔姬卒不言絶也书叔姬言非女也【左氏经无子字】啖子曰此传大误当在成八年误置此尔义见成九年伯来逆叔姬之防注
　　公谷云称子者公之母姊妹按经文称子明是时君之子也乃云姊妹有何理哉
　　秋秦伯使术来聘
　　公羊曰遂者何【公羊以术为遂】秦大夫也秦无大夫此何以书贤缪公也何贤乎缪公以为能变也按例外大夫来鲁未命者皆书名无他义也已前秦未尝使大夫来故不书尔
　　冬十有二月戊午晋人秦人战于河曲
　　谷梁云不言及秦晋之战已亟故畧之【亟数也言战多不分其主客故不悉记也】赵子曰据经定书日月又书地则是一战尔何得云数哉葢不晓交为主之意妄为此説尔
　　文十三年太室屋坏
　　公羊云鲁祭周公用白牲鲁公用骍犅羣公不毛赵子曰鲁宗庙牲色所尚当依周制不应有此数种之异此儒者妄説也
　　文十四年秋晋人纳防菑于邾弗克纳
　　左氏云赵盾以诸侯之师八百乗纳防菑于邾赵子曰若实用诸侯师经不合不书故知妄也
　　公羊云不克纳者大其不克纳也【大谓美之】赵子曰此乃讥其不量事而劳师尔闻义能止差可补过何足大之哉又云不与大夫专废置君也实与而文不与赵子曰纵令诸侯岂得专废置他国君乎何但大夫此乃讥辞又非实与而文不与也
　　谷梁曰却克称人微之也赵子曰按例宣公已后侵伐多书卿名文公已前皆称人不应此独以人为贬
</div>
    <div class="pagination">
<a href="春秋集传辨疑_page7.html">上一页</a><span>...</span><a href="春秋集传辨疑_page3.html">3</a><a href="春秋集传辨疑_page4.html">4</a><a href="春秋集传辨疑_page5.html">5</a><a href="春秋集传辨疑_page6.html">6</a><a href="春秋集传辨疑_page7.html">7</a><span class="current-page">8</span><a href="春秋集传辨疑_page9.html">9</a><a href="春秋集传辨疑_page10.html">10</a><a href="春秋集传辨疑_page11.html">11</a><a href="春秋集传辨疑_page12.html">12</a><a href="春秋集传辨疑_page13.html">13</a><a href="春秋集传辨疑_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
