<!DOCTYPE html>
<html>
<head>
    <meta charset="UTF-8">
    <title>春秋左传正义 - 第 193 页/共 226 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传正义 - 第 193 页/共 226 页</h1>
    <div class="content">　　齐侯使禳之。祭以禳除之。
　　○禳，如羊反。晏子曰：“无益也，衹取诬焉。诬，欺也。
　　○衹音支。天道不謟，謟，疑也。
　　○謟，本又作慆，他刀反。不贰其命，若之何禳之？且天之有彗也，以除秽也。君无秽德，又何禳焉？若德之秽，禳之何损？《诗》曰：‘惟此文王，小心翼翼。昭事上帝，聿怀多福。厥德不回，以受方国。’《诗 大雅》。翼翼，共也。聿，惟也。回，违也。言文王德不违天人，故四方之国归往之。
　　○聿，户橘反。 
　　[疏]“《诗》曰”至“方国”。
　　○正义曰：《诗 大雅 大明》之篇也。惟此文王，慎小其心，翼翼然共顺也。又能明事上天，惟行上天之道，思使自得多福，其德不有回邪，以受四方之国，言四方皆归之。
　　君无违，德方国将至，何患於彗？《诗》曰：‘我无所监，夏后及商。用乱之故，民卒流亡。’《逸诗》也。言追监夏、商之亡，皆以乱故。
　　○夏，户雅反，注同。若德回乱，民将流亡，祝史之为，无能补也。”公说，乃止。齐侯与晏子坐于路寝。公叹曰：“美哉室！其谁有此乎？”景公自知德不能久有国，故叹也。
　　○说音悦，下注喜说同。晏子曰：“敢问，何谓也？”公曰：“吾以为在德。”对曰：“如君之言，其陈氏乎！陈氏虽无大德，而有施於民。豆、区、釜、锺之数，其取之公也薄，谓以公量收。
　　○施，式豉反，下出者皆同。区，乌侯反。量音亮，下同。其施之民也厚。谓以私量贷。
　　○施，如字，又始豉反。公厚敛焉，陈氏厚施焉，民归之矣。《诗》曰：‘虽无德与女，式歌且舞。’《诗 小雅》。义取虽无大德，要有喜说之心，欲歌舞之。式，用也。
　　○敛，力验反。女音汝。 
　　[疏]“诗曰”至“且舞”。
　　○正义曰：《诗 小雅 车众４》，剌幽王也。
　　陈氏之施，民歌舞之矣。后世若少惰，陈氏而不亡，则国其国也已。”公曰：“善哉！是可若何？”对曰：“唯礼可以已之。在礼，家施不及国，民不迁，农不移，工贾不变，守常业。
　　○惰，徒卧反；本亦作隋，同。工贾音古，本亦作商贾。 
　　[疏]“家施不及国”。
　　○正义曰：大夫称家，家之所施，不得施及国人，言国人是国君之所有，大夫不得妄施遗之，以树己私惠。陈氏施及国人，是违礼也。
　　士不滥，不失职。官不滔，滔，慢也。
　　○滔，吐刀反。慢，武谏反；本又作漫，武半反。大夫不收公利。”不作福。 
　　[疏]“大夫不收公利”。
　　○正义曰：《尚书 洪范》曰：“惟辟作福，惟辟作威，臣无有作福作威，臣之有作福作威，其害于而家，凶于而国。”是言作福，作威君之利也，大夫不得聚收公利，自作福也。陈氏作福以招国人之心，施民作福，是收公利也。
　　公曰：“善哉！我不能矣。吾今而后知礼之可以为国也。”对曰：“礼之可以为国也久矣，与天地并。有天地则礼义兴。 
　　[疏]“礼之”至“地并”。
　　○正义曰：天地人民莫知其始，但人禀阴阳之气，生於天地之间，天地既形，人民必育。《易 序卦》曰：“有天地，然后有万物。有万物，然后有男女。有男女，然后有夫妇。有夫妇，然后有父子。有父子，然后有君臣。有君臣，然后有上下。有上下，然后礼义有所错。”是言有天地即有人民，有人民即有父子、君臣。父子相爱，君臣相敬，敬爱为礼之本，是与天地并兴。
　　君令、臣共，父慈、子孝，兄爱、弟敬，夫和、妻柔，姑慈、妇听，礼也。君令而不违，臣共而不贰；父慈而教，子孝而箴；箴，谏也。
　　○共音恭，下同。箴，之林反。兄爱而友，弟敬而顺；夫和而义，妻柔而正；姑慈而从，从，不自专。妇听而婉：婉，顺也。
　　○婉，於阮反。礼之善物也。”公曰：“善哉，寡人今而后闻此礼之上也！”对曰：“先王所禀於天地以为其民也，是以先王上之。”禀，受也。 
　　[疏]“先王”至“上之”。
　　○正义曰：先古圣王所治理人民者，为受阴阳之气，生於天地之中，以有上下之礼，乃可治其天下。又礼与天地同贵，是以先王上之。
　　【经】二十有七年，春，公如齐。（自郓行。
　　○郓音运。） 
　　公至自齐，居于郓。 
　　夏四月，吴弑其君僚。僚亟战民罢，又伐楚丧，故光乘间而动。称国以弑，罪在僚。
　　○弑，申志反，注同。僚，力彫反。亟，欺冀反。罢音皮。 
　　[疏]注“僚亟”至“在僚”。
　　○正义曰：杜数僚之罪，以示无道之验。僚以十六年即位，十七年与楚战于长岸。二十三年伐州来，败楚于鸡父，其年又使大子诸樊入郹。二十四年灭巢及锺离。此年又因楚丧而伐之。是其“亟战民罢，又伐楚丧，故光得乘间而动。称国以弑，罪在僚”也。言举国皆欲弑之，非独光之罪，故不书光弑。
　　楚杀其大夫郤宛。无极，楚之谗人，宛所明知，而信近之，以取败亡，故书名罪宛。
　　○杀，始察反。郤，去逆反。宛，於阮反，又於元反。近，附近之近。 
　　[疏]“无极”至“罪宛”。
　　○正义曰：文七年宋杀其大夫。传曰：“不称名，非其罪也。”死者无罪，则不称其名，是称名者，皆为有罪矣。此郤宛书名，故杜迹其为罪之状，书名，所以罪宛也。
　　秋，晋士鞅、宋乐祁犁、卫北宫喜、曹人、邾人、滕人会于扈。
　　○祁，力兮反，又力之反。扈音户。 
　　冬十月，曹伯午卒。无传。未同盟而赴以名。
　　○午音五。 
　　邾快来奔。无传。快，邾命卿也，故书。
　　○快，苦怪反。 
　　[疏]注“快邾”至“故书”。
　　○正义曰：邾是小国，其臣见於经者甚少，唯此与襄二十三年“邾卑我来奔”。书者二人而已。《释例》曰：“鲁之叔孙父兄再命，而书於经，晋之司空亚旅一命，而经不书。推此，知诸侯大夫，再命以上，皆书於经。自一命以下，大夫及士，经皆称人，名氏不得见。”此皆典策之正文也。小国之卿，或命而礼仪不备，或未加命数，故不书之。邾卑我之等，其奔亡亦多所书，唯数人而已，知其合制者少，杜言数人，谓此快与卑我及曹公孙会也。是言快是邾之命卿，备於礼成为卿，故书也。快不书氏，盖未赐族，无可称也。
　　公如齐。自郓行。公至自齐，居于郓。无传。 
　　【传】二十七年春，公如齐。公至自齐，处于郓，言在外也。（在外邑故书也。） 
　　吴子欲因楚丧而伐之，前年楚平王卒。使公子掩馀、公子烛庸帅师围潜，二子，皆王僚母弟。潜，楚邑，在庐江六县西南。
　　○掩，於检反。 
　　[疏]注“二子”至“母弟”。
　　○正义曰：贾逵云：然当是相传说耳，未必有正文也。三十年传：此“二公子奔楚。楚子大封，而定其徙”。子西谏曰：“吴光新得国，若好吾边疆，使柔服焉，犹惧其至，吾又疆其雠，以重怒之，无乃不可乎！”谓此二子为光之雠，或当是僚母弟也。
　　使延州来季子聘于上国，季子本封延陵，后复封州来，故曰延州来。
　　○复，扶又反。 
　　[疏]“聘于上国”。
　　○正义曰：服虔云：“上国，中国也。盖以吴辟在东南，地势卑下，中国在其上流，故谓中国为上国也。”下云“遂聘于晋”，则上国之言不包晋矣，当总谓宋、卫、陈、郑之徒为上国耳。亦不知其时聘几国也，经不书，未必不至鲁。《檀弓》云：“延陵季子適齐。於其反也，其长子死，葬於嬴悖之间。”郑玄云：“鲁昭二十七年，吴公子札聘於上国是也。”如郑之言，此时或聘齐也。
　　○注“季子”至“州来”。
　　○正义曰：襄三十二年注云：“延州来，季札邑。”此又分坼之，言本封延陵，后复封州来，故曰延州来。成七年“吴入州来”注云：“楚邑，淮南下蔡县是也。”十三年“吴灭州来”。二十三年传云“吴伐州来，楚远越救之”。则州来未为吴有，不可以封札也。《释例 土地名》：延州来阙。则延陵、州来并阙不知其处。杜意当谓吴地别有州来，非楚邑也。郑玄云：“季子让国居延陵，因号焉。”襄二十九年《公羊传》曰：季子“去之延陵，终身不入吴国”。然则季子虽则让国，犹尚仕为吴卿，非自窜於彼地。《吴世家》云：“季札封于延陵，故号曰延陵季子。”杜言封，是也。封谓赐之为采邑耳。
　　遂聘于晋，以观诸侯。观彊弱。楚莠尹然、工尹麇帅师救潜，二尹，楚官。然、麇其名。
　　○莠，由九反。麇，九伦反。 
　　[疏]注“二尹，楚官”。
　　○正义曰：楚官多以尹为名，知二尹是官名耳。其莠、王之义不可知也。服虔云：“王尹主宫内之政”，莠不可解，王未必然。定本王作工。
　　左司马沈尹戌帅都君子与王马之属以济师，都君子，在都邑之士有复除者。王马之属，王之养马官属校人也。济，益也。
　　○戌音恤。复音福。校，胡孝反。 
　　[疏]注“都君”至“校人”。
　　○正义曰：都谓国都，在都君子，明是在都邑之士也。都邑之士，以君子为号，故知是有“复除”者，谓优复其身，除其徭役。贾逵云：然今之律令，犹名放课役者。为复除，是汉世以来有此言也。此人或别有功劳，或曲蒙恩泽，平常免其徭役，事急乃使之耳。《周礼》校人掌养马，知王马之属，是王之养马之官属也。《校人职》云：“凡颂良马而养乘之。乘马一师四圉，三乘为皂。皂一趣马，三皂为系。系一驭夫，六系为厩。厩一仆夫，六厩成校。校有左右，驽马四良马之数。丽马一圉，八丽一师，八师一趣马，八趣马一驭夫。”诸侯六闲，养马之人多矣，此唯养马不给馀役，今亦事急而徵使之。
　　与吴师遇于穷，令尹子常以舟师及沙汭而还。沙，水名。
　　○汭，如锐反。 
　　[疏]“遇于穷”。
　　○正义曰：《土地名》穷，阙也。本或穷下有谷字者，为定七年传“败尹氏于穷谷”，涉彼而误耳。
　　左尹郤宛、工尹寿帅师至于潜，吴师不能退。楚师彊，故吴不得退去。吴公子光曰：“此时也，弗可失也。”欲因其师徒在外，国不堪役，以弑王。
　　○弑，申志反，下文同。告鱄设诸曰：“上国有言曰：‘不索，何获？’我，王嗣也，吾欲求之。光，吴王诸樊子也，故曰我王嗣。
　　○鳟音专。上国，贾云，上国与中国同；服云，上古国也。索，所白反。 
　　[疏]“上国有言”。
　　○正义曰：贾逵云：上国，中国也。服虔云：上国，谓上古之国，贤士所言也。此犹如上文“聘于上国”，则贾言是也。
　　○注“光吴”至“王嗣”。
　　○正义曰：《吴世家》云：“吴王寿梦有子四人，长曰诸樊，次曰馀祭，次曰馀昧，次曰季札。季札贤，而寿梦欲立之，季札让，不可，乃立诸樊。诸樊卒，有命授弟馀祭，欲传以次，必致国於札。兄弟皆欲致国，令以渐至焉。馀祭卒，弟馀昧立。馀昧卒，欲授季札。札让，逃去。於是吴人曰：‘先王有命，必致季子。今逃位，则馀昧后立，今卒，其子当代。’乃立馀昧之子僚为王。公子光者，王诸樊之子也，常以为吾父兄弟四人，当传至季子。季子不受，光父先立，若既不传季子，光当立。遂杀王僚，光代立为王。”是《史记》以光为诸樊之子，僚为夷昧之子也。襄二十九年《公羊传》曰“谒也，馀祭也，夷昧也，与季子同母者四。季子弱而才，兄弟皆爱之，同欲立之以为君。弟兄迭为君，而致国乎季子。故谒也死，馀祭也立，馀祭也死，夷昧也立，夷昧也死则国宜之季子者也。季子使而亡焉。僚者长庶也，即之。阖闾曰：‘将从先君之命与，则国宜之季子者也；如不从先君之命与，则我宜立者也。僚恶得为君乎！’於是使专诸剌僚”。《世本》云“夷昧及僚，夷昧生光”。服虔云：夷昧生光而废之，僚者，夷昧之庶兄，夷昧卒，僚代立，故光曰“我王嗣也”。是用《公羊》为说也。杜言“光，吴王诸樊子”，用《史记》为说也。班固云“司马迁采《世本》为史记”，而今之《世本》与迁言不同，《世本》多误，不足依冯，故杜以史记为正也。光言王嗣者，言已是世適之长孙也。
　　事若克，季子虽至，不吾废也。”至，谓聘还。鱄设诸曰：“王可弑也。母老、子弱，是无若我何？”犹言我无若是何，欲以老弱讬光。 
　　[疏]注“犹言”至“讬光”。
　　○正义曰：古人言有颠倒，故杜以为“是无若我何”犹言“我无若是何”，恐己死之后不能存立，欲以老弱讬光也。彭仲博云：“当言是无我若何”，我母无我，当如何？我字当在若上。
　　光曰：“我，尔身也。”言我身犹尔身。夏四月，光伏甲於堀室而享王。堀地为室。
　　○堀，本又作窟，同。苦忽反。掘，其勿反，又其月反。王使甲坐於道及其门，坐道边至光门。门、阶、户、席皆王亲也，夹之以铍。羞者献体改服於门外。羞，进食也。献体，解衣。
　　○夹，古洽反，又古协反，下同。铍，普皮反，《说文》云，剑也。 
　　[疏]“门阶”至“亲也”。正义曰：言从门至阶，从阶至户，从户至席，皆是王之亲兵也。
　　○“铍”。
　　○正义曰：《说文》云：“铍，剑也。”则铍是剑之别名。
　　执羞者坐行而入，坐行，膝行。执铍者夹承之，承执羞者。及体，以相授也。铍及进羞者体，以所食授王。 
　　[疏]“及体以相授”。
　　○正义曰：铍之锋刃及进羞者体也。王之左右，必更有人受羞以进王，故言相授也。虽则相授，进羞者得至王所。
　　光伪足疾，入于堀室。恐难作，王党杀已，素辟之。
　　○难，乃旦反。鱄设诸窴剑於鱼中以进，全鱼炙。
　　○窴，之豉反。炙，章掖反。 
　　[疏]注“全鱼炙”。
　　○正义曰：《吴世家》云：“鱄诸置匕首於炙鱼之中以进食，手匕首剌王僚。”匕首者，剑首如匕匙。手匕首，谓执匕首也。
　　抽剑剌王，铍交於胸，交鱄诸胸，
　　○抽，敕留反。剌，七亦反。遂弑王。阖庐以其子为卿。阖庐，光也。以鱄诸子为卿。
</div>
    <div class="pagination">
<a href="春秋左传正义_page192.html">上一页</a><span>...</span><a href="春秋左传正义_page188.html">188</a><a href="春秋左传正义_page189.html">189</a><a href="春秋左传正义_page190.html">190</a><a href="春秋左传正义_page191.html">191</a><a href="春秋左传正义_page192.html">192</a><span class="current-page">193</span><a href="春秋左传正义_page194.html">194</a><a href="春秋左传正义_page195.html">195</a><a href="春秋左传正义_page196.html">196</a><a href="春秋左传正义_page197.html">197</a><a href="春秋左传正义_page198.html">198</a><span>...</span><a href="春秋左传正义_page194.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
