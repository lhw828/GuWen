<!DOCTYPE html>
<html>
<head>
    <meta charset="UTF-8">
    <title>春秋三传谳 - 第 9 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋三传谳 - 第 9 页/共 34 页</h1>
    <div class="content">　　季孙宿如晋
　　莒人灭鄫鄫恃赂也　冬穆叔如邾聘且脩平　晋人以鄫故来讨曰何故亡鄫季武子如晋见且听命五年夏叔孙豹与鄫世子巫如晋以鄫属鲁继以为不利戚之会复使鄫大夫聴命于会故经书呉人鄫人则鄫已非鲁所有矣其亡何责于鲁哉鄫既为国则贡赋自不入于鲁乃言恃赂尤见其妄其言季武子如晋见者是也此始为卿代父执政往见霸主而传误以鄫事附益之尔
　　七年
　　夏四月三卜郊不从乃免牲
　　夏四月三卜郊不从乃免牲孟献子曰吾乃今而后知有卜筮夫郊祀后稷以祈农事也是故啓蛰而郊郊而后耕今既耕而卜郊宜其不从也
　　鲁郊非啓蛰吾固言之矣此献子之妄而左氏不能辨也
　　楚公子贞帅师围陈
　　十有二月公会晋侯宋公陈侯卫侯曹伯莒子邾子于鄬
　　郑伯髠顽如会未见诸侯丙戌卒于鄵
　　楚子囊围陈会于鄬以救之　郑僖公之为太子也于成之十六年与子罕适晋不礼焉又与子丰适楚亦不礼焉及其元年朝于晋子丰欲愬诸晋而废之子罕止之及将会于鄬子驷相又不礼焉侍者谏不聴又谏杀之及鄵子驷使贼夜弑僖公而以疟疾赴于诸侯简公生五年奉而立之
　　髠顽之弑三家虽同左氏则以为不礼于子驷子驷弑之公羊谷梁则以为欲从晋诸大夫不从而弑左氏则以为以疟疾赴不书公羊谷梁则以为为中国讳及不欲夷狄之民加乎中国之君故不书使其事果出于实不应其説顿异如此以理推之弑君大恶也子驷诚为之岂不能少忍至于国君方赴霸主会诸侯乃弑之于侧而不畏讨乎髠顽无甚显罪絶于国人即子驷无所忌惮诸大夫何为甘心从之而不以实赴乎左氏先记子罕子丰亦尝为髠顽不礼意将以此附会不赴告之说据传子丰欲愬诸晋废髠顽而子罕止之废且不可肯同为弑乎经从赴告此为左氏者之陋也吾尝谓凡公子弑君而代之与大臣弑君而相其后君权皆在已如楚商臣蔡般齐商人齐崔杼卫喜之徒其赴告必不自言弑当有以疾或加之辞者而经皆书以实则经之不从赴告可知矣正使郑以疟疾赴经独何为从其同恶之言而纵失弑君之罪传又记郑羣公子欲谋子驷子驷先之则髠顽之弑国人葢皆知之矣国人知之何为尉止之乱不以此讨子驷而徒以侵田之细故乎此皆必不然者若二传所谓以其欲从晋者其迹尤可考按鄬之会本以拒楚而救陈也髠顽既卒而简公立其明年书郑人侵蔡此犹以说晋而侵楚之与国相继复为邢丘之会亦从晋也是冬楚子囊来伐传始言子驷等欲背晋事在髠顽卒一年后安有以此罪其君弑之而已犹逾年自为之乎其谬妄不待攻而破三家既无可防吾考于经后书葬僖公夫经不书弑或别有防变文以示义后犹当从弑君例不书葬以见意今既前书卒后书葬与常法无少异则其事实无有殆郑之野史小说或有是言三家畧闻之而不能辨是以各记所闻自为之说卒相矛盾而不悟也
　　八年
　　冬楚公子贞帅师伐郑
　　冬楚子囊伐郑讨其侵蔡也子驷子国子耳欲从楚子孔子蟜子展欲待晋子驷曰周诗有之曰俟河之清人夀几何兆云询多职竞作罗谋之多族民之多违事滋无成民急矣姑从楚以纾吾民晋师至吾又从之敬共币帛以待来者小国之道也牺牲玉帛待于二竟以待强者而庇民焉冦不为害民不罢病不亦可乎子展曰小所以事大信也小国无信兵乱日至亡无日矣五会之信今将背之虽楚救我将安用之亲我无成鄙我是欲不可从也不如待晋晋君方明四军无阙八卿和睦必不弃郑楚师辽逺粮食将尽必将速归何患焉舍之闻之杖莫如信完守以老楚杖信以待晋不亦可乎
　　杜预以鸡泽戚城棣鄬邢丘为五会按鄬会简公不与实四会尔子展之言不应有误亦传之失也
　　九年
　　五月辛酉夫人姜氏薨
　　秋八月癸未葬我小君穆姜
　　穆姜薨于东宫始往而筮之遇艮之八史曰是谓艮之随随其出也君必速出姜曰亡是于周易曰随元亨利贞无咎元体之长也亨嘉之会也利义之和也贞事之干也体仁足以长人嘉会足以合礼利物足以和义贞固足以干事然故不可诬也是以虽随无咎今我妇人而与于乱固在下位而有不仁不可谓元不靖国家不可谓亨作而害身不可谓利弃位而姣不可谓贞有四徳者随而无咎我皆无之岂随也哉我则取恶能无咎乎必死于此弗得出矣
　　杜预以为穆姜淫侨如欲废成公故徙居东宫据传例夫人薨于寝则弗致今穆姜书夫人姜氏薨又书葬我小君穆姜则是尝致之为夫人矣安得为薨于东宫乎凡公不薨于寝如台下楚宫髙寝之类经必谨而书之以正终穆姜审徙居东宫是尝贬于成公成公既贬其母又不得薨于寝经何反不目地而以常法书乎自今我妇人而与于乱以下穆姜虽有淫侨如之罪不应自暴其过如此亦不近人情此葢卜筮家者流假托穆姜为言传不能辨而妄信之也
　　晋人不得志于郑以诸侯复伐之十二月癸亥门其三门闰月戊寅济于隂阪侵郑次于隂口而还子孔曰晋师可击也师老而劳且有归志必大克之子展曰不可
　　前书十月诸侯伐郑季武子与齐宋从荀防门于鄟门卫曹邾从荀偃韩起门于师之梁滕薛人从栾黡士鲂门于北门即门其三门也不应复书于此传言公送晋侯宴于河上此役公葢与焉经何以不书晋霸主方合诸侯而同盟不应不三月而再侵又未见终得志者此葢传误以前伐两书之也
　　公送晋侯晋侯以公宴于河上问公年季武子对曰会于沙随之嵗寡君以生晋侯曰十二年矣是谓一终一星终也国君十五而生子冠而生子礼也君可以冠矣大夫盍为冠具武子对曰君冠必以祼享之礼行之以金石之乐节之以先君之祧处之今寡君在行未可具也请及兄弟之国而假备焉晋侯曰诺公还及卫冠于成公之庙假钟磬焉礼也
　　晋侯言襄公可以冠大夫盍为冠具命之使冠而已季武子受命归鲁而冠可也何遽而请兄弟之国而假具乎且既言以先君之祧处之乃冠于卫成公之庙则祼享之礼行之于鲁先公乎卫成公乎鲁卫接境非有迫于晋者不应其亟如此而传又以为礼按国君十五而生子冠而生子于礼无见荀卿言天子诸侯子十九而冠冠而聼治若尔其先于臣下一年尔晋既无复伐郑之事公亦不得与晋宴于河上其言皆妄
　　十年
　　夏五月甲午遂灭偪阳
　　五月庚寅荀偃士匄帅卒攻偪阳亲受矢石甲午灭之书曰遂灭偪阳言自会也以与向戌向戌辞曰君若犹辱镇抚宋国而以偪阳光啓寡君羣臣安矣其何贶如之若专赐臣是臣兴诸侯以自封也其何罪大焉敢以死请乃予宋公宋公享晋侯于楚丘请以桑林荀防辞荀偃士匄曰诸侯宋鲁于是观礼鲁有禘乐宾祭用之宋以桑林享君不亦可乎舞师题以旌夏晋侯惧而退入于房去旌卒享而还及着雍疾卜桑林见荀偃士匄欲奔请祷焉荀防不可曰我辞礼矣彼则以之犹有鬼神于彼加之晋侯有间以偪阳子归献于武宫谓之夷俘偪阳妘姓也使周内史选其族嗣纳诸霍人礼也
　　灭国而君不见者皆死其位也若君存不书以归则书奔今偪阳言灭而不见君则君死矣何得更言以偪阳子归而经不书乎传载晋执虞公事云晋师袭虞灭之而脩其祀且归其职贡于王意将以此解不言灭虞之义偪阳果尝选其族嗣纳诸霍人是亦不絶其嗣与虞同经安得反书灭乎夫偪阳诚有罪霸主合诸侯讨之执而归之京师可也若无罪伐且不可加而况于灭今未闻偪阳之罪但以欲封向戌取之戍辞而与宋公是无罪灭人之国又擅以其地与人皆王法所当诛虽不絶其嗣亦何礼之有
　　秋七月楚子囊郑子耳侵我西鄙还围萧八月丙寅克之
　　凡外侵伐未有不书于经者此不书于义例无所考葢非实特围萧之师耳克萧外取邑不书
　　冬盗杀郑公子騑公子发公孙辄
　　初子驷与尉止有争将御诸侯之师而黜其车尉止获又与之争子驷抑尉止曰尔车非礼也遂弗使献初子驷为田洫司氏堵氏侯氏子师氏皆防田焉故五族聚羣不逞之人因公子之徒以作乱于是子驷当国子国为司马子耳为司空子孔为司徒冬十月戊辰尉止司臣侯晋堵女父子师仆帅贼以入晨攻执政于西宫之朝杀子驷子国子耳刼郑伯以如北宫子孔知之故不死书曰盗言无大夫焉
　　盗言无大夫是也然盗非贼者之称大夫以忿怒相杀犹以两下相杀不书贱者何以书乎凡盗贱而为乱者之名也大夫以忿怒相杀不书大夫为乱而相杀则以当上之辞书之贱者以忿怒杀大夫不书贱者为乱而杀大夫则以盗书之尉止等之事是矣葢经既以人为众杀大夫之辞则贱者杀无以见故变而称盗盗杀陈夏区夫传不载其事可以郑事推之若盗杀卫侯之兄絷此其义在书兄然是亦乱也
　　戌郑虎牢
　　诸侯之师城虎牢而戍之晋师城梧及制士鲂魏绛戍之书曰戌郑虎牢非郑地也言将归焉
　　前言城虎牢葢郑叛诸侯取虎牢城之以逼郑则不得言郑虎牢今诸侯会而伐郑郑与晋平故以虎牢归之为之戌以备楚自当系之郑戌善辞也传不达此义乃以城与戌为一且城虎牢在二年岂有八年之后始言戌乎又谓城梧及制二邑皆郑地然不得言虎牢杜预谓追书以见郑志此葢附会围宋彭城之言前固已失矣今引为比又非也
　　十有一年夏
　　公会晋侯宋公卫侯曹伯齐世子光莒子邾子滕子薛伯杞伯小邾子伐郑
　　秋七月己未同盟于亳城北
　　四月诸侯伐郑己亥齐太子光宋向戌先至于郑门于东门其莫晋荀防至于西郊东侵旧许卫孙林父侵其北鄙六月诸侯会于北林师于向右还次于琐围郑观兵于南门西济于济隧郑人惧乃行成秋七月同盟于亳范宣子曰不慎必失诸侯诸侯道敝而无成能无贰乎乃盟载书曰凡我同盟毋蕰年毋壅利毋保奸毋留慝救灾患恤祸乱同好恶奨王室或间兹命司慎司盟名山名川羣神羣祀先王先公七姓十二国之祖明神殛之俾失其民队命亡氏踣其国家
　　柯陵戯与此三盟书法并同皆伐郑郑服而后以同盟礼之也故戱与此传俱谓郑惧行成惟柯陵以为寻戯之役吾固言其非矣若然是伐郑之功已成诸侯与郑盟而郑亦与焉者也如范宣子之言以为道敝无成而畏诸侯之贰乃是不能服郑恐诸侯有贰心无乃与前言行成者戾乎葢左氏适见同盟之后不旋踵而前诸侯复伐郑故云尔不悟楚以郑前服而伐之郑伯复迎而同伐宋诸侯为是再讨当时郑往来乎晋楚之间何尝有宁嵗安可独责于此况其盟辞但谓毋蕰年毋壅利毋保奸毋留慝救灾患恤祸乱同好恶奨王室畧无讨郑之意然不数郑实十三国而言十二国此葢他盟之辞而左氏误载之也
　　楚子郑伯伐宋
　　楚子囊乞旅于秦秦右大夫詹帅师从楚子将以伐郑郑伯逆之丙子伐宋
　　郑既未尝从晋则楚何为而伐之经但书楚子郑伯伐宋则楚固未尝先伐郑也葢传既言郑与盟故意以为楚伐郑郑伯逆服然经亦不书秦詹则其事皆无有也
　　公会晋侯宋公卫侯曹伯齐世子光莒子邾子滕子薛伯杞伯小邾子伐郑
　　会于萧鱼
　　公至自会
　　楚人执郑行人良霄
　　诸侯之师观兵于郑东门郑人使王子伯骈行成甲戌晋赵武入盟郑伯冬十月丁亥郑子展出盟晋侯十二月戊寅会于萧鱼庚辰赦郑囚皆礼而归之纳斥候禁侵掠晋侯使叔肸告于诸侯公使臧孙纥对曰凡我同盟小国有罪大国致讨苟有以借手鲜不赦宥寡君闻命矣
　　经于伐郑之后即言萧鱼之会审有赵武子展先盟何为不书晋霸主郑伯若服亦无赵武先入盟之理杜预谓二盟以不告不书是时公自在其间何待告乎其附会尤可见以事之序考之郑自再伐君臣厌兵实皆欲外楚故使良霄如楚告将服晋诸侯信而不疑故不复盟而直会所以楚人遂执良霄传但见会而不盟故妄意云尔其书执良霄乃在会前经书秋会而传以为十二月其先后日月皆与经不合尤可见其非实
　　冬秦人伐晋
　　秦庶长鲍庶长武帅师伐晋以救郑鲍先入晋地士鲂御之少秦师而弗设备壬午武济自辅氏与鲍交伐晋师己丑秦晋战于栎晋师败绩易秦故也庶长秦孝公爵名不应先见于此既言晋师败绩于传例当从皆陈书秦师晋师战于栎晋师败绩若谓晋少秦师弗设备而败以讥其易秦从传未陈例则当书秦败晋师于栎何经但书秦人伐晋乎且是时郑已服诸侯同为萧鱼之役而归矣安得尚言救郑则秦伐疑自以他事凡传所书皆非实故亦误其爵名
　　十有二年
　　秋九月呉子乗卒
　　秋呉子夀梦卒临于周庙礼也凡诸侯之防异姓临于外同姓于宗庙同宗于祖庙同族于祢庙是故鲁为诸姬临于周庙为邢凡蒋茅胙祭临于周公之庙杜预以宗庙为所出王之庙按诸侯不得祖天子安得庙其祖之所自出此葢鲁得用天子礼特祀文王故有周庙而以凡诸侯言之非也
　　冬楚公子贞帅师侵宋
　　冬楚子囊秦庶长无地伐宋师于杨梁以报晋之取郑也
　　经书楚公子贞帅师侵宋不言同秦人则庶长无地亦非实其误与前同
　　公如晋
　　公如晋朝且拜士鲂之辱礼也
　　诸侯相朝已非矣岂有以大夫聘而国君自往拜者谓之礼乎
　　十有三年
　　夏取邿
　　夏邿乱分为三师救邿遂取之凡书取言易也用大师焉曰灭弗地曰入
　　邿国也取非易辞也吾尝言之矣传例曰凡胜国曰灭获大城曰入又曰克邑不用师徒曰取今又以取言易以用大师言灭以弗地言入葢传不明经尝闻其说而不能必故为多歧以幸其中获大城与弗地二义犹不相逺若胜国与用大师则所主不同葢不知灭与取乃国邑之辨故虽知灭为胜国取为克邑又欲以用师不用师包之今言师救邿又曰遂取之既救其乱则又不得为不用师徒克其地要不达经防故其言愈多而愈乱不知所谓取者亦属之为附庸与取邑同辞者也
　　冬城防
　　冬城防书事时也于是将早城臧武仲请俟毕农事礼也
　　此周之冬非所谓时也左氏既误以夏正言之故因妄附会臧武仲之言周正则何以农事毕哉其曰书事亦误也
　　郑良霄太宰石防犹在楚石防言于子囊曰先王卜征五年而嵗习其祥祥习则行不习则増修徳而改卜
　　杜预以征为巡守夫必待五年五卜皆吉而后行先王之巡守无几矣亦岂所谓卜不习吉者哉石防见执于楚而为此言葢谓楚前与郑伐宋诸侯复伐郑郑服晋楚不得志而执其行人故云是谓楚不待习吉而伐宋非郑之罪则征当为征伐之征周官以邦事作之八命一曰征郑司农以征为征伐是也然亦无五卜之理此石防假为之说以求自免之辞非先王之制传不能辨而载之也
　　十有四年春王正月季孙宿叔老防晋士匄齐人宋人衞人郑公孙虿曹人莒人邾人滕人薛人杞人小邾人防呉于向
　　十四年春呉告败于晋会于向为呉谋楚故也范宣子数呉之不徳也以退呉人执莒公子务娄以其通楚使也将执戎子驹支范宣子亲数诸朝曰来姜戎氏昔秦人迫逐乃祖吾离于瓜州乃祖吾离被苫盖蒙荆棘以来归我先君我先君惠公有不腆之田与女剖分而食之今诸侯之事我寡君不如昔者盖言语漏泄则职女之由诘朝之事尔无与焉与将执女对曰昔秦人负恃其众贪于土地逐我诸戎惠公蠲其大徳谓我诸戎是四岳之裔胄也毋是翦弃赐我南鄙之田狐狸所居豺狼所嘷我诸戎除翦其荆棘驱其狐狸豺狼以为先君不侵不叛之臣至于今不贰昔文公与秦伐郑秦人窃与郑盟而舎戍焉于是乎有殽之师晋御其上戎亢其下秦师不复我诸戎实然譬如捕鹿晋人角之诸戎掎之与晋踣之戎何以不免自是以来晋之百役与我诸戎相继于时以从执政犹殽志也岂敢离逷今官之师旅无乃实有所阙以携诸侯而罪我诸戎我诸戎饮食衣服不与华同防币不通言语不达何恶之能为不与于会亦无瞢焉赋青蝇而退宣子辞焉使即事于会成恺悌也于是子叔齐子为季武子介以会自是晋人轻鲁币而益敬其使
　　会所以为好也呉既告败晋为之合诸侯以谋楚是将以援呉则安得复数其不徳而退之乎此葢后不见诸侯伐楚故妄云尔然此自以好会非谋楚也　务娄执于会不应不见于经杜预谓不书非卿然则齐人执郑詹岂卿乎戎子得与会亦当见经杜预谓不书为晋属不得特达然则戎子自言我为惠公不侵不叛之臣晋人及姜戎败秦师于殽何以书乎且言诸侯之事我寡君不如昔者以为戎言语漏泄之故戎僻陋在一隅安能遍通诸国去年晋搜于绵上传言晋国之民大和诸侯遂睦自是别无贰何以为不如昔者且是时自鲁而下十三国皆在会鲁仍以二卿行不如昔者则安至于是此记宣子言姜戎氏秦人迫逐乃祖吾离于瓜州而昭九年云允姓之奸居于瓜州惠公归自秦而诱以来又以为允姓则传所叙戎事皆不足据　师举元帅使举上客春秋之法也今季孙宿与叔老并书叔老岂介者乎此葢以二卿并防如公子遂叔孙得臣并使齐者杜预以遂得臣以两事行非相为介则安知宿与叔老非以两事防乎
　　夏四月叔孙豹防晋荀偃齐人宋人衞北宫括郑公孙虿曹人莒人邾人滕人薛人杞人小邾人伐秦
　　夏诸侯之大夫从晋侯伐秦以报栎之役也晋侯待于竟使六卿帅诸侯之师以进及泾不济叔向见叔孙穆子穆子赋匏有苦叶叔向退而具舟鲁人莒人先济郑子蟜见衞北宫懿子曰与人而不固取恶莫甚焉若社稷何懿子说二子见诸侯之师而劝之济济泾而次秦人毒泾上流师人多死郑司马子蟜帅郑师以进师皆从之至于棫林不获成焉荀偃令曰鸡鸣而驾塞井夷灶唯余马首是瞻栾黡曰晋国之命未是有也余马首欲东乃归下军从之左史谓魏荘子曰不待中行伯乎荘子曰夫子命从帅栾伯吾帅也吾将从之从帅所以待夫子也伯游曰吾令实过悔之何及多遗秦禽乃命大还晋人谓之迁延之役栾鍼曰此役也报栎之败也役又无功晋之耻也吾有二位于戎路敢不耻乎与士鞅驰秦师死焉士鞅反栾黡谓士匄曰余弟不欲往而子召之余弟死而子来是而子杀余之弟也弗逐余亦将杀之士鞅奔秦于是齐崔杼宋华阅仲江会伐秦不书惰也向之会亦如之卫北宫括不书于向书于伐秦摄也栎败非实吾尝言之矣此非报败报其伐也　会向与伐秦诸皆书人而季孙宿叔老叔孙豹晋士匄荀偃卫北宫括六人独以名氏见传见其文异故谓人者以惰而贬名氏者以摄而録然而惰者独崔杼华阅仲江则自曹而下七国以微者而书乎以惰而贬乎若以为微则与齐人宋人卫人孰辨且宋但书人尔安得与华阅仲江两人并贬北宫括以摄而録则季孙宿叔老公孙虿士匄荀偃以摄而録乎以卿而贬乎若以为卿则与北宫括孰辨二者皆不可通则或人或名氏葢卿与微者之辨传见会向书齐人宋人卫人在公孙虿上于伐秦书齐人宋人在北宫括上疑微者不应先卿故横为此説不知经盟会征伐诸侯大夫序爵升降不伦或以先后至或出霸主之命安知齐宋卫不与大夫微者为序而以国大小为序也
　　师归自伐秦晋侯舍新军礼也成国不过半天子之军周为六军诸侯之大者三军可也
　　大国三军次国二军小国一军此周官之衍文诸侯僭而増其籍者也鲁与晋皆侯国使晋得为三军则鲁何得以作三军舍中军见讥乎叔孙豹曰元侯作师卿率之以承天子诸侯有卿无军帅教卫以赞元侯自伯子男有大夫无卿率赋以从诸侯此其说是也传但见当时僭礼而妄言之尔
　　秋楚公子贞帅师伐呉
　　子囊师于棠以伐呉呉不出而还子囊殿以呉为不能而弗儆呉人自臯舟之隘要而击之楚人不能相救呉人败之获楚公子宜谷
　　按经书楚公子贞帅师伐呉而已据传所言则呉为未陈而战于传例当书呉败楚师于臯舟获公子宜谷安得止记楚伐乎呉胜不应不告楚败不应反告伐其说皆不足防
　　十有五年春宋公使向戌来聘二月己亥及向戌盟于刘
　　十五年春宋向戌来聘且寻盟
　　此亦犹荀庚之盟非寻盟也
　　刘夏逆王后于齐
　　官师从单靖公逆王后于齐卿不行非礼也
　　杜预以官师为刘夏谓天子不亲昬使上卿逆而公监之刘夏独从单靖公故以为卿不行非礼是单靖公亦在行矣经何以独书刘夏乎预又言刘夏独过鲁告昬故不书单靖公然则二人并行岂有刘夏独过鲁告之理尤可见其迁就之妄按例天子上士以名氏见此直讥以士逆后而不以卿尔据杜预监与逆自二事刘夏以官师从单靖公则刘夏为单靖公之属卿虽不行其属岂得与逆之事而经书刘夏逆王后哉宣六年传记召桓公逆王后于齐而不见经此以周逆为得礼故不书则刘夏之书正以其非卿也
　　十有六年春
　　三月公会晋侯宋公衞侯郑伯曹伯莒子邾子薛伯杞伯小邾子于溴梁戊寅大夫盟晋人执莒子邾子以归以我故执邾宣公莒犂比公且曰通齐楚之使晋侯与诸侯宴于温使诸大夫舞曰歌诗必类齐髙厚之诗不类荀偃怒且曰诸侯有异志矣使诸大夫盟髙厚髙厚逃归于是叔孙豹晋荀偃宋向戌卫殖郑公孙虿小邾之大夫盟曰同讨不庭
　　据传例凡君不道于其民诸侯讨而执之则曰某人执某侯不然则否今言以我故者十二年十四年莒人侵我十五年邾人伐我故也邻国以兵相加诸侯常事也又况通齐楚之使岂所谓不道于其民者哉然而经书晋人执莒子邾子此例不可行吾固言之矣杜预谓二国数侵我又无道于其民是欲诬二国以成传之说则可以为经防则非也　经书公会晋侯宋公卫侯郑伯曹伯莒子邾子薛伯杞伯小邾子于湨梁戊寅大夫盟诸侯之会大夫之盟自是二事盟之大夫即会之诸侯之大夫也会者十一国而齐不在焉则髙厚何从至哉葢是时齐方从楚故执邾宣公莒犂比公以为通齐楚之使则齐固不与诸侯合矣杜预谓髙厚以逃归故不书且传言髙厚之诗不类荀偃怒而使诸大夫盟则盟在会之后岂可以髙厚逃归并追没齐侯不得见于会哉使诸侯已会齐侯后至而髙厚来故齐侯不得见于防则当如鸡泽袁侨之盟书齐侯使髙厚如会戊寅诸侯之大夫盟髙厚逃归可也夫齐本与楚使髙厚之诗果不类自髙厚之志异岂可遂以诸侯为有异志而盟诸大夫其言反覆皆无据此葢传不知贬诸大夫专盟于君侧之意而妄为之辞凡诸侯大夫以君命盟皆挈诸侯之大夫以存君今直言大夫则知其非君命公羊所谓信在大夫君若赘旒然者是也
　　二十有五年
　　衞侯入于夷仪
　　晋侯济自泮会于夷仪伐齐以报朝歌之役齐人以荘公说使隰鉏请成庆封如师男女以班赂晋侯以宗器乐器自六正五吏三十帅三军之大夫百官之正长师旅及处守者皆有赂晋侯许之使叔向告于诸侯公使子服惠伯对曰君舍有罪以靖小国君之惠也寡君闻命矣
　　夷仪之会经本不言伐齐使果为报朝歌之役而以杀其君为解且以赂免则诸侯安得无讥杜预以为齐有防自宜退尤非是夫弑君不讨而谓之不伐防则凡弑者皆可以防免之矣据十四年经书卫侯出奔齐此献公为孙林父所逐而立剽也二十三年书齐侯伐卫遂伐晋是时衎犹在齐宜为伐剽而晋有党焉故明年为夷仪之会卫侯亦与夷仪卫地则晋必有谋卫者而未成故至是又会也传言晋侯受齐赂使魏舒宛没逆卫侯则晋复变而与衎矣后三月所以遂见卫侯衎入于夷仪此虽喜之志要之晋为再会皆为谋卫何朝歌之报哉崔杼自负弑君之罪闻会惧讨因以许复卫侯而用赂此经所以但书会葢本无伐事也崔杼之赂虽志在惧讨而诸侯本不以讨贼而会所以经亦不得而书也
　　二十有七年
　　冬十有二月乙亥朔日有食之
　　十一月乙亥朔日有食之辰在申司歴过也再失闰矣
　　朔或有误以十一月为十二月者若辰果在申而再失闰当自二十五年失一闰则二十六年与是嵗皆当以建亥为正月不惟逓失一月而四时易序且二年矣是月辰果在申为再失闰则明年当以建戍为正月经安得复以无冰为灾乎杜预为顿置两闰之说则是嵗当为十二月者乃合天正若然则前二年正月皆不正乎经不书闰此常法也苟有见焉则书故文公不告月葬齐景公独着之颁朔王正之大前四时易序而失天正者二年既无见今顿置两闰又无异文经果如是乎杜预之言既非传所载则传之为妄不待攻而破也
　　二十有八年春无冰
　　二十八年春无冰梓慎曰今兹宋郑其饥乎嵗在星纪而淫于元枵以有时菑隂不堪阳蛇乗龙龙宋郑之星也宋郑必饥元枵虚中也枵耗名也土虚而民耗不饥何为
　　周官保章氏以星土辨九州之地所封封域皆有分星方周之盛时诸侯分布于天下不可徧数也所谓九州之地所封者非以九州为别言诸侯之域在九州之内者各有其土所主之星以观其祅祥尔是时岂有十二诸侯之辨乎自春秋末列国大小相并姑举其大者十有二谓之十二诸侯后世星家因以四方之宿配之以当天之十有二次星纪为呉越元枵为齐娵訾为卫降娄为鲁大梁为赵实沈为晋鹑首为秦鹑火为周鹑尾为楚夀星为郑大火为宋析木为燕虽周亦与诸侯共列分晋赵与大梁实沈为二舍呉越与星纪为一且三家分晋之后赵始别于晋昭之五年越始见而越亦安能当十二次之列乎左氏所记梓慎禆灶之徒以星次言吉凶若合符契皆后世星家假托之辞习其见而襍记之
</div>
    <div class="pagination">
<a href="春秋三传谳_page8.html">上一页</a><span>...</span><a href="春秋三传谳_page4.html">4</a><a href="春秋三传谳_page5.html">5</a><a href="春秋三传谳_page6.html">6</a><a href="春秋三传谳_page7.html">7</a><a href="春秋三传谳_page8.html">8</a><span class="current-page">9</span><a href="春秋三传谳_page10.html">10</a><a href="春秋三传谳_page11.html">11</a><a href="春秋三传谳_page12.html">12</a><a href="春秋三传谳_page13.html">13</a><a href="春秋三传谳_page14.html">14</a><span>...</span><a href="春秋三传谳_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
