<!DOCTYPE html>
<html>
<head>
    <meta charset="UTF-8">
    <title>读春秋编 - 第 16 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读春秋编 - 第 16 页/共 17 页</h1>
    <div class="content">　　秋大雩　冬十月癸亥公防齐侯盟于黄【黄齐地杜氏注盟结叛晋】十有一月丙寅朔日有食之
　　公至自黄　十有二月公围成公至自围成【成孟氏之邑公敛处父先谓孟孙以为保障而不欲堕之故公围之弗克郈费不易克二子皆堕之公围成弗克其不足与有为也成国内之邑而书至者臣强君弱其危甚矣无异于外也】
　　十有三年【甲辰】齐侯卫侯次于垂葭【垂葭卫地一名郥古闲反氏高平钜野县有郥亭今属济州　齐侯卫侯将使师伐晋次垂葭以为之援】
　　夏筑蛇渊囿【书不时也　许氏曰鲁政不脩而非时勤民筑囿奉己而已志不及国也夫围成弗克归而力此何振之有】
　　大搜于比【音毗】蒲【夏搜非时　大搜于比蒲凡三昭十二年此年　十四年】
　　卫公孟彄帅师伐曹【卫大夫连年专伐书以恶之　已见前十二年】
　　秋晋赵鞅入于晋阳以叛【案传赵鞅谓邯郸午曰归我卫贡五百家舍诸晋阳鞅邑午归告其父兄皆曰不可卫以是故与邯郸亲而寘晋阳絶卫之道也不如侵齐齐必来报惧齐而徙则卫与邯郸之好不絶如之而归之晋阳赵孟不察其谋怒而杀午赵稷午之子渉宾午家臣以邯郸叛俾司马围邯郸午荀寅之甥也午之母荀寅姊妹也寅范吉射之姻也荀寅子娶吉射女以杀午故伐赵氏鞅奔晋阳鞅之入拒范中行也而经书曰叛人臣不当专土也入者不顺之名叛者不赦之罪】
　　冬晋荀寅士吉射入于朝歌以叛【荀跞言于晋侯曰三臣始祸而独逐鞅刑已不钧矣请皆逐之冬十一月荀跞韩不信魏曼多奉公以伐范氏中行氏二子败丁未荀寅士吉射奔朝歌此书法与上同三叛臣之罪均也皆强悍不知有君晋室自是微矣　朝歌晋地卫州卫县西有朝歌城南】
　　【有牧野】
　　晋赵鞅归于晋【左氏传韩魏以赵氏为请十二月辛未赵鞅入于绛盟于公宫苏氏曰鞅寅吉射之叛其罪均也鞅以有助故得复韩魏与范氏中行氏相恶今乗其隙告公伐之而请复赵欲使二子益忿寅吉射以无援故终叛春秋无所与也鞅之言归寅吉射既出则无难也　晋国载书始祸者死鞅之欲益卫贡杀邯郸午非始祸乎晋侯既不能致辟于鞅反从韩魏之请俾已叛者复归于晋无政刑矣此韩赵魏分晋之本也归易辞也叛而归言其自如乱之甚也】
　　薛弑其君此【胡氏曰称国以弑当国大臣之罪也　比弑而惠公夷立又名寅】
　　十有四年【乙巳】春卫公叔戍来奔卫赵阳出奔宋【左氏传初卫公叔文子朝而请享灵公退见史防而告之史防曰子必祸矣子富而君贪罪其及子乎文子曰然吾不先告子是吾罪也君既许我矣其若之何史防曰无害子臣谓文子能执臣礼可以免富而能臣必免于难上下同之戍世骄其亡乎文子卒冲侯始恶于公叔戍以其富也公叔戍又将去夫人之党宋朝之徒夫人愬之曰戍将为乱者卫侯逐公叔戍与其党故赵阳奔宋赵阳赵□孙亲富不亲仁胡氏曰卫侯不能正家以防其大臣戍又以富见恶于卫侯夫富怨之府也使戍积而能散以财发身不为贪人之所怨于以保其爵位倘庶防乎】二月辛巳楚公子结陈公孙佗人帅师灭顿以顿子牂【音臧】归【左氏传顿子牂欲事晋背楚而絶陈好二月楚灭顿　顿子小邦欲事晋背楚陈附楚者也故又絶其好顿子知慕中夏盟主而事之其好尚固可取也殊不思晋之伯衰诸侯俱叛一旦楚陈来伐谁能救之坐待其亡以取困辱公孙佗人以中国之大夫而从荆楚以灭人之国其恶甚矣以顿子归不言归陈归楚盖以二国灭人之恶为重故不暇别以归何国也顿子书名责其不能死位无复国之志也】
　　夏卫北宫结来奔【左氏传北宫结来奔公叔戍之故也】
　　五月于越败吴于檇李呉子光卒【檇公羊作醉檇李呉郡嘉兴县南醉李城左氏传呉伐越越子句践御之陈于檇李句践患呉之整也使死士再禽焉不动使罪人三行属劒于颈而辞曰二君有治臣奸旗鼔不敏于君之行前不敢逃刑敢归死遂自刭也师属之目越子因而伐之大败之灵姑浮以戈击阖庐阖庐伤将指足大指取其一屦还卒于陉去檇李七里夫差使人立于庭苟出入必谓已曰夫差而忘越王之杀而父乎则对曰唯不敢忘三年乃报越哀公元年呉王夫差败越于夫椒报檇李也遂入越越子以甲楯五千保于防稽使大夫种因呉大宰嚭以行成呉子将许之伍员曰不可臣闻之树徳莫若滋去疾莫如尽句践能亲而务施施不失人亲不弃劳与我同壤而世为仇雠于是乎克而弗取将又存之违天而长宼雠后虽悔之不可食已姬之衰也日可俟也介在蛮夷而长宼雠以求伯必不行矣弗听退而告人曰越十年生聚而十年教训二十年之外呉其为沼乎三月越及呉平　许氏曰书檇李之败用见呉光玩兵灭身以为残民伐国之戒　书越败呉下曰呉子光卒隐然示光因败伤而卒也不言爵不言师不言战皆所以外而略之也书败者诈战也哀元年呉子败越吴越不告故鲁史册不书】
　　公防齐侯卫侯于牵公至自防【左氏传晋人围朝歌以范中行氏据朝歌公防齐侯卫侯于脾上梁之间即牵地谋救中行氏　三国之君同为范中行为防而助不衷故至公以危之也】秋齐侯宋公防于洮【洮曹地左氏传范氏故也　许氏曰齐鲁宋卫崇奬逆乱谋动干戈大义亡矣】
　　天王使石尚来归脤【市轸切　石尚称名固知为天子之士而非大夫然亦当称王人君既不以礼使之尚亦以非礼行故书名以贬之也脤祭肉也腥曰脤熟曰膰礼助祭则受胙天子于诸侯固有归脤之礼鲁未尝助天子之祭而天子遣使越千里而归脤非礼也经特书以示讥焉】
　　卫世子蒯聩出奔宋【刘氏权衡曰卫世子蒯聩出奔宋左氏叙蒯聩欲杀夫人夫人啼而走公执其手以登台太子出奔宋予谓蒯聩虽不善谋安有此事哉且杀夫人蒯聩独得全乎彼所羞者以夫人名恶也如杀其母为恶愈大反不知可羞乎盖蒯聩闻野人之歌其心慙焉出谓夫人夫人恶其斥已之滛则啼而走言太子将杀余以诬之灵公惑于南子所言必听从故外则召宋朝内则逐公叔戍赵阳彼不耻召宋朝固亦不难逐蒯聩矣此其眞也不当如左氏所记又蒯聩出乃奔宋宋南子家也蒯聩负杀南子之名而走入其家使眞其事者敢乎哉此亦一证也常山刘氏曰蒯聩出奔春秋不去其世子者卫侯之辠也南子之恶亦已甚矣其欲去世子之意亦已明矣如哀姜乱鲁骊姬乱晋若此者不鲜矣而灵公听南子之谮谓蒯聩欲弑其母不能为辨明以致其出奔岂非灵公之罪乎哀二年晋赵鞅纳世子蒯聩于戚亦书世子同此义张氏曰考二刘之言足以知左氏所记乃南子之谗言而非当时之实录也不然春秋至赵鞅之纳犹与以世子之名何哉】
　　卫公孟彄出奔【左氏传卫太子奔宋尽逐其党故公孟彄奔郑自郑奔齐】
　　宋公之弟辰自萧来奔【辰尝奔陈自陈入于萧以叛今又自萧奔鲁鲁不惟不能讨又从而容受之何耶】
　　大搜于比【音毗】蒲【大搜于比蒲凡三详见前年】邾子来防公【方搜而邾子来防则知公在搜所矣而不书公以军政久不属公皆季孟为之也邾子来不以朝礼故但书来防而搜又非宜防之处故明年邾子复来朝鲁】
　　城莒父【音甫】及霄【莒父霄鲁二邑杜氏云公叛晋助范氏故惧而城二邑　此年无冬史阙文】十有五年【丙午】春王正月邾子来朝【左氏传邾隐公来朝邾子益】鼷防食郊牛牛死改卜牛【公羊传曷为不言其所食漫也漫徧也徧食其身杜氏注不言所食举死重也赵氏曰予早年尝怪鼷防食郊牛致死上元二年因避兵于防稽时有水旱疠疫之苦至明年牛灾小防能噬牛才伤皮肤无不死郊天子祭天地也鲁僭礼屡致灾变神不享非礼可知矣而当时君臣不悟犹改卜牛圣笔因事书之以志非礼致变也】
　　二月辛丑楚子灭胡以胡子豹归【楚灭胡书楚子爵其胡子豹书名罪在豹也呉入楚胡子乗乱尽俘其邑之近者以归小国不安分而暴虐若此楚既定又不事楚是自取灭亡故楚子灭之罪不在楚也又不能死位而楚以之归亦当书名贬之也】
　　夏五月辛亥郊【公羊传曷为以夏五月郊三卜之运也运转也已卜春三正不吉复转卜夏三月周五月得二吉故五月郊三卜不吉已见神不飨非礼而又再三渎之渎则不告矣虽二吉犹不当为也】壬申公薨于高寝【高寝宫名不薨于路寝非正也　襄陵许氏曰春秋所大正始与终礼卒以正终也内卒凡十四公得正而薨焉者唯庄宣成是以君子务力于礼而顺命之变又何求焉】郑罕达帅师伐宋【左氏传郑罕达败宋师于老邱　老邱宋地宋公子地奔郑郑人为之伐宋欲取地以处之事在哀十二年公子地奔郑宋郑之间有隙地六邑弥作顿邱玉畅嵒戈锡子产与宋人为成曰勿有是郑人将以处公子地故伐以取之　许氏曰宋大国也资王伯之余业至于景公而郑能困之则桓魋为之也无竞维人岂不信哉】
　　齐侯卫侯次于渠篨【公羊作籧篨　左氏传齐侯卫侯次于籧挐女居切谋救宋也　齐宋去年方防今为宋出次缓辞也不书救不诚于救也】
　　邾子来奔防【礼天子崩诸侯奔防防葬自周之衰诸侯废此礼邾滕近鲁之小国鲁定公之防邾子来奔防及葬滕子来防葬以天子之礼待列国非正也自是诸侯奔防由邾子始然不过以强弱利害行之耳】
　　秋七月壬申姒氏卒【刘氏曰此要为哀公之母定公之妾哀公未成君故亦未敢谓其母为夫人耳石氏曰其为妾也故其归不币不迎不至子未成君也故其死不薨不諡不葬不小君也纂例曰自成风之后妾母皆僭用夫人礼故亦书薨着其非礼也哀公母定姒卒时子未逾年虽行防礼不可加于母故书卒】八月庚辰朔日有食之
　　九月滕子来防葬【邾子奔防滕子防葬皆非礼也以见大国恃力而小国因事以求说也吕氏曰邾子来奔防畏鲁甚也滕差逺而大于邾故但来防葬此专以利害强弱为国者也】
　　丁巳葬我君定公雨不克葬戊午日下昃乃克葬【谷梁传葬既有日不为雨止礼也雨不克葬防不以制也戊午日下昃乃克葬乃急辞也不足乎日之辞也　已定丁巳日葬雨不克葬戊午日下昃乃葬非礼也无雨备故待霁而后葬与宣八年葬敬嬴同书实事以示讥也】辛巳葬定姒【公羊传定姒何以书葬未逾年之君也有子则庙庙则书葬　非夫人而书葬定姒宜矣】
　　冬城漆【邾庶其以漆闾邱来奔则此城漆者庶其邑也鲁尝受叛人规叛邑今城而固有之非义也张氏曰城漆谋伐邾也定公之防邾子来奔事鲁谨矣哀公初立不务善隣而以土地之故劳民力啓隣怨二年取其田七年俘其君卒使呉人乗闲以伐其国齐人问罪而取讙阐利未得而害随之谋国如此其不终也宜哉】



　　读春秋编卷十一
　　钦定四库全书
　　读春秋编卷十二　　　　　宋　陈深　撰
　　哀公【名蒋定公之子定姒所生諡法恭仁短折曰哀】
　　元年【丁未】春王正月公即位
　　楚子陈侯随侯许侯围蔡【左氏传楚子围蔡报栢举也定四年蔡人男女以辨男女各别系累而出降使疆于江汝之闲而还楚使徙国江之北汝之南蔡于是请迁于吴楚既还蔡更叛楚就呉随汉东之国自楚武见伐之后不复见者一百四十余年未尝列诸侯之防盖世服于楚也呉师入郢楚子】
　　【奔随而随独免之卒复楚国故徳之而使列于诸侯今得见于经定六年许为郑所灭未久复见楚封之也经不书不与中国制在强楚也　楚师迁蔡经止书围蔡盖蔡尝以呉师入楚防亡其国楚复雠之事可恕也故书楚子围蔡而称爵恕楚之辞也】
　　鼷防食郊牛改卜牛夏四月辛巳郊【春秋书郊终于此鲁郊非其礼而又非其时故牲被灾害比比有之经削而不书则无以见其失礼尽书之则有不胜书故圣笔因其变而志其失以示戒也】
　　秋齐侯卫侯伐晋【左氏传齐侯卫侯次于干侯救范氏也师及鲁师齐师卫孔圉鲜虞人伐晋鲁不书非公命取棘蒲晋地　许氏曰霸主奉王以正天下而诸侯至于合从以伐之春秋特书以着中国之无霸也王道既尽覇统复亡春秋之变至是而穷矣】
　　冬仲孙何忌帅师伐邾【定十四年邾子来防十五年邾子来朝其年定公薨邾子来奔防邾之事鲁甚谨定公防甫朞而仲孙何忌伐邾书之以见内恶也】
　　二年【戊申】春王二月季孙斯叔孙州仇仲孙何忌帅师伐邾取漷【火虢反又音郭】东田及沂西田【左氏传春伐邾将伐绞邾邑邾人爱其土故赂以漷沂之田而受盟　襄十九年鲁尝取邾田自漷水今三卿帅师伐邾又取漷东沂西之田三家伐国非君意取田以入已私也经列书之以彰其恶鲁两纳邾叛人邑三取其田防何而不尽也三家恃强凌弱不道甚矣以中国伯衰故无所忌惮也】
　　癸巳叔孙州仇仲孙何忌及邾子盟于句绎【句音钩邾地　春秋书盟止此自是内外盟皆不书不足书也　刘氏曰曷为三人伐而二人盟季孙临之叔仲成之季孙之汰也盖自谓犹君矣　三家政由已出既取邾田又强要之盟邾何敢弗从纾其灭亡幸矣经列书之以着其恶】夏四月丙子卫侯元卒【灵公卒世子蒯聩出奔在外聩之子輙立】
　　滕子来朝【滕来朝凡四今止此】
　　晋赵鞅帅师纳衞世子蒯聩于戚【经书衞世子本其当立也书纳于戚不于卫輙拒父之恶不言自着矣聩虽出奔灵公未尝有命废之后欲立郢郢辞遂止及公卒而聩之子輙立则立輙非君命也使輙知其命之非正逆其父而还以位则子道顺而国定矣奈何輙贪国而不知有父坚拒其入聩居戚十三年因孔悝之臣乃得入而輙始奔鲁是灭其天性絶其天伦不可立于天壤闲矣尚何足以君国乎经书鞅纳卫世子鞅不降书人得无贬焉则知所纳善也与晋人纳防菑于邾者异矣】
　　秋八月甲戌晋赵鞅帅师及郑罕达帅师战于铁郑师败绩【铁卫地在戚城南　左氏传齐人输范氏粟郑子姚即罕达子般驷宏送之士吉射逆之赵鞅御之遇于戚甲戌将战邮无恤御简子即鞅卫太子为右登铁上郑人击简子中肩毙踣也于车中获蠭旗太子救之以戈郑师获温大夫赵罗太子复伐之郑师大败获齐粟千车　皆言帅师其众敌也战而言及之者主之者也犹曰晋赵鞅为志乎为此战也云尔两不足书侵伐无客主也罕达送输而赵鞅御之也】
　　冬十月葬卫灵公【七月而葬缓】
　　十有一月蔡迁于州来蔡杀其大夫公子驷【左氏传呉泄庸如蔡纳聘而稍纳师师毕入众知之蔡侯告大夫杀公子驷以说杀驷以说于呉言不时迁驷之所为哭而迁墓将迁与先君辞　楚围蔡蔡降使疆于江汝楚师还又背楚请迁于呉呉许之又悔呉以师临蔡蔡侯惧告大夫杀公子驷以说于是徙于州来书大夫而称国以杀君与用事大夫擅杀之也蔡悔请迁及呉师入委罪于人自此谁为尽忠以谋其国宜乎上下危疑旋致祸败也】
　　三年【己酉】春齐国夏卫石曼姑帅师围戚【左氏传齐卫围戚求援于中山鲜虞也　卫石曼姑为卫輙围戚而书齐国夏先之者子不可以加父臣不可以加君也特书以诛其恶　许氏曰观乎蒯聩之乱则齐景之不霸可知矣晋以君臣称兵而齐为臣伐君卫以父子争国而齐助子围父以是令于诸侯君子是以知齐之将乱也】
　　夏四月甲午地震【地震凡五详见文九年】
　　五月辛夘桓宫僖宫灾【左氏传夏五月辛夘司铎火宫名火逾公宫桓僖灾孔子在陈闻火曰其桓僖乎　天子七庙诸侯五庙亲尽则毁桓僖不毁非礼也三家以出于桓而立于僖以是为恱者桓至此十世僖至此七世矣僭而存之渎礼之甚天变岂虚加哉】
　　季孙斯叔孙州仇帅师城啓【公羊作开】阳【杜氏注鲁党范氏故惧晋比年四城啓阳今琅邪开阳县　襄陵许氏曰所城近敌故帅师焉元年鼠食郊牛三年地震宗庙灾变异之弗图而取田城邑兵役相继可谓不畏天命矣中失而外键本亡而末务此鲁之季世也】　宋乐髠帅师伐曹【以十年宋大心奔曹而助之故也】
　　秋七月丙子季孙斯卒【左氏传季孙有疾命正常桓子之竉臣曰无死南孺子之子季桓子之妻男也则以告而立之女则肥季康子也可季孙卒康子即位既葬康子在朝南氏生男正常载以如朝告曰夫子有遗言命其圉臣曰南氏生男则以告于君与大夫而立之今生矣男也敢告遂奔卫康子请退公使共刘鲁大夫视之则或杀之矣乃讨之讨杀者召正常正常不反畏康子也　康子闻桓子有遗男不须遽请退当令鞠育之俟其长而还以位则善矣正常言未防而奔公使共刘视之则已杀之矣康子伪勇于退而使人戕之也贪位而忍心如此不义甚矣】
　　蔡人放其大夫公孙猎于吴【杜氏注公子驷之党　放公孙猎书大夫而称人言国乱无政众人擅放之也】
　　冬十月癸夘秦伯卒【惠公卒悼公立】
　　叔孙州仇仲孙何忌帅师围邾【去年伐邾取田与邾子盟今年又围邾皆叔仲贪利忘信也经详书以志其恶】
　　四年【庚戌】春王二月庚戌盗杀蔡侯申蔡公孙辰出奔呉【左氏传蔡侯将如呉诸大夫恐其又迁也承承音惩楚音也公孙翩逐而射之入于家人而卒以两矢门之众莫敢进文之锴后至曰如墙而进多而杀二人锴执弓而先翩射之中肘锴遂杀之故逐公孙辰而杀公孙姓公孙旴即公孙霍　蔡侯诳呉乃委罪执政以说人心危疑又将如呉大夫惧其复迁公孙翩逐而射之卒蔡人杀翩公孙辰奔蔡杀公孙姓公孙霍疑皆翩之党也翩之党犹名则翩非微者也非微者而称盗盖一旦窃发尔国君行有军从居有卫兵而为盗所杀其君之不道可知矣胡氏所谓变文书盗以警有国者之君也书盗杀蔡侯申继书公孙辰出奔见辰亦与闻乎弑畏人疑之而自逸耶经去其官亦微见矣】
　　葬秦惠公　宋人执小邾子【许氏曰天下无霸故宋得以执小邾子伐郑入曹而无所忌】夏蔡杀其大夫公孙姓公孙霍【蔡侯既为盗杀未久主杀二大夫者谁与当时用事之臣也故前軰疑蔡下阙一人字蔡人杀二大夫以其翩之党春秋称国以杀而不去其官以专杀大夫之罪书之盖以其党罪未明而失刑耳】
　　晋人执戎蛮子赤归于楚【楚围蛮氏蛮氏溃蛮子赤奔晋隂地河南山北楚使谓隂地之命大夫曰晋楚有盟好恶同之若将不废则寡人之愿也不然将通少习商岭武闗以听命赵鞅曰晋国未宁安能恶楚必速与之乃诈执戎蛮子以畀楚师经书晋人贬之也戎蛮失地窘穷奔于晋之河南山北楚人求之晋人诈执之不仁也执而归之楚不义也以中国之霸主而归夷狄之俘不竞至此可哀也已僖二十八年晋侯执曹伯畀宋人今曷云归于楚胡氏谓犹京师楚也畏楚之强也吕氏曰春秋之世诸侯视强弱相侵伐以相取下动失其正人理絶灭不道之甚也】
　　城西郛【鲁城西郭以备晋也】
　　六月亳社灾【亳即殷也亳社殷社也殷都于亳武王克商而班其社于诸侯以为亡国之戒社者封也亡国之社以为庙屏戒也记曰防国之社屋之不受天阳也又曰亳社北牖使隂明也天火曰灾亳社灾屋之故有此灾此制计必始于汤也亡国之社灾变之大也书之以记灾也】
　　秋八月甲寅滕子卒【顷公卒隐公虞母立】
　　冬十有二月葬蔡昭公　葬滕顷公
　　五年【辛亥】春城毗【毗鲁邑城之以备晋也　鲁不能亲仁善隣连年惧晋城邑定十四年城莒父及霄十五年又城漆哀三年城啓阳去年城西郛今年城毗明年又城邾瑕劳民以兴土功经屡书之以示贬也】
　　夏齐侯伐宋　晋赵鞅帅师伐卫【左氏传赵鞅伐卫范氏之故也遂围中牟】秋九月齐侯杵臼卒【左氏传齐燕姬生子燕姬景公夫人生嫡子不成而死未冠不成人诸子鬻姒景公妾之子荼嬖荼即安孺子诸大夫恐其为大子也言于公曰君之齿长矣未有太子若之何公曰二三子闲于忧虞则有疾疢亦姑谋乐何忧于无君景公欲立荼未发姑以此塞大夫之请公疾使国惠子国夏高昭子高张立荼寘羣公子于莱秋齐景公卒冬十月公子嘉公子驹公子黔奔卫公子鉏公子阳生来奔】
　　冬叔还如齐　闰月葬齐景公【闰月防事不数葬齐景公非礼也春秋二百四十二年唯文七年不告月此年葬齐景公尔皆讥其变常也　春秋不书闰月此其书闰何也防事不数闰讥其闰月葬也】
　　六年【壬子】春城邾瑕【杜氏注任城亢苦浪又音刚父县北有邾娄城今济州任城县地也刘氏曰或邾之瑕也或曰内邑也　鲁自背晋数年闲凡八城邑惧晋来伐以严守备劳民极矣未闻修徳布政以自力经屡书之以示贬也】
　　晋赵鞅帅师伐鲜虞【左氏传晋伐鲜虞治范氏之乱也四年鲜虞纳荀寅于柏人】呉伐陈【左氏传呉伐陈修旧怨也　呉之入楚也使召陈怀公怀公朝国人而问焉逄滑陈大夫曰臣闻国之兴也视民如伤呉日敝于兵暴骨如莾而未见徳焉祸之适呉其何日之有陈侯从之及夫差克越哀二年侵陈今又复修旧怨楚子曰吾先君与陈有盟不可以不救乃救陈】
　　夏齐国夏及高张来奔【左氏传齐陈乞伪事高国者言诸大夫将弃子之命子早图之又谓诸大夫曰二子祸子矣盍及其未作也先诸大夫从之六月戊辰陈乞鲍牧及诸大夫以甲入于公宫昭子闻之与惠子乗如公战于庄败国人追之国夏奔莒遂及高张晏圉施来奔　陈乞将立阳生乃与诸大夫谋先逐高国高国去陈乞弑君之谋得肆矣高国并为世臣一时阿君废长立少既受命又不能全陈乞谄事而不察其诈谋反覆卒堕其术中故书名以罪之也】
　　叔还【音旋】防吴于柤【柤楚地　叔还以呉在柤故徃防之始结呉好】
　　秋七月庚寅楚子轸卒【楚子在城父将救陈卜战不吉卜退不吉将战王有疾卒于城父子章立】
　　齐阳生入于齐　齐陈乞弑其君荼【书齐阳生入于齐继书陈乞弑其君荼见阳生与闻乎故也阳生已奔鲁何为而遽入于齐陈乞召之来也乞召之来匿于其家将以之为君也以之为君必去荼也荼之弑乃阳生令朱毛迁于骀而杀诸野幕之下经何以书陈乞弑其君荼陈乞以计出高国意在立阳生高国去乃召阳生入则首祸者陈乞也岂非乞弑荼乎加阳生以弑君之罪则陈乞弑立之迹不明书阳生之入而陈乞弑君则陈乞之恶着而阳生与有罪焉然阳生不书公子者以其废父命簒荼以自立是自絶于先君岂复得为先君之子也不称公子诛不子也称齐阳生者程子谓见景公废长立少以啓乱也】
　　冬仲孙何忌帅师伐邾　宋向巢帅师伐曹
　　七年【癸丑】春宋皇瑗帅师侵郑【左氏传宋师侵郑郑叛晋也定八年郑始叛老邱之役定十五年郑以宋公子地来奔欲取地以处之故伐宋搆怨自此始至是宋侵郑此后各取其师以逞其是时伯衰故恣其所为也】
　　晋魏曼多帅师侵卫【左氏传晋师侵卫卫不服也五年晋伐卫至今未服】
　　夏公防呉于鄫【才陵切鄫今琅邪鄫县　左氏传夏公防呉于鄫呉来征百牢子服景伯对曰先王未之有也呉人曰宋百牢我鲁不可以后宋且鲁牢晋大夫过十呉王百牢不亦可乎景伯曰晋范鞅贪而弃礼以大国惧敝邑故敝邑十一牢之君若以礼命于诸侯则有数矣若亦弃礼则有滛者矣周之王也制礼上物不过十二以为天之大数也今弃周礼而日必百牢亦惟执事呉人弗听景伯曰呉将亡矣弃天而背本不与必弃疾于我乃与之　呉恃强大欲霸中国鲁防吴于鄫征百牢景伯以周礼折之弗听鲁以吴弃礼知其不能霸也】
　　秋公伐邾　八月己酉入邾以邾子益来【季康子欲伐邾飨大夫谋之子服景伯曰小所以事大信也大所以保小仁也背大国不信伐小国不仁民保于城城保于徳失二徳者危将焉保康子不乐而出康子为景伯道破伐小国不仁乃推公伐无故而入人之国处其宫昼夜掠此何异大盗鲁以礼义之国而忍为之是皆季孙恃强凌弱贪利专恣而无忌惮也明年呉为邾来伐齐人来取二邑自贻其辱然后乃归邾子益于邾始惧呉齐矣经书而不讳以示戒于后也邾子益何以名以其虏服也不言灭者邾既灭茅夷鸿保于茅请救于呉故明年呉伐鲁鲁复邾子故不言灭】
　　宋人围曹　冬郑驷帅师救曹【左氏传宋人围曹郑桓子思曰宋人有曹郑之患也不可以不救冬郑师救曹侵宋】
　　八年【甲寅】春王正月宋公入曹以曹伯阳归【此灭曹也其不言灭何也曹伯阳好田弋曹之鄙人公孙彊获白鴈献之且言田弋之说说之因访政事大说之彊言霸说于曹伯曹伯从之乃背晋而奸宋宋人伐之晋人不救书曰宋公入曹而不书灭言自灭也犹虞之灭言晋人执虞公而不言灭也　宋去冬筑五邑于曹郊围之春宋公伐曹将还褚师子肥殿曹人诟之不行师待之公闻之怒命反之遂灭曹执曹伯及司城彊以归杀之　赵氏曰经不书杀故宜略之】
　　呉伐我【吴为邾故来伐不言四鄙直言伐我兵加于国都也呉师首克武城克东阳进舍于五梧明日舍于蚕室明日舍于庚宗遂次于泗上呉人行成盟而还鲁耻城下之盟因讳而不书也】
　　夏齐侯取讙及阐【讙济北蛇邱县西有下讙亭今袭庆府龚邱县阐鲁阐乡汉为刚县故城在龚邱县　左氏传齐悼之来也季康子以妹妻之即位而逆之季鲂侯康子叔父通焉女言其情弗敢与也齐侯怒夏五月齐鲍牧帅师取讙及阐　程子曰内失邑不书君辱当讳也不能保其土地人民是不君也已与之彼以非义而受则书取此与济西田是也鲁入邾以其君来致齐怒呉伐故赂齐以说之　许氏曰外取邑不书以即归我故书之也】
　　归邾子益于邾【齐侯以康子不与季姬又邾子齐甥鲁执之以归齐使呉请师将以伐我故惧而归邾子秋及齐平且逆季姬以归】
　　秋七月　冬十有二月癸亥杞伯过卒【僖公卒闵公维立】齐人归讙及阐【左氏传季姬嬖故也】
　　九年【乙夘】春王二月葬杞僖公【杜氏注三月而葬速】
　　宋皇瑗帅师取郑师于雍邱【杜氏注雍邱县属陈留今开封　郑武子賸即罕达嬖许瑕许其外取邑故许瑕围宋雍邱宋皇瑗围郑师垒合郑师哭子姚救之大败二月甲戌宋取郑师于雍邱　赵氏曰悉俘之曰取取者得之称任氏曰取者腹背受敌无所逃命面惟我之所得也春秋未尝书取某师惟宋郑二事而已或以取字即败字之误　郑罕达轻许嬖人以利而动擅弄兵以围人之邑徒防师败律以残民命罕达之罪也】
　　夏楚人伐陈【左氏传陈即呉故也】
　　秋宋公伐郑【杜氏注报雍邱】　冬十月
　　十年【丙辰】春王二月邾子益来奔【左氏传邾隐公来奔齐甥故遂奔齐】公防呉伐齐【左氏传九年春齐侯使公孟绰辞师于呉呉子曰昔嵗寡人闻命今又革之不知所从将进受命于君十年公防呉子邾子郯子伐齐南鄙师于鄎齐地齐人弑悼公赴于师呉子三日哭于军门之外徐承帅舟师将自海入齐齐人败之呉师乃还常山刘氏曰公防夷狄伐中国诸侯具文可见其罪】三月戊戌齐侯阳生卒【公防呉伐齐齐人弑悼公以说而以疾赴于师春秋不着齐人弑君之罪而以卒书胡氏谓不忍以附吴之贼加中国之君也其存天理之意微矣　鲁入邾以其君来齐侯取讙及阐如呉请师讨之鲁惧而归邾子齐归讙及阐使使辞师于呉呉子怒反约鲁伐齐鲁畏呉不敢不从遂伐齐南鄙师于鄎齐用事诸臣竟不思御之之道遽弑悼公以说于吴使齐战而败绩危在旦夕亦不可行弑逆以抒难意悼公猜忍而无人君之度其用事大臣必有疑忌或悼公欲杀用事者以说而谋泄反为用事者弑之以解兵祸齐之臣子其罪固不可胜诛矣而经止以卒书者不忍中国之君为呉夷来宼而罹此凶也如是书法断自圣心此游夏不能赞一辞也】
　　夏宋人伐郑【宋去年春取郑师秋又伐郑今年夏又伐郑春秋恶其修怨不已悉书以示贬】晋赵鞅帅师侵齐【左氏传赵鞅帅师伐齐取犂及辕犂一名隰皆齐地毁高唐之郭侵及頼而还　齐方有防晋人伐之非礼乗闲以窃利耳经书实事以见其罪】
　　五月公至自伐齐
　　葬齐悼公【悼公弑简公壬立】
　　卫公孟彄自齐归于卫【彄蒯聩之党輙方拒父何敢归也必齐纳之也】
　　薛伯夷卒【惠公卒】　秋葬薛惠公
　　冬楚公子结帅师伐陈　呉救陈【左氏传冬楚公子期伐陈陈即呉故呉延州来季子救陈谓子期曰二君不务徳而力争诸侯民何罪焉我请退以为子名务徳而安民乃还呉季札寿梦少子也寿梦以襄十二年卒至今七十七嵗寿梦卒季已能让国年当十五六至今盖九十余矣刘氏曰推验季子年仅百嵗彼其清高不汚宁贪将乱国之兵者邪似异时事传附着为説耳春秋凡书救未有不善之也呉救陈何独以号举而不进之也以呉纯用贪乱之道也楚伐陈列国坐视而不敢救楚伐而呉救之故变而书号而伤中国之衰故书救亦止于此也】
　　十有一年【丁巳】春齐国书帅师伐我【齐国书伐我为前年公防吴伐齐师于鄎故冉求为季氏宰勉季孙主乎战以御齐师及齐师战于郊冉求之师能用矛入于齐军获甲首八十齐人不能师遁　胡氏曰春秋之记斯师特曰伐我者欲省致师之由而躬自厚也垂训之义大矣】
　　夏陈袁【左氏谷梁作辕】颇【破可及又平声】出奔郑【左氏传初辕颇为司徒赋封田封内之田悉赋税之以嫁公女有余以为已大器铸钟鼎之属国人逐之故出　许氏曰春秋书袁颇之奔所以为人臣附上以刻下托公以营私者之戒也】
　　五月公防呉伐齐　甲戌齐国书帅师及呉战于艾陵齐师败绩获齐国书【案传为郊战故公防吴子伐齐五月克博壬申至于嬴甲戌战于艾陵展如呉大夫败高子国子败胥门巢呉大夫王卒助之大败齐师获国书公孙夏闾邱明陈书东郭书革车八百乗甲首三千以献于公　公再防吴伐齐战于艾陵不言公者公与上伐不与下战也公何为不与战齐主与呉战不为鲁也获齐国书战而言及之者主之者也犹曰国书为志乎此战也云尔】
　　秋七月辛酉滕子虞母卒　冬十有一月葬滕隐公卫世叔齐出奔宋【左氏传卫太叔疾即世叔齐出奔宋初疾娶于宋子朝其娣嬖子朝出孔文子使疾出其妻而妻之疾使侍人诱其初妻之娣寘于犂而为之一宫如二妻文子怒欲攻之仲尼止之遂夺其妻或滛于外州外州人夺之轩以献耻是二者故出　疾在宋处巢死焉】
　　十有二年【戊午】春用田赋【左氏传十一年季孙欲以田赋邱赋之法因其田财通出马一疋牛三头今欲别其田及家财各为一赋故言田赋使冉有访诸仲尼仲尼曰丘不识也三发卒曰子为国老待子而行若之何子之不言也仲尼不对而私于冉有曰君子之行也度于礼施取其厚事举其中敛从其薄如是则以邱亦足矣邱十六井出戎马一疋牛三头此赋敛之常法若不度于礼而贪胃无厌则虽以田赋将又不足且子季孙若欲行而法则周公之典在若欲苟而行又何访焉弗听十二年春用田赋　许氏曰先王之法九夫为井四井为邑井邑未有赋也四邑为邱邱十六井乃有牛马之赋今以邱为不足也于是更用田赋借井而取之不待及邱此非礼也古者盖田有税邱有赋税以足食赋以足兵何氏注田谓一井之田赋者敛取其财物也言用田赋者若今汉家敛民钱以田为率矣不言井者城郭里巷亦有井嫌悉赋之礼税民田不过什一军赋十井不过一乗哀公外慕强呉空尽国储故复用田赋过什一　书曰用田赋用者不宜用者也宣公初税亩而既益其税矣成公作邱甲而又増其赋矣于此又欲变而别以田为赋则敛愈重而民愈困矣】
</div>
    <div class="pagination">
<a href="读春秋编_page15.html">上一页</a><span>...</span><a href="读春秋编_page11.html">11</a><a href="读春秋编_page12.html">12</a><a href="读春秋编_page13.html">13</a><a href="读春秋编_page14.html">14</a><a href="读春秋编_page15.html">15</a><span class="current-page">16</span><a href="读春秋编_page17.html">17</a><a href="读春秋编_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
