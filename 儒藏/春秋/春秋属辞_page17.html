<!DOCTYPE html>
<html>
<head>
    <meta charset="UTF-8">
    <title>春秋属辞 - 第 17 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋属辞 - 第 17 页/共 29 页</h1>
    <div class="content">　　百二十新作门观新廏
　　僖二十年春新作南门
　　定二年冬十月新作雉门及两观
　　庄二十九年春新延廏
　　以上门观书新作者二廏书新者一言新见有旧言作见有加于前不言作者仍旧制也僖公改作南门不与诸门同雉门两观僭天子而不能革故皆书新作延廏坏而更之故言新不言作观其所书之时则时不时可见传曰凡啓塞从时杜氏谓门户道桥谓之啓城郭墙堑谓之塞皆官民之开闭不可一日而阙故特随坏时而治之僖公新作南门非治坏故传以土功之制讥之葢左氏但知土功之不时而不知改作之非制经于雉门两观特书月异之也凡脩旧不书楚宫宜书作而不书者史讳之也
　　百二十一时田用夏时越礼则书
　　桓四年春正月公狩于郎
　　庄四年冬公及齐人狩于禚
　　以上书公狩者二传曰春搜夏苗秋狝冬狩此周制四时田猎之名也周书曰周公正三统之义作周月至于敬授民时巡狩烝享犹自夏焉此田祭皆从夏时之证也杜氏曰传曰郑之有原圃犹秦之有具囿是诸国各有常狩之处鲁狩地大野是也此田猎有常地之说也其礼既有常时其地又有常处故虽公狩不书郎非常狩之地禚在齐境以越礼故书公羊传曰春曰苖秋曰搜冬曰狩常事不书此何以书逺也其时田之名虽言之不详所谓常事不书实史法也自僖文而后歴五公搜狩违礼皆不书者大夫专国公不复知军政时田得失无足议故虽违礼不书为变例之九
　　昭八年秋搜于红　十一年夏大搜于比蒲　二十二年春大搜于昌间
　　定十三年夏大搜于比蒲　十四年秋大搜于比蒲以上书搜一书大搜四搜者春田之名周之春夏寅卯辰之月兴之为得礼秋兴之非礼也昭十一年五月齐归薨而大搜叔向闻而讥之曰鲁公室其卑乎君有大丧国不废搜国不忌君君不顾亲能无卑乎殆其失国是时三家分鲁假春搜之礼以耀武示彊又与非时非地之搜不同故悉书之定十四年比蒲之搜经书邾子来防公则凡大搜皆公在可见而不书公者师乘非复公有史不虚饰也
　　百二十二火田
　　桓七年春二月己亥焚咸丘
　　以上火田一杜氏曰讥尽物故书
　　百二十三观鱼
　　隠五年春公矢鱼于棠
　　以上观鱼一谷梁传曰鱼卑者之事也鱼渔通杜训矢为陈本传言陈鱼而观之言陈渔人之事而观之也公谷经作观鱼文异事同叶氏朱子训矢为射本淮南时则训季冬命渔师始渔天子亲往射鱼传曰君举必书于此可见防书之体
　　百二十四大阅治兵异常
　　桓六年秋八月壬午大阅
　　庄八年春王正月甲午治兵
　　以上书大阅者一治兵者一周制天子因四时之田而教民以武事春曰振旅夏曰茇舎秋曰治兵冬曰大阅天子诸侯四时之田名既不异则教民以武事其礼亦同史所不书桓公以畏齐郑之故大阅于建未之月庄公以事仇之故治兵于子丑之春与因田习武之义不同故特书之僖文以后凡阅治皆不书义与时田同
　　百二十五军制作舎
　　成元年三月作丘甲
　　以上书作丘甲者一周制四井为邑四邑为丘四丘为甸军政起于井而成于甸故周官谓甸为乘其车人卒伍之数皆以甸为率也鲁至成公以齐难故创制益兵遂毁甸赋而以丘赋与郑子产作丘赋同故曰作丘甲不曰赋者其制以甲士为主也然损益之数不可考矣
　　襄十一年春王正月作三军
　　昭五年春王正月舎中军
　　以上书作三军者一舎中军者一呉氏曰周制万二千五百人为一军大国三军次国二军小国一军用众之法无过家一人凡一成之地六十四井出赋公田外有五百一十二夫是为一旅之众二十五成有二十五旅是为一军之众大国之地百成除二十五成为大夫采邑等用其七十五成之众即三军也鲁地方百里其初封之时有三军后舎其一军止有二军作三军者复旧制也然其时三家专国非有意于复旧也但借改作之名而分公室之民为私家之民分民既定则复舎中军矣
　　百二十六加赋税
　　宣十五年秋初税亩
　　哀十二年春用田赋
　　以上书初税亩者一用田赋者一通一井言之曰田去公田言之曰亩税亩者以亩为率也古者井田之法十取其一虽曰井九百亩八家同养公田为九一而助然八家庐舎各二亩半于公田中取之已去二十亩故谷梁谓公田为居井灶葱韭尽取焉家各私百亩公田十亩而已则其实亦十一也至宣公又履其私田之亩复十取其一故哀公曰二吾犹不足则十取二自宣公始也田赋者以田为赋也哀公时既以二为不足故用一井之田为率以敛财物韦氏杜氏皆谓赋其马牛葢以古者赋与税异也然韦氏本贾侍中云周制十六井赋戎马一疋牛三头一井之田而欲出十六井之赋陈氏亦谓使井出丘赋皆本左传孔子云以丘亦足矣以丘对田为说杜氏谓上赋之法因其田财通出马一疋牛三头今欲别其田及家财各为一赋则是以田对财为说未知孰是但外传又载孔子云先王制土籍田以力而砥其逺迩赋里以入而量其有无任力以大而议其老防其嵗收田一井出稯禾秉刍缶米不过是也此与左传自不同则当时加赋之制不可考矣
　　百二十七分器失得
　　定八年冬盗窃宝玉大弓　九年夏得宝玉大弓以上宝玉大弓书盗窃者一书得者一公羊传曰国宝也丧之书得之书苏子由曰宝玉大弓鲁之分器也
　　百二十八肆大眚
　　庄二十二年春王正月肆大眚
　　以上肆大眚一呉氏曰肆大眚则罪之不当赦者亦赦之也故书
　　百二十九书乱亡不由赴告
　　昭二十八年夏王室乱
　　僖十九年冬梁亡
　　以上王朝乱一国亡一不由赴告据昭二十二年传叔鞅归言王室乱说见辞从主人篇
　　百三十阙文
　　隠二年冬纪子帛莒子盟于密【程子曰阙文也春秋未有外大夫在诸侯上者当曰纪侯某伯莒子盟于密陈氏曰子帛裂繻字葢杜氏意之学者遂以驳左氏误矣】
　　桓四年【阙秋冬】　七年【阙秋冬○以上并阙二时事】　十四年夏五【阙月字并所系事来盟着例不月知非止阙月字】　十七年葬蔡桓侯【杜氏曰称侯葢谬误呉氏曰虽子男之君未有以諡配爵者或谓能请諡非也】
　　庄二十四年冬郭公
　　昭十年【阙冬字】　三十一年冬黒肱以滥来奔【阙邾字】定六年冬季孙斯仲孙忌帅师围郓【何忌阙何字】　十四年【阙冬字】
　　以上阙文凡九处三传同子曰吾犹及史之阙文也葢夫子平日之言史有阙文尚矣公羊传曰在侧者曰子苟知之何以不革曰如尔所不知何以为脩春秋时语也春秋存防书之大体阙文不革示不唯无所损而亦不能益故虽笔削时史而无嫌及其一笔一削万变不齐而所谓防书大体者自若故曰非圣人莫能脩之
　　百三十一日月差缪
　　隠元年王正月【长厯正月辛巳朔大衍厯正月辛亥朔大庚申冬至程氏公说曰自三统至钦天正月朔或辛亥或庚戌壬子视大衍厯前后差一日以传五月辛丑十月庚申考之则正月朔非辛亥故杜预迁就以辛巳为朔若从辛巳则冬至不在正月意者差闰只在今年而杜氏考之不详尔孔氏曰古厯十九年为一章章有七闰入章三年闰九月六年闰六月九年闰三月十一年闰十一月十四年闰八月十七年闰四月十九年闰十二月此据元首初章若于后渐积余分大率三十二月则置闰不必恒同初章闰月僖五年正月辛亥朔日南至治厯者皆以彼为章首之嵗杜为长厯置闰防数无复定凖凡为厯者闰前之月中气在晦闰后之月中气在朔僖五年正月朔旦冬至则四年当闰十二月也杜长厯僖元年闰十一月五年闰十二月与常厯不同者杜以襄二十七年再失闰传云司厯过昭二十年二月己丑日南至哀十二年十二月螽云火犹西流司厯过则春秋之世厯法错失所置闰月或先或后不与常同杜唯勘经传上下日月以为长厯若日月同者则数年不置闰月若日月不同须置闰乃同者则未满三十二月频置闰所以异于常厯故释例云春秋日有频月而食者有旷年不食者理不得一一如筭以守恒数故厯无有不失也故当脩经传日月以考晦朔以推时验未必得天葢春秋当时之厯也今案长厯得失孔氏言之已详据传昭二十年二月日南至则冬至差一月在周厯不足为异长厯于当时之厯未必尽合然杜氏考经之志学者不可不知也】　二年八月庚辰【长厯八月壬寅朔无庚辰庚辰七月九日闰十十二月大衍厯是年闰十一月】三年王二月己巳日有食之　三月庚戌　四月辛卯八月庚辰　十二月癸未【大衍厯二月己亥大三月己巳小日食庚戌在四月】
　　【辛卯在五月八月丙申大庚辰在九月十二月甲申大癸未在明年正月长厯己巳二月朔日食孔氏曰汉书律厯志载刘歆三统之术以为五月二十五分月之二十乃为一交以为交在望前朔则日食望则月食交在望后望则月食后月朔则日食交正在朔则日食既前后望不食交正在望则月食既前后朔不食日食者月掩之也日月之道互相出入或月在日表从外而入内或月在日里从内而出外道有交错故日食也朔则交防故食必在朔自隠元年尽哀二十七年积三千一百三十四月唯三十七食杜氏曰日月动物虽行度有丈量不能不小有盈缩故有虽交防而不食者或有频交而食者今案二厯所考春秋日食多不入食限者由厯法有踈密入食限而日月复不合者置闰不同故也】　四年王二月戊申【长厯戊甲三月十七日今案前年十二月有癸未则此年二月无戊申凡若此者明是史文差缪】　五年【长厯闰十二月大衍厯闰八月】　六年五月辛酉【大衍厯五月庚辰大辛酉在六月】　七年【长厯闰十二月】　八年六月己亥　辛亥　七月庚午　九月辛卯【大衍厯闰四月五月己亥小己亥辛亥在此月六月戊辰大庚午在此月八月丁卯大辛卯在此月】九年三月癸酉　庚辰【大衍厯三月甲午小癸酉庚辰在四月长厯是年闰十月】十一年七月壬午　十一月壬辰【大衍厯闰正月七月庚戌大壬午在】
　　【八月十一月戊申大壬辰在十二月】
　　桓元年四月丁未【大衍厯四月丙子大丁未在五月长厯是年闰十二月】　二年王正月戊申　四月戊申【长厯戊申五月十日大衍厯四月庚午大戊申在五月是嵗闰九月今案正月有戊申则四月不得有戊申】　三年七月壬辰朔日有食之既【大衍厯七月癸亥小八月壬辰大朔日食】　五年正月甲戌【长厯正月甲申朔月内无甲戌】　己丑【大衍厯正月乙卯小己卯冬至己丑在二月闰六月】　六年八月壬午　九月丁卯【大衍厯八月乙巳大壬午在九月九月乙亥小丁卯在十月】　七年二月己亥【大衍厯二月壬寅大己亥在三月长厯是年闰十二月】　八年【大衍厯闰三月】九年五月丁丑【大衍厯五月乙未小丁丑在六月】　十年王正月庚
　　申【大衍厯正月乙酉大乙巳冬至庚申在二月闰十一月】　十一年【长厯闰正月】　十二年六月壬寅　七月丁亥【六衍厯六月辛未大壬寅在七月七月辛丑小丁亥在八月】　八月壬辰【长厯八月无壬辰壬辰在七月二十三日】　十一月丙戌十二月丁未【大衍歴十月乙巳大丙戌在此月十一月己亥小丁未在此月】　十三
　　年二月己巳【长厯闰正月二月无己巳大衍厯闰七月】　十四年八月壬申乙亥　十二月丁巳【大衍厯八月戊子大壬申乙亥在九月十二月丙戌大丁巳在】
　　【十一月朔及明年正月二日】　十五年三月乙未　四月己巳【大衍厯三月乙卯大乙未在四月四月乙酉小己巳在五月】　十六年【大衍厯闰四月】　十七年正月丙辰【大衍厯正月乙亥小壬午冬至丙辰在二月】　二月丙午【长厯丙午三月四日今案五月有丙午六月有丁丑则二月不得有丙午】　五月丙午　六月丁丑八月癸巳【大衍厯五月癸酉小六月壬寅大丙午在六月丁丑在七月八月辛丑大癸巳在九】
　　【月】　十月朔日有食之【长厯十月庚午朔日食大衍厯十月庚子大十一月庚午小朔日食】　十八年四月丙子　丁酉【长厯四月丁卯朔丙子十日丁酉五月朔大衍厯四月丁酉大丙子在五月丁酉在六月】　十二月己丑【大衍厯十二月癸巳大己丑十一月二十六日】
　　庄元年【长厯闰十月大衍厯闰正月】　二年十二月乙酉【大衍厯十二月壬子大月内无乙酉】　三年【大衍厯闰九月】　四年六月乙丑【大衍厯六月癸酉大乙丑在此月长厯是年闰四月】　六年【大衍厯闰五月】　七年【长厯闰四月】　八年王正月甲午　十一月癸未【大衍厯正月壬子大己巳冬至甲午在二月十一月戊申小癸未在十二月】　九年【长厯闰八月大衍厯闰三月】　十一年【长厯闰三月大衍厯闰十一月】　十二年八月甲午【大衍厯八月丙辰小甲午在九月】　十四年【长厯闰五月大衍厯闰八月】　十七年【长厯闰六月大衍厯闰四月】　十八年王三月日有食之【长厯三月癸未朔不入食限大衍厯三月癸丑大四月癸未小五月壬子大日食宋刘孝孙同沈氏括曰春秋日食三十六后世厯家推验精者不过二十六本朝衞朴得三十五独庄十八年三月古今筭不入食法】　二十二年七月丙申【大衍厯七月戊午大丙申在八月闰十月】　二十四年八月丁丑　戊寅【大衍厯八月丙午大丁丑戊寅在九月长厯是年闰七月】　二十五年五月癸丑　六月辛未朔日有食之【大衍厯五月壬申大六月壬寅小癸丑在六月闰月辛未大日食】　二十八年王三月甲寅【大衍厯二月丙辰大闰月丙戌小甲寅二十九日长厯是年闰三月甲寅三月晦日】　二十九年【长厯闰二月】　八月癸亥【大衍厯八月辛未大癸亥在九月】　九月庚午朔日有食之【大衍厯九月辛丑小十月庚午大日食】　三十年八月癸亥　九月庚午朔日有食之【大衍厯八月辛未大九月辛丑小癸亥在此月十月庚午大日食闰十一月长厯是年闰二月】　三十二年七月癸巳　八月癸亥　十月己未【大衍厯七月庚申大八月庚寅小十月己丑小癸巳在八月癸亥在九月己未在十一月长厯是年闰三月】
　　闵元年六月辛酉【大衍厯六月乙酉大辛酉在七月闰八月】　二年八月辛丑【大衍厯八月戊申大辛丑在九月长厯是年闰五月】
　　僖元年七月戊辰　十月壬午【大衍厯七月癸酉小戊辰在八月十月辛丑大壬午在十一月长厯是年闰十一月】　二年【大衍厯闰五月】　五年【传王正月辛亥朔日南至大衍厯正月癸未小辛亥冬至二十九日闰月壬子大长厯是年闰十二月】　七年【大衍厯闰九月长厯闰十一月】　八年【长厯是年又闰十一月】　九年七月乙酉【长厯七月无乙酉八月甲申朔乙酉二日】　十年【大衍厯闰六月】　十二年王三月庚午日有食之【大衍厯三月辛未小五月庚午小日食长厯是年闰二月】　十二月丁丑【长厯十二月乙未朔丁丑十一月十二日大衍厯十二月丙申大丁丑十一月十一日】　十三年【大衍厯闰二月】　十四年八月辛卯【大衍厯八月丁巳小辛卯在九月】　十五年五月日有食之【长厯五月壬子朔不入食限大衍厯四月癸丑大日食五月癸未小】　九月己卯晦【大衍厯九月辛巳小己卯晦在十月闰月庚申小】　十七年【长厯闰十二月】十八年五月戊寅【大衍厯五月乙未大戊寅在六月】　八月丁亥【长厯】
　　【八月癸巳朔丁亥在七月二十四日九月二十五日大衍厯闰七月甲子小丁亥在此月二十四日】　二十年五月乙巳【大衍厯五月癸丑大乙巳在六月长歴是年闰二月】　二十一年【大衍厯闰四月】　二十四年【长厯闰四月大衍厯闰正月】　二十五年【长厯闰十二月】　二十六年王正月己未【大衍厯正月辛巳小壬寅冬至己未在二月闰九月】二十七年八月乙巳【长厯八月无乙巳乙巳九月六日大衍厯八月辛未大乙巳九】
　　【月五日】　二十九年【大衍厯闰六月】　三十年【长厯闰九月】　三十二年四月己丑　十二月己卯【大衍厯闰二月乙巳小己丑在三月十二月庚子大己卯在十一月】　三十三年四月辛巳　癸巳【大衍厯三月己巳小辛巳癸巳皆在此月】
　　文元年二月癸亥朔日有食之【大衍厯二月甲午小三月癸亥大日食长厯闰三月传曰于是闰三月非礼也孔氏曰汉书律厯志云文公元年距僖五年辛亥二十九嵗是嵗闰余十三闰当在十一月后今三月已即置闰是嫌闰月大近前也杜以为僖三十年闰九月文二年闰正月故言于厯法闰当在僖公末年误于今年置闰嫌置闰大近后也大衍厯是年闰十二月】　二年王正月甲子　丁丑【长厯闰正月大衍厯正月戊子大己丑冬至甲子丁丑皆在二月】　四年【长厯闰三月大衍厯闰八月】　六年闰月【长厯闰十二月程公说曰案厯法是年未应闰经书闰月则周闰有所移也】　七年三月甲戌　四月戊子【大衍厯二月己未小甲戌在此月四月戊午大闰月戊子小】　八年八月戊申【长厯闰七月八月戊申晦】九月癸酉【长厯癸酉九月朔大衍厯九月甲辰小癸酉十月朔】　十二年【长厯闰十一月大衍厯闰十月】　十三年五月壬午　十二月己丑【大衍厯五月壬午朔大十一月庚辰小己丑在此月长厯五月壬午朔己丑十一月十日】　十四年五月乙亥【大衍厯四月丁酉大乙亥在此月】　十五年【大衍厯闰六月】　十六年【长厯闰五月】十八年五月戊戌　六月癸酉【大衍厯闰二月四月甲申小戊戌在此月】
　　【五月癸丑大癸酉在此月】
　　宣二年王二月壬子【大衍厯正月甲辰小癸亥冬至壬子在此月闰十一月己巳小长厯是年闰五月】　三年十月丙戌【大衍厯九月甲子小丙戌在此月】　四年六月乙酉【大衍厯五月庚申大乙酉在此月】　五年【大衍厯闰八月】　六年【长厯闰五月】　八年七月甲子日有食之既【长厯七月乙未朔甲子三十日皆不入食限大衍厯闰五月丁酉小十月甲子朔日食程公说曰长厯自僖十二年至文元年五年一闰者二四年一闰者三失二闰焉又自文十六年至宣十年四年一闰者三又失一闰焉】　九年九月辛酉【长厯辛酉在八月大衍厯八月庚申小辛酉在此月】　十年四月丙辰日有食之【长厯四月丙辰朔是年又闰五月大衍厯四月丙辰大日食】　十一年【大衍厯闰正月】　十二年六月乙卯【长厯闰五月大衍厯六月癸酉大乙卯在七月】　十二月戊寅【长厯十二月己亥朔戊寅在十一月】　十三年【大衍厯闰九月】　十五年【长厯闰十一月】十六年【大衍厯闰六月】　十七年王正月丁未【长厯丁未在二月初四大】
　　【衍厯正月丁丑小丁未二月二日】　六月癸卯日有食之【长厯六月癸卯朔大衍厯五月乙亥朔日食六月甲辰大】
　　成元年【长厯闰三月大衍厯同】　二年四月丙戌【长厯丙戌在五月朔】　八月庚寅【长厯九月甲申朔庚寅七日大衍厯八月丙辰小九月乙酉大庚寅六日】　三年【大衍厯闰十一月】　四年三月壬申【长厯壬申在二月是嵗闰七月】　六年【大衍厯闰七月】　七年八月戊辰【大衍厯八月丁亥小戊辰在九月长厯是年闰八月】　九年【大衍厯闰四月】　七月丙子【长厯七月乙巳朔丙子在八月】　十一月庚申【大衍厯十一月甲戌小庚申在十月长厯是年闰十一月】　十年五月丙午【传六月丙午晋侯卒长厯六月庚子朔丙午七日杜氏曰经有日无月大衍厯五月辛未小丙午六月七日】　十二年【大衍厯闰正月】　十四年十月庚寅【大衍厯十月乙巳大闰月乙亥大庚寅在此月长厯是年闰七月】　十七年九月辛丑【大衍厯闰六月庚寅小九月戊午大辛丑在八月】十一月壬申　十二月丁巳朔日有食之【传十一月壬申声伯】
　　【卒范氏曰据十二月丁巳朔十一月无壬申长厯壬申在十月五日是年闰十二月传闰月乙卯晦十八年正月甲申晦二月乙酉朔晋悼公即位大衍厯闰六月庚寅小十一月丁巳朔日食】
　　襄二年六月庚辰【传七月庚辰郑伯睔卒长厯闰四月经庚寅五月十九日六月无庚辰庚辰七月九日大衍厯闰三月甲戌小六月壬寅大庚辰在七月】　三年六月戊寅【长厯六月丁酉朔七月丙寅朔戊寅十三日大衍厯同】　四年王三月己酉【传三月陈成公卒长厯三月无己酉大衍厯三月壬戌大己酉在二月是嵗闰十二月】　五年【长厯闰四月】　七年十月壬戌【大衍厯闰八月壬申大九月壬寅小壬戌在此月长厯是嵗闰十月】　九年十二月己亥【传十一月己亥同盟于戏十二月癸亥门其三门闰月戊寅济于隂阪侵郑杜氏曰以长厯参校上下此年不得有闰月戊寅戊寅是十二月二十日疑闰月当为门五日五字上与门合为闰则后学者自然转日为月长厯十一月庚寅朔己亥十日大衍厯十一月己丑大己亥在此月】　十年五月甲午【大衍厯闰四月丁亥小甲午在闰月长厯是年闰十一月】　十一年【传九月诸侯悉师以复伐郑甲戌晋赵武入盟郑伯郑子展出盟晋侯十二月戊寅防于萧鱼杜氏曰经书秋史失之今案经传时月互异者不一或史即赴时书之或传所据载籍讹舛不与经合若诸侯之防无国不记故传于此年之事自四月己亥以后所书日月甚详经书七月己未盟于亳城北后有公至自防楚子郑伯伐宋二事则诸侯再伐郑在九月经例不书月传固与经不异郑受伐乃使良霄如楚诸侯观兵郑东门郑人行成又晋郑交涖盟已不得复在九月况涖盟后始退师为萧鱼之防岂复一月中事乎葢下文冬字当在防于萧鱼上不知何由致误也】　十三年【大衍厯闰正月长厯闰八月】　十五年八月丁巳日有食之【长厯七月丁巳朔日食大衍厯同】　十一月癸亥【大衍厯闰十月乙卯癸亥在闰月】　十六年三月戊寅　五月甲子【大衍厯二月癸丑小戊寅在此月四月壬子大甲子在此月长厯是嵗闰十月】　十八年【大衍厯闰六月】　十九年七月辛卯　八月丙辰【大衍厯七月癸巳大八月癸亥小辛卯在六月丙辰在七月长厯是年闰九月传五月壬辰晦齐灵公卒杜氏曰光定位而后赴】　二十一年十月庚辰朔日有食之【大衍厯闰二月甲申小九月庚戌朔日食十月庚辰朔日在黄道角四度弱非食限长厯是年闰八月】　二十三年【大衍厯闰十二月】　二十四年八月癸巳朔日有食之【大衍厯七月甲子朔日食八月癸巳朔日在黄道星二度弱非食限长厯是年闰三月孔氏曰二十一年九月十月频月日食此年七月八月频月日食凡交前十五度交后十五度并是食竟去交逺则日食渐少去交近则日食渐多正当交则日食既若前月在交初一度日食则至后月之朔犹在交之末度未出食竟月行天既帀来及于日或可更食若前月日在交初二度以后则后月复食无理今七月日食既而八月又食于推步之术必无此理刘以为日月共尽一体日食少则月食多日食多则月食少日食尽则前后望月不食月食尽则前后朔日不食以其交道既不复相揜故也此与二十一年频月日食理必不然疑古书歴世遥逺转冩失真又曰战国及秦厯纪全废汉来测候天时始造其术刘歆以为五月二十三分月之二十五日一食空得食日而不得加时汉末防稽都尉刘洪作乾象厯始推月行迟疾求日食加时后代脩之渐益微密推步日食莫不符合但无频月食法故为厯者皆一百七十三日有余而始一交防未有频月食者汉书髙祖即位三年十月十一月晦日频食则日有频食之理今案日月交防有常而积久不能无小变动如厯家论日短景长日长景短日或失其常度则虽巧厯有不能尽其变者汉文帝三年十月晦十一月晦并日食是汉初三十年中频食者再后此乃未有此固不可以常理推也孔氏于襄二十四年从刘之说以频食为经文转冩失真与隠三年正义自相违失杜注之旨】　二十五年八月己巳【传秋七月己巳同盟于垂丘长厯八月戊子朔无己巳大衍厯同今案六月有壬子则八月不得有己巳】二十六年【传三月甲寅朔长厯闰十二月大衍厯闰八月】　二十七年冬十
　　二月乙亥朔日有食之【传曰十一月乙亥朔日有食之辰在申司厯过也再失闰矣杜氏曰斗当建戌而在申故知再失闰也若是十二月则为三失闰故知经误文十一年三月甲子至今年七十一嵗应有二十六闰今长厯推得二十四闰通计少再闰今案传上书六月丁未朔至壬申七月戊寅至乙酉九月有庚辰辛巳则乙亥为十一月朔长厯十一月乙亥朔日食大衍厯同】　二十八年十二月乙未【长厯十二月戊戌朔无乙未二十二日己未恐己误作乙传十二月乙亥朔误大衍厯十二月己亥小二十一日己未今案是月有甲寅则不得有乙未故刘氏以为当是闰月】　二十九年【长厯闰八月大衍厯闰五月】
　　昭元年六月丁巳【大衍厯闰正月庚戌大五月戊申大丁巳在此月】　十一月己酉【长厯十一月乙亥朔己酉十二月六日传十二月甲辰朔是年闰十二月】　三年【大衍厯闰九月】　四年【长厯闰四月】　六年【长厯闰七月大衍厯闰六月】　八年十月壬午【大衍厯十月丙申小壬午在十一月长厯是年闰八月】　九年【大衍厯闰三月】　十年七月戊子【长厯七月庚寅朔无戊子】　十一年【大衍厯闰十二月】　十二年三月壬申【长厯是年闰正月三月无壬申】　十三年四月【传五月癸亥王缢于芋尹申亥氏杜氏曰癸亥五月二十六日经书四月误】　十四年【大衍厯闰七月】　十五年六月丁巳朔日有食之【大衍厯五月丁巳大朔日食长厯是年闰九月】　十七年六月甲戌朔日有食之【大衍厯五月丙午朔大日食黄道娄四度闰月丙子小六月乙巳大非食限甲戌九月朔】　十八年【长厯闰正月】　二十年【传王二月日南至三统厯正月己丑朔旦冬至杜氏曰是嵗朔旦冬至之嵗也时史失闰闰更在二月后故传于二月记南至日以正厯也大衍厯正月辛酉小己丑冬至闰二月庚申小长厯是年闰八月与传合】　二十一年七月壬申朔日有食之【大衍厯七月丙子小闰十月甲戌大十二月癸酉大朔日食黄道箕四度半彊】　二十二年冬十月【传十一月乙酉王子猛卒杜氏曰乙酉在十一月】　十二月癸酉朔日有食之【长厯十一月小甲戌朔传乙酉十二日己丑十六日十二月大癸卯朔传庚戌八日闰月癸酉朔传辛丑二十九日杜氏曰此月有庚戌又以长厯推校前后当为癸卯朔书癸酉误孔氏曰庚戌上去癸酉三十七日若此月癸酉朔其月不得有庚戌又传十二月下有闰月辛丑辛丑是壬寅之前日二十三年传曰正月壬寅朔二师围郊则辛丑是闰月之晦也又计明年正月之朔与今年十二月中有一闰相去当为五十九日此年十二月当为癸卯朔经书癸酉明是误也大衍厯闰十月甲戌大】　二十四年八月丁酉【大衍厯八月甲子小丁酉在九月今案五月朔乙未则八月不得有丁酉长厯丁酉九月五日】　二十五年九月己亥　十月戊辰　十一月己亥【大衍厯六月己丑小八月戊子小九月丁巳大十月丁亥小十一月丙辰大己亥在八月戊辰在九月又己亥在十月长厯是年闰十二月】　二十八年四月丙戌【大衍厯闰三月癸酉小丙戌在闰月长厯是年闰五月】　三十年六月庚辰【大衍厯五月庚申大庚辰在此月闰十二月丁巳小长厯是年闰五月】
　　定元年【大衍厯闰八月】　二年五月壬辰【大衍厯四月丁卯大戊辰在此月长厯是年闰五月】　四年【长厯闰七月大衍厯闰四月】　七年【三统厯正月己巳朔冬至殷厯庚午朔大衍厯正月庚子大己巳冬至闰月庚午小】　八年【长厯闰二月】　九年【大衍厯闰十月】十年【长厯闰六月】　十二年十月癸亥　十一月丙寅朔
　　日有食之【大衍厯闰七月戊戌小九月丁酉小癸亥在此月十月丙寅大日食长厯是年闰十一月】十四年【长厯闰十二月】　十五年二月辛丑【大衍厯正月甲申小辛亥冬至】
　　【辛丑在此月闰三月壬子大】　五月辛亥【长厯五月辛亥朔大衍厯同】　九月辛巳【长厯九月己酉朔无辛巳辛巳十月三日大衍厯同今案八月朔庚辰则九月不得有辛巳】哀二年【长厯闰十一月大衍厯阙】　五年九月癸酉【大衍厯闰八月辛巳小癸酉在闰月长厯是年闰十月】　七年【长厯闰十二月】　八年【大衍厯闰五月】　十年【长厯闰五月】　十一年【大衍厯闰正月】　十二年十二月螽【传仲尼曰火犹西流司厯过也杜氏曰周十二月今十月是嵗应置闰而失不置虽书十二月实今之九月】　十三年【大衍厯闰九月】　十二月螽【杜氏曰实十一月】　十四年【长厯闰二月】以上长厯考春秋日月失三十六日朔三晦二其经传上下所书日月有可证据者明是史文差缪日食不入限者四频月食者二大衍厯失一百二十六日朔三日食不入限十七先一月者六先二月者二先三月者一先五月者一后一月者六闰月一频月食者二杜氏据左氏传屡讥周厯失闰是以长厯第前却闰月求与春秋日月相符故所失少大衍厯自以三十二月闰率追筭不计与经合否故所失多东周厯法无传矣刘歆所緫六厯俱非古法也杜氏谓或用黄帝以来诸厯推经传朔日皆不合所谓鲁厯亦不与春秋相符疑来世好事者为之凡经传有七百七十九日汉末宋仲子集七厯以考春秋鲁厯得五百二十九失二百五十日是不与春秋相符也大衍厯合朔议曰春秋日食有甲乙者三十四殷厯鲁厯先一日者十三后一日者三周厯先一日者二十二先二日者九其伪可知矣然大衍厯视长厯朔每差一月亦有差二月者其日月得失本非所以释经也传除释经日外别记三百一十六日长厯推无月者二其不合者六日而已是固不容以闰率议之但长厯视大衍厯少六闰自隠二年至宣十年三失闰自成末年至春秋之终复三失闰果若是四时寒暑皆当反易不但以申为戌而已恐周厯虽差未必如是之缪案经传有旷数年不书日者前后屡见之长厯于此既无所据岂能无失至言顿置两闰以应天正则臆决尤甚故说者疑焉今姑取其所考日月以证史文之误附于阙文后葢三传异师而日月之误不殊有非笔削后转冩失眞者矣并及大衍厯者所以见周厯置闰无准致日月不与天合如传所记日南至在二月则虽曰建子而实亥十一月火犹西流则虽曰建戌而实申也然孔子于十二月螽尝讥司厯之过而春秋日食不书朔日乃独致辨于交朔之不合者闰余之失易见而交朔之缪难知易见者有不胜讥而难知者非验诸日食则莫能得其正也春秋存防书之大体诸越礼亡法不待辨而明者皆有笔而无削讥之不可胜讥也述作有体要拨乱有先后周礼未亡文武之政布在方防春秋之义行君臣父子中国外裔一反于正礼乐征伐自天子出脩废举坠而已






　　春秋属辞卷七
<经部,春秋类,春秋属辞>
　　钦定四库全书
　　春秋属辞卷八　　　　　　元　赵汸　撰假笔削以行权第二
　　古者汗竹为简编简为防故有笔削之事孔子作春秋以寓其拨乱之志而国史有恒体无辞可以寄文于是有书有不书以互显其义其所书者则笔之不书者则削之史记世家论孔子为春秋笔则笔削则削子夏之徒不能赞一辞正谓此也盖尝考之笔削之例有三曰不书曰变文曰特笔而存防书大体与日月之法不与焉不书之义有五一曰略同以显异公行不书至之类是也二曰略常以明变释不朝正内女归寜之类是也三曰略彼以见此以来归为义则不书归以出奔为义则杀之不书之类是也四曰略是以着非诸杀有罪不书勤王复辟不书之类是也五曰略轻以明重非有关于天下之大故不悉书是也凡书不书之大端不出于此而夫子于春秋独有知我罪我之言者亦以其假笔削以寓拨乱之权事与删诗定书异也自左氏不明此义为其徒者遂不知圣人有不书之法公羊谷梁每设不书之问盖其所承犹得学春秋之要而无所考据不能推见全经近代説者虽多惟子朱子尝谓惜乎不修春秋不存不知孰为夫子所笔孰为夫子所削最得书法失传之由其能防考经传以其所书推见其所不书以其所不书推见其所书者永嘉陈氏一人而已但左氏书首所发不书之例皆史例也而陈氏误以为笔削之法故凡传之所録皆以为鲁史旧文而无经之传皆为夫子所削不知防书有体夫子所据以施笔削者左氏初未之见二家与左氏异师其难疑以不书发义亦非左氏例也陈氏合而求之失其本矣是以其说不能皆合故今特考有书有不书者自为一类以明笔削之权而变文特笔之法别为篇
　　假笔削以行权第二之一
　　一公如大国恒书至则不书至以见义
　　庄二十二年冬公如齐纳币　二十三年春公至自齐夏公如齐观社　公至自齐　二十四年夏公如齐
　　逆女　秋公至自齐
　　以上庄公以事如齐书至者三国君身系宗社安危故反行必书至详其事以尊君也左氏谓以告庙饮至而书者非也告庙饮至乃人君徃还常礼适与书至同时于史法何与乎二传谓危之而后至者一切之论不可通于全经盖史法于公还无不书至者笔削之防以书至为恒则不书至以见义以不书至为恒则书至以见义所谓略同以显异是也庄公如齐纳币观社皆非礼惟逆女合古制而夫人又不与君俱入故皆书至从其恒辞以君行为重而已
　　僖三十三年冬十月公如齐　公至自齐【为薨月】
　　文三年冬公如晋十二月己巳公及晋侯盟　四年春公至自晋　十三年冬公如晋卫侯防公于沓十二月己丑公及晋侯盟公还自晋郑伯防公于棐　十四年春王正月公至自晋
　　以上僖公如齐书至者一文公如晋书至者二晋文伯业甫定而卒故僖公未尝朝晋而晩年一朝齐昭则亦非所以为安也晋襄立以不朝来讨文公如晋晋人使阳处父盟公以耻之经不书公如晋三年晋人请改盟公如晋及晋侯盟襄公卒灵公幼扈之盟公后至晋人以为讨于是公如晋及晋侯盟虽请成卫郑于晋而晋终不竞于楚故皆至从其恒辞
　　宣四年秋公如齐　公至自齐　五年春公如齐　夏公至自齐　九年春王正月公如齐　公至自齐　十年春公如齐　公至自齐　夏四月己巳齐侯元卒公如齐　五月公至自齐
　　以上宣公如齐者五四朝一奔丧皆书至鲁宣簒立齐惠为平州之防以定其位故终身谨于事齐惠公卒又亲奔其丧既非事伯主亦与以小事大为国为民者不同故皆书至从其恒辞凡至皆不月至以四时首月则书其月宣至书五月以奔诸侯之丧异之也
　　成三年夏公如晋　公至自晋　四年夏公如晋　秋公至自晋　十年秋七月公如晋　十一年春王三月公至自晋　十八年春公如晋　夏公至自晋
　　襄三年春公如晋夏四月壬戌公及晋侯盟于长樗　公至自晋　四年冬公如晋　五年春公至自晋　八年春王正月公如晋　夏公至自晋　十二年冬公如晋　十三年春公至自晋　二十一年春王正月公如晋　夏公至自晋
　　昭五年春公如晋　秋七月公至自晋　十五年冬公如晋　十六年夏公至自晋
　　以上成公如晋者四襄公如晋者五昭公如晋者二皆书至朝盟主也成公即位为齐难故与晋结盟于是有鞌之役三年如晋拜汶阳田四年特朝归而欲结楚以叛晋季文子不可而止十年如晋吊丧晋厉新立疑公贰于楚止公送葬以验实公请受盟而归盖晋德既衰诸侯类弗诚服又时有执止之辱故皆书至而见止之役特书月至以异之晋悼公待诸侯有礼而襄公如晋皆书至者悼公虽贤能尽力以得郑而终不能服楚齐挟邾莒更伐鲁以败盟功烈非桓文比则亦未可恃以为安也二十一年公如晋拜围齐之师及邾田以后晋衰日甚不足宗诸侯矣
　　襄二十八年十一月公如楚　二十九年春王正月公在楚　夏五月公至自楚
　　昭七年三月公如楚　九月公至自楚
　　以上襄公如楚者一昭公如楚者一皆书至晋既以诸侯与楚襄公逺朝荆蛮又被止与陈郑许之君送葬西门之外楚灵章华之召昭公其敢不徃乎中国无伯降而从楚以书至为幸矣故其至皆月
</div>
    <div class="pagination">
<a href="春秋属辞_page16.html">上一页</a><span>...</span><a href="春秋属辞_page12.html">12</a><a href="春秋属辞_page13.html">13</a><a href="春秋属辞_page14.html">14</a><a href="春秋属辞_page15.html">15</a><a href="春秋属辞_page16.html">16</a><span class="current-page">17</span><a href="春秋属辞_page18.html">18</a><a href="春秋属辞_page19.html">19</a><a href="春秋属辞_page20.html">20</a><a href="春秋属辞_page21.html">21</a><a href="春秋属辞_page22.html">22</a><span>...</span><a href="春秋属辞_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
