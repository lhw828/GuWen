<!DOCTYPE html>
<html>
<head>
    <meta charset="UTF-8">
    <title>春秋经筌 - 第 17 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋经筌 - 第 17 页/共 33 页</h1>
    <div class="content">　　晋楚争郑盖自宣以下楚庄即位哆然图霸而晋灵不君权在赵盾故郑穆叛而即楚既以身饵楚则楚之视郑遂若固有一折而归晋则楚伐之叛而从楚则晋征之郑不能自立视晋楚之彊弱以决从违之计耳故圣人亦闵其弱自郑襄之后则重责晋楚而轻责郑贬楚之虐而责晋以德晋德胜则楚之虐将自戢郑有所依则亦不复爲楚矣此春秋之意也前日楚子伐郑却缺之救不能败楚师安能得郑故郑服于楚夫郑之服楚非情也势也晋不自咎其不能败楚以致郑之叛乃区区用兵于郑郊使郑复反而从晋晋能庇郑保楚师之不伐郑乎不能也不能则曷内修政刑而和诸侯务农治兵以图召陵城濮之举彼搂诸侯以伐郑郑何辜哉此圣人所以贬而书人欤
　　秋天王使王季子来聘
　　前年仲孙蔑如京师岂诚重王室哉谋其私而已彼虽以谋私而王且以爲腆是以有王季子之聘也宣公即位朝齐者五而聘齐者六皆以立己之故彼视王室利害不切其身冝其无一介之使也惟乆事齐而惧有晋兵由是有蔑之行使无晋之恐则亦不复聘于王矣而天王遽有季子之报王岂测其谖哉彼蔑之见王必不曰鲁惧晋而致聘盖曰致三嵗一聘之礼也然谖不能无败故终春秋之世王不复聘鲁岂其今日之谖有以欺王室哉不然自是之后凡百余年王无聘鲁之使何笃于初而略于终也愚是以知其谖之败矣王季子王氏季子字也食采于王城因采爲氏今世有王氏皆本于此亦由宰周公食采于成周曰周公是也诸儒之説凿而不通耳
　　公孙归父帅师伐邾取绎
　　季氏将伐颛臾孔子曰邦分崩离析而不能守也而谋动干戈于邦内吾恐季孙之忧不在颛臾而在萧墙之内也孔子岂助季氏爲谋乎盖爲鲁计耳以爲季氏克颛臾则愈不可制也今邾娄何异于颛臾归父克邾得绎则东门氏之彊岂减于季氏哉仲遂之专盖自僖以下其见于经自如楚乞师始其后文公庸怠不君遂权日炽文不能收也至于废夫人杀太子立宣公皆遂主之始终见于经者凡一十有九专盟专防专兵专出其卒也宣公且爲之彻乐去声遂丧未禫而归父斩然拥使命如齐矣今又帅重兵伐附庸而取其邑拥兵柄立战功又取邑以自封植其何以制之哉而宣公不制更以爲贤是养虎于闺闼圣人书之盖爲鲁忧彼邾何负于鲁而鲁伐之是乃自伐以益内防耳
　　大水
　　觧见桓元年
　　季孙行父如齐冬公孙归父如齐
　　行父如齐庆顷公之立也而归父亦安用如齐哉盖鲁之失政权归于东门氏三家初未得志也谋夺其权而未有其间今宣公聘齐不命归父而命行父归父盖疑之疑行父如齐而有以间己也归父父子事齐牢不可破所以倚齐而制鲁今行父既疾己之专彼其如齐也安保其不谋己也哉故行父未至而归父踵如齐所以察行父之谋而观齐侯之志也行父固未必有是谋然小人之情既爲不义忌人之图已儳然不自安耳则夫归父之出又岂君命哉宣公盖亦无若之何也非春秋何以治之
　　齐侯使国佐来聘
　　不丧聘在礼无讥文有僖公之丧公孙敖如齐不以爲贬则齐有惠公之丧使国佐来聘不言子者亦正也武氏之子来求赙毛伯来求金皆天王在丧故不书王使礼天子在丧称小童诸侯在丧称子彼其自称可也臣子安可以是目其君哉故不称王使若武氏毛伯之自求焉葵丘之盟称宋子践土之盟称卫子盖躬自防而自称也今齐顷未逾年而称侯方其命使也岂顷公自称曰齐侯哉国佐固亦不敢自称其君曰齐子亦岂自称齐侯欤彼其聘词不过曰寡君使下臣聘于执事而已宣公德齐之援视齐若父母之邦冝其不敢斥曰齐子然而称侯者岂爲尊齐侯哉是乃防之于不孝也故其书于防曰齐侯使国佐来聘春秋盖因旧史以义自见所谓因而不必修者也
　　饥
　　春秋书饥者二大饥者一而宣公独居其二宣公即位至是十年螽大旱大水各一宣之立不允于天天变之作冝矣而贡齐无虗嵗用兵无已期仓廪罄府库空而又加以水旱之变则其民至于流离冻馁固无足怪然宣公亦何以立哉君无道而民受其毒爲鲁民者何不幸耶古者国有九年之蓄故螽螟水旱有所不能伤备先具也宣公虗内以事齐量入爲出犹惧不足安能备先具哉冝水旱之后而继之以饥也
　　楚子伐郑
　　楚之伐郑者五皆责叛也郑岂楚之与哉一失身饵楚五受楚兵从楚者六归晋者五乍晋乍楚泛然如不系之舟然圣人岂责郑之叛服不常哉闵其不幸而处晋楚之间不能自立也今楚子伐郑又复书爵非与楚也着楚之彊以责晋景之立不能修覇业而楚庄日彊陈郑将归之矣中国不竞呜呼奈何
　　十有一年春王正月
　　夏楚子陈侯郑伯盟于辰陵
　　辰陵之役陈郑叛晋而受盟于楚冝得重贬矣而反爵之何邪非予之也志楚之彊而矜二国不得已也晋景即位不允武不允文陈郑知其无能爲尔故折而从楚观子良之言则其受盟亦岂固服于楚哉盖饵南鄙之伐而姑从之矣故圣人于楚书子以着其彊于陈郑书爵以恕其不得已着楚彊而恕陈郑则其责晋也爲何如而晋侯方防狄于櫕函狄之小犹畏而防之况于楚也保国不暇尚何以庇陈郑哉冝圣人责晋而恕陈郑也
　　公孙归父防齐人伐莒
　　齐鲁平莒郯之怨莒人不肯二国不自咎而更以爲仇公伐莒得向而齐未有所获故亦加兵于莒鲁亦有慊于心以谓吾同平莒郯莒乃不屈于二国吾得邑而齐无之故亦緫兵而防伐焉盖同疾于小邦期复取邑则鲁与齐均也其设心庸可恕乎故贬而人之人齐亦所以人鲁矣盖内不出主名则无以见归父之横而附齐之固也齐顷即位不修父之好而修其怨冝其结憾于四邻而召鞌之辱也
　　秋晋侯防狄于櫕函
　　楚子盟陈郑于辰陵而晋侯防狄于櫕函其彊弱盖已判矣晋景嗣霸业而不能自振坐视诸侯之从楚无敢问其去来而狄何足计哉狄自僖文之世抑亦横矣侵卫侵齐伐郑伐晋及箕之败【在僖三十三年】而锋少戢至咸之败则不复振矣【在文十一年】今狄固无足畏者彼其敢犯牧圉偏师可灭也乃屈千乗而防之櫕函狄地也内失陈郑而外求狄得狄何益于霸国哉不能三年之丧而缌小功之察其晋景之谓乎
　　冬十月楚人杀陈夏征舒
　　弑君之盗人人均得杀之书人以杀贼讨贼之辞也楚以蛮服而正中国得以讨贼之辞书之圣人岂得已哉陈徴舒之逆内而齐晋不问近而宋郑不讨使楚庄得假义以正中国圣人与楚则其责中国重矣公羊以书人爲贬且此与蔡人杀陈佗何异不贬蔡而贬楚盖曰楚南蛮也蔡中国也楚乌得而比蔡不知大恶之人天下同弃之不幸楚不讨而使徴舒横行于陈尚何以训圣人盖与其能讨也故以讨贼之文加之非贬楚也左氏以爲楚入陈着申叔时之谏若然则经何以不书楚入陈杀陈夏徴舒邪入陈之事当是纳二子之时左氏误附于此说者沿其误遂谓楚不入陈无以得徴舒且蔡人杀陈佗蔡亦入陈乎一弑君之贼尺简可致安用大师讨之说者又以杀徴舒义也入陈不义也圣人不欲以不义掩其义故迁入陈之文于纳二子之上此尤不可圣人作春秋实録而已一词不实天下其谁信之使实入陈而不书不入陈而反书之是圣人轻以私意立论其何以信天下与来世哉且加入陈于杀徴舒之上何害乎讨贼之义而必迁就以罔后世乎学者不察左氏之误而曲经以合之害道多矣此吾所以好辩也
　　丁亥楚子入陈纳公孙宁仪行父于陈
　　楚庄于是盖欲讨贼而未明大义者也前日杀徴舒以其弑灵公今日纳二子以爲灵公之与也杀其仇而纳其与以是爲义尔不知所以致灵公之弑者实二子爲之公孙宁仪行父与灵公俱宣于朝徴舒弑灵公而不及二子二子之幸也今楚将正陈其杀徴舒是也极陈之恶必并二子诛之否则执归京师以正其罪然后爲义今徒以其宠于灵公而纳之以其爲顺灵公之欲则然矣以爲能正陈则是乃所以乱陈也庸得爲正乎说者以爲义不终非也彼盖以爲义矣而见义不明更以不义爲义也以不义爲义是乃所以爲楚庄王欤故圣人知其不义而无贬辞所以恕其心而着其失书子书入若仗义之举恕其心也二子书名而不系之陈则是二子当絶于陈今纳其所絶着其失也其意隐而明矣
　　十有二年春葬陈灵公
　　灵公之弑于是二十有一月而不葬陈无臣子也贼存不讨君弑不葬尚爲有臣子乎今公孙宁仪行父入而书葬二子葬之也二子逄君之恶以致其弑反乃葬之以收其功卖恩于灵公市名于国人其爲葬则善而其心不可不诛也故冬书纳公孙宁仪行父于陈而春书葬陈灵公其义自见
　　楚子围郑
　　楚庄入陈得其地而弗有围郑得其君而降之世皆以爲庄王之义吾窃怪之楚庄霸者无责以王道且以威文较之县陈围郑皆威文所不忍爲者而楚暴爲之圣人其忍举而加之威文之上哉吾不信也郑文逃盟齐侯伐之而已陈辕涛涂齐侯侵之而已至于曹卫叛中国而从夷狄晋文不过侵曹伐卫未闻县其地围其都垂灭而复封之也今陈有徴舒之逆杀徴舒是矣何用入而县其地郑贰于晋伐而责其服可也何用围而降其君入而县其地围而降其君楚之暴甚矣安得爲义彼徒见其爵而不人疑其爲襃安有入人之国围人之都而得襃者其书楚子志其彊暴而已书入陈而不着县陈之事书围郑而不书郑伯之降盖所以抑楚存中国也
　　夏六月乙卯晋荀林父帅师及楚子战于邲晋师败绩林父之师将以救郑而春秋书及楚子战而不书救非救郑也郑自春被围盖亦乆矣今六月而后救何益于救哉邲虽郑地而郑围已觧楚既得郑纵败楚于邲能反郑之叛辙乎况反爲楚所败徒弊师旅益楚之势而固郑之叛果何益哉方郑之被围晋不能帅师直赴郑难俟其既折而降楚乃区区劳重兵以要战于邲其意盖将出其不虞而逆败之如襄公败秦于殽焉不知邲之地非若殽之险且隘徒驱兵以犯其破竹之锋是自取败也夫兵民命也战危事也安可用民于死地以侥幸万一之胜哉则晋景之爲人尤在襄成之下而林父之举曽盾穿之不若也霸业不竞宜矣晋本救郑而圣人不书救无其实不可假其名也凡师被伐者爲主楚伐郑而以晋主之内晋于郑也晋虽妄举无功而圣人以内词书之内晋外楚所以抑彊夷而存中国也以爲晋之谬举则然尔若曰贬晋与楚则非经意也楚书爵志其彊而已非襃也
　　秋七月
　　冬十有二月戊寅楚子灭萧
　　萧宋之附庸也在宋之南自宋至楚盖千里而楚兵直至于宋郊灭其附庸则楚之患深矣晋不能兴文襄之业坐视其灭而无寸兵之援盖前乎此救郑而败尚何敢称兵向楚哉楚庄得陈而不有得郑而复其君论者以爲贤观今灭萧之举则前日之复陈郑果真情乎庄固知陈郑之祀未易絶徒取灭国之名无益也而萧之防一举而并之县其地虏其君孰我抗哉呜呼霸者假仁义而已不能乆假而遽归之者楚庄也观灭萧之役何有于仁义圣人岂以仁义责楚庄哉威文不作不得已而责楚也责楚所以罪晋也
　　晋人宋人卫人曹人同盟于清丘
　　同盟非大夫之事也诸侯同盟不盟于方岳之下犹以爲僣而况大夫乎明王不作霸者假同盟之礼合诸侯以尊王室其源盖自齐桓庄十六年幽之盟是也其后赵盾欲求诸侯复爲新城之盟圣人盖已恶其僣排盾于诸侯之下以爲同盟非大夫所冝主也今晋景将求诸侯而以大夫用同盟之礼盖循赵盾之辙而不知晋所以不能得诸侯者盾之故也况景之大夫其权势未必如盾之赫奕何足以号召羣后邪晋以大夫主之而诸侯亦以大夫受盟大夫果足以结信乎故牲坛未扫而宋师伐陈卫人救陈宋衞交兵互相矛盾则今日之盟何足恃也断道之防景公知大夫之盟不足以信故亲之然宋已知晋之主盟无足恃而不复同矣则今日之盟适所以疑诸侯非求诸侯也故圣人举皆人之不出大夫之名非防者也贬也同盟义见庄公十六年
　　宋师伐陈卫人救陈
　　楚方鸱张雄视中国诸侯所冝戮力一心比小事大以抗其锋否则诸姬尽矣今晋爲清丘之盟陈人不与宋师伐陈问陈故也而卫叛晋附陈以鬭宋兵卒之陈卒不至而宋受楚围皆卫之故圣人于宋书师予其问罪之举于卫书人责其交乱之罪也
　　十有三年春齐师伐莒
　　十一年公孙归父防齐人伐莒以不肯平之憾也今间歳而齐又伐之莒何负于齐哉徒以齐鲁同平莒郯莒不肯而鲁有向之获而齐未有所获也莒岂负齐鲁之邑哉鲁不义伐莒而莒失东鄙之邑齐复以不义伐莒莒安得西鄙之邑而给诸书曰师非襃也用大师以扼小邦也齐顷之恶于是甚于惠公矣惠公平莒郯而莒不肯惠未尝伐之顷即位见鲁有向而齐无之则再伐莒焉用是知顷之恶万万于惠公也
　　夏楚子伐宋
　　楚伐宋以宋师伐陈之故也陈叛中国而从楚清丘之盟不与焉陈不与盟晋所当问而不能问宋代伐之是宋犯楚之怒也爲晋伐陈而犯楚怒则今日宋被楚兵晋所当救而不救诸侯何恃哉陈当伐而不伐宋当救而不救晋景于此尚欲嗣文襄之业吾知其无能爲矣然宋所以得楚兵者卫之故而晋之罪也
　　秋螽
　　书灾
　　冬晋杀其大夫先縠
　　邲之败荀林父主之而归罪于先縠岂其辜哉林父败而縠蒙其戮盖六卿争彊互相仇灭先氏之权加于荀氏故林父获全而縠死也其后林父之子庚庚之子偃偃之子吴世秉晋政至吴之子寅有朝歌之叛信乎其势之张也而先縠之族遂灭于此縠其能伉林父哉冝其主帅获全而偏禆受戮也兵之胜负责在主帅偏禆败主帅与其诛今诛縠而不及林父国无政刑以彊弱爲断而已故以国杀爲文称国以杀非其罪也罪累上也
　　十有四年春卫杀其大夫孔达
　　称国以杀杀无罪也卫穆叛清丘之盟抗宋而救陈背晋而与楚岂孔达之罪哉今将贰楚而复归于晋无以爲词则杀孔达以悦之曰前日之谋孔达之罪也既除之利则爲己功害则爲臣罪立其朝者亦难矣此与刺公子买之事无以异故以国杀爲文明非孔达之罪也
　　夏五月壬申曹伯寿卒
　　晋侯伐郑
　　十二年楚子围郑晋救不及郑卒归楚清丘之盟郑不在也故晋侯伐郑然清丘之盟晋景不能亲之而以大夫用同盟之礼圣人恶之没大夫之盟一贬称人今景公能一出而躬擐甲胄中国之幸也尚何贬哉故举而爵之圣人乐人之勇于爲善而幸中国之有霸主也如此而诸儒更以爲贬何邪岂楚不可犯而郑不当伐邪任郑叛而纵楚彊反爲春秋所予邪是信其喜怒而不予人爲善也虽伐郑未必得郑而兴复之志有足多者是以予之
　　秋九月楚子围宋
　　伐宋而宋不屈继之以围其必宋之服也审矣楚将横行中夏许蔡已从陈郑已服则次及于宋宋中国之门戸也得宋则齐鲁以之此楚所以必于服宋也歴三时而围不解卒得宋平而后已毒哉楚之爲谋也晋固畏楚不敢救宋矣而宋其能独抗楚乎则及楚人平非得已也
　　葬曹文公
　　冬公孙归父防齐侯于谷
　　归父父子事齐倚齐以专鲁其爲谋深矣而齐亦乐其謟事于己屈君之尊而下同之不以爲抗顷公之立归父两如齐以奉其懽故十一年同之伐莒今又同谷之防甘其謟而忍其抗悦其利而忘其专也于时楚疾于宋危矣宋入楚则齐鲁以楚爲鄙谷之防谋楚也故明年归父防楚子于宋鲁防之而齐不防非不畏楚也鲁安则齐安矣此归父防齐侯之故也
　　十有五年春公孙归父防楚子于宋
　　归父防楚子于宋谋自安之计耳而说者徒见继书宋及楚平之事遂以爲归父平二国之憾盖附防而不稽其实也归父春防楚子而夏五月宋楚始平岂缓颊数月而后能平之非人情也况鲁之于楚无一日之好安敢犯其怒而爲宋谋哉鲁之所以防楚者自谋而已宋与鲁爲邻宋去则楚兵至鲁矣鲁见宋之危而诸侯畏楚无敢救也故惧而求服焉所以逆楚子之意而弭其兵也自谋犹恐不济况能爲宋计乎谓鲁平楚宋者妄说也
　　夏五月宋人及楚人平
　　内平不书人不得书鲁人故以国举之外平书人上下同欲故以人举之平非一人之所能也君欲平而臣不欲不可谓平臣欲平而民不欲不可谓平平者上下同心均释厥憾然后爲平尔暨齐平及郑平内平也皆以国举之郑人来输平宋人及楚人平外求平也皆以人举之国举之人举之词异而义同皆上下欲之之意惟内不得书鲁人故槩书国焉若内不出主名而外书人则嫌若防者爲平也盟防可以防者行而平岂微者所能主之故内平嫌于书人也春秋书平者六惟宋楚之平圣人实异之方两军相持怒气干斗牛军声震天地惟力是恃惟谋是寻彊者志于陷敌弱者誓以国毙安能吐真情以相下乎今宋能以情而告楚楚能以情而复之不盟不誓释然而平是诚春秋之齐韶也楚之围宋九月于此矣不惟宋告惫楚之兵力亦疲矣弭兵之义宋楚所乐闻独患二君不能平其忿羣臣不能成其善今华元能倡之子反能和之上以成其君之善下以济其民之欲则平之功虽出于二子而二子岂得专其平哉故圣人均书曰人谷梁所谓上下同欲之谓也说者以爲华元子反不禀君命而擅平故春秋贬而人之非也使二子逢君之怒以济其恶败国殄民以快其欲春秋又何以待之今二子尊君安民而得贬后世君子其肯复言平乎此刻薄之论非圣人意也
　　六月癸夘晋师灭赤狄潞氏以潞子婴儿归
　　孔子曰兴灭国继絶世圣人所重乎灭国絶世者以其先君有功德于民国非所灭而灭世非所絶而絶耳武王封尧之后于蓟封舜之后于陈是也彼赤狄者何功德于民哉周衰乗隙逞其兵力爲诸侯患且人之一家而中有盗焉必驱而出之垣墙之外而后一家安王者一统天下用示无外之规然要荒流蔡各有攸居而不相淆混古之盛时既投诸四裔之外尚虞其侵轶而置司防之官况与诸侯杂处而无刑以制之邪庄僖之世狄爲列国患齐鲁郑卫均被其毒晋败之于箕鲁败之于咸而后狄之患衰狄衰而赤狄兴焉三年侵齐四年复侵齐其患浸及于诸侯矣晋景之立适当楚庄之霸无所施其谋外不能制楚而内灭狄焉虽若不能三年之丧而缌小功之察然愈乎缌小功之俱废也故终春秋之世诸侯不复有狄患者晋之赐也而或者以灭其国虏其君爲甚之且罪在君而已诛其君吊其民民莫不说尚何甚且以诸侯而灭诸侯固宜问其罪若夫稽诛之防所欲得而甘心者一旦为兵威所指覆其国都擒其首恶天下方羣颂其戡乱庸得为过乎故圣人书之曰师无贬辞也孰谓灭狄爲甚之
　　秦人伐晋
　　晋自八年以白狄伐秦于时秦桓即位之三年也虽晋以无词之兵向秦晋之罪也秦人犯而不较近于恕矣今歴八年秦桓乃修旧怨于晋虽曰报怨之师君子不尚也前日不较若近道矣而近日复报之道安在哉故圣人贬而人之责其爲道而不终也
　　王札子杀召伯毛伯
　　生杀人主之柄也周衰生杀之柄不达于天下杀大夫放大夫诸侯专之而天子所能制命者王城之内而已定王不纲寰内之权复移于臣下王札子召伯毛伯均王臣也而交相杀生杀之柄复何在哉春秋书之所以痛王灵之坠地而不复振矣王氏札子字与王季子同皆食采于王城以地爲氏如周公食采于成周尔无他义
　　秋螽
　　书灾
　　仲孙蔑防齐髙固于无娄
　　鲁宣自齐惠之殁事齐稍怠惟公孙归父两防齐侯而已公不朝齐也齐盖有以议鲁矣髙固盖婚于鲁知齐之谋故防仲孙蔑于无娄爲鲁谋而觧齐之纷也终宣公之世卒不被齐兵者无娄之防有力焉及成公即位而有西鄙之伐矣用是知髙固之防爲鲁谋齐也
　　初税亩
　　孟子曰耕者助而不税助者借民力治公田而已诗曰雨我公田遂及我私是也古者九夫爲井井九百亩其中爲公田百亩借民力以治之收公田以供公上此助法也故歳之丰凶地之肥埆与民共之今宣公废助法而用税税者责其粟而已不计公田私田之出丰凶肥埆之异也歳不幸而凶必责丰歳之入地不幸而埆必用肥田之贡虽其法未离乎什一而民有凶歳之苦输硗田之重征也而说者误求其义谓既收公田又税私田之一而什二之法自此始盖妄也爲此说者徒见哀公有二吾犹不足之说遂谓什二之税始于宣公非也什二之法谓税且赋也宣公既税亩已而哀公又用田赋税出谷粟赋出车乗野九一而税国中什一而赋赋则不税而哀公兼收之是之谓二则什二之法盖自哀公彼其对有若之言在既用田赋之后矣今宣公直废助而税非什二也盖宣公以无道得国不允于天戾气应之六年螽七年旱十年水十三年螽十五年螽连年凶荒公田之入薄矣故改助而不问丰凶肥埆之异一责其粟而已圣人谨乎变法法一变则利源日长而民蒙其害故春秋疾夫作俑以首乱书曰初焉以爲作丘甲用田赋盖基于此也
　　冬蝝生
　　饥
　　呜呼税亩之法于是投宣公之计矣前日以连歳凶荒公田之入不赡改助而税今税法行而继以蝝生则地利之入虽凶而公上之供不匮矣虽然爲鲁民者安得粟而给诸故蝝生而继之以饥螽蝝之余既悉以供公税则伏腊之计虗矣其饥不亦冝哉夫君以民爲本宣公务立法自丰以剥其民民饥而君富宣公何以安乎民离散而入沟壑吾不信宣公之能国也蝝螽子也秋螽而冬蝝天之祸鲁也酷矣而宣公更喜以爲得计嘻无道之君上不畏天祸若无足责而爲鲁民者何其不幸哉此圣人书之凡以伤民也周之冬今之秋也谷将实而蝝生其爲灾甚矣左氏以爲幸而杜氏谓不爲物害吾所不晓
　　十有六年春王正月晋人灭赤狄甲氏及留吁
　　甲氏留吁潞氏之一族也赤狄之雄曰潞氏晋既灭之彼甲氏留吁何足爲患哉书曰殱厥渠魁胁从防治旧染污俗咸与维新旣灭潞氏虏婴儿则宜施礼教以革其余风眀王制以除其旧习属之象胥训其顽民此柔逺能迩之道也岂可聚族而殱旃俾无噍类而后快其雄心哉三监及淮夷叛周公诛管蔡而封其子训其民岂极其类而勦之邪则甲氏留吁之灭盖亦过矣故圣人于灭潞氏书师而此书人其不予灭甲氏及留吁也明矣予其是而贬其过春秋之法无私焉学者亦因辞以求襃贬而已
　　夏成周宣榭火
　　君子不幸生于衰世而不克见先王之盛则伤今而思古此岂特圣人爲然有志之士皆尔也伤政烦赋重则有楚茨之诗伤井田法壊则有甫田之作思禹功而赋信南山思明王而赋瞻彼洛矣陈其盛而伤其衰此君子忧世之心也宣王之兴修车马备器械而复防诸侯于东都于戏盛哉春秋之世周室日衰不复梦见宣王之事矣而讲武之榭复爲灰烬之余圣人能无伤乎故书曰成周宣榭火伤宣王讲武之事不可见而见其迹今迹亦又罹其灾观圣人爲东周之志则书宣榭之事吾意其援笔而霑巾矣悲夫尔雅谓无室曰榭楚书曰榭不过讲军实则宣榭宣王讲武之所也公羊以爲宣宫之榭谷梁以爲乐器之所藏非是人火曰火天火曰灾
　　秋郯伯姬来归
　　内女见出于郯也文十五年齐人来归子叔姬讥在齐非叔姬之罪也故书齐人归之今郯伯姬来归罪在伯姬非郯妄出之也故以伯姬自归爲文察其文而善恶自见矣
　　冬大有年
　　鲁民之幸也宣公不允于天灾沴比臻饥馑相仍而宣且改助而税其毒民甚矣天而不恤民复何望哉大有年天所以祐鲁民而显弃鲁君也余义见桓二年
　　十有七年春王正月庚子许男锡我卒丁未蔡侯申卒夏葬许昭公葬蔡文公
　　不月旧史阙文
　　六月癸卯日有食之
　　己未公防晋侯卫侯曹伯邾子同盟于断道
　　初晋爲清丘之盟以求诸侯而以大夫主之诸侯亦以大夫听命宜其不足以结信也陈人不防盟宋师伐之而卫人叛盟伐宋卒之召楚人之兵围宋者九月不觧而宋与楚平其失皆本于清丘之防晋景不亲之而以大夫爲防而召是衅也今楚兵虽退而宋已爲楚中国无宋藩篱益薄矣爲晋之幸者卫复反而爲中国也故晋侯惧而复爲断道之盟所以固鲁卫曹邾之心以爲已援而已固不暇谋楚也然假同盟之礼以结私援冝其得贬而反予之何邪权予之也楚方虎视中夏宋既屈而爲楚诸侯危矣使晋而不能爲是盟卫曹复叛而南向则天下不几爲楚有乎幸晋景能收其余以宗主俾不爲南服之归是乃中国之幸尚容贬邪故皆举其爵而予之以存中国而振霸主之余烬也谷梁以爲同外楚亦几近之左氏以爲辞齐意之尔齐不与断道之防而后伐齐断道之防非本谋齐也
　　秋公至自防
　　冬十有一月壬午公弟叔肸卒
　　凡鲁之臣皆公族也仕于朝则皆以氏配之曰公子公孙仲孙叔孙是也内臣卒者二十有三或去氏或不去氏善恶存焉耳盖未有书公弟而且字之者今公弟叔肸卒春秋之变文惟此一而已叔肸公之弟其亲也至矣不惟不命以爵且不命以氏宣公何惜寸禄不以荣其弟乎此非公意肸不欲仕也宣公不义杀正嫡以自立肸耻食汚君之禄而不仕尔然则何以不去肸之于公亲也忍其汚而食其寸禄则爲辱其身宁被褐藏珍而甘爲匹夫焉是以圣人异之不以微者而不书书曰公弟且字之以别其贤也呜呼宣公之恶兄弟耻之则立其朝顺其恶而饱其禄者可少愧乎
　　十有八年春晋侯卫世子臧伐齐
　　晋景责齐之不防亦不自量矣齐恃其霸者之绪未甞服晋惟文公之霸气熖赫奕齐惧而从之文公没晋粤四世世嗣霸业齐未尝从也今晋既已失宋诸侯之从者惟鲁卫曹邾而已前日断道之盟是也霸业陵夷惧不足以抗楚宋陈蔡郑既已入楚中国诸侯大者有齐秦而秦于晋爲世仇固不可致故欲得齐以壮中国之势焉彼欲得齐而齐怙其彊傲然视晋晋何以致之哉曷遣一介之使画中外彊弱之势以义撼之曰霸业隳则楚兵将及齐矣齐从晋非晋之利齐之利也君无恃鲁卫爲蔽鲁卫去齐能独存乎若然则齐何恃而不从今乃以兵临之而欲致其服彼安肯屈而事晋哉非求援也是内生敌国而已幸楚庄垂死而不爲卞庄子之谋也呜呼危哉春秋书世子非襃也着其恃彊以扼齐而不自量也
　　公伐杞
　　杞世婚于鲁杞桓公鲁出而且娶于鲁僖文之世各一来朝惟宣公杀恶及视以自立杞伯盖以宣爲僖文之罪人未尝朝焉宣公立于此盖十八年而杞伯不一至鲁庭其不义宣公可知矣宣公憾之故躬擐甲兵以伐杞君子不以杞被伐爲不幸适所以张杞桓之义也不朝而得守义之名虽被兵奚恤哉是故圣人予之十八年之间未尝一书杞伯来朝而此书公伐杞其义自显矣
　　夏四月
　　秋七月邾人戕鄫子于鄫
　　邾在春秋之世仅自存耳而欺鄫之弱于己遂屡扼之僖十九年胁宋襄之势而用鄫子于次雎之社今又利其小而戕其君鄫固未尝有一日之隙于邾也徒以邾鄫爲隣邾欲灭之以自广耳而夏后氏之祀未易泯絶故戕而杀其君而国不亡大禹之神灵如在也邾其愚哉然明王不作方伯不职以邾之小而肆毒于鄫曾无一人诋诃之信乎其爲春秋之世也自内曰弑自外曰戕鄫有人民社稷之守而邾人直造其朝而戕其君鄫亦有宫室守卫者乎书曰于鄫责鄫之臣子不能卫其君刺客行于宫室而不觉尚爲有臣子乎圣人不茍责邾子且罪鄫人也
　　甲戍楚子旅卒
　　世之称五伯者其论出于荀孟圣人初无是言也孔子曰齐桓公正而不谲晋文公谲而不正言桓文而已初不及宋襄秦穆楚庄吴阖闾越勾践也而荀孟之所谓五伯者亦所取不同各循战国一时之称慕而立论尔孟子之所谓五伯则桓文与宋襄秦穆楚庄爲五荀子之所谓五伯则桓文与楚庄阖闾勾践爲五二子之论既殊则学者信吾夫子之言足矣战国之说不足据也如前七君者皆见乎春秋而圣人独于桓文有实予之辞首止葵丘之盟践土于温之防召陵城濮之役王室頼之诸侯頼之兆民頼之圣人所以予之者非私也凡以幸天下之有桓文而不为荆蛮也若夫宋襄则固无成功吾前论之矣而秦穆楚庄阖闾勾践皆爲中国患圣人何忍长其冦哉若阖闾勾践皆逞兵以鬭其私尤无足称据者春秋盖外之君子不道也而秦穆三败不退孟明其悔咎之誓得列于书楚庄得陈得郑而不有哀宋之危而随许其平其义见称于武子若二君者以爲两国之贤君则固也而遂与桓文同列则雕鸾无别矣秦穆之誓特其词有足观圣人取其词而已穆公之悔非其道也悔其败而益阻兵是岂圣人所望哉故书于春秋皆挤之九泉之下无只字之襃也若楚庄者尤爲中国之害又非秦穆之比秦穆鬭私忿于晋而已实不敢陵诸侯也而庄之兴直犯中国灭庸灭舒灭萧宋陈郑圣贤之后皆被其毒假伐戎之行以观兵于周仗讨罪之名以肆虐于陈围郑围宋皆必其面缚请降登床告病而后已谓之贤者固如是乎吾尝怪后世君子不辟荀孟之论而概以五霸爲贤昧者遂伸秦穆楚庄于桓文之列则玉石无辨矣观春秋所书无一语之温庸可谓予秦楚乎吾故辩之暴秦楚之恶以存中国破荀孟之论以直威文非私意也春秋意也
</div>
    <div class="pagination">
<a href="春秋经筌_page16.html">上一页</a><span>...</span><a href="春秋经筌_page12.html">12</a><a href="春秋经筌_page13.html">13</a><a href="春秋经筌_page14.html">14</a><a href="春秋经筌_page15.html">15</a><a href="春秋经筌_page16.html">16</a><span class="current-page">17</span><a href="春秋经筌_page18.html">18</a><a href="春秋经筌_page19.html">19</a><a href="春秋经筌_page20.html">20</a><a href="春秋经筌_page21.html">21</a><a href="春秋经筌_page22.html">22</a><span>...</span><a href="春秋经筌_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
