<!DOCTYPE html>
<html>
<head>
    <meta charset="UTF-8">
    <title>春秋左传正义 - 第 223 页/共 226 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传正义 - 第 223 页/共 226 页</h1>
    <div class="content">　　○第，大细反。我死，令尹、司马，非胜而谁？”胜闻之，曰：“令尹之狂也，得死，乃非我。”言我必杀之。若得自死，我乃不复成人。
　　○复，扶又反。子西不悛。胜谓石乞石乞，胜之徒。
　　○悛，七全反。曰：“王与二卿士，二卿士，子西、子期。皆五百人当之，则可矣。”乞曰：“不可得也。”五百人不可得。曰：“巿南有熊宜僚者，若得之，可以当五百人矣。”乃从白公而见之，与之言，说。告之故，辞。告欲作乱，宜僚辞距之。
　　○熊音雄。宜僚者，本或作熊相宜僚。相，息亮反。说音悦。承之以剑，不动。拔剑指其喉。
　　○喉音侯。胜曰：“不为利谄，不为威惕，不泄人言以求媚者，去之。”吴人伐慎，白公败之。汝阴慎县也。
　　○不为，于伪反，下同。谄，敕检反。惕，他历反。泄，息列反，又以制反。 
　　[疏]“胜曰”至“去之”。
　　○正义曰：白公告之，知必许其爵位，而宜僚辞，是不为利而谄也。承之以剑，欲刺杀之，而宜僚不动。是不为威而惧也。如此之人，必不是漏泄人言以求媚者也。言其必不泄己谋，故舍而去之。
　　请以战备献，与吴战之所得铠杖兵器，皆备而献之，欲因以为乱。
　　○铠，苦代反。杖，直亮反。 
　　[疏]“与吴”至“为乱”。
　　○正义曰：服虔云，欲陈士卒甲兵如与吴战时所入献捷。杜以陈列甲兵士卒以入王宫，人情所不许，岂当时肯听之？故以为战时所得铠杖兵器，皆备具献之。所得既多，欲因献用之以作乱。
　　许之。遂作乱。秋，七月，杀子西、子期于朝，而劫惠王。子西以袂掩面而死。惭於叶公。
　　○劫，居业反。袂，弥世反。子期曰：“昔者吾以力事君，不可以弗终。”抉豫章以杀人而后死。以效其多力。豫章，大木。
　　○抉，鸟穴反。石乞曰：“焚库弑王，不然不济。”白公曰：“不可。杀王不祥，焚库无聚，将何以守矣？”乞曰：“有楚国而治其民，以敬事神，可以得祥，且有聚矣，何患？”弗从。叶公在蔡，蔡迁州来，楚并其地。
　　○聚，才住反，下同。方城之外皆曰：“可以入矣。”子高曰：“吾闻之，以险徼幸者，其求无餍，偏重必离。”险，犹恶也。所求无餍，则不安。譬如物偏重则离败，欲须具毙而讨之。
　　○徼，古尧反。餍，於艳反。闻其杀齐管脩也，而后入。管修，楚贤大夫，故齐管仲之后。闻其杀贤，知其可讨。曰公欲以子闾为王，子闾，平王子启，五辞王者。子闾不可，遂劫以兵。子闾曰：“王孙若安靖楚国，匡正王室，而后庇焉，启之愿也，敢不听从？若将专利，以倾王室，不顾楚国，有死不能。”不能从。
　　○庇，必利反，又音秘。遂杀之，而以王如高府，高府，楚别府。石乞尹门。为门尹。圉公阳穴宫，负王以如昭夫人之宫。公阳，楚大夫。昭夫人，王母，越女。
　　○圉，鱼吕反。叶公亦至，及北门，或遇之，曰：“君胡不胄？国人望君如望慈父母焉。盗贼之矢若伤君，是绝民望也。若之何不胄？”乃胄而进。又遇一人曰：“君胡胄？国人望君如望岁焉，岁，年穀也。
　　○胄，直又反。日日以几。冀君来。
　　○几音冀。本或作冀。若见君面，是得艾也。艾，安也。
　　○艾，鱼废反，一音五盖反。民知不死，其亦夫有奋心，犹将旌君以徇於国，旌，表也。
　　○夫，方于反，或音扶。奋，方问反。旌音精。徇，似俊反。而又掩面以绝民望，不亦甚乎？”乃免胄而进。言叶公得民心。遇箴尹固，帅其属将与白公。欲与白公并。
　　○箴，之材反。子高曰：“微二子者，楚不国矣。二子，子西、子期也。柏举之败，二子功多。弃德从贼，其可保乎？”乃从叶公。使与国人以攻白公，白公奔山而缢。其徒微之。微，匿也。
　　○“使与国人”，与，羊汝反，一本作“使兴国人”，如字，兴谓兴废也。缢，一赐反。微，如字，匿也。《尔雅》云：“匿，微也。”匿，女力反。 
　　[疏]注“微匿也”。
　　○正义曰：《释诂》云“匿，微也”。舍人曰：“匿，藏之微也。”郭璞曰：“微，谓逃藏也。《左传》曰：‘其微之’是也。”
　　生拘石乞，而问白公之死焉。对曰：“余知其死所，而长者使余勿言。”长者，谓白公也。
　　○拘音俱。长，丁丈反，注同。曰：“不言将烹。”乞曰：“此事也，克则为卿，不克则烹，固其所也。何害？”乃烹石乞。王孙燕奔頯黄氏。燕，胜弟。頯黄，吴地。
　　○烹，普庚反。燕，乌贤反，又乌练反。頯，求龟反，旧求悲反。沈诸梁兼二事，二事，令尹、司马。国宁，宁，安也。乃使宁为令尹，子西之子，子国也。使宽为司马，子期之子。而老於叶。传终言之。
　　○叶，始涉反。 
　　卫侯占梦嬖人，以能占梦见爱。
　　○嬖，必计反。求酒於大叔僖子，僖子，大叔遗。
　　○大叔，音泰。不得，与卜人比，而告公曰：“君有大臣在西南隅，弗去，惧害。”托占卜梦而言。
　　○比，毗志反。去，起吕反。乃逐大叔遗。遗奔晋。 
　　卫侯谓浑良夫曰：“吾继先君，而不得其器，若之何？”国之宝器，辄皆将去。良夫代执火者而言，将密谋，屏左右。曰：“疾与亡君，皆君之子也。召之而择材焉，可也。召辄。若不材，器可得也。”辄若不材，可废其身，因得其器。竖告大子。大子疾。大子使五人舆豭从己，劫公而强盟之。盟求必立已。
　　○豭音加。强，其丈反。且请杀良夫。公曰：“其盟免三死。”盟在十五年。曰：“请三之后，有罪杀之。”公曰：“诺哉！” 
　　【传】十七年，春，卫侯为虎幄於藉圃，（於田藉之圃，新造幄幕，皆以虎兽为饰。
　　○幄，於角反。幕，武博反。）成，求令名者，而与之始食焉。大子请使良夫。（以良夫应为令名。
　　○“成”，绝句。“求令名者”，绝句。应，应对之应。）良夫乘衷甸两牡，（衷甸，一辕，卿车。
　　○“乘衷甸”，时证反。《说文》作“佃”，云：“中也。《春秋》‘乘中佃’，一辕车也。”牡茂后反。） 
　　[疏]注“中甸一辕卿车”。
　　○正义曰：甸，即乘也。四丘为甸，出车一乘，故以甸为名。是古者乘甸同也。卫侯本许良夫服冕乘轩，则卫侯既入，良为大夫矣。传特言“乘衷甸两牡”，则良夫不合乘之，故知为卿车也。兵车一辕，而二马夹之，其外更有二骖，是为四马。今止乘两牡，而谓之衷乘者，衷，中也。盖以四马为上乘，两马为中乘。大事驾四，小事驾二，为等差故也。知大事驾四者，《异义》“古《毛诗》”说，天子之大夫皆驾四，故《诗》云“四牡騑騑，周道倭迟”是也。如今乘舆有大驾、中驾、小驾，为行之等差也。其诸侯大夫士唯驾二无四。二十七年，陈成子以“乘车两马”赐颜涿聚之子。《士丧礼》云“赗以两马”，是唯得驾两，无上乘也。下文大子数之三罪，衷甸不在其数，而传言之者，积其奢僣多也。
　　紫衣狐裘，紫衣，君服。 
　　[疏]注“紫衣君服”。
　　○正义曰：贾逵云然，杜从之。紫衣为君服，礼无明文，要此云“紫衣”，言良夫不合服之。《玉藻》云：“玄冠紫緌，自鲁桓公始也。”郑玄云：“盖僣宋王者之后服也。”《管子》称齐桓好服紫衣，齐人尚之，五素而易一紫。孔子云：“恶紫之夺朱。”盖当时人主好服紫衣，君既服紫，则臣不得僣。今传言紫衣为良夫之罪，明紫是君服，良夫僣之，故言“紫衣君服”也。大夫狐裘非僣，言之者，为袒裘张本。
　　至，袒裘，不释剑而食。食而热，故偏袒，亦不敬。
　　○袒音但。 
　　[疏]注“食而”至“不敬”。
　　○正义曰：礼，裘上有衣，谓之裼。《玉藻》云：“君衣狐白裘，锦衣以裼之。”如此之类，皆是裘上之裼衣也。裼衣之上，乃有朝祭正服。裘上有两衣也。如此两衣，袭则二衣皆重之，裼则袒正服露裼衣。《玉藻》云：“裘之裼也，见美也。君在则裼，尽饰也。服之袭也，充美也。”然则在君之所，於法唯有露裼衣耳，无露裘之时，今良夫为食热之故，偏袒其裘，则并裘亦袒，是不敬也。剑是害物之器，不得近至尊，故近君则解剑。良夫与君食而不释剑，亦不敬也。
　　大子使牵以退，数之以三罪而杀之。三罪：紫衣，袒裘，带剑。 
　　[疏]“三罪”至“带剑”。
　　○正义曰：三者，皆逼僣於君，故以此为三罪。衷甸，僣卿耳，比此为轻，知衷甸非也。
　　三月，越子伐吴。吴子御之笠泽，夹水而陈。越子为左右句卒。句卒，钩伍相著，别为左右屯。
　　○御，鱼吕反，下同。笠音立。夹，居恰反。陈，直觐反。句，古侯反，注同。卒，子忽反，注及下注同。著，直略反。使夜或左或右，鼓噪而进。吴师分以御之。越子以三军潜涉，当吴中军而鼓之，吴师大乱，遂败之。左右句卒为声势以分吴军，而三军精卒并力击其中军，故得胜也。
　　○噪，素报反。并，如字。又必政反。 
　　晋赵鞅使告于卫曰：“君之在晋也，志父为主。请君若大子来，以免志父。不然，寡君其曰，志父之为也。”恐晋君为志父教使不来。卫侯辞以难。大子又使椓之，椓，诉父，欲速得其处。
　　○难，乃旦反。椓，中角反。处，昌虑反。夏，六月，赵鞅围卫。齐国观、陈瓘救卫，国观，国书之子。
　　○观，工唤反，下“陈瓘”音同。得晋人之致师者。子玉使服而见之，释囚服，服其本服。曰：“国子实执齐柄，而命瓘曰：‘无辟晋师。’岂敢废命？欲必敌晋。
　　○柄，彼命反。子又何辱？”言不须来致师，自将往战。简子曰：“我卜伐卫，未卜与齐战。”乃还。畏子玉。楚白公之乱，陈人恃其聚而侵楚。聚，积聚也。
　　○聚，才住反，注及下注“邑聚”同。积，子赐反。楚既宁，将取陈麦。楚子问帅於大师子穀与叶公诸梁。子穀曰：“右领差车与左史老，皆相令尹、司马以伐陈，其可使也。”言此二人，皆尝辅相子西、子期伐陈，今复可使。
　　○帅，所类反。相，息亮反，注及下“而相国”并注同。复，扶又反。子高曰：“率贱，民慢之，惧不用命焉。”右领、左史，皆楚贱官。
　　○率，所类反，本作“帅”师，下同。子穀曰：“观丁父，鄀俘也，武王以为军率，楚武王。
　　○鄀音若。俘，芳夫反。是以克州、蓼，服随、唐，大启群蛮。彭仲爽，申俘也，文王以为令尹，实县申、息，楚文王灭申、息以为县。
　　○蓼，本又作“鄝”，音了。朝陈、蔡，封畛於汝。开封畛比至汝水。
　　○畛，之忍反，一音真。唯其任也，何贱之有？”子高曰：“天命不谄。谄，疑也。
　　○谄，本又作“滔”，佗刀反。令尹有憾於陈，十五年，子西伐吴，陈使贞子吊吴，以此为恨。
　　○憾，本又作“感”，户暗反。天若亡之，其必令尹之子是与，君盍舍焉？舍右领与左史。
　　○盍，户猎反。舍，音舍，又音赦，注同。臣惧右领与左史有二俘之贱，而无其令德也。”王卜之，武城尹吉。武城尹，子西子公孙朝。
　　○朝，如字。使帅师取陈麦。陈人御之，败。遂围陈。秋，七月，已卯，楚公孙朝帅师灭陈。终郑裨灶言，五及鹑火，陈卒亡。
　　○鹑音纯。王与叶公枚卜子良，以为令尹。枚卜，不斥言所卜以令龟。子良，惠王弟。
　　○枚，亡杯反。沈尹朱曰：“吉，过於其志。”志，望也。叶公曰：“王子而相国，过将何为？”过相，将为王也。他日，改卜子国，而使为令尹。子国，宁也。 
　　卫侯梦于北宫，见人登昆吾之观。卫有观在於昆吾氏之虚。今濮阳城中。
　　○观音工唤反，注同。虚，去鱼反，下文同。濮音卜。被发北面而噪曰：“登此昆吾之虚，绵绵生之瓜。绵绵，瓜初生也。良夫言已有以卜成大之功，若瓜之初生，谓使卫侯得国。
　　○被，皮义反。瓜，古华反。 
　　[疏]“卫侯”至“而噪”。
　　○正义曰：北宫，卫侯之别宫，於是卫侯在南宫，梦裹身在北宫，见人登昆吾之观，被发北面而噪。北宫在昆吾观北，故此人北面向君而噪也。
　　余为浑良夫，叫天无辜。”本盟当免三死，而并数一时之事为三罪，杀之，故自谓无辜。
　　○并，必政反。数，所主反。公亲筮之，胥弥赦占之，赦，卫筮史。曰：“不害。”与之邑，寘之，而逃奔宋。言卫侯无道，卜人不敢以实对，惧难而逃也。
　　○难，乃旦反，下文“而难作”同。卫侯贞卜，正卜梦之吉凶。其繇曰：“如鱼竀尾，竀，赤也，鱼劳则尾赤。
　　○繇，直又反。竀，敕呈反。衡流而方羊裔焉。横流方羊，不能自安。裔，水边。言卫侯将若此鱼。
　　○衡，华肓反，又如字。方，蒲郎反，注同。裔，以制反。大国灭之，将亡。阖门塞窦，乃自后逾。”此皆繇辞。
　　○阖，户腊反。窦音豆。 
　　[疏]“其繇”至“后逾”。
　　○正义曰：杜以鱼劳则尾赤。方羊，不能自安。裔焉谓鱼至水边。以喻卫侯将如此。是贾逵之说，杜用之也。郑众以为鱼劳则尾赤。方羊，游戏。喻卫侯淫纵。杜不然者，以此鱼喻卫侯。《诗》云“鲂鱼赪尾，王室如燬”。鱼劳则尾赤，以劳苦之鱼比喻卫侯，则方羊为劳苦之状。若其方羊是纵恣之状，何得比劳苦之鱼也。刘炫以为卜繇之辞文句相韵，以“裔焉”二字宜向下读之。知不然者，诗之为体，文皆韵句，其语助之辞，皆在韵句之下，即齐《诗》云：“俟我於著乎而，充耳以素乎而。”其王《诗》云：“君子阳阳，左执簧。其乐只且。”之类是也。此之“方羊”与下句“将亡”自相为韵。“裔焉”二字为助句之辞。且繇辞之例，未必皆韵。此云“阖门塞窦，乃自后逾”，不与“将亡”为韵。又“一薰一莸，十年尚犹有臭”，不与“攘公之羭为韵。是或韵或不韵，理无定准。刘以为“裔焉大国”谓土地远焉之大国，近不辞矣。又以方羊为纵恣之状而规杜过，非也。
　　冬，十月，晋复伐卫，春伐未得志故。
　　○复，扶又反。入其郛。将入城，简子曰：“止。叔向有言曰，怙乱灭国者无后。”不欲乘人之衰。
　　○向，许丈反。怙音户。卫人出庄公而与晋平。晋立襄公之孙般师而还。十一月，卫侯自鄄入，般师出。辟蒯聩也。
　　○般音班，下同。鄄音绢。初，公登城以望，见戎州。戎州，戎邑。问之，以告。公曰：“我姬姓也，何戎之有焉？”言姬姓国何故有戎邑。翦之。削坏其邑聚。公使匠久。久不休息。公欲逐石圃，石圃，卫卿，石恶从子。
　　○从，才用反。未及而难作。辛已，石圃因匠氏攻公，公阖门而请，弗许。逾于北方而队，折股。终如卜言，乃自后逾。
　　○队，直类反。折，之设反。股音古。戎州人攻之，大子疾、公子青逾从公。青，疾弟。戎州人杀之。公入于戎州己氏。巳氏，戎人姓。
　　○巳音纪，又音杞。初，公自城上见己氏之妻发美，使髡之，以为吕姜髢。吕姜，庄公夫人。髢，髲也。
　　○髡，苦存反。髢，大计反，又庭计反。髲，皮义反。既入焉，而示之璧，曰：“活我，吾与女璧。”己氏曰：“杀女，璧其焉往？”遂杀之而取其璧。卫人复公孙般师而立之。十二月，齐人伐卫，卫人请平。立公子起，起，灵公子。
　　○女，音汝，下同。其焉，於虔反。执般师以归，舍诸潞。潞，齐邑。
　　○潞音路。  
　　公会齐侯，盟于蒙，齐侯，简公弟平公敖也。蒙在东莞蒙阴县西，故蒙阴城也。
　　○平公敬，如字；一本作“骜”，五报反，又五刀反。莞音官。孟武伯相。齐侯稽首，公拜。齐人怒，武伯曰：“非天子，寡君无所稽首。”武伯问於高柴曰：“诸侯盟，谁执牛耳？”执牛耳，尸盟者。
　　○相，息亮反。季羔曰：“鄫衍之役，吴公子姑曹；季羔，高柴也。鄫衍在七年。
　　○衍，以善反。发阳之役，卫石魋。”发阳郧也。在十二年。石魋，石曼姑之子。
　　○魋，徒回反。郧音云。曼音万。武伯曰：“然则彘也。”彘，武伯名也。鄫衍则大国执，发阳则小国执。据时执者无常，故武伯自以为可执。
</div>
    <div class="pagination">
<a href="春秋左传正义_page222.html">上一页</a><span>...</span><a href="春秋左传正义_page218.html">218</a><a href="春秋左传正义_page219.html">219</a><a href="春秋左传正义_page220.html">220</a><a href="春秋左传正义_page221.html">221</a><a href="春秋左传正义_page222.html">222</a><span class="current-page">223</span><a href="春秋左传正义_page224.html">224</a><a href="春秋左传正义_page225.html">225</a><a href="春秋左传正义_page226.html">226</a><a href="春秋左传正义_page224.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
