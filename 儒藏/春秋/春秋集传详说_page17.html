<!DOCTYPE html>
<html>
<head>
    <meta charset="UTF-8">
    <title>春秋集传详说 - 第 17 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋集传详说 - 第 17 页/共 34 页</h1>
    <div class="content">　　传言赵盾帅师救陈及宋春秋惟书救陈与其能救陈也不书救宋不与其救宋也宋负弑君大恶晋人受赂不能讨而楚伐之虽楚之存心未必皆纯于为义然弑君之贼夫人皆得而讨之也楚讨之晋救之是故春秋不与其救与
　　宋公陈侯卫侯曹伯防晋师于棐林伐郑
　　不言晋防四国于棐林而言四国之君防晋师于棐林嘉四国之来防也晋灵不君内忌其臣之专恣其臣不臣复内忧其君之作难乱将作矣前日救陈意不在陈假兵权以自救也今日伐郑意不在郑假兵权以自卫也比嵗诸侯多散而从楚而四国之君自能坚守监约非晋灵赵盾足以来之也嘉四国所以愧晋君臣也然晋犹盟主虽恶赵盾而未尝絶晋也
　　冬晋赵穿帅师侵崇
　　案左传晋欲求成于秦赵穿曰我侵崇秦急崇必救之吾以求成焉穿侵崇秦不与成吁晋计若是之拙何欤晋欲求成于秦发一乗之使述先君之好而秦成合矣今伐崇以求之秦愈怒而兵愈不可解矣盖穿者志于作难托伐崇以专兵不然何拙谋之若是当国者略不裁而正之也
　　晋人宋人伐郑
　　或曰今年秋诸侯防伐郑春秋爵之今晋及宋复伐郑春秋人之何哉曰此一事而前后贬襃不同之例也郑叛晋即楚诸侯防晋而讨之公也晋受宋赂而辅之以簒今复偕宋伐郑私也前日之爵诸侯襃诸侯也不及晋今而人晋及宋俱贬之也宋负弑君之大恶不能讨而楚讨之为赵盾者当内知自愧乃更率弑贼以伐郑春秋是以有贬盖郑可伐也为宋而伐郑则不可也故伐郑则爵之为宋而伐郑则人之此一事而有先后襃贬之义者也论者乃谓晋数出兵不能有成以是为贬非春秋经法之所在也
　　二年春王二月壬子宋华元帅师及郑公子归生帅师战于大棘宋师败绩获宋华元
　　春秋诸侯不耻不仁不畏不义求得则喜争欲则怒喜怒之以正者鲜矣若郑穆公者可谓知所怒而怒是以为春秋所録始晋人以诸侯伐宋讨子鲍之弑君旣乃受赂而还穆公怒而去之即楚将以楚师讨宋怒得其正者也楚不能为之特出师而率之与俱侵陈及宋穆之志未获伸今自以其兵伐宋败其师获其命卿之为主帅者鲍所与共为逆之人也当时诸侯见善之明为之之勇如郑穆者几人哉春秋书败书获録郑人之能讨隣贼也左传以为郑受命于楚而为此役此以一时事傅防为之说耳盖讨宋者郑穆之初意不尽出于楚
　　秦师伐晋
　　胡文定曰晋用师于崇乃赵穿私意无名之师也故书侵秦人为是兴师以报晋则问其与师无名之罪故书伐此言书侵书伐之为襃贬但春秋侵伐所以起义本谓轻兵浅攻为侵全师深入为伐然亦有动大师伐国而仅以侵书者贬其用师之无名而少之耳有轻兵浅攻而以伐书者着其出师之仗义而能有成功也如晋人合十八国之师以伐楚伐也而书侵楚次于召陵贬其无能有成也又如卫人以孤军侵晋实侵者而书伐晋为不义有以召其伐也似此类甚多
　　夏晋人宋人卫人陈人侵郑
　　或曰据左传四国大夫侵郑以报大棘之役报之是乎不报是乎曰郑叛华侵之可也以报大棘之役则不可也大棘之战郑穆公毅然以讨隣贼为事勇于义者也晋不知自愧犹欲为宋报郑春秋是以贬四国之大夫皆书人亦贬之也是时晋灵已长颇恶赵盾之专有意除之盾托为伐国久据兵权故棐林之役楚囚解扬晋师即还是役也与鬬椒遇即谬为之辞曰彼宗竞于楚殆将毙矣复去之盾本无欲战之情姑拥兵自为卫耳由是观之盾不弑君君必杀盾左传乃曰晋侯侈赵盾骤谏不入是以不竞于楚何失实之甚邪
　　秋九月乙丑晋赵盾弑其君夷臯【灵公也成公立】
　　春秋为诛乱贼而作也弑君恶之大者人莫有非弑君而春秋加之以弑君之罪者也初晋襄将终托其孤于赵盾曰此子也才吾受子之赐不才吾惟子之怨其属于盾者为何如盾乃与诸大夫共谋求君于秦已而复自变其初说御秦兵而立灵公盾谓晋灵德已不知其反以为憾也于是君臣相疑交相为备堂上之甲方兴桃园之攻随至彼灵固己在赵氏置网之内虽欲无亡得乎愚谓赵氏所以谋其君者非一朝一夕之故矣齐商宋鲍簒国弑君晋为盟主所当治也灵公幼弱盾为政合诸侯将有讨于齐宋已而受赂不惟不讨又为之定簒窃之位灵未有知盾实陷之于恶耳愚于扈之防盟知盾有他志不能事其君矣义又详见昭十九年许世子弑君
　　冬十月乙亥天王崩【匡王也定王立】
　　三年春王正月郊牛之口伤改卜牛牛死乃不郊犹三望
　　此鲁宣除丧始郊而天示之谴也春秋自僖公以后书卜郊不从者有之矣今一书十有六言辞烦而不厌者着始郊而天示之谴异乎常郊之卜不吉者矣天道虽逺稽之人事而可知宣公弑君簒国归嫡母于齐娶齐女以为妇逆理乱常肆行罔忌持是飨帝亦有谴而已矣公羊曰养牲养二卜帝牲不吉则板稷牲而卜之帝牲在涤三月于稷者唯具是视郊则曷为必祭稷王者必以其祖配自内出者无匹不行自外至者无主不止注谓天道闇昧必推人道以接之不以文王配者重本尊始之义公羊谓配飨之甚善但诸儒之论多谓鲁以文王为所自出之祖以周公为始祖惟明堂位所言谓鲁人郊天亦以稷配姑存于此更考之义又见僖公三十一年
　　葬匡王
　　桓七年而后葬讥缓也匡王四月而亟葬讥速也缓葬慢也速葬简也春秋是以书余崩义见隐公三年
　　楚子伐陆浑之戎
　　楚蓄僭王之心为日久矣陆浑近于伊洛去王城不逺不闻其为王室患也而楚一旦伐之其志不在于戎假伐戎以窥周室也传谓其观兵中原问鼎之大小轻重盖乗晋国衰乱夏盟乏主将以求其所大欲春秋书楚子伐陆浑之戎为中国忧也为王室虑也论者谓楚子使椒来聘为春秋渐进之然则伐陆浑问周鼎亦谓春秋渐以进之可乎义又见文公九年楚使椒来聘
　　夏楚人侵郑
　　此郑复从晋为楚所侵也晋灵不君惟货是徇由是失郑今成公始立虽未有大过人而郑遽舍楚而即晋盖去逆効顺人心义理之同然非威驱势迫所能得也不然赵盾之合诸侯之师以伐郑略无成功今息兵逾年郑何为而自至乎春秋继伐陆浑而书楚子侵郑恶楚庄图覇之急也
　　秋赤狄侵齐【赤狄始见】
　　自桓文创覇南之楚北之狄有所惮而不敢肆今晋覇旣衰楚狄复交为中国患而狄也忽分为二有赤狄焉有白狄焉皆踊跃用兵不相统一而实有向衰之渐春秋于此着赤狄白狄之号言其势既分其力亦将弱也其后晋人灭赤狄潞氏残其氏族因其分也汉唐之邉患大率皆以分而弱弱而败亡先儒有以赤狄为唐叔之子孙似未然详见下十五年晋灭潞氏
　　宋师围曹
　　宋武氏奉昭公子将有讨于鲍事不克昭公子复为鲍所杀于是尽逐武穆之族武穆之放以曹师伐宋至是宋围曹以报之宋鲍负簒弑之大恶晋人尸覇而不能讨讨之者郑也曹也故大棘之战春秋书以録郑之功宋师围曹春秋书以着宋之罪或曰何以见春秋之罪宋曰春秋诸侯侵伐围入其事实繁有传书之而经略之者传略之而经书之者皆有深意存焉宋有大罪未讨而以兵伐人春秋书之即所以恶之不待贬斥而见矣
　　冬十月丙戌郑伯兰卒
　　自僖三十三年立凡中国防盟征伐无不预也至文十七年晋以诸侯之师讨宋人之弑君者受赂而还兰于是去而从楚晋屡伐而不为之下也今楚伐陆浑窥伺中夏问鼎之大小有僭王之心兰即舍之而从晋意其为人知义而有勇故能于楚庄盛强之日自拔以从中国可谓得正而毙矣
　　葬郑穆公
　　四年春王正月公及齐侯平莒及郯莒人不肯公伐莒取向
　　春秋之法有事大而书之略者有事小而书之详者事小而书之详将以垂法于后也此书公及齐侯平莒及郯莒人不肯公伐莒取向辞烦而不厌盖示后人以持平救偏正义辨利之要惟学问君子而后可语也以此圣人亦因莒郯之事而垂训焉耳夫莒郯所以争为不平故耳齐鲁欲求其平髙者抑之下者举之以我之平而平彼之不平庶乎其可也而鲁之于莒积不相下徒挟齐人之威力而要莒以必从莒之不肯宜哉而宣公遽以兵加莒而取其一邑以已之不平而求人之平况又因以为利其无道赤甚矣春秋书公及齐侯平莒又书公伐莒取向则此事自初迄终皆出鲁宣之意书之所以责之也以济西赂齐而取偿于莒此宣公之本心也
　　秦伯稻卒
　　秦之卒葬不尽通诸夏故史之书也略或名或不名或葬或不葬秦不以告而史缺书也
　　夏六月乙酉郑公子归生弑其君夷
　　陆淳曰公子宋弑君之贼其恶易见归生从其为恶罪莫大焉书之以为首恶所以教天下之人臣者也春秋之作圣人所以明微盖为此也胡文定曰归生与公子宋俱为贵戚之卿同执国政归生又尝緫大师握兵权闻公子宋之逆谋不能举觉又惧谮而从之故春秋坐之以首恶之罪合二说而经旨见矣但左传于此而为之着例曰凡弑君称君君无道也称臣臣之罪也其意谓称国以弑唯书君名为君无道明着弑君者之名氏为臣有罪诸家多引用其説愚以为春秋诛乱贼之书弑君而名贼者十之八九书国书人者十之一二然亦因一时之事而为权衡君虽不君臣必如汤武之圣哲而后为仗义苟惟不然终无以逭首恶之罪左传着义未备惧为后人之惑故不得不辨义又见成十八年晋厉公之弑
　　赤狄侵齐
　　秋公如齐公至自齐
　　胡氏曰宣公比年如齐而皆至者危之也愚谓宣所以簒齐辅之也旣得国而免于讨齐庇之也割地以赂之卑躬以事之靡所不至而齐之责报殊未已也明年公复如齐髙固使齐侯止公请叔姬危且辱不得避也自是公五如齐春秋皆备书之非惟危公亦以正齐侯党簒受地胁昬之罪
　　冬楚子伐郑
　　或曰三年夏楚人侵郑春秋不与也今楚复伐郑春秋若与之何哉曰三年之侵争诸侯于中国也今年之伐则异是郑归生弑其君当讨也晋宋齐鲁皆党弑其君者视海内之恶思相为济故归生之弑诸侯大国莫有过而问者而楚人忽以兵加之彼虽不为讨贼而来而春秋治乱贼之法夫人皆得而讨之楚于此时而讨郑以兵故不待以外国凭陵之例惜其具文出师不能明正乱贼弑君之典春秋无深襃也
　　五年春公如齐夏公至自齐【义见去年】
　　秋九月齐髙固来逆叔姬【公谷作子叔姬】
　　子叔姬者或以为同母姊妹或以为时君之女二者必一于此矣义已见文公十二年谷梁曰诸侯嫁子于大夫主大夫以与之来者接内也不正其接内故不与夫妇之称也诸侯有嫁女于大夫者矣而髙固之求昬鲁女则以迫胁而得之也公如齐髙固使齐侯止公如齐止之而求昬止之云者止而胁之也闾巷之人为强有力者胁之而昬且犹不受而况于堂堂之鲁国乎胁而求昬已为不可而又以隣国之大夫而伉礼于望国之君其所以陵暴鲁国者至矣宣公因齐之力簒弑得国固不以是为辱鲁之宗社重为之辱矣乌乎以千乗之国出涕女于吴且犹羞之而况于女邻国之大夫者乎春秋书髙固来逆子叔姬又书髙固及子叔姬来责鲁也责齐也正髙固陵犯人之罪也
　　叔孙得臣卒
　　冬齐髙固及子叔姬来
　　来逆叔姬犹曰亲迎但不当以臣伉君春秋是以书今礼成未几复与叔姬俱至传曰来反马也杜注礼送女留其送马谦不敢自安三月庙见遣使反马髙固遂与叔姬俱宁盖反马不躬至归宁无并行髙固列国之卿非有公事而挟妇俱来齐惠小人实使之为此耳前日以臣伉君犹以为未足更使之挟妇俱来以要鲁宣固无所慊鲁之朝廷宗庙实重为之辱春秋是嵗自春徂冬才书此事可以见圣人意矣
　　楚人伐郑
　　据左传楚子伐郑陈及楚平晋荀林父救郑伐陈或曰书楚伐不书晋救其不与晋以救乎曰然郑归生弑君晋当为郑出师讨弑君贼今既更岁因楚师之来而以兵救郑是当讨而不当救也晋人苟能为郑讨贼即所以存郑楚师将不御而自去何劳救乎
　　六年春晋赵盾卫孙免侵陈
　　此责晋也或曰陈叛晋即楚晋之讨之亦有弗获已焉耳春秋何责乎曰陈之叛晋即楚以郑故耳郑穆公之暮年弃楚弗事而托身于中国亦望晋人有以大拯其危急曾未期年郑有归生之乱晋坐视莫之顾陈之叛而即楚良以是故耳是时晋成始立孱君也政在赵氏岂能为郑讨贼然陈郑每相视以为向背郑贼之不讨无以服陈人之心陈虽受伐而终不为晋屈也
　　夏四月
　　秋八月螽
　　冬十月
　　七年春卫侯使孙良夫来盟
　　左传曰孙桓子来盟始通且谋防晋也鲁宣因齐而得簒不事晋防年矣晋将有讨卫人知之是以来告欲鲁之预于防也因而为此盟或曰大夫来盟诸侯僭乎曰否彼以善意来因而为此盟非若齐晋之大夫挟其强大胁鲁国而求盟者比也是故无讥
　　夏公防齐侯伐莱【义并见大旱】
　　秋公至自伐莱
　　大旱
　　狄为齐患齐不能伐莱何负于齐而伐之不过为逐利计耳而又要鲁人俱出师由前日伐莒取向有以召之耳取向鲁之利也伐莱齐之利也齐鲁交征利而百姓坐受其毒去年秋螽今兹大旱而为邻国兴无名之师伐无罪之国以自戕其人春秋继伐莱而书大旱志其不恤天灾而轻用民力所以贬也
　　冬公防晋侯宋公卫侯郑伯曹伯于黒壤
　　或曰是防也据左传王叔桓公临之春秋不书何也曰王人董防所以光覇业也晋自新城以来君侈而臣专政乱于内威亵于外覇权尽削诸侯散而他从楚行师中原而不敢问齐倔强东夏而不能正成公新立政犹在赵氏乃强合四国之君以为此防屈王叔下临欲以踵桓文之盛烈多见其不知量也左传谓晋成之立公不徃朝晋人止公于防以赂而免夫晋成尚不能朝王而责望国以朝已僭也晋襄尝责卫侯之不朝而其臣劝使朝王于温夫然后以兵加于卫所恶于下无以事上覇国所当知也晋成孺子不足深责斯皆为政者之罪也春秋不为公讳诛晋也
　　八年春公至自防
　　夏六月公子遂如齐至黄乃复
　　公羊曰讥有疾乃复也大夫以君命出闻丧徐行而不反何休云以丧喻疾也丧尚不反徐行以俟君使人代已而况于疾乎盖古有奉君命出疆遇疾而死以尸将事者故诸说多从之愚观春秋所以书盖着襄仲之死于齐也仲之罪在齐今死于齐天也后八日敬嬴亦死天人之际岂不甚可畏哉春秋明天讨以正乱贼之罪其不为有疾而复欤
　　辛巳有事于大庙仲遂卒于垂
　　翚弑君去族示贬此春秋诛乱贼之常典也自仲遂弑君春秋虽累着其事而未之讨也今因其死始明正其罪去其族而诛之以垂示后世是义也惟公谷知之公羊子曰遂何以不称公子为弑子赤贬曷为不于其弑焉贬于文则无罪于子则无年是以于其死乃贬谷梁亦曰此公子也其曰仲者何疏之也何为疏之是不卒者也不疏则无用见其不卒二说得春秋之意矣胡文定乃以为季友仲遂皆生而赐氏所以季友仲遂之卒书季书仲愚窃惑焉夫季友仲遂之于僖宣二公虽皆有援立之功而季友以忠勤见称仲遂则弑君贼也二君虽以私情厚于二臣而春秋録善诛奸之笔判乎不同恐不得执季友之例盖仲遂之诛所就者少所损者大其非春秋之意乎
　　壬午犹绎万入去籥
　　或曰子谓仲遂卒于垂为春秋去其公子之号以示疏絶固也旣诛之于前而复戚之于后而书壬午犹绎万入去籥何哉曰去公子而疏絶之春秋之公法也万入去籥宣公之私恩也在礼公族有罪致刑于甸人公素服不举为之变如其伦之丧此诛之而犹戚之厚之至也圣人之意若曰祭而必绎礼也绎而必乐亦礼也今去籥而为万不成万矣不成万则不成绎矣与其不成绎曷若请于尸去绎以示变盖公法行而私恩不废者春秋忠厚之意非为仲有援立之劳特为之厚也
　　戊子夫人嬴氏薨【公谷作熊氏】
　　或曰僖公成风与宣公敬嬴之僭号夫人同乎否乎曰均为僭而其事异庄之正妃曰哀姜以滛乱弑君死于齐丧虽归不得祔为其得罪于宗庙也僖于是禘于大庙而尊其母为夫人以配其父此僭也然非哀姜不终则僖公亦未敢遽为此今敬嬴之事则异于是文公之夫人子赤之母宣公之嫡母也敬嬴以嬖妾私事襄仲而属其子焉文公卒仲为乱弑嗣子赤而立敬嬴之子接是为宣公又与仲共谋逐嫡母归齐而已僭夫人之位号与僖公致其母为夫人其事殆不同也盖哀姜得罪宗庙义不得祔而文公夫人无罪于鲁为贼臣悖妾所逐义不得絶岂得与庄姜同例而嬴与其子弑君逐母僭号夫人亦不得与成风偶春秋之书法轻重不同也乌乎使遇齐桓则敬嬴襄仲皆当比而诛死王室不竞中国无覇彼得以肆行而无所忌孰知天道祸盈至是八年仲使齐死于路后八日嬴陨于鲁与哀姜庆父先后即诛其事相类但有天讨人刑之异耳春秋书之不加贬斥其义自见此春秋奉天讨行王诛之事也或曰春秋为诛乱贼而作也敬嬴恶如此犹得僭夫人之称乎曰夫子鲁人于鲁先君之母义不容废黜然仲与嬴之死前后聨书讨仲所以讨嬴也前旣书子卒夫人姜氏归于齐公子遂以妇姜至自齐则妇姑之分已定姜虽归于齐犹鲁夫人也逆妾岂得而僭其名号哉庄公夫人哀姜也文公夫人亦称哀姜左传不明大义目之曰出姜今正其名曰文公夫人庶以别于庄夫人之哀姜余义又见僖公之成风桓公之仲子
　　晋师白狄伐秦
　　殽之战曲在秦令狐之战曲在晋中间两国俱息兵而赵穿輙兴伐崇之师是致秦人复以兵加晋赵盾不知自反乃率白狄伐秦狄方肆其强暴晋又从而羽翼之罪在晋矣秦虽介处西戎穆公余化在人且有大徳于晋强臣无状率白狄以伐之春秋不与也是故书晋师白狄伐秦不复以及字偶晋于狄深恶之也
　　楚人灭舒蓼
　　荆舒为中国患其来逺矣荆日盛舒日微乃复属于荆僖三年徐人取舒为中国挠楚也比吴之兴舒徃来叛服于吴楚之间种类不一有所谓舒蓼舒鸠舒庸者焉传注以为文五年楚灭六与蓼蓼即舒蓼乃臯陶之后既灭而复兴今又为楚所并其后成十七年楚灭舒庸襄二十五年又灭舒鸠春秋书之不遗岂以其为明徳之后书以着楚人灭国之罪乎
　　秋七月甲子日有食之旣
　　冬十月己丑葬我小君敬嬴雨不克葬庚寅日中而克葬
　　谷梁曰葬旣有日不为雨止礼也雨不克葬丧不以制也左传曰雨不克葬礼也卜葬先逺日辟不怀也二説不同然春秋所以书非特讥丧不如制亦纪变异垂训戒也胡文定以敬嬴弑嗣君立其子逐嫡母簒夫人之位葬而雨以着咎徴于是知有天道而木讷引定公葬而雨文姜葬而不雨以非之此亦强为异耳夫凶人作凶事而咎徴随之者理之常也亦有不尽然者理之不可常者也圣人惟其常不惟其不可常如敬嬴者罪盈恶稔幸而得没于牖下及其葬雨不克葬凶徳与咎徴参防非谴而何讷何庇焉或曰葬而雨遂葬乎其当且止乎曰国君之葬其亲潦车蓑笠所以备雨者有司之常事夫岂不能办然当变异骤至亦有非人力所能勉强而就事者与其诚信不至自愧悔于他日不若稍止而缓定庶无遗憾焉耳故左传之説有不容尽废
　　城平阳
　　城有不时而书者亦有城要害之地而书者初不必专以时不时为拘也城平阳左传曰书时也但谓王正为周王正月者左传也言水昬正而栽者亦左传也此十月城平阳若以周正为断乃是今之八月是时水星不应昬正何以谓之得时若以夏正为断则此十月正是北方七星昬正之时以是而观见左传元不能守周正之説而春秋行夏时也审矣
　　楚师伐陈
　　九年春王正月公如齐公至自齐
　　夏仲孙蔑如京师
　　胡氏曰属辞比事春秋教也当岁首月公朝于齐夏使大夫聘于京师此皆比事可考不待贬絶而恶自见者也宣公嗣世九年于周才一徃聘其在齐则再朝矣经于如齐每行必至深罪之也下逮战国时周衰益甚齐威王徃朝于周天下皆贤之而况春秋时乎而宣公不能也故聘觐之礼废则君臣之位失诸侯之行恶而倍叛侵陵之败起矣此经书君如齐臣如周之微意而特书王正月以表之胡公之説善矣以其发明春秋比事之防故备录之
　　齐侯伐莱
　　秋取根牟
　　公羊以根牟为邾邑鲁取之取邑也杜氏以为东夷国琅邪有牟乡是其处鲁取之为灭国矣二説不同木讷谓伐莱取根牟皆齐事但中间隔一秋字耳此説固可通须得东莱境内有牟乡牟县之类夫然后为信要之此亦经疑姑置义又见隠公二年无骇入极及成六年取鄟
　　八月滕子卒
　　九月晋侯宋公卫侯郑伯曹伯防于扈晋荀林父帅师伐陈
　　胡文定谓春秋所书乃与晋罪陈之辞防于扈以待陈而陈侯不防然后以诸侯之师伐之则防于自反而有礼矣愚谛观经防实不见圣人有与晋罪陈之意自晋成之立诸夏耸观冀其必能改纪为政一反前人之所为讨宋鲁之弑君以风厉天下修文襄之覇业以懐来诸侯义声所加齐楚自当畏服今不能然惟以争陈郑为当务之急夫陈郑岂乐于背晋即楚正以楚师日夜至惧不克自保焉耳晋不能制楚惟欲服陈郑不能拯人之急惟欲人之从已此亦不义之至而胡公许之以自反而有礼愚不知其説也盖晋楚之争陈郑十有余年春秋皆所不与盖春秋于楚毎致其荐食之忧晋故盟主也春秋毎望之以攘楚之事攘夷所以安夏非争诸侯也夫岂暴残小国朝夕用师以求其我从如荀林父赵盾郤缺等辈之所为乎
　　辛酉晋侯黒臀卒于扈【成公也景公立】
　　鲁宣借齐之力以簒其君专意事齐尝为晋人所辱黒壤之防旣不预盟扈之防遂与晋絶不书葬鲁不防也
　　冬十月癸酉卫侯郑卒
　　卫侯郑卫之罪人也初奔而归杀叔武再执而归杀子瑕已不能君而戕骨肉以逞其废辱之憾削其葬所以贬也
　　宋人围滕
　　是秋滕子卒曾未数月宋人围滕乗其丧而伐之耳非惟乗滕之丧亦乗晋之丧晋政不竞诸侯擅相侵伐贬宋亦以讥滕也
　　楚子伐郑晋郤缺帅师救郑
　　或曰楚三伐郑或书爵或书人何也曰书爵以正其始封之号而抑其僭名彼其势方盛儗于王不得不抑之非进之也书人其君不出其臣帅师以来耳盖书爵书人以为襃贬者中国诸侯之例楚旣僭号自王书子乃所以抑之四裔虽大曰子奚其襃乎曰五年楚伐郑荀林父救之春秋不书救今而书救何也曰楚之初伐郑也人谓其讨郑人之弑其君者必将以归生为戮旣而再以兵加郑但欲郑之归已于弑贼皆无所问则其伐郑自为其私耳郑人告急晋于义不得不救且党恶之盾已老今为政而救郑者乃郤缺也故于是而许之以救
　　陈杀其大夫泄冶
</div>
    <div class="pagination">
<a href="春秋集传详说_page16.html">上一页</a><span>...</span><a href="春秋集传详说_page12.html">12</a><a href="春秋集传详说_page13.html">13</a><a href="春秋集传详说_page14.html">14</a><a href="春秋集传详说_page15.html">15</a><a href="春秋集传详说_page16.html">16</a><span class="current-page">17</span><a href="春秋集传详说_page18.html">18</a><a href="春秋集传详说_page19.html">19</a><a href="春秋集传详说_page20.html">20</a><a href="春秋集传详说_page21.html">21</a><a href="春秋集传详说_page22.html">22</a><span>...</span><a href="春秋集传详说_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
