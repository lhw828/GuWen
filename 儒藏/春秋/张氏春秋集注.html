<!DOCTYPE html>
<html>
 <head>
  <meta charset="utf-8"/>
  <title>
   张氏春秋集注 - 第 1 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   张氏春秋集注 - 第 1 页/共 5 页
  </h1>
  <div class="content">
   钦定四库全书　　　　　经部五
　　春秋集注　　　　　　　春秋类
　　提要
　　【臣】等谨案春秋集注十一卷纲领一卷宋张洽撰洽字元徳清江人嘉定初进士官至著作佐郎端平元年朝廷知洽家居著书宣命临江军守臣以礼延访赍纸札誊冩以进书既上除洽知实章阁防洽卒諡之曰文宪以其书付秘阁书首有洽进书状自言于汉唐以来诸儒之议论莫不考覈研究取其足以发明圣人之意者附于每事之左名曰春秋集传既又因此书之麤备复仿先师文公语孟之书防其精意诠次其説以为集注云云考朱子语録深驳胡安国夏时冠周月之説洽此书以春为建子之月与左传王周正月义合足破支离轇轕之陋车若水脚气集乃深以洽改从周正为非门户之见殊不足据至若水谓春秋一书质实判断不得除非起孔子出来説当时之事与所以褒贬去取之意方得今作集注便是质实判断此照语孟例不得语孟是説道理春秋是纪事且首先句便难明惠公仲子不知惠公之仲子耶或惠公同仲子耶尹氏卒一边道是妇人一边道是天子之世卿诸儒讥世卿之説自是明训恐是举烛尚明之论理虽是而事则非也云云其论亦颇中洽之病要其合者不可废也明洪武中以此书与胡安国传同立学官迨永乐间胡广等剽袭汪克寛纂疏为大全其説专主胡传科塲用为程式洽书遂废不行今此书遗本仅存而所谓集传则佚之久矣乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀















　　钦定四库全书
　　春秋集注纲领
　　宋　张洽　撰
　　论语尧曰咨尔舜天之厯数在尔躬允执其中四海困穷天禄永终舜亦以命禹曰【程子云曰上少汤字】予小子履敢用牡敢昭告于皇皇后帝有罪不敢赦帝臣不蔽在帝心朕躬有罪无以万方万方有罪罪在朕躬周有大赉善人是富虽有周亲不如仁人百姓有过在予一人谨权量审法度修废官四方之政行焉兴灭国继絶世举逸民天下之民归心焉所重民食丧祭寛则得众信则民任焉敏则有功公则説　顔渊问为邦子曰行夏之时【寅为人正时以作事当以人为纪故取之】乘殷之辂【得质之中】服周之冕【得文之中】乐则韶舞放郑声逺佞人郑声淫佞人殆　子张问十世可知也子曰殷因于夏礼所损益可知也周因于殷礼所损益可知也其或继周者虽百世可知也【所因谓三纲五常所捐益谓文质三统也】　子曰道千乘之国敬事而信节用而爱人使民以时　子曰晋文公谲而不正齐桓公正而不谲　子曰齐一变至于鲁鲁一变至于道　孔子曰天下有道则礼乐征伐自天子出天下无道则礼乐征伐自诸侯出自诸侯出葢十世希不失矣自大夫出五世希不失矣陪臣执国命三世希不失矣天下有道则政不在大夫天下有道则庶人不议孔子曰禄之去公室五世矣政逮于大夫四世矣故夫三桓之子孙微矣子曰夷狄之有君不如诸夏之亡也　陈成子弑公孔子沐浴而朝告于哀公曰陈恒弑其君请讨之公曰告夫三子孔子曰以吾从大夫之后不敢不告也君曰告夫三子者之三子告不可孔子曰以吾从大夫之后不敢不告也
　　孟子曰世衰道微邪説暴行有作臣弑其君者有之子弑其父者有之孔子惧作春秋春秋天子之事也是故孔子曰知我者其惟春秋乎罪我者其惟春秋乎【公羊传子曰春秋之信史也其事则齐桓晋文其防则主防者为之也其词则丘有罪焉尔亦此意也】昔者禹抑洪水而天下平周公膺戎狄驱猛兽而百姓宁孔子成春秋而乱臣贼子惧　王者之迹熄而诗亡诗亡然后春秋作晋之乘楚之梼杌鲁之春秋一也其事则齐桓晋文其文则史孔子曰其义则丘窃取之矣　春秋无义战彼善于此则有之矣征者上伐下也敌国不相征也
　　史记鲁哀公十四年春狩于大野获麟孔子曰吾道不行矣乃因史记作春秋上至隐公下讫哀十四年约其文词而指博故吴楚之君自称王而春秋贬之曰子践土之防实召周天子而春秋讳之曰天王狩于河阳推此类以绳当世孔子在位听讼文词有可与人共者弗独有也至于为春秋笔则笔削则削子夏之徒不能赞一词
　　庄周氏曰春秋经世先王之志也圣人议而不辩又曰春秋以道名分
　　公羊氏曰春秋何以始乎隠祖之所逮闻也何以终乎哀十四年曰备矣君子曷为为春秋拨乱世反之正莫近诸春秋
　　汉董氏曰孔子知时之不用道之不行是非二百四十二年之中以为天下仪表贬诸侯讨大夫以达王事曰我欲载之空言不如见之行事之深切着明也有国者不可不知春秋前有谗而不见后有贼而不知为人臣者不可不知春秋守经事而不知其宜遭变事而不知其权为人君父而不通于春秋之义者必蒙首恶之名为人臣子而不通于春秋之义者必陷簒弑诛死之罪其实皆以善为之而不知其义被之空言不敢辞故春秋者礼义之大宗也
　　隋王通氏曰春秋之于王道是轻重之权衡曲直之绳墨也
　　濓溪周子曰春秋正王道明大法也孔子为后世王者而修也乱臣贼子诛死者于前所以惧生者于后也宜乎万世无穷王祀孔子报德报功之无尽焉
　　河南邵氏曰春秋孔子之刑书也功过不相掩五伯者功之首罪之魁也先定五伯之功过而学春秋则大意立矣春秋之间有功者未有大于四国者也有过者亦未有大于四国者也不先治五伯之功过则事无统理不得圣人之心也
　　横渠张氏曰春秋之书在古无有乃仲尼所自作惟孟子为能知之非理明义精殆未可学先儒未及此而治之故其説多凿
　　伊川程氏曰诗书载道之文春秋圣人之用诗书如药方春秋如用药理病圣人之用全在此书所谓不如载之行事之深切着明者也又曰五经之有春秋犹法律之有断例也律令惟言其法至于断例始见其法之用又曰学春秋亦善一句是一事是非便见于此乃穷理之要他经非不可穷理也但论其义耳春秋因其行事是非较着故穷理为要春秋以何为凖无如中庸欲知中庸无如权须是时而为中中非手足胼胝闭戸不出之间所可取也视其当然之时则闭戸胼胝各为其中也权之为言称锤之谓也何物为权义也时也亦只説到义以上更难説在人自看如何又曰春秋传为案经为断又曰春秋之法极谨严诸侯而有癈礼即外之韩子之言深得其防　又作春秋传序曰天之生民必有出类之才起而君长之治之而争夺息导之而生养遂教之而伦理明然后人道立天道成地道平二帝而上圣贤世出随时有作顺乎风气之宜不先天【一作时】以开人各因时而立政暨乎三王迭兴三重既备子丑寅之建正忠质文之更尚人道备矣天运周矣圣王既不复作有天下者虽欲仿古之迹亦私意妄为而已事之谬秦至以建亥为正道之悖汉专以智力持世岂复知先王之道也夫子当周之末以圣人不复作也顺天应时之治不复有也于是作春秋为百王不易之大法所谓考诸三王而不谬建诸天地而不悖质诸鬼神而无疑百世以俟圣人而不惑者也先儒之传曰游夏不能赞一辞辞不待赞也言不能与斯耳斯道也惟顔子尝闻之矣行夏之时乘殷之辂服周之冕乐则韶舞此其凖的也后世以史视春秋谓襃善贬恶而已至于经世之大法则不知也春秋大义数十其义虽大炳如日星乃易见也惟其微辞隐义时措从宜者为难知也或抑或纵或与或夺或进或退或微或显而得乎义理之安文质之中寛猛之宜是非之公乃制事之权衡揆道之模范也夫观百物然后识化工之神聚众材然后知作室之用于一事一义而欲窥圣人之用心【一本无心字】非上智不能也故学春秋者必优游涵泳黙识心通然后能造其微也　又曰春秋大率所书事同则辞同后人因谓之例然有事同辞异者盖各有义非可例拘也【又曰有重叠言者如征伐盟防之类盖欲成书势须如此不可事事各求异义但一字有异或上下文异则义须别又曰春秋之文一一意在示人如土功之事无大小一一书之其意止欲人君慎重民力也　胡氏曰词同者正例也词异则其例变矣正例非圣人莫能立变例非圣人莫能裁惟穷理精义以学春秋者于例中见法例外通类也】
　　武夷胡氏曰春秋鲁史尔仲尼就加笔削乃史外传心之要典也孟氏又发明宗防以为天子之事者周道衰微乾纲解纽乱臣贼子接迹当世人欲肆而天理灭矣仲尼天理之所在不以为己任而谁可五典弗惇已所当叙五礼弗庸已所当秩五服弗章已所当命五刑弗用已所当讨故假鲁史以寓王法拨乱世反之正叙先后之伦而典自此可惇秩上下之分而礼自此可庸有徳必襃而善可劝有罪必贬而恶可惩其志存乎经世其功配于大禹之抑洪水周公之驱虎豹其大要皆天子之事也故曰知我罪我者其惟春秋乎知孔子者谓此书遏人欲于横流存天理于既灭为后世虑至深远也罪孔子者无其位而托二百四十二年南面之权使乱臣贼子禁其欲而不得肆则戚矣是故春秋之作公好恶则发乎诗之情酌古今则贯乎书之事兴常典则体乎礼之经本忠恕则导乎乐之和着权制则尽乎易之变百王之法度万世之凖绳皆在此书故君子以为五经之有春秋犹法律之有断例也学是经者信穷理之要不学是经而处大事决大疑能不惑者鲜矣去圣旣远欲因遗经窥测圣人之用岂易能乎然世有先后人心所同然者一尔苟得其所同然者虽越宇宙若见圣人亲炙之也而春秋之权度在我矣　又曰传春秋者三家左氏叙事见本末公羊谷梁词辩而义精学经以传为案则当阅左氏玩词以义为主则当习公谷如载惠公元妃继室及仲子之归于鲁即隠公兄弟嫡庶之辨摄让之实可案而知也当阅左氏谓此类也若夫来赗仲子以为豫凶事则诬矣王正月之为大一统及我欲之暨不得已也当习公羊氏谓此类也谓母以子贵媵妾许称夫人则乱矣段弟也弗谓弟公子也弗谓公子贱段而甚郑伯之处心积虑成于杀也当习谷梁氏谓此类也若夫曲生条例以大夫日卒为正则凿矣万物纷错悬诸天众言淆乱折诸圣要在反求于心断之以理精择而慎取之则美玉之与武砆必有能辨之者【左氏释经虽而博通诸史叙事尤详能令百代之下颇见本末其有功于春秋为多公谷释经其义皆密如卫州吁以称人为讨贼之词也公薨不地故也不书葬贼不讨以辠下也若此之类深得圣人诛乱臣讨贼子之意考其源流必有端绪非曲説所能及也啖赵为三传所记本皆不谬义则口传未形竹帛后代学者妄加附益转相传授浸失本真故事多迂诞理或舛駮其言信矣然则学者于三传忽焉而不习则无以知经习焉而不察择焉而不精则春秋之意大防易明白者汨于僻説愈晦而不显矣】






　　春秋集注纲领
　　钦定四库全书
　　春秋集注卷一
　　宋　张洽　撰
　　【杜氏曰春秋者鲁史记之名也史之所记必表年以首事年有四时故错举以为所记之名也】
　　隠公【名息姑惠公之子母声子諡法不尸其位曰隠传惠公元妃孟子孟子卒继室以声子生隐公宋武公生仲子仲子生而有文在其手曰为鲁夫人故仲子归于我生桓公而惠公薨是以隐公立而奉之　公羊传桓公幼诸大夫扳隠而立之隐于是焉而辞立则未知桓之将必得立也且如桓立则恐诸大夫之不能相幼君也故凡隐之立为桓立也伊川程子传曰夫子之道既不行于天下于是因鲁春秋立百王不易之大法平王东迁在位五十一年卒不能复兴先王之业王道絶矣孟子曰王者之迹熄而诗亡诗亡然后春秋作适当隠公之初故始于隐公又曰诗亡者谓雅亡政教号令不及于天下也泰山孙氏曰春秋之始于隠公者非它以平王之所终也平既不三果迁之后周室微弱诸侯强大朝】
　　【觐不修贡赋不奉号令无所束赏罚无所加坏法易纪变礼乱乐弑君戕父攘国窃号在在有之征伐四出荡然不禁天下之正中国之事皆诸侯分裂之平王庸暗厯孝逾惠莫能中兴播荡陵夷逮隠而死雅诰不复作天下无复有王矣故诗至黍离而降书至文侯之命而絶春秋乃作自隠公而始也】
　　元年春王正月【元年者隠公之始年也古者诸侯之国各随其君之年以纪事故不书是年为平王之四十九年至于正朔则王所建也此所谓春乃建子月冬至阳气萌生在三统为天统葢天统以气为主故月之建子即以为春而丑寅之气皆天之所以生刘歆云三统者天施地化人事之纪天施周正建子也地化商正建丑也人事之纪夏正建寅之谓也周正建子在夏时则十一月也圣人虽欲行夏之时而春秋因史作经方尊周以一天下岂遽改其正朔哉然古者纪事畧多以事系日以日系月以月系年至于事之以大畧见者乃系事于时考之书如春大会于孟津秋大熟未获此事以大略见而系时者也其余记其日月则不必系时如伊训惟元祀十有二月毕命惟十有二年六月庚午朏其他如武成康诰顾命等篇皆月不系于时葢止欲纪岁月故举月则知时也春秋笔削史记以立大法于元年之下王正月之上每岁四时必加谨春夏秋冬之文者程氏所谓春天时正月王正书春王正月示人君当上奉天时下承王正明此义则知王与天同大而人道立者也正月加王示正月之必出于王也正朔者天子所以奉若天道而敬授人时者也尧之歴象舜之璇玑皆帝王之首政天下所当奉承者是时王政不行诸侯放恣不惟礼乐征伐不禀于周室而正朔之大亦国自为歴故考之唐志周鲁宋各有歴法晋当献惠之世大抵皆用夏正夫子示拨乱反正之法而特书王正月比公羊所谓大一统也示一统于此而礼乐征伐之专者以次而正焉此元年春王正月所以为谨始之书也不书即位盖春秋假鲁史以立法而时君之辠有难以显言者故于笔削之际谨严以示襃贬隐公自立不由王命与先君之命故绌其即位恐其未着故特书正月以起之盖诸侯之有国必受天子与先君之命则其有是国而治民也其身正而可以正国人矣苟或不然守天子之土而无天子之命守宗庙之典籍而不出于先君之传付是二者一或阙焉君子有所不居今隠公两皆无之盖其父惠公本欲立桓公然惠公之薨桓尚幼诸大夫扳隐而授之位隠公欲成其父之志而惧桓之卒不克立于是立乎其位以俟桓之长而授之然公之志虽如此而上不请于天子下不以告于方伯人孰知其果有与桓之实意哉又泥居位十有余年而大命不发谗説得行故胡氏以为诸大夫扳已而遂立乎其位是与争乱造端而簒弑所由起春秋绌隠公即位所以着父子君臣之伦有国者不可不明于始也】三月公及邾仪父盟于蔑【邾公羊并作邾娄与礼记檀弓同盖齐人语也蔑公羊谷梁作眛　三月建寅之月公隐公也鲁侯爵而称公者臣子之辞夫子鲁人也书他国诸侯侵伐盟会则从其本爵而鲁独书公盖父母之邦先祖之所逮事从臣子所称之爵所以崇敬也及与也凡盟会侵伐内为主书及外为主书防所以别首从而谨善恶之首也邾今袭庆府邹县仪父邾君之字左氏曰邾子克也邾鲁之附庸附庸之君例称字盟约信誓神之事其礼盖杀牲而共歃其血告誓神明若有背违欲令神加殃咎如此牲也蔑姑蔑鲁地郑樵曰今兖州瑕丘县有姑蔑城盟不书日逺而失之也　公摄位而欲求好于邾故为蔑之盟夫继好息民固有国之当然而杀牲要神则非为人上者相与讲信修睦之道故书公之及盟以讥其未免徇习俗之私而不出于由中之信于是鲁邾之好卒不能以久成也】夏五月郑伯克段于鄢【郑今郑州新郑县鄢今开封府鄢陵县郑伯名寤生段郑伯之弟大叔段也克胜也　郑庄公之父武公娶于申曰武姜生庄公及共叔段爱段欲立之武公弗许及庄公即位为之请京使居之谓之京城大叔祭仲谏都城过百雉公曰姜氏欲之焉辟害对曰姜氏何厌之有不如早为之所无使滋蔓蔓难图也公曰多行不义必自毙子姑待之既而大叔命西鄙北鄙贰于已又收以为已邑至于廪延子封曰可矣厚将得众公曰不义不昵厚将崩大叔完聚缮甲兵具卒乘将袭郑夫人将啓之公闻其期曰可矣命子封帅车二百乘以伐京京叛大叔段段入于鄢公伐诸鄢五月大叔出奔共春秋于诸侯之国事则称国言君与大臣共图之也于其君之父子兄弟出入诛杀之事则称君着其君之】
　　【志也仁人之于弟不藏怒不宿怨亲爱之而已矣其或不中不才亦必正之以义使不格奸厚之以恩使不离富贵今庄公之于叔段无念鞠子哀之心而怀其母偏爱欲夺已位之恨授之大都而不为之所纵使失道以至于乱方其居京收邑之时可制而不制如鸷鸟将击而匿形于未发之先稔其恶以待其成及其逆节已露然后以防讐之法讨之以力胜为事必诛为期至于伐京伐鄢之日虽段之死于兵而有所不恤矣经不书其弟段固辠其不弟也然庄公非特以段之不才弃之乃其心实欲养成其恶待以冦贼无复天伦之念故书曰克段于鄢然后庄公忮忍之心施于同气者举形见于笔削之间矣　谷梁氏曰段失子弟之道矣贱段而甚郑伯也何甚乎郑伯甚郑伯之处心积虑成于杀也程子曰言胜之见段之强使之强所以致其恶也不书奔义不繋于奔也】秋七月天王使宰咺来归惠公仲子之赗【天王周平王也宰太宰咺其名来来鲁也惠公隠公之父仲子惠公之妾惠公以去年薨仲子卒之年月不可知或亦去年也曰惠公仲子公羊传曰兼之是也赗所以助主人送葬也车马曰赗士丧礼公纁束马两天子诸侯之制未闻案惠公仲子皆已葬则此已不及事而追行其礼也　周王称王耳春秋加天于王之上见天子当奉若天道而行天之命如臯陶所谓命讨典礼皆出于天王者奉而行之此春秋称天王之义也天子于诸侯有赗礼所以襃有功德而厚其终也诸侯无再娶之礼惠公牵于私爱宠庶妾之仲子而立为夫人正犯以妾为妻之戒渎乱夫妇之纲乃天讨之所当加九伐之法所谓犯令陵政葢此类也平王不能正惠公之辠反厚其送终之礼并宠妾之丧遣冢宰而来赗冢宰不能以纪法诏王乃奉命以赗乱伦之侯上僭之妾仲尼以春秋之初方书天王以立法于是贬冢宰于上士中士之例深辠其以百揆之尊瘝官失职一至于此贬其臣则君可知矣凡春秋之书以尊者而贬从卑者之列必有大辠极恶而从加焉不可以常事观也】九月及宋人盟于宿【宋今应天府宋城县　凡盟以国地者国主亦与焉及内之微者宋人外卑者也　惠公之季年败宋师于黄公立而求成焉故盟于宿书此与蔑之盟同防夫盟以结信终身不变可也七年伐邾十年伐宋败师取邑盟之不足恃断可识矣】冬十有二月祭伯来【祭周畿内采地伯爵祭伯畿内诸侯为王卿士来来鲁也　谷梁传来者来朝也其弗谓朝何也寰内诸侯非有天子之命不得出防诸侯不正其外交故弗与朝也礼聘弓镞矢不出竟束脩之肉不行竟中有至尊者不贰之也谨案内外之辨所以殊尊卑也朝必有玉帛聘必有币篚诸侯可以相交而王臣之与侯甸不可以相授受所以絶人欲徃来之私而严尊君事上之礼成周盛时防微杜渐之意殆必如谷梁氏之説矣经书祭伯来所以见周室法度至此荡然故特去其朝以立内外之防也与】公子益师卒【传曰众父卒海陵胡氏曰益师字众父众仲其后理或然也春秋于诸侯书卒书葬与鲁君及夫人同于大夫书其卒而不书葬恩纪详畧之差等也君之卿佐是谓股肱股肱或亏何痛如之故问其疾吊其丧其葬臣邻之义必厚其送终之恩此春秋大夫卒必书之防也不书官程子曰诸侯之卿必受命于天子当时不复请命故诸侯之卿皆不书官不与其为卿也　愚案东迁以来王命不行诸侯不以天子之命为重故三命再命之制不复请于王而其强大者亦不守列国三卿之制如晋至于命六卿鲁至鞌之战亦有四卿间虽有请于王如士防以黻冕命将中军亦非复先王之制矣此春秋所以于列国大夫自宋统承先王修其礼物得自命官者或有司马司城之书而此外列国一切削之也大夫卒必书日不日史失之也】
　　二年春公防戎于潜【戎胡氏曰费誓称淮夷徐戎此盖徐州之戎久居中国在鲁之东郊者后书鲁与戎盟防侵伐并同　赵氏曰凡戎狄不书爵号而君臣同词　临江刘氏曰与防者戎之君也不与君称外之也王者内京师而外诸夏内诸夏而外四裔正朔不加礼乐不及朝聘不与东方曰夷南方曰蛮西方曰戎北方曰狄虽大皆曰子有故也然后着其名爵外之也　杜氏注戎而书防者顺其俗以为礼潜鲁地　传防于潜修惠公之好也戎请盟公辞　今案待戎之法驱之而已此费誓所以録于书也惠公与之有好既失之矣隠公明内外之辨修戎政而絶其好防可也不能絶之因与为礼等诸戎于堂陛遂来其盟誓之请虽辞于今竟不能却而与盟于后故于此书曰防戎所以讥隠公降国君之尊失中国之重不修政事结援四裔不习武备百徒为昜安之举观夹谷之防孔子之　　所以却莱兵对齐侯者则知书防戎之防矣防狄会呉放此】夏五月莒人入向【莒国已姓今密州莒县向小国姜姓炎帝之后汉志向属沛郡杜氏注龙亢县东南有向城寰宇记属应天府谷熟县书人将卑师少入谓破其都城蹂践朝市也　莒子娶于向向姜不安莒而归莒人入向以姜氏还当时征伐不自天子出陵弱暴寡纷然无制莒以一妇人之故擅兴兵入人之国都王法所当诛也】无骇帅师入极【骇谷梁作侅　无骇不氏未赐族左氏以为司空不书官夫子削之也或曰无骇不书官氏未王命也极据孔氏正义贾逵以为戎邑书帅师用大众也擅兴大众陵暴小国义与入向同】秋八月庚辰公及戎盟于唐【杜氏注髙平方与县北有武唐亭今之单州鱼台县也　传戎请盟秋盟于唐复修戎好也　诸侯防盟皆有相期约行礼之日然防未有书其日者至于盟誓必详其月与日以其相与约信或寻或寒皆考于此固有国之所尤谨也前此蔑宿二盟皆不书日久逺失之耳至于中国诸侯与戎相诅尤不可之大者盖盟者刑牲以相示谓神之殛倍约者当如此牲列国屡监尚以长乱况轻信戎而与之诅一有间隙惟利足视则求小疵而责大信必肆豺狼之暴为宗社之大祸故春秋于唐之盟不特谨其日又特书及戎盟深辠隠公之失道而闇于谋国也　胡氏曰后世乃有结和亲以许昏而骨肉弃于逺如西汉之于匈奴约外兵以求援而人民为其畧如肃宗之于回纥信甘言以与盟而臣主蒙其耻如德宗之于尚结赞虽悔于终亦将奚及春秋谨唐之盟其垂戒可谓逺矣】九月纪履緰来逆女【纪杜氏注在东莞剧县汉属北海郡今属青州夀光县履緰左氏作裂繻陆氏云误也今从公谷　履緰纪未赐族之大夫也不称使公羊曰防礼不称主人今案刘夏祭公及凡诸逆女者皆不书使盖虽天子诸侯亦不自主防所以养廉逺耻故不称使也女在国故称女　称大夫来逆女卿为君逆夫人也今案春秋于婚姻事与卒葬同皆详书于策葢送终之与谨始一也男女之配万事之先天子诸侯无出疆亲迎之礼必使上卿徃迎于其国至于所馆然后亲迎以入此哀公问所谓大昬既至冕而亲迎也纪以卿逆犹可言也其或逆者微则轻配偶而无以正一国之夫妇故其书以见得失】冬十月伯姬归于纪【伯姬鲁女即履緰所逆者妇人谓嫁曰归　临江刘氏曰归于诸侯则尊同尊同则志程氏曰内女嫁为诸侯夫人则书逆书归明重事也】纪子伯莒子盟于密【左氏作纪子帛程子从公谷曰阙文也当云纪侯某伯莒子盟于密左氏附防作帛杜预以为裂繻之字春秋无大夫在诸侯之上者也　胡氏曰凡阙文有本据旧史因之不能益亦有先儒传授承误而不敢増必曲为之説则凿矣】十有二月乙卯夫人子氏薨【隐公夫人也薨上坠之声书内之君夫人卒葬异于外尊尊也不地夫人薨有常处也子氏不书葬者妇人从君故君存则葬礼未备待君薨而合袝也本朝后虽先崩必俟合葬于山林盖古之遗制与】郑人伐卫【卫都朝歌今濬州黎阳县称人将卑师少陆氏曰成公以前侵伐书人者逺事难详不必皆微者也凡师声罪致讨曰伐无名行师曰侵　郑共叔之乱段子公孙滑出奔卫卫人为之伐郑取廪延郑人伐卫讨公孙滑之乱也诸侯擅兴兵以侵伐已则当引咎或自辨喻之以礼义不得免则固其封疆告于天子方伯今郑声卫罪而不战卫服故也卫服则可免矣郑人擅兴戎王法所不容也】
　　三年春王二月【程子曰月王月也事在二月则书王二月在三月则书王三月无事则书时首月盖有事则道在事无事则存天时王朔天时备则岁功成王道存则人纪立春秋之大义也】己巳日有食之【不书朔史失之也非史之失则食不于朔也日者人君之表日食君道所大忌唐歴志曰四序之中分同道至相过交而有食天道之常以歴推春秋日食大槩皆入食限于厯应食而春秋不书者尚多则日食必在交限其入限者不必尽食若过至未分月或变行以避之或五星潜在日下御侮而救之或涉交数浅或在阳厯阳盛隂微则不食或徳之休明而有小焉则天为之隠虽交而不食此四者徳之所生也今案厯家之言如此则凡日食者不可归之常度而灾之所生乃德之不修也明矣况象见于上而灾应于下自是而后王政日微中国无霸君弱臣强祸乱滋起此春秋所以特书以啓人主恐惧修省之心庶几乎以德消灾而弭天下之祸乱也】三月庚戌天王崩【平王也在位五十一年崩上坠之形天子崩不书名至尊异于诸侯也丧服斩衰裳苴绖杖绞带冠绳缨菅屦三年诸侯为天子之礼也天王之丧同毕至为臣子者以所闻先后奔丧礼也隠公闻丧而不奔春秋以来送终之礼薄矣圣经详志以见罪恶之浅深今此平王之崩但书来讣而鲁人不徃且志武氏子之求赙则隠公之蔑视五十一年天下之共主视其丧葬无复臣子哀戚之情邈然不以动其心而自同于禽兽则其恶极罪大不可胜诛不待贬絶而自见矣】夏四月辛卯尹氏卒【尹氏左传作君氏以为隠公之母声子名称义例皆无考据故当以公谷为正　尹氏者王室之世卿诗节之首章指尹氏大师为致乱之人后此二百年立王子朝亦尹氏也则其为政于王室久矣平王继幽厉之后不能择畀忠贤以修其政而因用致乱之族使之深根固柢而不可拔故春秋于此即其告终变例书氏以见平王不能中兴周室之由而尹氏数百年相继祸败所以着世卿不择贤之弊为后世之深戒也】秋武氏子来求赙【武氏王之卿士称氏亦世官其子未命也不称使古者王崩百官緫已以听冢宰故公羊传曰当丧未君也　胡氏曰夫百官緫已以听则是摄行军国之事也以非王命而不称使于以谨天下之通丧而严君臣之义也　案惠公之薨宰咺归赗而平王之丧隠公不奔罪不胜诛为政于王室者不能辅王以举政刑而遣使下求于列国春秋直书以见其堕体失政取轻天下文武之泽斩然矣入隠公三年间经书周室止四事耳而人亡政熄王道之不能复兴盖已具见此春秋所以为简明也】八月庚辰宋公和卒【和穆公也名之诸侯下于天子且以别内外而谨始终之际也穆公者宣公之弟宣公之薨也舍其子与夷而立之穆公疾召司马孔父使之立与夷羣臣欲立穆公子冯公不许使冯出居郑　程子曰吉凶庆吊讲好修睦邻国之常礼人情之当然诸侯之卒与国之大故来告则书】冬十有二月齐侯郑伯盟于石门【齐国名今青州临淄县石门齐地在济南府临邑县齐侯僖公郑伯庄公来告故书隠公十一年之间盟而不食言者惟此石门之盟二君终身未尝相伐盖齐】
　　【方盛强而郑庄奸猾反覆之人也郑之深仇专在于宋故郑庄恃齐以敌之虽齐间与宋盟好而左右离间必使惟已之从是以石门之盟虽不寒而二国好合宋与许纪诸国交受入伐春秋详书于策将使后人考其本末而知郑庄多诈齐僖不义而强王政不纲诸侯放恣二国相与之固列国并被其祸也】癸未葬宋穆公【穆公公羊谷梁作缪　卒自外録从赴也葬自内録徃防则书穆諡也诸侯合请諡于王宋公爵也其称公与齐卫异矣然春秋自蔡桓侯之外皆不请于王而私諡者也　左氏曰天子七月而葬同毕至诸侯五月同盟至大夫三月同位至士逾月外婣至此葬礼久近与当防者之节也　胡氏曰外诸侯葬其事则因鲁史其义则或存或削曷为或存或削春秋天子之事也诸侯于方岳之同盟其生讲会同之好其没有葬送之礼是诸侯所以睦邻国也卒而或葬或不葬者何有怠于礼而不葬者有弱其君而不葬者有讨其贼而不葬者有讳其辱而不葬者有避其号而不葬者宋殇齐昭告乱书弑矣而经不书葬是讨其贼也晋主夏盟在景公告丧书日矣而经不书葬是讳其辱也吴楚之君书卒者十亦有亲送于西门之外者矣而经不书葬是避其号也怠于礼弱其君而不防无其事阙其文鲁史之旧也讨其贼讳其辱避其号圣人所削春秋之法也】
　　四年春王二月莒人伐杞取牟娄【杞夏后氏之后周之三恪国在今开封府雍丘县牟娄杞邑取者言非其有而恃力兼并之也征伐天子之权土地诸侯所受之封莒人擅兴兵以伐人又取其地明伐不以罪志在贪其利故两书伐取以见王法所当诛也　谷梁传言伐言取所甚恶也诸侯相伐取地于是始故谨而志之也】戊申卫州吁弑其君完【州谷梁作祝州吁卫庄公嬖人之子不称公子恶逆之首去其属籍以诛之也凡弑杀臣子言杀卑贱之意君父言弑积渐之名也　初卫庄公娶于齐曰庄姜无子又娶于陈曰厉妫其娣戴妫生桓公庄姜以为已子嬖子州吁有宠而好兵公弗禁庄姜恶之石碏谏弗听其子厚与州吁游禁之不可桓公立乃老今年州吁弑桓公而立　谨案弑逆之事人道之大变圣人于易坤之初六言其理以为臣子而至于弑君父非一朝一夕之故其所由来者渐矣由辩之不早辩也卫国之祸始于庄公之宠州吁纵其好兵而不知禁公存之时妾上僭夫人失位见于卫诗则乱根之萌久矣殖之滋长终不能图以致篡弑成于桓公既立之后春秋据事直书亦将使读者原祸败之所从起而严履霜之戒也夫君臣父子夫妇之分一失其正则乱之所从生卫庄溺私爱而使内宠僭嫡嬖子害正石碏之谏足以悟矣愎而弗图辩之不早贻祸后嗣可谓惨矣董氏曰为人君父而不通于春秋之义者必蒙首恶之名庄公之谓也】夏公及宋公遇于清【遇者不期而防之名古者诸侯出疆朝天子若罢朝卒然相遇则近者为主逺者为客称先君以相接所以崇礼让絶慢易也春秋诸侯虽非相遇而欲从简易则以遇礼相见而不行朝防之礼故亦曰遇春秋因事而书以讥其非王事而出竟无国君之礼今公与宋公为会将寻宿之盟未及期卫人来告乱乃行遇礼而还故特书以讥之也】宋公陈侯蔡人卫人伐郑【陈今陈州宛丘县蔡今蔡州上蔡县　宋自殇公立公子冯出居郑之后冯以穆公不立已为恨有反取其国之心郑庄又从而佐之于是宋殇与郑为深仇矣及是卫州吁立欲求宠于诸侯以定其位使告于宋求伐郑以除子冯之害使宋为主而率陈蔡以同役故宋公许之而四国同伐郑也又击鼓诗怨州吁言从孙子仲平陈与宋则卫人乃公孙文仲也　宋殇受国于穆公而冯有争位之心正当修德和民外好邻国则其位自定而冯无所伺其隙矣况州吁弑逆之贼内怀见讨之惧而欲纳交殇公苟知名其为贼拒其邪説告于王而讨之则一举而父子君臣之伦定中国之祸未至如后日之惨也今乃怵于州吁之邪説合陈蔡以助逆贼之党而首修怨于邻国于是冯得以自固于郑而宋国之人不复知君臣逆顺之正理自是日从事于兵而弑逆之事卒及其身皆殇公不能早辩于此役从自及也春秋书宋公为戎首盖即事而罪自见矣】秋翚帅师防宋公陈侯蔡人卫人伐郑【翚鲁大夫公子翚不书公子隐公之罪人也传宋公使来乞师公辞之羽父请以师防之公弗许固请而行故书曰翚帅师疾之也诚如此言则隠公之弗许乃合于义而怵于翚之固请君弱臣强正不胜而邪説行辩之不早孰明于此然再书宋公陈侯蔡人卫人者乃重言以见其罪恶之不可胜诛而左氏乃以为围东门五日而还今复伐郑此説稽之经意事理殊为缪妄故前事亦未可深信要之隠公不明大义使翚掌兵权以稔其恶初不待传而可见至于圣人以严之法作经尝曰书之重词之复呜呼不可不察其中必有大美恶焉此年于宋公陈侯蔡人卫人之书既叙之又重叙之所以反覆痛宋殇失计陈蔡复无人党乱贼以虐无辜视臣弑其君之大变不知禽兽无知所不为者而以为可亲鲁隠又从而翼之遂使中国之人视之为常事宋鲁陈卫沦胥继乱学者于此当知圣人伤世变扶天理之深防不可徇传者之陋见而不明圣人之正意也】九月卫人杀州吁于濮【濮水名在曹卫之间受河汴二水东北至漓派分为二俱东北至钜野入济　传州吁未能和其民石厚从州吁如陈石碏告于陈请即图之陈人执之卫人使杀州吁于濮石碏亦使其宰杀石厚于陈　称人讨贼之词明国中人人得讨之故凡作乱白立为君者其为国人所杀皆称人言众所共弃不以为君亦夫人所得讨也　胡氏曰于濮云者不但纪地而已亦闵冲国之人着诸侯之罪也夫州吁二月弑君而不能即讨者由四国连兵欲定其位故久然后杀之于濮耳夫以讨贼许众人而以失贼罪邻国与贼者寡矣故曰春秋成而乱臣贼子惧】冬十有二月卫人立晋【晋卫公子也传卫人逆公子晋于邢冬十有二月宣公即位今案名之而不书公子罪其无先君之命又无王命也程子曰卫人以晋公子也可以立故立之春秋所不与也虽先君子孙不由天子先君之命不可立也故去其公子】
　　五年春公观鱼于棠【观左氏作矢非也棠济上邑今单州鱼台县有鲁侯观鱼台　公将如棠观鱼者臧僖伯谏曰凡物不足以讲大事其材不足以备器用则君不举焉公不听昔益戒舜曰儆戒无虞罔失法度罔游于佚罔淫于乐周公告成王曰毋淫于观于逸于游于田又曰无遑曰今日耽乐乃非民攸训非天攸若盖兢兢业业非礼勿动然后足以正国而治人一或惟耽乐之从则将以逸豫而灭厥德隠公忽臧僖伯之正谏而逺从事于游观非所以为君国子民之道春秋特书所以示人君当循礼遵法以隠公为戒也】夏四月葬卫桓公【桓公名完而諡桓盖古不讳嫌名也弑十四月贼讨而后葬是以缓諡法辟土服逺曰桓諡者行之迹桓公见弑而加此諡又卫侯爵而称公见国人私諡也　程子曰送终大事也不请于王而私加以不正之諡知忠孝者不忍为也谨案程子之言深足以发明一经书葬之防学者以此推之则知春秋之时为臣子者皆无以正君父之终也】秋卫师入郕【郕公羊作盛凡称师将卑师众郕杜氏注云东平亢父县有郕乡今之单州任城县也卫之乱也郕人侵卫故卫师入郕凡继乱而立者必有惩艾革弊之政愤悱图治之思而后可以保国而图终宣公遭大乱而得位既葬逾时首擅兴兵以修怨为事则知其无尊王之心安国固本之志失君道矣】九月考仲子之宫初献六羽【考犹考室之考成也仲子解见隠元年仲子非正夫人不得祔惠公之庙隠为桓立故为其母筑别宫宫成而祭之也胡氏曰存则以氏繋姓以姓繋号没则以諡繋号以姓繋諡者夫人也存不称号没不称諡单举姓字者妾也此春秋所以正名而定夫人众妾之分也羽翟羽舞者所执人持一羽凡舞有干舞有羽舞不曰六佾而曰六羽羽以象文德干以象武功妇人无武事故独奏文乐也　公羊傅曰六羽僭诸公也天子八佾诸公六诸侯四　左氏曰考仲子之宫将万焉公问羽数于众仲众仲对曰天子用八诸侯用六大夫四士二夫舞所以节八音而行八风故自八以下公从之于是初献六羽　程子曰成王赐鲁以天子之礼乐祀周公后世羣庙遂僭用之仲子别宫以众仲之言不敢同羣庙而用六羽故书初献仲尼以鲁之郊禘为周公之道衰用天子礼乐祀周公成王之过也　谨案周礼凡天子诸公诸侯之礼节度数各有等舞必有之论周室正礼当从公羊之説众仲姑欲止用八之僭故畧诸公言之非周礼也曰献者不宜献也春秋于此书献以见六羽不当用于仲子之庙书初以见八佾用于羣公之室一言而尽鲁僭礼之本末非圣人莫能修谓此类也常山刘民曰鲁僭天子礼乐春秋每事书之以正天下之典也】邾人郑人伐宋【宋人取邾田邾人告于郑曰请君释憾于宋敝邑为道郑人以王师防之伐宋入其郛邾人为道主兵也】螟【虫食苗心曰螟国以民为本民以食为天螟为灾国之大事也故记之】冬十有二月辛巳公子彄卒【彄即臧僖伯谏观鱼者公曰叔父有憾于寡人寡人不敢忘之加一等杜氏曰者臣子之事非公家所及故大夫不书葬】宋人伐郑围长葛【长葛郑邑今颖昌府长葛县是　宋殇以邾郑伐已之故报怨于郑言伐言围声其罪而围其邑经年乃取着其暴虐阻兵之甚也】
　　六年春郑人来输平【输左氏作渝临江刘氏曰字之误今从输　输者纳也和而不盟曰平胡氏曰平者成也郑人纳成于鲁以利相结释仇怨离宋鲁之党也公之未立与郑人战于狐壤止焉元年及宋盟于宿四年遇于清其秋防师伐郑即宋鲁为党与郑冇旧怨明矣五年郑人伐宋入其郛宋来告命鲁欲救之使者失词公怒而止其冬宋人伐郑围长葛郑伯知其适有用间可乘之隙也是以来纳成耳　谨案郑庄之纳平非有讲信修睦之心而深为合党敌宋之计是以不惮屈已求和于鲁继以纳祊而未即求许所以为败宋入许之权舆鲁隠亦入于其术中而不悟也故惟胡氏之説为得春秋之防学者不可不深考也】夏五月辛酉公防齐侯盟于艾【艾杜氏注泰山牟县有艾山今之袭庆府奉苻县也左氏曰始平于齐也】秋七月【公羊传此无事何以书春秋虽无事首时过则书四时具然后为年也　何氏曰歴一时无事则书其首月明王者当奉顺四时之正也有事不月者人道正则天道定矣】冬宋人取长葛【宋自去冬围长葛经年不解志于必取郑庄不赴诉于天子方伯同列以求保其土地人民反结交于鲁以为后日报复之计而委长葛于宋稔祸长恶宋殇虽若得志而后日终受郑庄报复蹙国丧师以及其身春秋所深诛也】
　　七年春王三月叔姬归于纪【叔姬者伯姬之娣伯姬为纪夫人叔姬待年于父母之国媵不书此特书者以其终不忘纪之五庙虽纪侯卒而归于酅以奉宗祀没其身而后已圣人以其贤可以厉妇行将有其末必録其本是以变例而特书之苏氏所谓贤而得书者也】滕侯卒【滕国今徐州滕县也不名史阙文不书葬者鲁不防也鲁盖为滕之宗国隠公怠于礼弱其君虽同宗之亲同盟之国而不防其葬春秋深着其罪胡氏论之详矣】夏城中丘【中丘杜氏注在琅邪临沂县东北即今沂州临沂县鲁无敌国外患之警盛夏兴役事无故之工筑妨农害民非人君之心也春秋重民力之意程子及泰山孙氏言之详矣】齐侯使其弟年来聘【聘者诸侯遣大夫通好与国见于仪礼之篇详矣然古者诸侯间于天子之事则有邦交殷聘之礼自隐公即位以来未尝朝聘于天子以鲁推之则诸侯葢可知矣而齐僖因艾之盟遽遣使于鲁以结好忘君臣之大义植同列之私党故观年之聘则几春秋书聘可以例推矣书其弟又着齐侯宠爱之私也亲亲之道尊其位重其禄非贤则不及以政齐僖公爱其弟聘鲁致女交政邻国一一使之爱之之过遂致乱适庶之辩以啓年之子无知篡弑之祸圣人以其过于溺爱之私而失亲亲之义故不书公子而特书其弟以贬年而着后日之祸始于僖公之不早辩也公羊以为母弟称弟程子力辩之学者不可不深考也】秋公伐邾【传宋及郑平盟于宿公伐邾为宋讨也　夫和大者所以恤小既平宋郑则邾宋之睚眦亦可和矣亲此而虐彼苟欲悦宋而忘蔑之盟子曰小人比而不周此足以见书为宋讨邾之防矣】冬天王使凡伯来聘【凡伯周卿士凡国伯爵杜氏注汲郡共县有凡城今濬州黎阳县之境鲁隐即位未尝朝聘天子而遣使聘之失王体矣】戎伐凡伯于楚丘以归【戎见隠二年或曰此戎州已氏之戎本昆吾氏之一族周衰入居中国者也楚丘今拱州之楚丘县汉为梁国已氏县此非卫之楚丘杜注卫地非也　天子之使入境而不卫地主之罪大矣　程子曰以归则非执凡伯冇失节之罪盖以者言能左右之而为之以者亦听其左右故凡言以归者多责其降服而事讐也】八年春宋公卫侯遇于垂【宋殇卫宣垂近鲁地不期而防曰遇此则礼相见以谋事也左氏以为齐人欲平宋卫于郑宋公以币请于卫请先相见今以事理观之宋卫本无隙而与郑为深仇今欲求成于齐故相见以谋之耳必无齐欲平宋卫于郑之事也观此遇止二君素相与者而瓦屋之盟齐方与焉则平齐可知也私交以植党无诸侯相见之礼春秋之所恶也】三月郑伯使宛来归祊【祊公谷作邴　宛郑大夫未赐族祊郑朝天王于东方祀泰山之邑杜氏注在费县东南今沂州之属县也　郑伯请释泰山之祀而祀周公以泰山之祊易许田故使宛来归祊凡诸侯有大功盛德于王室者京师有朝宿之邑以待朝觐泰山有汤沐之邑以供朝方岳之祭祀鲁周公之后也故成王赐许田于王畿之内为朝宿邑郑桓公宣王母弟也故赐祊于方岳之傍东迁以来诸侯不朝王天子无复巡狩遂各以其所近之邑相易此谋始于郑伯输平之时先以祊归鲁盖郑所以固鲁之好而未敢及许其辞则以为释泰山之祀而祀周公所以免鲁人不共先祖之罪而隠公犹未许其易许田也观此则郑庄之不惮委先祖所受王邑于人以合党缔交所谓将欲取之必固与之而后日防防之役卒使鲁隠问齐于宋以成败宋入许之计又终得许田于鲁春秋特书此以着世乱则奸谋遂视君父之尊真如弁髦而因以敝之以成其交征利之计所以见郑庄为小人之雄罪之不可胜诛也】庚寅我入祊【此因郑之归我使吏治其地政而主有之也既不以力得则当如齐人归我济西田不必书入祊可也书入者难词又以见义不当受而据有之贪利忘上其恶大矣】夏六月已亥蔡侯考父卒　辛亥宿男卒【宿微国不书葬鲁不防不名史阙之也】秋七月庚午宋公齐侯卫侯盟于瓦屋【瓦屋周地此则宋卫欲成于齐而齐侯从其请而与之盟也春秋之初皆离防之盟至此则三君共要质于神以示明信然宋殇王者之后齐僖东方之大国卫亦北州之大国夫民无信不立而三君合以要言宜可因此以率诸侯为讲信修睦之事成鸠民息肩之图而明年齐鲁防防之后齐侯遂从鲁以党郑又明年与二国伐宋取邑视今日盟誓之言不复顾忌比诸小人平时指天日为誓而他日临小利害不一引手救反挤之又下石者正相似也呜呼春秋于瓦屋之盟列数三君而又书日以谨之所以伤世变之甚悼人理之失者可胜言哉以是观参盟之书庶乎可以见当时之事实而推圣经之防矣】八月葬蔡宣公【蔡自共侯至桓侯书于史记者其君皆称侯今考父史记亦书曰宣侯而春秋以公书所以着臣子之私諡其尊之同于诸侯也】九月辛卯公及莒人盟于浮来【公羊谷梁作包来案浮来莒地今沂州沂水县有浮来山　传以成纪好也隠公于小国不惮屈已而不明大义故犹汲汲于盟诅以国君之贵下比小国之大夫降班失列而不自知特书公及以着非莒人之敢敌诸侯公盖自失人君之体也】螟【虫灾害稼民食所系故特书】冬十有二月无骇卒【传无骇卒羽父请諡与族公问族于众仲众仲对曰天子建德因生以赐姓胙之土而命之氏诸侯以字为諡因以为族官有世功则有官族邑亦如之公命以字为展氏胡氏曰诸侯之子为大夫则称公子其孙也而为大夫则称公孙公孙之子与异姓之臣未赐族而身为大夫则称名无骇挟之类是也古者置卿必求贤德不以世官春秋之初犹为近古此二卿所以书名也其后官人以世而季友仲遂乃至以公子之身而赐之族使之世为大夫故春秋于其卒书公子季友仲遂而先王之礼亡矣其后至于三家专鲁六卿分晋诸侯失国出奔者相继职由此也观春秋所书而是非之迹着治乱之效明矣案春秋无骇之卒与季友仲遂之卒实因卿大夫之告终以谨世变所以着无骇挟之未赐族不为薄而季友仲遂之恩实过于厚过厚若隆于恩而先王之礼毫厘之过则生乱啓衅常必由之学者不可以不考也】
　　九年春天王使南季来聘【南氏季字天子下大夫例称字　程子曰王法之行时加聘问以怀抚诸侯常礼也春秋诸侯不修臣职朝觐之礼废絶王法所当治也不能正典刑而反聘之又不见答失道甚矣　今案隠公十年之间宰咺凡伯南季三至鲁庭以鲁为周公之胄而欲亲之也公不明尊王之义以正其国而朝聘之礼不复行于王室于是诸侯视效而王灵竭臣子则象而篡弑萌皆隠公恶积而不可掩之所致也春秋详王使之来鲁以待读者之自考则知隐公之罪大矣】三月癸酉大雨震电庚辰大雨雪【三月建寅之月刘向曰是时雷未可出电未可见雷电已出见则雪不当复降皆失节也雷电阳也雨雪隂也雷出非其时者是阳不能闭隂气纵逸而将为害也　程子曰隂阳运动有常而无忒凡失其度皆人为感之也　胡氏曰案阳失节而隂气纵公子翚弑逆之难其兆见矣春秋凡书灾异不言事应而其应具存明天人之际者则可考而见矣】挟卒【挟公谷作侠不书姓未赐族或曰隠不爵大夫也】夏城郎【郎鲁近邑书不时　襄陵许氏曰七年城中丘而伐邾今城郎而后伐宋公不务崇徳修政以戒萧墙而念外人之有非干时动众恃城保国亦已末矣】秋七月　冬公防齐侯于防【防鲁地今密州诸城县有防城　传宋公不王郑伯为王左卿士以王命讨之伐宋宋以入郛之役怨公不告命公怒絶宋使秋郑人以王命来告伐宋冬防于防谋伐宋也　今案鲁隐之志于与郑而仇宋自伐郑之役已见之矣况六年受输平八年归祊入祊其昵郑之心已深故外为平宋之形郑复以不王之罪加于宋则兴兵有名而其义亦可以招齐于是隠公遂以不王之罪加于宋而为防之防假名义以动齐心俾齐僖背瓦屋之盟伐之而不疑此防防之谋所以为明年伐宋之地也左氏见其名而不察其实故书之如此殊不知郑庄公特假此以诳齐鲁耳观桓五年繻葛之役则宋殇不王岂至如郑庄之甚乎故不辩左氏之诬不足以知郑庄鲁隠之心而明圣人书防防之防也】
　　十年春王二月公防齐侯郑伯于中丘【防于中丘为师期也】夏翚帅师防齐人郑人伐宋【程子曰三国先遣将致伐齐郑称人非卿也翚不称公子与四年同】六月壬戌公败宋师于菅【菅宋地凡师皆陈曰战诈战曰败公盖不待齐郑二国谲以败宋也】辛未取郜辛巳取防【郜防宋二邑　传庚午郑师入郜辛未归于我庚辰郑师入防辛巳归于我　今案郑庄以齐之背宋从已鲁之力也故得二邑而不取俾鲁取之春秋以二邑非鲁之版图而遂有之故书取以着其无名而擅据之孟子曰夫谓非其有而取之者盗也此胡氏所谓内小恶直书而不隠者】秋宋人卫人入郑【传秋七月郑师入郊犹在郊宋人卫人入郑　今案宋卫乘虚以入郑郑庄劳民以务外而不知守其国之故也】宋人蔡人卫人伐戴郑伯伐取之【戴公谷并作载　戴国旧城在今开封考城县传宋人卫人入郑蔡人从之伐戴八月壬戌郑伯围戴克之取三师焉宋卫既入郑而以伐戴召蔡人蔡人怒故不和而败　程子曰戴郑与也故三国伐之郑戴合攻尽取三国之众其残民甚矣】冬十月壬午齐人郑人入郕【传讨违王命也　程子曰讨不防伐宋也宋以公子冯在郑之故二国交恶王臣不行王师不出矫假以逞其私忿耳】十有一年春滕侯薛侯来朝【薛夏奚仲之后国都在今徐州滕县来朝谓朝鲁也周礼凡诸侯之邦交殷相聘也世相朝也此乃间于天子之事而讲之谷梁氏谓考礼修德所以尊天子也】
　　【凡诸侯朝各书之若谷伯邓侯者偕至而朝礼不同日也累数之若邾牟葛及今滕薛者同日行礼惟天子可受之诸侯不当然也今隠于天子未尝朝觐而滕薛相率以朝之又不特见之而使同日旅见故临江刘氏曰隠公之志已骄一旦朝两国之君不能识其非礼也而受之非独骄也志荒矣死不亦宜乎】夏五月公防郑伯于时来【左氏无五月时来公羊作祁黎　杜氏注荥阳县东有厘城今属郑州防谋伐许也】秋七月壬午公及齐侯郑伯入许【许今颍昌府长社县书及内为主也　传七月公防齐侯郑伯伐许庚辰博于许瑕叔盈取郑伯之旗蝥弧以登壬午遂入许许庄公奔卫齐侯以许让公公曰君谓许不共故从君讨之既伏其罪虽君有命弗敢与闻乃与郑人郑伯使许大夫奉许叔居许东偏使公孙获处许西偏　胡氏曰隠公即位十一年未尝朝聘而受天王之使王室告丧而防不奔赴以致求赙擅征伐之柄为人而伐人忽天子先祖之赐田许人以相易之又入人之国而逐其君皆人臣之大恶也然则不善之殃岂特始于惠成于桓而隠之积亦不可掩矣故春秋所载善恶是非之迹施设于前而成败吉凶之效见于后不可不察也　临江刘氏曰公之不得其终以德薄而多功虑浅而数得意也备其四境祸反在内可不哀与孔子曰人无逺虑必有近忧不在颛臾而在萧墙之内也】冬十有一月壬辰公薨【书君薨必详其地以示正终不地者不暇辩其正不正而有不忍言者盖弑也不书葬者君弑臣子当戮力讨贼以复君父之雠故贼未讨则不敢葬其不知讨贼而遂葬者春秋绌其葬以见其臣子之不忠孝而忘君父之雠也　传公子翚请杀桓公将以求大宰公曰为其少故也吾将授之矣使营菟裘吾将老焉羽父惧反谮公于桓公而请弑之十一月公祭钟巫齐于社圃馆于寪氏壬辰羽父使贼弑公于寪氏立桓公而讨寪氏有死者　胡氏曰致隠让国立不以正惠公之罪也致桓弑君几不早辩隠公之失也既有谗人交乱其间忧虞之象着矣而曰使营菟裘吾将老焉是犹豫留时辩之不早辩也其及也宜隠公见弑鲁史旧文必以实书其曰公薨者仲尼亲笔也古者史官以直为职而不讳国恶仲尼笔削旧史断自圣心于鲁君见弑削而不书者盖国史一官之守春秋万世之法其用固不同矣不书弑示臣子于君父有隠避其恶之礼不书地示臣子于君父有不没其实之忠不书葬示臣子于君父冇讨贼复雠之义非圣人莫能修谓此类也】





　　春秋集注卷一
　　钦定四库全书
　　春秋集注卷二
　　宋　张洽　撰
　　桓公【名轨惠公之子隠公之弟母仲子史记名允諡法辟土服逺曰桓】
　　元年春王正月【春秋书王所以统诸侯正天下也桓公弑君自立故自三年以后不书王元年书王以天道王法正桓公之罪盖桓公虽无王而天理未尝亡此元年所以书王正月也】公即位【桓公弑君而立在周礼九伐之法当伏贼杀其亲之罪今书公见周王之无政刑书即位见鲁之臣子忘不共戴天之雠而推戴弑君之贼弁冕南面立乎其位故桓公之编其书法大率异于羣公此圣人修理三纲敕正民彞之大指也】三月公防郑伯于垂【公篡立而惧诸侯之讨已欲外结好以自固因郑伯尝归祊以易许田而未遂乃求好于郑郑亦欲乘此机遂求许田故与桓公防于垂篡弑之人凡民罔不憝而郑庄首与为防故书公防郑伯言出于郑志所以深罪郑伯也】郑伯以璧假许田【许者鲁朝宿之邑在周之畿内而近于郑田者近邑有田自隠八年郑庄使宛来归祊意欲易许田隠公虽入祊而未与许田庄公因是遂加璧以请田盖其实易之矣书曰假讳之也先王以赐周公之子孙为朝宿之邑而桓公受璧以丧其田故以为国恶讳易言假以深罪之内以讳为贬葢大恶然后讳也】夏四月丁未公及郑伯盟于越【越近垂地名盟结祊成世郑人欲得许田以自广是以为垂之防桓公欲结郑好以自安是以为越之盟故书及言内之志也交贬之以见其恶】秋大水【大非常也水非常则灾害广葢隂盛恶逆之气所感也】冬十月
　　二年春王【桓无王而二年书王以天道王法正宋督之罪也元年意同或曰弑君之罪当其时未能即治于今诛之犹足为奉天讨正王法故桓二年书王正月犹望王室举九伐之典于是时也】正月戊申宋督弑其君与夷及其大夫孔父【初宋穆公舍冯而立与夷使冯出居郑与夷既立而郑庄公欲纳冯于宋于是自隠四年以后郑宋屡相侵伐华督盖冯之党也将弑与夷而惮孔父故先攻杀孔父殇公怒则弑之遂召冯而立焉公羊传曰孔父正色而立于朝则人莫敢过而致难于其君者孔父可谓义形于色矣书与夷之弑而后及孔父明孔父之死为君故所以着其节也】滕子来朝【滕隠十一年称侯今才二年乃降爵称子春秋以其始朝弑逆之人特贬之也春秋于诸侯之爵不轻贬絶惟有弃礼灭义崇奬逆贼凟乱三纲之罪者则黜之故呉楚僭王杞莒乱制则黜号降爵而尤于乱臣贼子严其党恶之法此滕之始朝桓公所以特黜而从后日之称子也胡氏论之详矣】三月公防齐侯陈侯郑伯于稷以成宋乱【凡防未有言其所为者此独言其所为盖事关世变特书以着之也宋先代之后统承先王修其礼物今有华督弑君之乱若四国之君有奉天讨诛贼臣之举如隠四年之诛州吁则乱不得成矣鲁桓弑隠方以类合三国党恶谋以贿行相与定公子冯于宋立华督而相之然后其乱始成无道遂立反易天常者得以肆其志于天下而文武成康之泽几于灭熄此圣人所深惧而春秋之所为作故直书成乱以深着四国之罪】夏四月取郜大鼎于宋戊申纳于大庙【郜国名杜预曰济隂成武县东南有北郜城郜大鼎郜国所造器也大庙周公之庙也纳者不受而强致之也　传防于稷为赂故立华氏也以郜大鼎赂公齐陈郑皆有赂　谷梁传桓内弑其君外成人之乱受赂而退以事其祖非礼也其道以周公为弗受也】秋七月纪侯来朝【左氏作杞纪鲁亲而弱为齐郑所谋故来朝鲁谷梁传桓内弑其君外成人之乱已即是事而朝之恶之也不名不贬从滕子之同同不必再贬也　左氏曰杞侯来朝不敬杞侯归乃谋伐之未知孰是】蔡侯郑伯防于邓【邓蔡地　始惧楚也小国闲于大国而自立之道孟子告滕文公之三章详矣徒惧而不能自强于为善所以不振也】九月入杞【程子曰将卑师少外则称人内则止云入某伐某】公及戎盟于唐【修隠二年盟唐之旧好也】冬公至自唐【国君出竟朝觐防盟归必告庙用牲而饮福史因记其归至与舜巡守归格于艺祖之意同春秋因史策之书可以示法者存而弗削隐公十一年间其出疆盟防侵入皆不书至久逺弗详且失之也或曰不行告庙之礼也今桓公盟戎与盟越防稷同彼不书至而此独记其至者程子曰危之也桓公之初所与盟防皆同为不义今逺与戎盟故危之而书至戎若不如三国之党恶则讨之矣居夷浮海之意也中国既不知义外域或能知也或曰春秋主鲁何乃欲戎之讨鲁君乎　愚谓圣人初未尝以其主鲁而废拯救三纲之心况桓公之编正月不书王诸侯来朝者或贬之或人之或坐名之与沐浴而朝告于哀公请讨之意一也程子之传精矣惟孟子知之故曰春秋成而乱臣贼子惧】
　　三年春正月【正月不书王者胡氏曰桓弑君而立三年丧毕入见天子之时而王朝不举残执之典邻国不闻请讨之事鲁义不戴天之臣子反面事雠而不耻使乱贼肆其凶逆无所忌惮人之大伦灭矣故自是而后不书王见桓无王而行与天王之失政而不王也】公防齐侯于嬴【嬴齐邑所谓嬴博之间葢齐之东南邑　成昏于齐也杜氏注公不由媒介自与齐侯防而成昬非礼也　愚案乱臣贼子与防而为昬着齐侯之罪也】夏齐侯卫侯胥命于蒲【刘氏曰胥命者相命也古者有方伯有州牧有卒正有连帅命于天子正也诸侯自相命非正也齐太公之后东州之侯也卫康叔之后北州之侯也以事相命也　愚谓东迁以来王政不纲诸侯放恣贤伯之思自黍苗之作已可见矣隠公而降中国丝棼荆楚僭横莫有任中国之事者独齐卫为列国之望欲私天下之权于已遂起而图之西周方伯皆命于天子今欲专之事出创见必求势力之均相逊相先布之天下耳目而不以为异然后强者乃敢专之故蒲之胥命正齐桓非命伯而专征之始也王命不行诸侯以力假仁者为政于天下葢基于此此春秋所以特书而谨之也】六月公防纪侯于郕【左氏谷梁纪作杞今姑从公羊説见二年注　纪与鲁亲而求援于鲁以抗齐郑故桓公因其二年来朝与之防也】秋七月壬辰朔日有食之既【既者日光灭尽也日食尽为异尤大先儒以为是后荆楚僭号郑伯拒王师射王中肩故太阳之食既】公子翚如齐逆女【公子翚弑君之贼在隠世名之今乃书公子或曰王命也或曰桓之党也君臣同弑隠公乃昬于齐以求配偶所谓不待贬絶而罪恶见者也】九月齐侯送姜氏于讙公防齐侯于讙【讙鲁地礼送女父不下堂母不出祭门圣人制礼不可过不可不及齐僖爱其女之过至于越竟而送之遂使鲁桓之出不为亲迎而为齐侯在讙特往防之故僖公之送桓公之防皆非所以重大昬而正人伦之始春秋所以谨而书之也】夫人姜氏至自齐【不言翚之以夫人至者公已受姜氏于讙也受之齐侯则姜氏既得见乎公矣　胡氏曰不能防闲于是乎在礼者所以别嫌明微制治于未乱不可不谨也　愚案春秋详书于策以见婚姻之际一违乎礼则始之不正而终无以正身而正其家也】冬齐侯使其弟年来聘【致夫人也称弟义见隠七年】有年【五谷皆熟为有年春秋常事不书而此独书者桓公行恶其所感召如元年大水五年旱雩螽八年十月雨雪十三年大水十四年无氷御廪灾等事十八年间独今年五谷仅熟故以为异特书于策以着桓公之罪悯鲁国之民也】
　　四年春正月公狩于郎【狩者冬猎之名周礼所谓遂以狩田是也春举之者狩当用夏时之仲冬在周正则正月乃其时常事不书而此特书以于郎非其地讥也凡国之搜狩自有常处郑之原圃秦之具囿皆择山林翳密之地因田猎而从禽以奉四时之干豆鲁之大野乃田狩之地今不于常所而逺涉郎地则啓犯害民物蹂践苗麦之愆足以见桓公心不在民而志于行乐此公狩于郎春秋所以特书而讥之也】夏天王使宰渠伯纠来聘【天王桓王也宰大宰也渠采地伯爵纠名也天子之大夫不名纠位六卿之长而名之以其为天子之冢宰而不能诏王以八柄驭羣臣乃亲奉命来聘鲁桓是宠篡弑以渎三纲故贬而名之也春秋奉天道以正王法以君天下者必敦典庸礼命德讨罪以当天心然后辅相裁成之职尽而天地以位万物以育故此二百四十年必具天时王月以见天之所以成一岁之运由人之赏罚政刑成位乎其中则天地之功全也今鲁桓有弑君之罪王不能奉天讨而反使冢宰聘之王者之职亏阙如此使三纲不建五常不立人类将变为禽兽故于今年阙秋冬于冢宰聘鲁桓之后以见天地之失其收藏万物之失其成遂由王诛之不加于鲁桓而宠秩之呜呼此春秋之所以作而圣人尤致其谨严以示大法者也】
　　五年春正月甲戌【陆淳曰此下文脱】己丑陈侯鲍卒【传陈侯鲍卒于是陈乱文公子佗杀太子免而代之】夏齐侯郑伯如纪【齐侯郑伯伪朝于纪实欲袭之纪人觉之其计不行而止春秋恶其怀盗贼之心而行朝事之礼书之若实朝于纪然所以抑强暴恶谲诈临江刘氏所谓圣人诛意之效者葢春秋之初齐僖郑庄皆小人之雄合谋同心以吞噬小国为事自隠三年石门之盟至桓十一年恶曹之盟二十年之间二国为一伐宋取郜防入郕入许今又相与谋纪自二君如纪之后纪侯多为计以谋自免于难而卒不能止齐郑贪噬之心至庄五年使纪季以酅入于齐纪侯去国然后快于心故春秋之初小国团于强暴者二君之罪居多春秋详其相与之迹所以深诛之也】天王使仍叔之子来聘【传曰仍叔之子弱也公羊曰讥父老子从政也此书大指以桓王频遣使聘鲁以宠乱贼又因仍叔已老而子代任事故书以讥其不亲有德又王朝之大夫父老则子从政世官不择贤非周之法着周室衰乱之由也】葬陈桓公　城祝丘　秋蔡人卫人陈人从王伐郑【初郑武公庄公为平王卿士王欲以政与虢郑庄公怨王王曰无之故王子狐为质于郑郑伯使公子忽为质于周平王崩周人将遂虢公政郑庄公乃取周麦禾交恶始此六年郑伯朝王王不礼焉八年虢公忌父始作卿士于周今年王夺郑伯政郑伯不朝王以诸侯伐郑郑伯御之战于繻葛王师败绩祝防射王中肩　案左氏称诸侯则其君必亲从王春秋悉以人书而王不称天葢入春秋以来王室未尝兴兵伐诸侯今一旦天子帅元戎啓行而诸侯从之若天讨加于宋督鲁桓则所谓仁不以勇义不以力而真足以大服天下之心矣今桓王以小忿夺郑伯之政又帅诸侯伐之而大奸大恶反易天常之乱臣贼子乃屡聘焉其失天下共主之义非小过也遂致郑伯敢于抗拒祝聃逆节加于王身而王灵至此竭矣故人诸侯而王不称天此与庄五年书公防齐人宋人陈人蔡人伐衞文十七年书晋人卫人陈人郑人伐宋宣十年书晋人宋人卫人曹人伐郑襄三十年书晋人齐人宋人卫人郑人曹人莒人邾人滕人薛人杞人小邾人会于澶渊皆罪其舍逆乱稽天讨致王法不行世变日降所以明用贵治贱用贤治不肖之法也郑伯败王师而不书者程子曰王师于诸侯不言败诸侯不可敌王也于夷狄不书战夷狄不能抗王也此理也其敌其抗王道之失也圣人于此一编经世变存王体之意无不具所谓游夏不能与者谓此类也夫】大雩【雩祭有常祀左氏所谓龙见而雩葢建已之月角亢七宿以次昏见东方祭天为百谷祈膏雨此春秋以为常事不书者非常祀之月或遇旱暵则因旱而举故春秋书之以见灾异然特加之大者诸侯之雩祷境内山川及百神耳今鲁以周公故得用天子礼乐雩及上帝用盛乐故特书大雩以志其僭礼也　程子曰成王尊周公故赐鲁重祭得郊禘大雩诸侯雩于境内山川耳成王之赐鲁公之受皆失道也故夫子曰鲁之郊禘非礼也周公其衰矣嵗之常祀不能皆书故因其非时且遇旱灾而雩则书之所以见其非礼且志旱也郊禘亦因事而书　临江刘氏曰礼之有天子诸侯之别自古以来未之有改为説者曰成王康周公赐鲁以天子礼乐成王者周之盛王也其亦谨于礼矣昔者鲁惠公使宰请郊庙之礼于天子天子使史角往惠公止之其后在鲁始为墨翟之学使成王之世鲁已郊矣则惠公奚请惠公之请殆由平王以下乎　今案程子之説据明堂位及礼运刘原父説未知所出姑存之以俟参考】螽【防子曰蝗也既旱又蝗饥不在书矣】冬州公如曹【州称公与祭公同则州必畿内之地河内州县也左氏乃云淳于公如曹度其国危遂不复杜氏云城阳淳于县州国所都昭元年传云城淳于或云因州公不反国为杞所并遂以淳于为都未详孰是曹姬姓武王封弟叔振铎于定陶为曹国汉属济隂郡在唐为曹州今兴仁府济隂县】
　　六年春正月寔来【淳于公自曹来朝记礼者曰天子曰非佗伯父寔来成二年传王曰所使来抚子一人而巩伯寔来今案书州公曰寔来以其不复国而畧之也】夏四月公防纪侯于成【纪来谘谋齐难公往防之成鲁地此与二年书其朝三年防于郕同防】秋八月壬午大阅【八月夏时之六月非搜狩之时大阅天子之事非诸侯之礼失时僭礼故书以讥之　程子曰无事而为之妄动也有警而为则教之不素岂所以保其国乎其不言公葢惧郑畏齐为国讲武非公之私欲也】蔡人杀陈佗【传陈厉公蔡出也故蔡人杀五父而立之五父即佗也篡大子免而立虽逾年而国人不以为君故称陈佗葢春秋之初先王之泽未泯人心之正理犹存故蔡人因人心之不君佗而杀佗立厉公　程子曰蔡人虽以私杀之而春秋书之同于讨贼之例见杀贼者众人之公也春秋讨乱臣贼子之法务广其涂而使之无所容于天地之间所以扶三纲也】九月丁卯子同生【传以大子生之礼举之接以太牢卜士负之士妻食之公与文姜宗妇命之问名于申繻命之曰同葢适夫人之长子备用大子之礼故史书于防春秋于此明与子之法在于正始明分其物采等衰殊絶于初则私爱之所不能行嬖孽之所不能于所以定国本息乱源也其不称世子未命于天子也】冬纪侯来朝【请王命以求成于齐公告不能程子曰纪侯不能上诉于天子近赴于贤侯和辑人民效死以守而欲求援于鲁桓不能保其国宜也】
　　七年春二月己亥焚咸丘【焚火田也咸丘鲁地书焚见其广之甚讥淫猎也】夏谷伯绥来朝邓侯吾离来朝【谷据杜氏注在南乡筑阳县北今属襄阳府谷城县邓今之邓州皆去鲁絶逺桓公弑逆之人而二国逺来朝之故特名二国之君诸侯不生名生名恶之大也与反面事雠灭同姓以孤本根之罪无以异是年不书秋冬以诸侯相继朝桓逆乱天道嵗功不能成故不具四时胡氏曰大司马之法贼杀其亲则正之冢宰下聘则天下之望于王室者絶矣故四年去秋冬见天王之不复能用刑也田恒弑君夫子告于哀公而请讨今谷邓逺朝则天下诸侯无复可望者矣故七年去秋冬见诸侯之不复能修其职也或曰然则邾牟葛来朝何以书秋冬程子曰四年与此明其义矣三国之来别立义也】八年春正月己卯烝【此夏正之仲冬当烝祭之月也常事书者以五月复烝故先録此以见其渎于祭祀弗钦之端见于始矣】天王使家父来聘【家父天子大夫家氏父字家父仍叔诗序皆有之与尹氏同或仍氏家氏世字如赵孟知伯世称之也　程子曰鲁桓弑立未尝朝觐而王屡聘之失道之甚也】夏五月丁丑烝【公羊传常事不书此何以书讥何讥尔亟也亟则黩黩则不敬君子之祭也敬而不黩　程子曰正月烝矣而非时复烝者必以前烝为不备也黩乱甚矣】秋伐邾【微者也】冬十月雨雪【程子曰建酉月未霜雨雪记异】祭公来遂逆王后于纪【祭公天子之三公凡女在其国称女今纪季姜在国称王后者王命之则成所以别于列国用见王命之重而存母仪天下之体于始也遂继事　公羊传曰大夫无遂事此其言遂何成使乎我也其成使乎我奈何使我为媒可则因用是往逆矣　愚案天子虽无亲迎之礼然祭公谋于鲁则当复命于王然后遣于宗庙以明逆后之重今使鲁为媒而用是往逆轻防王配如此何以示正始之道哉故书若祭公之私行而以逆后为遂事以深讥之】
　　九年春纪季姜归于京师【桓王后也季字姜姓　公羊传其辞成矣则其称纪季姜何自我言纪父母之于子虽为天王后犹为吾季姜刘氏传自归者言之王虽有命未见宗庙则不敢处也不敢处恭也　公羊传京者何大也师者何众也天子之居必以众大之辞言之　传凡诸侯之女行唯王后书　胡氏曰不尽书者唯过我与来告则书之也】夏四月　秋七月　冬曹伯使其世子射姑来朝【曹伯欲朝鲁有疾不能行乃使其世子射姑奉命代已行朝礼于鲁凡为人子立不中门坐不主奥不敢乘父之车示民有尊也今曹伯有疾世子为国之本不使之朝夕视膳以尼奸邪窥伺之端而令弃国忘父越竟抗礼以朝鲁桓夫春秋于桓方以诛乱贼之事望诸侯今曹伯之使世子世子从父之命揆之于义无一可者春秋所以直书而深贬之葢经有从同同之例射姑之朝桓当以滕子谷绥邓吾离之例推之而知其父子之悖人伦且忘其国家之大计也】
　　十年春王正月【胡氏曰桓无王今复书者十盈数也天道周人事变故逺恶者十年必弃桓公至是宜见诛于天人矣十年书王纪常理也】庚申曹伯终生卒　夏五月葬曹桓公　秋公防卫侯于桃丘弗遇【桃丘卫地杜氏注公与卫侯为防期中背公更与齐郑故公独往而不遇　愚案下书三国来战卫亦与焉则背信在卫直不告鲁误桓公至桃丘耳春秋为国讳耻故言至桃丘而不相遇谷梁传所谓弗内辞也】冬十有二月丙午齐侯卫侯郑伯来战于郎【传齐卫郑来战于郎我有辞也初北戎病齐诸侯救之郑公子忽有功焉齐人饩诸侯使鲁为其班鲁以周班后郑郑人怒请师于齐齐以卫师助之故不称侵伐程子曰来战于郎三国为主刘氏曰来战者外为志乎战也孟子曰善战者服上刑所谓为志乎此战是也愚谓此义施于战而为主者皆可通矣　谨案春秋以主客之辞辨用兵之曲直残民之轻重其罪鲁而书公及诸侯战者多矣若今年郎之争直以三国来战言之葢鲁桓之当讨固有大罪极恶足以声而致讨齐卫郑之君既不能奉天讨而与之防盟矣今反徇私欲争小故以无辞而伐有辞则罪在三国不容不反常例以明之故今年之书其文异其辞严专罪三国特书其来战以示外有罪则为主之例此圣经之特笔游夏所不能与者学者反复于此则所谓史外传心之要典可得而识矣不言败为内讳】
　　十有一年春正月齐人卫人郑人盟于恶曹【胡氏传微者盟防不志凡志必君与贵大夫所为也恶曹之盟即三国之君矣既不以道兴师为郎之战又结怨固党为此盟故前书爵而以来战着罪后书此盟而以夺爵示贬】夏五月癸未郑伯寤生卒　秋七月葬郑庄公　九月宋人执郑祭仲【郑庄公娶邓曼生忽立为世子宋雍氏纳女于郑庄公生突庄公卒雍氏欲立其出而雍氏宗冇宠于宋庄公冯宋公诱祭仲而执之曰不立突将死亦执突而求赂焉宋公不书爵而称人以其徇大夫之私意干诸侯之正统使之黜适立庶贬之也死难臣道也祭仲贪生畏死为郑正卿背先君之命而立庶孽故谷梁子曰恶祭仲也观下书突归于郑则祭仲之罪见矣】突归于郑郑忽出奔卫【突名以贱之辠其以世孽违先君之命而簒国也郑忽以国氏明其正而异于突也不能有其位而制于权臣听于邻国其立其奔皆不由已是以不爵也归者易辞以庶孽簒国而权臣主之邻国助之举国听命曽无龃龉以致忽之无所容其身观比事属辞之防则宋与祭仲之罪不可胜诛固已甚明而天子方伯之职不修以致奸狡强横肆行而无所忌之实皆可见矣】柔防宋公陈侯蔡叔盟于折【自去年鲁与齐卫郑为仇敌至今年桓公欲合党以敌之于是结宋与陈蔡要言歃血初无忠信诚慤相与之心又以未命之大夫敌宋公陈侯故盟不足恃以久而桓公又与宋公屡防求以补前之失而坚宋之合然不知其不可也】公防宋公于夫钟【郕地】冬十有二月公防宋公于阚【阚鲁地在东平须昌县东南】
　　十有二年春正月　夏六月壬寅公会杞侯莒子盟于曲池【平杞莒也平隠四年莒伐杞之怨曲池鲁地】秋七月丁亥公会宋公燕人盟于谷丘【燕人南燕大夫南燕姞姓国汉属东郡今滑州胙城县谷丘宋地在今应天府谷熟县　传公欲平宋郑故及宋公盟于句渎之丘葢宋之纳突于郑求赂而后使之入及突入国之后不能偿其责言遂成衅隙故桓公欲平之耳】八月壬辰陈侯跃卒【厉公也去年与柔盟于折不书葬鲁不会不恤同盟也】公会宋公于虚　冬十有一月公防宋公于龟【传宋成未可知也故又防于虚又防于龟今案虚龟皆宋地葢桓公欲成宋之急而屈已连往宋地与之为会不知人之心不亲非屡盟数防之所能回也故春秋详书以讥之】丙戌公防郑伯盟于武父【宋公辞平故与郑伯盟于武父与人交之道忠信诚慤本乎中则有不期合而合者其人非有是心则其相与也不过以利合而一旦争小利则相视忽如仇敌然公之见弃于宋而盟郑其离合正如是春秋详书之以见王政不行诸侯放恣鲁桓宋庄郑厉皆以篡国而立交相盟防纷纷离合惟利是视烦盟渎信祗以长乱王法之所必诛而不以赦者也】丙戌卫侯晋卒【泰山孙氏曰再言丙戌羡文】十有二月及郑师伐宋丁未战于宋【兵法曰争恨小故不忍愤怒者谓之愤兵兵愤者败鲁桓郑突此役是也郑突借宋之力以篡国宋人责赂则背之而结鲁鲁桓为突比与宋防盟及宋辞平曽不反已遽然连郑以伐之故书及郑师伐宋罪鲁郑也又书丁未战于宋言鲁郑与宋亟争寻常残民暴骨两罪之也不言败为内讳也】
　　十有三年春二月公防纪侯郑伯己巳及齐侯宋公卫侯燕人战齐师宋师卫师燕师败绩【赵氏曰内兵以纪为主外兵以齐为主葢齐与三国之师伐纪欲灭之公与郑救之而胜也胡氏曰纪弱而遇齐以无道加于已必有引咎责躬礼义辩谕之文犹不得免则固封疆效死以守将必有能伸之者今纪不如是愤然借鲁郑以胜之小国之胜祸之首也况为之援者乃弑君之贼篡国之人乎然则纪之不能保国葢自此战始矣此春秋主纪之防也卫侯晋未葬而称爵以从金革取败衂葢此即朔与兄伋夀争国者恶于立乎其位忘哀戚之心比事直书恶自见矣战称帅师者故序列君臣败称师重众也】三月葬卫宣公【方与卫战往防其葬怨不废义也】夏大水【隂盛之灾】秋七月　冬十月
　　十有四年春正月公防郑伯于曹【厉公也与比年连兵战伐修怨故来求好而桓往防之】无氷【常燠也二之日凿氷冲冲乃周正建丑之月固隂沍寒之时而不氷隂不能成物之灾　胡氏曰政治纵弛不明之所致也】夏五【无月字阙文】郑伯使其弟语来盟【春二君会于曹矣又使语来涖盟以申固要约称其弟语讥其宠爱同气使之交政失友弟之义】秋八月壬申御廪灾【御廪者粢盛委之所藏也】乙亥尝【四时之祭常事耳今书者壬申有御廪灾之变以先格王正厥事之诚心必遇灾而惧未可以遽有事于祖考况祭祀用夏时此八月乃夏之六月未当时祭何为汲汲然以四日之间遽举尝祭乎以是观之则其无诚敬之心而所以供粢盛者苟蔑裂槩可见矣此春秋所以特书壬申御廪灾乙亥甞以责其奉宗庙之不诚且不敬也】冬十有二月丁已齐侯禄父卒　宋人以齐人蔡人卫人陈人伐郑【传宋人以诸侯伐郑报宋之战也焚梁门及大逵伐东郊取牛首以大宫之椽归为庐门之椽以者行其意也郑突赖宋之力得入篡国归而背其赂宋人因此与为仇讐鲁桓平之宋人不从郑遂与鲁伐宋为丁未之战宋以郑突入用其宠而背之且至见伐积其愤怒乞师于齐蔡陈卫以行其意葢师虽四国之赋而左右死生惟宋人之为听比于平日诸侯各率其师以伐人者又不同故春秋书以以别之如左氏传载则郑之庙市四郊无不残破以逞宋人之愤夫国以师为本而王制兵师为尤重今宋不反其党庶孽徇货赂之失而擅用列国之兵以泄其私忿四国轻以兵假人而使之逞志圣人所恶葢有甚于搂诸侯以伐诸侯者此春秋特书曰以以见宋与四国之罪不可胜诛也】
　　十有五年春二月天王使家父来求车【右者诸侯有功则车服以庸葢王之五路自同姓以下其用之皆有等差非诸侯所得而私为况可以天子之尊而下求于列国乎天子之畿内方千里租赋所入足以待诸侯诸侯之九贡亦无有以车供王室之用者上越礼以求之下违法而供之则示贪风于天下开贿道于邦国其失自上非小故也故特书天王使家父来求车则周室微弱号令不行所求无艺以取轻于诸侯家父为大夫而无所正救奉使侯国自取辱命之罪具见矣】三月乙未天王崩【桓王也】夏四月己巳葬齐僖公　五月郑伯突出奔蔡【祭仲专郑伯患之使其壻雍纠杀之将享诸郊雍姬知之以告祭仲祭仲杀雍纠尸诸周氏之汪夏突出奔蔡　圣人之大寳曰位葢天子至尊而诸侯次之孟子论伯夷栁下惠得百里之地而君之皆能以朝诸侯有天下圣贤贵于得位以其足以恢斯道润泽生民是以谓之寳其次中才之主苟能制节谨度用贤冶民自足以守其社稷何至位南面之尊秉一国之权而为臣民之所逐哉故凡为国君而失位出奔者春秋皆以自出书之所以罪其道之自失邦之自丧非臣民所得而逐之也其书爵而不名者罪轻恶浅虽曰失道而尚可以待其改过自新则其位为未絶若突以庶孽夺嫡固不可以有国又初与权臣比而篡位又与亲戚谋而欲杀之为反覆盗贼之计以自取亡葢王法之所当诛故特书其名以絶之也】郑世子忽复归于郑【世子忽自十一年五月庄公卒而立至九月奔卫五年于外乃得复归不从卫侯朔衎之例称爵乃称世子者忽之所以得归者以其尝为世子也所以不称郑伯者以其不能君也故程子曰忽称世子本当立者不能保其位故不爵　刘氏曰书复归诸侯之正也】许叔入于许【许叔许庄公之弟隠十一年齐鲁郑入许庄公奔卫郑庄公使其大夫奉许叔居许东偏许乃先王封建之国叔既当立宜请于天子告于大国以复先君之位乃不能以大义自信今因忽突之争窃入其国称叔而不名著其当有国入者难词以其进无王命退非父授夫诸侯进以正乃可以正邦因乱窃入已之不正无以正乎人故书入以见义有所不受也】公防齐侯于艾【艾公羊作鄗谷梁作蒿　传谋定许也入许之役实郑庄以壤地与许相接欲灭而兼并之故纠合齐鲁之力而同伐既入之后齐鲁俱逊而不受乃与郑人今郑既乱不能有则齐鲁遂为之谋以定许叔之位此许之所以复存也】邾人牟人葛人来朝【牟国今登州牟平县葛古葛伯国今拱州宁陵县诸侯来曰朝此即三国之君矣乃人之者公羊传以为同外之也　何氏曰桓公行恶而三人朝事之三人为众众足责故同外之　谨案朝桓多矣春秋独于滕贬称子谷伯邓侯名之邾牟葛人之者葢滕子先诸国而朝谷邓自逺而至此三国者以诸侯之贵旅见于恶人之朝以事天子之礼事乱臣贼子圣人安得不悯人心之失正惧天理之沦亡而深诛之与故特贬三国以示法而其余则从同同也孟子曰春秋天子之事也行天子之赏罚而五刑五用不加于贵贱尊卑懵然倒植若此之徒则所谓乱臣贼子惧者为虚言矣】秋九月郑伯突入于栎【栎在阳翟县今属颍昌府郑别都也　传郑厉公因栎人杀檀伯而遂居栎十七年高渠弥弑昭公而立公子亹十八年齐人杀子亹祭仲逆郑子于陈而立之庄十四年郑傅瑕杀郑子及其二子而纳厉公厉公入又昭十一年申无宇对楚子防曰郑庄公城栎而置子元焉使昭公不立由是观之则害于国末大必折尾大不掉君所知也　谨案春秋止书郑伯突入于栎而自此以后忽亹仪之事皆不书者书栎所以见大都耦国既入于此则郑国之命已制于突与入其国都葢无以异特书入于栎而畧其入国者亦所以谨乱之所从生而俾为国者必明于臂指运动之势谨于家不藏甲邑无百雉之城之礼又以见忽亹仪之为君者末矣而不足纪此春秋所以为严之书也】冬十有一月公防宋公卫侯陈侯于袲伐郑【袤公羊作侈　杜预曰袤宋地在沛国相县西南　传会于袤谋伐郑将纳突也弗克而还谷梁传地而后伐疑辞也非其疑也　胡氏曰昭公之与突是非邪正亦明矣然昭公虽正才不足以君国复归于郑日以微弱厉公虽篡其才足以结四邻之援既入于栎日以盛强诸侯不顾是非而计其强弱始疑于辅正终变而与邪谷梁所谓非其疑者责其疑于为义而果于为不义相与连兵动众纳篡国之公子也故详书其防地而后言伐以讥之也　谨案鲁桓宋庄卫朔皆以不正得国其为突谋乃水流湿火就燥之意独陈侯疑之耳然寡不胜众所以疑而遂合也】十有六年春正月公防宋公蔡侯卫侯于曹【谋伐郑也于此又邀蔡而与同事党益张矣】夏四月公防宋公卫侯陈侯蔡侯伐郑【杜氏曰蔡常在卫上今序陈下葢后至　吕氏曰当时诸侯皆以一切强弱目前利害为先后不复用周班也　程子曰突善结诸侯故皆为之致力屡伐郑也　愚案自郑突入国之后即比鲁而仇宋及其出奔乃能使鲁与宋自冬及夏悉力伐郑所谓善结也卫侯朔与母构兄亦奸恶之雄今复因同恶之合陵蔡侯而居其上春秋比事直书以见当时王政不行霸者未作小人恣横恃其强众凌暴寡弱可畏如此及桓文之兴而后少抑焉当是时虽欲不与齐晋其可得乎】秋七月公至自伐郑【孙氏曰助篡夺正逾时而返】冬城向【下有十一月即夏正九月不时也】十有一月卫侯朔出奔齐【传初卫宣公烝于夷姜生急子属诸右公子为之娶于齐而美公取之生寿及朔属夀于左公子夷姜缢宣姜与公子朔构急子公使诸齐使盗待诸莘将杀之夀子告之使行不可曰弃父之命恶用子矣有无父之国则可也及行饮以酒夀子载其旌以先盗杀之急子至曰我之求也彼何罪请杀我乎又杀之二公子故怨惠公十一月左公子泄右公子职立公子黔牟惠公奔齐　公羊传卫侯朔何以名絶曷为絶得罪于天子也　愚案朔立已五年二公子不能独逐之必因其陵蔑天子周室欲讨而后二子得以行其志所以庄六年王人子突救卫公羊氏之説其必有所传矣朔杀兄夺国王命絶之故名】
　　十有七年春正月丙辰公防齐侯纪侯盟于黄【平齐纪且谋卫案公十三年防纪侯败齐师以益其怨今乃盟之岂足以释憾又朔得罪于天子而欲纳之一动而二失也黄齐地】二月丙午公及邾仪父盟于趡【传作会公羊谷梁并作及今从之　高邮孙氏曰及内为志防外为志仪父附庸之君非敢盟公公欲与之盟耳此当以及字为定趡鲁地】五月丙午及齐师战于奚【不书夏阙文　谷梁传内讳败举其可道者也今案不书败者以背盟兴兵而残民败师讳之也】六月丁丑蔡侯封人卒【桓侯也】秋八月蔡季自陈归于蔡【传桓侯卒蔡人召蔡季于陈秋蔡季自陈归于蔡蔡人嘉之也　何氏曰蔡侯封人无子蔡季当立封人欲立献舞而疾季季辟之陈封人卒反归奔丧无怨心故称字而贤之　刘氏曰季之去权也若季者道足以与权而不乱力足以得国而不居逺而不携迩而不逼者也　今案复国于危疑之际考之书法惟蔡季为善以其洁身而去一无争心念念宗国闻召即归能逺祸于未然不悻悻以为高其去就合宜故春秋贵之刘氏之传得之矣】癸已葬蔡桓侯【陆氏曰案史记世本左氏蔡之诸君皆諡为侯经皆称公者以其私諡与僭同也惟蔡桓称侯葢告王请諡王之策书则云諡曰某侯诸侯国史因而纪之故特书之明得礼　啖氏曰葢蔡季之贤请諡于王也　刘氏曰称爵礼也称公非礼也称爵者诔之于天子者也称公者非诔之于天子者也贱不诔贵幼不诔长天子崩诔于郊诸侯薨诔于王大夫卒诔于君】及宋人卫人伐邾【桓公春与齐邾盟既而皆背之战奚伐邾并见于一年之中反顾前日刑牲诏神玉帛交错弃如敝屣葢其为人渎信而好乱不仁而佳兵人理灭矣宜其不逾年见杀于齐也】冬十月朔日有食之【不书日失之也】
　　十有八年春王正月【高邮孙氏曰正月有王桓公之终也弑君之贼无可赦之理不见诛于一时当见诛于岁月不见诛于其生当见诛于其死不见诛于终身当见诛于万世】公防齐侯于泺公与夫人姜氏遂如齐【传公将有行遂与姜氏如齐申繻曰女有家男有室无相渎也谓之有礼易此必败公防齐侯于泺遂及文姜如齐齐侯通焉公谪之以告　今案书泺之防不言夫人者夫人不与行防礼也如齐不言及而言与者夫人伉也所以见夫不夫妇不妇进退制于夫人也故刘氏以为犹曰匹夫匹妇之相与云尔凡事之异于常者祸之所从起故观公与夫人姜氏如齐之书即见其违男女之常经而祸乱之所从生断可识矣此圣人谨礼于微虑患于早之意不可不察也】夏四月丙子公薨于齐【传夏四月丙子齐侯飨公使公子彭生乘公公薨于车公羊曰于其乘焉拉干而杀之也鲁人告于齐曰寡君畏君之威不敢宁居来修旧好礼成而不反无所归咎恶于诸侯请以彭生除之齐人杀彭生春秋书鲁君见弑之例有二在内则不书地以存其实在外则不容不书其地而以上下文之特异者见之此先书公与夫人姜氏如齐而明年书夫人逊于齐又庄公不书即位则虽不明书齐人戕公而桓公之不得其死已昭然于书法之间矣葢本国之事书之与他国同则非所以见尊君亲上之意是以虽桓公之见杀不得而不讳然又当存不没其实之意以示后世之传信故曰婉而成章也】丁酉公之丧至自齐【公内不能正室外取祸于齐其致痛之也】秋七月　冬十有二月己丑葬我君桓公【葬称我君而后举諡赵氏以为臣子之敬词葢明言我君以举其新加之諡然后其词恭且顺不然则恐涉他国君而近于不敬矣公羊传贼未讨何以书葬讐在外也讐在外则何以书葬君子词也葢国有强弱势有顺逆今齐强于鲁而天下既不举九伐之法诸侯亦未有以方伯之事自任者故君子量力且假使书葬于可复讐而不复然后深责之也】






　　春秋集注卷二
　　钦定四库全书
　　春秋集注卷三
　　宋　张洽　撰
　　庄公【名同桓公子母文姜諡法胜敌克乱曰庄】
　　元年春王正月【不书即位桓公见戕于齐固不及有立子之命庄公之生虽以适冢书于经然继承之初创钜痛深异于他公不但当诣子王即位而父之仇未讨亦当告于天子以国事委冢宰而专以讨贼为事今泰然居之曽不以父之无罪见杀于隣国为念但与桓公之初立不同耳是以削其即位葢庄公之不书即位比于桓宣之特书者固未至此而以人子之心处庄公之时当知庄之无志又非隠闵僖之比也此春秋之防唯深明乎时义者知之】三月夫人孙于齐【夫人文姜庄公母也鲁人责其与闻乎弑于是出奔左氏谓不称姜氏絶不为亲礼也谷梁子曰人之于天也以道受命于人也以言受命不若于道者天絶之也不若于言者人絶之也臣子大受命葢文姜之罪上通乎天为鲁之臣子者原先君见弑之罪固难以嗣君夫人所出而以恩掩义故断以大义而去姜氏以絶之所以尊社稷而重本也古之圣人为礼有等衰制服有轻重三纲之设以夫为妻纲皆所以明天伦之正而使人知本以自别于禽兽者也】夏单伯逆王姬【逆左传作送考之春秋之例非也况筑馆在秋如单伯果以天子大夫送王姬必俟馆成之后方至鲁岂得预书之当从公谷作逆　单伯鲁大夫不书名氏葢周礼所谓公之孤四命也鲁大夫而逆王姬者当是时王姬嫁于齐天子不自主昏而使鲁主之王姬先至于鲁然后往成礼于齐故鲁大夫往逆于周也公羊氏曰逆者何使我主之也曷为使我主之天子嫁女乎诸侯必使诸侯同姓者主之诸侯嫁女于大夫必使大夫同姓者主之此古者王姬下嫁之常礼也常事不书而此特书之又不书如京师逆王姬谷梁氏曰其义不可受于京师是也躬君弑于齐使之主昬与齐为礼其义固不可受也春秋书此所以着鲁居斩衰而主婚姻已非礼之常而不可不辞矣况王室之女下嫁齐侯而齐乃寝苫枕戈不可同天之雠奈何与之主婚于此见鲁之君臣无复讐之心而国之三纲至是絶矣】秋筑王姬之馆于外【筑馆所以待王姬之舍以俟齐侯之逆也于庙则已尊于路寝则不可小寝则嫌故必改筑然鲁主王姬前此必有其所今特筑于外者当是时知仇讐不可与接昬姻又衰麻哭泣不可杂于吉事故筑于外也然在平日为可耳桓公弑于齐未及一年其创钜痛深当百倍于先君正终之日又可以于外为安而命国人以筑齐王姬之馆与春秋所以详书而着其忘父亲雠之罪也】冬十月乙亥陈侯林卒　王使荣叔来锡桓公命【荣叔周大夫荣氏叔字锡赐也桓公已终而赐之命葢庄公主王姬之昬故亲鲁而宠嘉其父遣使赐之防命若昭七年卫襄公之卒王使成简公追命卫侯之比也夫五服五章谓之天命者诚以命德讨罪上合天心然后足以昭示至公劝善惩恶今桓公之弑隠在王法有贼杀其亲之罪乃司马九伐之所宜加周王非特不能讨又以恶为善示以褒嘉故春秋之例王必称天而此年特去天而止书王以见王之不能奉若天道赵氏以为宠簒弑以渎三纲也得春秋之防矣】王姬归于齐【王姬来而不书至别于鲁之夫人也书归着庄公之忘亲释仇主婚而成礼也逆于京师筑馆于外而不书归于齐则有本无末无以见庄公忘仇之实矣】齐师迁纪郱鄑郚【杜氏注郱在东莞临朐县东南郚在朱虚县东南北海都昌县西有訾城　齐欲灭纪故徙其三邑之民而取其地齐图纪久矣今始迁三邑其民之不服者迫迁之取其地而实以齐之民故称师而书迁至是纪之力不足以自守骎骎于灭亡矣】二年春王二月葬陈庄公　夏公子庆父帅师伐于余丘【庆父庄公之庶兄于余丘公羊曰邾之邑也或曰小国而近于戎者其曰于余若曰于越然未详孰是庄公之立寝苫枕戈莫先于率一国以同仇于不义之齐舍是而命将帅师先有事于无罪之小国兵兴无名而公子庆父以尊属得兵柄亦见于此庄公是时年才十五庆父得政以制一国之权军政之本既失而权移于下以成异日子般闵公篡弑之祸故春秋详书以讥之　胡氏曰鲁见弑者三君隠般子恶皆以翚庆父仲遂先制其兵而后得以成篡弑之谋由辩之不早辩也岂不信哉】秋七月齐王姬卒【礼记檀弓曰齐告王姬之丧鲁庄公为之大功或曰由鲁嫁故为之服姊妹之服然则王姫比于内女而书卒礼之常也至于舍不共戴天之讐而乃主齐夫人之丧则知有齐而不知有父庄公之罪可谓大矣故自单伯逆王姬以至北章特书屡书辞烦而不杀以正其淟汨大伦诬灭天理之罪所谓婉而成章也】冬十有二月夫人姜氏防齐侯于禚【禚齐地公羊作郜下同　传曰书奸也　赵氏曰姜氏齐侯之恶着矣亦所以病公也曰子可以制母乎夫死从子通乎其下况于国君君者人神之主风教之本也不能正家如正国何若公者哀痛以思父诚敬以事母威刑以督下车马仆从莫不俟命夫人徒往乎夫人之往也则公威命之不行哀戚之不至云尔　谨案春秋孔子之刑书也观春秋书法如此则以孔子而当周公之任正文姜之罪必不免于管蔡之诛矣】乙酉宋公冯卒
　　三年春王正月溺防齐师伐卫【溺不氏与无骇挟同伐卫为纳朔也命将出师防仇讐而纳卫侯朔葢不待贬絶而恶见矣】夏四月葬宋庄公　五月葬桓王【王以鲁桓公十五年崩至此七年乃葬刘氏曰慢也夫丧不过三年天子七月而葬此送终之大事礼经之不可进退者也及是周室衰微隠三年平王崩葬之礼诸侯莫之或讲而王室反遣使下求于列国隠公复不往防其葬周室之丧礼至此扫地尽矣方丧之制自舜二十有八载之后三代用之至于此时则不待汉文之短丧而已先亡矣今桓王七年而不葬者必久丧以待诸侯之至鲁人闻丧期不过遣微者往防之耳所以既不书公如又不书卿大夫往而止记桓王之葬也同轨毕至之礼既不复行于是诸侯恶其害已而去其籍先王之丧礼仅传于后世惟有士丧既夕士虞耳可胜惜哉孔子序书而存顾命康王之诰作春秋而于此书葬桓王周室之盛衰可以参见矣】秋纪季以酅入于齐【季纪侯之弟诸侯之弟例称字酅纪之邑杜氏注在齐国东安平县今郓川之境也齐欲灭纪元年又迁其三邑纪侯力不能抗欲去其国故使季以酅事齐请复五庙当是时王政不行霸者未作强大吞并无道肆行小国不能校巽辞下敌以存宗庙至于如此以先王之建国而宗祀之存反听命于强暴春秋所以于纪季无讥焉而书入以志其难葢闵之也】冬公次于滑【公羊谷梁作郎　杜氏注滑郑地在陈留襄邑县西北或曰今滑州也　传公次于滑将防郑伯谋纪故也凡师一宿为舍再宿为信过信为次公以姻亲之故闵纪之难已在朝夕而度其力终不能救故次师于滑将以郑之不防而辞于纪耳非实有救纪之心也彼于父之讐尚忘之而不图岂真有心于存纪哉故书次于滑见师出无名以深讥之】
  </div>
  <div class="pagination">
   <span class="current-page">
    1
   </span>
   <a href="张氏春秋集注_page2.html">
    2
   </a>
   <a href="张氏春秋集注_page3.html">
    3
   </a>
   <a href="张氏春秋集注_page4.html">
    4
   </a>
   <a href="张氏春秋集注_page5.html">
    5
   </a>
   <a href="张氏春秋集注_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
