<!DOCTYPE html>
<html>
<head>
    <meta charset="UTF-8">
    <title>惠氏春秋说 - 第 3 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>惠氏春秋说 - 第 3 页/共 27 页</h1>
    <div class="content">　　庄公
　　三十有二年冬十月乙未子般卒公子庆父如齐【乙未左传作己未】
　　左传八月癸亥公薨于路寝子般即位次于党氏冬十月己未共仲使圉人荦贼子般于党氏成季奔陈立闵公
　　公羊传子卒云子卒此其称子般卒何君存称世子君薨称子某既葬称子逾年称公子般卒何以不书葬未逾年之君也有子则庙庙则书无子不庙不庙则不书葬【闵元年谓庆父弑子般季子不探其情归狱于仆人邓扈乐扈谓扈养即圉人乐与荦同音即圉人荦也】
　　谷梁传子卒日正也不日故也有所见则日【注云不待不日而弑见】此奔也其曰如何也讳莫如深深则隠苟有所见莫如深也
　　闵公
　　二年秋八月辛丑公薨九月夫人姜氏孙于邾公子庆父出奔莒
　　左传初公傅夺卜齮田秋八月辛丑共仲使卜齮贼公于武闱成季以僖公适邾共仲奔莒乃入立之闵公哀姜之娣叔姜之子也故齐人立之共仲通于哀姜哀姜欲立之闵公之死也哀姜与知之故孙于邾齐人取而杀之于夷以其尸归僖公请而之
　　公羊传公薨何以不地隠之也何隠尔弑也孰弑之庆父也杀公子牙今将尔季子不免庆父弑二君何以不诛将而不免遏恶也既而不可及缓追逸贼亲亲之道也
　　谷梁传不地故也其不书不以讨母子也孙之为言犹孙也讳奔也其曰出絶之也庆父不复见矣
　　文公
　　十有八年冬十月子卒夫人姜氏归于齐季孙行父如齐
　　左传文公二妃敬嬴生宣公敬嬴嬖而私事襄仲宣公长而属诸襄仲襄仲欲立之叔仲不可仲见于齐侯而请之齐侯新立而欲亲鲁许之冬十月仲杀恶及视而立宣公书曰子卒讳之也仲以君命召惠伯其宰公冉务人止之曰入必死叔仲曰死君命可也公冉务人曰若君命可死非君命何听弗听乃入杀而埋之马矢之中公冉务人奉其帑以奔蔡既而复叔仲氏夫人姜氏归于齐大归也
　　公羊传子卒者孰谓谓子赤也何以不日隠之也何隠尔弑也弑则何以不日不忍言也
　　谷梁传子卒不日故也夫人姜氏归于齐恶宣公也
　　襄公
　　三十有一年秋九月癸巳子野卒
　　左传六月辛巳公薨于楚宫立胡女敬归之子子野次于季氏秋九月癸巳卒毁也
　　谷梁传子卒日正也
　　昭公
　　二十有二年冬十月王子猛卒
　　左传十一月乙酉王子猛卒【即悼王传所谓单子逆悼王是也】不成防也己丑敬王即位
　　公羊传此未逾年之君也其称王子猛卒何不与当也不与当者不与父死子继兄死弟及之辞也【经两书王猛又书居于皇入于王城皆刘单二子以之故以为不当】
　　谷梁传此不卒者也【注云未成君】其曰卒失嫌也【以经书王猛为嫌】
　　春秋之例凡列国臣子弑其君则直书弑【称人称国称盗皆同】非其臣及其子亦非其国则书戕鲁四君弑一君戕【四君隠公子班闵公子赤一君桓公】皆不书于册由是记礼者为之説曰鲁王礼也天下传之君臣未尝相弑也春秋列国弑君则直书而不隠鲁独隠而不书虽谓之未尝弑也亦宜后世诸儒之説春秋者曰臣子之于君父不忍书曷为列国之臣子独忍其君父直书而不隠哉又曰隠避其文以示臣礼列国独无臣礼乎又曰臣子之于君父不敢书弑隠者桓也当书公子允弑其君与齐公子商人弑其君等鲁史不敢书齐史独奋笔书之而若无顾忌焉则又何説有强为之説者曰鲁史固书之矣至孔子而削之其説不见三及诸子书与两汉诸儒训诂孔子曷为于鲁则削之而于列国仍存之此俗儒之臆説也人皆知春秋尊宗周莫知春秋尊宗国春秋以鲁为列国之宗而尊之故孟子曰春秋天子之事也董仲舒亦谓春秋有王鲁之文诸儒闻之羣起而哗譊譊讙咋以为王鲁则诚不可匹夫而行天子之事可乎哉且宗国之尊非自春秋始也古者太史采风献之天子而鲁不陈诗故鲁诗列于颂次周颂而在商颂之上宋为上公又王者之裔故称商【左自根牟至于商衞呉语掘沟出于商鲁之间皆称宋为商】犹在宗国之后则宗国之尊久矣是以孔子独尊之以为至尊无弑道故不书弑而书薨不地亦不至尊之体当然故曰鲁王礼也天子崩诸侯薨大夫卒春秋诸侯薨皆书卒者临天下之辞独鲁称薨者临一国之辞亦所以尊宗国虽尊宗国之礼如尊宗周而不为僭焉故曰知我者其惟春秋乎罪我者其惟春秋乎四方乱狱莫大于弑君天王先命讶士成之成之者断之也断其孰为首孰为从而后行刑如负固不服大司马以九伐之法或正之或残之春秋九伐之法不行于邦国而讶士亦失其官故君子于宋督弑君特着其法曰防于稷以成宋乱言宋之乱天王不能成而以成之之责子鲁明宗国亦得奉天王之命而往成之自是宗周微而宗国亦微顾往朝齐晋及楚而听命焉四方乱狱莫有往而成之者矣故春秋特一书不再书者以此庄公三十有二年冬十月乙未子般卒公子庆父如齐明弑子般者庆父也文公十有八年子卒季孙行父如齐明弑子赤者【左传谓恶及视二子公羊谓子赤】非独襄仲而行父亦与闻焉襄仲欲立宣公叔仲不可不可者独叔仲一人故身死而名不显季孙行父鲁之正卿也亦如叔仲以为不可则子赤焉得弑宣公焉得立乎及襄仲死宣公薨行父有憾于襄仲之子归父而欲去之乃以杀适立庶之辠独归襄仲故宣言于朝臧宣叔怒曰当其时不能治也后之人何辠然则行父当时既知其情兼与其事益明矣子般者孟任之子党氏之甥庆父弑之而欲自立鲁人不从乃如齐谋立闵公闵公者哀姜之娣叔姜之子齐甥也齐人欲立之故庆父如齐谷梁以为奔失之庆父内有哀姜之援立之惟我弑之惟我及闵公弑而鲁人不服故哀姜孙于邾庆父出奔莒奔则直书奔如齐非奔也季孙行父与襄仲共弑子赤子赤亦齐甥也出姜大归恐齐人来讨故行父如齐春秋书法有离而书者事异而情亦异有连而书者事同而情亦同庆父行父前后如齐皆以子般子赤之卒连而书之者也据经覈传前后若一其情不更显乎襄公三十有一年秋九月癸巳子野卒昭公二十有二年王子猛卒君薨称子某王崩称王子某皆正也或疑正与故同书非也观子猛之卒以正则知子野之卒亦正矣此离而书者絶无所牵连何疑之有【或曰鲁桓非其人曷为以成之之责子之曰以成之之责予鲁非予桓公也若夫桓公不能成乃假成之之名而反取赂焉春秋固直书之而不讳矣春秋有书一事而两义并见者类此】













　　春秋説卷一
<经部,春秋类,惠氏春秋说>
　　钦定四库全书
　　春秋説卷二
　　翰林院侍读惠士竒撰
　　隠公
　　四年春王二月庚戌卫州吁弑其君完【庚戌公谷皆作戊申】左传衞庄公娶于齐曰庄姜无子又娶于陈曰厉妫生孝伯早死其娣戴妫生桓公庄姜以为己子公子州吁嬖人之子也有宠而好兵公弗禁石碏谏弗听桓公立乃老四年春卫州吁弑桓公而立公与宋公为防将寻宿之盟未及期卫人来告乱公羊传曷为以国氏【据齐公子商人氏公子】当国也【注云与段同义日者从外赴辞以贼闻例言以贼弑君闻于天子诸侯例日】
　　谷梁传大夫弑其君以国氏者嫌也弑而代之也
　　桓公
　　二年春王正月戊申宋督弑其君与夷及其大夫孔父
　　左传宋华父督见孔父之妻于路目逆而送之曰美而艳二年春宋督攻孔氏杀孔父而取其妻公怒督惧遂弑殇公君子以督为有无君之心而后动于恶故先书弑其君
　　公羊传及者何累也【注云累累从君而死齐人语】弑君多矣舎此无累者乎曰仇牧荀息皆累也舎仇牧荀息无累者乎曰有有则此何以书贤也何贤乎孔父孔父可谓义形于色矣其义形于色奈何督将弑殇公孔父生而存则殇公不可得而弑也故于是先攻孔父之家殇公知孔父死已必死趋而救之皆死焉孔父正色而立于朝则人莫敢过而致难于其君者孔父可谓义形于色矣
　　谷梁传孔父先死其曰及何也书尊及卑春秋之义也孔父之先死何也督欲弑君而恐不立于是乎先杀孔父孔父闲也何以知其先杀孔父也曰子既死父不忍称其名臣既死君不忍称其名以是知君之累之也【累犹及也以君而累及其臣也何范注皆非】孔氏父字諡也【生字死諡生则父字之死则君諡之一也殇公死故遂以字为諡】或曰其不称名葢为祖讳也孔子故宋也
　　庄公
　　八年冬十有一月癸未齐无知弑其君诸儿
　　左传初齐侯使连称管至父戌葵丘瓜时而往曰及瓜而代期戍公问不至请代弗许故谋作乱襄公之母弟夷仲年生公孙无知有宠于僖公衣服礼秩如适襄公绌之二人因之以作乱【连称管至父】冬十二月齐侯游于姑棼遂田于贝丘反遂弑之而立无知
　　谷梁传大夫弑其君以国氏者嫌也弑而代之也
　　十有二年秋八月甲午宋万弑其君捷及其大夫仇牧
　　左传十二年秋宋万弑闵公于防泽遇仇牧于门批而杀之遇太宰督于东宫之西又杀之立子游公羊传及者何贤也何贤乎仇牧仇牧可谓不畏疆御矣其不畏疆御奈何万尝与庄公战获乎庄公庄公归散舎诸宫中数月然后归之归反为大夫于宋与闵公博妇人皆在侧万曰甚矣鲁侯之淑鲁侯之美也天下诸侯宜为君者唯鲁侯尔闵公矜此妇人妒其言顾曰此虏也尔虏焉故鲁侯之美恶乎至万怒搏闵公絶其脰仇牧闻君弑趋而至遇之于门手劒而叱之万臂摋仇牧【侧手曰摋】碎其首齿着乎门阖【阖扇】仇牧可谓不畏彊御矣谷梁传宋万宋之卑者也卑者以国氏及以尊及卑也仇牧闲也
　　僖公
　　九年冬晋里克杀其君之子奚齐【杀公羊作弑】
　　左传晋献公卒里克防郑欲纳文公故以三公子之徒作乱初献公使荀息傅奚齐及里克将杀奚齐先告荀息冬十月里克杀奚齐于次书曰杀其君之子未葬也荀息将死之人曰不如立卓子而辅之荀息立公子卓以葬十一月里克杀公子卓于朝荀息死之
　　公羊传此未逾年之君其言弑其君之子奚齐何杀未逾年君之号也【何注不月者不正遇祸终始恶明】
　　谷梁传其君之子云者国人不子也国人不子何也不正其杀世子申生而立之也
　　十年春王正月晋里克弑其君卓子及其大夫荀息【杜预注弑卓在前年而以今春书从赴非也逾年称君春秋大义若卓弑在前年书法当与奚齐同不应顿异】
　　公羊传及者何贤也何贤乎荀息荀息可谓不食其言矣其不食其言奈何奚齐卓子者骊姬之子也荀息傅焉骊姬者国色也献公爱之甚欲立其子于是杀世子申生申生者里克傅之献公病将死谓荀息曰士何如则可谓之信矣荀息对曰使死者反生生者不愧乎其言则可谓信矣献公死奚齐立里克谓荀息知其不可与谋退弑奚齐荀息立卓子里克弑卓子荀息死之荀息可谓不食其言矣
　　文公
　　元年冬十月丁未楚世子商臣弑其君髠【髠左作頵】左传初楚子将以商臣为太子访诸令尹子上子上曰君之齿未也而又多爱黜乃乱也楚国之举恒在少者且是人也蠭目而豺声忍人也不可立也弗听既又欲立王子职而黜太子商臣商臣闻之而未察也告其师潘崇曰若之何而察之潘崇曰享江而勿敬也从之江怒曰呼役夫宜君王之欲杀女而立职也告潘崇曰信矣潘崇曰能事诸乎曰不能能行乎曰不能能行大事乎曰能冬十月以宫甲围成王王请食熊蹯而死弗听丁未王缢諡之曰灵不暝曰成乃瞑穆王立
　　谷梁传曰髠之卒所以谨商臣之弑也夷狄不言正不正
　　十有四年九月齐公子商人弑其君舎【董仲舒曰春秋痛之中有痛者晋骊姬谋而三君死申生奚齐卓子是也恶之中有恶者已立之已杀之齐公子商人是也故晋祸痛而齐恶重春秋伤痛而疾重是以夺晋子继位之辞予齐子成君之号】
　　左传子叔姬妃齐昭公生舍叔姬无宠舎无威公子商人骤施于国而多聚士尽其家贷于公有司以继之夏五月昭公卒舎即位秋七月乙卯夜商人弑舎而让元【元恵公商人兄】元曰尔求之久矣我能事尔尔不可使多蓄憾将免我乎尔为之九月齐人定懿公使来告难故书以九月
　　公羊传此未逾年之君也其言弑其君舍何已立之已杀之成死者而贱生者也【何注商人本正当立非也何休不信左传故造为异説公羊传云成死贱生安见商人之为正乎愚谓犹鲁庆父立闵公即庆父弑闵公故曰已立之已杀之】
　　谷梁传舍未逾年其曰君何也成舍之为君所以重商人之弑也商人其不以国氏何也不以嫌代嫌也【上嫌谓商人有当国之嫌下嫌谓舎有未成君之嫌范注误】舎之不日何也未成为君也【宋人弑其君杵臼亦不日谷梁之説非也】
　　十有六年冬十有一月宋人弑其君杵臼【七年宋人杀其大夫八年宋人杀其大夫司马】
　　左传宋公子鲍礼于国人宋饥竭其粟而贷之年自七十以上无不馈诒也时加羞珍异无日不数于六卿之门国之材人无不事也亲自桓以下无不恤也【桓鲍之曾祖】公子鲍美而艳襄夫人欲通之而不可乃助之施昭公无道国人奉公子鲍以因夫人夫人将使公田孟诸而杀之公知之尽以宝行司城荡意诸曰盍适诸侯公曰不能其大夫至于君祖母以及国人诸侯谁纳我且既为人君而又为人臣不如死尽以其宝赐左右以使行夫人使谓司城去公对曰臣之而逃其难若后君何冬十一月甲寅宋昭公将田孟诸未至夫人王姬使帅甸攻而杀之【周礼稍人掌丘乗之政古乗与甸通帅甸者稍人也杜预注误】荡意诸死之书曰宋人弑其君杵臼君无道也文公即位
　　公羊传弑君者曷为或称名氏或不称名氏大夫弑君称名氏贱者穷诸人大夫相杀称人贱者穷诸盗
　　十有八年夏五月戊戌齐人弑其君商人
　　左传齐懿公之为公子也与邴歜之父争田弗胜及即位乃掘而刖之而使歜仆纳阎职之妻而使职骖乗夏五月公游于申池二人浴于池歜以扑抶职职怒歜曰人夺女妻而不怒一抶女庸何伤职曰与刖其父而弗能病者何如乃谋弑懿公纳诸竹中归舎爵而行齐人立公子元
　　冬十月莒弑其君庶其
　　左传莒纪公生太子仆又生季佗爱季佗而黜仆且多行无礼于国仆因国人以弑公以其宝玉来奔纳诸宣公季文子使司寇出诸竟公问其故季文子使太史克对曰先君周公制周礼曰则以观徳徳以处事事以度功功以食民作誓命曰毁则为贼掩贼为藏窃贿为盗盗器为奸主藏之名赖奸之用为大凶徳有常无赦在九刑不忘行父还观莒仆莫可则也孝敬忠信为吉徳盗贼藏奸为凶徳夫莒仆则其孝敬则弑君父矣则其忠信则窃宝玉矣其人则盗贼也其器则奸兆也保而利之则王藏也以训则昬民无则焉不度于善而皆在于凶徳是以去之
　　公羊传称国以弑何称国以弑者众弑君之辞
　　宣公
　　二年秋九月乙丑晋赵盾弑其君夷皋【皋公羊作獆】左传乙丑赵穿攻灵公于桃园宣子未出山而复太史书曰赵盾弑其君以示于朝宣子曰不然对曰子为正卿亡不越境反不讨贼非子而谁公羊传亲弑君者赵穿也曷为加之赵盾不讨贼也何以谓之不讨贼晋史书贼曰赵盾弑其君夷獋赵盾曰天乎无辜吾不弑君谁谓吾弑君者乎史曰尔为仁为义人弑尔君而复国不讨贼非弑君而何
　　谷梁传穿弑也盾不弑而曰盾弑何也以辠盾也其以辠盾何也曰灵公朝诸大夫而暴弹之观其辟九也赵盾入谏不聴出亡至于郊赵穿弑公而后反赵盾史狐曰子为正卿入谏不聴出亡不逺君弑反不讨贼则志同志同则书重故书之曰晋赵盾弑其君夷皋
　　四年夏六月乙酉郑公子归生弑其君夷
　　左传郑灵公欲杀子公【公子宋也事详于传】子公与子家谋先【子家公子归生】子家曰畜老犹惮杀之而况君乎反谮子家子家惧而从之夏弑灵公书曰郑公子归生弑其君夷权不足也君子曰仁而不武无能达也凡弑君称君君无道也称臣臣之辠也
　　十年五月癸巳陈夏征舒弑其君平国
　　左传陈灵公与孔宁仪行父饮酒于夏氏公谓行父曰征舒似女对曰亦似君徴舒病之公出自其廏射而杀之二子奔楚
　　成公
　　十有八年春王正月庚申晋弑其君州蒲【十七年十二月晋杀其大夫却锜却犫却至十八年春王正月晋杀其大夫胥童庚申晋弑其君州蒲葢栾书先杀三却后杀胥童方三却之死也胥童及长鱼矫以甲刦栾书中行偃于朝曰不杀二子忧必及君公曰余不忍也矫曰人将忍君遂出奔狄于是书偃遂杀胥童而弑厉公焉栾书怨却至且忌其才故先杀三却则道君为乱者非书而谁故春秋两书杀其大夫然后书弑其君则杀大夫及弑君者实栾书一人而已非所谓欲葢而弥章者哉左传虽归罪于胥童仍不掩栾书之恶可谓春秋之信史矣宋人杀其大夫宋人弑其君杵臼春秋三书人晋杀其大夫晋弑其君州蒲春秋三书晋明杀大夫者即弑君之贼也后之学者详焉】左传公游于匠丽氏栾书中行偃遂执公焉召士匄士匄辞召韩厥韩厥辞曰昔吾畜于赵氏孟姬之谗吾能违兵古人有言曰杀老牛莫之敢尸而况君乎二三子不能事君焉用厥也十八年春王正月庚申晋栾书中行偃使程滑弑厉公葬之于翼东门之外以车一乗
　　襄公
　　二十有五年夏五月乙亥齐崔杼弑其君光
　　左传齐棠公之妻东郭偃之姊也东郭偃臣崔武子棠公死偃御武子以吊焉见棠姜而美之遂取之【取古文娶】庄公通焉骤如崔氏夏五月甲戌崔子称疾不视事乙亥公问崔子遂从姜氏姜入于室与崔子自侧户出公拊楹而歌侍人贾举止众从者而入闭门甲兴公登台而请弗许请盟弗许请自刃于庙弗许皆曰君之臣杼疾病不能听命近于公宫陪臣干掫有淫者不知二命公逾墙又射之中股反队遂弑之
　　谷梁传庄公失言淫于崔氏
　　二十有六年春王二月辛卯卫喜弑其君剽左传卫献公自夷仪使与喜言喜许之孙文子在戚孙嘉聘于齐孙襄居守二月庚寅喜右宰谷伐孙氏不克伯国伤【孙襄】子出舎于郊伯国死孙氏夜哭国人召子子复攻孙氏克之辛卯杀子叔【剽字】及太子角书曰喜弑其君剽言辠之在氏也【公羊以剽之立未有説不言剽之立者以恶卫侯也】
　　谷梁传此不正其日何也殖也立之喜也君之正也
　　二十有九年夏五月庚午阍弑呉子余祭
　　左传吴人伐越获俘焉以为阍使守舟吴子余祭观舟阍以刀弑之
　　公羊传阍者何门人也刑人也刑人则曷为谓之阍刑人非其人也君子不近刑人近刑人则轻死之道也
　　谷梁传阍门者也寺人也不称名姓阍不得齐于人不称其君阍不得君其君也礼君不使无耻不近刑人不狎敌不迩怨贱人非所贵也贵人非所刑也刑人非所近也举至贱而加之吴子吴子近刑人也阍弑吴子余祭仇之也
　　三十年夏四月蔡世子般弑其君固
　　左传蔡景侯为太子般娶于楚通焉太子弑景侯谷梁传其不日子夺父政是谓夷之
</div>
    <div class="pagination">
<a href="惠氏春秋说_page2.html">上一页</a><a href="惠氏春秋说.html">1</a><a href="惠氏春秋说_page2.html">2</a><span class="current-page">3</span><a href="惠氏春秋说_page4.html">4</a><a href="惠氏春秋说_page5.html">5</a><a href="惠氏春秋说_page6.html">6</a><a href="惠氏春秋说_page7.html">7</a><a href="惠氏春秋说_page8.html">8</a><span>...</span><a href="惠氏春秋说_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
