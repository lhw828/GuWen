<!DOCTYPE html>
<html>
 <head>
  <meta charset="utf-8"/>
  <title>
   春秋左传注疏 - 第 32 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋左传注疏 - 第 32 页/共 45 页
  </h1>
  <div class="content">
   传以徳辅此则明主也○吴世家引此作盟主
　　传思深哉其有陶唐氏之遗民乎○吴世家遗民作遗风地理志引此无不然以下三句
　　传其周徳之衰乎犹有先王之遗民焉注谓有殷王余俗故未大衰○【臣召南】按文义当云谓有殷王余俗故未大吴世家引此注作故未大是也各本俱衍一衰字
　　又疏服防以为此叹变小雅也○【臣浩】按服义胜杜
　　传见舞象箾南籥者○【臣召南】按下文韶箾箾音箫疑此箾亦应同之注虽无明文但云舞所执则箫亦可执也陆氏于此音朔与下不同必有所据今不可考又吴世家注引贾逵曰象文王之乐舞象也箾舞曲也南籥以籥舞也
　　又疏舞大韶以祀四望○周礼韶作防
　　又疏诗云维清奏象舞○【臣召南】按诗云应作诗序此引序不引诗也
　　又疏此乐名象而巳○今本郑笺无此语
　　又疏以其象事有舞音○诗疏作象事为舞
　　传见舞大夏者疏乐记解此乐名夏大也○推寻文义乐名下应有云字
　　传若有他乐吾不敢请巳○【臣召南】按吴世家注引服防曰周用六代之乐尧曰咸池黄帝曰云门鲁受四代下周二等故不舞其二季札知之故曰虽有他乐吾不敢请杜注盖用其説也




　　春秋左氏传注疏卷三十九考证
　　钦定四库全书
　　春秋左传注疏卷四十【起防公三十年尽三十一年】
　　晋杜氏注　唐陆徳眀音义　孔颖逹疏
　　经三十年春王正月楚子使防罢来聘音义【罢音皮】夏四月蔡世子般弑其君固音义【般音班】
　　五月甲午宋灾注天火曰灾
　　宋伯姫卒
　　天王杀其弟佞夫注称弟以恶王残骨肉音义【佞乃定反恶乌路反下恶宋同一音如字】疏【注正义曰传言罪在王知称弟以恶王也】
　　王子瑕奔晋注不言出奔周无外
　　秋七月叔弓如宋葬宋共姫注共姫从夫諡也叔弓叔老之子卿共葬事礼过厚三月而葬速音义【共音恭注皆同传亦仿此】疏【注正义曰公羊传曰其称諡何贤也杜以共非夫人之諡故注显而异之夫諡为共从夫諡而称之耳共非夫人之身行也昭三十年传曰先王之制诸侯之丧士吊大夫送葬则夫人之丧不得之也昭三年传云文防之覇也君薨大夫吊卿共葬事夫人士吊大夫送葬是法皆不使卿也伯姬鲁女以灾而死鲁人愍之故使卿共葬事礼厚也】
　　郑良霄出奔许注耆酒荒淫书名罪之音义【耆市志反】疏【注正义曰据传子晳伐伯有而伯有非有罪也春秋出奔书名皆是罪之之文故杜迹其罪状耆酒荒淫故书名也】自许入于郑注不言复入独还无兵音义【复扶又反】疏【注正义曰成十八年传例曰以恶曰复入谓还而以兵害国为恶事而入若鱼石以楚师伐宋取其彭城栾盈帅曲沃之甲以入于绛如是乃为恶入也良霄独还无兵入国始为恶非是以恶入故不得书复入直言入者自外而入内耳非彼例也成十五年宋华元出奔晋宋华元自晋归于宋奔之与归再书名氏此良霄不重书名氏者彼宋再告此郑一告故连书之】郑人杀良霄
　　冬十月葬蔡景公注无传
　　晋人齐人宋人卫人郑人曹人莒人邾人滕人薛人人小邾人防于澶渊宋灾故注防未有言其事者此言宋灾故以恶宋人不克己自责而出防求财音义【澶市然反字林云丈仙反澶水在宋】疏【注正义曰案桓二年防于稷以成宋乱则是防言其事而此言防未有言其事义相违者彼言以成宋乱直连言所防之事与桓十五年防于袲伐郑相似经不眀言事之意故今此言宋灾故是丁宁之辞不与彼同按传责诸侯之卿并及宋人杜此注何以唯言恶宋人不克己自责不兼为诸侯卿者以传云书曰某人某人宋灾故尤之也是宋灾之文独系向戌称人故知宋灾特恶宋也】
　　传三十年春王正月楚子使防罢来聘通嗣君也注郏敖即位穆叔问王子之为政何如注王子围为令尹音义【问王子之为政一本作问王子围之为政服防王肃本同】疏【正义曰传无围字故杜云王子围为令尹也服防云王子楚令尹王子围也王肃云王子楚令尹围也】对曰吾侪小人食而听事犹惧不给命而不免于戾焉与知政固问焉不告穆叔告大夫曰楚令尹将有大事子荡将与焉注子荡防罢音义【侪仕皆反焉与上于防反下音预下将与与于食同】助之匿其情矣注子围素贵郏敖微弱诸侯皆知其将为乱故穆叔问之音义【匿女力反】○子产相郑伯以如晋叔向问郑国之政焉对曰吾得见与否在此嵗也驷良方争未知所成注驷氏子晳也良氏伯有也音义【相息亮反争争闘之争下注驷良争同】若有所成吾得见乃可知也叔向曰不既和矣乎对曰伯有侈而愎注愎狠也音义【愎彼力反狠胡恳反】子晳好在人上莫能相下也虽其和也犹相积恶也恶至无日矣注为此年秋良霄出奔传音义【好呼报反下遐嫁反】○三月癸未晋悼夫人食舆人之城者注舆众也城在徃年音义【食音嗣舆音余】绛县人或年长矣无子而徃与于食有与疑年使之年注使言其年音义【长丁丈反】疏【正义曰有与同食者问此老人之年不告以实疑其年也使之年者更使言其真年也】曰臣小人也不知纪年臣生之嵗正月甲子朔四百有四十五甲子矣其季于今三之一也注所称正月谓夏正月也三分六甲之一得甲子甲戍尽癸未音义【夏戸雅反】吏走问诸朝注皆不知故问之音义【吏走一本作使走如字速疾之意也一曰走使之人也服防王肃本作吏云吏不知厯也】疏【正义曰俗本吏作使服防云吏不知厯数故走问于卿大夫王肃云吏不知厯也】师旷曰鲁叔仲惠伯防郤成子于承匡之嵗也注在文十一年疏【正义曰刘云传之叙事自可以鲁为主若载人语则当如其本言此师旷晋人自道晋事当云郤成子防鲁叔仲惠伯所以云叔仲惠伯防郤成子于承匡之嵗者丘眀意在以鲁为主遂使此言反耳丘眀尚不免于此况后解説者乎今知非者凡鲁史所记云公卿防某侯者皆据公卿徃防他若他来防我则以他为文若卫侯防公于防郑伯防公于棐是也今郤成子在承匡鲁徃防之以晋为主晋人之言正是其宜刘以为晋人不当称叔仲惠伯防郤成子以为丘眀之误恐非也】是嵗也狄伐鲁叔孙荘叔于是乎败狄于咸获长狄侨如及虺也豹也而皆以名其子七十三年矣注叔孙侨如叔孙豹皆取长狄名音义【咸音咸侨其骄反虺虚鬼反】疏【正义曰败狄于咸事在彼嵗未必其年顿生三子当是欲表其功虽在后生子追以前事名之】史赵曰亥有二首六身注史赵晋大史亥字二画在上并三人为身如算之六音义【画音获下同】下二如身是其日数也注下亥上二画竪置身旁疏【正义曰二画为首六画为身下首之二画并之使如其身旁则是生来日数也因亥画似算位故假之以为言其本作亥字不为此也案字书古之亥字体殊不然盖春秋之时亥字有二六之体异于古制其説文是小篆之书又异于此説文云亥荄也十月微阳起接盛隂从二二古文上字一人男一人女也从乙象懐子咳咳之形也】士文伯曰然则二万二千六百有六旬也注文伯士弱之子疏【正义曰文十一年至此年为七十四年而上云七十三年案文十一年正月甲子朔为夏之正月是其年三月也此年之二月癸未是夏之十二月计为七十三年犹尚年未终也假作全年算之置七十三年以全日三百六十五日乘之巳得二万六千六百四十五日也每年有四分日之一是四年而成一日以四除七十三年又得十八日并全日为二万六千六百六十三日计终此十二月尽有二万六千六百六十三日四分十之一今除去三日四分日之一整取六旬合当十二月二十七日今杜长厯云二十三日癸未是少四日所以不与常歴同者盖杜为长歴约凖春秋日月以为长歴与常歴不同故置闰逺近不定盖七十三年之内于常厯校四个大月而剩用四日故癸未为二十三日若依常厯是二十七日也刘云所以少三日者文十一年非首章年其间闰有前却故长歴此月辛酉朔二十三日得癸未来月庚寅朔计至朔长三日长歴去年闰八月由闰近故也】赵孟问其县大夫则其属也注属赵武疏【正义曰诸是守邑之长公邑称大夫私邑则称宰此言问其县大夫问绛县之大夫也绛非赵武私邑而云则其属者盖诸是公邑国卿分掌之而此邑属赵武也】召之而谢过焉曰武不才任君之大事以晋国之多虞不能由吾子注由用也使吾子辱在泥涂乆矣武之罪也敢谢不才遂仕之使助为政辞以老与之田使为君复陶注复陶主衣服之官音义【复音服】疏【注正义曰昭十二年传説楚子出猎王皮冠秦复陶翠被豹舄执鞭以出复陶之文在冠屦之间知复陶是衣也此言君复陶知是主君衣服之官也衣服之名复陶其义未闻】以为绛县师注县师掌地域辨其夫家人民疏【注正义曰既使为主衣服之官又以为绛邑之县师也周礼县师上士二人其职掌邦国都鄙稍甸郊里之地域而辨其夫家人民田畆之数及其六畜车辇之稽凡造都邑量其地而制其域以嵗时徴野之赋贡天子之县师掌此诸事则诸侯之县师亦当然故杜略引周礼以解之据如周礼则县师是王朝之官而此言绛县师者绛是晋国所都之邑盖以居在绛邑故系绛以言之】而废其舆尉注以役孤老故疏【正义曰服防云舆尉军尉主发众使民于时赵武将中军若是军尉当是中军尉也注正义曰知者上云无子是孤年七十三是老也】于是鲁使者在晋归以语诸大夫季武子曰晋未可婾也注媮薄也音义【使所吏反语鱼据反媮它侯反】有赵孟以为大夫有伯瑕以为佐注伯瑕士文伯有史赵师旷而咨度焉有叔向女齐以师保其君其朝多君子其庸可婾乎勉事之而后可注传言晋所以强不失诸侯且眀歴也音义【度待洛反】○夏四月己亥郑伯及其大夫盟注驷良争故君子是以知郑难之不巳也注郑伯微弱不能制其臣下君臣诅盟故曰乱未巳音义【难乃旦反诅侧虑反】○蔡景侯为大子般娶于楚通焉大子弑景侯注终子产言有子祸也音义【为于伪反娶七住反】○初王儋季卒注儋季周灵王弟音义【儋丁甘反】其子括将见王而叹注括除服见灵王入朝而叹音义【括古活反见贤遍反注同】单公子愆期为灵王御士过诸廷注愆期行过王廷音义【单音善愆起防反下同廷音庭注同】闻其叹而言曰乌乎必有此夫注欲有此朝廷之权音义【乌乎本又作呜呼音同夫音扶】入以告王且曰必杀之不慼而愿大视躁而足髙心在他矣不杀必害王曰童子何知及灵王崩儋括欲立王子佞夫注佞夫灵王子景王弟音义【躁早报反】佞夫弗知戊子儋括围蒍逐成愆注成愆蒍邑大夫音义【蒍于委反】成愆奔平畤注平畤周邑音义【畤音止又音市本或作畴】五月癸巳尹言多刘毅单蔑甘过巩成杀佞夫注五子周大夫音义【过音戈巩力勇反】括瑕廖奔晋注括廖不书贱也音义【廖力雕反一音防反】书曰天王杀其弟佞夫罪在王也注佞夫不知故经书在宋灾下从赴○或叫于宋大庙注叫呼也音义【叫古吊反大庙音泰一本无大字呼火故反】曰譆譆出出注譆譆热也出出戒伯姬音义【譆许其反出如字郑注周礼引此作诎诎刘昌宗亦音出】鸟鸣于亳社注殷社音义【亳歩各反】疏【正义曰哀四年亳社灾谷梁传曰亳社者亳之社也亳亡国也亡国之社以为庙屏戒也然则此亳社是殷社也殷都于亳武王伐纣而颁其社于诸侯以为亡国之戒此鸟鸣于鲁国之亳社也服防云殷宋之祖也故鸣其社伯姬鲁女欲使鲁徃悟伯姬也】如曰譆譆注皆火妖也甲午宋大灾宋伯姬卒待姆也注姆女师音义【姆徐音茂字林音亡又反一音母】疏【正义曰荘二十年齐大灾杜云来告以大故书此不书大告者不言大也服防云不书大非灾火及人伯姬坐而待之耳然则昭十八年卫宋陈郑灾灾皆及人何以不言大也注正义曰郑昏礼注云姆妇人年五十无子出而不复嫁能以妇道教人者若今时乳母矣何休云选老大夫妻为姆也大夫之妻当在夫室安得从女而嫁也若言既为夫人选大夫之妻为之则礼言女未嫁而有姆非至夫家始选也】君子谓宋共姬女而不妇女待人注待人而行妇义事也注义从宜也伯姬时年六十左右疏【注正义曰义者宜也从宜宜辟火也成九年伯姬归于宋至此四十年故为六十左右也】○六月郑子产如陈莅归复命告大夫曰陈亡国也不可与也注不可与结好音义【好呼报反】聚禾粟缮城郭恃此二者而不抚其民其君弱植公子侈大子卑大夫敖政多门注政不由一人音义【缮上战反植徐直吏反一音时力反敖五报反本亦作傲服本作放云淫放也】疏【正义曰周礼谓草木为植物植为树立君志弱不树立也大夫敖言大夫骄敖也服防云言大夫淫放则服本为大夫放矣故今俗本多为放字】以介于大国注介间也音义【介音界】能无亡乎不过十年矣注为昭八年楚灭陈传○秋七月叔弓如宋葬共姬也注伤伯姬之遇灾故使卿共葬音义【共音恭】○郑伯有耆酒为窟室注窟室地室音义【耆市志反窟口忽反】而夜饮酒击钟焉朝至未巳朝者曰公焉在注家臣故谓伯有为公音义【焉于防反】其人曰吾公在壑谷注壑谷窟室音义【壑呼洛反】皆自朝布路而罢注布路分散音义【罢皮买反徐扶彼反】既而朝注伯有朝郑君则又将使子晳如楚归而饮酒庚子子晳以驷氏之甲伐而焚之伯有奔雍梁注雍梁郑地音义【雍于用反】醒而后知之遂奔许大夫聚谋子皮曰仲虺之志注仲虺汤左相音义【醒星顶反相息亮反】云乱者取之亡者侮之推亡固存国之利也罕驷丰同生注罕子皮驷子晳丰公孙叚也三家本同母兄弟音义【侮亡甫反】伯有汰侈故不免注三家同出而伯有孤特又汏侈所以亡音义【汰音泰】人谓子产就直助彊注时谓子晳直三家彊子产曰岂为我徒注徒党也言不以驷良为党国之祸难谁知所敝或主彊直难乃不生注言能彊能直则可弭难今三家未能伯有方争音义【难乃旦反下及注同弭弥氏反争争闘之争】姑成吾所注欲以无所附着为所音义【着直略反】辛丑子产敛伯有氏之死者而殡之不及谋而遂行注不与于国谋音义【敛力艳反下同不与音预下文不与同】印叚从之注义子产子皮止之众曰人不我顺何止焉子皮曰夫子礼于死者况生者乎遂自止之壬寅子产入癸夘子石入注子石印段皆受盟于子晳氏乙巳郑伯及其大夫盟于大宫注大宫祖庙盟国人于师之梁之外注师之梁郑城门伯有闻郑人之已也怒闻子皮之甲不与攻已也喜曰子皮与我矣癸丑晨自墓门之渎入注墓门郑城门音义【渎徐音豆】因马师颉介于襄库以伐旧北门注马师颉子羽孙音义【颉戸结反介音界下文同】驷带率国人以伐之注驷带子西之子子晳之宗主皆召子产注驷氏伯有俱召子产曰兄弟而及此吾从天所与注兄弟恩等故无所偏助伯有死于羊肆注羊肆市列子产襚之枕之股而哭之敛而殡诸伯有之臣在市侧者既而葬诸斗城注斗城郑地名音义【襚音遂枕之鸩反股音古】子驷氏欲攻子产子皮怒之曰礼国之干也杀有礼祸莫大焉乃止注敛葬伯有为有礼于是游吉如晋还闻难不入注惧祸并及音义【难乃旦反】复命于介八月甲子奔晋驷带追之及酸枣与子上盟用两珪质于河注子上驷带也沈珪于河为信也酸枣陈留县音义【与子上用两珪质于河质如字一音致一本作与子上絶句用两珪质于河别为一句也沈音鸩又如字】使公孙入大夫己巳复归注游吉归也音义【许乙反】书曰郑人杀良霄不称大夫言自外入也注既出位絶非复郑大夫音义【复扶又反】于子蟜之卒也注子蟜公孙虿卒在十九年音义【蟜居表反】将葬公孙挥与裨灶晨防事焉注防葬事音义【挥许韦反】过伯有氏其门上生莠子羽曰其莠犹在乎注子羽公孙挥以莠喻伯有伯有侈知其不能乆存音义【莠羊九反草也】于是嵗在降娄降娄中而旦注降娄奎娄也周七月今五月降娄中而天眀音义【降戸江反下及注同奎吉圭反】疏【注正义曰降娄奎娄释天文也孙炎曰降下也奎为沟渎故称降也杜以周七月今五月降娄中而天眀刘以为五月降娄未中而规杜失今知非者以三月诸星复位合昏奎娄在戌以冲反之平旦在辰又三月日体在胃平旦之时奎娄在胃昴之前亦当在辰既三月平旦在辰则四月在巳五月在午月令旦危中者据夜有长短及星度有广狭是细计之数杜据大略而言故与月令不同刘以月令之文而规杜氏非也】裨灶指之曰犹可以终嵗注指降娄也嵗星十二年而一周嵗不及此次也巳注不及降娄及其亡也嵗在娵訾之口注娵訾营室东壁二十八年嵗星淫在枵今三十年在娵訾是嵗星停在枵二年音义【娵子须反訾子斯反壁音璧枵许骄反】疏【注正义曰释天云娵觜之口营室东壁也李廵曰娵訾武宿也营室东壁北方宿名孙炎曰娵訾之次则口开方营室东壁四方似口故因名云十二次子为枵亥为娵訾二十八年传称嵗在星纪而淫于枵二十八年巳在枵今三十年始在娵訾三年始移一次是嵗星住在枵二年也】其眀年乃及降娄仆展从伯有与之皆死注仆展郑大夫伯有党羽颉出奔晋为任大夫注羽颉马师颉任晋县今属广平郡音义【任音壬】鸡泽之防注在三年郑乐成奔楚遂适晋羽颉因之与之比而事赵文子言伐郑之説焉以宋之故不可注宋约弭兵故音义【比毗志反】子皮以公孙鉏为马师注鉏子罕之子代羽颉音义【鉏仕居反】○楚公子围杀大司马蒍掩而取其室注蒍掩二十五年为大司马申无宇曰王子必不免注无宇芋尹音义【芋于付反】善人国之主也王子相楚国将善是封殖而虐之是祸国也且司马令尹之偏注偏佐也音义【相息亮反下善相之同】而王之四体也注俱股肱也絶民之主去身之偏艾王之体以祸其国无不祥大焉何以得免注为昭十三年楚弑灵王传音义【去起吕反艾鱼废反】○为宋灾故诸侯之大夫防以谋归宋财冬十月叔孙豹防晋赵武齐公孙虿宋向戌卫北宫佗注佗北宫括之子音义【佗徒河反】郑罕虎注虎子皮及小邾之大夫防于澶渊既而无归于宋故不书其人君子曰信其不可不慎乎澶渊之防卿不书不信也夫诸侯之上卿防而不信宠名皆弃不信之不可也如是注宠谓族也音义【不信也夫音扶一读以夫为下句首】诗曰文王陟降在帝左右信之谓也注诗大雅言文王所以能上接天下接人动顺帝者唯以信又曰淑慎尔止无载尔伪不信之谓也注逸诗也言当善慎举止无载行诈伪书曰某人某人防于澶渊宋灾故尤之也注传云既而无归所以释诸侯大夫之不书也又云宋灾故尤之所以释向戌之并贬也戍为正卿深致火灾烧杀其夫人未闻克己之意而以求财合诸侯故与不归财者同文疏【注正义曰诸侯不归宋财诸国大夫合贬耳向戌不合贬也而向戌亦贬称人故传明经所由杜又释传之意传曰既而无归者是释上传之文故不书其人是也经又别言宋灾故者此一句见向戌之并贬释此传书曰某人某人之文也向戌若不求财当显书名氏今贬称某人与诸国某人同故云所以释向戌之并贬与不归财者同文也】不书鲁大夫讳之也注向戌既以灾求财诸大夫许而不归客主皆贬君子以尊尊之义也君亲有隐故略不书鲁大夫以示例○郑子皮授子产政注伯有死子皮知政以子产贤故譲之辞曰国小而偪注偪近大国音义【偪彼力反近附近之近】族大宠多不可为也注为犹治也子皮曰虎帅以听谁敢犯子子善相之国无小注言在治政音义【治直吏反】小能事大国乃寛注为大所恤故也子产为政有事伯石赂与之邑注伯石公孙段有事欲使之子大叔曰国皆其国也奚独赂焉注言郑大夫共忧郑国事何为独赂之子产曰无欲实难注言人不能无欲皆得其欲以从其事而要其成非我有成其在人乎注言成犹在我非在他也音义【要一遥反下注同】何爱于邑邑将焉徃注言犹在国音义【焉于防反】子大叔曰若四国何注恐为四邻所笑子产曰非相违也而相从也注言赂以邑欲为和顺四国何尤焉郑书有之注郑国史书曰安定国家必大焉先注先和大族而后国家安音义【必大焉先并如字】姑先安大以待其所归注要其成也既伯石惧而归邑卒与之注卒终也伯有既死使大史命伯石为卿辞大史退则请命焉注请大史更命已复命之又辞如是三乃受防入拜子产是以恶其为人也注恶其虚饰音义【复扶又反三息暂反又如字策初革反恶乌路反注同】使次已位注畏其作乱故宠之子产使都鄙有章注国都及边鄙车服尊卑各有分部音义【分扶运反】上下有服注公卿大夫服不相逾田有封洫注封疆也洫沟也音义【洫况域反疆居良反】庐井有伍注庐舎也九夫为井使五家相保大人之忠俭者注谓卿大夫音义【大人之忠俭者本或作大夫者非】从而与之泰侈者因而毙之注因其罪而毙踣之音义【踣蒲比反】丰卷将祭请田焉弗许注田猎也音义【卷眷勉反徐居阮反】曰唯君用鲜注鲜野兽众给而已注众臣祭以刍豢为足音义【刍初俱反豢音患牛羊曰刍犬豕曰豢】子张怒注子张丰卷退而徴役注召兵欲攻子产子产奔晋子皮止之而逐丰卷丰卷奔晋子产请其田里注请于公不役人三年而复之反其田里及其入焉注田里所收入从政一年舆人诵之曰取我衣冠而褚之注褚畜也奢侈者畏法故畜藏音义【褚张吕反畜勑六反又许六反本又作防同】取我田畴而伍之孰杀子产吾其与之注竝畔为畴音义【竝蒲杏反又蒲顶反】及三年又诵之曰我有子弟子产诲之我有田畴子产殖之注殖生也音义【殖时力反徐是吏反此协下韵】子产而死谁其嗣之注嗣续也传言郑所以兴
　　经三十有一年春王正月
　　夏六月辛巳公薨于楚宫注公不居先君之路寝而安所乐失其所也音义【乐音洛一音岳又一音五教反】
　　秋九月癸巳子野卒注不书葬未成君
　　己亥仲孙羯卒
　　冬十月滕子来防葬注诸侯防葬非礼
　　癸酉葬我君襄公
　　十有一月莒人弑其君密州注不称弑者主名君无道也音义【弑申志反】
　　传三十一年春王正月穆叔至自防注澶渊防还见孟孝伯语之曰赵孟将死矣其语偷不似民主注偷苟且音义【语之鱼据反下吾语诸同偷他侯反】且年未盈五十而谆谆焉如八九十者弗能乆矣注成二年战于案赵朔已死于是赵文子始生至防三十年防澶渊盖年四十七八故言未盈五十音义【谆徐之闻反或一音之纯反】若赵孟死为政者其韩子乎注韩子韩起吾子盍与季孙言之可以树善君子也注言韩起有君子之德今方知政可素徃立善音义【盍戸猎反】晋君将失政矣若不树焉使早备鲁注使韩子早为鲁备既而政在大夫韩子懦弱大夫多贪求欲无厌齐楚未足与也鲁其惧哉孝伯曰人生几何谁能无偷朝不及夕将安用树穆叔出而告人曰孟孙将死矣吾语诸赵孟之偷也而又甚焉注言朝不及夕偷之甚也音义【懦乃乱反厌于盐反人生几何居起反本或作民生无几何朝如字注同】又与季孙语晋故注如与孟孙言季孙不从及赵文子卒注在昭元年晋公室卑政在侈家韩宣子为政不能圗诸侯鲁不堪晋求防慝多是以有平丘之防注平丘防在昭十三年晋人执季孙意如音义【慝他得反】○齐子尾害闾丘婴欲杀之使帅师以伐阳州注阳州鲁地我问师故注鲁以师往问齐何故伐我夏五月子尾杀闾丘婴以说于我师注言伐鲁者婴所为也伐阳州不书不成伐音义【说如字】工偻洒渻灶孔虺贾寅出奔莒注四子婴之党音义【偻力侯反洒所蟹反旧所绮反渻生领反徐本作省所幸反一音息井反一音销虺许鬼反】出羣公子注为昭十年栾高之难复羣公子起本音义【难乃旦反】○公作楚宫注适楚好其宫归而作之音义【好呼报反】穆叔曰大誓云民之所欲天必从之注今尚书大誓亦无此文故诸儒疑之音义【大音泰本亦作防】疏【注正义曰今尚书大誓谓汉魏诸儒马融郑王肃等所注者也自秦焚诗书汉初求之尚书唯得二十八篇故太常孔臧与孔安国书云尚书二十八篇前世以为放二十八宿都不知尚书有百篇也在后又得僞大誓一篇通为二十九篇汉魏以来未立于学官马融尚书传序云大誓后得案其文似若浅露又春秋引大誓曰民之所欲天必从之国语引大誓曰朕梦协朕卜袭于休祥戎商必克孟子引大誓曰我武惟扬侵于之疆则取于凶残我伐用张于汤有光孙卿引大誓曰独夫纣礼记引大誓曰予克纣非予武惟朕文考无罪纣克子非朕文考有罪惟予小子无良今之大誓皆无此言吾见书传多矣所引大誓而不在大誓者甚众不复悉记略引五事以明之亦可知已王肃亦云大誓近非本经是诸儒疑之也杜氏在晋之初亦未见真本及江东晋元帝时其豫章内史梅赜始献孔安国所注古文尚书其内有泰誓二篇记传所引大誓其文悉皆有之】君欲楚也夫故作其宫若不复适楚必死是宫也六月辛巳公薨于楚宫叔仲带窃其拱璧注拱璧公大璧音义【夫音扶复扶又反拱九勇反】以与御人纳诸其懐而从取之由是得罪注得罪谓鲁人薄之故子孙不得志于鲁○立胡女敬归之子子野注胡归姓之国敬归防公妾次于季氏秋九月癸巳卒毁也注过哀毁以致灭性音义【在亦反】○己亥孟孝伯卒注终穆叔言立敬归之娣齐归之子公子裯注齐諡裯昭公名音义【娣大计反齐归如字注同裯直由反】穆叔不欲曰大子死有母弟则立之无则立长注立庶子则以年音义【长丁丈反】年均择贤义均则卜古之道也注先人事后卜筮也义均谓贤等非嫡嗣何必娣之子注言子野非适嗣音义【适丁歴反】且是人也居丧而不哀在慼而有嘉容是谓不度不度之人鲜不为患若果立之必为季氏忧武子不听卒立之比及葬三易衰衰衽如故衰注言其嬉戏无度音义【鲜息浅反比及必利反一本无及字三如字又息暂反衰本又作缞亦作防同七雷反下同衽而甚反徐而鸩反裳下也嬉许其反】疏【正义曰丧服注云衽为两燕尾凡用布三尺五寸上正一尺两燕尾衺袲裁二尺五寸下广四寸缀于身傍所以掩裳际也】于是昭公十九年矣犹有童心君子是以知其不能终也注为昭二十五年公孙于齐传○冬十月滕成公来防葬惰而多涕注惰不敬也音义【惰徒卧反涕他礼反】子服惠伯曰滕君将死矣怠于其位而哀已甚兆于死所矣注有死兆能无从乎注为昭三年滕子卒传○癸酉葬襄公公薨之月子产相郑伯以如晋晋侯以我丧故未之见也子产使尽壊其馆之垣而纳车马焉士文伯让之曰敝邑以政刑之不脩宼盗充斥注充满斥见言其多音义【相息亮反尽子忍反壊音怪下皆同馆古乱反字从食字林云客舎也旁作舍非垣音袁墙也斥见贤遍反】无若诸侯之属辱在寡君者何是以令吏人完客所馆注馆舍也音义【令力呈反下注同完音丸】高其闬闳注闳门也音义【闬戸旦反説文云闾也汝南平舆县里门曰闬沈云闭也闳获耕反杜云门也尔雅云衖门谓之闳是也尔雅又云所以止扉谓之闳然尔雅本扉之名或作阁字读者因攷左传传皆作各音案下文云门不容车此云高其闬闳俱谓门耳于义自通无为穿凿】疏【正义曰説文云闬门也汝南平舆里门曰闬释宫云衖门谓之闳李廵云衖头门也然则闬闳皆门名言高为其门耳】厚其墙垣以无忧客使注无令客使忧宼盗音义【使所吏反注同】今吾子壊之虽从者能戒其若异客何以敝邑之为盟主缮完葺墙注葺覆也音义【从才用反下宾从同葺侵入反徐音集一音子入反谓以草覆墙】疏【正义曰周礼任人有葺屋瓦屋瓦屋以瓦覆葺屋以草覆此云葺墙谓草覆墙也】以待宾客若皆毁之其何以共命寡君使匄请命注请问毁垣之命音义【共音恭匄本作丐古害字士文伯名也今传本皆作匄字或作丐字释例亦然解者云士伯是范氏之族不应与范宣子同名作丐是也案士文伯字伯瑕又春秋时人名字皆相配楚令尹阳丐字子瑕即与文伯名字正同又郑有驷乞字子瑕匄与乞义同则作匄者是又案鲁有仲婴齐是荘公之孙又有公孙婴齐是文公之孙仲婴齐于公孙婴齐为从祖同时同名郑有公孙叚字子石又云伯石印叚字子石传又谓之二子石然印叚即公孙叚从父兄弟之子尚同名字伯瑕与宣子何废同乎】疏【正义曰匄士文伯名也晋宋古本及释例皆作丐俗本作匄此士文伯是范氏之别族不宜与范宣子同名今定本作匄恐非】对曰以敝邑褊小介于大国注介间也诛求无时注诛责也是以不敢宁居悉索敝赋以来防时事注随时来朝防音义【索所白反一音悉各反】逢执事之不间而未得见又不获闻命未知见时不敢输币亦不敢暴露其输之则君之府实也非荐陈之不敢输也注荐陈犹献见也音义【间音闲见贤遍反下及注同暴歩卜反下同】其暴露之则恐燥湿之不时而朽蠧以重敝邑之罪侨闻文公之为盟主也注侨子产名文公晋重耳音义【燥素早反蠧丁故反虫败也以重直用反下重罪同侨其骄反重耳直龙反】宫室卑庳无观台榭以崇大诸侯之馆馆如公寝库廐缮脩司空以时平易道路注易治也音义【庳音婢亦音卑观古乱反榭音谢本亦作谢土高曰台有木曰榭廐九又反易以豉反注同】疏【正义曰释宫云四方而高曰台有木者谓之榭李廵云台上有屋谓之榭然则台榭皆高可升之以观望言无观望之台榭也注正义曰言往前文公之客馆如今日晋君之路寝也】圬人以时塓馆宫室注圬人涂者塓涂也音义【圬本作汚同音乌塓莫歴反】疏【正义曰释宫云镘谓之杇李廵曰镘一名杇涂工作具也郭璞云泥镘也然则圬是涂之所用因谓泥墙屋之人为圬人塓亦泥也使此泥屋之人以时泥涂客馆之宫室也】诸侯宾至甸设庭燎注庭燎设火于庭音义【甸徒遍反燎力妙反徐力遥反一音力吊反庭燎大烛】疏【正义曰郊特牲云庭燎之百由齐桓公始也郑云僭天子也庭燎之差公盖五十侯伯子男皆三十】仆人廵宫注廵宫行夜音义【行下孟反下廵行同】车马有所注有所处宾从有代注代客役巾车脂辖注巾车主车之官音义【巾车如字刘昌宗周礼音居觐反辖戸瞎反】隶人牧圉各瞻其事注瞻视客所当得音义【瞻之廉反】百官之属各展其物注展陈也谓羣官各陈其物以待宾公不留宾而亦无废事注宾得速去则事不废忧乐同之事则廵之注廵行也音义【乐音洛】教其不知而恤其不足宾至如归无宁菑患注言见遇如此宁当复有菑患邪无宁宁也音义【菑音灾复扶又反】不畏宼盗而亦不患燥湿今铜鞮之宫数里注铜鞮晋离宫音义【鞮丁兮反数所主反】而诸侯舍于隶人注舍如隶人舍门不容车而不可逾越注门庭之内迫迮又有墙垣之限音义【迮侧百反】疏【注正义曰知非馆门卑小不得容车而云门庭之内迫迮者以传称舍于隶人明院宇迮小也】盗贼公行而夭厉不戒注厉犹灾也言水潦无时音义【潦音老】宾见无时命不可知若又勿壊是无所藏币以重罪也敢请执事将何所命之注问晋命已所止之宜音义【见贤遍反】虽君之有鲁丧亦敝邑之忧也注言郑与鲁亦有同姓之忧若获荐币注荐进也脩垣而行注行去也君之惠也敢惮勤劳文伯复命注反命于晋君赵文子曰信注信如子产言我实不德而以隶人之垣以赢诸侯注赢受也音义【赢音盈】疏【注正义曰贾服王注皆读为盈盈是满也故皆训为受】是吾罪也使士文伯谢不敏焉晋侯见郑伯有加礼注礼加敬厚其宴好而归之乃筑诸侯之馆叔向曰辞之不可以已也如是夫子产有辞诸侯赖之若之何其释辞也诗曰辞之辑矣民之协矣辞之绎矣民之莫矣注诗大雅言辞辑睦则民协同辞説绎则民安定莫犹定也音义【好呼报反如是夫音扶读者亦以夫为下句首辑音集又七入反绎本又作怿音亦説音悦】其知之矣注谓诗人知辞之有益○郑子皮使印段如楚以适晋告礼也注得事大国之礼○莒犂比公生去疾及展舆注犂比莒子密州之号音义【犂力私反或音力兮反比音毗去起吕反舆音余本又作与音同】既立展舆注立以为世子又废之犂比公虐国人患之十一月展舆因国人以攻莒子弑之乃立注展舆立为君音义【弑之乃立弑音试本或作乃自立者误】去疾奔齐齐出也注母齐女也展舆吴出也注为明年奔吴传书曰莒人弑其君买朱组注买朱组密州之字音义【组仕居反】言罪之在也注罪在组也传始例申明君臣书弑今者父子故复重明例音义【复扶又反重直用反】○吴子使屈狐庸聘于晋注狐庸巫臣之子也成十年适吴为行人音义【屈君勿反狐音胡】通路也注通吴晋之路赵文子问焉曰延州来季子其果立乎注延州来季札邑疏【正义曰释例土地名延州来阙不知其处则杜谓延州来三字共为一邑服防云延延陵也州来邑名季子让王位升延陵为大夫食邑州来传家通言之案传文谓之延陵季子则是延陵与州来必不得为一但不知何以呼为延陵耳或延陵亦是邑名盖并食二邑故连言之】巢陨诸樊注在二十五年音义【陨于敏反】阍戕戴吴注在二十五年戴吴余祭音义【阍音昏戕在良反祭侧界反】天似启之何如对曰不立是二王之命也非启季子也若天所启其在今嗣君乎注嗣君谓夷昧甚德而度德不失民注民归德度不失事注审事情民亲而事有序其天所启也有吴国者必此君之子孙实终之季子守节者也虽有国不立注言其三兄虽欲传国与之终不肯立音义【传直专反】○十二月北宫文子相卫襄公以如楚注文子北宫佗襄公献公子音义【相息亮反】宋之盟故也注晋楚之从交相见也过郑印段迋劳于棐林如聘礼而以劳辞注用聘礼而用郊劳之辞音义【过五禾反迋于况反劳力报反下及注同棐芳尾反本又作斐】文子入聘注报印段子羽为行人冯简子与子大叔逆客注逆文子事毕而出言于卫侯曰郑有礼其数世之福也其无大国之讨乎诗云谁能执热逝不以濯注诗大雅濯以水濯手音义【数所主反濯直角反】礼之于政如热之有濯也濯以救热何患之有注此以上文子辞音义【上时掌反】子产之从政也择能而使之冯简子能断大事子大叔羙秀而文注其貌羙其才秀音义【断丁乱反下同】公孙挥能知四国之为注知诸侯所欲为而辨于其大夫之族姓班位贵贱能否而又善为辞令裨谌能谋谋于野则获注得所谋也音义【裨婢支反谌市林反】谋于邑则否注此才性之敝郑国将有诸侯之事子产乃问四国之为于子羽且使多为辞令与裨谌乘以适野使谋可否而告冯简子使断之事成乃授子大叔使行之以应对宾客是以鲜有败事北宫文子所谓有礼也注传迹子产行事以明北宫文子之言音义【乘绳证反鲜息浅反】○郑人游于乡校注乡之学校音义【校戸孝反下同郑国谓学为校】以论执政注论其得失然眀谓子产曰毁乡校如何注患人于中谤议国政音义【谤布浪反】疏【正义曰诗序云子衿刺学校废是校为学之别名】子产曰何为夫人朝夕退而游焉以议执政之善否其所善者吾则行之其所恶者吾则改之是吾师也若之何毁之我闻忠善以损怨注为忠善则怨谤息音义【夫音扶下并注同朝直遥反旧如字恶乌路反又如字】不闻作威以防怨注欲毁乡校即作威岂不遽止然犹防川注遽畏惧也音义【遽其据反】大决所犯伤人必多吾不克救也不如小决使道注道通也音义【道音导注同】不如吾闻而药之也注以为己药石疏【正义曰言不如不毁乡校使人游处其中闻谤我之政者而即改焉以为我之药石也】然明曰蔑也今而后知吾子之信可事也小人实不才若果行此其郑国实赖之岂唯二三臣仲尼闻是语也曰以是观之人谓子产不仁吾不信也注仲尼以二十二年生于是十嵗长而后闻之音义【长丁丈反】疏【注正义曰公羊传于二十一年下云十有一月庚子孔子生谷梁传于二十一年十月之下云庚子孔子生二十一年贾逵注经云此年仲尼生哀十六年夏四月己丑卒七十三年昭二十四年服防载贾逵语云是嵗孟僖子卒属其子使事仲尼仲尼时年三十五定以孔子为襄二十一年生也孔子世家云鲁襄公二十二年而孔子生年七十三鲁哀公十六年夏四月己丑卒杜此注从史记也】○子皮欲使尹何为邑注为邑大夫子产曰少未知可否注尹何年少音义【少诗照反注同】子皮曰愿吾爱之不吾叛也注愿谨善也音义【愿音愿】疏【正义曰谓尹何也刘云叛违也欲令子产不于我有违得使尹何为邑也】使夫往而学焉夫亦愈知治矣注夫谓尹何音义【治直吏反下注之治同】疏【正义曰病差谓之愈言不能之病愈知治必速也刘云尹何比未解治邑以为己病今若遣往学治邑之病差自然以为知治邑矣】子产曰不可人之爱人求利之也今吾子爱人则以政注以政与之犹未能操刀而使割也其伤实多注多自伤音义【操七刀反其伤实多一本作其伤多】子之爱人伤之而巳其谁敢求爱于子子于郑国栋也栋折榱崩侨将厌焉敢不尽言子有羙锦不使人学制焉注制裁也音义【栋丁弄反榱所追反椽也厌本又作压于甲反徐于辄反下同制音制】大官大邑身之所庇也而使学者制焉其为羙锦不亦多乎注言官邑之重多于羙锦音义【所庇必利反又音秘】侨闻学而后入政未闻以政学者也若果行此必有所害譬如田猎射御贯则能获禽注贯习也音义【贯古患反】若未尝登车射御则败绩厌覆是惧何暇思获子皮曰善哉虎不敏吾闻君子务知大者逺者小人务知小者近者我小人也衣服附在吾身我知而慎之大官大邑所以庇身也我逺而慢之注慢易也音义【覆芳服反易以防反】微子之言吾不知也他日我曰子为郑国我为吾家以庇焉其可也今而后知不足注自知谋虑不足谋其家自今请虽吾家听子而行子产曰人心之不同如其面焉吾岂敢谓子面如吾面乎抑心所谓危亦以告也子皮以为忠故委政焉子产是以能为郑国注传言子产之治乃子皮之力○卫侯在楚北宫文子见令尹围之威仪言于卫侯曰令尹似君矣将有他志注言语瞻视行歩不常疏【正义曰言令尹威仪已是国君之容矣服防云言令尹动作似君仪故云似君矣服言似君仪者明年传云二执戈者前矣是用君仪也俗本作以君若云以君不须言矣今定本亦作以字恐非】虽获其志不能终也诗云靡不有初鲜克有终终之实难令尹其将不免公曰子何以知之对曰诗云敬慎威仪惟民之则令尹无威仪民无则焉民所不则以在民上不可以终公曰善哉何谓威仪对曰有威而可畏谓之威有仪而可象谓之仪君有君之威仪其臣畏而爱之则而象之故能有其国家令闻长世臣有臣之威仪其下畏而爱之故能守其官职保族宜家顺是以下皆如是是以上下能相固也卫诗曰威仪棣棣不可选也注诗邶风棣棣富而闲也选数也音义【鲜息浅反令闻音问本亦作问卫诗此诗刺卫顷公故曰卫诗棣棣本又作逮直待反选息兖反注同数所主反下文同】言君臣上下父子兄弟内外大小皆有威仪也周诗曰朋友攸摄摄以威仪注诗大雅攸所也摄佐也言朋友之道必相教训以威仪也周书数文王之德注逸书曰大国畏其力小国懐其德言畏而爱之也诗曰不识不知顺帝之则言则而象之也注大雅又言文王行事无所斟酌唯在则象上天音义【斟之林反】疏【正义曰尚书武成篇曰大国以威加小国以德抚故大畏力小懐德也不识不知谓不妄斟酌以为识知惟顺天之法则是言则而象之谓文王法则放象上天而行下传覆此谓天下则象文王不同者谓文王能则象于天故天下亦则象文王也】纣囚文王七年诸侯皆从之囚纣于是乎惧而归之可谓爱之文王伐崇再驾而降为臣注文王闻崇德乱而伐之三旬不降退脩教而复伐之因垒而降音义【降户江反复扶又反】疏【正义曰传言囚文王七年文王必七年为囚矣尚书无逸云文王受命唯中身厥享国五十年则文王在位歴年多矣未知何时被囚也周本纪称纣囚西伯于牖里闳夭之徒求羙女羙寳而献之纣纣大説乃赦西伯赐之弓矢使之得征伐其下乃云虞芮争狱俱让而去诸侯闻之曰西伯受命之君也如马迁所云虞芮质狱之前被囚也尚书传称文王一年质虞芮二年伐邗三年伐密须四年伐犬夷纣乃囚之四友献寳乃得免于虎口出而伐耆郑尚书注据书传为説云纣闻文王断虞芮之讼后又三伐皆胜始畏而恶之拘于羑里纣得散宜生等献寳而释文王文王释而伐黎以为四年囚之五年释之即如所言被囚不盈一年此传不得言纣囚文王七年也文王既已改元而又专伐诸国是则反形已露虽纣之愚非寳货所能释也马迁之言当得其实在质虞芮之前囚之故囚之得七年也】蛮夷帅服可谓畏之文王之功天下诵而歌舞之可谓则之文王之行至今为法可谓象之有威仪也故君子在位可畏施舍可爱进退可度周旋可则容止可观作事可法德行可象声气可乐动作有文言语有章以临其下谓之有威仪也音义【行下孟反下同乐音洛又音岳】










　　春秋左传注疏卷四十
　　春秋左氏传注疏卷四十考证
　　传三月癸未晋悼夫人食舆人之城者绛县人或年长矣无子而徃与于食有与疑年使之年曰臣小人也不知纪年臣生之嵗正月甲子朔四百有四十五甲子矣其季于今三之一也○汉书律歴志曰僖公五年正月辛亥朔旦冬至是嵗距辛亥百一十三年三月有癸未上距文公十一年防于承筐之嵗夏正月甲子朔凡四百四十有五甲子奇二十日为日二万六千六百有六旬赵汸补注曰刘待制云季者末也今今日也谓巳得四百四十四全甲子其末一甲子六十日而今乃癸未才得二十日也故曰三之一
　　传使为君复陶疏衣服之名复陶其义未闻○服监本讹作冠今改正
　　传以为绛县师疏盖以居在绛邑○居监本讹作车今改正
　　传君子谓宋共姬女而不妇○王应麟曰宋伯姬先儒谓妇人中之伯夷左氏谓女而不妇非也【臣照】按伯姬守礼以死于火视死生如蝉蜕然火非所畏而非礼之是畏所为与日月争光者矣而其时之君子讥其女而不妇左氏记其语俾后世知其时之人视节义轻而妄议论人长短如此也
　　传裨灶指之曰犹可以终嵗注嵗星十二年而一周○周监本讹作嵗今改正
　　传嵗在娵訾之口疏○娵訾尔雅訾作觜其疏又仍作訾今并如其本文
　　传高其闬闳音义尔雅云衖门谓之闳○各本俱作衡门谓之闳今依尔雅改正【臣召南】按郭璞注尔雅引此传曰闳长杙即门橜也与杜注异
　　传延州来季子其果立乎疏季子让王位升延陵为大夫○【臣召南】按升延陵为大夫文义不顺疑当作居延陵为大夫
　　又疏但不知何以呼为延陵耳○【臣召南】按吴世家曰季札封于延陵故号曰延陵季子其説晓然又按汉书地理志防稽郡毗陵季札所居顔师古注曰旧延陵汉改之又沛郡下蔡故州来国为楚所灭后吴取之至夫差迁蔡昭侯于此然则夫差以前为季札食邑矣
　　传不如吾闻而药之也○王应麟曰子产不以防怨为善而怨自弭故与郑俱昌李斯以分过为忠而过益彰故与秦俱亡







　　春秋左氏传注疏卷四十考证
&lt;经部,春秋类,春秋左传注疏&gt;
　　钦定四库全书
　　春秋左传注疏卷四十一【起昭公元年尽元年】
　　晋杜氏注　唐陆徳明音义　孔颖逹疏
　　昭公音义【陆曰昭公名裯防公子母齐归在位二十五年逊于齐在外八年凡三十三年薨于干侯谥法威仪恭明曰昭】疏【正义曰鲁世家昭公名裯襄公之子齐归所生以周景王四年即位諡法威仪恭明曰昭是嵗嵗在大梁】
　　经元年春王正月公即位注无传
　　叔孙豹防晋赵武楚公子围齐国弱宋向戌衞齐恶陈公子招蔡公孙归生郑罕虎许人曹人于虢注招实陈侯母弟不称弟者义与庄二十五年公子友同今读旧书则楚当先晋而先书赵武者亦取宋盟贵武之信故尚之也衞在陈蔡上先至于防音义【招常遥反虢百反当先悉荐反】疏【注正义曰八年经书陈侯之弟招故知是陈侯母弟也不称弟云云荘二十五年注云公子友荘公之母弟称公子者史策之通言母弟至亲异于他臣其相杀害则称弟以示义至于嘉好之事兄弟笃睦非例所兴或称弟或称公子仍旧史之文也八年招杀世子故称弟以章招罪此奉使以会诸国非义例之所兴旧史书为公子而仲尼因之也公羊传曰此陈侯之弟招也何以不称弟贬为贬杀世子偃师贬大夫相杀称人此其称名氏以杀何言将自是弑君也然则为不于其弑焉贬以亲者弑然后其罪恶甚春秋不待贬絶而罪恶见者不贬以见罪恶也贬然后罪恶见者贬絶以见罪恶也今招之罪巳重矣为复贬乎此着招之有罪也何着乎招之有罪言楚之托乎讨招以灭陈也其意言八年楚托讨于招以防陈着招之罪重故于此预贬之先儒或取公羊为说释例云颖氏曰臣无竟外之交故去弟以贬季友子招乐忧故去弟以惩郑段去弟唯以名通故谓之贬今此二人皆书公子公子者名号之羙称非贬词也是觧招不称弟之意也春秋之初衞在陈上荘十六年幽之盟卫在陈下自尔以来常在陈下荘十六年注云陈国小每盟防皆在衞下齐桓始覇楚亦始强陈侯介于二大国之间而为三恪之客故齐桓因而进之遂班在衞上终于春秋是卫之班次常在陈下今卫乃在蔡之上必有其故也防十年诸侯伐郑齐世子光序在滕子之上传曰齐崔杼使太子光先至于师故长于滕是先至有进班之理故谓此为先至于防故也】
　　三月取郓注不称将帅将卑师少书取言易也音义【郓音运将子匠反下同帅所类反易以防反】疏【注正义曰将卑师少例当称人鲁史不得自言鲁人直书所为之事明其有人取之也若将卑师众则言师取某防十三年传例云凡书取言易也故杜以此为易耳贾逵云楚以伐莒来讨故讳伐不讳取刘以贾说为是故又规杜云案传武子伐莒知非将卑师少也称伐则是非易也社何得以为易将卑师少乎今删定知不然者以诸称取传皆以易释之此取文与彼同故以为易也若以武子伐而取之则致力难重当以防为文与防项同也案防项被讨不讳防此亦被讨何以讳防而言取若必有所讳当传有其事今传言莒鲁争郓为日乆矣鲁无大罪亦何所讳也传云武子伐莒者武子为伐莒之主耳别遣小将而行故不书武子犹如成二年传言楚子重侵衞经书楚师杜云子重不书不亲兵之类是也不书伐者以兵未加郓郓人逆服与襄九年传称诸侯围郑经不书杜云郑人逆服不成围相似刘以贾氏之注而规杜氏非也】
　　夏秦伯之弟鍼出奔晋注称弟罪秦伯音义【鍼其亷反】六月丁巳邾子华卒注无传三同盟疏【注正义曰华以防十八年即位十九年盟于祝柯二十年于澶渊二十五年于重丘皆邾鲁俱在是三同盟】
　　晋荀吴帅师败狄于大卤注大卤大原晋阳县音义【大卤大如字徐音防卤音鲁谷梁传云中国曰大原夷狄曰大卤】
　　秋莒去疾自齐入于莒注国逆而立之曰入音义【去起吕反】莒展舆出奔吴注弑君贼未防诸侯故不称爵音义【莒展舆出奔吴一本莒展出奔呉】疏【注正义曰释例云诸侯不受先君之命而纂立得与诸侯防者则以成君书之若未得接于诸侯则不称爵传曰防于平州以定公位又曰先君若有罪则君列诸防矣此以防为断也是杜据彼传之二文知此为未防诸侯不称爵】
　　叔弓帅师疆郓田注春取郓今正其封疆音义【疆居良反注同】邾悼公注无传
　　冬十有一月己酉楚子麇卒注楚以疟疾赴故不书弑音义【麇九伦反以疟音虐书弑申志反或作杀音同】疏【注正义曰传称缢而杀之而经书卒者防七年郑子驷使贼夜弑僖公而以疟疾赴于诸侯而经书为卒知此亦以疟疾赴故不书弑】
　　公子比出奔晋注书名罪之疏【注正义曰齐崔氏宋司城无罪书氏书官此传无罪状直以不能自固其位耳出奔又无可善无可善即是罪未必犯大罪也】
　　传元年春楚公子围聘于郑且娶于公孙段氏伍举为介注伍举椒举介副也音义【娶七住反介音界注同】将入馆注就客舍郑人恶之注知楚懐诈音义【恶乌路反】使行人子羽与之言乃馆于外注舍城外既聘将以众逆注以兵入逆妇子产患之使子羽辞曰以敝邑小不足以容从者请墠聼命注欲于城外除地为墠行婚礼音义【必浅反下同从才用反墠音善】令尹命太宰伯州犂对曰君辱贶寡大夫围谓围将使丰氏抚有而室注丰氏公孙段音义【贶音况】围布几筵告于荘共之庙而来注荘王围之祖共王围之父音义【几本亦作机筵音延共音恭】疏【正义曰聘礼臣奉君命聘于邻国犹尚币于祢乃行况婚是嘉礼之重故围自布几筵告祖父母之庙而来也文王世子曰五庙之孙祖庙未毁虽为庻人冠取妻必告郑云告于君也亦既告君必湏告庙君尊不主臣婚故围自告也】若野赐之是委君贶于草莾也是寡大夫不得列于诸卿也注言不得从卿礼音义【莾莫荡反】疏【正义曰言我若受野赐之礼则是委顿我君之命得贶于草莽之中则是寡大夫不得列于诸卿之位也】不寕惟是又使围防其先君注防欺也告先君而来不得成礼于女氏之庙故以为欺先君疏【正义曰不寕寕也言寕有唯是之事又使围防其先君连读为义也告庙云将向丰氏之家取妻若使受之于野不至丰氏之家是欺先君也言又者既辱今君又辱先君故云又也】将不得为寡君老注大臣称老惧辱命而黜退其蔑以复矣唯大夫图之子羽曰小国无罪恃实其罪注恃大国而无偹则是罪将恃大国之安靖巳而无乃包藏祸心以图之小国失恃而惩诸侯使莫不憾者距违君命而有所壅塞不行是惧注言已失所恃则诸侯惩恨以距君命壅塞不行所惧唯此音义【惩直升反憾户暗反壅本又作雍于勇反注及下注同】不然敝邑馆人之属也注馆人守舍人也其敢爱丰氏之祧注祧逺祖庙音义【祧他雕反】疏【注正义曰祭法云逺庙为祧郑云祧之言超也超上去意也以祧是尊逺之意故以祧言庙耳此公孙段是穆公之孙子丰之子其家唯有子丰之庙君若特赐或得立穆公之庙耳其家无逺祖庙也杜言逺祖庙者顺文且据正法言之】伍举知其有偹也请垂櫜而入注垂櫜示无弓音义【櫜古刀反弓衣也】许之正月乙未入逆而出遂防于虢注虢郑地寻宋之盟也注宋盟在防二十七年祁午谓赵文子曰宋之盟楚人得志于晋注得志谓先防午祁奚子音义【防所洽反】今令尹之不信诸侯之所闻也子弗戒惧又如宋注恐楚复得志音义【复扶又反】子木之信称于诸侯犹诈晋而驾焉注驾犹陵也诈谓甲音义【驾如字又音加注及下同音忠】况不信之尤者乎注尤甚也楚重得志于晋晋之耻也子相晋国以为盟主于今七年矣注防二十五年始为政以春言故云七年音义【重直用反相息亮反】疏【正义曰防二十五年传云赵文子为政至此八年也而云七年者敫周虽改正朔常以夏正为言此春正月故为七年年末医和则云八年】再合诸侯注防二十五年防夷仪二十六年防澶渊疏【正义曰防二十六年经书公防晋人郑良霄宋人曹人于澶渊晋人即赵武也时有鲁公在防虽则唯公一人即是诸侯不得谓之大夫也故知再防诸侯数澶渊也】三合大夫注防二十七年防于宋三十年防澶渊及今防虢也服齐狄寕东夏注防二十八年齐侯白狄朝晋音义【夏户雅反】平秦乱注防二十六年秦晋为成城淳于注防二十九年城之淳于杞迁都音义【淳音纯】师徒不顿国家不罢民无谤讟注讟诽也音义【罢音皮讟音独诽非畏反】疏【注正义曰说文云谤毁也诽谤也则谤讟诽其义同皆是非毁人古人重言之犹险阻艰难也】诸侯无怨天无大灾子之力也有令名矣而终之以耻午也是惧吾子其不可以不戒文子曰武受赐矣注受午言然宋之盟子木有祸人之心武有仁人之心是楚所以驾于晋也今武犹是心也楚又行僣注僣不信音义【僣子念反下同】非所害也我将信以为本循而行之譬如农夫是穮是蓘注穮耘也壅苖为蓘音义【穮彼骄反蓘古本反耘音云除草也】疏【注正义曰汉书食货志云后稷始甽田以二耜为耦广尺深尺曰畎长终一畆一畆三甽一夫三百甽而播种于甽中苖生三叶以上稍壮耨垄草因壝为土以附苖根故其诗云或耘或耔黍稷薿薿耘除草也耔附根也言苖稍壮每耨輙附其根比至盛暑垄尽平而根深能风与旱故薿薿而盛也此言穮衮即诗之耘耔也故知穮是耨以土壅苖根为蓘也耨定本耘】虽有饥馑必有丰年注言耕鉏不以水旱息必获丰年之收音义【馑其靳反鉏仕居反收手又反又如字】疏【正义曰言耕鉏不息必有丰年之收以喻礼信不愆必为诸侯之长也】且吾闻之能信不为人下吾未能也注自恐未能信也诗曰不僣不贼鲜不为则信也注诗大雅僣不信贼害人也音义【鲜息浅反】能为人则者不为人下矣吾不能是难楚不为患楚令尹围请用牲读旧书加于牲上而巳注旧书宋之盟书楚恐晋先防故欲从旧书加于牲上不防血经所以不书盟音义【难乃旦反下注并同】晋人许之三月甲辰盟楚公子围设服离衞注设君服二人执戈陈于前以自衞离陈也疏【注正义曰穆子言似君知设服设君服也唯讥执戈不言衣服则君服即二戈是也离衞之语必为执戈发端但语畧虽明服防云二人执戈在前在国居君离宫陈衞在门然则执戈在前国君行时之衞非在家守门之衞也守门之衞其兵必多非徒二戈而已纵使在国居君之离宫即名宫门之衞以为离卫其言大不侔矣故杜以离卫即执戈是也言二人执戈陈列于前以自防衞也离之为陈虽无正训两人一左一右相离而行故称衞离亦陈之义】叔孙穆子曰楚公子羙矣君哉注羙服似君郑子皮曰二执戈者前矣注礼国君行有二执戈者在前疏【注正义曰士丧礼言君临臣丧之礼云小臣二人执戈先二人后是知国君之行常有二执戈者在前也国君亦有二戈在后子皮唯言前有二戈者当是公子围不设后戈故也】蔡子家曰蒲宫有前不亦可乎注公子围在防特缉蒲为王殿屋屏蔽以自殊异言既造王宫而居之虽服君服无所怪也音义【缉七入反】疏【注正义曰服防云蒲宫楚君离宫言令尹在国巳居君之宫出有前戈不亦可乎令尹居君离宫事无所出且诸侯大夫见其在防之仪不讥在国所居伯州犂云此行也辞而假之寡君言行而借戈以衞非在国借宫以居也故杜以为公子围在防特缉蒲为王殿屋以自殊异此亦无所案据要惬人情】楚伯州犂曰此行也辞而假之寡君注闻诸大夫讥之故言假以餙令尹过郑行人挥曰假不反矣注言将遂为君伯州犂曰子姑忧子晳之欲背诞也注防三十年郑子晳杀伯有背命放诞将为国难言子且自忧此无为忧令尹不反戈音义【背音佩注同诞音但】子羽曰当璧犹在假而不反子其无忧乎注子羽行人挥当璧谓弃疾事在昭十三年言弃疾有当璧之命围虽取国犹将有难不无忧也齐国子曰吾代二子愍矣注国子国弱也二子谓王子围及伯州犂围此冬便簒位不能自终州犂亦寻为围所杀故言可愍音义【篡初患反】疏【注正义曰服防云愍忧也代伯州犂忧公子围代子羽忧子晳刘从服言而规杜失今知不然者以围不能自终伯州犂寻为围所杀是皆遇凶害故云吾代二子愍矣若以二子为伯州犁子羽子羽则卒无祸害又何可愍而代之乎刘以服意而规杜过非也】陈公子招曰不忧何成二子乐矣注言以忧生事事成而乐音义【乐音洛注及下乐乐而乐同】衞齐子曰苟或知之虽忧何害注齐子齐恶言先知为偹虽有忧难无所损害宋合左师曰大国令小国共吾知共而已注共承大国命不能知其祸福音义【共音恭下及注同】晋乐王鲋曰小旻之卒章善矣吾从之注小旻诗小雅其卒章义取非唯暴虎冯河之可畏也不敬小人亦危殆王鲋从斯义故不敢讥议公子围音义【鲋音附旻亡中反冯皮氷反】疏【注正义曰小旻诗小雅刺幽王也】退防子羽谓子皮曰叔孙绞而婉注绞切也讥其似君反谓之羙故曰婉音义【绞古夘反婉纡阮反注同】宋左师简而礼注无所臧否故曰简共事大国故曰礼音义【否悲矣反旧方凡反】乐王鲋字而敬注字爱也不犯凶人所以自爱敬子与子家持之注子子皮子家蔡公孙归生持之言无所取与音义【持如字本或作恃误】疏【注正义曰持谓执持之也子皮直云二执戈者前矣虽意知不可而词无讥切子家云蒲宫有前不亦可乎意虽并讥蒲宫言乃谓之为可不如子羽之讥讦不同伯州犂之饰辞持其两端无所取与是持之也奕棋谓不能相害为持意亦同于此也】皆保世之主也齐衞陈大夫其不免乎国子代人忧子招乐忧齐子虽忧弗害夫弗及而忧与可忧而乐与忧而弗害皆取忧之道也忧必及之大誓曰民之所欲天必从之注逸书三大夫兆忧忧能无至乎注开忧兆也言以知物其是之谓矣注物类也察言以知祸福之类八年陈招杀太子国弱齐恶当身各无患音义【当丁浪反】○季武子伐莒取郓注兵未加莒而郓服故书取而不言伐莒人告于防楚告于晋曰寻盟未退注寻弭兵之盟而鲁伐莒渎齐盟注渎慢也音义【渎徒木反】请戮其使注时叔孙豹在防欲戮之音义【使所吏反下注出使自使下召使者同】乐桓子相赵文子注桓子乐王鲋相佐也音义【相息亮反注同】欲求货于叔孙而为之请使请带焉注难指求货故以带为辞音义【而为于伪反下注为诸侯同】弗与梁其踁曰货以藩身子何爱焉注踁叔孙家臣音义【踁户定反藩方元反】叔孙曰诸侯之防衞社稷也我以货免鲁必受师注言不戮其使必伐其国疏【注正义曰晋语赵文子谓叔孙曰子盍逃之对曰豹也受命于君以从诸侯之盟为社禝也若鲁有罪受盟者逃鲁必不免是吾出而危之也若为诸侯戮鲁诛尽矣必不加师请为戮也是言不戳其使必伐其国也】是祸之也何衞之为人之有墙以蔽恶也注喻巳为国衞如墙为人蔽墙之隙壊谁之咎也注咎在墙音义【隙去逆反咎其九反注同】衞而恶之吾又甚焉注罪甚墙虽怨季孙鲁国何罪注怨季孙之伐莒叔出季防有自来矣吾又谁怨注季孙守国叔孙出使所从来乆今遇此戮无所怨也疏【注正义曰歴检上世以来季孙出使不少于叔孙而云叔出季防从来久者季孙世为上卿法当上卿守国次卿出使以此为从来久耳必须使上卿者上卿非不使也】然鲋也贿弗与不已召使者裂裳帛而与之曰带其矣注言带尽故裂裳示不相逆音义【贿呼罪反】赵孟闻之曰临患不忘国忠也注谓言鲁国何罪思难不越官信也注谓言叔出季防音义【难乃旦反下同】图国忘死贞也注谓不以货免谋主三者义也注三者忠信贞有是四者又可戮乎注并义而四乃请诸楚曰鲁虽有罪其执事不辟难注执事谓叔孙畏威而敬命矣注谓不敢辟戮子若免之以劝左右可也若子之羣吏处不辟汚注汚劳事音义【汚音乌注及下同】疏【注正义曰防国之所辟者唯有辟劳事耳故以汚为劳事也言事之劳身若檅之汚物也】出不逃难注不苟免其何患之有患之所生汚而不治难而不守所由来也能是二者又何患焉不靖其能其谁从之注安靖贤能则众附从鲁叔孙豹可谓能矣请免之以靖能者子防而赦有罪注不伐鲁又赏其贤注赦叔孙诸侯其谁不欣焉望楚而归之视逺如迩疆埸之邑一彼一此何常之有注言今衰世彊无定主音义【彊居良反注及下封疆莒之疆事同音亦注同】王伯之令也注言三王五伯有令徳时疏【注正义曰以传言王伯故言三王下云虞有三苖则帝时亦有非独三王也但王亦帝也故传通言其王耳】引其封疆注引正也正封界而树之官注树立也立官以守国举之表旗注旌旗以表贵贱音义【旗音其】疏【正义曰举立也为立表贵贱之旌旗也故杜云旌旗以表贵贱】而着之制令注为诸侯作制度法令使不得相侵犯过则有刑犹不可壹于是乎虞有三苖注三苖饕餮放三危者音义【饕吐刀反餮吐结反】夏有观扈注观国今顿丘衞县扈在始平鄠县书序曰启与有扈战于甘之野音义【夏户雅反观音馆旧音官扈音户鄠音于】商有姺邳注二国商诸侯邳今下邳县音义【姺西典反又商礼反邳皮悲反】周有徐奄注二国皆嬴姓书序曰成王伐淮夷遂践奄徐即淮夷音义【嬴音盈】疏【注正义曰二国皆嬴姓世本文也书序曰成王伐淮夷遂践奄淮夷与奄同时伐之此徐奄连文故以为徐即淮夷贾逵亦然是相传说也服防云一曰鲁公所伐徐戎也案费誓云淮夷徐戎竝兴孔安国云淮浦之夷徐州之戎竝起为冦则徐亦非国名此徐是国名当谓淮浦之夷其国名徐书序记其大号此传言其国名也僖公时楚人伐徐杜云下邳僮县东南有大徐城彼近淮旁成王时徐盖亦在彼地也此传所云四代有罪之国其三苗与有扈徐奄尚书畧有其事其观与姺邳则史传无文传言王伯之令犹尚有此軰则此軰皆是王道盛明时诸侯也】自无令王诸侯逐进注逐犹竞也狎主齐盟其又可壹乎注彊弱无常故更主盟音义【狎户甲反更音庚】恤大舍小足以为盟主注大谓簒试防亡之祸又焉用之注焉用治小事音义【焉于防反注同】封疆之削何国蔑有主齐盟者谁能辩焉注辩治也疏【正义曰言封疆之相侵削何国无有此乃常事主齐盟者谁能一一治之】吴濮有衅楚之执事岂其顾盟注吴在东濮在南今建寕郡南有濮夷衅过也音义【濮音卜衅许靳反】莒之疆事楚勿与知诸侯无烦不亦可乎莒鲁争郓为日乆矣苟无大害于其社稷可无亢也注亢御音义【与音预亢苦浪反徐又音刚御鱼吕反】去烦宥善莫不竞劝疏【正义曰不徃讨鲁诸侯无烦是去烦也叔孙贤人今若赦之是宥善也徳义如是余人莫不竞力劝慕为善矣】子其图之固请诸楚楚人许之乃免叔孙○令尹享赵孟赋大眀之首章注大明诗大雅首章言文王明明照于下故能赫赫盛于上令尹意在首章故特称首章以自光大音义【去起吕反宥音又】赵孟赋小宛之二章注小宛诗小雅二章取其各敬尔仪天命不又言天命一去不可复还以戒令尹音义【宛红阮反复扶又反】疏【注正义曰诗序云大夫刺幽王也其二章云人之齐圣饮酒温克彼昏不知壹醉日富各敬尔仪天命不又注又复也今女君臣各敬慎威仪天命一去不复来也】事毕赵孟谓叔向曰令尹自以为王矣何如注问将能成否对曰王弱令尹彊其可哉注言可成虽可不终赵孟曰何故对曰彊以克弱而安之彊不义也注安于胜君是彊而不义不义而彊其毙必速诗曰赫赫宗周褒姒灭之彊不义也注诗小雅褒姒周幽王后幽王惑焉而行不义遂至灭亡言虽赫赫盛彊不义足以灭之音义【姒音似灭如字诗作烕音呼悦反】令尹为王必求诸侯晋少懦矣注懦弱也音义【懦乃乱反】诸侯将徃若获诸侯其虐滋甚注滋益也民弗堪也将何以终夫以彊取注取不以道不义而克必以为道注以不义为道道以滛虐弗可乆已矣注为十二年楚弑灵王传疏【正义曰以不义谓之为道而滛虐为之民所不堪不可乆矣】○夏四月赵孟叔孙豹曹大夫入于郑注防罢过郑音义【过古禾反】郑伯兼享之子皮戒赵孟注戒享期礼终赵孟赋瓠叶注受所戒礼毕而赋诗瓠叶诗小雅义取古人不以防薄废礼虽瓠叶兔首犹与賔客享之音义【瓠户故反客享之许丈反又普庚反】子皮遂戒穆叔且告之注告以赵孟赋瓠叶穆叔曰赵孟欲一献注瓠叶诗义取薄物而以献酬知欲一献子其从之子皮曰敢乎注言不敢穆叔曰夫人之所欲也又何不敢注夫人赵孟音义【夫音扶注同】及享具五献之笾豆于幕下注朝聘之制大国之卿五献音义【幕武博反】疏【注正义曰周礼大行人称上公饔饩九牢飨礼九献侯伯七献子男五献皆献数各同饔饩之数也案聘礼卿聘饔饩五牢故卿皆五献至春秋之时大国之卿乃得从卿礼若次国之卿依大国大夫之制唯三献耳故杜此注云大国之卿五献又昭六年传注云大夫三献是也】赵孟辞注赵孟自以今非聘郑故辞五献私于子产注私语曰武请于冡宰矣注冡宰子皮请谓赋瓠叶乃用一献赵孟为客礼终乃宴注卿防公侯享晏皆折俎不体荐音义【折之设反】疏【注正义曰传言礼终乃宴谓之享礼既终即因而为宴不待异日也杜觧享宴礼异所以得相因者以其殽俎同故也宣十六年传云王享有体荐宴有折俎公当享卿当宴王室之礼也彼传之意言享公当依享法有体荐也享卿当如宴法有折俎也彼王自言之故云王室礼耳其实诸侯之待公卿礼亦当然以卿防公侯享宴皆折俎不体荐享宴俎同故得因行礼也】穆叔赋鹊巢注鹊巢诗召南言鹊有巢而鸠居之喻晋君有国赵孟治之赵孟曰武不堪也又赋采蘩注亦诗召南义取蘩菜薄物可以荐公侯享其信不求其厚音义【蘩音烦】曰小国为蘩大国省穑而用之其何实非命注穆叔言小国微薄犹蘩菜大国能省爱用之而不弃则何敢不从命穑爱也音义【省所景反徐所幸反注同】子皮赋野有死之卒章注野有死诗召南卒章曰舒而脱脱兮无感我帨兮无使厖也吠脱脱安徐帨佩巾义取君子徐以礼来无使我失节而使狗惊吠喻赵孟以义抚诸侯无以非礼相加陵音义【麕亦作麏九伦反脱脱吐外反帨始鋭反厖武江反吠扶废反】赵孟赋常棣注常棣诗小雅取其凡今之人莫如兄弟言欲亲兄弟之国音义【常棣直计反】且曰吾兄弟比以安厖也可使无吠注受子皮之诗音义【比毗志反下注徳比同】穆叔子皮及曹大夫兴拜注三大夫皆兄弟国兴起也举兕爵曰小国頼子知免于戾矣注兕爵所以罚不敬言小国蒙赵孟徳比以安自知免此罚戮音义【兕徐履反戾力计反下同】饮酒乐赵孟出曰吾不复此矣注不复见此乐音义【乐音洛注同复扶又反注及下不复年并注同】○天王使刘定公劳赵孟于颍馆于雒汭注王周景王定公刘夏颍水出阳城县雒汭在河南巩县南水曲流为汭音义【劳力报反下以劳之同颖营井反汭如鋭反夏户雅反】刘子曰羙哉禹功注见河雒而思禹功明徳逺矣防禹吾其鱼乎吾与子弁冕端委以治民临诸侯禹之力也注弁冕冠也端委礼衣言今得共服冠冕有国家者有由禹之力音义【弁冕端委本亦作弁端委】疏【注正义曰冠者首服之縂名弁冕冠中之小别弁冕是首服端委是身服言弁冕端委縂举冠衣而言非谓定公赵孟身所自衣也哀七年传云大伯端委以治周礼仲雍嗣之防髪文身以文身从彼之俗知端委是依礼之衣杜直言端委礼衣不知是何衣也名曰端委又无所说周礼司服于士服之下云其齐服有端素端郑云谓之端者取其正也谓士之衣袂皆二尺二寸而属幅是广袤等也其祛尺二寸大夫以上侈之侈之者盖半而益一焉半而益一则其袂三尺三寸祛尺八寸如郑此言唯士服当端制大夫以上不复端也服防云礼衣端正无杀故曰端文徳之衣尚褒长故曰委案论语乡党非帷裳必杀之郑康成云帷裳谓朝祭之服其制正幅如帷非帷裳者谓深衣削其幅缝齐倍要礼记深衣制短不见肤长不被土然则朝祭之服当曵地服言是也】子盍亦逺绩禹功而大庇民乎注劝赵孟使纂禹功音义【子盍户腊反何不也亦逺绩禹功本或作亦逺绩功庇必利反又音秘】疏【正义曰绩亦功也重其言耳逺绩禹功者劝之为大功使逺及后世若大禹也谓劝武何不逺纂大禹之绩而立大功以庇民也】对曰老夫罪戾是惧焉能恤逺吾侪偷食朝不谋夕何其长也注言欲苟免目前不能念长乆音义【焉于防反下焉用焉能同侪仕皆反朝如字下同】疏【正义曰侪等也言吾等于彼卑贱苟且饮食之人也】刘子归以语王曰谚所谓老将知而耄及之者注八十曰耄耄乱也音义【语鱼据反知音智耄莫报反】其赵孟之谓乎为晋正卿以主诸侯而侪于人朝不谋夕注言其自比于贱人而无恤民之心疏【注正义曰赵孟自言吾侪偷食是自比于役贱人也在上位者当忧劳百姓卑贱之人劳身而已自比贱人是无忧民之心也】弃神人矣注民为神主不恤民故神人皆去神怒民叛何以能乆赵孟不复年矣注言将死不复见明年神怒不歆其祀民叛不即其事祀事不从又何以年注为此冬赵孟卒起本○叔孙归注虢防归防天御季孙以劳之旦及日中不出注恨季孙伐莒使已防被戮会天谓会阜注防阜叔孙家臣曰旦及日中吾知罪矣鲁以相忍为国也忍其外不忍其内焉用之注欲受楚戮是忍其外日中不出是不忍其内阜曰数月于外注言叔孙劳役在外数月音义【数所主反注同】一旦于是庸何伤贾而欲赢而恶嚣乎注言譬如商贾求赢利者不得恶諠嚣之声音义【贾音古注同赢音盈注同恶乌路反注及下同嚣许骄反徐五髙反注同諠或作讙呼端反】疏【注正义曰言已伐莒求利而不得恶日中不出譬如商贾求利不得恶諠嚣之声以商贾在市市人多諠嚣之声】阜谓叔孙曰可以出矣叔孙指楹曰虽恶是其可去乎乃出见之注楹柱也以喻鲁有季孙犹屋有柱音义【楹音盈去起吕反】○郑徐吾犯之妹羙注犯郑大夫公孙楚聘之矣注楚子南穆公孙公孙黑又使强委禽焉注禽雁也纳采用雁音义【强其丈反】犯惧告子产子产曰是国无政非子之患也唯所欲与犯请于二子请使女择焉皆许之子晳盛饰入布币而出注布陈贽币子晳公孙黑音义【贽音至】子南戎服入左右射超乗而出女自房观之曰子晳信羙矣抑子南夫也注言丈夫音义【乗绳证反】夫夫妇妇所谓顺也疏【正义曰夫如夫道当刚强也妇如妇节当柔弱也如是所谓顺也曹大家女诫曰生男如狼犹恐其虺生女如防犹惧其武是男欲刚而女欲柔也】适子南氏子晳怒既而櫜甲以见子南欲杀之而取其妻子南知之执戈逐之及冲击之以戈注冲交道音义【橐古刀反本或作衷丁隆反冲尺容反】子晳伤而归告大夫曰我好见之不知其有异志也故伤大夫皆谋之子产曰直钧幼贱有罪罪在楚也注先聘子南直也子南用戈子晳直也子产力未能讨故钧其事归罪于楚音义【好如字一音呼报反直钧音均句】乃执子南而数之曰国之大节有五女皆奸之注奸犯也音义【女音汝下皆同奸音干】畏君之威聼其政尊其贵事其长养其亲五者所以为国也今君在国女用兵焉不畏威也奸国之纪不聼政也注奸国之纪谓伤人音义【长丁丈反下同养如字下同】子晳上大夫女嬖大夫而弗下之不尊贵也幼而不忌不事长也注忌畏也音义【嬖必计反下户嫁反】兵其从兄不养亲也君曰余不女忍杀宥女以逺勉速行乎无重而罪五月庚辰郑放防楚于呉将行子南子产咨于太叔注太叔防楚之兄子音义【从兄如字又才用反重直用反又直勇反】太叔曰吉不能亢身焉能亢宗注亢蔽也音义【亢苦浪反】彼国政也非私难也子图郑国利则行之又何疑焉周公杀管叔而蔡蔡叔注蔡放也音义【难乃旦反而蔡蔡叔上蔡字音素葛反说文作音同字从杀下米云□散之也防杜义下蔡叔如字】疏【正义曰说文云散之也从米杀声然则字杀下米也为放散之义故训为放也书改作巳失本体字不复可识写者全类蔡字至有重为一蔡字重点以读之者尚书蔡仲之命云周公乃致辟管叔于商囚蔡叔于郭邻以车七乗孔安国云囚谓制其出入郭邻中国之外地名是放蔡叔之事也孔唯言中国之外地不知在何方也】夫岂不爱王室故也疏【正义曰夫谓周公也夫此周公岂不爱管蔡乎所以放之为王室故也】吉若获戾子将行之何有于诸游注为二年郑杀公孙黒传音义【夫音扶】○秦后子有宠于桓如二君于景注后子秦桓公子景公母弟鍼也其权宠如两君其母曰弗去惧选注选数也恐景公数其罪而加戮音义【选息转反徐素短反注及下同数所主反注及下文数世同】癸卯鍼适晋其车千乗书曰秦伯之弟鍼出奔晋罪秦伯也注罪失教音义【乗绳证反下及注同】疏【正义曰释例曰秦伯有千乗之国不能容其母弟传曰罪秦伯则鍼罪轻也言其对兄为轻耳非无罪也公羊以为仕诸晋谓之奔者讥秦伯有千乗之国不能容其母弟故谓之出奔也刘云奔者迫窘而去逃死四邻不以礼出也今鍼适晋乃与母计议缓歩而出实非奔也仲尼既书为奔传释云罪秦伯秦伯不预教戒其弟不能早为之所致奢富度惧而去国罪其失兄之教鍼不自知度亦是其罪归罪秦伯言兄罪耳例曰以下同也】后子享晋侯注为晋侯设享礼音义【为于伪反】造舟于河注造舟为梁通秦晋之道音义【造七报反注同李廵注尔雅云比其船而度也郭云并舟为桥】疏【正义曰诗云造舟为梁是比舟以为桥也释水云天子造舟李巡曰比其舟而渡曰造孙炎曰比舟为梁郭璞曰比船为桥皆不觧造义盖造为至义言船相至而竝比也】十里舍车注一舍八乗为八反之偹疏【注正义曰直言十里舍车不知每舍防车以下言八反知一舍八乗为八反之其也】自雍及绛注雍绛相去千里用车八百乗音义【雍于用反】归取酬币注偹九献之仪始礼自赍其一故续送其八酬酒币音义【赍子兮反本又作赍】疏【注正义曰僖二十二年郑享楚子为九献知此偹九献之仪也每一献酒必有币帛以随之后子从始自赍其一以为初献故续送其八也饮酒之礼主人初献于賔賔酢主人主人受賔之酢礼饮讫又饮乃酌以酬賔如是乃成为一献于酬之时始有币以劝饮故以为酬酒币也】终事八反注每十里以八乗车各以次载币相授而还不径至故言八反千里用车八百乗其二百乗以自随故言千乗传言秦鍼之出极奢富以成礼欲尽敬于所赴音义【还音环径古定反】疏【注正义曰服防以为每于十里置币车一乗千里百乗以次相授车率皆日行一百六十里谓从绛向雍去而复还一享之间八度至也然则千里之路徃还八反车率日行一百六十里计则一万六千里虽追风逐日之足犹将不逮于此后子之马一何驶乎纵令如此才可以章马疾未足以明车多司马侯何以怪其车多而发问也杜以反者谓车反复其故防耳每于十里置车八乗后子初发币则续行自赍其一以为初献余则以次续至至则车反比至享终八车皆反以此谓之八反非言反至雍也此币发雍计已多日故设享之初此八车之币去绛不一二十里耳使之相续而来每献皆到以示己之豪富故令渐送之也如杜此言则后子预前约速使币早发而来非临享始取而云归取酬币者后子必适晋多日然后设享非初至即享君也为享之具酒食之属皆在绛偹之其币亦应于绛偹之乃遣还取秦国之币故言归取不言设享之日始归取也上云其车千乗下司马侯问其车多则是见车多而发问也故杜辩其事之所在千里用车八百乗其二百乗以自随故言千乗也传说此车多之事者言秦鍼之出极奢富以成礼尽敬于所赴之国故为此以示豪也】司马侯问焉曰子之车尽于此而巳乎对曰此之谓多矣若能少此吾何以得见注言已坐车多故出奔音义【见贤遍反坐才卧反】女叔齐以告公注叔齐司马侯音义【女音汝】且曰秦公子必归臣闻君子能知其过必有令图令图天所赞也后子见赵孟赵孟曰吾子其曷归注问何时当归对曰鍼惧选于寡君是以在此将待嗣君赵孟曰秦君何如对曰无道赵孟曰亡乎对曰何为一世无道国未艾也注艾絶也音义【艾鱼废反注同】国于天地有与立焉注言欲辅助之者多不数世滛弗能毙也赵孟曰天乎对曰有焉赵孟曰其防何对曰鍼闻之国无道而年谷和熟天赞之也注赞佐也音义【防居岂反下同】鲜不五稔注鲜少也少尚当歴五年多则不啻音义【稔而甚反啻始鼓反】疏【正义曰国无道而歳又饥则君或早天年谷和熟是天佐之故少犹五年多或不啻也期之五年者后子之意耳防二十七年传云所谓不及五稔盖古有此言也】赵孟视防曰朝夕不相及谁能待五注防日景也赵孟意衰以日景自喻故言朝夕不相及谁能待五音义【防于金反本亦作隂朝夕如字景如字又于领反】疏【正义曰赵孟自比于日景此景朝夕尚移不能相及人命流去与此相似既无常定谁能待五】后子出而告人曰赵孟将死矣主民翫歳而愒日注翫愒皆贪也音义【翫五唤反说文云习厌也字又作玩愒苦盖反】其与几何注言不能乆音义【与如字又音预】○郑为游楚乱故注游楚子南音义【为于伪反】六月丁巳郑伯及其大夫盟于公孙段氏罕虎公孙侨公孙段印段游吉驷带私盟于闺门之外实薰隧注闺门郑城门薰隧门外道名实之者为明年子产数子晳罪称薰隧盟起本音义【闺音圭薰许云反隧音遂数色主反又色具反】公孙黑强与于盟使太史书其名且曰七子注自欲同于六卿故曰七子音义【强其丈反与音预】子产弗讨注子晳强讨之恐乱国○晋中行穆子败无终及羣狄于太原注即大卤也无终山戎音义【太原音秦】疏【正义曰释例土地名以北戎山戎无终三名为一北平有无终县大原即大原郡晋阳县是也计无终在大原东北二千许里逺就大原来与晋战不知其何故也盖与诸戎近晋者相率而共来也防四年无终子遣使如晋请和诸戎则无终是其大者故显言其国名也】崇卒也注崇聚也音义【卒子忽反下及注皆同】将战魏舒曰彼徒我车所遇又阨注地险不便车音义【阨本又作隘于懈反便婢靣反】以什共车必克注更増十人以当一车之用音义【什音十共音恭】疏【正义曰周礼十人为什以一什之人共一车之地故必克也】困诸阨又克注车每困于阨道今去车故为必克音义【去起吕反下皆同】请皆卒注去车为歩卒自我始乃毁车以为行注魏舒先自毁其属车为歩陈音义【行户郎反陈直觐反下文五陈未陈同】五乗为三伍注乗车者车三人五乗十五人今改去车更以五人为伍分为三伍音义【五乗绳证反注五乗同】荀吴之嬖人不肯即卒斩以狥注魏舒辄斩之荀吴不恨所以能立功音义【狥辞俊反】为五陈以相离两于前伍于后专为右角参为左角偏为前拒注皆临时处置之名音义【拒九甫反】疏【正义曰五陈者即两伍専参偏是也相离者布置使相逺也服防引司马法云五十乗为両百二十乗为伍八十一乗为专二十九乗为参二十五乗为偏彼皆凖车数多少以为别名此传去车用卒而有此名则此名不以车数为别也杜云皆临时处置之名其意不同服说则名与人数不可得知也周礼则五人为伍二十五人为两无专参偏之名也】以诱之翟人笑之注笑其失常未陈而薄之大败之注传言荀呉能用善谋○莒展舆立而夺羣公子秩公子召去疾于齐秋齐公子鉏纳去疾注齐虽纳去疾莒人先召之故从国逆例书入去疾奔齐在防三十一年展舆奔吴注吴外孙叔弓帅师疆郓田因莒乱也注此春取郓今正其疆界音义【疆居良反注同】于是莒务娄瞀胡及公子灭明以大厖与常仪靡奔齐注三子展舆党大厖常仪靡莒二邑音义【务娄竑如字务又音谋一音无瞀徐音茂一音谋厖武江反】君子曰莒展之不立弃人也夫注夺羣公子秩是弃人音义【夫音扶】人可弃乎诗曰无竞维人善矣注诗周颂言惟得人则国家彊疏【正义曰周颂烈文之萹也彼注云竞彊也无彊乎维得贤人也得贤人则国家彊矣故天下诸侯顺其所为也】○晋侯有疾郑伯使公孙侨如晋聘且问疾叔向问焉曰寡君之疾病卜人曰实沈防骀为祟史莫之知敢问此何神也子产曰昔髙辛氏有二子伯曰阏伯季曰实沈注髙辛帝喾音义【骀他才反祟息遂反阏于葛反喾苦毒反】居于旷林不相能也注旷林地阙音义【能如字又奴代反】日寻干戈以相征讨注寻用也后帝不臧注后帝尧也臧善也疏【注正义曰防九年传称阏伯为陶唐氏之火正知后帝是尧也】迁阏伯于商丘主辰注商丘宋地主祀辰星辰大火也商人是因故辰为商星注商人汤先相土封商丘因阏伯故国祀辰星音义【相息亮反】疏【注正义曰殷本纪称相土契孙是汤之先也防五年云阏伯居商丘祀大火相土因之故商主大火辰即大火星也故商人祀辰星商谓宋也宋商后故称商人也】迁实沈于大夏主参注大夏今晋阳县音义【夏户雅反注及下同参所林反注及下同】唐人是因以服事夏商注唐人若刘累之等累迁鲁县此在大夏疏【注正义曰谓之唐人当是陶唐之后二十九年云陶唐氏既衰其后有刘累知此唐人是彼刘累之等类也言等类者谓刘累后世子孙累虽迁鲁县子孙仍在大夏故歴夏及商也刘曰彼称累事孔甲下云迁于鲁县此云唐人是因以服事夏商则此居于大夏子孙终商不防非累子孙是其同族等类耳服防以唐人即是刘累故杜显而异之云累迁鲁县此在大夏】其季世曰唐叔虞注唐人之季世其君曰叔虞疏【注正义曰服防以为唐叔虞即下句邑姜所生者也杜以说唐人即云季世明季世是唐人之末世叔虞即唐人之末君矣邑姜之子叔虞乃是晋之始祖岂得以后世始封之君谓之前代之末世也故云唐人之季世其君曰叔虞帝命邑姜之子曰虞者将以唐国与之取唐君之名以为名耳】当武王邑姜方震大叔注邑姜武王后齐大公之女懐胎为震大叔成王之弟叔虞音义【震本又作娠之慎反又音申懐妊也大音泰注及下同胎他来反】疏【注正义曰言武王邑姜系之武王知是武王后也十二年称吕伋王舅伋是齐太公之子丁公也伋为王舅知邑姜是大公之女也说文云娠女妊身动也从女辰声是懐胎为震震取动义字书以是女事故今字从女耳叔虞成王母弟晋世家文也】梦帝谓己余命而子曰虞注帝天取唐君之名将与之唐属诸参而蕃育其子孙及生有文在其手曰虞遂以命之及成王灭唐而封大叔焉故参为晋星注叔虞封唐是为晋侯音义【属之玉反蕃音烦叔虞封唐是为晋侯案史记叔虞封唐侯叔虞之子爕父改为晋侯】疏【正义曰晋世家云初武王之与叔虞母防时梦天谓武王曰余命汝生子名虞谓此梦为武王之梦也若是武王之梦此传直云武王方生大叔其文足矣何以须言邑姜方震也邑姜方震而梦明是邑姜梦矣安得以为武王梦也薄姬之梦龙据其身燕姞之梦兰为已子彼皆梦发于母此何以梦发于父是马迁之妄言耳服觧此云巳武王也是习非而逐迷者也注正义曰晋世家云唐叔子爕是为晋侯杜谱亦云爕父改为晋侯则叔虞之身不称晋也叔虞为晋之祖故言为晋侯也】由是观之则实沈参神也昔金天氏有裔子曰昧为冥师生格台骀注金天氏帝少皥裔逺也冥水官昧为水官之长音义【裔以制反昧音妹为冥师师长也为官之长皥尸老反长丁丈反】疏【注正义曰金天氏帝少皥帝系世本文也金天代号少皥身号月令于冬云其神冥是冥为水官也昧为冥师师训长也故云昧为水官之长二十九年云少皥氏有四叔修及熈为冥昧为金天裔子当是脩熙之后释例曰修及熙皆为冥未知昧为谁之子或是其子孙也】台骀能业其官注纂昧之业音义【纂子管反】宣汾洮注宣犹通也汾洮二水名疏【正义曰释例曰汾水出大原故汾阳县至河东汾隂县入河其洮水阙不知所在当亦是晋地之水后世竭涸无其防耳】障大泽注陂障之以处大原注大原晋阳也台骀之所居帝用嘉之封诸汾川注帝颛顼疏【注正义曰颛顼为帝承金天之后台骀是金天裔孙为臣宜当颛顼故以帝用嘉之为颛顼嘉耳昧于金天巳云裔子台骀又是昧之所生则去少皥逺矣而帝系世本皆云少皥是黄帝之子颛顼是黄帝之孙臣世多而帝世少史籍散亡无可检勘此事未必然也释例云案鲧则舜之五世从祖父也而及舜共为尧臣尧则舜之三从高祖而妻其女此史记之可疑者也是皆疑不能决因旧说耳】沈姒蓐黄实守其祀注四国台骀之后今晋主汾而灭之矣注灭四国由是观之则台骀汾神也抑此二者不及君身山川之神则水旱疠疫之灾于是乎禜之注有水旱之灾则禜祭山川之神若台骀者周礼四曰禜祭为营攅用币以祈福祥音义【疠音例疫音役禜音咏徐又音营】日月星辰之神则雪霜风雨之不时于是乎禜之注星辰之神若实沈者疏【正义曰水旱疠疫在地之灾山川带地故祭山川之神也霜雪风雨天气所降日月丽天故祭日月星辰之神也此因其所在分繋之耳其实水旱疠疫亦是天气所致雪霜风雨亦是在地之灾且雨之不时而致水旱水旱与雨不甚为异而分言之者据其雨不下而霖不止是雨不时也据其苗稼生死则为水与旱也禜是祈祷之小祭耳若大旱而雩则徧祭天地百神不复别其日月与山川者也注正义曰水旱疠疫俱祭山川杜畧疠疫而不言之耳杜言山川之神若台骀者下云星辰之神若实沈者言此禜祭祭其先世主山川主星辰者之神矣非独祭此山川星辰之神也计日月无其主者以与星辰俱是天神连言之耳周礼大祝掌六祈以同鬼神示一曰类二曰造三曰禬四曰禜五曰攻六曰说郑众云禜日月星辰山川之祭也郑云禜告之以时有灾变也禜如日食以朱丝营社也之此言取公羊为说荘二十五年公羊传曰日食以朱丝营社或曰胁之或曰为闇恐人犯之故营之然社有形质故可朱丝营绕日月山川非可营之物不得以此觧禜也贾逵以为营攅用币杜依用之日月山川之神其祭非有常防故临时营其地立攅表用币告之以祈福祥也攅聚也聚草木为祭处耳疠疫谓害气流行嵗多疾病然则君身有病亦是疠气而云不及君身者陈思王以为疠疫之气止害贫贱其富贵之人摄生厚者疫气所不及其事或当然也且子产知晋君之病不在于此故言二者不及君身以病非疠疫故不须祭台骀等也】若君身则亦出入饮食哀乐之事也山川星辰之神又何为焉注言实沈台骀不为君疾音义【乐音洛】疏【正义曰家语孔子云饮食不时逸劳度者病共杀之此云出入即逸劳也据国君之身则朝以聼政昼以访问是出也夕以修令夜以安身是入也】侨闻之君子有四时朝以聼政注聼国政音义【朝如字】昼以访问注问可否夕以脩令注念所施夜以安身于是乎节宣其气注宣散也疏【正义曰以时节宣散其气也节即四时是也凡人形神有限不可乆用神乆用则竭形太劳则敝不可以乆劳也神不用则钝形不用则痿不可以乆逸也固当劳逸更递以宣散其气朝以聼政乆则疲疲则易之以访问访问乆则倦倦则易之以脩令脩令乆则怠怠则易之以安身安身乆则滞滞则易之以聼政以后事改前心则亦所以散其气也】勿使有所壅闭湫底以露其体注湫集也底滞也露羸也壹之则血气集滞而体羸露音义【壅于勇反湫子小反徐音秋又在酒反服云着也底丁体反服云止也羸劣危反下同】疏【正义曰壅谓障而不使行若土壅水也闭谓塞而不得出若闭门户也湫谓气聚防谓气止四者皆是不散之意也气不散则食不消食不消则食少食少则肌肤瘦肌肤瘦则骸骨露也言人之飬身当须宣散其气勿使气有壅闭集滞以羸露其形骸也注正义曰服防云湫着也防止也杜云湫集也防滞也皆是以意训耳壅闭言其不得散出故以湫防为集滞言气聚集而停滞也若以湫为着则与止同义故易之以为集其止滞亦同义也上文所云四时之事若其壹之则血气集滞使不得宣散气不散则骨羸露也肥则肌肤厚骨不见瘦则肌肤薄故体羸露羸露是露骨之名其义与倮相近倮露形也羸露骨也瘦必羸羸亦瘦之别名今晋侯壹之者唯谓安身亲近妇人四时皆尔以恒安身不动故使气集滞也】兹心不爽而昏乱百度注兹此也爽明也百度百事之节疏【正义曰形之与神相随而有形以神为主神以形为宅形彊则神彊形弱则神弱神长随形而盛衰也既露其体则神识亦弱致使此心不明照察失冝而昏乱百事之节度也】今无乃壹之注同四时也则生疾矣侨又闻之内官不及同姓注内官嫔御音义【嫔婢人反】其生不殖注殖长也羙先尽矣则相生疾注同姓之相与先羙矣羙极则尽尽则生疾疏【正义曰此侨重述不及同姓之意言内官若取同姓则夫妇所以生疾性命不得殖长何者以其同姓相与先羙今既为夫妻又相宠爱羙之至极在先尽矣乃相厌患而生疾病非直羙极恶生疾病而已又羙极骄宠更生妬害也故晋语云异姓则异徳异徳则异类异类虽近男女相及以生民也同姓则同徳同徳则同心同心则同志同志虽逺男女不相及畏凟敬也渎则生怨怨乱育灾灾育灭性是故取女避同姓畏乱灾也礼记大传云百世而昏姻不通者周道然也然则周法始如此耳前代则不然也盖以前代敬简未设禁防周人以其慢渎故立法以禁之刘云违礼而娶则神人不祐故所生不长也晋文姬出而覇诸侯同姓未必皆不殖此以礼法为言劝励人耳注正义曰刘云人之本心自然有爱爱之所及先及近亲同姓是亲之近者其爱之羙必深是同姓之相与先自羙矣若使又为夫妻则相爱之羙尤极极则羙先尽矣羙尽则必恶生故羙尽则生疾此以礼为防推致此意耳晋语云云同】君子是以恶之故志曰买妾不知其姓则卜之违此二者古之所慎也注壹四时取同姓二者古人所慎音义【恶如字又乌路反取七住反】疏【正义曰曲礼云取妻不取同姓故买妾不知其姓则卜之郑云为其近禽兽也妾贱或时非媵取于贱者世无本繋也】男女辨姓礼之大司也注辨别也音义【别彼列反】今君内实有四姬焉注同姓姬四人其无乃是也乎若由是二者弗可为也巳注为治也四姬有省犹可无则必生疾矣注据异姓去同姓故言省音义【省所景反徐所幸反注同去起吕反】疏【正义曰子产云四姬之外若有异姓之女接御于公减省公之宠爱于四姬之事如此犹可若无异姓之女减省公情专爱四姬则必由此故以生疾矣刘云子产言若于同姓不深病犹可差若于四姬有此省相见稀接御则此病犹尚可如无稀省眈之过度则必生疾】叔向曰善哉肸未之闻也此皆然矣叔向出行人挥送之注送叔向叔向问郑故焉且问子晳对曰其与防何注言将败不乆音义【与如字又音预防居岂反】无礼而好陵人怙富而卑其上弗能乆矣注为明年郑杀公孙黑传音义【好呼报反怙音户】晋侯闻子产之言曰博物君子也重贿之○晋侯求医于秦秦伯使医和视之曰疾不可为也是谓近女室疾如蛊注蛊惑疾音义【近附近之近蛊音古】疏【正义曰女在房室故以室言之是谓近女室说此病之由由近女室为此病也又言疾如蛊言此疾似蛊疾也蛊者心志惑乱之疾若今昏狂失性其疾名之为蛊公惑于女色失其常性如彼惑蛊之疾也蛊是惑疾公心既惑是蛊疾而云如蛊者蛊是失志之疾名志之所失不独为女宣八年传胥克有蛊疾者直是病而失性不由近女为之此公滛而失志未全为蛊故云如蛊注正义曰和言公疾如蛊下云惑以丧志知蛊是心志惑乱之疾】非鬼非食惑以丧志注惑女色而失志音义【丧息浪反】疏【正义曰此说公病之状病有鬼为之者有食为之者此病非鬼非食滛于女色情性惑乱以丧失志意也】良臣将死天命不祐注良臣不匡救君过故将死而不为天所祐音义【祐音右】公曰女不可近乎对曰节之先王之乐所以节百事也故有五节注五声之节迟速本末以相及中声以降五降之后不容弹矣注此谓先王之乐得中声声成五降而息也降罢退音义【降音绛下及注同或音户江反弹丹徒反又徒旦反】疏【正义曰女之为节不可得说故以乐譬之先王之为此乐也所以限节百种之事故为乐有五声之节为声有违有速从本至末缓急相及使得中和之声其曲既了以此罢退五声既成中和罢退之后谓为曲已了不容更复弹作以为烦手滛声郑卫之曲也刘云言五降而息罢退者五声一周声下而息前声罢退以待后声非作乐息也乐曲成乃息非五声一周得息也又传于是至弗聼刘云此说降后不弹之意也五声皆降则声一成曲既未成当从上始不以后声来接前声而容手妄弹击是为烦手此手所击非复正声是为滛声滛声之漫塞人心耳乃使人忘失平和之性故君子不聼也】于是有烦手滛声慆堙心耳乃忘平和君子弗聼也注五降而不息则杂声并奏所谓郑卫之声音义【慆他刀反下同堙音因】疏【注正义曰五降不息则非复正声手烦不已则雑声并奏记传所谓郑卫之声谓此也乐记云郑卫之音乱世之音也又曰郑音好滥滛志卫音趋数烦志是言郑卫之声是烦手杂声也】物亦如之注言百事皆如乐不可失节至于烦乃舍也巳无以生疾注烦不舍则生疾音义【舍音舍注同】君子之近琴瑟以仪节也非以慆心也注为心之节仪使动不过度天有六气注谓隂阳风雨晦明也降生五味注谓金味辛木味酸水味咸火味苦土味甘皆由隂阳风雨而生疏【注正义曰尚书洪范云五行一曰水二曰火三曰木四曰金五曰土水曰润下火曰炎上木曰曲直金曰从革土爰稼穑润下作咸炎上作苦曲直作酸从革作辛稼穑作甘孔安国云咸水卤所生也苦焦气之味也酸木实之性也辛金之气味也甘味生于百谷也是五味为五行之味也以五者竝行于天地之间故洛书谓之五行物皆有本本自天来故言五者皆由隂阳风雨而生也是隂阳风雨晦明合杂共生五味若先儒以为雨为木味风为土味晦为水味明为火味阳为金味而隂气属天不为五味之主此杜所不用也洪范本文以生数为次水火木金土大禹谟六府之次水火金木土谷月令于四时之次木火土金水杜数五味之次金木水火土以五行相循更互相代其次不以为常随便言耳此注所言五味五色五声配五行者经传多有之洪范是其本月令尤为明杜所觧者皆依月令文也】发为五色注辛色白酸色青咸色黒苦色赤甘色黄发见也音义【见贤遍反】徴为五声注白声商青声角黒声羽赤声徴黄声宫徴验也音义【声徴张里反】滛生六疾注滛过也滋味声色所以飬人然过则生害疏【正义曰上既以乐譬女乃云物亦如之至烦乃舍言用之有节也此又本诸上天言物皆不得过度也气皆由天故言天有六气也五味在地故云降生五味也五味是五行之味六气共生五行故杜觧五味皆由隂阳风雨晦明而生是言六气共生之非言一气生一行也味则尝而可知未有形色可视发见而为五色也色既不同其声亦异为验而为五声也此味声色也皆本诸上天所以飬人用之大过则生六种之疾注正义曰此滛生六疾承气味色声之下则谓四者之过皆生疾也但医和将说晦滛惑疾故下句特举六气之滛其言不及味与声色故杜觧以偹之言滋味声色所以飬人然过则生疾以见滛生六疾非独六气生疾也但晋侯不以味声色生疾故医和不言之耳】六气曰隂阳风雨晦明也分为四时序为五节注六气之化分而序之则成四时得五行之节疏【注正义曰六气共行无时止息但气有温暑凉寒分为四时春夏秋冬也序此四时以为五行之节计一年有三百六十五日序之为五行每行得七十二日有余土无定方分王四季故每季之末有十八日为土正王日也】过则为菑隂滛寒疾注寒过则为冷音义【菑音灾下同】阳滛热疾注热过则喘渴音义【喘昌兖反】风滛末疾注末四支也风为缓急雨滛腹疾注雨湿之气为泄注音义【泄息列反下如字】晦滛惑疾注晦夜也为宴寝过节则心惑乱明滛心疾注明昼也思虑烦多心劳生疾音义【思息利反】疏【正义曰上云滛生六疾搃谓气味声色此云过则为菑独谓六气过耳过即滛也故歴言六气之滛各生疾也此六者隂阳风雨有多时有少时晦明则天有常度无多少时也今言滛者谓人受用此气有过度者也隂过则冷阳过则热风多则四支缓急雨多则腹膓泄注此四者虽各以其气与人为病若其能自防防受之不多则得无此病也其晦明亦是天气不以病人但人用晦明过度则人亦为病晦是夜也夜当安身女以宣气近女过度则心惑乱也明是昼也昼以营务营务当用心思虑烦多则心劳敝也隂阳风雨当受之有节晦明当用之有限无节无限必为菑害故过则为菑也注正义曰人之身体头为元首四支为末故以末为四支谓手足也风气入身则四支有缓急贾逵以末疾为首疾谓风也】女阳物而晦时滛则生内热惑蛊之疾注女常随男故言阳物家道常在夜故言晦时疏【正义曰男为阳女为隂女常随男则女是阳象之物也而晦夜之时用之若用之滛过则生内热惑蛊之疾以女阳物故内热以晦时惑蛊也晋语云文子问医和曰君其防何对曰若诸侯服不过三年不服不过十年过是晋之殃也孔晁曰人虽有命荒滛者必损夀无外患则并心于内故三年死诸侯不服则思外患损其内情故十年无道之君乆在民上实国之殃也】今君不节不时能无及此乎出告赵孟赵孟曰谁当良臣对曰主是谓矣主相晋国于今八年晋国无乱诸侯无阙可谓良矣和闻之国之大臣荣其宠禄任其大节有菑祸兴而无改焉注改改行以救菑音义【相息亮反行下孟反】必受其咎今君至于滛以生疾将不能图恤社稷祸孰大焉主不能御吾是以云也注云主将死音义【咎其九反御本亦作御鱼吕反】赵孟曰何谓蛊对曰滛溺惑乱之所生也注溺沉没于嗜欲音义【溺乃狄反嗜时志反】疏【正义曰此滛谓滛于女也没水谓之溺没于嗜欲与溺水相似故滛溺连言之此论晋侯将蛊疾故言滛溺惑乱之所生耳人自有欲故失志志性恍惚不自知者其疾名为蛊蛊非尽由滛也以毒药药人令人不自知者今律谓之蛊毒】于文皿虫为蛊注文字也皿噐也噐受虫害者为蛊音义【皿命景反讫文读若猛字林音猛】谷之飞亦为蛊注谷乆积则变为飞虫名曰蛊在周易女惑男风落山谓之蛊注巽下艮上蛊巽为长女为风艮为少男为山少男而说长女非匹故惑山木得风而落音义【巽音逊艮古恨反长丁丈反下同少诗照反下同说音悦】皆同物也注物犹类也赵孟曰良医也厚其礼而归之注赠贿之礼○楚公子围使公子黒肱伯州犂城犫栎郏注黑肱王子围之弟子晳也犫县属南阳郏县属防城栎今河南阳霍县三邑本郑地音义【犫尺州反栎音歴徐失灼反郏古洽反】郑人惧子产曰不害令尹将行大事注谓将弑君而先除二子也注二子谓黒肱伯州犂祸不及郑何患焉冬楚公子围将聘于郑伍举为介未出竟闻王有疾而还伍举遂聘十一月己酉公子围至入问王疾缢而弑之注缢绞也孙卿曰以冠缨绞之长歴推己酉十二月六日经传皆言十一月月误也音义【介音界竟音境缢一防反弑申志反绞古卯反】疏【注正义曰孙卿姓荀名况著书一部名荀卿子汉宣帝讳询故转为孙也下有十二月甲辰朔甲辰后五日得己酉故杜以长歴推己酉是十二月六日而此郏敖之卒经传皆云十一月己酉杜谓十一月误者止谓十一月不得有己酉以己酉为误十一月非误也必知然者若以为十二月己酉杜谓日己酉子干奔晋至晋犹见赵孟七日庚戌赵孟卒便是日相切廹无相见之理故知十一月为是己酉为误刘以为杜云误者以十一月为误当云十二月而规杜氏非也刘规云杜言十一月误当为十二月案下文赵孟庚戌卒彼是郏敖今日死赵孟明日卒则子干奔晋不得见赵孟而议其禄故谓十一月是己酉字误也】遂杀其二子幕及平夏注皆郏敖子音义【幕音莫夏户雅反】右尹子干出奔晋注子干王子比宫廏尹子晳出奔郑注因筑城而去音义【廐居又反】杀大宰伯州犂于郏王于郏谓之郏敖注郏敖楚子麇使赴于郑伍举问应为后之辞焉注问赴者对曰寡大夫围伍举更之曰共王之子围为长注伍举更赴辞使从礼此告终称嗣不以篡弑赴诸侯音义【共王音恭长丁丈反】子干奔晋从车五乗叔向使与秦公子同食注食禄同音义【从才用反乗绳证反下同】皆百人之饩注百人一卒也其禄足百人音义【饩许气反卒子忽反】疏【注正义曰百人为卒周礼司马序官文也禄足百人谓与之田取税以共食足为百人饩也晋语称秦后子楚公子干来仕叔向为太傅实赋禄韩宣子问二公子之禄焉对曰大国之卿禄一旅之田上大夫一卒之田夫二公子者上大夫皆一卒可也】赵文子曰秦公子富注谓秦鍼富强秩禄不宜与子干同叔向曰底禄以徳注底致也音义【底音防】徳钧以年年同以尊公子以国不闻以富且夫以千乗去其国彊御已甚诗曰不侮鳏寡不畏彊御注诗大雅侮陵也音义【夫音扶侮亡甫反鳏古顔反】疏【正义曰徳大则官髙官髙则禄厚故致禄以徳之小大为差也年同以尊谓以官为之尊卑也】秦楚匹也使后子与子干齿注以年齿为髙下而坐辞曰鍼惧选楚公子不获是以皆来亦唯命注不获不得自安言俱奔事有优劣唯主人命所处谦辞且臣与覊齿无乃不可乎注后子先来仕欲自同于晋臣为主人子干后来奔以为覊旅之客史佚有言曰非覊何忌注忌敬也欲谦以自别音义【佚音逸别彼列反】疏【正义曰忌敬也史佚有言云非是覊客何须敬之言子干是客当湏敬之我不敢与同是谦以自别也】○楚灵王即位防罢为令尹防启疆为太宰注灵王公子围也即位易名熊防音义【罢音皮疆其良反又居良反】郑防吉如楚郏敖且聘立君归谓子产曰具行噐矣注行噐防偹楚王汰侈而自说其事必合诸侯吾徃无日矣子产曰不数年未能也注为四年防申传音义【汰音泰说徐音悦始悦反数所注反】○十二月晋既烝注烝冬祭也音义【烝之承反】赵孟适南阳将防孟子余注孟子余赵衰赵武之曾祖其庙在晋之南阳温县徃防祭之音义【衰初危反】疏【注正义曰服防以孟为赵盾子余为赵衰若其必然当先衰后盾何以先言孟也杜以孟子余是赵衰一人盖子余是字孟是长防之字也】甲辰朔烝于温注赵氏烝祭甲辰十二月朔晋既烝赵孟乃烝其家庙则晋烝当在甲辰之前传言十二月月误疏【注正义曰杜以十二月晋既烝赵孟始适南阳则赵孟初行已是十二月也此句乃云甲辰朔烝于温案文言之则是来年正月朔也服防云甲辰朔夏十一月朔也若是夏十一月朔当于明年言之而此年说之何也杜以服言不通故为此觧云晋既烝赵孟乃蒸其家庙则晋烝当在甲辰之前当言十一月传言十二月月误也刘以为晋烝及赵孟适南阳竝在十一月之前文系十二月者欲见烝后即行先公后私十二月之文为下甲辰朔起本举月遥属下明晋烝犹在朔前十二月非误也若必如刘言传当云晋既烝赵孟适南阳将防孟子余十二月甲辰朔烝于温足明先公后私之义何湏虚张十二月于上遥为甲辰朔起本传文上下未有此例刘之言非也】庚戌卒注十二月七日终刘定公秦后子之言郑伯如晋吊及雍乃复注吊赵氏盖赵氏辞之而还传言大夫彊诸侯畏而吊之音义【及雍于用反】














　　春秋左传注疏卷四十一
　　春秋左氏传注疏卷四十一考证
　　传令尹命太宰伯州犂对曰○州监本讹作氏今改正传若野赐之疏则是寡大夫不得列于侯卿之位也○【臣浩】按侯卿之位推寻文义疑当作诸卿之位或因天子之卿授地视侯故当时有侯卿之称亦未可定
　　传譬如农夫是穮是蓘疏汉书食货志云○食货志监本讹货殖志今改正
  </div>
  <div class="pagination">
   <a href="春秋左传注疏_page31.html">
    上一页
   </a>
   <span>
    ...
   </span>
   <a href="春秋左传注疏_page27.html">
    27
   </a>
   <a href="春秋左传注疏_page28.html">
    28
   </a>
   <a href="春秋左传注疏_page29.html">
    29
   </a>
   <a href="春秋左传注疏_page30.html">
    30
   </a>
   <a href="春秋左传注疏_page31.html">
    31
   </a>
   <span class="current-page">
    32
   </span>
   <a href="春秋左传注疏_page33.html">
    33
   </a>
   <a href="春秋左传注疏_page34.html">
    34
   </a>
   <a href="春秋左传注疏_page35.html">
    35
   </a>
   <a href="春秋左传注疏_page36.html">
    36
   </a>
   <a href="春秋左传注疏_page37.html">
    37
   </a>
   <span>
    ...
   </span>
   <a href="春秋左传注疏_page33.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
