<!DOCTYPE html>
<html>
<head>
    <meta charset="UTF-8">
    <title>春秋明志录 - 第 28 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋明志录 - 第 28 页/共 33 页</h1>
    <div class="content">　　子午嗣是为悼公
　　夏五月壬午宋卫陈郑灾
　　刘原父曰四国同日而灾非人所能为也其序宋卫陈郑春秋之正也同徳则尚爵同爵则尚亲
　　六月邾人入鄅
　　鄅妘姓子爵小国在邾东鄙今沂州古启阳地汪克寛氏曰书以恶邾且为宋公伐邾起也
　　秋曹平公
　　冬许迁于白羽
　　白羽即析今邓州内乡县也楚人筑章华台于夷故许迁白羽左氏记王子胜之言乃自叶迁按经九年许自叶迁夷今宁得又自叶迁白羽是经文迁夷谩然不经心目矣
　　十有九年春宋公伐邾
　　鄅夫人宋向戍之女也故向宁请师因其臣之私请而兴师伐国当时列国之政大夫专之故也
　　夏五月戊辰许世子止弑其君买
　　世子止之弟斯立是为元公赵子常曰许悼公疟饮世子止之药卒则曷为书弑其君止进药而药杀也止非心乎弑者止进药而药杀则曷为加弑焉止自为药也君父至尊也药剂至危也止自为药以进诸君而君卒则是止弑君矣君子曰药剂所以致人死者非一端也止进药而杀可不谓之弑哉止所以异于楚商臣蔡般者过与故尔然春秋之法一施之者以臣子于君父不可过也然则止奔晋曷为不书止诚无所逃其罪焉尔犹不使与君杀而佚贼者同文明止之非故也春秋于臣子之狱察矣
　　己卯地震
　　秋齐高帅师伐莒
　　发偃子此齐侯窥晋衰而为鄟陵争伯之端也
　　冬许悼公
　　赵企明曰卒赴从外从内内会则书不然则否初不计讨贼不讨贼及实杀与否也而者凿为是説葢欲证其杀非实之説耳非义例也
　　二十年春王正月
　　孔氏正义云厯法十九年为一章章首之岁必周之正月朔旦冬至僖五年正月辛亥朔日南至是章首之岁年也计僖五年至往年合一百三十三年是为七章今年复为章首故云是岁朔旦冬至之岁也朔旦冬至谓正月之朔当言正月己丑朔日南至今传乃云二月己丑日南至是错名正月为二月也厯之正法往年十二月后宜置闰月即此年正月当是往年闰月此年二月乃是正月故朔日己丑日南至也时史失闰往年错不置闰更在二月之后
　　夏曹公孙会自鄸出奔宋
　　会子臧之子曹卿也曹无大夫信乎自谷梁之为斯言也然成二年何以书公子首乎赵氏所谓国小不能从事大夫请命者少亦或无事不见于经不得云无一大夫公孙防自縁命卿故书名见也贤者之后善斯进之信乎自公羊之为斯言也胡氏实助其澜然凡出奔皆罪辞会有何善乎春秋二百四十年之间其登名固多神灵之胄矣岂能縁其先世令名而脱罪籍乎夫父子兄弟罪不相及苑何忌尚能引康诰以辞齐赏况圣人乎彼所谓赏犹可也春秋治名实之书也而以名假人乎况如公羊又谓以其先世遂讳其恶乎以为观书法焉与华向自宋南里出奔楚宋公之弟辰自萧来奔无以异也然则防叛者乎自贾逵及公羊之为斯言也赵匡从而为之辞曰自鄸者先据以叛叛时不书不告且夫华向之奔经固先书入宋南里以叛宋辰之奔经亦先书入萧以叛矣今公孙会经传俱无据邑之文止以书法之同而蔽罪防无乃有辞乎然则刘原父待放之説然乎曰奔本急辞非待放矣孙明复云鄸会之邑言自鄸出奔以别从国而去是亦鄸有奉焉无所逃党恶之罸者葢强臣専邑资兵以自脱当两治之矣
　　秋盗杀卫侯之兄絷
　　谷梁子曰盗贱也兄母兄也目卫侯累也胡子以盗为宗鲁而蔽罪是乎曰宗鲁之罪不知学耳其谓以周事豹而归死公孟乃若其情则可哀矣即两治之亦当公其重轻今乃释闳中执戈者而以受戈断肱者防法焉可乎据传齐豹素狎于絷不应一夺司防遽仇之至死且北宫喜褚师圃于絷何关遂与豹同恶相求而又挟子朝为乱则非絷一人之故而宣姜之杀子朝之奔经皆无文疑左氏所纪容有不实而众乱杀絷莫得主名耳啖助曰称盗者目罪人之贱盗杀卫侯之兄絷是也春秋凡盗杀者三郑盗尉止之愤杀三卿俦皆贱者也陈盗杀夏区夫盗无传不可知孟公之盗齐豹以失司冦例不得书习于谷梁而失之者耳至叶正则曰春秋书齐豹盗三叛人名独此为改正旧史发明大义按赵伯循辨疑于黒肱以滥来奔详矣正则何其考之不情哉赵企明曰责在卫侯不在盗故豹不必名然春秋之责有所书名者多矣亦不然矣
　　冬十月宋华亥向宁华定出奔陈
　　亥合比弟宁戍子定弱弟赵子常曰三大夫并出则何以月据后再自宋南里出奔楚不月以犯君出也宋元公恶华向华亥伪有疾以诱群公子杀之遂刼公取太子栾与母弟辰公子地以为质公亦取华亥向宁华定之子以为质公杀华向之质而攻之然后出奔故月以异之同于佚贼也
　　十有一月辛卯蔡侯庐卒
　　蔡平公庐卒子朱立
　　二十有一年春王三月蔡平公
　　夏晋侯使士鞅来聘
　　许翰曰礼好不结而求财无度则聘义亡矣葢自是聘不复志
　　宋华亥向宁华定自陈入于宋南里以叛
　　谷梁传曰自陈陈有奉焉耳胡子曰凢书叛有入于戚者而不言卫有入于朝歌者而不言晋犹曰非自外也有入于萧者而不言宋则自外入者也此自外入独称宋南里何也南里者宋国城内之里名也左氏传曰华氏居庐门以南里叛宋城旧鄘及桑林之门而守之是华氏与宋分国而居矣故其入其出皆以南里系之宋然谓司马华防叛而召亡人则非资陈之力与经不合而防以司马之贵经何以不登其名乎
　　秋七月壬午朔日有食之
　　授时推加时在昼交分二十六日八千七百九十四分入食限今先天新法推得壬午交分二十六日八千七百五六七七入食限
　　八月乙亥叔輙卒
　　杜元凯曰叔弓之子伯张
　　冬蔡侯朱出奔楚
　　成君不月遂失国也费无极取货于东国怵蔡出朱而立东国朱愬于楚自是不反矣谗人之交乱甚哉
　　公如晋至河乃复
　　报士鞅之聘公亟如晋而晋辞焉晋人知有三家耳春秋伤鲁之削也
　　二十有二年春齐侯伐莒
　　十九年高伐莒矣至是景公亲将伐之
　　宋华亥向宁华定自宋南里奔楚
　　此佚贼也自宋南里南里有奉焉耳赵企明曰传载晋齐曹卫围南里之事此则与围彭城之事同固诸侯之善举不宜不书今直书三叛臣奔楚学者信经足矣传无取也
　　大搜于昌间
　　昌间啖叔佐曰鲁地或曰邹县昌平山近邾之地
　　夏四月乙丑天王崩
　　六月叔鞅如京师景王
　　鞅弓次子
　　王室乱
　　景王太子早夭诸子皆欲立刘子单子附王子猛者也尹氏召伯毛伯附王子朝者也猛长而贵朝防而卑其为尊卑也微国人莫知王爱朝将立焉未及而崩诸大夫争立君帅兵以相攻于是大乱刘原父曰王室乱者嫡庶并争乱在宗室本不得言京师乱耳
　　刘子单子以王猛居于皇
　　刘子名卷一名蚠单子名旗皇即湟水名今河南府巩县以者挈乎人之辞未成尊者则施之苟成尊则否敬王居于狄泉是也故天王出入或有以之而不书者乎传有之庄二十年郑伯以王处于栎昭二十三年单昭子以王如刘二十六年刘子以王出次于渠皆有其事而经没之者也以为尊王讳书也刘单之以王猛不讳而猛称名杜元凯以为未即位是也所在言居明其当得位也刘原父曰未逾年则以王系名通谓之小子王生名之死亦名之尊未成也若是皆史法也何嫌于君前臣名之义哉刘单之失第不能早定其位倡大义一人心于正耳胡子乃谓其挟天子令诸侯吕仲木曰王室乱大臣有能左右天子者岂不可也胡子过矣刘绚曰景王在刘单不能格心则质夫近愚且当听賔孟牺鸡之言而田北山也微王疾杀刘单矣以为不諌亦非也
　　秋刘子单子以王猛入于王城
　　王城涧水东瀍水西惟洛食者是也今河南府城武王定鼎郏鄏处陈君举曰居于皇言失京师也入于王城言始得京师也凢以非顺辞也言前王室乱后言二子以王猛居于皇入于王城则二子有不得已焉者尔是故杀子朝于楚儋翩率子朝之徒以作乱敬王尝处于姑犹逾年卒克之子朝不书杀天王不书出是予刘单以复辟之也杀朝事在定五年
　　冬十月王子猛卒
　　母弟匄立是为敬王景王中月而渇不与其渇也故春秋于悼王犹以未称名者治之天子未三年不称王公羊子之文也未逾年之君虽尝有谥犹不列于庙然尝曰王猛矣而卒从其恒称称王猛者有子朝焉自命曰西王春秋治其名实别嫌明微显正君臣之义也卒治以子先儒云礼所谓父子之伦也谓不书王则嫌于鲁之子不书子则嫌于未君不书猛则嫌于群王故书王子猛前承王猛之文而下书王子猛则其卒非子虎之比矣文同而义异者春秋固多有之故春秋非圣人不能修也然则与王子朝奚异者曰尹氏有朝焉书子朝别嫌乎尹氏之朝也然上书天王则王子朝可得书天王不与王子敌也
　　十有二月癸酉朔日有食之
　　疏杜者以此月有庚戌上去癸酉三十七日不得癸酉为朔有庚戌也又传十二月下有闰月晋箕遗云云又云辛丑伐京辛丑是壬寅之前日也二十三年传曰正月壬寅朔二师围郊则辛丑是闰月之晦日也又计明年正月之朔与今年十二月朔中有一闰相去当为五十九日此年十二月当为癸卯朔经书癸酉明是误也故言长歴推校十一月小甲戌朔传有乙酉十二日也又有己丑十六日也十二月大癸卯朔传有庚戌八日也闰十二月癸酉朔传有闰月辛丑二十九日也明年正月壬寅朔则上下符合矣此考于时月最宻而授时歴课得癸酉朔交分十四日一千八百入食限反以杜注非是不可晓也今两存之今先天厯新法推得癸酉交分十三日【阙】三【阙】三五四六入食限
　　二十有三年春王正月叔孙舍如晋
　　癸丑叔鞅卒
　　子诣嗣
　　晋人执我行人叔孙舍
　　高抑崇曰晋虽以取邾师为罪而执行人其实则为士鞅来聘以鲁为卑已故也与赵企明意同
　　晋人围郊
　　郊者何周邑也而有子朝之党不系之周土无二王以别异于诸侯也与围温一耳晋自交刚大夫帅师皆书此书人将卑师少也若籍谈荀跞则当从其恒称矣于是单旗告急于晋司徒丑以王师败绩于前城鄩肸之伐百工之叛仅胜之耳晋人始率九州之戎焦瑖温原之师纳猛王城而单旗刘蚠又败于郊前城人败陆浑于社子朝攻猛棘矣王猛卒敬王立晋始军于隂于侯氏于谿泉次于社王师军于汜于解次于任人晋人济师取前城军其东南王师伐京毁其西北逾年子朝立而后围其所以讨乱者不力矣圣人据实以书之胡子曰不系周不与伐天子殆亦不然也然以子朝在是而图之也经不书围子朝而直书围天子之邑所谓图勤王之绩而得犯京师之名者矣
　　夏六月蔡侯东国卒于楚
　　弟申嗣是为昭公东国行货得国者也不日卒于外也朱东国蔡侯二子朱出奔楚东国亦卒于楚必楚受朱诉而拘东国王父杀父见用身行货而卒不免不能辨于义利以自强其祸岂小哉
　　秋七月莒子庚舆来奔
　　左氏曰庚舆虐而好剑苟铸剑必试诸人国人患之又将叛齐乌存帅国人逐之庚舆来奔齐人纳郊公
　　戊辰吴败顿胡沈蔡陈许之师于鸡父胡子髠沈子逞灭获陈夏齧
　　吴伐州来来楚与国故楚以六国奔命救之次于鸡父鸡父楚地也未阵而谖以取之曰败顿胡沈夷也而跻之蔡陈许之上背盟即楚春秋一施之而已胡子谓以君大夫序叔孙舍曰列国之卿当小国之君况夷狄乎是春秋本狄之曰灭者身殱而国亡之称鸡父今夀州霍丘西南其地北与州来界故沈颍州夀颍北界君杀则国灭矣胡沈以身灭为文胡子所谓自取焉是也不言楚楚未接也左氏曰楚及诸侯之救州来吴人御诸钟离战于鸡父是鸡父在钟离东州来西吴师虽未至州来然御在钟离已入而战在鸡父也汪仲裕曰左传记令尹卒楚师熸吴光设诈先犯胡沈与陈三国既败又从其囚使奔许与蔡顿而许蔡顿之师亦奔六国败奔之后然后楚师又奔则楚师未尝与呉师相接明矣
　　天王居于狄泉
　　此敬王匄也君父一治之耳子猛卒已逾年不书出即位于狄泉非自内而出也狄泉洛阳城内太仓西南池水洛去王城二十五里尔王猛既入王城陆浑之戎虽还焦瑕温原尚可资其力也不拥匄而定之位迟疑观望单从阪道刘从尹道惟伐尹之为急自是王复如刘子朝乃得自却入尹而入王城书之以见刘单之罪也
　　尹氏立王子朝
　　尹畿内采地尹氏子爵名周世卿本吉甫之后据荘十九年苏子立子頺不书而书子朝以佚贼也朝之不名与卫人立晋不书公子异者于是尹氏有朝焉言王子别嫌乎尹氏之朝也立者不宜立者也立于王城而不书入刘单拥王出避则王城虚莫适主焉易辞也立而自尹氏犹曰独尹氏所欲立也尹氏天子之卿也胡子曰王朝公卿书爵而变文称氏者见世卿之擅权乱国为后戒也
　　八月乙未地震
　　苌曰周之亡也其三川震今西王之大臣亦震天弃之矣东王必大克按疏言丁酉南宫极震则周地始震周鲁相去千里故震日不同夫阳伏而不出隂迫而不蒸于是有地震言乎其上下也气升降同时岂以千里即差三日哉千里而差三日言乎其纬也然测其高深广轮气数年而始周矣疏家亦不考于周髀之数灵曜括地之文也哉
　　冬公如晋至河有疾乃复
　　二十有四年春王二月丙戌仲孙貜卒
　　孟僖子也子何忌嗣与南宫敬叔师孔子
　　叔孙舍至自晋
　　按十四年意如至自晋不氏舍独系之叔孙者衍文也左氏谷梁皆无此二字孙明复从之
　　夏五月乙未朔日有食之
　　授时推加时在昼交分二十六日三千八百三十九分入食限今先天厯新法推得乙未二十六日三千八百十九分九二入食限
　　秋八月大雩
　　初五月日食梓慎曰将水禆灶曰旱也日过分而阳犹不克克必甚能无旱乎阳不克莫将积聚也
　　丁酉伯郁厘卒
　　子成嗣是为悼公
　　冬吴灭巢
　　平公
　　二十有五年春叔孙婼如宋
　　春秋内大夫出者其私皆言故传云为季氏逆妇非也非国君无代逆者逆无有以其僚友兄弟代者且意如见经至是十五年计其齿长矣又十三年而斯已代父专政斯岂宋女所出耶以是知传误矣
　　夏叔诣会晋赵鞅宋乐大心卫北宫喜郑防吉曹人邾人滕人薛人小邾人于黄父
　　诣鞅子赵鞅成子武孙大心祁黎族兄喜佗子吉虿子黄父张主一曰即黒壤晋地左氏传曰谋王室也于是天王谓之东王子朝谓之西王晋侯使涖问周故期以明年而后为黄父之会诸侯不至但合诸大夫以谋之不于周而于晋地曰明年将纳王春秋之书是会前不属狄泉之居后不属成周之入説者以为无益于天王是已是故又明年而荀跞赵鞅之师出天王书入而晋师克巩不书不以讨子朝予晋也而胡子以为免于贬非矣
　　有鸜鹆来巢
　　邵氏按先天卦图言天下将治则气自北而南天下将乱则气自南而北禽鸟飞类得气之先周礼鸜鹆不逾济而至鲁则气自南而北之騐也自此晋霸不竞呉楚越皆以南夷迭主夏盟几于改物则知鸜鹆之来不但巢居为异昭公出奔之祥特其一而已
　　秋七月上辛大雩季辛又雩
　　九月己亥公孙于齐次于阳州
　　亟言之曰奔缓言之曰孙讳奔言孙而已孙于齐以求援次阳州待齐命也次不敢直前之辞儒者以为自荘以来未之有也阳州齐鲁境上邑昭公入公果公贲之説于侍人僚柤欲伐季氏子家覊曰谗人以君徼幸事若不克君受其名不可为也舍民数世以求克事不可必也且政在焉其难图也公退之已而公徒见伐与臧孙如墓谋遂行孙于齐胡子曰昭公不明乎消息盈虚之理正身率徳择任忠贤待时驯致不忍一朝之忿求逞其私欲而以群小谋之其及宜矣
</div>
    <div class="pagination">
<a href="春秋明志录_page27.html">上一页</a><span>...</span><a href="春秋明志录_page23.html">23</a><a href="春秋明志录_page24.html">24</a><a href="春秋明志录_page25.html">25</a><a href="春秋明志录_page26.html">26</a><a href="春秋明志录_page27.html">27</a><span class="current-page">28</span><a href="春秋明志录_page29.html">29</a><a href="春秋明志录_page30.html">30</a><a href="春秋明志录_page31.html">31</a><a href="春秋明志录_page32.html">32</a><a href="春秋明志录_page33.html">33</a><a href="春秋明志录_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
