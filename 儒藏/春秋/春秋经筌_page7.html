<!DOCTYPE html>
<html>
<head>
    <meta charset="UTF-8">
    <title>春秋经筌 - 第 7 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋经筌 - 第 7 页/共 33 页</h1>
    <div class="content">　　孙云周大夫祭采地刘云祭邑天子之下大夫是必使之则其不称使不予使也下大夫无臣虽有臣犹不外交也祭叔畿内诸侯也聘者大夫之事而诸侯亲之可乎祭叔假王命托聘为名而私交于鲁其实非聘也聘必书天王使而此不书使非王命也诸侯不自聘托王命也祭叔葢自以为有所凭藉而来足以逭私交之罪矣而不知春秋不书天王使之则不惟暴其私交之罪而且兼受欺君之诛也齐髙子来盟非君命也故不书齐侯使而见专盟之意祭叔来聘非王命也故不书天王使而见专聘之罪然盟有善否大夫专之犹或可也聘岂王臣所得专邪聘者传命之辞无命而传是罔人也内以欺君外以罔人祭叔之罪葢重于祭伯之称来矣
　　夏公如齐观社公至自齐
　　甚哉公之无耻也子同生于今三十有六年则公之防姻固失时矣徒以父杀于外母淫于内诸侯所不齿非忍雠而防天下无与为匹者故忍而防于齐齐既许防而母丧未除庄公之心葢可料矣故前年如齐纳币今年如齐观社社何足观哉托观社而如齐也谷梁以为尸女葢照其肺肝矣君子耻言之吾因谷梁之言聊发其隠情而已耳
　　荆人来聘【是年楚成王即位】
　　朝聘非荆人所得与也明堂位四裔来朝皆位之国门之外四塞世告至周礼亦云蕃服世一见掌客掌賔客之牢礼诸侯士大夫皆有饩典命掌诸侯之仪五等之君及其大夫皆有车服礼仪之数而独不及蕃服其来也行人制其出入其至也象胥制其言语先王所以谨中外之防至深且逺也况楚人佳兵乐祸乃其天性故商颂之美武丁则曰奋伐荆楚鲁颂之美周公则曰荆舒是惩盖世乱怙终虽四塞世告至蕃服世一见之制亦曾未有与焉今即幸而賔服天子大朝防引而进之守燎之列可矣况乎其不能也春秋之世荆楚日彊圣人葢忧之入郑伐郑骎骎然其患深矣今率然而聘鲁说者以为进之圣人岂乐其僭聘问之礼哉忧之益甚也且自荆之鲁以职方考之几二千里彼何慕于鲁而来邪葢借聘问以窥中国也计道里之逺近厯山川之险夷觇彊弱于诸侯察备御于疆埸其为谋有不可得而料者而说者以其去兵而用礼为可嘉不知礼自中国出楚人安得知礼假礼以为谋君子不可不察也前日伐郑书荆而今日来聘书人或者不考其文因以为进之且直书荆来聘则若举国皆来于文不顺而其大夫之名氏又未通于中国也故加人字以成文不然二十八年荆伐郑何以复书荆邪僖十四年狄侵郑书狄至十八年邢人狄人伐衞书人二十四年狄伐郑复书狄岂其伐衞书人而进之邪葢与邢人俱不可曰邢人狄伐衞也文有逆顺圣人初不以此为褒贬学者冝深思之
　　公及齐侯遇于谷萧叔朝公
　　已不逾礼而后可以责礼于人已既不正则人必以不正加我此理之必然者也庄既求防于齐则六礼之行有大夫存焉而公皆亲之往反如织非礼甚矣而齐侯亦无词而拒之何哉桓公宫中女市女庐七百内嬖如夫人者六人何责夫鲁侯鳏然出入齐境而无耻也故欲遇而遇欲盟而盟受其侮而不愧者齐有以自取之矣萧叔蕞尔附庸其朝于鲁礼所当然者鲁有宗庙社稷之守非亡国而糊口于外也不俟公之至而来朝因其在谷而逆朝之其不正甚矣而公亦安受之而无忿心何邪公之于齐父雠也忍雠而求防且未成礼乃旦暮驱驰于齐境说者葢以为陈佗焉则无怪其见侮于萧叔而受其草次之朝也孔子曰人必自侮然后人侮之若齐之桓鲁之庄皆自侮者也及见侮于人亦披襟而受之夫复何辞圣人书谷之遇萧叔之朝以见君子责已不可以不重也
　　秋丹桓宫楹
　　庄公忍父雠以防于齐而内有所不安焉今母丧告终将除禫而逆女于齐也使桓而有灵防责不轻矣故庄欲以丹雘之饰而于先君秋丹其楹春刻其桷以重恱其在泉之灵也不然五庙皆有宫何独丹刻于桓也哉噫嘻其谋葢亦迂且诞矣忍于心而饰于外尚何以为孝乎内不孝而外加非礼其得罪于先君益重矣说者以为夸示齐女且姜氏入不敢觌于庙尚何夸邪礼山节藻棁复庙重檐刮楹达乡天子之庙饰也
　　冬十有一月曹伯射姑卒
　　十有二月甲寅公防齐侯盟于扈
　　告期也告期而盟之惧有所不信也告期大夫之事而公亲之告期防姻之常而齐盟之内外均非礼也
　　二十有四年春王正月刻桓宫桷
　　义同丹楹
　　葬曹庄公
　　夏公如齐逆女秋公至自齐八月丁丑夫人姜氏入智术近乎诈而君子有所不废者时假之以济正也惟君臣父子之际不可加智术于其间事君而尚智术是天下之大奸事父而尚智术是天下之大不孝也庄公于君臣父子之间智术无所不用而不忠不孝之罪益彰元年为天王主防于齐父雠也不以情而辞命于王乃以术而筑舘于外内若不接雠外若顺王命而不知成天王不正之命致王姬居外之久其恶尚何以葢之是将以智谋为忠而陷于大不忠也今既忍而防父雠且亲如齐纳币如齐逆女乃丹桓宫楹刻桓宫桷以媚于先君及逆女而返公不与姜氏同至难于告庙也七月公归八月姜氏入公之归也书至而姜氏之入不书至姜氏固不可见于庙矣而公之至吾不知其何辞以告庙也且公之行也既以逆妇告及其至也吾意其必矫举而妄告庙矣不然安得不与姜氏同至邪昭公娶于吴谓之呉孟子则公之至吾不信其以姜氏告也庄公之智术于是穷而不孝之罪愈暴白而不可掩矣书曰作徳心逸日休作伪心劳日拙若公者可谓心劳而拙者也圣人各因其实而书之而庄公不孝之罪无以逃于笔端吾因是而知君臣父子之间果不尚智术也
　　戊寅大夫宗妇觌用币
　　礼者天下之公器而觌者私见之名也假公器而用之庄公之情可见矣哀姜雠之女也庄公不敢以见宗庙夫诸侯娶元妃以奉粢盛今娶妇而不见于庙果何为哉是重色轻礼也不能以礼事上则何以责礼于下今大夫宗妇觌用币于礼不其过欤薄于奉上而厚于责下庄公其何以安之庄公之心葢曰吾私觌而已不以公见则外不负宗庙内不负夫人而不知其内外两失之也语曰私觌愉愉如也则觌者非下见上之礼燕闲而私相见也故曰朝觐大夫之私觌非礼也不敢私觌所以致恭也以私觌而见则如勿觌而已况又用币邪且三帛二生一死男贽也榛栗枣脩女贽也以私觌而用公礼以女而奉男贽庄公葢以私觌则于礼为轻故重其贽以觌焉公之志荒矣守礼则心有所不安用术则智有所不周颠倒错乱无一是者葢无逃君子之笑大夫宗妇同宗大夫之妇不可析为二岂有男女俱见哉谷梁之说非是
　　大水
　　冬戎侵曹曹羁出奔陈赤归于曹
　　曹羁及赤之事左氏不载凡大夫出入公子争国兄弟父子嫡庶之辨惟左氏最详而于羁赤之事独无传此所以起二传之纷纷也以史记世家考之庄公卒僖公夷立亦不载羁赤出入之事疑赤则僖公夷字似赤而误耳然学者当以经证经不可以传证经以经文考之此与桓十一年宋人执祭仲突归于郑郑忽出奔衞大相类郑庄卒忽在丧曹庄卒羁亦在丧忽及羁皆当书子而不书子不子也突凭宋而入赤戎而入皆自外入簒故突不系之郑赤不系之曹但突先入而忽出羁先出而赤入出入有先后而事则一也君子无可疑者然曹郑之事则同以情察之羁赤之罪当加忽突一等且宋人执祭仲以制郑之命以宋则彊于郑以祭仲则彊于忽忽外逼于宋内逼于仲势不能有郑而出奔犹可言也今戎侵曹未入其郛羁委社稷而奔不孝甚矣突以宋之亲宋而入犹中国也赤戎而入何亲于已召戎人而戕中国其罪可胜诛乎然圣人书法无异于忽突者葢以羁斥名而不书子于赤外之而不系之曹法亦无以加矣学者冝观宋与戎之彊弱而加重轻此春秋所以望于后之学者也学者其可不深求之二传以羁为大夫以郭公为赤谬甚矣葢不足辩
　　郭公
　　阙文或谬字也先儒皆援郭亡之事以实之曰齐桓公问郭何故亡父老对以善善不能用恶恶不能去所以亡其事与时实相近但不可遽以为实也非郭公之下阙事则公字为误耳
　　二十有五年春陈侯使女叔来聘
　　庄公即位于今二十五年而诸侯无聘鲁者薄庄之不足齿邪茍不得已从伯主之命则同防而已未尝交盟交聘也今既防于齐陈人惧其胁伯主而报西鄙之役于是使女叔来聘葢亦非得已也然聘鲜有书字者而女叔书字何邪女叔之字必叔有贤行在陈为贤大夫不为来聘褒之也然则何以知其有贤行曰不知其人视其友公子季友贤人也女叔实友之春来聘而冬公子友如陈报其聘及其终也友复如陈葬之惟贤友贤愚因公子友而知女叔之贤也
　　夏五月癸丑衞侯朔卒
　　六月辛未朔日有食之鼔用牲于社
　　书曰乃季秋月朔辰弗集于房瞽奏鼔啬夫驰周官鼓人救日月则诏王鼓传曰日食天子伐鼓于朝诸侯用币于社伐鼓于朝所以用阳也春秋书日食鼓用牲于社者三庄公二而文公一皆着其僭天子且非礼尔伐鼓当于朝不当于社当用币不当用牲也然日食三十六惟此三者书鼓用牲何也得礼不书失礼然后书
　　伯姬归于杞
　　曰归不曰逆杞侯自逆之何以不书杞侯来逆常事不书
　　秋大水鼓用牲于社于门
　　古者救日月无救水之礼传曰非日月之眚不鼓则大水无伐鼓用牲之制公羊以于社为礼于门非礼谷梁又曰救水以鼓众似縁公羊而立文其后董仲舒言大水鸣鼓而攻社葢学于公羊师弟子循其私说而不稽古也大水鼓用牲于社于门古无是礼也
　　冬公子友如陈
　　内大夫出聘自友始然外大夫来聘书聘内大夫出聘不书聘苏辙所谓礼成在外未可必于我是也春女叔来聘冬公子友如陈报之友贤者也何以不书字至闵二年季子来归而后字之邪葢因国人之善一举褒之足矣何用屡字而屡褒之也若陈女叔则非来聘无以着其贤故因聘而字之也
　　二十有六年春公伐戎
　　夏公至自伐戎
　　戎为鲁患旧矣而今日之兵实为曹伐之何以知其然前年冬戎侵曹曹羁出奔陈及陈女叔来聘言必有以及于羁也故冬公子友如陈报聘而春遂伐戎为曹可知矣陈为羁伐戎则自伐可也何必求鲁哉葢鲁逼于戎且世有戎患陈逺于戎无事乎伐之以生衅也此必陈女叔及公子友之谋矣然则公之征伐内则报济西之役外则问侵曹之罪师出为有名故公至自伐戎而曹遂杀其大夫是戎必有辞于曹曹杀其大夫以恱戎且以塞鲁之词也然戎之所逐者羁也羁卒在陈戎之所纳者赤也赤卒居曹则公之伐戎将借曹以为词其实不能治戎而正曹也在当时齐为伯主知曹之乱而不问见戎之彊而不伐而鲁能伐之齐侯葢有慙徳于鲁矣书曰公至自伐戎庄葢自以为莫大之功而防勲于庙也
　　曹杀其大夫
　　曹赤之簒戎纳之曹羁之出戎逐之大夫何与今鲁伐戎而曹杀其大夫逆知其无罪也赤葢借是以塞鲁之词称国以杀杀无罪也不书其名非其罪也
　　秋公防宋人齐人伐徐
　　徐之先伯翳与秦同祖虽居中国有夷风焉在鲁之初伯禽有费誓之师为鲁之患旧矣穆王时偃王僭称王穆王灭之而别封其系以祀伯翳其地今之临淮是也葢介于鲁宋之闲为二国患今必徐犯宋之牧圉故宋伐之然齐实伯主而以宋主兵何也兵出以名不以彊弱伯主之器也雠徐者宋故齐以宋主之正其名也名正则罪人服用兵之道也然齐宋皆以卑将少师而公独亲之何哉葢春公尝伐戎戎比于齐也茍示弱于徐则戎必合徐以伐鲁故以先声挫逆谋也不然费誓之役且复见于庄公矣
　　冬十有二月癸亥朔日有食之
　　二十有七年春公防杞伯姬于洮
　　洮鲁地伯姬来公往防之也诸侯非民事不举妇人既嫁不逾境参讥之
　　夏六月公防齐侯宋公陈侯郑伯同盟于幽
　　同盟于幽至是十年矣桓公惧诸侯久不合则离于是复讲同盟之礼焉然前同盟者九国今四国不至用是知诸侯不可不屡合也孔子言桓公九合诸侯不以兵车而谷梁言衣裳之防十有一葢北杏之防诸侯未信鄄之防则初得宋皆伐宋之诸侯也故孔子举其九而已其兵车之防四孔子葢略而勿録焉圣人岂乐夫用兵哉安中夏而尊王室为可贵也
　　秋公子友如陈葬原仲
　　春秋之法轻于诛小人而重于责君子公子友贤者也不畏私交之法而如陈葬其友虽朋友之义为五教之一而君臣之义葢重于朋友圣人责其重所轻而轻所重故不以其过小而勿诛葢曰季友君子也当以君子之道责之
　　冬杞伯姬来
　　无事而来非归寕也与祭伯之私来同若曰归寕直常事尔何以书
　　莒庆来逆叔姬
　　非为君逆也臣自逆也为君逆称逆女自逆称逆叔姬与髙固同葢君臣之辨也或以为成礼于鲁或曰不与夫人之称凿矣
　　杞伯来朝
　　以伯礼朝也义同桓二年滕子来朝
　　公防齐侯于城濮
　　城濮衞地公防齐侯于城濮谋伐衞也谋伐衞而鲁不从何哉五年齐襄拒王师而纳朔公实从之今日齐桓责尊王而伐衞公则拒之拒其是从其非乐于为逆而惮于助顺庄公之为人葢可见矣
　　二十有八年春王三月甲寅齐人伐衞衞人及齐人战衞人败绩
　　十六年幽之盟衞朔同之前年幽之盟衞懿不至此桓公之所以伐衞也如是则伐衞为有名矣圣人何以人之葢朔实得罪于王五年胁齐襄之力败王师而入衞则衞固天王之叛国也桓公图伯以尊王而叛国不讨两防于鄄为宋伐郑衞朔在焉已而同盟于幽则朔亲齐为已至矣故桓公匿其逆王之罪而不问也今朔固死矣罪复何问哉而前日幽之盟衞懿不至懿朔之子也父数从已则匿其叛王之愆子一违命则责其尊王之义罪在父而责归其子冝衞虽微有所不服也伐衞者齐也而及战者衞也齐问罪而衞及战衞果服齐乎然则桓公果心乎尊王邪抑假尊王之命而求诸侯也圣人照见其情故齐衞书人以见衞则有罪然而桓之伐衞亦不得为伯讨也左氏载子頽奔衞王请伐衞之事诸儒多从之然于经无所考愚不敢以传废经
　　夏四月丁未邾子琐卒
　　秋荆伐郑公防齐人宋人救郑
　　齐自北杏之防于今十有五年其间两鄄之防两幽之盟诸侯不为不从中国不为不振矣而郑逼于楚齐尤重故两鄄两幽之盟无敢不从所以望齐者甚切然桓公不能少加威于楚使郑被楚兵而后救之且越千里之外以谋伐山戎盖威诸侯则为齐之利荆楚邻于郑伐楚则郑受其福利己者在所急而利郑者在所缓桓公之情葢可责矣故救郑善事也而圣人不与其爵以为被伐而后救不若先摄之而使郑不被其毒也内书公而外书人葢不如是则无以见齐人之为齐侯也桓公之伯至此不为不久而惟盟防书爵用兵无善恶悉贬称人皆以其急于利已而缓于安人也
　　冬筑郿
　　春秋书筑者七筑馆筑台筑囿而已未有邑而书筑者邑而书筑创作邑也创作邑必有居室城市司官之守故曰筑左氏曰邑曰筑都曰城且城楚丘城縁陵曰都可也城中丘城郎亦可谓之都邪葢城者有其邑矣城其外而域之也筑者作室以为司官之守尔宣王考室之诗曰筑室百堵百堵皆兴是也周之冬夏之秋非其时矣况大无麦禾告籴于齐而兴是不急之役何益于国邪无益于国有损于民民困而邦本摇其为国危矣凡土功之事圣人谨而书之所以惜民力而固邦本也
　　大无麦禾
　　以时言之麦夏之谷也禾秋谷也安得至冬而后知其无周公七月之诗曰九月筑圃十月纳禾稼黍稷重穋禾麻菽麦嗟我农夫我稼既同上入执宫功且黍稷禾麻菽麦三时之谷也至十月登圃则聚而纳之囷仓及纳囷仓而后知其无焉葢冢宰制国用必于嵗之杪非嵗杪无以知其一嵗之丰凶也然国无九年之蓄曰不足无六年之蓄曰急无三年之蓄曰国非其国也一嵗无麦禾而遂告籴于齐是曽无一年之蓄也庄公之为君仅足以蜡腊又何有于民
　　臧孙辰告籴于齐
　　鲁之空虚非一日之罪也古者以三十年之通制国用量入以为出三年之丰有一年之积以三十年则有九年之积故虽尧水汤旱而无虞庄公即位于今二十有八年矣九年之积安在筑馆以奉王姬浚洙以备齐寇防盟战伐无嵗不有丹楹刻桷无所不为上有星陨日食之变下有多麋有之异大水者三无麦苗无麦禾者各一而前乎此尚筑郿后乎此且新廏灾异相仍靡费百出不计国之丰凶民之盈歉惟已所欲直情为之计其出入未尝有数月之积也故一无麦禾遂求饷于邻国且王之求赙求金鲁之乞师告籴天下之深耻也曰求曰乞若得不得未可知也而告籴尤为至辱命垂沟洫而乞食于人齐幸有嗟来之心以振之不然君民何恃以生哉故圣人于此直书告籴而不书如如缓辞也葢不书告籴无以知其有旦暮之急也
　　二十有九年春新延廏
　　礼嵗凶年谷不登君膳不祭肺马不食谷先民而后畜也廏焚孔子曰伤人乎不问马贵民而贱畜也然为国之备在兵而兵之用在马故六系为廏备于周騋牝三千美于衞马政亦有国者之不可废也然君子必辨其后先稽其贵贱者葢事有本末不可后本而先末贵末而贱本也去冬大无麦禾则民食已不足何问马臧孙辰告籴于齐则民力疲瘵何问廏则马在所缓而民在所忧廏在所闲而力在所恤以凶嵗疲民新不急之廏虽曰得时其为国之患大矣故圣人不以其时而略之曰新革其故也曰延广其旧也或以延廏为法廏古无是名也葢不究其义矣
　　夏郑人侵许
　　许之为国介于楚郑之间郑逼于楚每以许为藩蔽郑不达权而虐许不已许一入楚则楚之袭郑如入无人之墟矣是郑自撤其藩蔽也为郑谋者不若厚于许教许扞楚而郑援之许借郑以全郑得许以安更为唇齿之邦而缓急相救郑且内连齐晋以抗之则许未必亡郑未必困也郑不料此而与许为雠成十五年许畏郑而迁叶叶楚地也许既入楚郑无嵗不受楚兵葢郑自撤藩援而不自觉也今楚方雠郑而郑侵许许必从楚其后八年之间而楚伐郑者三葢无其蔽失许之援也
　　秋有蜚
　　有蜚记异也刘敞曰蜚之为物状若牛而白首一目而蛇尾行水则竭行草则死见则国大疫若是则非止为异且为灾矣此世未尝见者疑非中国物也圣人书曰有异甚矣
　　冬十有二月纪叔姬卒
　　内女鲜书卒葬惟纪之二姬与宋共姬书卒葬纪伯姬恤其死于国之亡而葬于齐也纪叔姬以其不失妇道卒归于酅也宋共姬以其守节而死于灾也非此不书
　　城诸及防
　　十有二月今之十月也水昬正之时可以栽板榦矣得时不书此何以书以嵗凶民疲而连城二邑有何旦夕之急而为是哉庄公之庸且虐不念民力矣国虚民叛城坚如金夫谁与守之识者以为寒心而庄公不惧奈何
　　三十年春王正月
　　夏师次于成
　　欲救鄣而不能也与三年次于滑同义葢次滑书公而此不书公尤足以见公之耻也
　　秋七月齐人降鄣
　　鄣城在今之密州杜氏以为纪之附庸纪近于密故也齐襄庸君也其虐纪而灭之无足谋者而威公方伯何赖于蕞尔之鄣而必其归附哉然郕降于齐师郕自降也齐人降鄣齐人逼而降之也襄公逼纪而去之桓公逼鄣而降之为恶仅一间耳鄣区区微国无损益于齐无鄣不害为伯也而得鄣则为伯业之累大矣吾于此重为威公惜之
　　八月癸丑葬纪叔姬
　　归于酅葬于酅也而曰纪叔姬叔姬贤也故必系于纪一归纪则死生以之叔姬之义也
　　九月庚午朔日有食之鼓用牲于社
　　义同上十五年
　　冬公及齐侯遇于鲁济
　　鲁济之遇齐侯谋伐山戎也公辞不能故明年齐侯来献戎捷
　　齐人伐山戎
　　山戎逺于中国自入春秋亦未尝为中国患以职方考之葢居舜之营州古竹国之地也东距辽水北距燕蓟其僻逺而富且饶故齐威利而伐之俘其宝玉以富国也齐内有鱼盐之利而外贪逺夷之富则齐桓之斯举为利而已管仲荅楚师之言曰召康公命我先君太公曰五侯九伯汝实征之东至于海北至于无棣然则今山戎又越于无棣之外桓公不惮千里之险而征之非利肯为是乎内有楚之患日雠于郑齐玩而不伐山戎无损中国而齐首伐之齐之为谋葢可见矣不然伐戎美事也圣人安得书人哉其后秦惠王将并天下先取蜀诸葛亮将一吴魏先取泸究其利心皆齐桓之谋也圣人首贬齐桓垂戒逺矣
　　三十有一年春筑台于郎
　　庄公前年筑郿犹曰筑邑以涖民也新延廏尚曰蕃马以备边也城诸及防且曰设险以域民也今一嵗而三筑台何为者哉古者天子有灵台以候天地诸侯有时台以候四时故分至啓闭必登而望之以书云物占灾祥水旱而为民之备也则其台必在国之都矣今曰郎曰薛曰秦皆逺地也葢厉民以自乐也孟子曰文王以民力为台为沼而民欢乐之古之人与民偕乐故能乐也民欲与之偕亡虽有台池岂能独乐哉今庄之三筑台所谓民欲与之偕亡者也天灾时变无若庄公之多工功力役无若庄公之数廪稍空虚无若庄公之甚而一嵗之间三时役民以奉一己之乐呜呼庄公观天灾时变工功力役廪稍空虚一念及此恨无门以入地尚何乐哉而庄公懵不自知则庄公之志虑精神葢已荒矣明年而即世有以也夫
　　夏四月薛伯卒
　　筑台于薛
　　六月齐侯来献戎捷
　　隘哉齐侯诚伯者之器不足以望三王之髣髴也抑亦管仲所以相其君者然欤孔子曰管仲之器小哉葢有伯者之君必有伯者之佐君臣之量极于是矣故功烈如彼之卑也蕞尔山戎何足道哉桓公幸而克之折馘执俘捷如其志葢自以为不世之隽功故获戎捷俘而来献焉且献捷于王犹可言也献捷于鲁其卑甚矣鲁何尊于齐哉齐葢以为威鲁而鲁初不从伐坐受戎捷其为荣大矣又何惧耶圣人隘其然书曰齐侯尊且贵也曰来献捷卑且辱也以尊而行卑以贵而就辱其待齐桓可知矣四年齐人来归衞宝于齐书人而不书爵微者也于衞书归不书献顺辞也葢衞宝以卑来归戎捷以尊来献也观乎此又有以见桓公智有余而量不足也
　　秋筑台于秦
　　冬不雨
　　甚矣天之仁爱人君也虽无道之世犹欲保持而全安之故示之灾变所以警其荒而防其怠茍能畏天戒而悔过忧民又未必不为贤君也庄公之不君厉民以自奉一嵗而三筑台况积嵗凶荒廪稍不足而工功日兴其为恶冝获罪于天不可逭其祸矣而天犹欲示之戒不雨而为旱灾使庄公视此恐惧以荅天戒忧勤寛恤以恤民隠尚能自反于善也而明年春又城小谷呜呼一时不雨其为戒大矣而庄公不自悔用是知庄公果庸而无知不可告戒故勦之而后已其啓手足于路寝尤为幸也
　　三十有二年春城小谷
</div>
    <div class="pagination">
<a href="春秋经筌_page6.html">上一页</a><span>...</span><a href="春秋经筌_page2.html">2</a><a href="春秋经筌_page3.html">3</a><a href="春秋经筌_page4.html">4</a><a href="春秋经筌_page5.html">5</a><a href="春秋经筌_page6.html">6</a><span class="current-page">7</span><a href="春秋经筌_page8.html">8</a><a href="春秋经筌_page9.html">9</a><a href="春秋经筌_page10.html">10</a><a href="春秋经筌_page11.html">11</a><a href="春秋经筌_page12.html">12</a><span>...</span><a href="春秋经筌_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
