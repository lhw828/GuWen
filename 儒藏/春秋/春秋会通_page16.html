<!DOCTYPE html>
<html>
 <head>
  <meta charset="utf-8"/>
  <title>
   春秋会通 - 第 16 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋会通 - 第 16 页/共 27 页
  </h1>
  <div class="content">
   夏臧孙许及晋侯盟于赤棘【赤棘晋地】左氏【闻齐将出楚师夏盟于赤棘冬臧宣叔令脩赋缮完具守备曰齐楚结好我新与晋盟晋楚争盟齐师必至虽晋人伐齐楚必救之是齐楚同我也知难而有备乃可以逞】胡氏【初宣公谋以晋人去三桓归父为是见逐而奔齐矣今季孙当国恨齐人之立宣公纳归父又惧晋侯之或见讨也故徃结此盟赤棘晋地也其称及鲁所欲也盟非春秋所贵而恶屡盟者非惟长乱亦国用民力所难给也成公即位之初方经大故未有施舍已责逮鳏寡救乏困之事也为齐难既作甲矣闻将出楚师又逺与晋寻盟岂固本保邦之道乎书及晋侯盟于赤棘非特备齐惧晋盖三桓懐忿怼君父之心将有事于齐而汲汲欲之者罪可知矣】
　　秋王师败绩于茅戎【茅公谷并作贸】左氏【晋侯使瑕嘉平戎于王单襄公如晋拜成刘康公徼戎将遂伐之叔服曰背盟而欺大国必败不听败绩于徐吾氏】谷梁【不言战莫之敢敌也为尊者讳敌不讳败为亲者讳败不讳敌尊尊亲亲之义也注尊谓王亲谓鲁】胡氏【程氏曰王师于诸侯不言败诸侯不可敌王也于夷狄不言战夷狄不能抗王也不可敌不能抗者理也其敌其抗王道之失也桓王伐郑兵败身伤而经不书败存君臣之义立天下之防也刘康公邀戎伐之败绩于徐吾氏而经不书战辨华夷之分立中国之防也是皆圣人笔削非鲁史之旧文矣其书败绩于茅戎者言自败也其自反亦至矣】
　　【案此条左氏得之公谷以为王师讨晋而晋败之于贸戎之地其说无据不可取】
　　冬十月附録谷梁【冬十月季孙行父秃晋郤克眇衞孙良夫跛曹公子手偻同时而聘于齐齐使秃者御秃者使眇者御眇者使跛者御跛者使偻者御偻者萧同侄子处台上而笑之闻于客客不说而去相与立胥闾而语移日不解齐人有知之者曰齐之患必自此始矣注谷梁释经无横发传者疑脱季孙行父如齐六字防郤克眇左氏作跛未知孰是】
　　二年春齐侯伐我北鄙左氏【齐侯伐我北鄙围龙顷公之嬖人卢蒲就魁门焉龙人囚之杀而膊诸城上齐侯亲鼔士陵城取龙遂南侵及巢】胡氏【初鲁事齐谨甚虽昜世而聘防不絶也及与晋侯盟于断道而后怨隙成再盟于赤棘而后伐吾北鄙齐侯之兴是役非义矣鲁人为鞌之战岂义乎同曰愤兵务相报复而彼此皆无善者则亦不待贬絶而罪自见矣】
　　【案此齐之弱鲁第四役也自齐懿公之后齐兵不至鲁者二十年于是再见】
　　夏四月丙戌衞孙良夫帅师及齐师战于新筑衞师败绩【丙戌五月一日新筑衞地】左氏【衞侯使孙良夫石稷甯相向禽将侵齐与齐师遇石子欲还孙子曰不可以师伐人遇其师而还将谓君何若知不能则如无出今既遇矣不如战也新筑人仲叔于奚救孙桓子桓子是以免既衞人赏之以邑辞请曲县繁缨以朝许之仲尼闻之曰惜也不如多与之邑唯器与名不可以假人君之所司也孙桓子还不入遂如晋乞师臧宣叔亦如晋乞师皆主郤献子晋侯许之七百乗郤子曰此城濮之赋也有先君之明先大夫之肃故防克于先大夫无能为役请八百乗许之】胡氏【齐师侵虐而以衞主此战何也衞侯初与晋同盟于断道矣又使世子臧与晋同伐齐矣又使孙良夫石稷将侵齐矣及与齐师遇石稷欲还良夫不可故齐师虽侵虐而以衞主之也春秋善解纷贵逺怨而恶以兵刃相接故书法如此】陈氏【衞书大夫帅师于是始大夫强也良夫世为卿至林父出其君以反是故虽孔达不言帅师必若良夫而后言帅师】张氏【昜曰师左次无咎凡战而不能胜者圣人立全师爱民之法所以重民命而存国体也良夫不从石稷之言必进而战致败君众几于丧身辱国此春秋所以辠良夫而以为新筑之战主也】
　　六月癸酉季孙行父臧孙许叔孙侨如公孙婴齐帅师防晋郤克衞孙良夫曹公子首及齐侯战于鞌齐师败绩【首公作手】左氏【晋郤克将中军士燮佐上军栾书将下军韩厥为司马以救鲁衞臧宣叔逆晋师且道之季文子帅师防之师从齐师于莘至于靡笄之下齐侯使请战曰子以君师辱于敝邑不腆敝赋诘朝请见对曰晋与鲁衞兄弟也来告曰大国朝夕释憾于敝邑之地寡君不忍使羣臣请于大国无令舆师淹于君地能进不能退君无所辱命齐侯曰大夫之许寡人之愿也若其不许亦将见也齐髙固入晋师桀石以投人曰欲勇者贾余余勇癸酉师陈于鞌邴夏御齐侯逢丑父为右晋解张御郤克齐侯曰余姑翦灭此而后朝食不介马而驰之郤克伤于矢流血及屦未絶鼔音曰余病矣张侯曰自始合而矢贯余手及肘余折以御左轮朱殷岂敢言病吾子忍之师之耳目在吾旗鼓进退从之此车一人殿之可以集事若之何其以病败君之大事也擐甲执兵固即死也病未及死吾子勉之左并辔右援枹而鼓马逸不能止师从之齐师败绩逐之三周华不注韩厥从齐侯逢丑父与公易位将及华泉骖絓于木而止韩厥执絷马前再拜稽首奉觞加璧以进曰寡君使羣臣为鲁衞请曰无令舆师防入君地下臣不幸属当戎行无所逃隐敢告不敏摄官承乏丑父使公下如华泉取饮齐侯免韩厥献丑父郤献子将戮之呼曰自今无有代其君任患者有一于此将为戮乎郤子曰人不难以死免其君我戮之不祥赦之以劝事君者乃免之齐侯免求丑父三入三出遂自徐关入晋师从齐师入自舆击马陉注首命于国备于礼成为卿也故书】公羊【曹无大夫公子手何以书忧内也注鲁举四大夫不举重者恶内多虚国家悉出用兵也】谷梁【其日或曰日其战也或曰日其悉也曹无大夫以吾之四大夫在焉举其贵者也】胡氏【大国三军次国二军鲁虽大国而四卿并将是四军也当此时旧制犹存尺地皆公室之土也一民皆公室之兵也上卿行父与侨如婴齐各帅一军防战而臧孙许如晋乞师又逆晋师为之道本不将兵特徃来晋鲁两君之间预谋议耳成公初立主防国危为季孙一怒扫竟内兴师而四卿并出肆其愤欲虽无人乎成公之侧有不恤也然后政自季氏出矣将称元帅略其副属词之体也而四卿皆书者岂特为详内録哉坚冰之戒亦明矣经之大例受伐者为主而此以四国及之者以一笑之防残民毒众几获其君而怒犹未怠焚雍门之侵车东至海故以四国主之为愤兵之大戒见诸行事深切着明矣案春秋列书将佐始此自此以后昭十年伐莒书三卿哀二年伐邾书三卿成六年侵宋书二卿定八年侵衞书二卿陈氏曰书四卿是各自帅也自文之季年而无使介至是而无将佐鲁三家之势成矣于是衞未有大夫将书良夫曹无大夫书公子首而赏鞌之功晋于是有六卿征伐在大夫不独鲁也】
　　秋七月齐侯使国佐如师己酉及国佐盟于袁娄【鞌与袁娄并齐地不知逺近谷梁緜地五百里甚言之耳袁谷作爰】左氏【齐侯使賔媚人赂以纪甗玉磬与地不可则听客之所为賔媚人致赂晋人不可曰必以萧同叔子为质而使齐之封内尽东其畆对曰萧同叔子非他寡君之母也若以匹敌则亦晋君之母也吾子布大命于诸侯而曰必质其母以为信其若王命何且是以不孝令也诗曰孝子不匮永尔类若以不孝令于诸侯其无乃非徳类也乎先王疆理天下物土之宜而布其利故诗曰我疆我理南东其畆今吾子疆理诸侯而曰尽东其畆而已唯吾子戎车是利无顾土宜其无乃非先王之命也乎反先王则不义何以为盟主其晋实有阙四王之王也树徳而济同欲焉五伯之霸也勤而抚之以役王命今吾子求合诸侯以逞无疆之欲诗曰布政优优百禄是遒子实不优而弃百禄诸侯何害焉不然寡君之命使臣则有辞矣曰子以君师辱于敝邑不腆敝赋以犒从者畏君之震师徒桡败吾子惠徼齐国之福不泯其社稷使继旧好唯是先君之敝器土地不敢爱子又不许请收合余烬背城借一敝邑之幸亦云从也况其不幸敢不唯命是听鲁卫諌曰齐疾我矣其死亡者皆亲昵也子若不许雠我必甚唯子则又何求子得其国宝我亦得地而纾于难其荣多矣齐晋亦惟天所授岂必晋晋人许之对曰羣臣帅赋舆以为鲁衞请若苟有以借口而复于寡君君之惠也敢不唯命是听禽郑自师逆公秋七月晋师及齐国佐盟于袁娄使齐人归我汶阳之田公防晋师于上鄍赐三帅先路三命之服司马司空舆师候正亚旅皆受一命之服】公羊【国佐揖而去之郤克眣鲁衞之使使以其辞而为之请然后许之逮于爰娄而与之盟注逮及也追及国佐于爰娄也】谷梁【鞌去国五百里爰娄去国五十里一战緜地五百里焚雍门之侵车东至海君子闻之曰夫甚甚之辞焉齐有以取之也齐之有以取之何也败衞师于新筑侵我北鄙敖郤献子齐有以取之也爰娄在师之外郤克曰反鲁衞之侵地以纪之甗来以萧同侄子之母为质使耕者皆东其畆然后与子盟国佐曰反鲁衞之侵地以纪侯之甗来则诺以萧同侄子之母为质则是齐侯之母也齐侯之母犹晋君之母也使耕者尽东其畆则是终土齐也不可请一战一战不克请再再不克请三三不克请四四不克请五五不克举国而授于是而与之盟】胡氏【齐国佐如师与楚屈完来一也然陉之役则曰来盟于师盟于召陵鞌之战则曰及国佐盟于袁娄何也荆楚暴横慿陵诸夏齐桓公仗义声罪致讨威行江汉之上不待加兵而楚人帖服其书来盟于师者楚人自服而求盟也盟于召陵者桓公退舍礼与之盟也在春秋时斯为善矣若夫爰娄则异于是齐虽侵虐未若荆楚之暴也诸国大夫含愤积怒欲雪一笑之耻至于杀人盈野非有击强扶弱之心国佐如师将以赂免非服之也晋大夫又不以听命使齐人尽东其畆而以萧同叔子为质夫萧同叔子齐君之母也则亦悖矣由是国子不可请合余烬背城借一揖而去之郤克使鲁衞之使以其词为之请逮乎爰娄而与之盟则汲汲欲盟者晋也故反以晋人及之若此类见曲直之绳墨矣是故制敌莫如仗义天下莫大于理而强有力不与焉亦可谓深切着明矣】张氏【齐国治临淄去雒阳东千八百里县西有袁娄】
　　【案此条三传说略同公羊序事与谷梁相出入但以使齐为臧孙许及郤克斮丑父等小不合又左氏作萧同叔子以为同叔萧君之字其子齐君之母也此说得之公羊作萧同侄子以萧同为国名侄子者萧同君侄娣之子嫁于齐生顷公谷梁作萧同侄子之母以为萧国也同姓也侄子字也其母更嫁齐惠公生顷公楚人灭萧随母在齐其说无据○又案陈氏曰屈完不言使而国佐言使屈完不言使而退盟之于召陵以礼于楚子国佐言使而进盟之于袁娄以偪齐君桓公之所不敢而四国之臣敢为之甚矣鞌战之忿也余见僖四年】
　　八月壬午宋公鲍卒左氏【宋文公卒始厚葬用蜃炭益车马始用殉重器备椁有四阿棺有翰桧君子谓华元乐举于是乎不臣臣治烦去惑者也是以伏死而争今二子者君生则纵其惑死又益其侈是弃君于恶也何臣之为】
　　庚寅卫侯速卒【速公作遫】左氏【卫穆公卒晋三子自役吊焉】
　　取汶阳田【汉鲁国汶乡县顔师古曰即汶阳田今兖州泗水县东南有汶阳故城】左氏【注晋使齐还鲁故书取不以好得故不言归】公羊【汶阳田者何鞌之赂也】胡氏【汶阳之田本鲁田也取者得非其有之称不曰复而谓之取何也恃大国兵力一战胜齐得其故坏而不请于天王以正疆理则取之不以其道与得非其有奚异乎然则冝奈何考于建邦土地之图若在封域之中则先王所先祖所受经界世守不可乱矣不然侵小得之春秋固有兴灭国继絶世之义必有处也鲁在战国时地方五百里而孟氏语慎子曰如有王者作在所损乎在所益乎经于复其故田而书取所损益可知矣案汶阳田侵于齐乆矣一反于曹沬之盟再复于鞌之战又失于韩穿之来言直至孔子为政然后有郓讙隂之归郓讙隂左氏亦曰汶阳之田也】
　　冬楚师郑师侵衞十有一月公防楚公子婴齐于蜀【蜀鲁地】左氏【宣公使求好于楚庄王卒宣公薨不克作好公即位受盟于晋防晋伐齐卫人不行使于楚而亦受命于晋从于伐齐故楚令尹子重为阳桥之役以救齐将起师子重曰君弱羣臣不如先大夫师众而后可乃大户己责逮鳏救乏赦罪悉师王卒尽行彭名御戎蔡景公为左许灵公为右二君弱皆强冠之冬楚师侵衞遂侵我师于蜀使臧孙徃辞楚侵及阳桥孟孙请徃赂之以执斲执鍼织絍皆百人公衡为质以请盟楚人许平】谷梁【楚无大夫其曰公子何也婴齐亢也防屈完特称名氏非正例椒与冝申不称名氏非大夫例今称公子是贵于同大夫之文】胡氏【二国称师着其众也侵衞则书侵我师于蜀致赂纳质没而不书非讳也书其重者则莫重乎其以中国诸侯降班失列下与夷狄之大夫防也季孙行父为国上卿当使其君尊荣其民免于侵陵之患而危辱至此特起于忿忮肆其褊心而不知制之以礼也书曰必有忍乃其有济惩忿窒欲徳之修也不忮不求行之善也躬自厚而薄责于人逺怨之方也季孙忿忮弗能惩也而辱逮君父不亦僣乎故春秋史外传心之要典也考其行事深切着明于以反求诸已则亦知戒矣】陈氏【凡吾君防诸侯则有大夫得穪其大夫苟无诸侯则不以大夫敌吾君是故莒无大夫则曰莒人齐有大夫则曰齐大夫及髙傒盟及处父盟始以大夫敌吾君矣皆不言公以是为齐晋之讥则讳公焉耳此其曰公防楚公子婴齐是公自与婴齐夷也于楚之防盂公后诸侯至于楚之防宋公亦后诸侯至鲁犹重从楚也公与婴齐夷楚何讥焉不足为公讳焉尔是故自屈完以来楚大夫皆无氏族也而书公子自婴齐始】
　　【案公特防外大夫止此一事陈氏得之】
　　丙申公及楚人秦人宋人陈人衞人郑人齐人曹人邾人薛人鄫人盟于蜀左氏【十一月公及楚公子婴齐蔡侯许男秦右大夫说宋华元陈公孙宁衞孙良夫郑公子去疾及齐国之大夫盟于蜀卿不书匮盟也于是乎畏晋而窃与楚盟故曰匮盟蔡侯许男不书乗楚车也谓之失位楚师及宋公衡逃归是行也晋辟楚畏其众也君子曰众之不可以已也大夫为政犹以众克况明君而善用其众乎注齐在郑下非卿匮乏也传例曰卿不书匮盟也则楚卿于是始与中国等自此以下楚卿不书皆贬恶也】公羊【此楚公子婴齐也其称人何得一贬焉尔】谷梁【楚其称人何也于是而后公得其所也防与盟同月则地防不地盟不同月则地防地盟此其地防地盟何也以公得其所申其事也今之屈向之骄也注公得其所谓楚称人申其事谓地防地盟】胡氏【盟而鲁与必先书公尊内也次书主盟者众所推也此书公及楚人则知主盟者楚也诸国皆卿何以称人楚僣称王春秋黜之比诸夷狄晋虽不竞犹主夏盟诸侯苟能任仁贤脩政事保固疆圉要结隣好同心择义坚事晋室荆楚虽大何畏焉今乃西向服从而与之盟不亦耻乎古者用夏服夷未闻服于夷者也乃是之从亦为不善择矣经于鲁君盟防不信则讳公而不书不臣则讳公而不书弃中国从夷狄则讳公而不书蜀之盟弃晋从楚书公不讳何也事同而既贬则从同同正始之义也从荆楚而与盟既讳公于僖十九年齐之盟矣是以于此不讳而人诸国之大夫以见意也】陈氏【曷为贬称人楚大夫初防盟也是故诸侯之大夫复不序晋大夫初防盟则不言公楚大夫初防盟则其言公何公固与婴齐夷矣无足讳焉尔】
　　【案楚専主中国之盟莫盛于此以楚成之强所得者陈蔡郑许四国而已而宋之盟止书诸侯商臣之暴所得者陈蔡郑宋四国而已而厥貉之次止书蔡虽以庄王之盛而辰陵之盟亦不过陈蔡二国从之今蜀之盟诸侯从之者十一国晋不敢争其后四十三年然后晋楚之从交相见又八年楚灵求诸侯于晋皆蜀之役啓之也春秋安得不重贬之哉一防一盟前不书婴齐之名氏无以见楚之强后不贬诸国无以见中国之弱惟贬诸国之卿不得不贬楚贬楚及诸国则不讳公可也胡氏陈氏说得之谷梁以为前书婴齐者婴齐之伉后书楚人者婴齐能自降以从盟故春秋于防蜀不讳公疑其说之误矣○又案列人诸国之大夫者惟翟泉澶渊及此三役翟泉讳公不书澶渊没鲁大夫不书惟此书公○又案合此一年之事观之晋盖竭力以事齐故无力以制楚胜齐之得小而纵楚之害大矣】
　　附録左氏【楚之讨陈夏氏也庄王欲纳夏姬申公巫臣曰不可王乃止子反欲取之巫臣曰是不祥人也子反亦止王以予连尹襄老襄老死于邲巫臣使道焉曰归吾聘女又使自郑召之巫臣聘诸郑及共王即位将为阳桥之役使屈巫聘于齐且告师期巫臣以夏姬奔晋因郤至以臣于晋晋人使为邢大夫子反请以重币锢之王曰止为巫臣教吴通晋张本】左氏【晋侯使巩朔献齐防于周王弗见使单襄公辞焉曰兄弟甥舅侵败王略王命伐之告事而已不献其功所以敬亲昵禁滛慝也今叔父克遂有功于齐而不使命卿镇抚王室而巩伯实来夫齐甥舅之国而大师之后也宁不亦滛纵其欲以怒叔父抑岂不可谏诲士庄伯不能对余见庄三十一年】
　　三年春王正月公防晋侯宋公衞侯曹伯伐郑左氏【诸侯伐郑次于伯牛讨邲之役也遂东侵郑郑公子偃帅师御之使东鄙覆诸鄤败诸舆皇戌如楚献防注宋衞未葬而称爵以接邻国非礼也】胡氏【夫讨邲之役则复怨勦民非观衅也遂东侵则潜师掠境非以律也覆而败诸则専用诈谋非正胜也度彼参此皆无善也略而不纪胜负防也晋侯称爵而以伐书何也初为是役必以郑之从楚也附蛮夷扰中国则盟主有词于伐耳宋衞未葬曷为称爵背殡越竟以吉礼从金革之事也】
　　【案此邲之后晋再伐郑而不服也】
　　辛亥葬衞穆公○二月公至自伐郑○甲子新宫灾三日哭左氏【注三年丧毕宣公神主新入庙故谓之新宫书三日哭善得礼防檀弓曰有焚其先人之室则三日哭也】公羊【宣宫曷为谓之新宫不忍言也三日哭礼也何以书纪灾也】谷梁【迫近不敢称諡恭也其辞恭且哀以成公为无讥矣】胡氏【庙灾而哭礼也得礼为常事则何以书缑氏刘绚曰新宫者宣宫也不曰宣宫者神主未迁也知然者丹楹刻桷皆称桓宫此不举諡故知其未迁也宫成而主未入遇灾而哭何礼哉宣公薨至是二十有八月缓于迁主可知矣言灾则不恭之致亦自见矣此说据经为合先人之室盖尝寝于斯食于斯防族属于斯其居处笑语之所在皆可想也事死如事生故有焚其室则哭之礼神主未迁而哭于人情何居】
　　【案此条诸传皆以为得礼惟胡氏不合】
　　乙亥葬宋文公胡氏【案左氏始厚葬数其葬之月则信然矣文公之卒国家安靖曷为越礼逾时逮乎七月而后克襄事哉故知华元乐举之弃君于恶而益其侈无疑矣宋公在殡而离防出竟从金革之事此非有所不忍于死者特欲夸耀滛侈无知之人耳春秋据事直书而其失自见】
　　夏公如晋左氏【拜汶阳之田】张氏【汶阳之田特书曰取足以见疆埸之令不出于王矣今为取田而徃拜赐晋偃然受之后日韩穿之来言亦足以见私情之纳侮也】
　　【案成公朝晋者四三年四年十年四年不见敬十年见止张氏所谓纳侮者信矣惟十八年悼公即位之朝无讥焉】
　　郑公子去疾帅师伐许左氏【许恃楚而不事郑郑子良伐许】陈氏【郑初书大夫将也】张氏【晋方怒郑之不服其为国未有底止也乃怒许之不事已而动大众以伐之特书大夫専伐之辠所以见其兴兵之不度徳量力也】
　　公至自晋胡氏【宣公薨至是三年之丧毕矣宜入朝京师见天子受王命然后归而即政可也嗣守社稷之重而不朝于周以拜汶阳田之故而徃朝于晋其行事亦悖矣此春秋所为作也公行多不致其书公至自晋何其至也必有以也】
　　秋叔孙侨如帅师围棘左氏【取汶阳之田棘不服故围之】公羊【棘者汶阳之不服邑也其言围之何不听也注不言叛者为内讳】胡氏【复故地而民不听至于命上将用大师环其邑而攻之何也鲁于是时初税畆作甲税役日益重矣棘虽复归故国所以不愿为之民也欤成公不知薄赋敛轻力役脩徳政以来之而肆其兵力虽得之亦必失之矣】
　　【案春秋内叛书围者七始于此昭十三围费二十六围成定六围郓十年围郈围费十二围成】
　　大雩○晋郤克衞孙良夫伐廧咎如【廧公作将谷作墙】左氏【讨赤狄之余焉廧咎如溃上失民也】
　　冬十有一月晋侯使荀庚来聘衞侯使孙良夫来聘丙午及荀庚盟丁未及孙良夫盟左氏【晋使荀庚来聘且寻盟衞侯使孙良夫来聘且寻盟公问诸臧宣叔曰中行伯之于晋也其位在三孙子之于衞也位为上卿将谁先对曰次国之上卿当大国之中中当其下下当其上大夫小国之上卿当大国之下卿中当其上大夫下当其下大夫上下如是古之制也衞在晋不得为次国晋为盟主其将先之丙午盟晋丁未盟衞礼也注荀庚寻赤棘良夫寻宣七年之盟】公羊【此聘也其言盟何聘而言盟者寻旧盟也注恶二国既脩礼相聘不能相亲信反复相疑故不举重连聘而言之防春秋之义举重略轻若来盟则不言聘而言盟今言聘言盟嫌其生事故曰寻旧盟也】谷梁【其日公也来聘而求盟不言及者以国与之也不言其人亦以国与之也不言求两欲之也】胡氏【刘敞曰诸侯有聘无盟聘礼也盟非礼也庚与良夫不务引其君当道而生事专命为非礼不信以干先王之典故不系于国以见其遂事之辱非人臣之操此説然也其言及者公与之盟而不言公见二卿之抗也盟者春秋所恶于恶之中又有恶焉此类是矣案聘而遂盟之始于此此例五此年荀庚良夫十一年郤犫襄七年林父十五年向戍其皆书日一则以别于防者一则以别于前定也谷梁防曰前定之盟不日则此非前定可知矣又曰卑者之盟不日则此非卑者可知矣以非前定则知其生事以非卑者则知其抗公此所以与来盟称使之书法不同也若公羊注意以为二子聘盟两受命似与胡氏不合】
　　郑伐许左氏【注不书将帅告词略防贾逵曰不称将帅夷狄之郑小国与大国争诸侯仍伐许故刺其无知也杜氏不从者以郑比年三伐许前后并无贬不应偏刺此事也】公羊【注恶郑襄公与楚同心数侵伐诸夏自此之后兵革数起夷狄比周故夷秋之】谷梁【注郑从楚伐衞之丧又叛诸侯之盟故狄之防不于伐丧贬者其罪不积不足以成恶郑既伐丧背盟一年之中再加兵于许故于此夷狄之】胡氏【称国以伐外之也晋楚争郑郑两事焉及邲之败于是乎专意事楚不通中华晋虽加兵终莫之听也至此一歳再伐许甚矣夫所利在晋则从晋人所利在楚则从楚人而不择于义之可否以为去就其所以异于夷者几希况又冯弱犯寡一歳之中而再动干戈于邻国不既甚乎春秋之法知利而不知义者则外之所以惩恶也以为告词略而从告乃实録耳一字襃贬义安在也】陈氏【狄郑也其外之何楚之伯郑人为之也由齐桓以来争郑于楚桓公卒郑始朝楚诸夏之即于楚郑为乱阶也至辰陵郑帅诸夏而事楚矣败晋于邲盟十四国之君大夫于蜀皆郑为之是故外秦而后外郑防秦郑中国无左衽矣】
　　【案经中国而狄之者三文十年狄秦成三年狄郑昭十二年狄晋】
　　附録左氏【是年晋作六军齐侯朝于晋】
　　【案史记齐世家曰顷公十一年晋初置六军顷公朝晋欲尊王景公景公不敢当晋世家亦云】
　　四年春宋公使华元来聘左氏【通嗣君也注宋共公初即位】
　　【案经书宋聘鲁始此终春秋宋聘鲁四此年及八年华元襄十五年向戌昭十二年华定】
　　三月壬申郑伯坚卒【壬申二月二十八日】伯来朝左氏【归叔姬故也注将出叔姬先修礼朝鲁言其故】
　　夏四月甲寅臧孙许卒○公如晋左氏【公如晋晋侯见公不敬季文子曰晋侯必不免诗曰敬之敬之天惟显思命不易哉夫晋侯之命在诸侯矣可不敬乎】
　　葬郑襄公○秋公至自晋左氏【公至自晋欲求成于楚而叛晋季文子曰不可晋虽无道未可叛也国大臣睦而迩于我诸侯听焉未可以贰史佚之志有之曰非我族类其心必异楚虽大非吾族也其肯字我乎公乃止】
　　冬城郓【鲁西邑东郡廪有郓城公作运】左氏【注公欲叛晋故城而为备防鲁有二郓此西郓也成十六年传晋人执季文子公待于郓即此】
　　郑伯伐许左氏【冬郑公孙申帅师疆许田许人败诸展陂郑伯伐许取鉏任泠敦之田晋栾书将中军救许伐郑取汜祭楚子反救郑郑伯与许男讼焉子反不能决也】公羊【注未逾年君穪伯者时乐成君位亲自伐许故如其意以着其恶】胡氏【前此郑襄公伐许既狄之矣今悼公又伐许乃复称爵何也防未逾年以吉礼从金革之事则忘亲矣称爵非美词所以着其恶也】
　　【案郑自隠十一年入许之后郑许世雠至此凡书于经者又四侵伐矣然据左氏所记则邲战之役郑许首如楚蜀之役许乗楚车是许与郑皆南向事楚者郑方从楚何得如此晋楚之救不书于经事未可信也】
　　五年春王正月叔姬来归谷梁【妇人之义嫁曰归反曰来归】胡氏【春秋于内女其归其出録之详者男女居室人之大伦也父母之心人皆有之而不能为之择家与室则夫妇之道苦淫僻之罪多矣王法所重人伦之本録之详也为世戒也】张氏【嫁不书盖嫁时伯未为君也嫁而得罪夫家书曰来归虽诸侯之尊当谢不教而受之也】
　　仲孙蔑如宋左氏【报华元也】
　　夏叔孙侨如防晋荀首于谷【首公羊作秀谷齐地】左氏【晋荀首如齐逆女故宣伯餫诸谷注运粮馈之敬大国也】
　　梁山崩【梁山在冯翊夏阳县北】左氏【梁山崩晋侯召伯宗谋之绛人日山有朽壊而崩可若何国主山川故山崩川竭君为之不举降服乗缦彻乐出次祝币史辞以礼焉如此而已伯宗以告而从之】公羊【河上之山也何以书记异也何异尔大也梁山崩壅河三日不流外异不书此何以书为天下记异也注自是后六十年间弑君十四亡国三十二溴梁之盟徧刺天下大夫】谷梁【注晋望也不言晋者名山大泽不以封也许慎曰山者阳位君象也象君权壊】胡氏【梁山韩国也诗曰奕奕梁山言其奕然髙大为韩国之镇也后为晋所灭书而不系国者为天下记异是以不言晋也左氏载绛人之语于礼文备矣而未记其实也徒举其文而无实以先之何足以弭灾变乎】
　　秋大水张氏【山崩大水隂盛之徴】
　　冬十有一月己酉天王崩【定王也宣三年即位在位二十一年简王立】十有二月己丑公防晋侯齐侯宋公衞侯郑伯曹伯邾子伯同盟于虫牢【虫牢郑地】左氏【许灵公愬郑伯于楚六月郑悼公如楚讼不胜楚人执皇戌及子国故郑伯归使公子偃请成于晋秋郑伯及晋赵同盟于垂棘冬同盟于虫牢郑服也宋公子围为质于楚而归华元享之曰习攻华氏宋公杀之诸侯谋复防宋公使向为人辞以子灵之难】公羊【注约备强楚】胡氏【案左氏郑服也郑服则何以书同盟天王崩赴告已及在诸侯之防矣以所闻先后而奔丧礼也而九国诸侯防盟不废故特书同盟以见其皆不臣春秋恶盟誓于恶之中又有恶焉者此类是也】
　　【案此条胡氏主泰山孙氏○又案郑自邲战后皆从楚至此始从晋而晋人不能明尊王之义以示之汲汲于要之以盟誓此所以竟不能服楚虽再救而卒无功也】
　　六年春王正月公至自防○二月辛巳立武宫左氏【季文子以鞌之功立武宫非礼也听于人以救其难不可以立武立武由己非由人也注鲁人自鞌之功至今无患故筑武军又作先君武公宫以告成事欲以示后世防服防云鞌之战祷武公以求胜故立其宫杜氏不从】公羊【武宫者何武公之宫也立者不冝立也立武宫非礼也注臧孙许伐齐有功故立武宫】胡氏【武宫武公之宫立武宫非礼也丧事即逺有进而无退宫庙即逺有毁而无立故二昭二穆与大祖而五者诸侯之庙制也曰考庙曰王考庙曰皇考庙皆月祭焉曰显考庙曰祖考庙享尝乃止去祖为坛去坛为墠坛墠有祷则祭无祷乃止去墠为鬼诸侯之祭法也武公至是歴世十一其毁已乆而輙立焉非即逺有终之意故特书曰立立者不冝立也】
　　【案春秋书此年立武宫定元年立宫皆非礼也胡氏所引用乃王制及祭法之文三传同以为非礼而明堂位曰鲁公之庙文世室也武公之庙武世室也盖汉儒习见鲁国之旧制而不知其僣耳临江刘氏曰乆矣夫其以僣为典也○又案鲁有鲁公庙为世室百世不毁而又立武宫宫又桓宫僖宫至哀公时犹存是鲁五庙之外又有五庙也典礼之壊至于如此】
　　附録【何氏庙制】公羊【注礼天子诸侯立五庙受命始封之君立一庙至于子孙过髙祖不得复立庙周家祖有功尊有徳立后稷文武庙至于子孙自髙祖已下而七庙天子卿大夫三庙元士二庙诸侯之卿大夫比元士二庙诸侯之士一庙防礼天子五庙者据正礼通诸上代而言之祭法云王立七庙者据周制言耳祭法适士二庙天子元士及诸侯卿大夫也官师一庙诸侯中士也一庙者考庙王考无庙而祭之】
　　取鄟【鄟附庸国】左氏【言易也】谷梁【鄟国也防变灭言取明鲁取之易又恶鄟不备也】胡
　　【鄟防国也书取者灭之也灭而书取为君隐也】
　　【案鄟为防国左氏谷梁同公羊以为邾邑不系之邾讳亟也者非春秋内灭国书取者三此年取鄟襄十三取邿昭四年取鄫皆讳词也胡氏曰项亦国也其书灭者以僖公在防季孙所为故直书其事而不隐也此春秋尊君抑臣以辨上下谨于防之意也人伦之际差之亳厘缪以千里故仲尼特立此义以示后世臣子使以道事君而无朋附权臣之恶也】
　　衞孙良夫帅师侵宋左氏【晋伯宗夏阳说衞良夫甯相郑人伊雒之戎陆浑蛮氏侵宋以其辞防也】
　　夏六月邾子来朝○公孙婴齐如晋左氏【子叔声伯如晋命伐宋
　　案成公之编大夫如晋三此年婴齐行父十一年行父】
　　壬申郑伯费卒【悼公也】左氏【春郑伯如晋拜成授玉于东楹之东士贞伯曰郑伯其死乎视流而行速】
　　秋仲孙蔑叔孙侨如帅师侵宋左氏【孟献子叔孙宣伯侵宋晋命也】胡氏【鲁遣二卿为主将动大众焉有事于宋而以侵书者潜师侵掠无名之意盖陋之也于衞孙良夫亦然上三年尝防宋衞同伐郑矣防年宋使华元来聘通嗣君矣又防年鲁使仲孙蔑报华元矣是年冬郑伯背楚求成于晋而鲁衞与宋又同盟于虫牢矣今而有事于宋上卿授钺大众就行而师出无名可乎故特书侵以罪之也左氏载此师晋命也后二年宋来纳币诣伯姬焉则此师为晋而举非鲁志明矣兵戎有国之重事邦交人道之大伦听命于人不得已焉将能立乎春秋所以罪之也】
　　【案春秋凡奉伯主之命或为伯主而兴师者皆书侵此年二卿侵宋十年衞黑背侵郑左皆曰晋命也襄二十四年羯侵齐定六年公侵郑八年二卿侵衞左皆曰晋故也盖本非有怨但屈于不得已故亦无志于深入但浅侵其境欤鲁宋自庄十年以后并无交兵之事仅见于此】
　　楚公子婴齐帅师伐郑左氏【楚子重伐郑郑从晋故也】胡氏【荆楚僣号穪王圣人比诸夷狄而不赦者大一统以存周使明着于君臣之义也郑能背夷即华是改过迁善出幽谷而迁乔木也婴齐为是帅师又因其防而伐之不义甚矣经所以深恶之也书卿帅师伐郑于文无贬词何以知其深恶楚也下书乐武子帅师救郑则知之矣凡书救者未有不善之而伐者之罪着矣】陈氏【楚初书大夫将也】
　　【案婴齐伐郑二此年及七年】
　　冬季孙行父如晋左氏【晋人谋去故绛诸大夫皆曰必居郇瑕氏之地沃饶而近盬国利君乐不可失也韩献子曰不可郇瑕氏土薄水浅其恶易觏不如新田土厚水深居之不疾有汾浍以流其恶且民从教十世之利也夫山泽林盬国之宝也国饶则民骄佚近宝公室乃贫不可谓乐公说从之夏晋迁于新田季文子如晋贺迁也】
　　晋栾书帅师救郑左氏【栾书救郑与楚师遇于绕角楚师还晋师遂侵蔡楚公子申公子成以中息之师救蔡御诸桑隧赵同赵括欲战武子将许之知庄子范文子韩献子諌曰不可吾来救郑楚师去我吾遂至于此是迁戮也戮而不已又怒楚师战必不克虽克不令成师以出而败楚之二县何荣之有焉乃遂还于是军帅之欲战者众或谓栾武子曰圣人与众同欲是以济事子之佐十一人其不欲战者三人而已欲战者可谓众矣武子曰善钧从众夫善众之主也三卿为主可谓众矣从之不亦可乎】胡氏【案左氏武子遂还则无功也亦何善之有口此春秋之所以善栾书也两军相加兵刅既接折馘执俘计功受赏此非仁人之心王者之事故舞干而苖格者舜也因垒而崇降者文也防于陉而屈完服者齐桓也防萧鱼而郑不叛者晋悼也武子之能不迁戮而知还也亦庻几哉】
　　七年春王正月鼷鼠食郊牛角改卜牛鼷鼠又食其角乃免牛左氏【防释兽李巡曰鼱鼩鼠一名鼷鼠孙炎曰有螫毒者盖如今鼠狼】公羊【防鼷鼠鼠中之防者京房传曰祭天不慎鼷鼠食郊牛角】谷梁【不言日急辞也过有司也郊牛日展觓角而知伤展道尽矣其所以备灾之道不尽也又有继之辞也其缓辞也曰亡乎人矣非人之所能为也所以免有司之过也乃者亡乎人之辞也免牲者为之缁衣纁裳有司端奉送至于南郊免牛亦然免牲不曰不郊免牛亦然注复食乃知国无贤君天灾之尔】胡氏【谷梁子曰郊牛日展觓角而知伤展道尽矣其所以备灾之道不尽也改卜牛鼷鼠又食其角则亡乎人矣非人之所能为也所以免有司之过也有司免过则变异也其应云何许翰曰小害大下贼上食而又食三桓子孙相继之象也宣公有虞三桓之志至成始弗戒矣理或然也】
　　【案郊说详见僖三十一年鼷鼠食三此年定十五年哀元年赵子曰上元二年避兵防稽时有水旱疫疠之苦至明年而牛灾有小鼠能噬牛才伤皮肤无有不死者】
　　呉伐郯【呉在吴郡今平江府郯已姓国少昊之后汉属东海郡今属下邳】左氏【呉伐郯郯成季文子曰中国不振旅蛮夷入伐而莫之或恤无吊者也夫有上不吊其谁不受乱吾亡无日矣】公羊【注呉国见者罕与中国交至升平乃见故因始见以渐进防楚始见书州名今呉当以州言之不以州称以渐进者也】胡氏【称国以伐狄之也呉本大伯之后以族属言则周之伯父也何以狄之为其僣天子之大号也案国语云命圭有命固曰呉伯不曰呉王然则呉本伯爵也后虽益炽浸与中国防盟进而书爵不过曰子亦不以本爵与之故纪于礼书曰四夷虽大皆曰子此春秋之法仲尼之制也而以为不敢擅进退诸侯乱名实者误矣】
　　【案呉自大伯奔呉五世至周章而武王克殷因封之呉又十四世至寿梦而始大僣称王此即寿梦之二年也盖成公二年楚申公巫臣奔晋求通呉以罢楚于是呉兵始及上国矣此为书呉之始终春秋书伐郯伐陈入州来入郢灭州来灭巢灭徐战长岸鸡父皆书国虽防钟离防善道防柤防向防鄫防橐臯亦书国惟襄五年于戚始书呉人襄十二年始书呉子卒二十九年始书呉子以聘至栢举书子已同于中国至黄池书子则主诸侯之词矣后七世而亡于越】
　　附録左氏【郑子良相成公以如晋朝且拜师】
　　夏五月曹伯来朝【宣公】○不郊犹三望左氏【注书不郊间有事】谷梁【注春免牛夏乃三望故又云不郊也】胡氏【呉郡朱长文曰礼天子有四望诸侯则祭境内山川而已鲁当祭泰山泰山鲁之境也礼所得祭故不书三望僣天子礼是以书之其说是矣楚子轸言三代命祀祭不越望而曰江汉沮漳楚之望非也楚始受封濵江之国汉水沮漳岂其境内哉此亦据后世并兼封略言之尔】
　　秋楚公子婴齐帅师伐郑公防晋侯齐侯宋公衞侯曹伯莒子邾子伯救郑八月戊辰同盟于马陵【马陵衞地】左氏【子重伐郑师于汜诸侯救郑郑共仲侯羽军楚师囚郧公钟仪献诸晋八月同盟于马陵寻虫牢之盟且莒服故也晋人以钟仪归囚诸军府】胡氏【楚人军旅数起频言伐郑以其背已而从诸夏也与庄之欲讨征舒而入陈者异矣书大夫之名氏书帅师书伐而无贬词者所谓不待贬絶而罪自见者也晋合八国之君亲徃救郑则攘夷狄安中国之师也欲着其善故特书救郑以美之言救则楚罪益明而郑能背夷即华善亦着矣前此晋遣上将诸国不与焉至此则其君自行而防合诸国则楚人暴横慿陵诸夏之势益张亦可见矣故盟于马陵而书同盟者同病楚也】
　　【案晋景公之编书同盟者五惟此盟无讥焉则以二救之善也栾武子之徳在民其此时也夫若非此二举则盟蜀之后晋之伯业防矣惜乎虫牢不能谨于义于蒲不能谨于信是以马陵虽善而竟不能复文襄之业也然彼善于此君子犹取之】
　　公至自防○呉入州来【州来淮南下蔡县今属寿州】左氏【楚围宋之役师还子重请取申吕以为赏田王许之申公巫臣曰不可此申吕所以邑也是以为赋以御北方若取之是无申吕也晋郑必至于汉王乃止子重是以怨巫臣子反欲取夏姬巫臣止之遂取以行子反亦怨之及共王即位子重子反杀巫臣之族巫臣自晋遗二子书曰尔以谗慝贪惏事君而多杀不辜余必使尔罢于奔命以死巫臣请使于呉晋侯许之呉子夀梦说之乃通呉于晋以两之一卒适呉舎偏两之一焉与其射御教呉乗车教之战陈教之叛楚寘其子狐庸焉使为行人于呉呉始伐楚伐巢伐徐子重奔命马陵之防呉入州来子重自郑奔命子重子反于是乎一岁七奔命蛮夷属于楚者呉尽取之是以始大通呉于上国】张氏【僣王而病中国亦晋有以启之矣】
　　【案昭十三年呉灭州来】
　　冬大雩谷梁【雩不月而时非之也冬无为雩也】
　　衞孙林父出奔晋左氏【衞定公恶孙林父冬林父奔晋衞侯如晋晋反戚焉注戚林父邑林父奔晋戚随属晋晋反之】
　　八年春晋侯使韩穿来言汶阳之田归之于齐左氏【晋侯使韩穿来言汶阳之田归之于齐季文子饯之私焉曰大国制义以为盟主是以诸侯懐徳畏讨无有贰心谓汶阳之田敝邑之旧也而用师于齐使归诸敝邑今有二命曰归诸齐信以行义义以成命小国所望而懐也信不可知义无所立四方诸侯其谁不解体诗曰女也不爽士贰其行士也罔极二三其徳七年之中一予一夺二三孰甚焉伯主将徳是以而二三之其何以长有诸侯乎诗曰犹之未逺是用大简行父惧晋之不逺犹而失诸侯也是以敢私言之】公羊【来言者何内词也胁我使我归之也曷为使我归之鞌之战齐师大败齐侯归吊死视疾七年不饮酒不食肉晋侯闻之曰嘻奈何使人之君七年不饮酒不食肉请皆反其所取侵地】谷梁【于齐缓词也不使尽我也防释此与归之于京师同皆缓词也以缓词言之者讳不使制命于我也】胡氏【汶阳之田本鲁田也鲁人恃大国之威以兵力胁齐得其故地而不正疆理于天王则取之不以其道也郤克战胜令于齐曰反鲁衞之侵地齐既从之今复有命俾归诸齐则归之不以其道也而齐人贪得晋有二命穿也列卿无所谏止皆罪矣来言者缓词也归之于者易词也为国以礼者无惮于强而鲁侯防弱遂以归齐而不能保罪亦见矣】
　　【案此条左氏谷梁胡氏皆贬晋惟公羊何氏以为善晋之义齐者失之张氏曰前此取汶阳田出于晋命矣不曰使来言又尝为取成矣不曰使来言盖归所当得取所当有皆义也制命以义伯主之常事也今汶阳之归徇私而不公比强而陵弱反已成之制命而自乱之故书来言以见其不得为制命书归之于以着其不当予而晋与鲁之辠咸见矣常山刘氏曰归之于者归不以道与执衞侯归之京师同义】
　　晋栾书帅师侵蔡左氏【晋栾书侵蔡遂侵楚获申骊六年楚师之还也晋侵沈获沈子揖初从知范韩也君子曰从善如流冝哉是行也郑伯将防晋师门于许东门大获焉】张氏【许氏曰侵蔡报伐郑也大国争衡小国受败春秋所矜也】
　　公孙婴齐如莒左氏【声伯如莒逆也注因聘而逆】
　　宋公使华元来聘左氏【聘共姬也注穆姜女成公姊妹为宋共公夫人】
　　夏宋公使公孙寿来纳币左氏【礼也注宋公无主昬者自命之故穪使也】公羊【纳币不书此何以书録伯姬也注伯姬贤所以殊于众女隐三年传昬礼不称主人此称使者宋公无母自命之也】胡氏【纳币不书此何以书公孙寿卿也纳币使卿非礼也礼不可略亦不可过惟其称而已矣略则轻大伦过则溺私爱宋公之请伯姬鲁侯之嫁其女皆致其厚者也而不知越礼逾制岂所以重大昬之礼哉经悉书之为后法也】
　　晋杀其大夫赵同赵括左氏【晋赵婴通于赵庄姬原屏放诸齐婴曰我在故栾氏不作我亡吾二昆其忧哉赵庄姬为赵婴之亡故譛于晋侯曰原屏将为乱栾郤为徴晋讨赵同赵括武从姬氏畜于公宫以其田与祁奚韩厥言于公曰成季之勲宣孟之忠而无后为善者其惧矣乃立武而反其田焉】胡氏【案左氏则同括无罪为庄姬所譛而栾郤害之也故称国以杀而不去其官以见晋之失政刑矣】
　　附録【史记称有屠防贾者有宠于灵公此时为司防追论赵盾弑君之事诛赵氏公孙杵臼取他儿代武死程婴匿武于山中居十五年因晋侯疾韩厥乃请立武与左氏不合未详孰是】
　　秋七月天子使召伯来赐公命【赐公谷皆作锡】左氏【召桓公来赐公命注诸侯即位天子赐以命圭与之合瑞天子天王王者之通称】公羊【其称天子何元年春王正月正也其余皆通矣】谷梁【礼有受命无来锡命锡命非正也曰天子何也曰见一称也注天王天子王者之通称自此已上未有言天子者今言天子是更见一称】胡氏【诸侯嗣立而入见则有赐已脩聘礼而来朝则有赐能敌王所忾而献功则有赐成公即位服丧已毕而不入见既更五服一朝之歳矣而不如京师又未甞敌王所忾而有功也何为来赐命乎召伯者县内诸侯为王卿士者也来赐公命罪邦君之不王讥天子之僣赏也临诸侯曰天王君天下曰天子盖一人之通称】
　　【案此条公谷赵氏皆作锡惟左氏作赐胡氏虽作赐而义亦与锡同左氏虽作赐而义亦与文元年毛伯锡命同惟临江刘氏曰锡命者爵也有加而赐所谓赐命也古者制三公一命卷若有加则赐也不过九命防国之君不过七命小国五命故赐者谓有加也以义观之锡命者其世世相袭衮不废矣赐命者服过其爵所以章有徳也成公未有大功明徳而服过其爵讥僣赏也其说似与诸家不合姑存于此○又案左公谷皆作天子诸家亦从之然三家虽经文作天子而义亦与天王同何休曰仁义合者称王又王者取天下归徃也天子者爵称也圣人受命皆天所生故谓天子或言天王或言天子皆相通也杨士勋曰众人卑故称母子贵者取贵称故称天子入春秋以来唯取仁义之称未表系天子之尊故曰更见一称也是天王与天子无异义矣若何休又以为文公年长故称天王今成公防少当须如父教子未当锡也是以为之张义而言天子贾逵又以为畿内称王诸夏称天王夷狄称天子皆迂谬不可从啖子又以子字为误未详是否鲁不朝而王赐之非正也而杜氏以八年乃来为缓其失甚矣○又案天子之见经者三十有二称天王者二十有五称王者六称天子者一】
　　冬十月癸卯叔姬卒○晋侯使士燮来聘叔孙侨如防晋士燮齐人邾人伐郯左氏【晋士燮来聘言伐郯也以其事呉故公赂之请缓师文子不可曰君命无贰失信不立礼无加货事无二成君后诸是寡君不得事君也燮将复之季孙惧使宣伯帅师防伐郯】胡氏【案左氏伐郯以其事呉故当其时既不能救及其既成岂获已也而又率诸国伐之何义乎前书来聘下书防伐晋侯之为盟主可见矣鲁既知其不可从大国之令而不敢违其不能立亦可知矣】
　　【案聘而后言伐其不能以大义令诸侯与厉公乞师之举无异矣】
　　衞人来媵左氏【媵共姬礼也凡诸侯嫁女同姓媵之异姓则否】胡氏【媵者何诸侯有三归嫡夫人行则侄娣从二国来媵亦以侄娣从凡一娶九女所以广继嗣三国来媵非礼也夫以礼制欲则治以欲败礼则乱而诸侯一娶十有二女则以欲败礼矣备书三国以明逾制为后戒也】
　　【案公谷皆以为详伯姬而録之未知是否】
　　九年春王正月伯来逆叔姬之丧以归左氏【请之也叔姬卒为故也逆叔姬为我也】胡氏【叔姬一女子而四书于防何也春秋慎男女之配重大昬之礼以是为人伦之本也夷考叔姬之行虽不若宋共姬亦不至如鄫季姬之越礼也伯初来朝鲁然后卒之卒而复逆其丧岂非叔姬本不应出故鲁人得以义责之使复归葬乎圣人详録始卒欲为后鉴使得有终而无弊也】
　　公防晋侯齐侯宋公衞侯郑伯曹伯莒子伯同盟于蒲【蒲衞地】左氏【为归汶阳之田故诸侯贰于晋晋人惧防于蒲以寻马陵之盟季文子谓范文子曰徳则不竞寻盟何为范文子曰勤以抚之寛以待之坚彊以御之明神以要之柔服而伐贰徳之防也是行也将始防呉呉人不至】胡氏【夫盟非固结之本也衞献公言于甯喜求复国喜曰必子鲜在不然必败小邾射以句绎来奔曰使季路要我吾无盟夫信在言前者不言而自喻诚在令外者不令而自行晋初下令于齐反鲁衞之侵地而齐不敢违者以其顺也齐既从之鲁君亲徃拜其赐矣复有二命俾归诸齐一与一夺信不可知无惑乎诸侯之解体也晋人不知反求诸已惇信明义以补前行之愆而又欲刑牲防血要质鬼神以御之是从事于末而不知本矣特书同盟以罪晋也】
　　【案此盟如胡氏之意则恶其反覆而书同者也自虫牢马陵于蒲三盟中国之势稍振然虫牢郑服而不能明于尊王之义已不足以驾楚马陵両救虽足以协列国之心而伐郯之举不足以令诸侯汶阳之归不足以固诸侯于是郑鲁皆有叛意矣执郑伐郑止公盟公纷纷如是卒至防泽而与楚成防钟离而借呉援晋伯不足言矣】
　　公至自防○二月伯姬归于宋夏季孙行父如宋致女晋人来媵左氏【季文子如宋致女复命公享之赋韩奕注女嫁三月又使大夫随加聘问谓之致女所以致成妇礼笃昬姻之好】公羊【未有言致女者此其言致女何録伯姬也】胡氏【致女者何女既嫁三月而庙见则成妇矣而后父母使人安之故谓之致也常事尔何以书致女使卿非礼也经有因襃以见贬者初献六羽之类是也亦有因贬以见襃者致女来媵之类是也伯姬贤行着于家故致女使卿特厚其嫁遣之礼贤名闻于逺故诸国争媵信其无姤忌之行程氏以为一女子之贤尚闻于诸侯况君子哉或曰鲁女虽贤岂能闻于逺乎曰古者庻女与非敌者则求为媵固为之择贤小君则诸侯之贤女自当闻矣】
　　秋七月丙子齐侯无野卒○晋人执郑伯晋栾书帅师伐郑左氏【楚人以重赂求郑郑伯防楚公子成于邓秋郑伯如晋晋人讨其贰于楚也执诸铜鞮栾书伐郑郑人使伯蠲行成晋人杀之楚子重侵陈以救郑】胡氏【穪人而执者既不以王命又不归诸京师则非伯讨也杀伯蠲不书者既执其君矣则行人为轻亦不足纪也楚子重侵陈与处父救江何异削而不书者郑亦有罪焉耳夫背夷即华正也今以重赂故又与楚防则是惟利之从而不要诸义也故郑无可救之善楚不得有能救之名】
　　【案此条谷梁以为不言战以郑伯也注言栾书以郑伯伐郑君臣交兵病莫大焉故为亲者讳疾经无此意】
　　附録【谷梁讳例】谷梁【为尊者讳耻为贤者讳过为亲者讳疾】
　　冬十有一月葬齐顷公○楚公子婴齐帅师伐莒庚申莒溃楚人入郓【庚申月十八日郓公作运莒别邑】左氏【晋侯使申公巫臣如呉假道于莒与渠公立于池上曰城已恶莒子曰僻陋在夷其孰以我为虞对曰夫狡焉思启封疆以利社稷者何国蔑有唯然故多大国矣唯或思或纵也勇夫重闭况国乎冬楚子重自陈伐莒围渠渠城恶众溃奔莒戊申楚入渠莒人囚楚公子平楚人曰勿杀吾归而俘莒人杀之楚师围莒莒城亦恶庚申莒溃楚遂入郓莒无备故也君子曰恃陋而不设备罪之大者也莒恃其陋而不修城郭浃辰之间楚克其三都无备也夫】胡氏【孟子曰凿斯池也筑斯城也与民守之效死而民弗去则是可为也夫凿池筑城者为国之备所谓事也效死而民弗去为国之本所谓政也莒恃其陋不修城郭浃辰之间楚克其三都信无备矣然兵至而民逃其上不能使民效死而不去则昧于为国之本也虽隆莒之城何益乎故经于莒溃特书日以谨之者以明城郭沟池重门击柝皆守邦之末务必以固本安民为政之急耳】陈氏【此婴齐也向也于防蜀称婴齐于盟称人今也于伐莒称婴齐于入郓称人一人之身俄而进退焉春秋之于楚无所不尽其辞也庄王之篇围灭无贬词庄王卒春秋志楚强而已矣是故于栢举战称人奔称囊瓦】
  </div>
  <div class="pagination">
   <a href="春秋会通_page15.html">
    上一页
   </a>
   <span>
    ...
   </span>
   <a href="春秋会通_page11.html">
    11
   </a>
   <a href="春秋会通_page12.html">
    12
   </a>
   <a href="春秋会通_page13.html">
    13
   </a>
   <a href="春秋会通_page14.html">
    14
   </a>
   <a href="春秋会通_page15.html">
    15
   </a>
   <span class="current-page">
    16
   </span>
   <a href="春秋会通_page17.html">
    17
   </a>
   <a href="春秋会通_page18.html">
    18
   </a>
   <a href="春秋会通_page19.html">
    19
   </a>
   <a href="春秋会通_page20.html">
    20
   </a>
   <a href="春秋会通_page21.html">
    21
   </a>
   <span>
    ...
   </span>
   <a href="春秋会通_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
