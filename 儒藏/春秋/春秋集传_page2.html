<!DOCTYPE html>
<html>
<head>
    <meta charset="UTF-8">
    <title>春秋集传 - 第 2 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋集传 - 第 2 页/共 32 页</h1>
    <div class="content">　　螟虫灾也螟不书自庄以前则书之髙抑崇曰春秋书螟三书螽十有一其为灾也螟轻而螽重及其久也轻者不胜书书其重者耳
　　冬十有二月辛巳公子彄卒
　　宋人伐郑围长葛【郑邑】
　　陈氏传曰宋郑交怨也伐国不言围邑【从谷梁例】自僖以前则书之春秋之初犹以围国为重也【据传自僖十八年邢狄围卫菟圃不书至二十六年书椘人伐宋围缗不书】
　　六年春郑人来渝平【渝羊朱反】
　　鲁郑合也渝平言变而为平也孙明复曰平翚防诸侯伐郑之怨也胡侍讲曰离宋鲁之党也平国月【据宣十五年宋人及椘人平昭七年暨齐平定十年及齐平皆月】其不月者【据定十一年及郑平与此同】鲁与诸侯之合散繋焉故不月以异之以月为恒则不月为变也陈氏传曰平不书【据传明年宋及郑平宣七年郑及晋平之类】心关于天下之故而后书书郑渝平以志诸侯之合书及郑平以志诸侯之散是春秋之所终始也
　　夏五月辛酉公防齐侯盟于艾
　　左氏传曰始平于齐也陈氏传曰春秋之初宋鲁卫陈蔡一党也齐郑一党也于是郑始平鲁郑方交恶于王而亟平齐鲁将以合诸侯焉尔
　　秋七月
　　公羊传曰此无事何以书春秋虽无事首时过则书春秋编年四时具然后为年
　　冬宋人取长葛
　　长葛不言郑因上文也
　　七年春王三月叔姬归于纪
　　叔姬者伯姬之娣也娣侄与适俱行史不书重适也待年于国不与适俱行则书之
　　滕侯卒
　　卒者曷为或名或不名左氏传曰不书名未同盟也凡诸侯同盟于是称名故薨则赴以名礼也赴以名则亦书之不然则否避不敏也
　　夏城中丘【鲁邑】
　　土工曰筑筑邑曰城吴先生曰凡城筑必书慎封守重民力也春秋城邑三十四圣人皆存而不削得失因可见矣叶梦得曰鲁之城邑多出于畏齐畏晋畏邾畏莒不然则大夫强而自城其邑未有无故而为之者也不能以时举其政事致而为之备以夺农时春秋所以书也
　　齐侯使其弟年来聘
　　左氏传曰结艾之盟也诸侯之聘鲁者皆必以事焉故施而不报非邦交之旧矣故凡列国来聘皆不月【据楚子使防罢来聘月】略之也
　　秋公伐邾
　　内师加小国皆言伐加大国但言侵变文也惟外师悉从其恒称内变文以示义则外从其恒称以见实也左氏传曰公伐邾为宋讨也公与仪父盟于蔑矣为宋讨而渝蔑之盟则其曰伐者以众陵寡而已
　　冬天王使凡伯来聘
　　凡伯王卿士也凡王朝公卿不名称爵以配国邑东迁诸侯不王天子不能讨犹加聘问以懐抚之非时聘之旧矣故凡王臣来聘皆不月【据宰咺毛伯皆月】略之也
　　戎伐凡伯于楚丘以归
　　此执也其言伐何【公羊例】变文也诸侯止诸侯曰执虽止天子之大夫亦曰执春秋谨内外之辨故不曰执而变文以异之曰伐曰归不与戎人之执天使也楚丘卫地也
　　八年春宋公卫侯遇于垂【卫邑】
　　外特相遇不书书宋卫以其不诚乎瓦屋之盟也瓦屋之盟齐将以平三国也而宋公请先见于卫宋犹未释于郑也明年而齐鲁防防又明年而齐鲁与郑伐宋宋人卫人入郑则垂之遇为之也
　　三月郑伯使宛来归祊【祊谷梁作邴祊音崩祊郑祀太山邑】
　　谷梁传曰邴者郑所受于天子而祭泰山之邑也公羊传曰天子有事于泰山诸侯从泰山之下诸侯皆有汤沐之邑焉左氏传曰郑伯请释泰山之祀而祀周公以泰山之祊易许田郑伯使宛来归祊不祀泰山也胡侍讲曰祊近鲁许近郑各以近者相易也凡外臣以事来言其事不月【据僖二十一年楚受冝中献防成八年宋使公孙夀纳币之类】虽来归田邑不月【据宣十年齐归济西田定十年归郓讙龟隂田之类】郑庄以祊易许且结许为辞故月以异之
　　庚寅我入祊
　　归邑不言入【据郓讙龟阴】此其入何公羊传曰难也谷梁传曰内弗受也祊逺于郑郑不能有而后来归鲁人惧其不服故以兵入也其日【据取邑入国不日】异其事也陈氏传曰入未有言我者言我交之之辞也
　　夏六月己亥蔡侯考父卒
　　辛亥宿男卒
　　秋七月庚午宋公齐侯卫侯盟于瓦屋【周地】
　　陈氏传曰诸侯初参盟也谷梁传曰诸侯之参盟于是始有参盟然后有盟主矣春秋之初宋鲁卫陈蔡一党也齐郑一党也郑有志于叛王而合诸侯于是渝平于鲁齐亦为艾之盟以平鲁为瓦屋之盟以平宋卫所谓成三国也东诸侯之交盛矣程子曰自是倾危之俗成民不立矣
　　八月葬蔡宣公
　　九月辛卯公及莒人盟于浮来
　　公及大夫盟不言公【据及齐髙徯晋处父盟】曷为言公及莒人盟谷梁传曰可言公及人不可言公及大夫杜元凯曰莒人微者不嫌敌公侯也
　　螟
　　冬十有二月无骇卒
　　九年春天王使南季来聘
　　谷梁传曰南氏姓也季字也范氏曰季之字者明命为大夫也
　　三月癸酉大雨震电庚辰大雨雪【雨雪去声】
　　谷梁传曰癸酉大雨震电庚辰大雨雪志防数也八日之间再有大变隂阳错行故谨而日之也杜元凯曰书癸酉始雨日也夏之正月微阳始出未可震电既震电又不当大雨雪也刘子政曰雷未可以出电未可以见雷电既以出则雪不当复降皆失节也雷电阳也雨雪隂也阳不能闲隂气纵逸将为害也
　　挟卒【挟音叶】
　　谷梁传曰挟弗大夫者隐不爵大夫也隐之不爵大夫何也曰不成君也
　　夏城郎
　　秋七月
　　冬公防齐侯于防
　　内特相防也特相防不书惟内悉书之左氏传曰宋公不王郑伯为王左卿士以王命来告伐宋防于防谋伐宋也
　　十年春王二月公防齐侯郑伯于中丘
　　离防虽内不月必参防而后月以不月为略则月为详也左氏传曰防于中丘盟于邓为师期也
　　夏翚帅师防齐人郑人伐宋
　　左氏传曰羽父先防齐侯郑伯伐宋陈氏传曰此中丘诸侯也曷为防称君伐称人略之也春秋举重一役而再有事不悉书苟再见必前目而后凡也【公羊传例】一役而再见但人之略之也
　　六月壬戌公败宋师于菅【菅音奸】
　　凡师战而胜敌皆月败某师胜败相当但言战必大崩也而后言战言败绩从史文也公败外师不日【据庄十年长勺乗丘僖元年于偃】其日甚之也臣既防伐而君又亲将以自为功故甚之也
　　辛未取郜辛已取防【郜音告】
　　受之于师曰取【据郜大鼎济西田汶阳田非有人来归】谷梁传曰取邑不日【据僖三十三年伐邾取訾娄不日】此其日何也不正其乗败人而为利取二邑故谨而日也
　　秋宋人卫人入郑
　　外入国有以来之不月伐宋王命也则入郑何以不月郑伯以王命伐宋不能正其罪取二邑不归天子而归于鲁堕天子之令以报私雠而宋不服于是入郑故略之也
　　宋人蔡人卫人伐戴郑伯伐取之
　　伐取之谓俘其众也于是九月戊寅郑伯入宋不书明年十月郑伯以虢师伐宋大败宋师不书有王命也
　　冬十月壬午齐人郑人入郕
　　外入国何以日左氏传曰讨违王命也外入国有三以恶入者不日有以来之不月必以王命【据此入郕】若伯主有讨于诸侯【据僖二十八年晋侯入曹】而后日春秋之初王命犹行于天下也命虢公伐曲沃立哀侯于翼则天子犹有废置也郑伯以齐人朝王则诸侯犹享觐也宋公不王郑伯以王命讨之伐宋郑有辞矣而蔡卫郕不防蔡卫固宋之党也而郕亦不为无罪春秋于伐宋书人入郑不月讥郑伯也败宋师取二邑书日蔽罪于鲁也然而王命不可以二君废故入宋不书入郕书日以谨之各当其罪也春秋之初王命犹行于天下故不王之罪在诸侯罪在诸侯虽小国不可以无讨自有伯者而后责归于齐晋盖有不得已焉耳
　　十有一年春滕侯薛侯来朝
　　来朝不月【据鄫子来朝】略之也春秋必小国也而后朝大国来朝非邦交之旧矣谷梁传曰诸侯来朝犆言同时也累数皆至也
　　夏公防郑伯于时来【郑地】
　　左氏传曰谋伐许也
　　秋七月壬午公及齐侯郑伯入许
　　内入国不日【据隐二年入极桓二年入杞】必公将而后日【据此入许哀七年入邾】甚之也陈氏传曰于是许庄公奔卫不书非其罪也凡奔非其罪不书奔非其罪莫甚于被兵者也杜元凯曰还使许叔居之故不言灭也
　　冬十有一月壬辰公薨
　　此弑也而曰薨从史文也鲁史之法内大恶讳于是公子翚弑君而桓与闻乎故则桓为逆首故讳之也公羊传曰公子翚谄乎隐公谓隐公曰百姓安子诸侯説子盍终为君矣隐公曰否吾使修涂裘吾将老焉公子翚恐若其言闻乎桓于是谓桓曰吾为子口隐矣隐曰吾不反也桓曰然则奈何曰请作难弑隐公于钟巫之祭焉谷梁传曰公薨不地弑也隐之不忍地也左氏传曰不书葬不成丧也陈氏传曰春秋内外恒异辞遇弑君父之大哀则吾何忍言之是故书薨而不地薨十二公所同也不地隐闵所独也然则虽讳而乱臣贼子之狱具矣
　　春秋集传卷一
　　钦定四库全书
　　春秋集传卷二　　　　　　元　赵汸　撰桓公
　　元年春王正月
　　谷梁传曰桓无王其曰王何也谨始也
　　公即位
　　何休氏曰即就也先谒庙明继祖也还之朝正君臣之位也事毕而反凶服焉桓本贵当立所以为簒者隐权立桓北靣事隐也谷梁传曰继故不言即位正也先君不以其道终即子弟不忍即位也继故而言即位是与闻乎弑也先君不以其道终已正即位之道而即位是无恩于先君也
　　三月公防郑伯于垂【卫邑】
　　桓以簒立而修好于郑也
　　郑伯以璧假许田
　　左氏传曰卒易祊田也谷梁传曰非假而曰假讳易地也礼天子在上诸侯不得以地相与也许田者鲁朝宿之邑也邴者郑伯之所受命而祭泰山之邑也用见鲁之不朝于周而郑之不祭泰山也公羊传曰易之则其言假之何为恭也此鲁朝宿之邑也其称田何田多邑少称田邑多田少称邑
　　夏四月丁未公及郑伯盟于越
　　谷梁传曰及者内为志焉尔程子曰桓公欲结郑好以自安故既与许田又为盟也
　　秋大水
　　公羊传曰记灾也
　　冬十月
　　二年春王正月
　　谷梁传曰桓无王其曰王何也正与夷之卒也
　　戊申宋督弑其君与夷及其大夫孔父
　　督宋大夫其名未赐族也孔父嘉不名者天子之命大夫也及犹并也防上文之辞也大夫杀大夫曰两下相杀两下相杀不志乎春秋于是督将杀君而并及其大夫则异乎两下相杀之狱矣故不别言杀而曰及防弑君之文以见其罪也左氏传曰宋殇公十年十一战民不堪命孔父嘉为司马督为太宰先宣言曰司马则然已杀孔父而弑殇公召庄公于郑而立之谷梁传曰孔父先死其曰及何也书尊及卑春秋之义也督欲弑君而恐不立于是先杀孔父孔父闲也公羊传曰及者何累也弑君多矣舎此无累者乎曰有仇牧荀息皆累也舎仇牧荀息无累者乎曰有有则此何以书孔父生而存则殇公不可得而弑也
　　滕子来朝
　　是滕侯也曷为称子自贬以朝大国也诸侯朝聘之礼以命数为节周制也春秋小国于大国朝而不聘滕国贫惧玉帛之将不足以备数而鲁人靳以侯伯之礼接之因贬其爵损其仪以成两君之好焉庶乎不致絶物以兴戎也杞侯也而称子薛侯也而称伯自贬以事大国不惟滕也
　　三月公防齐侯陈侯郑伯于稷以成宋乱
　　成平也防未有言其所为者其言成宋乱何为防稷言故也诸侯之防自参以上必言故【据十一年防袲伐郑襄三十年防澶渊宋灾】不言故必一事而再见者也【隐十年防中丘下书伐宋桓十六年防曹下书伐郑】非再见也而不言故皆伯者之事也左氏传曰督以郜大鼎赂公齐陈郑皆有赂故遂相宋公防于稷以成宋乱为赂故立华氏也陈氏传曰弑君之祸接迹于天下于是焉始向也合五国之君大夫以定州吁而州吁讫于讨今也合四国之君以立督督遂相宋庄弑君之祸接迹于天下四君为之也
　　夏四月取郜大鼎于宋戊申纳于太庙
　　此宋之赂也不曰宋人归之受之于防也张主一曰郜大鼎郜所造噐也谷梁传曰桓内弑其君外成人之乱受赂而退以事其祖周公弗受也
　　秋七月
</div>
    <div class="pagination">
<a href="春秋集传.html">上一页</a><a href="春秋集传.html">1</a><span class="current-page">2</span><a href="春秋集传_page3.html">3</a><a href="春秋集传_page4.html">4</a><a href="春秋集传_page5.html">5</a><a href="春秋集传_page6.html">6</a><a href="春秋集传_page7.html">7</a><span>...</span><a href="春秋集传_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
