<!DOCTYPE html>
<html>
 <head>
  <meta charset="utf-8"/>
  <title>
   春秋分记 - 第 89 页/共 122 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋分记 - 第 89 页/共 122 页
  </h1>
  <div class="content">
   【名州蒲按应劭旧君讳议云周穆王名满晋厉公名州满又有王孙满作州蒲误考之杜注亦云或作州满满蒲字相近则曰蒲者非也景公大子成十年嗣立明年改元至十八年遇弑在位八年】
　　成公经十有一年春王三月晋侯使郤犨来聘己丑及郤犫盟【传见鲁】
　　传十一年宋华元善于令尹子重又善于栾武子闻楚人既许晋籴茷成而使归复命矣冬华元如楚遂如晋合晋楚之成　秦晋为成将防于令狐晋侯先至焉秦伯不肯涉河次于王城使史颗盟晋侯于河东晋郤犫盟秦伯于河西范文子曰是盟也何益齐盟所以质信也防所信之始也始之不从其可质乎秦伯归而背晋成【为十三年伐秦传】
　　经十有二年夏公防晋侯卫侯于泽　秋晋人败狄于交刚【传见狄】
　　传十二年春宋华元克合晋楚之成【终前年事】　夏五月晋士燮防楚公子罢许偃【二子楚大夫】癸亥盟于宋西门之外曰凢晋楚无相加戎好恶同之同恤菑危备救凶患若有害楚则晋伐之在晋楚亦如之交贽往来道路无壅【放勇切】谋其不协而讨不庭有渝此盟明神殛之俾【使也】队其师无克胙国郑伯如晋听成防于泽成故也狄人间宋之盟以侵晋　秋晋人败狄于交刚晋郤至如楚聘且涖盟楚子享之子反相为地室而县焉【县钟鼔也】郤至将登金奏作于下惊而走出子反曰日云莫矣寡君须矣吾子其入也賔曰君不忘先君之好施及下臣贶之以大礼重之以备乐如天之福两君相见何以代此下臣不敢【言此两君相见之礼】子反曰如天之福两君相见无亦唯是一矢以相加遗焉用乐寡君须矣吾子其入也賔曰若让之以一矢祸之大者其何福之为世之治也诸侯间于天子之事则相朝也于是乎有享宴之礼享以训恭俭宴以示慈惠恭俭以行礼而慈惠以布政政以礼成民是以息百官承事朝而不夕此公侯之所以扞城其民也故诗曰赳赳武夫公侯干城及其乱也诸侯贪冒侵欲不忌争寻常以尽其民略其武夫以为己腹心股肱爪牙故诗曰赳赳武夫公侯腹心【兎置】天下有道则公侯能为民干城而制其腹心乱则反之今吾子之言乱之道也不可以为灋然吾子主也至敢不从遂入卒事归以语范文子文子曰无礼必食言吾死无日矣夫冬楚公子罢如晋聘且涖盟十二月晋侯及楚公子
　　罢盟于赤棘
　　经十有三年春晋侯使郤锜来乞师三月公如京师夏五月公自京师遂防晋侯齐侯宋公卫侯郑伯曹伯邾人滕人伐秦
　　传十三年春晋侯使郤锜来乞师将事不敬孟献子曰郤氏其亡乎礼身之干也敬身之基也郤子无基且先君之嗣卿也受命以求师将社稷是卫而惰弃君命也不亡何为【为七年晋杀郤锜传】　三月公如京师宣伯欲赐【欲王赐已】请先使王以行人之礼礼焉孟献子从王以为介而重贿之公及诸侯朝王遂从刘康公成肃公防晋侯伐秦夏四月戊午晋侯使吕相絶秦曰昔逮我献公及穆
　　公【晋献公秦穆公】相好戮力同心申之以盟誓重之以昏姻【穆公夫人献公之女】天祸晋国文公如齐惠公如秦无禄献公即世穆公不忘旧徳俾我惠公用能奉祀于晋【僖十年秦纳惠公】又不能成大勲而为韩之师【僖十五年】亦悔于厥心用集我文公是穆之成也文公躬擐【音患】甲胄跋履山川逾越险阻征东之诸侯虞夏商周之而朝诸秦则亦既报旧徳矣郑人怒君之疆埸我文公帅诸侯及秦围郑【晋自以郑贰于楚故围之郑非侵秦也晋以诬秦在僖三十年】秦大夫不询于我寡君擅及郑盟诸侯疾之将致命于秦文公恐惧绥静诸侯秦师克还无害则是我有大造于西也无禄文公即世穆为不吊蔑死我君【新注谓轻蔑文公以为死无知矣】寡【弱也】我襄公迭我殽地奸絶我好伐我保城殄灭我费滑散离我兄弟挠乱我同盟倾覆我国家我襄公未忘君之旧勲而惧社稷之陨是以有殽之师【僖三十三年】犹愿赦罪于穆公穆公弗听而即楚谋我天诱其成王陨命【秦使鬭克归楚求成事见文十四年文元年楚杀成王】穆公是以不克逞志于我穆襄即世康灵即位康公我之自出【晋外甥】又欲阙翦我公室倾覆我社稷帅我蝥贼以来荡揺我邉疆我是以有令狐之役【文七年】康犹不悛入我河曲伐我涑川俘我王官翦我羁马我是以有河曲之战【文十二年】东道之不通则是康公絶我好也及君之嗣也【秦桓】我君景公引领西望曰庶抚我乎君亦不惠称盟【称尺证反】利吾有狄难【晋灭路氏】入我河县焚我箕郜【古报反】芟夷我农功防刘我边陲我是以有辅氏之聚【宣十五年】君亦悔祸之延而欲徼福于先君献穆使伯车来命我景公曰吾与女同好弃恶复脩旧徳以追念前勲言誓未就景公即世我寡君是以有令狐之防【十一年】君又不祥背弃盟誓白狄及君同州君之仇雠而我昏姻也君来赐命曰吾与女伐狄寡君不敢顾昏姻畏君之威而受命于吏君有二心于狄曰晋将伐女狄应且憎【言狄虽应荅秦而心实憎秦无信】是用告我楚人恶君之二三其徳也亦来告我曰秦背令狐之盟而来求盟于我昭告昊天上帝秦三公【穆康共】楚三王【成穆庄】曰余虽与晋出入余唯利是视不谷恶其无成徳是用宣之以惩不壹诸侯备闻此言斯是用痛心疾首昵就寡人寡人帅以听命唯好是求君若惠顾诸侯矜哀寡人而赐之盟则寡人之愿也其承寜诸侯以退【承君意以寜静诸侯】岂敢徼乱君若不施大惠寡人不佞其不能以诸侯退矣敢尽布之执事俾执事实图利之　秦桓公既与晋厉公为令狐之盟而又召狄与楚欲道以伐晋诸侯是以睦于晋晋栾书将中军荀庚佐之士燮将上军郤锜佐之韩厥将下军荀防佐之赵旃将新军郤至佐之郤毅御戎栾鍼为右孟献子曰晋帅乘和师必有大功五月丁亥晋师以诸侯之师及秦师战于麻隧秦师败绩获秦成差及不更女父【不更秦爵】曹宣公卒于师师遂济泾及侯丽而还迓晋侯于新楚成肃公卒于瑕
　　传十四年夏晋侯使郤犫送孙林父卫侯飨苦成叔【郤犫】寗惠子相苦成叔傲寗子曰苦成家其亡乎古之为享食也【音嗣】以观威仪省祸福也故诗曰兕觵其觩防酒思柔彼交匪傲万福来求【桑扈】今夫子傲取祸之道也【为十七年郤氏亡传】
　　经十有五年春三月癸丑公防晋侯卫侯郑伯曹伯宋世子成齐国佐邾人同盟于戚晋侯执曹伯归于京师冬十有一月叔孙侨如防晋士燮齐髙无咎宋华元
　　卫孙林父郑公子防邾人防呉于钟离
　　传十五年夏六月楚将北师子囊曰新与晋盟而背之无乃不可乎子反曰敌利则进何盟之有楚子侵郑遂侵卫栾武子欲报楚韩献子曰无庸使重其罪民将叛之无民孰战　冬晋三郤害伯宗譛而杀之及栾弗忌伯州犂奔楚【伯宗子】韩献子曰郤氏其不免乎善人天地之纪也而骤絶之不亡何待　初伯宗毎朝其妻必戒之曰盗憎主人民恶其上子好直言必及于难十一月防吴于钟离始通呉也
　　经十有六年夏六月晋侯使栾黡来乞师甲午晦晋侯及楚子郑伯战于鄢陵楚子郑师败绩　秋公防晋侯齐侯卫侯宋华元邾人于沙随不见公公至自防公防尹子晋侯齐国佐邾人伐郑九月晋人执季孙行父舍之于苕丘
　　传十六年春楚子求成于郑郑叛晋子驷从楚子盟于武城【为晋伐郑起】　夏四月卫侯伐郑至于鸣鴈为晋故也晋侯将伐郑范文子曰若逞吾愿诸侯皆叛晋可以逞【晋厉无道三郤骄故欲使诸侯叛冀其惧而修徳】若唯郑叛晋国之忧可立侯也栾武子曰不可以当吾世而失诸侯必伐郑乃兴师栾书将中军士燮佐之郤锜将上军荀偃佐之韩厥将下军郤至佐新军荀防居守郤犫如卫遂如齐皆乞师焉栾黡来乞师孟献子曰有胜矣戊寅晋师起郑人闻有晋师使告于楚姚句耳与往楚子救郑司马将中军【子反】令尹将左【子重】右尹子辛将右【壬夫】五月晋师济河闻楚师将至范文子欲反曰我伪逃楚可以纾忧夫合诸侯非吾所能也以遗能者我若羣臣辑睦以事君多矣武子曰不可六月晋楚遇于鄢陵范文子不欲战郤至曰韩之战惠公不振旅【僖十五年】箕之役先轸不反命【死于狄僖三十三年】邲之师荀伯不复从【荀林父奔走不复故道在宣十二年】皆晋之耻也子亦见先君之事矣【见先君成败之事】今我辟楚又益耻也文子曰吾先君之亟战也有故秦狄齐楚皆彊不尽力子孙将弱今三疆服矣【齐秦狄】敌楚而已唯圣人能外内无患自非圣人外寜必有内忧盍释楚以为外惧乎甲午晦楚晨压晋军而陈【音阵下同】军吏患之范匄趋进曰塞井夷灶陈于军中而踈行首晋楚唯天所授何患马文子执戈逐之曰国之存亡天也童子何知焉栾书曰楚师轻窕固垒而待之三日必退退而击之必获胜焉郤至曰楚有六间不可失也其二卿相恶【子重子反】王卒以旧郑陈而不整蛮军而不陈陈不违晦【晦月终隂之尽故兵家以为忌】在陈而嚻合而加嚻各顾其后莫有鬬心旧不必良以犯天忌我必克之楚子登巢车以望晋军子重使大宰伯州犂侍于王后【州犂晋伯宗子前年奔楚】王曰骋而左右何也曰召军吏也皆聚于中军矣曰合谋也张幕矣曰防卜于先君也彻幕矣曰将发命也甚嚻且尘上矣曰将塞井夷灶而为行也皆乘矣左右执兵而下矣曰听誓也战乎曰未可知也乘而左右皆下矣曰战祷也伯州犂以公卒告王【公晋侯】苗贲皇在晋侯之侧亦以王卒告【贲皇楚鬬椒子宣四年奔晋】皆曰国士在且厚不可当也【晋侯左右皆以伯州犂在楚知晋之情且谓楚众多故惮合战】苗贲皇言于晋侯曰楚之良在其中军王族而已请分良以击其左右而三军萃于王卒必大败之公筮之史曰吉其卦遇复【震下坤上复无变】曰南国防射其元王中厥目国防王伤不败何待公从之有淖于前乃皆左右相违于淖歩毅御晋厉公栾鍼为右彭名御楚共主潘党为右石首御郑成公唐苟为右栾范以其族夹公行陷于淖栾书将载晋侯鍼曰书退国有大任【元帅】焉得专之【君前故子名其父】且侵官冒也失官慢也离局奸也有三罪焉不可犯也乃掀公以出于淖　癸已潘尫之党与飬由基蹲甲而射之彻七札焉【党潘应之子】以示王曰君有二臣如此何忧于战王怒曰犬辱国诘朝尔射死艺【言以射自多必以是艺死】吕锜梦射月中之退入于泥占之曰姬姓日也异姓月也必楚王也射而中之退入于泥亦必死矣【锜退入泥亦死象】及战射共王中目王召飬由基与之两矢使射吕锜中项伏弢【弓衣音叨】以一矢复命郤至三遇楚子之卒见楚子必下免胄而趋风【疾如风】楚子使工尹襄问之以弓【问遗也】曰方事之殷也有韎【音妹】韦之跗注君子也【韎赤色跗注戌服若袴而属于跗】识见不谷而趋无乃伤乎郤至见客免胄承命曰君之外臣至从寡君之戎事以君之灵间蒙甲胄不敢拜命敢告不寜君命之辱为事之故敢肃使者三肃使者而退晋韩厥从郑伯【从遂也】其御杜溷罗曰速从之其御屡顾不在马可及也韩厥曰不可以再辱国君乃止【二年鞌战辱齐侯】郤至从郑伯其右茀翰胡曰谍辂【五嫁反】之余从之乗而俘以下【欲遣轻兵单进以距郑伯车前而自后登其车以执之】郤至曰伤国君有刑亦止石首曰卫懿公唯不去其旗是以败于荧乃内旌于弢中唐苟谓石首曰子在君侧败者壹大我不如子子以君免我请止乃死【石首为御当御君以退唐苟为车右当死战】楚师薄于险叔山冉谓飬由基曰虽君有命为国故子必射乃射再发尽殪叔山冉搏人以投中车折轼晋师乃止囚楚公子茷【为郤至兄譛张本】栾鍼见子重之旌请曰楚人谓夫旌子重之麾也彼其子重也日臣之使于楚也子重问晋国之勇臣对曰好以众整曰又何如【又问其余】臣对曰好以暇今两国治戎行人不使不可谓整临事而食言不可谓暇请摄饮焉公许之使行人执榼承饮造于子重曰寡君乏使使鍼御持矛是以不得犒从者使某摄饮子重曰夫子甞与吾言于楚必是故也不亦识乎受而饮之免使者而复皷旦而战见星未已子反命军吏察夷伤补卒乗缮甲兵展车马鸡鸣而食唯命是听晋人患之苗贲皇徇曰搜乗补卒秣马利兵脩陈固列蓐食申祷明日复战乃逸楚囚王闻之召子反谋谷阳竖献饮于子反子反醉而不能见王曰天败楚也夫余不可以待乃宵遁晋入楚军三日谷【食楚粟三日此用城濮例】范文子立于戎马之前曰君幼诸臣不佞何以及此君其戒之【戒勿骄】周书曰惟命不于常有德之谓楚师还及瑕子反曰侧亡君师敢忘其死王使止之弗及而卒战之日齐国佐髙无咎至于师卫侯出于卫公出于坏隤【鲁邑】秋防于沙随谋伐郑也【郑犹未服】宣伯使告郤犫曰鲁侯待于壊隤以待胜者【观晋楚之胜负】晋侯不见公　七月公防尹武公及诸侯伐郑诸侯之师次于郑西我师次于督扬不敢过郑子叔声伯使叔孙豹请逆于晋师为食于郑郊师逆以至声伯四日不食以待之食【音似】使者而后食诸侯迁于制田知武子【荀防】佐下军以诸侯之师侵陈至于鸣鹿遂侵蔡未反诸侯迁于颍上戊午郑子罕宵军之宋齐卫皆失军宣伯使告郤犫曰鲁之有季孟犹晋之有栾范也政令于是乎成今其谋曰晋政多门不可从也寜事齐楚有亡而已蔑从晋矣若欲得志于鲁请止行父而杀之我毙蔑也【蔑孟献子】而事晋蔑有贰矣九月晋人执季文子于苕丘公还待于郓使子叔声伯请季孙于晋乃许鲁平赦季孙冬十二月季孙及郤犫盟于扈　晋侯使郤至献楚捷于周与单襄公语骤称其伐单子语诸大夫曰温季其亡乎【郤至】位于七人之下【佐新军位在八】而求掩其上怨之所聚乱之本也多怨而阶乱何以在位夏书曰怨岂在明不见是图将慎其细也今而明之其可乎
　　经十有七年夏公防尹子单子晋侯齐侯宋公卫侯曹伯邾人伐郑　六月乙酉同盟于柯陵秋九月晋侯使荀防来乞师冬公防单子晋侯宋公卫侯曹伯齐人邾人伐郑十有二月晋杀其大夫郤锜郤犫郤至
　　传十七年春王正月郑子驷侵晋虚滑公防尹武公单襄公及诸侯伐郑范文子反自鄢陵使祝宗祈死曰君骄侈而克敌是天益其疾也难将作矣爱我者唯祝我使我速死无及于难范氏之福也六月戊辰士燮卒吕祖谦曰鄢陵之战晋直楚曲胜败之势显然易见然楚败之后君臣戒惧终始得全厉公一胜之后杀三郤又欲杀栾书中行偃君臣相贼范文子虽见之明忧之深终不能救厉公之骄至使祝宗祈死但以不见祸为幸使其加之讲学必将见几而作或出或处亦不至于徒欲速死而已
　　乙酉同盟于柯陵寻戚之盟也冬诸侯伐郑楚公子申救郑厉公侈多外嬖【爱幸大夫】反自鄢陵欲尽去羣大夫而立其左右胥童【克之子】以胥克之废也怨郤氏而嬖于厉公郤锜夺夷阳五田五亦嬖于厉公郤犫与长鱼矫争田执而梏之与其父母妻子同一辕既矫亦嬖于厉公栾书怨郤至以其不从已而败楚师也欲废之【鄢陵战栾书欲固垒郤至言楚有六间以取胜】使楚公子茷告公曰此战也郤至实召寡君【鄢陵战晋囚公子茷以归】以东师之未至也【齐鲁卫之师】与军帅之不具也曰此必败吾因奉孙周以事君【周晋襄曾孙悼公君楚王】公告栾书书曰其有焉不然岂其死之不恤而受敌使乎【谓鄢陵战时楚子问郤至以弓】君盍尝使诸周而察之郤至聘于周栾书使孙周见之公使觇之信遂怨郤至　十二月厉公田与妇人先杀而饮酒后使大夫杀【厉公无道先妇人而后卿佐】郤至奉豕寺人孟张夺之郤至射而杀之公曰季子【郤至】欺余厉公欲作难胥童曰必先三郤族大多怨去大族不偪敌多怨有庸公曰然郤氏闻之郤锜欲攻公曰虽死君必危郤至曰人所以立信知勇也信不叛君知不害民勇不作乱失兹三者其谁与我死而多怨将安用之君实有臣而杀之其谓君何我之有罪吾死后矣若杀不辜将失其民欲安得乎待命而已受君之禄是以聚党有党而争命罪孰大焉【传言郤至无反心】壬午胥童夷羊五帅甲八百将攻郤氏【八百人】长鱼矫请无用众公使清沸魋助之【亦嬖人】抽戈结衽而伪讼者三郤将谋于榭【讲武堂】矫以戈杀驹伯【郤锜】苦成叔【郤犨】于其位温季曰逃威也遂趋矫及诸其车以戈杀之皆尸诸朝胥童以甲刼栾书中行偃于朝矫曰不杀二子忧必及君公曰一朝而尸三卿余不忍益也对曰人将忍君臣闻乱在外为奸在内为轨御奸以徳御轨以刑不施而杀不可谓徳臣偪而不讨不可谓刑徳刑不立奸轨并至臣请行遂出奔狄公使辞于二子【辞谢书与偃】曰寡人有讨于郤氏郤氏既伏其辜矣大夫无辱其复职位【胥童刼而执之故云辱】皆再拜稽首曰君讨有罪而免臣于死君之惠也二臣虽死敢忘君徳乃皆归公使胥童为卿公游于匠丽氏【嬖大夫家】栾书中行偃遂执公焉召士匄士匄辞召韩厥韩厥辞曰昔吾畜于赵氏孟姬之谗吾能违兵古人有言曰杀老牛莫之敢尸而况君乎二三子不能事君焉用厥也闰月乙夘晦栾书中行偃杀胥童民不与郤氏胥童道君为乱故皆书曰晋杀其大夫
　　经十有八年春王正月晋杀其大夫胥童【传在前年】庚申晋弑其君州蒲【一作州满见上注】公如晋夏晋侯使士匄来聘冬晋侯使士鲂来乞师十有二月仲孙蔑防晋侯宋公卫侯邾子齐崔杼同盟于虚朾
　　传十八年春王正月庚申晋栾书中行偃使程滑弑厉公葬之于翼东门之外以车一乗【诸侯葬车七乗言不以君礼葬】使荀防士鲂逆周子于京师而立之生十四年矣大夫逆于清原周子曰孤始愿不及此虽及此岂非天乎抑人之求君使出命也立而不从将安用君二三子用我今日否亦今日共而从君神之所福也对曰羣臣之愿也敢不唯命是听庚午盟而入馆于伯子同氏辛巳朝于武宫逐不臣者七人【夷羊五之属】周子有兄而无慧不能辨菽麦故不可立二月乙酉朔晋悼公即位于朝始命百官【朝庙五日而即位厉公弑絶故悼公不以嗣子居丧】施舍已责逮鳏寡振废滞匡乏困救灾患禁淫慝薄赋敛宥罪戾节器用时用民欲无犯时使魏相士鲂魏颉赵武为卿荀家荀防栾黡韩无忌为公族大夫使训卿之子弟共俭孝弟使士渥浊为大傅使脩范武子之法【武子为景公大傅】右行辛为司空使脩士蒍之法【士蒍献公司空】弁紏御戎校正属焉使训诸御知义荀賔为右司士属焉使训勇力之士时使卿无共御立军尉以摄之祁奚为中军尉羊舌职佐之魏绛为司马【魏犫子】张老为候奄铎遏寇为上军尉籍偃为之司马使训卒乗亲以听命程郑为乘马御六驺属焉使训羣驺知礼凡六官之长皆民誉也举不失职官不易方爵不逾徳师不陵正旅不偪师民无谤言所以复霸也【此以上通言悼公所行未必皆在即位之年】公如晋朝嗣君也夏六月晋范宣子来聘且拜朝也君子谓晋于是乎有礼　秋杞伯朝于晋而请为昏冬十一月楚子重救彭城伐宋宋华元如晋告急韩献子为政曰欲求得人必先勤之【勤恤其急】成霸安疆自宋始矣晋侯师于台谷以救宋楚师还士鲂来乞师十二月防于虚朾谋救宋也
　　悼公【諡灋中身早夭曰悼】
　　【名周大父捷菑襄公少子不得立号耳叔生惠伯谈谈生悼公成十八年迎于周立之明年改元至襄十五年卒在位十五年】
　　襄公经元年春王正月仲孙蔑防晋栾黡宋华元卫寗殖曹人莒人邾人滕人薛人围宋彭城【传见宋】夏晋韩厥帅师伐郑仲孙蔑防齐崔杼曹人邾人杞人次于鄫【传见郑】经二年夏六月晋师宋师卫寗殖侵郑秋七月仲孙蔑防晋荀防宋华元卫孙林父曹人邾人于戚冬仲孙蔑防晋荀防齐崔杼宋华元卫孙林父曹人邾人膝人薛人小邾人于戚遂城虎牢
　　传二年秋七月郑伯腀卒【成公】晋师侵郑防于戚谋郑故也【郑乆叛晋谋讨之】孟献子曰请城虎牢以偪郑【虎牢旧郑邑今属晋】知武子曰善鄫之防吾子闻崔子之言今不来矣【元年孟献子与齐崔杼次于鄫崔杼有不服晋之言】滕薛小邾之不至皆齐故也【三国齐之属】寡君之忧不唯郑【忧齐叛】防将复于寡君而请于齐得请而告吾子之功也若不得请事将在齐吾子之请诸侯之福也岂唯寡君頼之　冬复防于戚齐崔武子及膝薛小邾之大夫皆防知武子之言故也遂城虎牢郑人乃成
　　经三年夏四月公及晋侯盟于长樗六月公防单子晋侯宋公卫侯郑伯莒子邾子齐世子光已未同盟于鸡泽陈侯使袁侨如防戊寅叔孙豹及诸侯之大夫及陈袁侨盟【戊寅七月十三日据传盟在秋】冬晋荀防帅师伐许
　　传三年夏晋为郑服故且欲脩呉好将合诸侯使士匄告于齐曰寡君使匄以歳之不易不虞之不戒寡君愿与一二兄弟相见以谋不协请君临之使匄乞盟齐侯欲勿许而难为不协乃盟于耏外祁奚请老【致仕】晋侯问嗣焉【续其职者】称解狐其雠也将立之而卒【狐卒】又问焉对曰午也可【奚子】于是羊舌职死矣晋侯曰孰可以代之对曰赤也可【职子伯华】于是使祁午为中军尉羊舌赤佐之【各代其父】君子谓祁奚于是能举善矣称其雠不为谄立其子不为比举其偏不为党商书曰无偏无党王道荡荡其祁奚之谓矣解狐得举【未得位故曰得举】祁午得位伯华得官建一官【军尉】而三物成能举善也夫唯善故能举其类诗云唯其有之是以似之【裳裳者华】祁奚有焉
　　刘安世曰祁奚外举其雠内举其子是也而谓之请老非也晋悼公之三年乃鲁襄公之三年祁奚请老而举解狐又举祁午后十八年晋平公之七年乃鲁襄公二十二年晋讨栾氏之难囚叔向叔向曰救我者必祁大夫外举不弃雠内举不失亲其独遗我乎于是祁奚老矣闻之见宣子而免之以七十请老至此年几九十矣虽不足怪然不若史记所载按晋世家悼公之三年晋防诸侯公问羣臣之可用者祁奚举解狐又举祁午据此则是时祁奚未必七十而请老也但举羣臣之中可用者耳当以世家为正
　　六月公防单顷公及诸侯己未同盟于鸡泽晋侯使荀防逆呉子于淮上呉子不至　陈成公使袁侨如防求成晋侯使和组父告于诸侯【告陈服】秋叔孙豹及诸侯之大夫及陈袁侨盟陈请服也　晋侯之弟杨干乱行于曲梁【行陈次戸郎切】魏绛戮其仆晋侯怒谓羊舌赤曰合诸侯以为荣也扬干为戮何辱如之必杀魏绛无失也对曰绛无贰志事君不辟难有罪不逃刑其将来辞何辱命焉言终魏绛至授仆人书将伏劒士鲂张老止之公读其书曰日君乏使使臣斯【此也】司马臣闻师众以顺为武军事有死无犯为敬君合诸侯臣敢不敬君师不武执事不敬罪莫大焉臣惧其死以及扬干无所逃罪不能致训至于用钺臣之罪重敢有不从以怒君心请归死于司寇公跣而出曰寡人之言亲爱也吾子之讨军礼也寡人有弟弗能教训使干大命寡人之过也子无重寡人之过敢以为请晋侯以魏绛为能以刑佐民矣反役与之礼食使佐新军张老为中军司马士富为候奄许灵公事楚不会于鸡泽冬知武子伐许
　　传四年冬无终子【山戎国名】嘉父使孟乐如晋因魏庄子纳虎豹之皮以请和诸戎【欲戎与晋和】晋侯曰戎狄无亲而贪不如伐之魏绛曰诸侯新服陈新来和将观于我我徳则睦否则携贰劳师于戎而楚伐陈必弗能救是弃陈也诸华必叛戎禽兽也获戎失华无乃不可乎夏训有之曰有穷后羿公曰后羿何如【恠其言不次故问之】对曰昔有夏之方衰也后羿自鉏迁于穷石因夏民以代夏政恃其射也不脩民事而淫于原兽弃武罗伯因熊髠尨圉【四子皆羿贤臣】而用寒浞寒浞伯明氏之谗子弟也伯明后寒弃之夷羿収之【夷氏】信而使之以为已相浞行媚于内【宫人】而施赂于外愚弄其民而虞羿于田树之诈慝以取其国家外内咸服羿犹不悛将归自田家众杀而亨之以食其子【食羿子】其子不忍食诸死于穷门靡奔有鬲氏浞因羿室【就其妃妾】生浇及豷恃其谗慝诈伪而不徳于民使浇用师灭斟灌及斟寻氏处浇于过处豷于戈靡自有鬲氏收二国之烬以灭浞而立少康少康灭浇于过后杼灭豷于戈有穷由是遂亡失人故也昔周辛甲之为大史也命百官官箴王阙于虞人之箴曰芒芒禹迹画为九州经啓九道民有寝庙兽有茂草各有攸家【一本攸处】徳用不扰在帝夷羿冒于原兽忘其国恤而思其麀牡武不可重用不恢于夏家兽臣司原敢告仆夫虞箴如是可不惩乎于是晋侯好田故魏绛及之公曰然则莫如和戎乎对曰和戎有五利焉戎狄荐居贵货易土【易轻也以防反】土可贾焉一也边鄙不耸民狎其野穑人成功二也戎狄事晋四邻振动诸侯威怀三也以徳绥戎师徒不勤甲兵不顿四也鉴于后羿而用徳度逺至迩安五也君其图之公说使魏绛盟诸戎脩民事田以时经五年秋公防晋侯宋公陈侯卫侯郑伯曹伯莒子邾子滕子薛伯齐世子光吴人鄫人于戚冬戍陈楚公子贞帅师伐陈公防晋侯宋公卫侯郑伯曹伯齐世子光救陈【传见陈及吴】
　　传六年冬晋人以鄫故来讨曰何故亡鄫
　　经七年冬十有二月公防晋侯宋公陈侯衞侯曹伯莒子邾子于鄬陈侯逃归
　　传七年冬十月晋韩献子告老公族穆子【厥长子无忌】有废疾将立之【代厥为卿】辞曰诗曰岂不夙夜谓行多露【行露】又曰弗躬弗亲庶民弗信【节南山】无忌不才让其可乎请立起也【无忌弟宣子】与田苏游而曰好仁【田蘓晋贤人言起好仁】诗曰靖共尔位好是正直神之听之介尔景福【小明】恤民为徳正直为正正曲为直参和为仁如是则神听之介福降之立之不亦可乎庚戌使宣子朝遂老【韩厥致仕】晋侯谓韩无忌仁使掌公族大夫楚围陈防于鄬以救之陈侯逃归经八年春王正月公如晋夏季孙宿防晋侯郑伯齐人宋人卫人邾人于邢丘
　　传八年春公如晋朝且听朝聘之数　夏五月甲辰防于邢丘以命朝聘之数使诸侯之大夫听命季孙宿齐髙厚宋向戍卫寗殖邾大夫防之大夫不书尊晋侯也冬郑及楚平范宣子聘鲁告将用师于郑公享之宣子赋摽有梅【欲鲁及时共讨郑取其汲汲相赴】季武子曰谁敢哉【谁敢不从】今譬于草木寡君在君君之臭味也【言同类】欢以承命何时之有【迟速无时】武子赋角弓【兄弟昏姻无相逺矣】賔将出武子赋彤弓【欲使晋君继文之棠复受彤弓】宣子曰城濮之役我先君文公献功于衡雍受彤弓于襄王以为子孙藏匄也先君守官之嗣也敢不承命君子以为知礼
　　经九年冬公防晋侯宋公卫侯曹伯莒子邾子滕子薛伯杞伯小邾子齐世子光伐郑十有二月己亥同盟于戏
　　传九年夏秦景公使士雃乞师于楚将以伐晋楚子许之子囊曰不可当今吾不能与晋争晋君类能而使之举不失选官不易方其卿譲于善其大夫不失守其士竞于教其庶人力于农穑商工皁不知迁业韩厥老矣知防禀焉以为政范匄少于中行偃而上之使佐中军韩起少于栾黡而栾黡士鲂上之使佐上军魏绛多功以赵武为贤而为之佐君明臣忠上让下竞当是时也晋不可敌事之而后可君其图之王曰吾既许之矣虽不及晋必将出师秋楚子师于武城以为秦援秦人侵晋晋饥弗能报也
　　晁补之曰天下有逹尊三爵一齿一徳一孟子以谓乌得有其一以慢其二哉盖贵老敬长所以训孝弟而贤能所在不必老长是以晋政类能少者位上羣臣乐推彊国罢争才之所在不系乎年也
　　冬十月诸侯伐郑【郑从楚】甲戌师于汜令于诸侯曰脩器备盛糇粮归老幼居疾于虎牢肆眚围郑郑人恐乃行成中行献子曰遂围之以待楚人之救也而与之战不然无成知武子曰许之盟而还师以敝楚人吾三分四军【分四军为三部】与诸侯之锐以逆来者【来者楚也】于我未病楚不能矣【晋各一动而楚三来故曰不能】犹愈于战暴骨以逞不可以争大劳未艾君子劳心小人劳力先王之制也诸侯皆不欲战乃许郑成十一月己亥同盟于戏郑服也晋人不得志于郑以诸侯复伐之十二月戊寅济于隂阪侵郑次于隂口而还晋侯归谋所以息民魏绛请施舍输积聚以贷自公以下苟有积者尽出之国无滞积【散在民】亦无困人【不匮乏】公无禁利【与民共】亦无贪民【礼让行】祈以币更【不用牲】賔以特牲【务崇省】器用不作【因仍旧】车服从给【足给事而已】行之期年国乃有节三驾而楚不能与争【十年牛首十一年向及东门】经十年春公防晋侯宋公卫侯曹伯莒子邾子滕子薛伯杞伯小邾子齐世子光防呉于柤夏五月甲午遂灭偪阳晋师伐秦秋公防晋侯宋公卫侯曹伯莒子邾子齐世子光膝子薛伯杞伯小邾子伐郑冬戍郑虎牢传十年夏四月戊午防于柤晋荀偃士匄请伐偪阳五月灭之宋公享晋侯于楚丘请以桑林【商天子之乐名】荀防辞荀偃士匄曰诸侯宋鲁于是观礼鲁有禘乐賔祭用之宋以桑林享君不亦可乎舞师题以旌夏【大旗也题识也以大旗表识其行列】晋侯惧而退入于房去旌卒享而还及着雍疾【晋侯疾】卜桑林见【音晛祟见于卜】荀偃士匄欲奔请祷焉荀防不可曰我辞礼矣彼则以之犹有鬼神于彼加之【自当加罪于宋】晋侯有间六月荀防伐秦报其侵也秋九月诸侯伐郑齐崔杼使大子光先至于师故长于滕己酉师于牛首诸侯之师城虎牢而戍之晋师城梧及制士鲂魏绛戍之书曰戍郑虎牢非郑地也言将归焉郑及晋平楚子囊救郑十一月诸侯之师还郑而南至于阳陵楚师不退知武子欲退曰今我逃楚楚必骄骄则可与战矣栾黡曰逃楚晋之耻也合诸侯以益耻不如死我将独进师遂进己亥与楚师夹颍而军子矫曰诸侯既有成行必不战矣【言有欲去之志】不如从楚亦以退之宵涉颍与楚人盟【夜渡畏晋知之】栾黡欲伐郑师【伐涉颍者】荀防不可曰我实不能御楚又不能庇郑郑何罪不如致怨焉而还【致怨为后伐之资】今伐其师楚必救之战而不克为诸侯笑克不可命不如还也丁未诸侯之师还侵郑北鄙而归
　　经十有一年夏四月公会晋侯宋公卫侯曹伯齐世子光莒子邾子滕子薛伯杞伯小邾子伐郑　秋七月己未同盟于亳城北公防晋侯宋公卫侯曹伯齐世子光莒子邾子膝子薛伯杞伯小邾子伐郑防于萧鱼传十一年夏四月诸侯伐郑六月防于北林师于向围郑观兵于南门郑人惧乃行成秋七月同盟于亳范宣子曰不慎必失诸侯诸侯道敝而无成能无贰乎【数伐郑皆罢于道路】乃盟载书曰凡我同盟无蕰年【蕰积年谷而不分灾】毋壅利毋保奸母留慝救灾患恤祸乱同好恶奬王室或间兹命司慎司盟名山名川羣神羣祀先王先公七姓十二国之祖明神殛之俾失其民队命亡氏踣其国家　秋九月诸侯悉师以复伐郑观兵于郑东门郑人使王子伯骈行成甲戌晋赵武入盟郑伯冬十月丁亥郑子展出盟晋侯【详见郑】十二月戊寅防于萧鱼晋侯使叔告于诸侯公使臧孙纥对曰凡我同盟小国有罪大国致讨苟有以借手鲜不赦宥寡君闻命矣
　　苏辙曰悼公与楚争郑三合诸侯之师其势足以举郑而却楚晋之羣臣中行偃栾黡之徒欲一战以服楚者众矣惟知防为中军将知用兵之难胜负之不可必三与楚遇皆迁延稽缓不与之战卒以弊楚而服郑此则知防不用兵之功也
　　郑人赂晋侯以师悝师触师蠲【皆乐师】广车軘车淳十五乗甲兵备凡兵车百乗歌钟二肆及其镈【音搏】磬女乐二八晋侯以乐之半赐魏绛曰子教寡人和诸戎狄以正诸华八年之中九合诸侯【新注八年者从四年至十一年也五年防于戚其年又防于城棣救陈七年防于鄬八年防于邢丘九年盟于戯十年防于抯又伐郑戍虎牢十一年同盟于亳城北又防于萧鱼是为九合】如乐之和无所不谐请与子乐之辞曰夫和戎狄国之福也八年之中九合诸侯诸侯无慝君之灵也二三子之劳也臣何力之有焉抑臣愿君安其乐而思其终也诗曰乐只君子殿天子之邦乐只君子福禄攸同便蕃左右亦是帅从【采菽】夫乐以安徳义以处之礼以行之信以守之仁以厉之而后可以殿邦国同福禄来远人所谓乐也书曰居安思危思则有备有备无患敢以此规公曰子之教敢不承命抑微子寡人无以待戎不能济河【渡河南服郑】夫赏国之典也藏在盟府不可废也子其受之魏绛于是乎始有金石之乐礼也【礼大夫有功则赐乐】秦伐晋以救郑己丑战于栎晋师败绩易秦故也【详见秦】
　　传十三年夏荀防士鲂卒晋侯搜于緜上以治兵使士匄将中军辞曰伯游长【荀偃】昔臣习于知伯是以佐之非能贤也【谓成七年知防将中军士匄佐之】请从伯游荀偃将中军【代荀防】士匄佐之使韩起将上军辞以赵武又使栾黡【以武位卑故不听更命黡】辞曰臣不如韩起讳起愿上赵武君其听之使赵武将上军韩起佐之栾黡将下军魏绛佐之新军无帅晋侯难其人使其什吏率其卒乗官属以从于下军礼也晋国之民是以大和诸侯遂睦君子曰让礼之主也范宣子让其下皆让栾黡为汰弗敢违也晋国以平数世頼之刑善也夫一人刑善百姓休和可不务乎书曰一人有庆兆民頼之其寜惟永其是之谓乎周之兴也其诗曰仪刑文王万邦作孚【大雅】言刑善也及其衰也其诗曰大夫不均我从事独贤【北山刺幽王】言不让也世之治也君子尚能而让其下小人农力以事其上是以上下有礼而谗慝黜逺由不争也谓之懿徳及其乱也君子称其功以加小人小人伐其技以冯君子是以上下无礼乱虐并生由争善也谓之昏徳国家之敝恒必由之经十有四年春王正月季孙宿叔老防晋士匄齐人宋人卫人郑公孙虿曹人莒人邾人滕人薛人杞人小邾人防呉于向夏四月叔孙豹防晋荀偃齐人宋人卫北宫括郑公孙虿曹人莒人邾人滕人薛人杞人小邾人伐秦冬季孙宿防晋士匄宋华阅卫孙林父郑公孙虿莒人邾人于戚
　　传十四年春防于向为吴谋楚也夏诸侯之大夫从晋侯伐秦以报栎之役也晋侯待于竟使六卿帅诸侯之师以进及泾不济【诸侯之师不肯渡】叔向见叔孙穆子穆子赋匏有苦叶【义取于深则厉浅则掲已志在于必济】叔向退而其舟鲁人莒人先济郑子蟜见卫北宫懿子曰与人而不固取恶莫甚焉若社稷何懿子説二子见诸侯之师而劝之济济泾而次秦人毒泾上流师人多死【饮毒水故】郑司马子蟜帅郑师以进师皆从之至于棫林不获成焉【秦不服】荀偃令曰鸡鸣而驾塞井夷灶唯余马首是瞻【言进退从已】栾黡曰晋国之命未是有也余马首欲东乃归【黡恶偃自专弃之归】下军从之左史谓魏庄子曰不待中行伯乎庄子曰夫子命从帅【夫子谓偃】栾伯吾帅也吾将从之从帅所以待夫子也伯游曰吾令实过悔之何及多遗秦禽乃命大还晋人谓之迁延之役栾鍼【黡弟】曰此役也报栎之败也役又无功晋之耻也吾有二位于戎路【二位谓黡将下军鍼为戎右】敢不耻乎与士鞅驰秦师死焉士鞅反【匄子】栾黡谓士匄曰余弟不欲往而子召之余弟死而子来是而子杀余之弟也弗逐余亦将杀之士鞅奔秦于是齐崔杼宋华阅仲江防伐秦不书惰也向之防亦如之卫北宫括不书于向【亦惰】书于伐秦摄也【能自摄整从郑子峤俱济泾】秦伯问于士鞅曰晋大夫其谁先亡对曰其栾氏乎秦伯曰以其汰乎对曰然栾黡汰虐已甚犹可以免其在盈乎【黡子】秦伯曰何故对曰武子之徳在民【武子栾书】如周人之思召公焉爱其甘棠况其子乎栾黡死盈之善未能及人武子所施没矣而黡之怨实章将于是乎在秦伯以为知言为之请于晋而复之师归自伐秦晋侯舍新军礼也成国【大国】不过半天子之军周为六军诸侯之大者三军可也于是知朔生盈而死【朔防长子盈朔弟盈生而朔死】盈生六年而武子卒彘裘亦幼【士鲂子】皆未可立也新军无帅故舍之　冬会于戚谋定卫也【时衞献公出奔剽已立防而定之】范宣子假羽毛于齐而弗归齐人始贰【析羽为旌王者游车所建】
　　经十有五年冬十有一月癸亥晋侯周卒
　　传十五年秋邾人伐我使告于晋将为防以讨邾莒晋侯有疾乃止冬晋悼公卒遂不克防【为明年防湨梁张本】郑公孙夏如晋奔防子蟜送葬






　　春秋分记卷五十六
&lt;经部,春秋类,春秋分记&gt;
　　钦定四库全书
　　春秋分记卷五十七　　　宋　程公说　撰晋世本第五
　　平公　　　　　　　昭公
　　平公【諡灋执事有制曰平】
　　【名彪悼公子襄十五年嗣立明年改元至昭十年卒在位二十六年】
　　襄公经十有六年春王正月葬晋悼公【逾月而葬速】三月公防晋侯宋公卫侯郑伯曹伯莒子邾子薛伯杞伯小邾子于湨梁戊寅大夫盟晋人执莒子邾子以归夏五月叔老防郑伯晋荀偃卫寗殖宋人伐许【传见许】
　　传十六年春葬晋悼公平公即位羊舌为传张君臣为中军司马祁奚韩襄栾盈士鞅为公族大夫虞丘书为乗马御改服脩官烝于曲沃警守而下【顺河东行故曰下】防于湨梁命归侵田【诸侯相侵之田】以我故执邾宣公莒犂比公【邾莒数侵鲁晋将为鲁讨之悼公卒不克防故平公终其事】且曰通齐楚之使【邾莒在齐楚往来道中故并以此责之】晋侯与诸侯宴于温使诸侯大夫盟齐髙厚髙厚逃归于是叔孙豹晋荀偃宋向戍卫寗殖郑公孙虿小邾之大夫盟曰同讨不庭
　　董仲舒繁露竹林篇云湨梁之盟信在大夫而春秋刺之为其夺君尊也
　　经十有八年冬十月公防晋侯宋公卫侯郑伯曹伯莒子邾子膝子薛伯杞伯小邾子同围齐
　　传十八年秋齐侯伐我北鄙中行献子将伐齐梦与厉公讼弗胜【厉公献子所弑】公以戈击之首队于前跪而戴之奉之以走见梗阳之巫臯他日见诸道与之言同【巫言梦见献子与厉公讼】巫曰今兹主必死若有事于东方则可以逞献子许诺晋侯伐齐将济河献子以朱丝系玉二瑴【双玉曰瑴】而祷曰齐环【齐灵公名】怙恃其险负其众庶弃好背盟陵虐神主曾臣彪【晋平公名】将率诸侯以讨焉其官臣偃实先【悉荐反】后之苟捷有功无作神羞官臣偃无敢复济唯尔有神裁之沈玉而济　冬十月防于鲁济寻湨梁之言同伐齐齐侯御诸平隂丙寅晦齐师夜遁十一月丁夘朔入平隂遂从齐师晋人欲逐归者鲁卫请攻险已夘荀偃士匄以中军克京兹乙酉魏绛栾盈以下军克邿【音诗】赵武韩起以上军围卢弗克十二月己亥焚雍【于用切】门及西郭南郭刘难【乃多切又如字】士弱率诸侯之师焚申池之竹木壬寅焚东郭北郭范鞅门于扬门州绰门于东闾甲辰东侵及潍南及沂
　　经十有九年春王正月诸侯盟于祝柯晋人执邾子秋七月晋士匄帅师侵齐至谷闻齐侯卒乃还【灵公】冬叔孙豹会晋士匄于柯
　　传十九年春诸侯还自沂上盟于督杨【即祝柯】曰大毋侵小执邾悼公晋侯先归公享晋六卿于蒲圃赐之三命之服军尉司马司空舆尉候奄皆受一命之服贿荀偃束锦加璧乗马先呉寿梦之鼎荀偃瘅疽生疡于头济河及着雍病目出大夫先归者皆反士匄请见弗内请后曰郑甥可【士匄中军佐故问后也郑甥荀呉其母郑女】二月甲寅卒而视不可含宣子盥而抚之曰事呉敢不如事上犹视栾怀子曰其为未卒事于齐故也乎乃复抚之曰主苟终所不嗣事于齐者有如河乃瞑受含宣子出曰吾浅之为丈夫也【自恨以私待人】
　　晁补之曰宣子以事其子呉自誓而犹视而怀子以嗣事于齐祷之则瞑故宣子自以为浅期也然宣子怀子皆晋之望也譬巫觋妾妇抚尸喋嗫何其妖且鄙哉桓谭言病而目出初死目未合尸冷乃合非其有所知也谭言是矣
　　晋栾鲂帅师从卫孙文子伐齐【为怀子之言】季武子如晋拜师晋侯享之范宣子为政赋黍苗季武子兴再拜稽首曰小国之仰大国也如百谷之仰膏【如字】雨焉若常膏【古报切】之其天下辑睦岂唯敝邑赋六月【尹吉甫佐天子征伐之诗】冬十一月齐及晋平盟于大隧故穆叔防范宣子于柯穆叔见叔向赋载驰之四章【控于大邦谁因谁极】叔向曰敢不承命经二十年夏六月庚中公防晋侯齐侯宋公卫侯郑伯曹伯莒子邾子膝子薛伯杞伯小邾子盟于澶渊传二十年夏盟于澶渊齐成故也【齐与晋平】
　　经二十有一年秋晋栾盈出奔楚冬公防晋侯齐侯宋公卫侯郑伯曹伯莒子邾子于商任
　　传二十一年栾桓子【栾黡】娶于范宣子生怀子【栾盈】范鞅以其亡也怨栾氏【十四年栾黡强逐范鞅奔秦】故与栾盈为公族大夫而不相能桓子卒栾祁【桓子妻宣子女盈之母】与其老州賔通几亡室矣怀子患之祁惧其讨也愬诸宣子曰盈将为乱以范氏为死桓主而专政矣【桓主栾黡】曰吾父逐鞅也不怒而以宠报之【谓宣子不为黡责鞅而反与鞅宠位】又与吾同官而专之【同为公族大夫鞅专其欋】吾父死而益冨死吾父而专于国有死而已吾蔑从之矣其谋如是惧害于主吾不敢不言范鞅为之徴怀子好施士多归之宣子畏其多士也信之怀子为下卿宣子使城着【晋地】而遂逐之【新注盈时无过独平时多养士以此可疑盖有战国四公子气象】秋栾盈出奔楚宣子杀箕遗黄渊嘉父司空靖邴豫董叔邴师申书羊舌虎叔罢【卜子皆盈党】囚伯华叔向籍偃人谓叔向曰子离于罪其为不知乎【讥其受囚而不能去知音智】叔向曰与其死亡若何诗曰优哉游哉聊以卒歳知也乐王鲋见叔向曰吾为子请叔向弗应出不拜其人皆咎叔向叔向曰必祁大夫室老闻之曰乐王鲋言于君无不行求赦吾子吾子不许祁大夫所不能也而曰必由之何也叔向曰乐王鲋从君者也何能行祁大夫外举不弃雠内举不失亲其独遗我乎诗曰有觉徳行四国顺之【抑诗】夫子觉者也晋侯问叔向之罪于乐王鲋对曰不弃其亲其有焉于是祁奚老矣闻之乗驲而见宣子曰诗曰惠我无疆子孙保之【烈文】书曰圣有谟勲明征定保夫谋而鲜过惠训不倦者叔向有焉社稷之固也犹将十世宥之以劝能者今壹不免其身以弃社稷不亦惑乎鲧殛而禹兴伊尹放大甲而相之卒无怨色管蔡为戮周公右王若之何其以虎也弃社稷子为善谁敢不勉多杀何为宣子说与之乗以言诸公而免之不见叔向而归叔向亦不告免焉而朝　初叔向之母妬叔虎之母美而不使【不使见叔向父】其子皆谏其母其母曰深山大泽实生龙蛇彼美余惧其生龙蛇以祸女女敝族也国多大宠不仁人间之不亦难乎余何爱焉使往视寝生叔虎美而有勇力栾怀子嬖之故羊舌氏之族及于难栾盈过于周周西鄙掠之辞于行人曰天子陪臣盈得罪于王之守臣【范宣子为王所命】将逃罪罪重于郊甸无所伏窜敢布其死昔陪臣书能输力于王室王施惠焉其子黡不能保任其父之劳大君若不弃书之力亡臣犹有所逃若弃书之力而思黡之罪臣戮余也将归死于尉氏【讨奸之官】不敢还矣敢布四体唯大君命焉王曰尤而效之其又甚焉【尤晋逐盈而自掠之】使司徒禁掠栾氏者归所取焉使候出诸轘辕　冬防于商任铜栾氏也【禁锢栾盈使诸侯不得受】知起中行喜州绰邢蒯出奔齐皆栾氏之党也乐王鲋谓范宣子曰盍反州绰邢蒯勇士也宣子曰彼栾氏之勇也余何获焉王鲋曰子为彼栾氏乃亦子之勇也
　　经二十有二年冬公防晋侯齐侯宋公卫侯郑伯曹伯莒子邾子薛伯杞伯小邾子于沙随
　　传二十二年秋栾盈自楚适齐晏平仲言于齐侯曰商任之防受命于晋今纳栾氏将安用之小所以事大信也失信不立君其图之弗听　冬防于沙随复锢栾氏也栾盈犹在齐
　　经二十有三年夏晋栾盈复入于曲沃秋齐侯伐卫遂伐晋八月叔孙豹帅师救晋次于雍榆　冬十月晋人杀栾盈
　　传二十三年春杞孝公卒晋悼夫人防之【晋平母杞孝公姊妹】平公不彻乐非礼也礼为邻国阙夏晋将嫁女于呉齐侯使析归父媵之以藩载栾盈及其士纳诸曲沃【盈邑】栾盈夜见胥午而告之【守曲沃大夫】对曰不可天之所废谁能兴之子必不免吾非爱死也知不集也盈曰虽然因子而死吾无悔矣我实不天子无咎焉许诺伏之而觞曲沃人【胥午匿盈而饮其众】乐作午言曰今也得栾孺子【谓盈】何如对曰得主而为之死犹不死也皆叹有泣者爵行又言皆曰得主何贰之有盈出徧拜之四月栾盈帅曲沃之甲因魏献子【魏舒】以昼入绛初栾盈佐魏庄子【献公父】于下军献子私焉故因之赵氏以原屏之难怨栾氏【成八年】韩赵方睦中行氏以伐秦之役怨栾氏【十四年晋伐泰栾黡违荀偃命曰余焉首欲东】而固与范氏和亲知悼子【荀盈】少而听于中行氏程郑嬖于公【郑荀氏宗】唯魏氏及七舆大夫与之乐王鲋【桓子】侍坐于范宣子或告曰栾氏至矣宣子惧桓子曰奉君以走固宫必无害也且栾氏多怨子为政栾氏自外子在位其利多矣既有利权又执民柄将何惧焉栾氏所得其唯魏氏乎而可强取也夫克乱在权子无懈矣公有姻丧【平夫人有杞防】王鲋使宣子墨缞冒绖二妇人辇以如公奉公以如固宫范鞅逆魏舒【用王鲋计欲强取之】则成列既乗将逆栾氏矣趋进曰栾氏帅贼以入鞅之父与二三子在君所矣使鞅逆吾子鞅请骖乗持带遂超乗右抚劒左援带命驱之出仆请鞅曰之公宣子逆诸阶【逆献子】执其手赂之以曲沃初斐豹也着于丹书【盖犯罪没为官奴以丹书其罪】栾氏之力臣曰督戎国人惧之斐豹谓宣子曰苟焚丹书我杀督戎宣子喜曰而杀之所不请于君焚丹书者有如日乃出豹而闭之督戎从之逾隐而待之【隐短墙也】督戎逾入豹自后击而杀之范氏之徒在台后栾氏乗公门宣子谓鞅曰矢及君屋死之鞅用劒以帅卒栾氏退摄车从之【鞅摄宣子戎车】遇栾乐曰乐免之死将讼女于天乐射之不中又注则乗槐本而覆或以防钩之断肘而死栾鲂伤栾盈奔曲沃晋人围之　秋齐侯伐卫遂伐晋取朝歌为二队入孟门登大行张武军于荧庭戍郫邵封少水以报平隂之役乃还赵胜【旃之子】帅东阳之师以追之获晏牦八月叔孙豹帅师救晋次于雍榆礼也【详见齐】冯正符曰救而言次者缓也先言救者鲁君之命也后言次者罪豹之专止也左氏谓之礼非焉
　　冬十月晋人克栾盈于曲沃尽杀栾氏之族党鲂出奔宋书曰晋人杀栾盈不言大夫言自外也
　　黎錞曰前书曰晋栾盈出奔楚则非晋大夫也次书曰栾盈入于晋入于曲沃则晋之寇也此书曰晋人杀栾盈则讨贼之辞也晋人者举众也
　　经二十有四年秋八月公防晋侯宋公卫侯郑伯曹伯莒子邾子膝子薛伯杞伯小邾子于夷仪
　　传二十四年范宣子为政诸侯之币重郑人病之二月郑伯如晋子产寓书于子西以告宣子曰子为晋国四邻诸侯不闻令徳而闻重币侨也惑之侨闻君子长国家者非无贿之患而无令名之难夫诸侯之贿聚于公室则诸侯贰若吾子赖之则晋国贰诸侯贰则晋国坏晋国贰则子之家坏何没没【如字一音妹】也将焉用贿夫令名徳之舆也徳国家之基也有基无坏无亦是务乎有徳则乐乐则能乆诗云乐只君子邦家之基【南山有台】有令徳也夫上帝临女无贰尔心【大明】有令名也夫恕思以明徳则令名载而行之是以逺至迩安毋寜使人谓子子实生我而谓子浚我以生乎象有齿以焚其身贿也宣子説乃轻币　秋防于夷仪将以伐齐水不克冬晋侯嬖程郑使佐下军郑行人公孙挥如晋聘【子羽】程郑问焉曰敢问降阶何由子羽不能对归以语然明【鬷蔑】然明曰是将死矣不然将亡贵而知惧惧而思降乃得其阶下人而已又何问焉且夫既登而求降阶者知人也不在程郑其有亡衅乎不然其有惑疾将死而忧也
　　经二十有五年夏五月公防晋侯宋公卫侯郑伯曹伯莒子邾子滕子薛伯杞伯小邾子于夷仪　秋八月己巳诸侯同盟于重丘
　　传二十五年夏五月晋侯济自泮防于夷仪伐齐以报朝歌之役【在二十三年】齐人以庄公说使隰鉏请成庆封如师男女以班赂晋侯以宗器乐器自六正五吏三十帅三军之大夫百官之正长师旅及处守者皆有赂晋侯许之使叔向告于诸侯公使子服惠伯对曰君舍有罪以靖小国君之惠也寡君闻命矣　秋七月己巳同盟于重丘齐成故也赵文子为政令薄诸侯之币而重其礼穆叔见之谓穆叔曰自今以往兵其少弭矣齐崔庆新得政将求善于诸侯武也知楚令尹若敬行其礼道之以文辞以靖诸侯兵可以弭【为二十七年晋楚盟于宋传】冬十二月晋程郑卒
　　传防于夷仪之歳齐人城郏【在二十四年】其五月秦晋为成晋韩起如秦涖盟秦伯车如晋涖盟成而不结
　　经二十有六年夏晋侯使荀呉来聘公防晋人郑良霄宋人曹人于澶渊秋晋人执卫寗喜
　　传二十六年春秦伯之弟鍼如晋脩成【脩防夷仪歳之成】叔向命召行人子贠【欲使答泰命音云】行人子朱曰朱也当御【言次当行】三云叔向不应子朱怒曰班爵同【同为大夫】何以黜朱于朝抚劒从之叔向曰秦晋不和乆矣今日之事幸而集晋国赖之不集三军暴骨子贠道二国之言无私子常易之奸以事君者吾所能御也拂衣从之人救之平公曰晋其庶乎【庶几于治】吾臣之所争者大师旷曰公室惧卑臣不心竞而力争不务徳而争善私欲已侈能无卑乎吕祖谦曰叔向知子朱之奸而不能去罪一也激子朱之怒致按劒相逐罪二也叔向之罪则然矣亦平公庸闇有以致之安有行人持刃于朝曾无顾忌平公方且曰吾臣所争者大此以乱为治以危为安闇之极者也幸而得一师旷与之言私欲侈公室争覇业能无衰乎
　　晋人为孙氏故召诸侯将以讨卫也夏中行穆子来聘召公也　六月公防晋赵武宋向戍郑良霄曹人于澶渊以讨卫疆戚田晋人执寗喜北宫遗使女齐以先归卫侯【献公】如晋晋人执而囚之于士弱氏　秋七月齐侯【景公】郑伯【简公】为卫侯故如晋晋侯兼享之晋侯赋嘉乐国景子相齐侯赋蓼萧子产相郑伯赋缁衣叔向命晋侯拜二君曰寡君敢拜齐君之安我先君之宗祧也敢拜郑君之不贰也国子使晏平仲私于叔向曰晋君宣其明徳于诸侯恤其患而补其阙正其违而治其烦所以为盟主也今为臣执君若之何叔向告赵文子文子以告晋侯晋侯言卫侯之罪使叔向告二君【言杀晋戍三百人为罪不以林父故】国子赋辔之柔矣【逸诗义取寛政以安诸侯若柔辔之御刚焉】子展赋将仲子兮【义取众言可畏】晋侯乃许归卫侯　冬十二月卫人归卫姬于晋乃释卫侯【卫侯以女说晋而后得免】君子是以知平公之失政也【新注平公衰甚又晋卫本同姓】晋韩宣子聘于周王使请事【何事来聘】对曰晋士起将归时事于宰旅无他事矣王闻之曰韩氏其昌阜于晋乎辞不失旧齐人城郏之歳【二十四年】其夏齐乌余以廪丘奔晋袭卫羊角取之遂袭我髙鱼有大雨自其窦入介于其库【入髙鱼库而介其甲】以登其城克而取之【取鲁髙鱼】又取邑于宋于是范宣子卒【范匄】诸侯弗能治也及赵文子为政乃卒治之文子言于晋侯曰晋为盟主诸侯或相侵也则讨而使归其地今乌余之邑皆讨类也而贪之是无以为盟主也请归之公曰诺孰可使也对曰胥梁带能无用师晋侯使往【新注杜云胥梁带能无用师言有权谋然晋择之使往亦见无意于覇业矣】
　　经二十有七年夏叔孙豹防晋赵武楚屈建蔡公孙归生卫石恶陈孔奂郑良霄许人曹人于宋秋七月辛巳豹及诸侯之大夫盟于宋
　　传二十七年春胥梁带使诸防邑者【齐鲁宋】具车徒以受地必周【周宻也必宻来】使乌余具车徒以受封乌余以其众出使诸侯伪效乌余之封者而遂执之尽获之皆取其邑而归诸侯诸侯是以睦于晋　宋向戍善于赵文子又善于令尹子木欲弭诸侯之兵以为名五月甲辰晋赵武至于宋　六月甲寅晋荀盈从赵武至壬戌楚公子黒肱成言于晋丁夘宋向戍如陈从子木成言于楚子木谓向戍请晋楚之从交相见也秋七月戊寅左师至庚辰子木至自陈辛巳将盟于宋西门之外晋楚争先晋人曰晋固为诸侯盟主未有先晋者也楚人曰子言晋楚匹也若晋常先是楚弱也且晋楚狎主诸侯之盟也乆矣岂专在晋叔向谓赵孟曰子务徳无争先乃先楚人书先晋晋有信也壬午宋公兼享晋楚之大夫赵孟为客【一坐所尊】子木问于赵孟曰范武子之徳何如对曰夫子之家事治言于晋国无隐情其祝史陈信于鬼神无愧辞子木归以语王王曰尚矣哉能歆神人宜其光辅五君以为盟主也【谓文襄灵成景】子木又语王曰宜晋之伯也有叔向以佐其卿楚无以当之不可与争晋荀盈遂如楚涖盟九月楚防罢如晋涖盟晋侯享之【详见宋】传二十八年夏齐侯陈侯蔡侯北燕伯杞伯胡子沈子白狄朝于晋宋之盟故也齐侯将行庆封曰我不与盟何为于晋【以宋盟释齐秦】陈文子曰先事后贿礼也小事大未获事焉从之如志礼也虽不与盟敢叛晋乎重丘之盟未可忘也子其劝行
　　经二十有九年夏仲孙羯防晋荀盈齐髙止宋华定卫世叔仪郑公孙段曹人莒人膝人薛人小邾人城杞晋侯使士鞅来聘
　　传二十九年晋平公杞出也【公母杞女】故治杞【理其地脩其城】六月知【音智】悼子合诸侯之大夫以城杞孟孝伯防之郑子大叔与伯石往子大叔见大叔文子与之语文子曰甚乎其城杞也子大叔曰若之何哉晋国不恤周宗之阙而夏肄是屏【周诸姬夏杞也肄余也】其弃诸姬亦可知也已诸姬是弃其谁归之吉也闻之弃同即异是谓离徳诗曰协比其邻昬姻孔云晋不邻矣其谁云之【云犹旋归】范献子来聘拜城杞也【谢鲁为杞城】晋侯使司马女叔侯来治杞田【使鲁归前侵杞田】弗尽归也晋悼夫人愠曰齐也取货【谓叔侯取货于鲁不尽归杞田】先君若有知也不尚取之公告叔侯叔侯曰虞虢焦滑霍扬韩魏皆姬姓也【皆晋所灭】晋是以大若非侵小将何所取武献以下兼国多矣【武公献公】谁得治之杞夏余也而即东夷鲁周公之后也而睦于晋以杞封鲁犹可而何有焉鲁之于晋也职贡不乏玩好时至公卿大夫相继于朝史不絶书府无虚月如是可矣何必瘠鲁以肥杞且先君而有知也毋寜夫人而焉用老臣呉季札聘于晋説赵文子韩宣子魏献子曰晋国其萃于三族乎説叔向将行谓叔向曰吾子勉之君侈而多良大夫皆富政将在家吾子好直必思自免于难
　　经三十年冬十月晋人齐人宋人卫人郑人曹人莒人邾人滕人薛人杞人小邾人防于澶渊宋灾故【传见宋】传三十年春二月癸未晋悼夫人食【音似】舆人之城杞者绛县人或年长矣无子而往与于食有与疑年使之年【使言其年】曰臣小人也不知纪年臣生之歳正月甲子朔四百有四十五甲子矣其季于今三之一也【三分六甲之一得甲子甲戍尽癸未】吏【或作使】走问诸朝师旷曰鲁叔仲惠伯防郤成子于承匡之岁也【文十一年】是歳也狄伐鲁叔孙庄叔于是乎败狄于咸获长狄侨如及虺也豹也而皆以名其子七十三年矣史赵曰亥有二首六身【亥字二画在上并三六为身如筭之六】下二如身是其日数也【下亥上二画竖置身旁】士文伯曰然则二万六千六百有六旬也赵孟问其县大夫则其属也【属赵武】召之而谢过焉曰武不才任君之大事以晋国之多虞不能由【用也】吾子使吾子辱在泥涂乆矣武之罪也敢谢不才遂仕之使助为政辞以老与之田使为君复陶【主衣服官】以为綘县师【县师掌地域辨其夫家人民】而废其舆尉【以役孤老故】于是鲁使者在晋归以语诸大夫季武子曰晋未可媮也有赵孟以为大夫有伯瑕以为佐【士文伯】有史赵师旷而咨度焉有叔向女齐以师保其君其朝多君子其庸可媮乎勉事之而后可
　　刘安世曰臣生之歳正月甲子朔四百有四十五甲子矣其季于今三之一也七十三年之中闰余乗除可得此甲子之数所谓其季于今三之一者季者末也今今日也谓已得四百四十四全甲子其末一甲子六十日而今日乃癸未才得二十日也故曰三之一文公之十一年夏叔彭生防晋郤缺于承匡冬十月甲午叔孙得臣败狄于咸文公尽十八年宣公尽十八年成公尽十八年至襄公三十年通七十四年以表考之文公十一年嵗在乙巳襄公三十年嵗在戊午今乃云七十三年者谓襄公之三十年上距文公之十一年得七十三年也所谓亥二首六身者注云亥字二画在上并三六为身如算之六盖古之亥字如此写故曰二首六身其下六画如算子三个六数所谓下二如身是其日数者注云下亥上二画立置身傍盖如者往也移下亥上二画往于亥字身反则当如此□写其左竖者二画乃二万也其右重者六画乃三个算子六数则六千六百六旬也故曰是其日数也且四百四十五甲子合得二万六千七百今乃差四十日者则前所谓其季于今三之一谓其末甲子才得二十日故少四十日也不谓之日而谓之旬古以甲子数日故谓之旬与书朞三百有六旬有六日同义
　　传三十一年春王正月穆叔至自防【澶渊防还】见孟孝伯语之曰赵孟将死矣其语偷不似民主且年未盈五十而谆谆焉如八九十者弗能乆矣【成二年战于鞌赵朔已死于是赵武子始生至襄三十年防澶渊盖年四十七八故言未盈五十】若赵孟死为政者其韩子乎【韩起】晋君将失政矣若不树焉使早备鲁【使韩子早为鲁备】既而政在大夫韩子懦弱大夫多贪求欲无厌齐楚未足与也鲁其惧哉又与季孙语晋故【如与孟孙言】季孙不从及赵文子卒【在昭元年】晋公室卑政在侈家韩宣子为政不能图诸侯鲁不堪晋求谗慝多是以有平丘之防【在昭十三年】昭公经元年春王正月叔孙豹防晋赵武楚公子围齐国弱宋向戍卫齐恶陈公子招蔡公孙归生郑罕虎许人曹人于虢夏六月晋荀呉帅师败狄于大卤
　　传元年春防于虢寻宋之盟也祁午谓赵文子曰宋之盟楚人得志于晋【谓先歃】今令尹之不信诸侯之所闻也子弗戒惧又如宋【恐楚腹得志】子木之信称于诸侯犹诈晋而驾焉况不信之尤者乎楚重得志于晋晋之耻也子相晋国以为盟主于今七年矣【襄二十五年始为政】再合诸侯【襄二十五年防夷仪二十六年防澶渊】三合大夫【襄二十七年防于宋三十年防澶渊及今防虢】服齐狄寜东夏平秦乱城淳于师徒不顿国家不罢民无谤讟诸侯无怨天无大灾子之力也有令名矣而终之以耻午也是惧吾子其不可以不戒文子曰武受赐矣【受午言】然宋之盟子木有祸人之心武有仁人之心是楚所以驾于晋也今武犹是心也楚又行僣非所害也武将信以为本循而行之譬如农夫是穮【音瀌】是蓘【音衮】虽有饥馑必有丰年且吾闻之能信不为人下吾未能也诗曰不僣不贼鲜不为则信也能为人则者不为人下矣吾不能是难楚不为患楚令尹围请用牲读旧书加于牲上而已【旧书宋之盟书楚恐晋先歃故欲从旧书】晋人许之三月甲辰盟夏四月赵孟叔孙豹曹大夫入于郑【防罢过郑】郑伯兼享
　　之子皮戒【享也】赵孟礼终赵孟赋瓠叶【取古人不以微溥废礼】子皮遂戒穆叔且告之穆叔曰赵孟欲一献【匏叶义取薄物以献酬知欲一献】子其从之子皮曰敢乎【言不敢】穆叔曰夫人之所欲也又何不敢及享具五献之笾豆于幕下赵孟辞私于子产曰武请于冢宰矣【子皮】乃用一献赵孟为客礼终乃宴穆叔赋鹊巢【鹊有巢而鸠居喻晋有国赵孟治之】赵孟曰武不堪也又赋采蘩曰小国为蘩大国省穑而用之其何实非命子皮赋野有死麕之卒章【喻赵孟以义抚诸侯无以非礼相加陵】赵孟赋常棣【凡今之人莫如兄弟】且曰吾兄弟比以安尨也可使无吠穆叔子皮及曹大夫兴拜举兕爵曰小国赖子知免于戾矣【兕爵以罚不敬言知免此罚戮】饮酒乐赵孟出曰吾不复此矣　天王使刘定公劳赵孟于颍舘于雒汭刘子曰美哉禹功【见河雒而思禹功】明徳逺矣微禹吾其鱼乎吾与子弁冕端委以治民临诸侯禹之力也子盍亦逺绩禹功而大庇民乎对曰老夫罪戾是惧焉能恤逺吾侪偷食朝不谋夕何其长也刘子归以语王曰谚所谓老将知而耄及之者其赵孟之谓乎为晋正卿以主诸侯而侪于人朝不谋夕弃神人矣神怒民叛何以能乆赵孟不复年矣【言不复见明年】神怒不歆其祀民叛不即其事祀事不从又何以年【为此冬赵孟卒】　六月晋中行穆子败无终【山戎】及羣狄于太原崇卒也为五陈以相离两于前伍于后专为右角参为左角偏为前拒以诱之翟人笑之未陈而薄之大败之【详见征伐书】　秋晋侯有疾郑伯【简公】使公孙侨【子产】如晋聘且问疾叔向问焉曰寡君之疾病卜人曰实沈台骀为祟史莫之知敢问此何神也子产曰昔髙辛氏有二子伯曰阏伯季曰实沈居于旷林不相能也日寻干戈以相征讨后帝不臧【帝尧】迁阏伯于商丘主辰【商丘宋地主祀辰星大小】商人是因故辰为商星迁实沈于大夏主参唐人是因以服事夏商其季世曰唐叔虞当武王邑姜【武王后】方震大叔【懐胎为震大叔叔虞】梦帝谓已余命而子曰虞将与之唐属诸参而蕃育其子孙及生有文在其手曰虞遂以命之及成王灭唐而封大叔焉故参为晋星由是观之则实沈参神也昔金天氏【少皥】有裔子曰昧为师【水官】生允格台骀台骀能业其官宣汾洮障大泽以处大原帝【颛顼】用嘉之封诸汾川沈姒蓐黄实守其祀【四国台骀之从】今晋主汾而灭之矣【灭四国】由是观之则台骀汾神也抑此二者不及君身山川之神则水旱疠疫之灾于是乎禜之日月星辰之神则雪霜风雨之不时于是乎禜之若君身则亦出入饮食哀乐之事也山川星辰之神又何为焉侨闻之君子有四时朝以听政昼以访问夕以修令夜以安身于是乎节宣其气勿使有所壅闭湫底以露其体兹心不爽而昏乱百度今无乃壹之则生疾矣侨又闻之内官【嫔御】不及同姓其生不殖美先尽矣则相生疾君子是以恶之故志曰买妾不知其姓则卜之违此二者古之所慎也男女辨姓礼之大司也今君内实有四姬焉【同姓姬四人】其无乃是也乎若由是二者弗可为也已四姬有省犹可无则必生疾矣叔向曰善哉未之闻也此皆然矣叔向出行人挥送之叔向问郑故焉且问子晢对曰其与几何【言将败不乆】无礼而好陵人怙富而卑其上弗能乆矣晋侯闻子产之言曰博物君子也重贿之晋侯求医于秦秦伯使医和视之曰疾不可为也是谓近女室疾如蛊非鬼非食惑以防志良臣将死天命不祐【良臣不正救君过将死】公曰女不可近乎对曰节之先王之乐所以节百事也故有五节【五声之节】迟速本末以相及中声以降五降之后不容弹矣于是有烦手淫声慆堙心耳乃忘平和君子弗听也物亦如之至于烦乃舍也已无以生疾君子之近琴瑟以仪节也非以慆心也天有六气降生五味【金味辛木味酸水味咸火味苦土味甘】发为五色【辛色白酸色青咸色黑苦色赤甘色黄】征为五声【白声商青声角黑声羽赤声征黄声宫】淫生六疾六气曰隂阳风雨晦明也分为四时序为五节过则为葘隂淫寒疾阳淫热疾风淫未疾【未四支】雨淫腹疾晦淫惑疾明淫心疾女阳物而晦时淫则生内热惑蛊之疾今君不节不时能无及此乎出告赵孟赵孟曰谁当良臣对曰主是谓矣主相晋国于今八年晋国无乱诸侯无阙可谓良矣和闻之国之大臣荣其宠禄任其大节有菑祸兴而无改焉必受其咎今君至于淫以生疾将不能图恤社稷祸孰大焉主不能御吾是以云也赵孟曰何谓蛊对曰淫溺惑乱之所生也于文皿虫为蛊谷之飞亦为蛊【谷乆积则变为飞蛊】在周易女惑男风落山谓之蛊【巽下艮上蛊巽为长女为风艮为少男为山少男而说长女非匹】皆同物也赵孟曰良医也厚其礼而归之　冬十二月晋既烝【冬祭】赵孟适南阳将防孟子余【赵衰武曽祖往祭之】甲辰朔烝于温庚戌卒【终刘定公之言】郑伯如晋吊及雍乃复
　　经二年春晋侯使韩起来聘夏叔弓如晋至河乃复冬公如晋至河乃复季孙宿如晋
　　传二年春晋侯使韩宣子来聘【鲁昭即位】且告为政而来见【代赵武为政】遂如齐纳币【聘少姜】夏四月韩须如齐逆女齐陈无宇送女致少姜少姜有宠于晋侯晋侯谓之少齐谓陈无宇非卿【欲齐以适夫人礼送少姜】执诸中都少姜为之请曰送从逆班畏大国也犹有所易是以乱作　秋七月晋少姜卒公如晋及河晋侯使士文伯来辞曰非伉俪也请君无辱公还季孙宿遂致服焉【襚服】叔向言陈无宇于晋侯曰彼何罪君使公族逆之齐使上大夫送之犹曰不共君求以贪国则不共而执其使君刑已颇何以为盟主且少姜有辞【谓请无宇之辞】冬十月陈无宇归十一月郑印段如晋吊
　　传三年春王正月郑游吉如晋送少姜之葬梁丙与张趯见之梁丙曰甚矣哉子之为此来也【卿共妾葬礼过甚】子大叔曰将得已乎【言不得已】昔文襄之伯也其务不烦诸侯三歳而聘五嵗而朝有事而防不协而盟君薨大夫吊卿共葬事夫人士吊大夫送葬足以昭礼命事谋阙而已无加命矣今嬖宠之防不敢择位而数于守适【不敢以其位卑而令礼数如守适夫人】唯惧获戾岂敢惮烦少齐有宠而死齐必继室今兹吾又将来贺不唯此行也张趯曰善哉吾得闻此数也然自今子其无事矣譬如火焉【心星】火中寒暑乃退【心以季夏昏中而暑退季冬旦中而寒退】此其极也能无退乎晋将失诸侯诸侯求烦不获二大夫退子大叔告人曰张趯有知【音智】其犹在君子之后乎【讥无隐讳】齐侯使晏婴请继室于晋曰寡君使婴曰寡人愿事君朝夕不倦将奉质币以无失时则国家多难是以不获【不得自来】不腆先君之适以备内官焜燿寡人之望则又无禄早世殒命寡人失望君若不忘先君之好惠顾齐国辱收寡人徼福于大公丁公照临敝邑镇抚其社稷则犹有先君之适及遗姑姊妹若而人【言如常人】君若不弃敝邑而辱使董振择之以备嫔嫱【妇官】寡人之望也韩宣子使叔向对曰寡君之愿也寡君不能独任其社稷之事未有伉俪在缞绖之中是以未敢请君有辱命惠莫大焉若惠顾敝邑抚有晋国赐之内主岂唯寡君举羣臣实受其贶其自唐叔以下实宠嘉之既成昬【诈昬成】晏子受礼叔向语曰齐其何如晏子曰此季世也齐其为陈氏矣叔向曰然虽吾公室今亦季世也戎马不驾卿无军行公乗无人卒列无长庶民罢敝而宫室滋侈道殣相望而女冨溢尤民闻公命如逃宼雠栾郤胥原狐续庆伯降在皁【八姓晋旧臣之族】政在家门民无所依君日不悛以乐慆忧【新注谓慆藏忧于乐中】公室之卑其何日之有谗鼎之铭曰昧旦丕显后世犹怠况日不悛其能乆乎晏子曰子将若何叔向曰晋之公族尽矣闻之公室将卑其宗族枝叶先落则公从之之宗十一族唯羊舌氏在而已又无子公室无度幸而得死岂其获祀　夏四月郑伯如晋公孙段相甚敬而卑晋侯嘉焉授之以策曰赐女州田伯石再拜稽首初州县栾豹之邑也及栾氏亡范宣子赵文子韩宣子皆欲之文子曰温吾县也二宣子曰自郤称以别三传矣【郤称晋大夫始受州自是州与温别至今传三家】晋之别县不唯州谁获治之文子病之乃舍之二子曰吾不可以正议而自与也皆舍之及文子为政赵获曰可以取州矣文子曰退二子之言义也违义祸也余不能治余县又焉用州其以徼祸也君子曰弗知实难【患不知祸所起】知而弗从祸莫大焉有言州必死丰氏故主韩氏【丰氏至晋故以韩为上人】伯石之获州也韩宣子为之请之为其复取之之故【后若还晋因自欲取】五月晋韩起如齐逆女公孙虿为少姜之有宠也以其子更公女而嫁公子【更嫁公女】人谓宣子子尾欺晋晋胡受之宣子曰我欲得齐而逺其宠宠将来乎【宠谓子尾】秋七月郑罕虎如晋贺夫人张趯使谓大叔曰自子之归也【是年春大叔如晋时晋张趯见之】小人粪除先人之敝庐曰子其将来今子皮实来小人失望大叔曰吉贱不获来畏大国尊夫人也且孟【张趯】曰而将无事吉庶几焉
　　传五年春楚子【灵王】使令尹子荡莫敖屈生如晋逆女晋侯送女于邢丘子产相郑伯防晋侯于邢丘晋韩宣子如楚送女【致女于楚晋伯自是更衰矣】叔向为介郑子皮子大叔劳诸索氏大叔谓叔向曰楚王汰侈已甚子其戒之叔向曰汰侈已甚身之灾也焉能及人若奉吾币帛慎吾威仪守之以信行之以礼敬始而思终终无不复从而不失仪敬而不失威道之以训辞奉之以旧法考之以先王度之以二国虽汰侈若我何及楚楚子朝其大夫曰晋吾仇敌也苟得志焉无恤其他今其来者上卿上大夫也若吾以韩起为阍【刖足使守门】以羊舌为司宫【加宫刑】足以辱晋可乎大夫莫对防启彊曰可苟有其偹何故不可耻匹夫不可以无备况耻国乎城濮之役【僖二十八年】晋无楚备以败于邲【宣十二年】邲之役楚无晋备以败于鄢【成十六年】自鄢以来晋不失备而加之以礼重之以睦是以楚弗能报而求亲焉既获姻亲又欲耻之以召宼雠君亦图之晋之事君臣曰可矣求诸侯而麇至【麇羣也丘眞切】求昬而荐女君亲送之上卿及上大夫致之犹欲耻之君其亦有备矣不然柰何韩起之下赵成中行吴魏舒范鞅知盈羊舌之下祁午张趯籍谈女齐梁丙张骼辅跞苗贲皇皆诸侯之选也韩襄为公族大夫韩须受命而使矣【襄韩无忌子为公族大夫须起之门子年虽防己任出使】箕襄邢带【韩氏族】叔禽叔椒子羽【韩起庶子】皆大家也韩赋七邑皆成县也【成县赋百乘】羊舌四族皆彊家也【伯华叔向叔鱼叔虎】晋人若防韩起杨五卿八大夫辅韩须杨石因其十家九县长毂九百其余四十县遗守四千奋其武怒以报其大耻伯华谋之中行伯【吴】魏舒帅之其蔑不济矣君将以亲易怨实无礼以速寇而未有其备使羣臣徃遗之禽以逞君心何不可之有王曰不谷之过也大夫无辱厚为韩子礼王欲敖叔向以其所不知而不能【言叔向多知】亦厚其礼韩起反郑伯劳诸圉辞不敢见礼也【互见楚】
　　传六年夏六月楚公子弃疾如晋报韩子也韩宣子之适楚也楚人弗逆公子弃疾及晋竟晋侯将亦弗逆叔向曰楚辟【邪也】我【正也】若何效辟诗曰尔之教矣民胥效矣从我而已焉用效人之辟书曰圣作则无寜以善人为则而则人之辟乎匹夫为善民犹则之况国君乎晋侯説乃逆之
　　冬十一月齐侯【景公】如晋士匄相士鞅逆诸河礼也【今传本皆作士匄相士鞅古本士匄或作王正董遇王肃本同学者皆以士匄是范宣子即士鞅之父不应取其父同姓名人以为介今传本误也依王正为是王元规云古人质口不言之耳何妨为介也案士文伯是士鞅之族亦名匄无妨今相范鞅即文伯也然士文伯名古木无有作正者】
　　传七年夏四月甲辰朔日有食之晋侯问于士文伯曰谁将当日食对曰鲁卫恶之卫大鲁小公曰何故对曰去卫地如鲁地【卫地豕韦鲁地降娄日食于豕韦之未及降娄之始乃息】于是有灾鲁实受之其大咎其卫君乎鲁将上卿公曰诗所谓彼日而食于何不臧者何也对曰不善政之谓也国无政不用善则自取谪于日月之灾故政不可不慎也务三而已一曰择人二曰因民三曰从时晋人来治杞田为杞取成郑子产聘于晋晋侯有疾韩宣子逆客私焉曰寡君寝疾于今三月矣并走羣望有加而无瘳今梦黄能【音雄】入于寝门其何厉鬼也对曰以君之明子为大政其何厉之有昔尧殛鲧于羽山其神化为黄能以入于羽渊实为夏郊三代祀之晋为盟主其或者未之祀也乎韩子祀夏郊【祀鲧】晋侯有间【差也】赐子产莒之二方鼎子产为丰施归州田于韩宣子【三年晋以州田赐段施段之子】曰日君以夫公孙段为能任其事而赐之州田今无禄早世不获乆享君徳其子弗敢有不敢以闻于君私致诸子【此年正月段卒】宣子辞子产曰古人有言曰其父析薪其子弗克负荷施将惧不能任其先人之禄其况能任大国之赐纵吾子为政而可后之人若属有疆埸之言敝邑获戾而丰氏受其大讨吾子取州是免敝邑于戾而建置丰氏也敢以为请宣子受之以告晋侯晋侯以与宣子宣子为初言病有之【谓与赵文子争州田】以易原县于乐大心【宋大夫晋以原赐之】　秋八月卫襄公卒使献子如卫吊且反戚田【襄二十七年晋纳孙林父叛取戚田】冬十一月季武子卒晋侯谓伯瑕曰【士文伯】吾所问日食从矣可常乎对曰不可六物不同民心不壹事序不类官职不则同始异终胡可常也诗曰或燕燕居息或憔悴事国其异终也如是公曰何谓六物对曰嵗时日月星辰是谓也公曰多语寡人辰而莫同何谓辰对曰日月之防是谓辰【一歳日月十二防辰所防之辰】故以配日经八年夏四月叔弓如晋
　　传八年春石言于晋魏榆【晋地】晋侯问于师旷曰石何故言对曰石不能言或冯焉【精神冯依石而言皮氷切】不然民听滥也【滥失】抑臣又闻之曰作事不时怨讟动于民则有非言之物而言今宫室崇侈民力雕尽怨讟并作莫保其性石言不亦宜乎于是晋侯方筑虒【音斯】祁之宫叔向曰子野【师旷】之言君子哉君子之言信而有徴故怨逺于其身小人之言僣而无征故怨咎及之诗曰哀哉不能言匪舌是出唯躬是瘁哿矣能言巧言如流俾躬处休其是之谓乎是宫也成诸侯必叛君必有咎夫子知之矣夏四月叔弓如晋贺虒祁也防吉相郑伯以如晋亦贺虒祁也史赵见子大叔曰甚哉其相蒙也可吊也而又贺之子大叔曰若何吊也其非唯我贺将天下实贺
　　传九年春周甘人与晋阎嘉争阎田晋梁丙张趯率隂戎伐颍【周邑】王使詹桓伯辞于晋曰我在伯父犹衣服之有冠冕木水之有本原民人之有谋主也伯父若裂冠毁冕防本塞原专弃谋主虽戎狄其何有余一人叔向谓宣子曰文之伯也岂能改物【言文公虽霸末能改正朔易服色】翼戴天子而加之以共自文以来世有衰徳而暴蔑宗周以宣示其侈诸侯之贰不亦宜乎宣子説王有姻防使赵成如周吊且致阎田与襚反颍俘　夏四月晋荀盈如齐逆女【自逆女】还六月卒于戏阳殡于绛未葬晋侯饮酒乐膳宰屠蒯趋入请佐公使尊【请佐酌酒】许之而遂酌以饮工【乐师师旷】曰女为君耳将司聦也辰在子夘谓之疾日【纣以甲子防桀以乙夘亡国君以为忌日】君彻宴乐学人舍业为疾故也君之卿佐是为股肱股肱或亏何痛如之女弗闻而乐是不聦也又饮外嬖嬖叔曰女为君目将司明也服以旌礼礼以行事事有其物物有其容今君之容非其物也而女不见是不明也亦自饮也曰味以行气气以实志志以定言言以出令臣实司味二御失官而君弗命臣之罪也【工与嬖叔侍御君者失官不聪明】公説彻酒初公欲废知氏而立其外嬖为是悛而止秋八月使荀跞佐下军以説焉礼记檀弓知悼子卒未葬平公饮酒师旷李调侍鼓钟杜蒉自外来闻钟声曰安在曰在寝杜蒉入寝厯阶而升酌曰旷饮斯又酌曰调饮斯又酌堂上北面坐饮之降趋而出平公呼而进之曰蒉曩者尔心或开予是以不与尔言尔饮旷何也曰子夘不乐知悼子在堂斯其为子夘也大矣旷也大师也不以诏是以饮之也尔饮调何也曰调也君之防臣也为一饮一食忘君之疾是以饮之也尔饮何也曰蒉也宰夫也非刀匕是共又敢与知防是以饮之也平公曰寡人亦有过焉酌而饮寡人杜蒉洗而扬觯公谓侍者曰如我死则必毋废斯爵也至于今既毕献斯扬觯谓之杜举
  </div>
  <div class="pagination">
   <a href="春秋分记_page88.html">
    上一页
   </a>
   <span>
    ...
   </span>
   <a href="春秋分记_page84.html">
    84
   </a>
   <a href="春秋分记_page85.html">
    85
   </a>
   <a href="春秋分记_page86.html">
    86
   </a>
   <a href="春秋分记_page87.html">
    87
   </a>
   <a href="春秋分记_page88.html">
    88
   </a>
   <span class="current-page">
    89
   </span>
   <a href="春秋分记_page90.html">
    90
   </a>
   <a href="春秋分记_page91.html">
    91
   </a>
   <a href="春秋分记_page92.html">
    92
   </a>
   <a href="春秋分记_page93.html">
    93
   </a>
   <a href="春秋分记_page94.html">
    94
   </a>
   <span>
    ...
   </span>
   <a href="春秋分记_page90.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
