<!DOCTYPE html>
<html>
<head>
    <meta charset="UTF-8">
    <title>春秋谷梁传注疏 - 第 13 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋谷梁传注疏 - 第 13 页/共 33 页</h1>
    <div class="content">　　夏狄伐郑
　　秋七月
　　冬天王出居于郑注襄王也天子以天下为家故所在称居
　　天子无出出失天下也注王者无外言出则有外之辞江熙曰天子必巡守然后行故河阳之守全天王之行也平王东迁其诗不能复雅而列为国风襄王奔郑不得全天王之行则与诸侯不异故书出也夫子祖述尧舜宪章文武斯文是作不以道假人传言失天下阙然如有未备音义【守手又反下同行如字或下孟反下同复扶又反】疏【注释曰旧解江熙此言明夫子之修春秋虽宪章前代亦不可全与前代齐録故云夫子祖述尧舜宪章文武言尧舜有巡守之礼文武有省方之制故仲尼因襄王之守全天子之行是亦祖述宪章也斯文是作不以道假人者谓若全天子之行宪章前代是不以道假借人也但防王与诸侯不异不可复全天子之行故书出以表之也明夫子虽欲尊王者同之先代以周徳阙然未备不可同之故遂以此道借人也或以为夫子所以书王出者祖述尧舜宪章文武斯文是作不以道借人王徳既阙不可复全其行故书出以表其失天下也】居者居其所也虽失天下莫敢有也注邵曰虽实出奔而王者无外王之所居则成王畿郑不敢有之以为国
　　晋侯夷吾卒注传曰诸侯时卒恶之不书葬簒文公而立失徳音义【恶乌路反簒初患反】
　　二十五年春王正月丙午衞侯燬灭郉
　　燬之名何也注据宣十二年楚子灭萧不名音义【燬况委反】不正其伐本而灭同姓也注絶先祖支体尤重故名以甚之疏【释曰衞与郉同姬姓今卫灭郉则是絶先祖支体故谓之伐本也】
　　夏四月癸酉卫侯燬卒
　　宋荡伯姬来逆妇注伯姬鲁女为宋大夫荡氏妻也自为其子来迎妇音义【自为于伪反下为祖同】
　　传妇人既嫁不逾竟宋荡伯姬来逆妇非正也其曰妇何也縁姑言之之辞也疏【释曰复发者嫌为求妇为礼故发之】
　　宋杀其大夫
　　其不称名姓以其在祖之位尊之也注何休曰曹杀其大夫亦不称名姓岂可复以为祖乎郑君释之曰宋之大夫尽名姓礼公族有罪刑于甸师氏不与国人虑兄弟也所以尊异之孔子之祖孔父累于宋殇公而死今骨肉在其位而见杀故尊之隠而不忍称名氏若罪大者名之而已使若异姓然此乃祖之疏也曹杀其大夫自以无大夫不称名氏耳春秋辞同事异者甚多隠去即位以见譲庄去即位为继弑是复可以此例非之乎音义【复扶又反甸扶徧反累劣伪反去起吕反下同以见贤徧反为继于伪反又如字】疏【注释曰异姓称名疏而详已同姓不名亲而略之若名氏具备而见其疏则见异姓同非尊祖之事故曰疏之也古本或作礼之疏者言同姓与异姓不别则于礼法为疏也理亦通耳以本不定故两解之】
　　秋楚人围陈纳顿子于顿
　　纳者内弗受也围一事也纳一事也而遂言之注怪其异事而辞相连有似遂事之辞盖纳顿子者陈也注围陈使纳顿子疏【释曰按废疾云休以为即陈纳之当举陈何以不言陈郑君释之曰纳顿子固宜为楚也谷梁子见经云楚人围陈纳顿子于顿有似晋阳处父伐楚救江之文故云盖陈也是郑意亦同范説围陈使纳顿子也】
　　葬衞文公
　　冬十有二月癸亥公会衞子莒庆盟于洮注衞称子在丧洮鲁地
　　莒无大夫其曰莒庆何也以公之会目之也注小国无大夫以公与会故进之时有卫子则无敌公之嫌音义【与会如字一音预】
　　二十有六年春王正月己未公防莒子衞甯速盟于向注向莒地音义【向舒亮反】
　　公不会大夫其曰甯速何也以其随莒子可以言防也
　　齐人侵我西鄙公追齐师至嶲弗及
　　传人微者也侵浅事也公之追之非正也至嶲急辞也注以急辞言之明不至嶲音义【嶲音又似兖反】疏【释曰文承追齐师之下即云至嶲是急辞也据文与公追戎于济西异也案庄十八年公追戎于济西传称不使戎迩于我也今举齐侵是以难近国而亦云大之也者彼以戎有徒众故大公所追此以公之不及故亦言大之也然彼不言戎之伐我此云齐人侵我者彼是戎狄不使之近我似若望风退走然此齐是中国侵又浅事故举之以见公追非正也】弗及者弗与也注弗与战也可以及而不敢及也注畏齐师其侵也曰人其追也曰师以公之弗及大之也注大之谓变人言师弗及内辞也注弗及者若曰我自不及耳非齐不可及
　　夏齐人伐我北鄙
　　衞人伐齐
　　公子遂如楚乞师
　　乞重辞也注雍曰人道施而不有譲而不取故以乞为重音义【施舒豉反】疏【释曰此是乞师之始故发传以明之】何重焉重人之死也非所乞也师出不必反战不必胜故重之也
　　秋楚子灭夔以夔子归音义【夔求龟反】
　　夔国也不日微国也以归犹愈乎执也疏【释曰灭国有三术中国日卑国月夷狄时此是夷狄之微国故从时例而传言微国也以明之也案戎伐凡伯以归不言执者尊天子之使不与夷狄之执今夷狄自相执经言以归传云犹愈乎执也者彼尊凡伯使一人当一国故变执言以归诸侯相执以归者例不得言执故云以归犹愈乎执也明经止得言以归】
　　冬楚人伐宋围闵
　　传伐国不言围邑此其言围何也以吾用其师目其事也非道用师也注楚人出师为鲁伐齐而中道以伐宋故伐围兼书所以责楚音义【为于伪反中如字又丁仲反】疏【释曰传解经并言围伐之意也言楚人为我伐齐而中道更伐宋故兼围伐目其事所以责楚中道用师非训为责也】
　　公以楚师伐齐取谷
　　以者不以者也民者君之本也使民以其死非其正也注雍曰兵不祥之器不得已而用之安有驱民于死地以共假借之役乎音义【共音恭本又作供假音嫁又古雅反借子夜反又子亦反】疏【释曰重发传者彼据外此据内故重详之】
　　公至自伐齐
　　恶事不致此其致之何也危之也注以蛮夷之师伐邻近大国招祸深怨危亡之道疏【释曰庄六年秋公至自伐卫传曰恶事不致此其致何也不致则无用见公恶事之成也与此文不同者互文以起义其实不异彼明恶事之成此亦明之此云危之也则彼亦危之可知也】
　　二十有七年春子来朝音义【朝直遥反】
　　夏六月庚寅齐侯昭卒音义【昭或作照非】
　　秋八月乙未葬齐孝公
　　乙巳公子遂帅师入
　　冬楚人陈侯蔡侯郑伯许男围宋
　　楚人者楚子也其曰人何也人楚子所以人诸侯也其人诸侯何也不正其信夷狄而伐中国也注何休曰哀元年楚子陈侯随侯许男围蔡不称人明不以此故也郑君释之曰时晋文为贤伯故讥诸侯不从而信夷狄也哀元年时无贤伯又何据而当贬之耶甯谓定哀之世楚彊盛故诸侯不得不从耳江熙曰夫屈信理对言信必有屈也宋楚战于宋以信义而败未有阙也楚复围之夫三人行必有我师诸侯不能以义相师反信楚之曲屈宋之直是义所不取信曲屈直犹不可况乃华夷乎楚以亡义见贬则诸侯之不从不待贬而见也然则四国信楚而屈宋春秋屈其信而信其屈贬楚子于兵首则彼碌碌者以类见矣故曰人楚子所以人诸侯音义【信音申注除宋以信义一字皆同音申或读依字者非也亡音无一音如字见贤徧反碌音禄】疏【注释曰郑云无贤伯范言楚盛者二者相接也为当时无贤伯楚又彊盛故诸侯不得不从也案之战谷梁意讥宋公江熙云宋以信义而败未有阙者据宋不能量敌彊弱致师败身伤故讥之其于信义实未有所阙而楚复围之故贬楚子也公羊以为称人者为执宋公贬故终僖之篇贬之杜预解云楚以微者告并与谷梁异也】
　　十有二月甲戌公会诸侯盟于宋注地以宋者则宋得与盟宋围解可知音义【与音豫解如字又胡懈反】疏【注释曰左氏之意公会诸侯盟于宋宋不与盟何休与范皆云地以宋则宋得与盟二传以无晋救宋之文故与左氏异也】
　　二十有八年春晋侯侵曹晋侯伐衞
　　再称晋侯忌也注郑嗣曰曹衞并有宿怨于晋君子不念旧恶故再称晋侯以刺之音义【刺七赐反下文及注同】
　　公子买戍衞不卒戍刺之注刺杀也内讳杀大夫故谓之刺盖取周礼三刺之法
　　先名后刺杀有罪也公子启曰不卒戍者可以卒也可以卒而不卒讥在公子也刺之可也注公子启鲁大夫疏【释曰旧解云子启即公子偃启书日者启无罪今买书时者是买有罪也今观上下文势理恐不然何者此上云先名后刺下文云不卒戍者可卒也本非释时日之意何为公子启一句独论日月之事若以谷梁専释经不论人语之事何为襄二十三年传云蘧伯玉曰不以道事其君者其出乎岂得谓蘧伯玉曰又不是人言也故知旧解非耳】
　　楚人救衞
　　三月丙午晋侯入曹执曹伯畀宋人
　　入者内弗受也日入恶入者也以晋侯而厈执曹伯恶晋侯也注恶其忌怨深音义【畀必利反与也下及注同恶乌路反下文及注同】疏【释曰前已有传重发之者以晋文初霸嫌得入中国故发传以明之】畀与也其曰人何也不以晋侯畀宋公也注畀上与下之辞故不以侯畀公哀四年夏晋人执戎蛮子赤归于楚使楚子治其罪今执曹伯不言归于宋而言与宋人者是使宋公拘执之
　　夏四月己巳晋侯齐师宋师秦师及楚人战于城濮楚师败绩楚杀其大夫得臣
　　衞侯出奔楚
　　五月癸丑公会晋侯齐侯宋公蔡侯郑伯衞子莒子盟于践土注衞称子者时衞侯出奔国更立君非王命所加未成君故曰子践土郑地
　　讳会天王也注实防天王而文不言天王若诸侯自共盟然是讳之也所谓谲而不正
　　陈侯如防
　　如防外乎防也于防受命也注外乎会不及序也受命于会故书如会
　　公朝于王所
　　朝不言所言所者非其所也注非京师朝疏【释曰公如京师亦不言朝直决不言所者如即是内朝之常文故直解不言所而已如既是常文此言朝者以其非京师故以违例言之】
　　六月衞侯郑自楚复归于衞
　　自楚楚有奉焉尔复者复中国也注中国犹国中也疏【释曰发传者自楚嫌与中国异也】归者归其所也郑之名失国也疏【释曰重起失国之例者以郑非大罪故出奔不名恶其借楚之力故入名以表失国嫌出入异故传发之】
　　衞元咺出奔晋
　　陈侯款卒
　　秋杞伯姬来注庄公女来归宁
　　公子遂如齐注聘也
　　冬公会晋侯宋公蔡侯郑伯陈子莒子邾子秦人于温注陈称子在丧也
　　讳会天王也注复致天子音义【复扶又反】
　　天王守于河阳注河阳晋地音义【守音狩下同】
　　全天王之行也注时实晋文公召王以臣召君不可以训因天子有巡守之礼故以自行为文音义【行如字或下孟反】为若将守而遇诸侯之朝也为天王讳也水北为阳山南为阳温河阳也注日之所照曰阳音义【为天于伪反】
　　壬申公朝于王所
　　朝于庙礼也于外非礼也注诸侯朝王王必于宗庙受之者盖欲尊祖祢共其荣独公朝与诸侯尽朝也其日以其再致天子故谨而日之主善以内目恶以外注主善以内谓公朝于王所目恶以外言再致天子音义【与音余】言曰公朝逆辞也而尊天子注郑嗣曰若公朝于庙则当言公如京师而今言公朝是逆常之辞虽逆常而曰公朝王所是尊天子疏【释曰公若朝于庙当云如也今逆常故言朝也朝虽逆常之辞言公朝于王所仍是敬王室之事故云而尊天子】会于温言小诸侯温河北地以河阳言之大天子也注温河阳同耳小诸侯故以一邑言之尊天子故以广大言之日系于月月系于时壬申公朝于王所其不月失其所系也以为晋文公之行事为已傎矣注以臣召君傎倒上下日不系于月犹诸侯不宗于天子音义【傎都田反倒丁老反】
　　晋人执衞侯归之于京师
　　此入而执其不言入何也不外王命于衞也注入者自外来伯者以王命讨衞衞王之土故曰不外王命归之于京师缓辞也断在京师也注辞间容之故言缓音义【断丁乱反】疏【释曰据成十五年晋侯执曹伯归于京师不言之】
　　衞元咺自晋复归于衞
　　自晋晋有奉焉尔复者复中国也归者归其所也疏【释曰又发传者嫌霸者与凡诸侯异】
　　诸侯遂围许注会温诸侯许比再会不至故共围之遂继事也注继事防于温而围许
　　曹伯襄复归于曹注三月为晋侯所执今方归
　　复者复中国也天子免之因与之会其曰复通王命也注免之于宋身未反国因防于许即从反国之辞通王命
　　遂会诸侯围许
　　遂继事也
　　二十有九年春介葛卢来
　　介国也葛卢微国之君未爵者也其曰来卑也音义【介音界国名】疏【释曰据庄五年郳犂来来朝亦未得爵命而称朝此谓卑贱之故止言来矣襄十八年白狄来注云不言朝者不能行朝礼是也】
　　公至自围许
　　夏六月公防王人晋人宋人齐人陈人蔡人秦人盟于翟泉注翟泉某地疏【释曰左氏以为王人者王子虎为下盟列国晋人云云者狐偃等为上敌公侯皆贬之称人何休注公羊云晋文徳衰故微者往会今谷梁既无传注或如何説王人以下皆是微也】
　　秋大雨雹注雹者隂胁阳臣侵君之象阳气之在水雨则温热阴气薄而胁之不相入转而成雹音义【雨于付反雹蒲学反】
　　冬介葛卢来
　　三十年春王正月
　　夏狄侵齐
　　秋衞杀其大夫元咺
　　称国以杀罪累上也以是为讼君也注元咺讼君之罪于伯者君忌之使人杀之而后入案宣九年陈杀其大夫泄冶传曰称国以杀其大夫杀无罪也此传曰称国以杀罪累上也凡称国以杀大夫或杀无罪或罪累上参互不同略当近半然则称国以杀有二义泄冶忠贤而君杀之是君无道也衞侯虽有不徳臣无讼君之道元咺之罪亦已重矣然君子之道譬之于射失诸正鹄反求诸身衞侯不思致讼之愆躬自厚之义过而不改而又怨忌上下皆失故曰罪累上音义【累劣伪反泄息列反冶音也近半附近之近正音征鹄古毒反愆起防反】疏【释曰元咺讼君则是臣之罪复言累上者以上下俱失嫌衞杀无罪故加累上之文也衞侯得书复归者复归非全善之辞衞侯既委罪元咺故得复归之称注释曰言有二义者谓传言杀无罪也即是罪全在君传云罪累上也即上下俱失故云有二义】衞侯在外其以累上之辞言之何也待其杀而后入也
　　及公子瑕
　　传公子瑕累也以尊及卑也
　　衞侯郑归于衞注徐邈曰凡出奔归月执归不月者奔则国更立主若故君还入必有战争祸害所以谨其文执者罪名未定其国犹追奉之归无犯害故例不月音义【战争争鬬之争】
　　晋人秦人围郑
　　介人侵萧
　　冬天王使宰周公来聘
　　天子之宰通于四海疏【释曰复发传者葵邱防也此则聘也嫌异故重发之】
　　公子遂如京师遂如晋
　　以尊遂乎卑此言不敢叛京师也注何休曰大夫无遂事案襄十二年季孙宿救台遂入郓恶季孙不受命而入也如公子遂受命如晋不当言遂郑君释之曰遂固受命如京师如晋不专受命如周经近上言天王使宰周公来聘故公子遂报焉因聘于晋尊周不敢使并命使若公子遂自往然即云公子遂如京师如晋是同周于诸侯叛而不尊天子也公羊传有羙恶不嫌同辞何独不广之于此乎甯谓经同而传异者甚众此吾徒所以不及古人也音义【台工来反又音台郓音运恶季孙乌各反羙恶乌各反又如字】疏【释曰传言此者遂是继事之辞以辞有善恶故分明别之也】
　　三十有一年春取济西田注曹田
　　公子遂如晋
　　夏四月四卜郊注谓之郊者天人相与交接之意也不言郊天者不敢斥尊也昔武王既崩成王幼少周公居摄行天子事制礼作乐终致太平周公薨成王以王礼葬之命鲁使郊以彰周公之徳祭苍帝灵威仰昊天上帝鲁不祭音义【少诗照反大音泰】疏【注释曰范惟言天人相与交接故谓之郊字既从郊或当亦在南郊就阳位而祭也昔武王既崩云云尚书有其事制礼作乐云云者礼记文祭苍帝灵威仰昊天上帝鲁不祭者是郑之説郑以春秋説元命包云紫微为大帝大微为天庭五帝合明又文耀钩云苍帝春受制其名灵威仰赤帝夏受制其名赤熛怒黄帝受制王四季其名含枢纽白帝秋受制其名白招拒黑帝冬受制其名汁光纪是紫微宫者五方帝故郑以周与鲁夏正郊天者祭青帝灵威仰之帝冬至祭天于圜丘者祭天皇大帝鲁不得祭之故范亦同之耳然三王之郊一用夏正鲁不然者以天子得冬至祭天皇大帝故郊所感之帝皆以夏正为之鲁不得冬至祭天故传卜三正从周正月至于三月皆是郊之时也月各一卜故云三卜礼也四月非时故云四卜非礼也左氏以为礼不卜常祀郊既鲁之常祀故一卜亦为非礼公羊以为天子不卜郊鲁郊非常礼故卜之求吉之道不过三故三卜礼也四卜非礼也是三各异其用牲也何休以为郊天牛角茧栗三望之牛角尺其文出于稽命徴其祀也郊祭则焚燎山则升水则沉】不从乃免牲犹三望注郑君曰望者祭山川之名也谓海也岱也淮也非其疆界则不祭禹贡曰海岱及淮惟徐州徐鲁地音义【岱音代疆居良反】疏【注犹三望公羊以为三望泰山河海贾逵杜预之徒注左氏者皆以为分野星国中山川今范同郑之説取禹贡之文以为淮海岱也】
　　传夏四月不时也注郊春事也四卜非礼也注郊春事四卜则入夏免牲者为之缁衣熏裳有司端奉送至于南郊免牛亦然注端黒衣接神之道熏者天地之色也南郊天位归之于阳也全曰牲伤曰牛牛有变而不郊故卜免牛音义【缁侧其反熏许云反】疏【注全曰至免牛释曰哀元年传文也】乃者亡乎人之辞也注亡乎人若曰无贤人也凯曰其犹易称闚其户阒其无人诗云巷无居人讥僖公不共致天变音义【阒苦鵙反共音恭本亦作恭】犹者可以已之辞也注望郊之细也不郊无望可也已止也
　　秋七月
</div>
    <div class="pagination">
<a href="春秋谷梁传注疏_page12.html">上一页</a><span>...</span><a href="春秋谷梁传注疏_page8.html">8</a><a href="春秋谷梁传注疏_page9.html">9</a><a href="春秋谷梁传注疏_page10.html">10</a><a href="春秋谷梁传注疏_page11.html">11</a><a href="春秋谷梁传注疏_page12.html">12</a><span class="current-page">13</span><a href="春秋谷梁传注疏_page14.html">14</a><a href="春秋谷梁传注疏_page15.html">15</a><a href="春秋谷梁传注疏_page16.html">16</a><a href="春秋谷梁传注疏_page17.html">17</a><a href="春秋谷梁传注疏_page18.html">18</a><span>...</span><a href="春秋谷梁传注疏_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
