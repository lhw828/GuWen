<!DOCTYPE html>
<html>
<head>
    <meta charset="UTF-8">
    <title>春秋左传注疏 - 第 42 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传注疏 - 第 42 页/共 45 页</h1>
    <div class="content">　　鼷鼠食郊牛改卜牛
　　夏四月辛巳郊注无传书过也不言所食非一处音义【处昌虑反】疏【注正义曰桓五年传例云凡祀啓蛰而郊过则书今以四月始郊已入春分之气故书过也宣三年郊牛之口伤成七年鼷鼠食郊牛角言其伤食之处此不言所食处者所食非一处也】
　　秋齐侯防侯伐晋
　　冬仲孙何忌帅师伐邾注无传
　　传元年春楚子围蔡报伯举也注在定四年里而栽注栽设板筑为围垒周匝去蔡城一里音义【栽才代反又音再注同说文云筑墙长版垒力轨反匝子合反】疏【注正义曰筑墙立版谓之栽栽者竖木以约版也楚虑外人救蔡则于表里受敌故筑围垒周匝去蔡城一里以围之欲置兵其内以攻蔡使外人不得救之】广丈高倍注垒厚一丈高二丈音义【广古旷反高倍竝如字高又古报反注同厚戸豆反】夫屯昼夜九日注夫犹兵也垒未成故令人在垒里屯守蔡音义【屯徒门反夫兵也屯守也令力呈反】疏【注正义曰刘云杜言夫犹兵也以垒未成故令人在垒里屯守蔡然则未筑垒前兵岂逺城乎垒成之后兵复出垒乎以围人夜守常事何言昼夜九日以后兵岂散乎以夫屯谓夫役屯聚昼夜不止九日而筑垒成耳夫者别有城夫非战士刘以为丁夫筑城昼夜九日杜必以夫为兵屯守九日者以屯是城守之名故诗序云屯戌于母家又案传晋有軘车皆是兵之屯守经籍未有作役之人而为屯守之号者故杜为此解刘妄规杜失非也】如子西之素注子西本计为垒当用九日而成蔡人男女以辨注辨别也男女各别系累而出降音义【辨扶免反又方免反别彼列反下同累力维反降戸江反】使疆于江汝之间而还注楚欲使蔡徙国在江水之北汝水之南求田以自安也蔡权听命故楚师还音义【疆居良反】疏【注正义曰服防云蔡使楚进疆于故江国与汝水之间意言蔡割地以赂楚也杜不然者以昭七年传申无宇云先君文王作仆区之法所以封汝哀十七年传曰彭仲粪申俘也文王以为令尹实县申息朝陈蔡封畛于汝则楚于文王之时其竟已至汝水宁于此役蔡始令楚进疆于江汝之间也且汝水江国不可共文故杜以为楚使蔡徙其国都于江北汝水之南自择疆宇欲令迁都近楚为楚属国蔡人冀令楚去心虽不肯权宜许之楚还之后蔡更自议已与楚恶不如事吴故请迁于吴以吴为援】蔡于是乎请迁于吴注楚旣还蔡人更叛楚就吴为明年蔡迁州来传○吴王夫差败越于夫椒报檇李也注檇李在定十四年夫椒吴郡吴县西南大湖中椒山音义【夫音扶椒又作子消反檇李音醉大湖音泰】疏【注正义曰柱于此注以椒为山名土地名以夫椒为地名以椒必在山旁以山表地耳】遂入越越子以甲楯五千保于防稽注上会稽山也在会稽山阴县南音义【楯食允反又音允防古外反稽古兮反会稽山名丄时掌反】使大夫种因吴大宰嚭以行成吴子将许之伍员曰不可臣闻之树德莫如滋去疾莫如尽昔有过浇杀斟灌以伐斟鄩注浇寒浞子封于过者二斟夏同姓诸侯襄四年传曰浇用师灭斟灌音义【种章勇反嚭普鄙反员音云去疾起吕反本又作去恶过古禾反国名注及下同浇五呌反一音五报反下同斟诸林反灌古乱反鄩音寻浞仕捉反夏戸雅反下注皆同】疏【注正义曰襄四年传称夏之衰也有穷后羿因夏民以代夏政而用寒浞寒浞杀羿因其室而生浇处浇于过是言浇是寒浞之子封于过也二斟夏同姓诸侯夏本纪文也又襄四年传云浇用师灭斟灌此言杀斟灌者王肃云灭杀也古者灭杀尊卑同名其意言杀其君而防其国故二文各言其一也贾逵云夏后相依斟灌而国故因杀夏后相也案下句别言灭夏后相王解是也】灭夏后相注夏后相啓孙后相失国依于二斟复为浇所灭音义【相息亮反注及下注同复扶又反】疏【注正义曰夏本纪云禹生啓啓生大康大康崩仲康立仲康崩子相立是相为仲康之子啓之孙也书序云大康失邦作五子之歌其经云大康尸位以逸豫乃畋于有洛之表十旬弗反有穷后羿因民弗忍距于河则大康之时羿已权盛能废大康矣征云唯仲康肇位四海孔安国云羿废大康而立其弟仲康为天子仲康羿之所立也仲康崩子相立葢亦羿立之矣传言羿因夏民以代夏政葢于相时羿始自立为天子相于是失国依于二斟及浇灭斟灌相复为浇所灭】后缗方娠逃出自窦注后缗相妻娠怀身也音义【缗亡巾反娠音震又音身窦音豆】归于有仍注后缗有仍氏女生少康焉为仍牧正注牧官之长音义【少诗照反长丁丈反】惎浇能戒之注惎毒也戒备也音义【惎音忌】浇使椒求之注椒浇臣逃奔有虞为之庖正以除其害注虞舜后诸侯也梁国有虞县庖正掌膳羞之官赖此以得除己害音义【庖歩交反】疏【注正义曰尚书尧典云有鳏在下曰虞舜又曰厘降二女于妫汭嫔于虞皇甫谧云嫔于虞因以虞为氏虞今河东大阳县西山上虞城是也然则舜有天下其代号虞因本河东大阳之虞及周之兴封仲雍之后为虞国即彼地是也但舜既襌禹禹封舜后为诸侯虽取虞为国名未必封于河东虞地而梁国有虞县其地以虞为名疑是夏时虞国杜于地名言有者皆是疑辞言有以示不审也庖正当周礼之庖人谓之为正当是食官之长故为掌膳羞之官也頼此以得除己害得在浞之世不被杀也】虞于是妻之以二姚注有虞君也虞自以二女妻少康姚虞姓音义【妻七计反姚羊昭反】邑诸纶注纶虞邑音义【纶音伦】有田一成有众一旅注方十里为成五百人为旅疏【注正义曰方十里为成司马法文也五百人为旅夏官序文也田一成众一旅言食此一成之地其内有为兵者五百人周礼小司徒云乃井牧其田野郑众云井牧者春秋传所谓井衍沃牧隰臯者也郑云隰臯之地九夫为牧二牧而当一井今造都鄙授民田有不易有一易有再易通率二而当一是之谓井牧昔夏少康在虞有田一成有众一旅一旅之众而田一成则井牧之法先古然矣杜解牧隰臯虽与郑异其授民田二而当一理亦宜然计方十里为方一里者百方一里有九夫之田则十里容九百夫也其一百夫授上地不易者其四百夫授一易二而当一则得为五百夫矣】能布其德而兆其谋注兆始以收夏众抚其官职注襄四年传曰靡自有鬲氏收二国之烬以灭浞而立少康音义【鬲音革烬徐刃反又秦刃反】疏【注正义曰引此传者言少康能布恩惠以收夏众以德抚靡故得用靡遗民灭浞而立之】使女艾谍浇注女艾少康臣谍候也音义【女如字又音汝艾五葢反谍音牒】使季杼诱豷注豷浇弟也季杼少康子后杼也音义【杼直吕反豷许器反】遂灭过戈复禹之绩注过浇国戈豷国音义【过戈竝古禾反之绩一本作迹】祀夏配天不失旧物注物事也今吴不如过而越大于少康或将丰之不亦难乎注言与越成是使越丰大必为吴难音义【难乃旦反】句践能亲而务施施不失人注所加惠赐皆得其人音义【施始防反下同】亲不弃劳注推亲爱之诚则不遗小劳与我同壤而世为仇讐于是乎克而弗取将又存之违天而长寇讐注犹言天与不取音义【长丁丈反下同】疏【注正义曰吴语云越灭吴吴王请行成越王曰昔天以越赐吴而吴不取是也】后虽悔之不可食已注食消也已止也疏【正义曰言悔恨之深结其心腹不可如食之消止】姬之衰也日可俟也注姬吴姓言可计日而待音义【俟本又作竢音仕】介在蛮夷而长寇讐以是求伯必不行矣弗听退而告人曰越十年生聚而十年敎训注生民聚财富而后敎之音义【介音界伯如字又音霸聚才喻反又如字】疏【注正义曰服防云令少者无娶老妇老者无娶少妇女十七不嫁男二十不娶父母有罪也将生子以告与之毉馈之饩也死者释其征必哭泣葬埋如其子也孺子游者必餔歠之也非手所种夫人所织不用十年不收于国】二十年之外吴其为沼乎注谓吴宫室废坏当为汚池为二十二年越入吴起本音义【沼之兆反汚音乌】三月越及吴平吴入越不书吴不告庆越不告败也注嫌夷狄不与华同故复发传音义【复扶又反】○夏四月齐侯衞侯救邯郸围五鹿注赵稷以邯郸叛范中行氏之党也五鹿晋邑音义【邯音寒郸音丹】○吴之入楚也注在定四年使召陈怀公怀公朝国人而问焉曰欲与楚者右欲与吴者左陈人从田无田从党注都邑之人无田者随党而立不知所与故直从所居田在西者居右在东者居左逢滑当公而进注当公不左不右音义【滑于八反】曰臣闻国之兴也以福其亡也以祸今吴未有福楚未有祸楚未可弃吴未可从而晋盟主也若以晋辞吴若何公曰国胜君亡非祸而何注楚为吴所胜对曰国之有是多矣何必不复小国犹复况大国乎臣闻国之兴也视民如伤是其福也注如伤恐惊动其亡也以民为土芥是其祸也注芥草也音义【芥古迈反】楚虽无德亦不艾杀其民吴日敝于兵暴骨如莽注草之生于广野莽莽然故曰草莽音义【艾鱼废反暴歩卜反莽亡党反】而未见德焉天其或者正训楚也注使惧而改过祸之适吴其何日之有注言今至陈侯从之及夫差克越乃修先君之怨秋八月吴侵陈修旧怨也注传言吴不修德而修怨所以亡○齐侯衞侯会于干侯救范氏也师及齐师衞孔圉鲜虞人伐晋取棘蒲注鲁师不书非公命也孔圉孔烝鉏曾孙鲜虞狄帅贱故不书音义【圉鱼吕反烝之承反鉏仕居反】疏【注正义曰杜以经书齐衞伐晋传言四国伐晋故唯解鲁与鲜虞不书意也刘以齐衞会干侯救范氏者师相会因而行伐二君亲行告伐不告会也行伐之后鲁与鲜虞会之齐衞更遣师与同伐也但齐将卑师众故称师衞将尊师少故云孔圉后伐四国竝皆不书非独鲁与鲜虞不书也当谓鲁师不书非公命余者不书皆不告义出百涂竝皆通也今知刘非者杜以传齐侯衞侯止云会干侯不言伐晋即云师及齐师衞孔圉鲜虞人伐晋与经齐侯衞侯伐晋文相次当以为一鲜虞狄帅贱故略而不书犹邲之战唐侯从楚而不书平丘之会狄人从晋而不书之类是也刘以为孔圉等更别伐晋鲁师不书非公命余者不告故不书而规杜过非也】○吴师在陈楚大夫皆惧曰阖庐惟能用其民以败我于栢举今闻其嗣又甚焉将若之何子西曰二三子恤不相睦无患吴矣昔阖庐食不二味疏【正义曰谓与在下同其好恶不别二为美味也】居不重席室不崇坛注平地作室不起坛也音义【重直龙反坛徒丹反】器不彤镂注彤丹也镂刻也音义【彤徒冬反镂鲁豆反】宫室不观注观台榭音义【观古乱反注同榭音谢】舟车不饰衣服财用择不取费注选取坚厚不尚细靡音义【费芳味反】在国天有菑疠注疠疾疫也音义【菑音灾疠本或作天无菑疠疾疫音役】疏【正义曰在国与在君相对夭有菑疠与下句相连言有菑疠之时亲自廵孤寡共其乏困也本或作天无误耳】亲巡其孤寡而共其乏困在军熟食者分而后敢食注必须军士皆分熟食不敢先食分犹徧也音义【共音恭熟食者分如字一读以分字连下句徧音遍】疏【注正义曰孙武兵书云军井未达将不言渴军灶未炊将不言饥故阖闾在军如良将之法必须军士皆分熟食然后敢食王不先自食也服防云以其半分军士而后自食其余若箪醪注流也社以分王半食不得徧及军人且所尝珍异乃得卒乘与焉王所自食不得分军士也故显而异之分犹徧也待徧熟食王乃自食也】其所尝者卒乘与焉注所尝甘珍非常食音义【卒子忽反乘绳证反与音预】勤恤其民而与之逸劳是以民不罢劳死知不旷注知身死不见旷弃音义【罢音□】吾先大夫子常易之所以败我也注易犹反也今闻夫差次有台榭陂池焉注积土为高曰台有木曰榭过再宿曰次音义【陂彼宜反】疏【注正义曰释宫云阇谓之台郭璞云积土四方也又云有木者谓之榭李巡云台上有屋谓之榭又曰无室曰榭四方而高曰台庄三年传例曰凡师一宿为舍再宿为信过信为次孔安国尚书传云泽鄣曰陂停水曰池言夫差所停三日则役民为此也】宿有妃嫱嫔御焉注妃嫱贵者嫔御贱者皆内官音义【嫱本又作墙或作墙在羊反嫔毗人反】疏【注正义曰曲礼云天子之妃曰后则妃上下通名也释诂云妃合会对也妃嫓也是匹对于夫妇官之最贵者也嫱在妃下次于妃也周礼有九嫔女御以有四名分为二等故言妃嫱贵者嫔御贱者皆妇官之名周礼无嫱葢后世为之名汉有掖庭王嫱是因于古也】一日之行所欲必成玩好必从珍异是聚观乐是务视民如雠而用之日新夫先自败也已安能败我注为二十二年越灭吴起本音义【好呼报反夫先自败也已夫音扶本或作夫差先自败者非】○冬十一月晋赵鞅伐朝歌注讨范中行氏
　　经二年春王二月季孙斯叔孙州仇仲孙何忌帅师伐邾取漷东田及沂西田注邾人以赂取之易也音义【漷火虢反音郭沂鱼依反易以防反】癸巳叔孙州仇仲孙何忌及邾子盟于句绎注句绎邾地取邑盟以要之音义【句古侯反绎音亦要以遥反】疏【注正义曰既取其田虑后悔竞故共盟以要之伐则三卿盟唯二卿者服防云季孙尊卿敌服先归使二子与之盟谷梁传曰三人伐而二人盟何各盟其得也其意言季孙不得田故不与盟也案十四年小邾射以句绎来奔则句绎小邾地也注言邾地者以传云伐邾邾人爱其土赂以漷沂之田而受盟被伐受盟则盟在邾地犹若成二年楚人伐我师于蜀公及楚公子婴齐盟于蜀之类是也邾与小邾国竟相近句绎所属亦无定准犹齐鲁汶阳之田莒鲁争郓之事一彼一此岂有常乎而刘以句绎为小邾地而规杜非也】夏四月丙子防侯元卒注定四年盟臯鼬疏【注正义曰元以昭八年即位三十二年大夫盟于狄泉以未告公而公薨故不数】
　　滕子来朝注无传
　　晋赵鞅帅师纳衞世子蒯聩于戚疏【正义曰世子者父在之名蒯聩父既死矣而称世子者晋人纳之以世子告言是正世子以示宜为君也春秋以其本是世子未得衞国无可褒贬故因而书世子耳】
　　秋八月甲戌晋赵鞅帅师及郑罕达帅师战于鐡郑师败绩注皆陈曰战大崩曰败绩铁在戚城南罕达子皮孙音义【铁天结反陈直觐反】
　　冬十月葬衞灵公注无传七月而葬缓
　　十有一月蔡迁于州来注畏楚而请迁故以自迁为文蔡杀其大夫公子驷注怀土而欺大国故罪而书名传二年春伐邾将伐绞注绞邾邑音义【绞古卯反】邾人爱其土故赂以漷沂之田而受盟○初衞侯游于郊子南仆注子南灵公子郢也仆御也音义【郢以井反】公曰余无子将立女注蒯聩奔无大子音义【女音汝】不对他日又谓之对曰郢不足以辱社稷君其改图君夫人在堂三揖在下注三揖卿大夫士音义【揖一人反】疏【注正义曰周礼司士云孤卿特揖大夫以其等旅揖士旁三揖郑云特揖一一揖之旅众也大夫爵同者众揖之三揖者士有上中下郑众云卿大夫士皆君之所揖礼春秋传所谓三揖在下服防云三揖卿大夫士土揖庶姓时揖异姓天揖同姓】君命祗辱注言立适当以礼与内外同之今君私命事必不从适为辱音义【祗音支适丁歴反下适孙同】夏衞灵公卒夫人曰命公子郢为大子君命也对曰郢异于他子注言用意不同且君没于吾手若有之郢必闻之注言当以临没为正且亡人之子輙在注輙蒯瞆之子出公也灵公适孙乃立輙六月乙酉晋赵鞅纳衞大子于戚宵迷阳虎曰右河而南必至焉注是时河北流过元城界戚在河外晋军已渡河故欲出河右而南疏【注正义曰土地名云河经河内之南界东北经汲郡魏郡顿丘阳平平原乐陵之东南入海是言晋时河所经也春秋之时河未必然故云是时河北流过元城界与晋时河道异也土地名又云戚顿丘衞县西戚城在枯河东是春秋时戚在河东也从晋而言河西为内东为外故云戚在河外也是时晋军已渡河矣师人皆迷不知戚处阳虎忆其渡处在戚之北河既北流据水所向则东为右故欲出河右而南行也】使大子絻注絻者始发丧之服音义【絻音问丧音桑】疏【注正义曰士丧礼既小敛主人括髪袒众主人免于房郑云括髪者去笄纚而紒也众主人免者齐衰将袒以免代冠冠服之尤尊不以袒也又奔丧之礼至于家入门哭尽哀括髪袒自齐衰以下入门哭尽哀免麻于序东如彼礼文则主人当括髪齐衰以下乃免此大子絻者礼不至丧所不括髪故以絻代之耳灵公以四月卒今以六月而大子絻故云絻始发丧之服也远近不临丧者不得括髪故始发丧服絻也郑注士丧礼云免之制未闻旧说以为如冠状广一寸丧服小记曰斩衰括髪以麻免而以布此用麻布为之状如今之着惨头矣自项中而前交于额上却绕紒也】八人衰绖伪自衞逆者注欲为衞人逆故衰绖成服音义【衰七雷反绖田结反】告于门哭而入遂居之○秋八月齐人输范氏粟郑子姚子般送之注子姚罕达子般驷音义【般音班】士吉射逆之赵鞅御之遇于戚阳虎曰吾车少以兵车之斾与罕驷兵车先陈注斾先驱车也以先驱车益其兵车以示众音义【陈直觐反下注同】罕驷自后随而从之彼见吾貌必有惧心注晋人先陈郑人随之不知其虚实见车多必惧于是乎会之注会合战必大败之从之卜战龟焦注兆不成乐丁曰诗曰爰始爰谋爰契我龟注乐丁晋大夫诗大雅言先人事后卜筮音义【契苦计反又苦结反】疏【正义曰诗大雅绵之篇美大王迁岐之事爰于也既见周原之地肥美可居于是始集豳人从已者于是与谋议人谋既从于是契灼我龟而卜之言先人谋后卜筮也】谋恊以故兆询可也注询谘询也故兆始纳衞大子卜得吉兆言今既谋同可不须更卜音义【谋恊以故兆絶句询可也思遒反】简子誓曰范氏中行氏反易天明注不事君也疏【正义曰天有尊卑人有上下下事上臣事君法则天之明道臣不事君是反易天之明道也】斩艾百姓欲擅晋国而灭其君寡君恃郑而保焉今郑为不道弃君助臣二三子顺天明从君命经徳义除诟耻在此行也克敌者上大夫受县下大夫受郡注周书作雒篇千里百县县有四郡音义【艾鱼废反擅市战反而灭其君灭或作戕音残诟呼豆反又音茍雒音洛千里百县县方百里县有四郡郡方五十里】疏【正义曰此经德义与传经国家诗序经夫妇皆意同也经谓经纪营理之不除君恶则德义废矣宜经纪德义使不坏也上大夫下大夫谓于大夫之内分为上下其上大夫非卿也此言先无田禄者若能克敌得此赏也注正义曰周礼小司徒云九夫为井四井为邑四邑为丘四丘为甸四甸为县四县为都郑云邑方二里丘方四里甸方八里旁加一里则方十里为一成县方二十里都方四十里四都方八十里旁加十里乃得方百里为一同也如彼文则县方二十里耳周礼又无郡不可用以解此故引周书解之或曰周书者孔子删尚书之余今案其存者其文非尚书之类其作雒篇有此言方千里者为方百里者百十里百县则县方百里计成方十里出车一乘县方百里则出车百乘也昭五年传云晋有四十县遗守四千乘是县别有百乘与作雒之言合也上大夫受县县则为百乘之家言得进为卿也县有四郡则郡方五十里下大夫得此方五十里之采邑】士田十万注十万亩也疏【注正义曰王制云方一里者为田九百亩方十里者为方一里者百为田九万亩则士田十万为方十里有余】庶人工商遂注得遂进仕人臣圉免注去厮役音义【厮役如字字又作斯音同何休注公羊云艾草为防者曰厮汲水浆者曰役苏林注汉书云厮取薪者韦昭云析薪曰厮】志父无罪君实图之注志父赵简子之改名也言已事济君当图其赏音义【志父音甫服云赵鞅入晋阳以畔后得归改名志父春秋仍旧犹书赵鞅】疏【注正义曰牧誓武王誓众尚自称名况以人臣誓众固当自称名矣知志父是简子名也简子名鞅又名志父者服防云赵鞅入于晋阳以叛诸侯之策书曰晋赵鞅以叛既复更名志父或当然也楚公子围弑君取国改名曰防经即书防公子弃疾弑君取国改名曰居经即书居今赵鞅改名志父经书犹云赵鞅者彼楚子既为国君臣下以所改之名告于邻国故得书所改之名赵鞅人臣国家不为之讳仍以赵鞅名告故书鞅也鞅言君实图之言己事济君当谋其赏也简子言此君当谋其赏者言君当赏其在下副上所誓之言欲使在下信之非欲自求赏也】若其有罪绞缢以戮注绞所以缢人物音义【缢一赐反戮音六】桐棺三寸不设属辟注属辟棺之重数王棺四重君再重大夫一重音义【桐棺三寸礼记云夫子制于中都四寸之棺五寸之椁以斯知不欲速朽也郑康成注云此庶人之制也案礼上大夫棺八寸属六寸下大夫棺六寸属四寸无三寸棺制也棺用难朽之木桐木易坏不堪为棺故以为罚墨子尚俭有桐棺三寸不设属音烛注同次大棺也辟歩歴反注同亲身棺也礼大夫无辟重直龙反下同王棺四重礼记云水兕革棺被之其厚三寸柂棺一梓棺二柂棺辟也梓棺二属与大棺也被水牛及兕之革为一重辟为二重属为三重大棺为四重君再重君谓侯伯子男侯伯以下无革棺属与辟为一重大棺为再重上公则唯无水革耳兕革与辟为一重属为再重大棺为三重大夫一重大夫唯属与大棺为一重今云不设辟者时僭耳非正礼也】疏【注正义曰礼丧大记云君大棺八寸属六寸椑四寸上大夫大棺八寸属六寸下大夫大棺六寸属四寸是属辟为棺之重数也大记之文从外向内大棺之内有属属之内有椑椑亲身之棺郑云椑坚着之意也如记文大夫无椑今简子自言有罪始不设辟者郑云赵简子云不设属椑时僭也为时僭日久自言无罪则僭设有罪乃不设耳记言士棺六寸檀弓又云夫子为中都宰制四寸之棺五寸之椁郑云为民作制民犹四寸简子言三寸者亦示其罚之重令制度卑于民也记有柂棺梓棺柂谓椵也不以桐为棺简子言桐棺者郑云凡棺用能湿之物梓椵能湿故礼法尚之桐易腐坏亦以桐为罚也檀弓又云天子之棺四重郑云尚深邃也诸公三重诸侯再重大夫一重士不重又云水兕革棺被之其厚三寸柂棺一梓棺二四者皆周郑云以水牛兕牛之革以为棺被革各厚三寸合六寸也此为一重柂棺一所谓椑棺也梓棺二所谓属与大棺也檀弓之文自内向外水牛之革一也兕牛之革二也二者相袭乃得为重故以此二者为一重也又有椑也属也大棺也此是天子四重为数五棺为四重也丧大记之文君有大棺也椑也属也大夫有大棺也属也郑注檀弓天子之棺四重以是差之上公革棺不被三重也诸侯无革棺再重也大夫无椑一重也士无属不重也是上公数四棺为三重诸侯数三棺为再重大夫数二棺为一重士以一棺为不重也杜之此注惟无上公士耳其言重数与郑同也若然礼器云天子葬五重诸侯葬三重大夫葬再重以多为贵也彼重亦当谓棺而其数皆较一者郑云天子葬五重者谓抗木与茵也葬者抗木在上茵在下然则茵以借棺抗为负土天子及诸侯大夫皆数彼以増棺数故皆多较一也杜言此棺之重数者以明不设属辟为罚也】素车朴马注以载柩音义【朴普卜反柩其又反】疏【正义曰素车无饰谓不以翣柳饰车也曲礼云大夫去国为位而哭乘髦马郑云髦马不鬄落也则此朴马亦谓不鬄落用此以载柩也杂记称士丧有与天子同者三其终夜燎及乘人专道而行然则柩皆人挽用此车马载者礼言乘人设法许之耳道远者当用牛马且此言亦为罚也】无入于兆注兆葬域疏【正义曰周礼人云凡死于兵者不入兆域郑云战败无勇投诸茔外以罚之此言不入兆域亦罚也】下卿之罚也注为众设赏自设罚所以能克敌音义【为于伪反】甲戌将战邮无恤御简子衞大子为右注邮无恤王良也音义【邮音尤】疏【注正义曰下云子良授绥是也服防云王良也孟子说王良善御之事古者车驾四马御之为难故为六艺之一王良之善御最有名于书传多称之楚辞云当世岂无骐骥兮诚无王良之善御见执辔者非其人兮故驹跳而远去】登铁上注铁丘名望见郑师众大子惧自投于车下子良授大子绥而乘之曰妇人也注言其怯音义【怯去业反】疏【正义曰曲礼云凡仆人之礼必授人绥论语称孔子上车必正立执绥而升绥者挽以上车之索故授之使之升也少仪云仆者右带劔负良绥申之面拖诸幦郑云面前也幦覆苓也良绥君绥也负之由左肩上入右腋下申之于前覆苓上也】简子巡列曰毕万匹夫也七战皆获有马百乘死于牖下注毕万晋献公卿也皆获有功死于牖下言得寿终音义【乘绳证反牖羊九反】疏【正义曰襄二十七年传云唯卿备百邑注云一乘之邑也坊记云家富不过百乘百乘卿之极制也檀弓云饭于牖下小敛于戸内大敛于阼殡于客位祖于庭葬于墓所以即远也则礼之正法死于牖下】羣子勉之死不在寇注言有命繁羽御赵罗宋勇为右注三子晋大夫罗无勇麇之注麇束防也音义【麇丘陨反注同】吏诘之御对曰痁作而伏注痁疟疾也音义【诘起吉反痁诗占反疟鱼略反】衞大子祷曰曾孙蒯聩敢昭告皇祖文王注周文王皇大也音义【祷丁老反一音丁报反】烈祖康叔注烈显也文祖襄公注继业守文故曰文祖蒯瞆襄公之孙疏【正义曰礼于曾柤以上皆称曾孙此虽竝告三祖对文王康叔称曾孙也晋语说此事于襄公之下又有昭考灵公国语与传异者多矣此下云无作三祖羞是无昭考也】郑胜乱从注胜郑声公名释君助臣为从于乱晋午在难注午晋定公名音义【难乃旦反下注为难同】不能治乱使鞅讨之注鞅简子名蒯聩不敢自佚备持矛焉注戎右持矛音义【佚音逸矛亡侯反】敢告无絶筋无折骨无靣伤以集大事无作三祖羞注集成也音义【筋居银反】大命不敢请佩玉不敢爱注不敢爱故以祈祷疏【正义曰上言无絶筋无折骨谓军之士众无令伤损以成大事此云大命不敢请者谓已之身命不敢私请苟以求生佩玉不敢爱尚书金縢称周公植璧秉珪以告大王王季文王是祷请用玉也在军无圭璧故以佩】郑人击简子中肩毙于车中注毙踣也音义【中肩丁仲反毙婢世反本亦作弊踣蒲北反】获其蠭旗注蠭旗旗名音义【蠭芳恭反】大子救之以戈郑师北获温大夫赵罗注罗无勇故郑师虽北犹获罗大子复伐之郑师大败获齐粟千车赵孟喜曰可矣注赵孟简子也喜大子前怯今更勇音义【复扶又反】傅傁曰虽克郑犹有知在忧未艾也注傅傁简子属也言知氏将为难后竟有晋阳之患音义【傁素口反又作叟有知音智艾鱼废反又五葢反】初周人与范氏田公孙龙税焉注龙范氏臣为范氏收周人所与田之税音义【龙武江反税始锐反为于伪反下文为其注同】赵氏得而献之注得龙以献简子吏请杀之赵孟曰为其主也何罪正而与之田注还其所税及铁之战以徒五百人宵攻郑师取蠭旗于子姚之幕下献曰请报主德追郑师姚般公孙林殿而射前列多死注晋前列音义【幕音莫姚般子姚子般殿丁电反射食亦反】赵孟曰国无小注言虽小国犹有善射者既战简子曰吾伏弢呕血注弢弓衣呕吐也音义【弢吐刀反呕本又作咎乌口反吐他露反】鼓音不衰今日我上也注我功为上大子曰吾救主于车退敌于下我右之上也邮良曰我两靷将絶吾能止之注止使不絶音义【靷以刃反】我御之上也驾而乘材两靷皆絶注材横木明细小也传言简子不让下自伐疏【正义曰古之驾四马者服马夹辕其颈负轭两骖在旁挽靷助之诗所谓阴靷鋈续是也说文云靷引轴也僖二十八年注云在胷曰靷然则此皮约马胷而引车轴也两靷将絶而能制焉言其御之和也驾而乘材材谓横地细小之木也乘小木而靷絶示其将絶之验也】○吴泄庸如蔡纳聘而稍纳师师毕入众知之注元年蔡请迁于吴中悔故因聘袭之音义【泄息列反一音息引反未详中丁仲反】蔡侯告大夫杀公子驷以说注杀驷以说吴言不时迁驷之为哭而迁墓注将迁与先君辞故哭冬蔡迁于州来
　　经三年春齐国夏衞石曼姑帅师围戚注曼姑为子围父知其不义故推齐使为兵首戚不称衞非叛人音义【曼音万爲于伪反】疏【注正义曰春秋行兵征伐自非霸主之命诸国共行皆以主兵爲首此围戚实出衞意引齐使之助已计应曼姑爲首而序在齐下者曼姑爲子围父知其不义推齐使爲兵首故先书齐也谷梁传曰此衞事也其先国夏何也子围父也是先儒及杜皆同谷梁之説也宋鱼石去而复入据宋之彭城襄元年经言围宋彭城传曰非宋地追书也于是爲宋讨鱼石故称宋且不登叛人也此蒯聩在戚齐卫围之与围宋彭城事类同矣彭城称宋此不称卫者蒯聩据戚与輙争国非是叛人故不须系之衞也公羊传曰齐国夏曷爲与衞石曼姑帅师围戚伯讨也此其爲伯讨奈何曼姑受命乎灵公而立輙以曼姑之义爲固可以距之也輙者曷爲者也蒯聩之子也然则曷爲不立蒯聩而立輙蒯聩爲无道灵公逐蒯聩而立輙然则輙之义可以立乎曰可其可奈何不以父命辞王父命以王父命辞父命是父之行乎子也不以家事辞王事以王事辞家事是上之行乎下也其意言灵公废蒯聩不用使之得国輙不以国与蒯聩是灵公之命行于蒯聩也立为国君是王事也以国与父是私事也不以国与父是天子之命行于诸侯也如公羊之言则輙义可以距父围戚不为不义而杜言曼姑知其不义则輙不合距父意与公羊异者据左公子郢让国不受然后立輙然则輙之立也以周礼无适子则立适孙缘是以得立耳非有灵公之命使立之也为輙之义自可让而不受以已是适孙缘有可立之势贪国以距父耳非有灵公之命天子之勑使之距蒯聩也论语说此事云冉有曰夫子为衞君乎子贡曰诺吾将问之入曰伯夷叔齐何人也曰古之贤人也曰怨乎曰求仁而得仁又何怨乎出曰夫子不为也孔子意不助輙明是輙为不义故曼姑自知不义推齐为主】
　　夏四月甲午地震注无传
　　五月辛卯桓宫僖宫灾注天火曰灾
　　季孙斯叔孙州仇帅师城啓阳注无传鲁党范氏故惧晋比年四城啓阳今琅邪开阳县
　　宋乐髠帅师伐曹注无传音义【髠苦孙反】
　　秋七月丙子季孙斯卒
　　蔡人放其大夫公孙猎于吴注无传公子驷之党冬十月癸卯秦伯卒注无传不书名未同盟
　　叔孙州仇仲孙何忌帅师围邾注无传
　　传三年春齐衞围戚求援于中山注中山鲜虞○夏五月辛卯司铎火注司铎宫名音义【铎待洛反】疏【注正义曰僖二十年西宫灾书之此不书者西宫公之西宫亲近偪君忽被天火故重而书之此司铎虽是公小宫在公宫之后非君来徃之急又是人火所以轻而不书或可举庙重以略之】火逾公宫桓僖灾注桓公僖公庙疏【正义曰传言火而经书灾者司铎初被人火火越宫而至庙以火逾宫故以灾言之】救火者皆曰顾府注言常人爱财南宫敬叔至命周人出御书俟于宫注敬叔孔子弟子南宫阅周人司周书典籍之官御书进于君者也使待命于宫音义【阅音悦】曰庀女而不在死注庀具也音义【庀匹婢反女音汝】子服景伯至命宰人出礼书注景伯子服何也宰人家宰之属以待命命不共有常刑注待求之命音义【共音恭】校人乗马巾车脂辖注校人掌马巾车掌车乗马使四四相从为驾之易音义【校戸校反注及下同乘绳证反注及下皆同辖戸瞎反本又作鎋同为于伪反易以豉反】百官官备府库愼守官人肃给注国有火灾恐有变难故愼为备音义【难乃旦反】济濡帷幕郁攸从之注郁攸火气也濡物于水出用为济音义【济子细反又子礼反注同帷位悲反幕音莫攸音由】蒙葺公屋注以濡物冒覆公屋音义【葺七入反一音子入反】自大庙始外内以悛注悛次也先尊后卑以次救之音义【悛大全反】助所不给有不用命则有常刑无赦公父文伯至命校人驾乗车注乘车公车季桓子至御公立于象魏之外注象魏门阙命救火者伤人则止财可为也命藏象魏注周礼正月县敎令之法于象魏使万民观之故谓其书为象魏音义【县音】疏【注正义曰周礼大宰云正月之吉始和布治于邦国都鄙乃县治象之法于象魏使万民观治象浃日而敛之郑云正月周之正月吉谓朔日大宰以正月朔日布王治之事于天下至正歳又书而县于象魏使万民观焉凡治有故言始和者若改造云尔郑众云从甲至癸谓之浃日凡十日其地官夏官秋官皆有此言地官云布敎县敎象夏官云布政县政象秋官云布刑县刑象各县所掌之事为异其文悉同唯春官不县者以礼法一颁百事皆足不可又县故不县之杜总彼意言县敎令之法彼所县者皆是敎令之事故也由其县于象魏故谓其书为象魏命藏其书也彼言朔日县之十日卽敛之则救火之时其书久已藏矣而此立象魏之外方始命藏此书者象魏是县书之处见其处而念及其书非始就县处敛藏之】曰旧章不可亡也富父槐至曰无备而官办者犹拾沈也注槐富父终生之后沈汁也言不备而责办不可得音义【父音甫槐音懐官办办具之办注竝同拾音十沈尺审反北土呼汁为沈】于是乎去表之槀注表表火道风所向者去其槀积音义【去起吕反注同槀古老反注同向许亮反积子赐反】道还公宫注开除道周匝公宫使火无相连音义【还本又作环戸关反又音患注同】孔子在陈闻火曰其桓僖乎注言桓僖亲尽而庙不毁宜为天所灾疏【注正义曰礼诸侯亲庙四焉高祖之父卽当毁其庙计桓之于哀八世祖也僖六世祖也亲尽而庙不毁言其宜为天所灾也所以不毁者服防云季氏出桓公又为僖公所立故不毁其庙其意或然公羊传曰此皆毁庙也其言灾何复立也曷为不言其复立春秋见者不复见也何以不言及敌也其意言哀公更立之不可通于左氏故以为元不毁耳服防又云俱在迭毁故不言及杜无説或当同时灾无先后故不言及】○刘氏范氏世为防姻注刘氏周卿士范氏晋大夫苌事刘文公注为之属大夫故周与范氏赵鞅以为讨注责周与范氏六月癸卯周人杀苌注终违天之祸疏【正义曰文公以定四年卒也为之属大夫谓当昭公之世也此时文公以卒苌知政以已先事刘子刘氏又与范氏亲至握国权遂与范氏故周人杀之以説于晋】○秋季孙有疾命正常曰无死注正常桓子之宠臣欲付以后事故敕命勿从已死音义【令力呈反】南孺子之子男也则以告而立之注南孺子季桓子之妻言若生男告公而立之音义【孺如住反】女也则肥也可注肥康子也季孙卒康子即位既葬康子在朝注在公朝也南氏生男正常载以如朝告曰夫子有遗言命其圉臣曰南氏生男则以告于君与大夫而立之今生矣男也敢告遂奔衞康子请退注退辟位也公使共刘视之注共刘鲁大夫音义【共音恭】则或杀之矣乃讨之注讨杀者召正常正常不反注畏康子也传备言季氏家事疏【正义曰服防云召而问儿死意然则儿于正常去后始死死非正常得知召之复何所问也当欲问不立康子之意故正常畏康子不反】○冬十月晋赵鞍围朝歌师于其南注范中行所在荀寅伐其郛汪伐其北郭围音义【郛芳夫反】使其徒自北门入已犯师而出注荀寅使在外救已之徒击赵氏围之北门因外内攻得出疏【正义曰荀寅从内伐其北郭之郛又使其救已之徒自外伐围郛之北门而入因外内攻故得出也】癸丑奔邯郸十一月赵鞅杀士臯夷恶范氏也注恶范氏而杀其族言迁怒音义【恶乌路反注同】
　　经四年春王二月庚戌盗杀蔡侯申注贱者故称盗不言弑其君贱盗也音义【盗杀申志反蔡侯申今本皆如此案宣十七年蔡侯申卒是文侯也今昭侯是其孙不容与高祖同名未详何者误也】疏【正义曰宣十七年蔡侯申卒是文侯也蔡世家云文侯申生景侯固固生灵侯般般生隐太子今昭侯申是隐太子之子杜世族谱亦然计昭侯是文侯孙乃与髙祖同名周人以讳事神二申必有误者俱是经文未知孰误注正义曰公孙辰公孙姓公孙霍虽竝是弑君之党而非弑君之首首是公孙翩翩贱故称盗不言弑其君者贱此盗也盗贱不得有其君故以盗为文不得言弑其君】蔡公孙辰出奔吴注弑君贼之党故书名葬秦惠公注无传
　　宋人执小邾子注无传邾子无道于其民故称人以执夏蔡杀其大夫公孙姓公孙霍注皆弑君党音义【姓音生又作主或一音性】
　　晋人执戎蛮子赤归于楚注晋耻为楚执诸侯故称人以告若蛮子不道于其民也赤本属楚故言归音义【耻为于伪反】
　　城西郛注无传鲁西郭备晋也
　　六月辛丑亳社灾注无传天火也亳社殷社诸侯有之所以戒亡国音义【亳步洛反】疏【注正义曰传例曰天火曰灾知天火也殷有天下作都于亳故知亳社殷社也盖武王伐纣以其社班赐诸侯使各各立之所以戒亡国也其社有屋故火得焚之公羊传曰蒲社者何亡国之社也社者封也其言灾何亡国之社葢揜之揜其上而柴其下谷梁传曰亳社者亳之社也亳亡国也亡国之社以为庙屏戒也其屋亡国之社不得逹上也说者以为立亳社于庙门之外以为屏蔽使人君视之而致戒也左称间于两社事当为然郊特牲亦云丧国之社屋之不受天阳故灾其屋也】秋八月甲寅滕子结卒注无传同盟于臯鼬
　　冬十有二月葬蔡昭公注无传乱故是以缓
　　葬滕顷公注无传
　　传四年春蔡昭侯将如吴诸大夫恐其又迁也承注承音惩葢楚言音义【惩直升反】疏【注正义曰惩创徃年之迁恐其更复迁徙承惩音相近盖是楚人之言声转而字异耳】公孙翩逐而射之入于家人而卒注翩蔡大夫音义【翩音篇射食亦反下同】疏【正义曰言将如呉已适呉矣翩在路逐而杀之遂入于凡人之家言此者说其非理之意】以两矢门之众莫敢进注翩以矢自守其门文之锴后至注锴蔡大夫音义【锴音楷又音皆又客骇反】曰如墙而进多而杀二人注并行如墙俱进音义【并步顶反】锴执弓而先翩射之中肘锴遂杀之故逐公孙辰而杀公孙姓公孙旴注旴即霍也音义【中丁仲反肘竹九反旴况于反】○夏楚人既克夷虎注夷虎蛮夷叛楚者乃谋北方左司马眅申公寿余叶公诸梁致蔡于负函注三子楚大夫也此蔡之故地人民楚因以为邑致之者会其众也音义【眅普版反字林匹奸反叶始渉反函音咸】致方城之外于缯关注负函缯关皆楚地音义【缯才陵反】曰吴将泝江入郢注逆流曰泝音义【泝音素郢以井反又以政反】将奔命焉为一昔之期袭梁及霍注伪辞当备吴夜结期明日便袭梁霍使不知之梁河南梁县西南故城也梁南有霍阳山皆蛮子之邑也单浮余围蛮氏蛮氏溃注浮余楚大夫音义【单音善溃戸内反】蛮子赤奔晋阴地注阴地河南山北自上雒以东至陆浑音义【浑戸门反】司马起丰析与狄戎注楚司马眅也析县属南乡郡析南有丰乡皆楚邑此二邑人及戎狄音义【析星歴反注同】以临上雒左师军于菟和注菟和山在上雒东也音义【菟音徒】右师军于仓野注仓野在上雒县使谓阴地之命大夫士蔑注命大夫别县监尹音义【监古衘反】疏【注正义曰阴地者河南山北东西横长其间非一邑也若是典邑大夫则当以邑冠之乃言阴地之命大夫则是特命大夫使总监阴地故以为别县监尹也以其去国遥远别为置监楚官称尹故以尹言之】曰晋楚有盟好恶同之若将不废寡君之愿也不然将通于少习以听命注少习商县武关也将大开武关道以伐晋音义【少诗照反又如字】士蔑请诸赵孟赵孟曰晋国未宁安能恶于楚必速与之注未宁时有范中行之难音义【难乃旦反】士蔑乃致九州之戎注九州戎在晋阴地陆浑者将裂田以与蛮子而城之注以诈蛮子且将为之卜注卜城音义【为于伪反下注同】蛮子听卜遂执之与其五大夫以畀楚师于三戸注今丹水县北三戸亭音义【畀必利反与也】司马致邑立宗焉以诱其遗民注楚复诈为蛮子作邑立其宗主音义【复扶又反】而尽俘以归○秋七月齐陈乞施衞甯跪救范氏注陈乞僖子施多音义【跪其委反】庚午围五鹿注五鹿晋邑九月赵鞅围邯郸冬十一月邯郸降荀寅奔鲜虞赵稷奔临注临晋邑音义【降戸江反】十二月施逆之遂堕临疏【正义曰稷初奔临欲据临距国今施逆稷欲纳之他邑以临险固故毁之】会鲜虞纳荀寅于柏人注晋邑也今赵国柏人县也施与鲜虞会也
　　经五年春城毗注无传备晋也音义【毗频夷反】
　　夏齐侯伐宋注无传
　　晋赵鞅帅师伐衞
　　秋九月癸酉齐侯杵臼卒注再同盟也音义【杵昌吕反臼求又反】疏【注正义曰襄二十五年崔杼弑庄公而立杵臼昭二十六年盟于鄟陵定四年于臯鼬是再同盟也昭三十二年大夫盟于狄泉未告公而公薨故不数也】
　　冬叔还如齐
　　闰月葬齐景公注无传
　　传五年春晋围柏人荀寅士吉射奔齐初范氏之臣王生恶张柳朔言诸昭子使为栢人注为栢人宰也昭子范吉射也音义【恶乌路反下同柳良久反】昭子曰夫非而雠乎对曰私雠不及公注公家之事也音义【夫音扶】好不废过恶不去善义之经也臣敢违之及范氏出注出栢人奔齐音义【好呼报反去起吕反】张柳朔谓其子尔从主勉之我将止死王生授我矣注授我死节吾不可以僭之遂死于栢人注为吉射距晋战死音义【僭子念反后同为于伪反】○夏赵鞅伐衞范氏之故也遂围中牟注衞助范氏故也○齐燕姬生子不成而死注燕姬景公夫人不成未冠也音义【燕于贤反冠古唤反】诸子鬻姒之子荼嬖注诸子庶公子也鬻姒景公妾荼安孺子音义【鬻音育姒音似荼音舒又音徒又文加反嬖必计反】诸大夫恐其为大子也言于公曰君之齿长矣未有大子若之何公曰二三子间于忧虞则有疾疢亦姑谋乐何忧于无君注景公意欲立荼而未发故以此言塞大夫请音义【长丁丈反间音闲又音间厠之间又如字疢勑觐反本或作疹乃结反乐音洛】疏【正义曰公谓羣臣云若闲暇于忧虞谓国无忧虞事得闲暇则恐有疾疢不得欢乐今旣无忧虞又无疾疢亦且谋乐何忧乎无君】公疾使国惠子高昭子立荼注恵子国夏昭子高张寘羣公子于莱注莱齐东鄙邑音义【寘之豉反羣或作诸莱音来】秋齐景公卒冬十月公子嘉公子驹公子黔奔衞公子鉏公子阳生来奔注皆景公子在莱者音义【黔巨亷反又音琴鉏仕居反】莱人歌之曰景公死乎不与埋三军之事乎不与谋师乎师乎何党之乎注师众也党所也之徃也称諡盖葬后而为此歌哀羣公子失所音义【与音预下同埋亡皆反】疏【注正义曰师众之徃释诂文也周礼五百家为党言其共居一所故以党为名是党为所也经书闰月葬齐景公长歴闰十一月礼葬乃有諡此歌称諡明是葬后传言冬十月者记公子出奔之月其莱人之歌在公子出奔之后杜以文承十月之下故云盖耳公羊以为丧以闰数谓通数闰月谷梁云不正其闰也谓丧事不数左氏无传未知所从】○郑驷秦富而侈嬖大夫而常陈卿之车服于其庭郑人恶而杀之子思曰诗曰不解于位民之攸曁注子思子产子国参也诗大雅攸所也暨息也音义【侈昌氏反又尺氏反恶乌路反解佳卖反曁音许器反】疏【正义曰诗大雅嘉乐之篇也言在上者不解惰于其位民之所以得安息驷秦弃位僭上是惰于位也】不守其位而能久者鲜矣商颂曰不僭不滥不敢怠皇命以多福注僭差也滥溢也皇暇也言驷秦违诗商颂故受祸音义【鲜息浅反滥力暂反溢音逸】疏【正义曰啇颂殷武之篇歌成汤之徳不僭差不滥溢不敢怠惰而自暇以此之故上天命以多福也诗于怠皇之下更云命于下国封建厥福传言命以多福不复具引诗文取其意而言之也杜云违诗啇颂上言诗下言颂以驷秦于此二诗皆违故言违诗与商颂】











　　春秋左传注疏卷五十七
　　春秋左氏传注疏卷五十七考证
　　楚子陈侯随侯许男围蔡疏则是楚封元公为许男也○元公监本讹作近公今改正
　　传邑诸纶○【臣召南】按后汉郡国志梁国虞有纶城少康邑
　　传能布其德而兆其谋以收夏众抚其官职○金履祥曰夏众卽帝丘二斟之遗民靡收二国之烬亦其助也官职夏之士大夫播迁者若遗臣靡之类是也
　　传而越大于少康○【臣召南】按伍员所以引夏少康之事者以越为少康之后也会稽之甲楯五千大于一成一旅多矣
　　传取棘蒲○【臣召南】按杜氏不注棘蒲所在汉功臣陈武封棘蒲侯注家亦不知所在也
　　蔡迁于州来○【臣召南】按州来卽汉之下蔡县也地理志云沛郡下蔡故州来国为楚所灭后吴取之至夫差迁昭侯于此后四世侯齐竟为楚所灭
　　传克敌者上大夫受县下大夫受郡注千里百县县有四郡○千监本讹作十今改正
　　又疏县有四郡则郡方五十里○【臣召南】按古者县大郡小以县统郡此文是也至战国以后乃更以郡统县杜佑通典曰春秋时县大郡小至战国则郡大而县小故甘茂曰宜阳大县其实郡也
　　传下卿之罚也○【臣召南】按此役简子将兵必已为上卿故其自誓以下卿之罚
　　传孔子在陈闻火曰其桓僖乎○【臣召南】按汉书五行志曰董仲舒刘向以为此二宫不当立违礼者也桓季氏之所出僖使季氏世卿者也是服防所本以为説也
　　传赵鞅以为讨○【臣照】按苌王室大夫有志于强王室卽右范氏赵鞅焉得而讨之周人杀苌以説于晋不竞甚矣而其时君子以苌为自取谓为违天大义之不明如此然三年化碧忠血犹存使后世莫不知其为忠则春秋之敎也使后世知苌之事云何时人之论苌云何则左氏之功也后儒每以其时缪悠之论属之邱明不知邱明纪事者也非断事者也
　　传赵鞅杀士臯夷恶范氏也○【臣召南】按臯夷卽知韩魏所欲以代范氏者也使知跞犹在鞅必不敢杀臯夷传于定哀间记事甚略是以知跞之卒知瑶之代皆无明文
　　宋人执小邾子注邾子无道于其民○推寻文义应作小邾子无道于其民各本俱脱一小字
　　传为一昔之期○昔监本讹作备今改正
　　传使谓阴地之命大夫士蔑注命大夫别县监尹○【臣召南】按注不过言蔑以命大夫监治阴地耳非从楚之官名为尹也尚书立政曰三亳阪尹此监尹之説也孔疏楚官称尹故以尹言之谬矣晋大夫肯从楚官名乎
　　传诸子鬻姒之子荼嬖○史记齐世家作宠妾芮姬生子荼













　　春秋左氏传注疏卷五十七考证
<经部,春秋类,春秋左传注疏>
　　钦定四库全书
　　春秋左传注疏卷五十八【起哀公六年尽十一年】
　　晋杜氏注　唐陆德明音义　孔颖达疏
　　经六年春城邾瑕注无传备晋也任城亢父县北有邾娄城音义【瑕音遐任音壬亢苦浪反又音刚父音甫】
　　晋赵鞅帅师伐鲜虞
　　吴伐陈
　　夏齐国夏及高张来奔注二子阿君废长立少旣受命又不能全书名罪之也音义【长丁丈反少诗照反】
　　叔还防吴于柤注无传音义【柤庄加反】
　　秋七月庚寅楚子轸卒注未同盟而赴以名音义【轸之忍反史记作珍】
　　齐阳生入于齐注为陈乞所逆故书入疏【注正义曰成十八年传例曰凡去国国逆而立之曰入此为陈乞私逆旣入而立之故依例书入也】齐陈乞弑其君荼注弑荼者朱毛与阳生也而书陈乞所以明乞立阳生而荼见弑则祸由乞始也楚比刼立陈乞流涕子家惮老皆疑于免罪故春秋明而书之以为弑主音义【弑荼音试下皆同】疏【注正义曰实非陈乞弑荼而书乞弑其君者以荼死由乞故书乞弑也此与楚公子比郑公子归生俱非弑君之首春秋显而书之以为弑君之主所以恶此三人释例曰诸怀贼乱以为心者固不容于诛也若郑之归生齐之陈乞楚公子比虽本无其心春秋之义亦同大罪是以君子愼所以立也是说罪之之意】冬仲孙何忌帅师伐邾注无传
　　宋向巢帅师伐曹注无传
　　传六年春晋伐鲜虞治范氏之乱也注四年鲜虞纳荀寅于柏人○吴伐陈复脩旧怨也注元年未得志故也音义【复扶又反】楚子曰吾先君与陈有盟不可以不救乃救陈师于城父注陈盟在昭十三年音义【父音甫】疏【注正义曰昭十三年无楚与陈盟之事于时楚旣灭蔡使弃疾为蔡公子干子晳之入也传称朝吴奉蔡公召二子而盟于邓依陈蔡人以国是与陈人盟更许复其国其年平王卽位更封陈是与盟也】○齐陈乞僞事高国者注高张国夏受命立荼陈乞欲害之故先僞事焉每朝必骖乘焉所从必言诸大夫注言其罪过音义【乘绳证反】曰彼皆蹇将弃子之命注偃蹇骄敖音义【约免反蹇纪晚反敖五报反】皆曰高国得君注得君宠也必偪我盍去诸固将谋子子早图之图之莫如尽灭之需事之下也注需疑也音义【偪音逼盍戸腊反去起吕反下同需音须一音懦懦弱持疑也】疏【正义曰需是懦弱之意懦弱持疑不能决断是为事之下者劝其决断而尽杀之】及朝则曰彼虎狼也见我在子之侧杀我无日矣请就之位注欲与诸大夫谋高国故求就之又谓诸大夫曰二子者祸矣恃得君而欲谋二三子曰国之多难贵宠之由尽去之而后君定旣成谋矣盍及其未作也先诸作而后悔亦无及也大夫从之夏六月戊辰陈乞鲍牧注牧鲍圉孙音义【难乃旦反鲍牧州牧之牧】及诸大夫以甲入于公宫昭子闻之与惠子乘如公战于庄败注高国败也庄六轨之道音义【乘绳证反】国人追之国夏奔莒遂及高张晏圉施来奔注晏圉婴之子圉施不书非卿音义【圉鱼吕反】○秋七月楚子在城父将救陈卜战不吉卜退不吉王曰然则死也再败楚师不如死注前已败于柏人今若退还亦是败疏【注正义曰刘言卜不吉谓战当败再败当谓今伐更败也杜言退还亦是败非也以规杜氏今知刘非者杜言退还亦是败者以传卜退不吉是不得好退是虽欲退还亦必败也故云退还亦是败但文不委悉刘以为退还谓是好退而还以规杜非也】弃盟逃雠亦不如死死一也其死雠乎命公子申为王不可则命公子结亦不可则命公子啓注申子西结子期啓子闾皆昭王兄五辞而后许将战王有疾庚寅昭王攻大冥卒于城父注大冥陈地吴师所在音义【辞本又作辤说文云辞不受也受辛宜辞也辝籕文冥亡丁反】子闾退曰君王舍其子而让羣臣敢忘君乎从君之命顺也注从命许立音义【舍音舍】立君之子亦顺也二顺不可失也与子西子期谋潜师闭涂逆越女之子章立之而后还注潜师密发也闭涂不通外使也越女昭王妾章惠王是岁也有云如众赤鸟夹日以飞三日楚子使问诸周大史音义【夹古洽反大音泰下同】疏【正义曰服防云诸侯皆有大史主周所赐典籍故曰周大史一曰是时往问周大史杜以问周大史于文自明故不烦辞】周大史曰其当王身乎注日为人君妖气守之故以为当王身云在楚上唯楚见之故祸不及他国若禜之可移于令尹司马注禜禳祭音义【禜音咏禳如羊反】王曰除腹心之疾而寘诸股肱何益不谷不有大过天其夭诸有罪受罚又焉移之遂弗禜音义【寘之豉反夭于表反焉于防反】疏【正义曰言已若无大罪天其妄夭之乎必是身有大罪天乃下罚有罪受罚又焉移之】初昭王有疾卜曰河为崇王弗祭大夫请祭诸郊王曰三代命祀祭不越望注诸侯望祀竟内山川星辰音义【祟息遂反竟音境】江汉睢漳楚之望也注四水在楚界音义【睢七余反漳音章】疏【注正义曰土地名江经南郡江夏弋阳安丰汉经襄阳至江夏安陆县入江睢经襄阳至南郡枝江县入江漳经襄阳至南郡当阳县入江是四水皆在楚界也】祸福之至不是过也不谷虽不徳河非所获罪也遂弗祭孔子曰楚昭王知大道矣其不失国也宜哉夏书曰惟彼陶唐帅彼天常注逸书言尧循天之常道音义【楚昭王知大道矣本或作天道非夏戸雅反下注同此语在尚书五子之歌书无帅彼天常一句下亦微异】有此冀方今失其行乱其纪纲乃灭而亡注灭亡谓夏桀也唐虞及夏同都冀州不易地而亡由于不知大道故音义【行如字又下孟反尚书作厥道乃灭而亡尚书作乃底灭亡】疏【正义曰此夏书五子之歌第三章也彼云惟彼陶唐有此冀方今失厥道乱其纪纲乃底灭亡此多帅彼天常一句又字小异者文经篆隷师读不同故两存之贾服孙杜皆不见古文以为逸书解为夏桀之时唯王肃云太康时也案王肃注尚书其言多是孔传疑肃见古文匿之而不言也尧治平阳舜治蒲坂禹治安邑三都相去各二百余里俱在冀州统天下四方故云有此冀方也】又曰允出兹在兹由已率常可矣注又逸书言信出已则福亦在已○八月齐邴意兹来奔注高国党陈僖子使召公子阳生注召在七月今在八月下记事之次疏【注正义曰经书阳生入齐文在七月之下知其召在七月也今传在八月下者欲令下接十月立之是记事之次也邴意兹来奔者自以高国之党八月来奔耳僖子使召阳生自以七月之时别使人召之非遣意兹召也贾逵以传文相连谓遣意来召又怪其日月错误云其说未闻杜以此故为注云高国党以隔之】阳生驾而见南郭且于注且于齐公子鉏在鲁南郭音义【且子余反】曰尝献马于季孙不入于上乘故又献此请与子乘之注畏在家人闻其言故欲二人共载以试马为辞音义【上乘绳证反】出莱门而告之故注鲁郭门也阚止知之先待诸外注阚止阳生家臣子我也待外欲俱去音义【阚苦暂反】公子曰事未可知反与壬也处注壬阳生子简公音义【壬而林反】戒之遂行注戒使无泄言音义【泄息列反】逮夜至于齐国人知之注故以昏至不欲令人知也国人知而不言言陈氏得众音义【令力呈反下同】僖子使子士之母养之注隐于僖子家内子士母僖子妾与馈者皆入注陈僖子又令阳生随馈食之人入处公宫音义【馈其位反】冬十月丁卯立之将盟注盟诸大夫鲍子醉而往其臣差车鲍防曰注防鲍牧臣也差车主车之官音义【差所宜反点之廉反又如字】此谁之命也陈子曰受命于鲍子遂诬鲍子曰子之命也注见其醉故诬之鲍子曰女忘君之为孺子牛而折其齿乎而背之也注孺子荼也景公尝衔绳为牛使荼牵之荼顿地故折其齿音义【女音汝折之舌反又市列反注同背音佩后年皆同】悼公稽首曰注悼公阳生吾子奉义而行者也若我可不必亡一大夫注言已可为君必不怨鲍子若我不可不必亡一公子注公子自谓也恐鲍子杀已故要之音义【要一遥反】义则进否则退敢不唯子是从废兴无以乱则所愿也鲍子曰谁非君之子乃受盟注言阳生亦君之子固可立使胡姬以安孺子如赖注胡姬景公妾也赖齐邑安号也去鬻姒注荼之母音义【去起吕反】杀王甲拘江说囚王豹于句窦之丘注三子景公嬖臣荼之党也音义【拘音俱说音悦句音钩窦音豆】公使朱毛告于陈子曰注朱毛齐大夫微子则不及此然君异于器不可以二器二不匮君二多难敢布诸大夫僖子不对而泣曰君举不信羣臣乎注举皆也音义【匮其位反难乃旦反】以齐国之困困又有忧注内有饥荒之困又有兵革之忧少君不可以访是以求长君庶亦能容羣臣乎不然夫孺子何罪毛复命公悔之注悔失言音义【少诗照反长丁丈反夫音扶孺或作同】毛曰君大访于陈子而图其小可也注大谓国政小谓杀荼使毛迁孺子于骀不至杀诸野幕之下葬诸殳冒淳注恐骀人不从故毛驻于野张帐而杀之骀齐邑殳冒淳地名实以冬杀经书秋者史书秋记始事遂连其死通以冬告鲁音义【骀他才反又徒来反幕音莫殳音殊冒亡报反淳音纯驻中住反】疏【注正义曰传言十月立阳生阳生旣立之后方遣朱毛杀荼则荼死在冬经书为秋杀者记阳生初事入齐之始遂连荼死二事通以冬始来告言阳生秋入荼以秋死故竝书于秋也】
　　经七年春宋皇瑗帅师侵郑音义【瑗于眷反】
　　晋魏曼多帅师侵衞
　　夏公会吴于鄫注鄫今琅琊鄫县音义【鄫本又作缯才棱反】秋公伐邾八月己酉入邾以邾子益来注他国言归于鲁言来外内之辞
　　宋人围曹
　　冬郑驷帅师救曹
　　传七年春宋师侵郑郑叛晋故也注定八年郑始叛○晋师侵卫卫不服也注五年晋伐衞至今未服○夏公防吴于鄫注吴欲霸中国吴来征百牢子服景伯对曰先王未之有也吴人曰宋百牢我注是时吴过宋得百牢音义【牢力刀反过古禾反】鲁不可以后宋且鲁牢晋大夫过十注晋大夫范鞅也在昭二十一年音义【后如字又戸豆反】吴王百牢不亦可乎疏【正义曰王制云君十卿禄鲁牢晋大夫过十故吴王自谓合得百牢】景伯曰晋范鞅贪而弃礼以大国惧敝邑故敝邑十一牢之君若以礼命于诸侯则有数矣注有常数疏【注正义曰周礼大行人云上公九牢侯伯七牢子男五牢是常数也】若亦弃礼则有淫者矣注淫过也周之王也制礼上物不过十二注上物天子之牢音义【上如字一音时掌反注同】疏【注正义曰周礼掌客云王合诸侯而飨礼则具十有二牢郑云飨诸侯而用王礼之数者以公侯伯子男尽在是兼飨之莫适用也以莫适用故用王礼是天子之礼十二牢也郊特牲云天子适诸侯诸侯膳用犊诸侯适天子天子赐之礼大牢贵诚之义也如彼记文诸侯共天子之膳唯一犊耳而得有十二牢者若是天子大礼必以十二为数其余共王之膳食自用犊为食耳非谓献大礼者唯一犊也】以为天之大数也注天有十二次故制礼象之今弃周礼而曰必百牢亦唯执事吴人弗听景伯曰吴将亡矣弃天而背本注违周为背本疏【正义曰弃十二之数为弃天违周礼是背本】不与必弃疾于我注放弃凶疾来伐击我乃与之太宰嚭召季康子注嚭吴大夫康子使子贡辞太宰嚭曰国君道长注盖言君长大于道路音义【长丁丈反注及下注同】而大夫不出门此何礼也对曰岂以为礼畏大国也注畏大国不敢虚国尽行大国不以礼命于诸侯苟不以礼岂可量也寡君既共命焉其老岂敢弃其国大伯端委以治周礼仲雍嗣之断髪文身臝以为饰岂礼也哉有由然也注大伯周大王之长子仲雍大伯弟也大伯仲雍让其弟季歴俱适荆蛮遂有民众大伯卒无子仲雍嗣立不能行礼致化故效吴俗言其权时制宜以辟灾害非以为礼也端委礼衣也音义【共音恭大伯音泰注同断丁管反臝本又作倮力果反效戸孝反】疏【注正义曰吴世家云大伯及仲雍皆周大王之子而王季歴之兄也季歴贤而有圣子昌大王欲立季歴以及昌于是大伯仲雍二人乃奔荆蛮文身断髪示不可用大伯之奔荆蛮自号句吴荆蛮义之从而归之千余家立为吴大伯大伯卒无子弟仲雍立是说大伯仲雍适吴之由也鲁人不堪吴责故举吴之上祖以讦之二人同时适吴而大伯端委仲雍断髪者大伯初往未为彼君故服其本服自治周礼及仲雍民归稍多既为彼君宜从彼俗曲礼云君子行礼不求变俗仲雍为彼人主不能行周人之礼致中国之化故文身断髪放效吴俗言其权时制宜以辟灾害非以为礼也汉书地理志云越人文身断髪以辟蛟龙之害应劭曰常在水中故断其髪文其身以象龙子故不见伤害杜言辟害辟此蛟龙之害大伯之时未有周礼言治周礼者谓治其本国岐周之礼非周公所制礼也臝以为饰者臝其身体以文身为饰也端委礼衣者王肃云委貌之冠端之衣也此传言大伯端委仲雍断髪史记云二人皆文身断髪然则文身断髪自辟害耳史记以为示不可用二人亡去逺适荆蛮则周人不知其处何以须示不可用也皆马迁谬耳】反自鄫以吴为无能为也注弃礼知其不能霸也○季康子欲伐邾乃飨大夫以谋之子服景伯曰小所以事大信也大所以保小仁也背大国不信注大国吴也伐小国不仁民保于城城保于德失二德者危将焉保注二德信与仁也音义【焉于防反】孟孙曰二三子以为何如注怪诸大夫不言故指问之恶贤而逆之注孟孙贤景伯欲使大夫不逆其言恶犹安也音义【恶音乌注同】对曰禹合诸侯于涂山执玉帛者万国注诸大夫对也诸侯执玉附庸执帛涂山在寿春东北疏【注正义曰周礼大宗伯云以玉作五瑞以等邦国公执桓圭侯执信圭伯执躬圭子执谷璧男执蒲璧是诸侯执玉也典命云诸侯之适子未誓于天子以皮帛继子男是世子执帛也知附庸执帛者以世子既继子男附庸君亦继子男公之孤四命以皮帛视小国之君附庸无爵虽不得同于子男其位不卑于世子与公之孤也诸侯世子各称朝附庸君亦称朝是与世子相似故知执帛也且附庸是国此言执玉帛者万国国而执帛唯附庸耳知附庸执帛也案尚书有三帛公之孤诸侯世子附庸君此唯言附庸者以传云禹合诸侯又云执玉皆据君身言之故不数世子及孤也下云万国故唯据附庸言之王制云不能五十里者不合于天子附于诸侯曰附庸郑云不合谓不朝防也小城曰附庸附庸者以国事附于大国未能以其名通也如彼云附庸不得朝防而禹防万国有附庸者附庸不得特达天子耳禹防诸侯诸国尽至附庸从其所附之国共见天子故有执帛者言万国者举盈数耳郑注尚书以为数正满万国案益稷州十有二师郑以为每一师领百国州十有二师则每州千二百国畿外八州总九千六百国其余四百国在畿内州得有千二百国者以唐虞土方万里九州之内地方七千里七七四十九为方千里者四十九其一为畿内余四十八八州分之州各有千里之方六以千里之方二为方百里之国二百又以千里之方二为七十里之国四百又以千里之方二为五十里之国八百总为一千四百国去其方五十里之国二百是州别千二百国也郑云畿内四百国者皆谓五十里国也杜云诸侯执玉附庸执帛是与郑异也尚书传云百里之方三为国七有竒以百里之方一为百里之国一又以百里之方一为七十里之国二有竒知者但方百里者为方十里者百若方七十里之国唯有七七四十九是为七十里之国二仍有十里之方二在又以百里之方一为五十里之国四是百里之方三为国七有竒则千里之方三为国七百有竒有百里之方二在】今其存者无数十焉唯大不字小小不事大也注言诸侯相伐古来以然音义【数所主反】知必危何故不言注知伐邾必危自当言今不言者不危故也大夫以答孟孙所怪且阿附季孙鲁德如邾而以众加之可乎注孟孙忿答大夫今鲁德无以胜邾但欲恃众可乎言不可疏【注正义曰传于异人之言更应加曰今无曰者作传略之论语之文此类多矣虽鲁上无曰要言与大夫对反不得为大夫之辞故以为孟孙忿答大夫也服防以上二句亦为孟孙之言谓诸大夫诚知伐邾必危何故不早言也杜以上属为便唯以此句为孟孙言耳】不乐而出注季孟意异佞直不同故罢飨音义【乐音岳一音洛】秋伐邾及范门注邾郭门也犹闻钟声注邾不御寇音义【御鱼吕反】大夫谏不听茅成子请告于吴注成子邾大夫茅夷鸿不许曰鲁击柝闻于邾注言以近音义【柝音托以两木相击以行夜也字又作同闻音问又如字】疏【正义曰易系辞云重门系柝以待暴客郑云手持两木以相敌是为击柝守备警戒也】吴二千里不三月不至何及于我且国内岂不足注言足以拒鲁成子以茅叛注高平西南有茅乡亭师遂入邾处其公宫众师昼掠注虏掠取财物也音义【昼音中救反掠音亮】邾众保于绎注绎邾山也在邹县北音义【绎音亦邹侧留反】师宵掠以邾子益来注益邾隐公也昼夜掠传言康子无法献于亳社注以其亡国与殷同囚诸负瑕负瑕故有绎注负瑕鲁邑高平南平阳县西北有瑕丘城前者鲁得邾之绎民使在负瑕故使相就以辱之邾茅夷鸿以束帛乘韦自请救于吴注无君命故言自音义【乘绳证反及下注同】曰鲁弱晋而逺吴冯恃其众注冯依音义【冯皮氷反注同】而背君之盟辟君之执事注辟陋音义【辟匹亦反注同】以陵我小国邾非敢自爱也惧君威之不立君威之不立小国之忧也若夏盟于鄫衍注鄫衍即鄫也鄫盟不书吴行夷礼礼仪不典非所以结信义故不録秋而背之成求而不违注言鲁成其所求无违逆也四方诸侯其何以事君且鲁赋八百乘君之贰也注贰敌也鲁以八百乘之赋贡于吴言其国大邾赋六百乘君之私也注为私属以私奉贰唯君图之吴子从之注为明年吴伐我传○宋人围曹郑桓子思曰宋人有曹郑之患也不可以不救注桓諡冬郑师救曹侵宋初曹人或梦众君子立于社宫注社宫社也疏【正义曰曹人梦见多人不识姓名故唯云众君子也服防云众君子诸国君妄耳】而谋亡曹曹叔振铎请待公孙彊许之注振铎曹始祖音义【铎待洛反注同彊其良反】旦而求之曹无之戒其子曰我死尔闻公孙彊为政必去之及曹伯阳即位好田弋曹鄙人公孙彊好弋获白鴈献之且言田弋之说说之因访政事大说之有宠使为司城以听政梦者之子乃行彊言霸说于曹伯曹伯从之乃背晋而奸宋宋人伐之晋人不救筑五邑于其郊曰黍丘揖丘大城钟邘注为明年入曹传也梁国下邑县西南有黍丘亭音义【好呼报反下同弋以职反缴射也之说如字说之音悦下大说同霸说如字一音始锐反奸音干揖音集一音于入反邘音于】疏【正义曰周礼司弓矢云矰矢用诸弋射郑云结缴于矢谓之矰矰高也可以弋飞鸟说文云缴生丝也谓用生丝为绳系矢以射鸟也】
　　经八年春王正月宋公入曹以曹伯阳归注曹人背晋而奸宋是以致讨宋人既还而不忍褚师之诟怒而反兵一举灭曹灭非本志故以入告音义【禇中吕反诟呼豆反】疏【注正义曰传例曰不有其地曰入案传宋实灭曹而有之经书为入故杜原其事而解之】
　　吴伐我
　　夏齐人取讙及阐注不书伐兵未加而鲁与之邑阐在东平刘县北音义【讙音欢阐尺善反】疏【正义曰公羊谷梁以为赂齐谓前年鲁伐邾取邾子益益是齐甥畏齐故赂之非左氏意也】
</div>
    <div class="pagination">
<a href="春秋左传注疏_page41.html">上一页</a><span>...</span><a href="春秋左传注疏_page37.html">37</a><a href="春秋左传注疏_page38.html">38</a><a href="春秋左传注疏_page39.html">39</a><a href="春秋左传注疏_page40.html">40</a><a href="春秋左传注疏_page41.html">41</a><span class="current-page">42</span><a href="春秋左传注疏_page43.html">43</a><a href="春秋左传注疏_page44.html">44</a><a href="春秋左传注疏_page45.html">45</a><a href="春秋左传注疏_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
