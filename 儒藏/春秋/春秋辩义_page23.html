<!DOCTYPE html>
<html>
<head>
    <meta charset="UTF-8">
    <title>春秋辩义 - 第 23 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋辩义 - 第 23 页/共 65 页</h1>
    <div class="content">　　防公作公防
　　楚始与齐盟
　　梁亡
　　左传梁伯好土功秦将袭之梁溃秦遂取梁
　　赵子常曰其言梁亡何不繇赴告之辞也不繇赴告则何以书叔鞅归自京师言王室之乱也然则孰亾之秦亾之曷为不言秦亾之梁近秦而逺于中国无为以灭亡者避不敏也
　　梁在今同州郃阳县东四十里







　　春秋辩义卷十
　　钦定四库全书
　　春秋辩义卷十一　　　　明　卓尔康　撰
　　僖公三
　　辛巳○襄王十二年
　　二十年○宋襄十一齐孝三晋惠十一卫文二十蔡庄六郑文三十三曹共十三陈穆八杞成十五秦穆二十楚成三十二
　　春新作南门
　　谷梁传作为也有加其度也言新有故也
　　杜元凯曰鲁城南门也僖公更髙大之今犹不与诸门同改名髙门也刘侍读曰新其旧而书新作是必有僭制焉二百四十年兴作多矣不必书也新宫灾大室屋壊不能不修而春秋不书修之得其时制故不书也雉门及两观灾记新作焉然则修旧不足书其书者皆非礼之制也南门之僣自僖公始故曰新作
　　髙忠宪曰言新有故也言作创始也非所当作而作也故当作者閟宫泮水之役不书
　　夏郜子来朝
　　熊过氏曰富辰云郜文王之子聃季之弟隠十年公败宋师取郜而桓三年鲁取郜大鼎于宋郜济阴城武县其亡久矣介于鲁宋宋实灭之公羊子谓失地之君自隠至今七十三年矣失地之君犹有在者乎即在能胜朝乎意者鲁取而别封以为附庸大啓尔宇为周室辅谓是类矣黄正宪氏曰王氏云郜分为南北皆附庸于宋而郑氏以桓三年取郜鼎者为北郜今来朝者为南郜似为有据意是时宋襄无道荆楚日强郜以宋为难恃而鲁为同姓望国故来朝以求依附耶
　　五月乙巳西宫灾
　　熊过氏曰公羊传西宫者何小寝也小寝则曷谓之西宫有西宫则有东宫杜预谓公别宫是已谷梁谓为闵庙夫庙必以谥配何以独称西哉又宗庙皆在左不得称西诸侯有三宫夫人居中宫左媵西宫右媵东宫古制也
　　鲁国有泗水县泮水出焉杨用修云僖公建宫于上因水以名极是后儒缘頖泮二字声形相似故以泮为頖其实不然且迎头即説在泮饮酒必非莅学之事其称淮夷攸服献馘献囚固是颂祷之词然此地在鲁之西淮夷荐食足为控扼之所公特作宫习武于此建威销萌故以称颂耳然春秋兴作非时者固书即时者亦必书重民力也岂有泮宫如此闗系兴作如此宏逺称颂如此芬葩而圣人削之耶予再三寻绎此年西宫灾必泮宫也淮夷病鄫病杞荐食中国十四年杞避淮夷迁都诸侯城缘陵十六年鄫为淮夷所病防于淮谋鄫此时杞已东迁西方尤虚此宫西镇杞地东制东南最闗要僖公修之时临其地整饬兵戎运谋设伏使淮夷三方不得逞故泮诗桓桓于征逖彼东南形势可见则西宫之为泮宫决也乃春秋书西宫灾而不书作泮宫者西宫既书灾不必书作也春秋无费辞以相足为义言败者不必言伐如长勺之败是也言追者不必言来济西之戎是也此例不一而足况书新宫灾不书修新宫书大室屋坏不书修大室屋岂新宫大室可以不修耶此又其本事可以例见
　　郑人入滑
　　左传滑人叛郑而服于卫
　　熊过氏曰滑今郾师县南黄东发曰滑邻于郑服卫故郑入之夫滑畿内小国在河北近卫河南近郑相距道里适均而于郑常亲是时卫方附宋郑方附楚分为二党卫欲间郑通周之道逺交于滑因而为郑所入此理之所有也
　　秋齐人狄人盟于邢
　　左氏为邢谋卫难也齐桓逐狄以存邢而齐人与狄盟于邢齐孝公于堂构有忝矣狄称人非进之自是文法当如此盖不可云齐人狄盟故也与邢狄伐卫同
　　冬楚人伐随
　　黄正宪氏曰按随姬姓侯爵国在厉南近楚虽尝为楚所侵而用贤圗治犹足自存观楚武王欲侵随而熊率且比以为季梁在何益可知矣盖汉东之国随为大犹能统率诸以张中国之势故桓十一年随绞州蓼欲伐楚今又以汉东诸侯叛哀元年犹与楚子围蔡虽未必能度徳量力而黾勉自强其去陈蔡郑许逺矣乃齐桓倡伯之日不闻与随防盟攘楚不亦失计哉今子文取成而还则随亦服楚而汉阳诸无能自存矣
　　左传宋襄公欲合诸侯臧文仲闻之曰以欲从人则可以人从欲鲜济
　　壬午○襄王十三年
　　二十有一年○宋襄十二齐孝四晋惠十二卫文二十一蔡庄七郑文三十四曹共十四陈穆九杞成十六秦穆二十一楚成三十三
　　春狄侵卫
　　去年齐狄盟邢今年侵卫为邢故也
　　宋人齐人楚人盟于鹿上
　　左传春宋人为鹿上之盟以求诸侯于楚楚人许之髙忠宪曰是宋公也何以书人齐桓攘楚以安中国宋公盟楚以求诸侯人楚故因人宋也
　　熊过氏曰鹿上宋地杜注汝阴原鹿今光州固始界淮汝合处季云兖州府金乡县然而非也水经注虽以鹿城为鹿上第固始近楚而金乡逺宋宋人求诸侯于楚必襄公至楚近地而盟焉情也
　　夏大旱
　　秋宋公楚子陈侯蔡侯郑伯许男曹伯防于盂执宋公以伐宋
　　众执为文杜氏谓宋为诸侯所疾故总见众国共执之文是也胡氏谓分恶于诸侯是也谷梁谓不与楚子之执宋公是也陈氏谓执之于防则防称君执称人此不再言楚人不以荆蛮执诸夏之辞也是也皆有之
　　楚称子诸国皆称侯不得异也楚是时可渐进矣盂公作霍谷作雩
　　楚始称子
　　冬公伐邾
　　左传邾人灭须句须句子来奔因成风也
　　杜氏曰为邾灭须句故黄东发曰邾尝从宋伐齐鲁救之不克邾执鄫子用之鄫鲁亲也故怨邾特与宋盟未敢伐今宋有楚师故乗间而伐邾以事证之东发言是也
　　楚人使宜申来献捷
　　盂防称子矣今何以称人凡使大夫未有以人言者人不能使大夫也防盟有他国则同称爵无他国则从其恒称而称人此与书狄同自是至椒之聘而后楚有君大夫矣不言宋捷为中国诸侯讳也
　　十有二月癸丑公防诸侯盟于薄释宋公
　　鲁为望国楚欲借以号召天下盂之盟僖公与齐不与焉故使冝申献捷脇而诱之僖公畏楚之强不得不来楚子既得盟鲁即慨然释宋公以见徳于僖公盖示已之有礼而坚鲁之服从也夫楚得宋则上防之势已据服鲁则群侯之心已萃于是可以横行中夏矣楚頵亦狡矣哉执未出境曰释不言楚释者蒙上楚人之辞亦不忍言也谷梁谓不与楚专释迂矣张氏曰拱州考城汉薄县
　　熊过氏曰薄宋地杜不言其所史记作亳亳有三今归徳府东南谷孰西南为南亳即汤都北五十里蒙城因景山名景亳偃师为西亳莫详所盟何亳也执未出境故曰释
　　癸未○襄王十四年
　　二十有二年○宋襄十三齐孝五晋惠十三卫文二十二蔡庄八郑文三十五曹共十五陈穆十杞成十七秦穆二十二楚成三十四
　　春公伐邾取须句
　　左传公伐邾取须句反其君焉礼也
　　须句为成风母家邾取而我伐之反地置君固其本心其以邾恃宋害鄫故乗宋公见执而伐之亦事势当然赵氏以为须句邾邑则左氏所载岂尽无徴耶至文公七年又书伐邾取须句须句尝复取于邾而文公又伐取耳
　　句公作昫
　　夏宋公卫侯许男滕子伐郑
　　左传三月郑伯如楚夏宋公伐郑子鱼曰所谓祸在此矣
　　晋太子圉逃归
　　富辰言于王曰请召太叔王子带自齐复归于京师
　　秋八月丁未及邾人战于升陉
　　凡鲁胜则曰败某师谷梁云言败举其大者此説是也内败则但书战而已不斥言也公羊云内不言战言战乃败绩也谷梁云内讳败举其可道者然干时何以不讳乃知内讳败者不尽然也干时不讳败不切公也此则公几于获故讳之且齐大邾小邾为附庸鲁素卑邾而以不设备败绩邾人获公胄县诸鱼门耻孰甚焉盖为尊讳非为内讳也
　　升陉鲁地
　　冬十有一月己巳朔宋公及楚人战于宋师败绩左传楚人伐宋以救郑
　　宋师败绩则公可知不言伤股者以宋公之卒知为伤股卒在明年五月此时不显故不书也
　　熊过氏曰楚欲为郑报宋发兵至宋地也宋公迎战主战在宋故书曰宋公及楚人者楚之防者非楚子也左氏曰楚人伐宋以救郑曰楚人未济曰芈氏劳楚子于柯泽柯泽郑地盖楚子屯重兵于郑而与宋公战者其先冲也陈君举谓楚君将犹称人非也
　　王樵氏曰宋襄公甫脱衅鼔之余归不能引咎责躬修徳勤政内辑其国外和四邻蓄威养重待时而动而伐郑以挑楚不度徳不量力不征词欲无败得乎司马子鱼于其用鄫子也曰桓公存三亾国义士犹曰薄徳今一防而虐二国之君将以求伯不亦难乎于其围曹也曰文王闻崇徳乱而伐之军三旬而不降退修教而复伐之因垒而降今君徳无乃犹有所阙而以伐人若之何盍姑内省徳乎于其盟鹿上也曰小国争盟祸也宋其亾乎幸而后败于其防盂也曰祸其在此乎君欲已甚于其释于薄也曰祸尤未也未足以惩君于其伐郑也曰所谓祸在此矣凡襄公之举皆其所以败也而子鱼必有言使襄公能听其一犹有所救奈之何其皆弗聴也则不待于之战而知其必败矣
　　宋水名
　　甲申○襄王十五年
　　二十有三年○宋襄十四卒齐孝六晋惠十四卫文二十三蔡庄九郑文三十六曹共十六陈穆十一杞成十八卒秦穆二十三楚成三十五
　　春齐侯伐宋围缗
　　左传以讨其不与盟于齐也
　　十九年诸侯盟于齐以无防桓公之徳而宋不防盟故齐侯乗宋之败而讨之齐侯年少不知十九年之盟楚人欲与中国盟防耳宋楚争伯楚固欲离宋以自为雄必不约束也且齐孝公非宋不立宋已与齐徳矣何必为徳齐侯此举不义甚矣伐宋围缗直书其事无所加损伐国不言围邑此例不设可也缗在菏水之南今兖州府金乡县南界
　　缗谷作闵
　　夏五月庚寅宋公兹父卒
　　左传伤于故也鲁不防故不书
　　张氏曰时僖公已有志于附楚故不防宋公之兹公作慈
　　秋楚人伐陈
　　左传讨其贰于宋也遂取焦夷城顿而还
　　楚伐陈左氏以为讨其贰于宋恐未是曹南之盟伐郑之役陈皆不与防盂执宋公盟薄释宋公陈皆従楚考之经唯见陈之服于楚未见其贰于宋也盖顿在陈南素属于陈陈因顿従楚必责礼于顿故顿诉楚而楚伐陈自楚城顿陈顿之争始于此矣
　　左传晋惠公卒懐公执狐突杀之
　　冬十有一月杞子卒
　　左传杞成公卒书曰子杞夷也不书名未同盟也凡诸侯同盟死则赴以名赴以名则亦书之
　　熊过氏曰杜预以为杞实伯爵程子信之疑其黜于前世中间从夷故子之后复称伯胡康侯从之夫杞之説何纷纷乎杞公爵也武王存夏之后于杞以备三恪传谓王者之后称公是也自东楼公西楼公十世至成公皆无异称入春秋以来桓三年称侯庄二年称伯自是终春秋书伯凡六变以为用夷礼而贬者左氏以下之説也以为时王所黜者范甯以下之説也伯主擅为进退赵匡以下之説也夫黜于春秋之前则既已不足辨矣春秋狄秦狄郑狄晋者有之特以号举而未尝黜其爵左氏乃谓夷礼黜杞可乎谓其杂用纯用故有降一等降二等之分可乎春秋之初杞即淳于之杞而非雍丘之杞尝以来朝不敬致讨矣曷不于此时贬而独贬于卒乎周之东迁诸侯不道非特一杞悖乱如郑卫桀骜如楚吴天王皆不能惩杞于周为客其罪不浮于列国而独蒙黜不惟势有所不行而情亦有所不通矣范甯谓为时王所黜可乎至于伯主擅为进退者则亦可疑齐桓之盛且不足以致杞又百年而始盟于虫牢若何而擅为之进退乎苟谓有进退则载书之际莒子先薛伯曹伯次许男或有之矣而敢变其爵乎然则奈何曰国削弱而自降吾闻诸王贯道或曰春秋之末诸侯之赋尝重矣子产请于晋曰郑伯男也夫郑固尝自降而春秋未尝以男书之而独可以自子书杞乎曰制贡以五服逺近为轻重侯甸男采为列耳郑男服而从甸服之贡故惧不给岂公侯伯子男之男乎故知自降之説不可弃也己
　　乙酉○襄王十六年
　　二十有四年○齐孝七晋惠十五卒卫文二十四蔡庄十郑文三十七曹共十七陈穆十二杞桓公姑容元年宋成公王臣元年秦穆二十四楚成三十六
　　春王正月
　　左传秦伯纳公子重耳不书不告入也二月公子入于晋师入于曲沃朝武宫使杀懐公于髙梁
　　夏狄伐郑
　　左传郑人入滑滑人聴命师还又即卫郑伐滑王使伯服游孙伯如郑请滑郑不聴王命执二子王怒使頺叔桃子出狄师伐郑取栎王徳狄人以其女为后西亭辩疑云郑在畿内王所倚毗頺叔桃子将欲叛王故先啓狄伐郑此盖为叔带谋也
　　灌甫曰按入滑事在二十年夏五月王曷不于本年伐之而至是始出狄师耶盖左氏见王出居欲文致其罪乃取楚史伪撰以实之若然经当明书天王使狄伐郑以示其贬如取栎经亦当书岂止曰狄伐郑哉伐郑果出王意是年冬何出居于郑夫伐郑而居郑无是理也
　　左传宋及楚平宋成公如楚
　　秋七月
　　冬天王出居于郑
</div>
    <div class="pagination">
<a href="春秋辩义_page22.html">上一页</a><span>...</span><a href="春秋辩义_page18.html">18</a><a href="春秋辩义_page19.html">19</a><a href="春秋辩义_page20.html">20</a><a href="春秋辩义_page21.html">21</a><a href="春秋辩义_page22.html">22</a><span class="current-page">23</span><a href="春秋辩义_page24.html">24</a><a href="春秋辩义_page25.html">25</a><a href="春秋辩义_page26.html">26</a><a href="春秋辩义_page27.html">27</a><a href="春秋辩义_page28.html">28</a><span>...</span><a href="春秋辩义_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
