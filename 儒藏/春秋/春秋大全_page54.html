<!DOCTYPE html>
<html>
<head>
    <meta charset="UTF-8">
    <title>春秋大全 - 第 54 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋大全 - 第 54 页/共 57 页</h1>
    <div class="content">　　【左传宋公母弟辰暨仲佗石彄公子地入于萧以叛秋乐大心从之大为宋患宠向魋故也杜氏曰萧宋邑】出奔陈则称暨入于萧以叛则称及及非不得已之词得已而不已者也夫事君者可贫可贱可杀而不可使为乱今不得已而轻于去国犹之可也得已不已而果于叛君则无首从【才用反】之别【笔列反】其罪一施之故不称暨而称及【刘氏曰暨非欲之也有不得已为不得已非大臣也而况乎得已而不已者乎其出也谓之暨其入也谓之及及非不得巳之言也得已而不已之説也事君者可贫可贱可杀而不可使为乱君亲无将将而诛焉况据邑以伐其君者乎其罪一施之何氏曰辰言及者后汲汲当坐重】四卿在萧以叛而大心自曹从之其叛可知矣故不书叛而书入于萧【杜氏曰入萧从叛人叛可知故不书叛】入逆词也书自陈自曹者结邻国以入叛陈与曹之罪亦着矣【范氏曰自陈陈以力助庐陵季氏曰此条及字公羊注得之胡氏説本刘氏详其意葢以前暨字为辰不得已而胁二卿以出后及字为辰得已不已而胁二卿以叛也然语意不明终若上暨字属仲佗石彄下及字属宋辰为可疑耳】
　　冬及郑平叔还如郑涖盟
　　【左传始叛晋也杜氏曰平六年侵郑取匡之怨鲁自僖公以来出服于晋至今始叛还叔诣曽孙家氏曰自文公之霸鲁常事晋中间虽即楚即齐而不敢显然与晋絶去年及齐平今又及郑平既背晋不得不树党以自固焉耳临川吴氏曰及郑平者我欲之故郑卿不来盟而我卿往涖盟也陈氏曰书输平以志诸侯之合书及郑平以志诸侯之散此春秋之所以始终也襄陵许氏曰夫晋之为晋自若也定亦未有他恶而诸侯离心者政在多门货贿谗慝汨昏其间则无以令天下极于执乐祁犂也庐陵李氏曰晋伯至此诸侯皆叛矣然鲁叛晋本始于平齐之时不于平齐言叛晋者葢春秋之间鲁于齐晋本两事之也此条当与郑输平同看癸敬王二卯十二年】十有二年【晋定十四齐景五十卫灵三十七蔡昭二十一郑声三曹阳四陈闵四杞僖八宋景十九秦惠三楚昭十八吴阖庐十七年】
　　春薛伯定卒
　　【汪氏曰在位十三年子比嗣】
　　夏葬薛襄公
　　【髙氏曰春秋书薛卒者三葬者不日不月史文畧也】
　　叔孙州仇帅师堕郈
　　【谷梁传堕犹取也髙邮孙氏曰堕毁也是时三桓之邑皆为城以自固故其家臣因之以叛于是堕毁之】衞公孟彄帅师伐曹
　　【左传夏卫公孟彄伐曹克郊还滑罗殿未出不退于列其御曰殿而在列其为无勇乎罗曰与其素厉宁为无勇杜氏曰彄孟絷子家氏曰此及十三年再书卫彄伐曹者着中国之无盟主也】
　　季孙斯仲孙何忌帅师堕费
　　【左传仲由为季氏宰将堕三都于是叔孙氏堕郈季氏将堕费公山不狃叔孙辄帅费人以袭鲁公与三子入于季氏之宫登武子之台费人攻之弗克入及公侧仲尼命申句须乐颀下伐之费人北国人追之败诸姑蔑二子奔齐遂堕费公羊传曷为帅师堕郈帅师堕费孔子行乎季孙三月不违曰家不藏甲邑无百雉之城于是帅师堕郈帅师堕费雉者何五板而堵五堵而雉百雉而城何氏曰书者善定公任大圣复古制强国势也又曰八尺曰板百雉凡二万尺周十里三十三步三尺公侯之制也】
　　按左氏仲由为季氏宰将堕三都于是叔孙氏堕郈季氏将堕费公山不狃叔孙辄帅费人袭鲁公与三子入季氏之宫登武子之台费人攻之入及公侧仲尼命申句【音劬】须乐颀【音祈】下伐之二子奔齐遂堕费礼曰制国不过千乘【绳证反下同】都城不过百雉家富不过百乘以此坊【与防同】民诸侯犹有叛者【见坊记】故家不藏甲邑无百雉之城礼所当谨也郈费成者三家之邑政在大夫三卿越礼各固其城公室欲张而不得也三桓既微陪臣擅命凭倚其城数【色角同】有叛者三家亦不能制也【常山刘氏曰三家不能制至屡围而不克帅师而后堕成强而不服公围而不克有天下而不谨于礼末流之患可胜言哉】而问于仲尼遂堕三都【何氏曰郈费叔季所食邑二大夫宰吏数叛患之以问孔子孔子曰陪臣执国命采长数叛者坐邑有城池之固家有甲兵之藏故也季氏説其言而堕之】是谓以礼为国可以为之兆也推而行诸鲁国而凖则地方五百里凡侵小而得者必有兴灭国继絶世之义诸侯大夫各谨于礼不以所恶【乌故反下同】于上者使其下亦不以所恶于下者事其上上下交相顺而王政行矣故曰苟有用我者期【音朞】月而可三年有成【朱子曰堕邑之事孔子因其机而为之若渐渐扫除得去其势亦自削弱可复正也又曰他合下只説得季桓子透桓子事事信之所以做得后来被公敛处父一説破了桓子便不信之髙氏曰堕邑而至于帅师是邑之力足以抗也王氏曰堕郈以一卿堕费以二卿者费强于郈故也陈氏曰书叔孙堕郈季孙堕费以是为二家之愿也三家专鲁出昭公矣于是愿堕其都则以孔子之相鲁也谓春秋之大夫不足用为善者是不即人心之论也苏氏曰此孔子之所以圣也孔子以羇旅之臣得政期月而能以治世之礼律衰世之臣堕名都出藏甲而三桓不疑其害已此有不言而信不怒而威者矣夫孔子之圣见于行事至此为无疑也张氏曰毁其所恃以为固者所以制陪臣抑私家而复强干弱枝之势也仲由之举此议葢因南蒯侯犯之叛而为三家忠谋使强臣不敢恃强以叛君陪臣不能负固以跋扈而上下皆顺然南蒯侯犯皆以叛为季孙叔孙之害故费郈皆堕独公敛处父方恃强以败阳虎而孟孙用之故成独不服虽定公围之而卒弗克也圣人虽用于鲁而季孙受女乐而违孔子孟孙惑于伪不知之説隂与公敛处父比成既方命而圣人去鲁岂非天哉永嘉吕氏曰三家之城其邑者将以自利也而家臣据邑以叛亦岂三家之利哉南蒯叛侯犯叛公山不狃叛叛者相踵岂惟鲁国恶之三家亦恶之矣孔子顺天理而言之而适有动乎三家之心故其堕郈堕费者三家之自堕也成邑不堕而至于围则孟氏之不欲堕尔夫三家闻夫子之言而堕其邑者是其天理之萌也孟氏闻处父之言而不肯堕者是其人欲之蔽也天理之萌不足以胜其人欲之蔽然后不肯堕也使圣人得志以行乎鲁国则将有不待兵革而自堕者如鲁之不终用孔子何胡氏以为围成之后然后孔子摄相事理或然也庐陵李氏曰公羊于齐归田之下曰孔子行乎季孙三月不违于堕都之下又云然疏曰不违有二按家语定十年孔子自邑宰为司空十一年又从司空为司防然则为司空之时能别五土之宜咸得其所为季孙所重是以三月不违齐人遂惧来归四邑矣及作司防之时摄行相事国无奸民七日诛少正卯政化大行季孙重之复不违三月于是有堕郈之事又曰朱子曰史传所载亦多可疑如鲁国司徒司马司空之官乃是三家世为之不知圣人如何做得考之于传如臧武仲为司冦公鉏出为公马正想元别设官无其人则三家兼之也又曰孟子曰孔子于季桓子见行可之仕孔子仕于定公而言桓子何也朱子曰孔子之相皆由桓子及桓子受女乐孔子便行矣然孔子亦因其机而为之季氏是时自不奈陪臣何故假孔子之力以去之又吕氏曰圣人为政所谓立之斯立绥之斯来动之斯和圣人作而万物覩同此心者孰不懐同此气者孰不感仲由以勇鋭兼人之资感于气最先者首为堕都之议夫叔季二人亦非仲由所能令葢圣人在上自有感动仲由特发之耳汪氏曰史记家语云孔子言于定公而使季氏宰仲由堕三都公羊云孔子行乎季孙告季孙而堕二邑左氏又云仲由为季氏宰将堕三都叔孙自堕郈季氏将堕费费人袭鲁仲尼命伐之遂堕费窃疑是时定公失政岂能命大夫堕邑葢孔子以礼制感化季孙且使子路为之宰而后堕之耳所纪虽不同而以为圣人过化之功则一而已或谓叔季自堕其私邑于圣人无与然昭十三年南蒯以费叛前此十年侯犯以郈叛曷不以此时堕之而必待圣人之用于鲁而后堕之耶】
　　秋大雩
　　冬十月癸亥公防齐侯盟于黄
　　【杜氏曰结叛晋也张氏曰黄齐地公羊作晋侯误汪氏曰隐六年盟于艾齐鲁为盟之始也继而有瓦屋参盟于幽之同盟而齐霸遂成此盟于黄齐鲁为盟之终也固叛晋之交而晋不复能霸矣】
　　十有一月丙寅朔日有食之
　　公自至黄
　　十有二月公围成公至自围成
　　【左传谓堕成公敛处父谓孟孙堕成齐人必至于北门且成孟氏之保障也无成是无孟氏也子伪不知我将不堕冬十二月公围成弗克谷梁传非国言围围成大公也何以致危之也何危尔边乎齐也范氏曰以公之重而伐小邑则为耻深矣故大公之事而言围使若是国然】
　　按左氏将堕成公敛处父谓孟孙曰堕成齐人必至于北门且成孟氏之保障无成是无孟氏也子伪不知我将不堕书公围成强也【髙氏曰天子令行乎天下诸侯令行乎一国故天子未尝有伐诸侯者诸侯亦未尝有伐其国之邑者以其令之则从也天下无王而诸侯擅命故有王伐郑之事陪臣擅国而权在私家故有公围成之事叔季既堕郈费矣将堕成而孟氏之臣不服公亲围之经书二子堕郈费而独书公围成著公之弱不能堕成也】其致危之也【何氏曰诸侯不亲征叛邑公亲围成不能服不能以一国为家甚危若从他国来故危録之襄陵许氏曰竟内不致致围成者鲁与之如列国矣杜氏曰国内而书至者成强若列国兴动大众故出入皆告于庙也】仲由为季氏宰孔子为鲁司防而不能堕成何也按是冬公围成不克越明年孔子由大司冦摄相【息亮反】事然后诛少正卯与【音预】闻国政三月而商贾【音古】信于市男女别于途及齐人馈女乐孔子遂行【史记孔子世家定公十三年十二月公围成不克十四年孔子由大司冦行摄相事于是诛鲁大夫乱政者少正卯与闻国政三月粥羔豚弗饰贾男女行者别于涂道不拾遗齐人闻而惧于是选女子好者八十人皆衣文衣舞康乐以遗鲁君怠于政孔子遂行】然则围成之时仲尼虽用事未能专得鲁国之政也而辩言乱政如少正卯等必肆疑沮【在吕反】于其间矣成虽未堕无与为比【毗至反】亦不能为患【苏氏曰虽其不从不能为患】使圣人得志行乎鲁国以及朞月则不待兵革而自堕矣【陈氏曰成孟孙之邑公行不越竟不书至至围成危之也初作三军也三分公室而各有其一季氏尽征之叔孙氏臣其子弟孟氏取其半焉三家之强孟氏为犹有君也莫难于堕郈费成堕易耳而公自将围成弗克是不足与有为也齐人归女乐三日不朝故孔子以微罪行也可堂吴氏曰叔孙武叔毁圣人者也孟懿子学于圣人者也夫子用于鲁而叔孙首堕郈孟氏乃不肯堕成则圣人之道能行于其所难者未为喜而不得行于其所易者为可惜耳五峯胡氏曰孔子为鲁司冦堕三都及成不堕三家之虑变矣故经文不言三家直书公江陵陆氏曰圣人之化既行成虽未堕于鲁何有迟之朞年公敛阳情见势屈堕之易耳定公何乃狃于速克躬驾以攻之轻于一出无功而返此一役也吾知其未访于仲尼抑季路亦未必在此行也庐陵李氏曰按朱子语録三家孟氏最弱季氏最强强者堕之而弱者反不可堕者强者不觉而弱者觉之故也或问堕三都事费郈已堕而成不可堕是不用夫子至于此否曰既不用却何故围成当时夫子行乎季孙三月不违则费郈之堕出于不意及公敛处父不肯堕成次第唤醒了叔季二家便做这事不成及齐人以女乐归之遂行不然当别有处置也且费郈之叛荐为叔季之害故叔季自欲堕之公敛在成方有功于孟氏则孟氏之不肯堕宜矣今按如公谷説则围成非孔子意如朱子説则围成之举孔子未必不知之也夫负固弗服虽舜禹文王有所不免如三苗逆命有崇弗降始皆伐之至班师修德而自格围之不克亦何损于圣人观围而不再伐安知非班师之意但仲尼不终用于鲁故圣人之化不遂行而公室之威徒亵耳至胡氏所引史记明年孔子由大司冦摄相事至十四年然后行则恐未必然故胡氏宏曰夫圣人所以大过人者无他焉如天之生物随其分限为委吏则必防计当为乘田则必蓄养蕃为宰而亲民则制为养生送死之节为司空而正封域则沟合昭公之墓为司冦而治奸乱则诛少正卯而堕三都及成不堕三家虑变矣故经文不言三家直书曰公圣人色斯举矣安有明年由大司防摄相之事所以必知其无者考按经文明年无更败起废之事而筑囿大搜絶与堕都之意不侔故也此説似得其实故鲁世家亦以摄相诛少正卯与闻国政归女乐孔子行等皆为十二年事也髙氏曰春秋书公行凡一百七十六而书至者八十有二皆危之也隐公当春秋之始天下之乱未甚故虽有防盟侵伐未尝致也至桓二年及戎盟于唐十六年防诸侯伐郑始于此致焉葢桓公弑君自立敢外交于戎又助簒伐郑逾年始还故危之也庄僖防盟最数而无致者时齐桓外攘荆楚内安诸夏屡合诸侯不以兵车故鲁君之出无他虞也唯牡丘之盟过三时淮之防逾年故致尔成襄之间齐楚争伯诸侯日寻干戈故盟防侵伐鲜不至焉及防于萧鱼之后楚虽稍息然中国皆大夫专政鲁亦有三桓之患至有敢逐其君而自废置者故终春秋之世公出罕有不致者此虽伐邑亦致焉可谓危乱之世矣○汪氏曰谷梁云围成大公也夫屈千乘之尊而亲围国中之一邑其小弱甚矣乃反以为大之乎又云何危尔边乎齐也是时防夹谷盟黄齐鲁交好不足危也其危之者定公沮辱于陪臣以得返为幸耳】
　　【甲敬王二辰十三年】十有三年【晋定十五齐景五十一卫灵三十八蔡昭二十二郑声四曹阳五陈闵五杞僖九宋景二十秦惠四楚昭十九吴阖庐十八】
　　春齐侯卫侯次于垂葭
　　【左传春齐侯卫侯次于垂葭实郥氏使师伐晋将济河诸大夫皆曰不可邴意兹曰可鋭师伐河内传必数日而后及绛绛不三月不能出河则我既济水矣乃伐河内齐侯皆敛诸大夫之轩唯邴意兹乘轩齐侯欲与卫侯乘与之晏而驾乘广载甲焉使告曰晋师至矣齐侯曰此君之驾也寡人请摄乃介而与之乘驱之或告曰无晋师乃止杜氏曰二君将使师伐晋次垂葭以为援垂葭一名郹氏髙平钜野县西南有郥亭髙氏曰书次垂葭与九年次五氏同】
　　夏筑蛇渊囿
　　【杜氏曰书不时也汪氏曰昭九年郎囿之筑虽当水星昏正农隙之时且书于筑以示戒况盛夏耘耔农事方殷而役民以兴苑囿不待贬絶而罪着矣昔叔孙昭子曰无囿犹可无民可乎于以见鲁之无民益甚也襄陵许氏曰鲁政不修而非时勤民筑囿奉已而已志不及国也夫围成不克归而力此何振之有髙氏曰鲁国之囿一而已成筑鹿囿昭筑郎囿定筑蛇渊囿何囿之多也庐陵李氏曰此正与受女乐事相类定公君臣安知不自以为齐人已服彊都已堕国家闲暇可以般乐乎此决非孔子为政时】
　　大搜于比蒲
　　【髙氏曰囿所以养禽兽待畋猎也筑囿蛇渊今乃搜于比蒲则囿何为哉鲁既叛晋而三桓日惧人之图已故数搜焉】
　　衞公孟彄帅师伐曹
　　【髙氏曰卫比伐曹曹不叛晋故也灵公志存在军旅之事而不知以礼为国故亟战如此】
　　秋晋赵鞅入于晋阳以叛
　　【左传晋赵鞅谓邯郸午曰归我卫贡五百家吾舍诸晋阳午许诺归告其父兄父兄皆曰不可卫是以为邯郸而寘诸晋阳絶卫之道也不如侵齐而谋之乃如之而归之于晋阳赵孟怒召午而囚诸晋阳使其从者説剑而入涉賔不可乃使告邯郸人曰吾私有讨于午也二三子唯所欲立遂杀午赵稷涉賔以邯郸叛夏六月上军司马籍秦围邯郸邯郸午荀寅之甥也荀寅范吉射之姻也而相与睦故不与围邯郸将作乱董安于闻之告赵孟曰先备诸赵孟曰晋国有命始祸者死为后可也安于曰与其害于民宁我独死请以我説赵孟不可秋七月范氏中行氏伐赵氏之宫赵鞅奔晋阳晋人围之谷梁传以者不以者也叛直叛也汪氏曰晋阳即太原别名】
　　按左氏赵鞅谓邯【音寒】郸【音丹】午曰【午鞅同族】归我卫贡五百家吾舍【如字置也】诸晋阳午许诺归告其父兄皆不可赵孟怒遂杀午围邯郸午荀寅之甥荀寅士吉射【食亦反】之姻也而相与睦遂伐赵氏鞅奔晋阳晋人围之赵鞅之入拒范中行【戸郎反】也而直书曰叛何也【刘氏曰范氏中行氏伐赵氏之宫赵鞅奔晋阳然则鞅不叛也范中行逼之耳经何以言叛春秋原情定罪固如此】人臣专土与君为市则是簒弑之阶坚冰之戒岂无以有已之义乎【孔子家语无以有已为人子者无以恶已为人臣者】后世大臣有困于谗间【去声】迁延居外不敢释兵卒以忧死者【唐书李光弼传相州北邙之败鱼朝恩羞其策谬深忌光弼切骨而程元振尤疾之二人用事日谋有以中伤者吐蕃冦京师诏入援光弼畏祸迁延不敢行其在徐州拥兵不朝忧恨成疾而卒】亦未明人臣之义故尔故直书入于晋阳以叛入者不顺之辞叛者不赦之罪【髙氏曰据土背君曰叛鞅入晋阳以拒范中行而不知投防忌器之义故圣人直名曰叛以着其不由君命专土兴兵之罪陈氏曰鞅非始祸曷为皆以叛书之春秋之季家有藏甲都邑皆百雉之城矣鞅必奔晋阳寅吉射必奔朝歌则是皆叛也】
　　冬晋荀寅士吉射入于朝歌以叛
　　【左传范臯夷无宠于范吉射而欲为乱于范氏梁婴父嬖于知文子文子欲以为卿韩简子与中行文子相恶魏襄子亦与范昭子相恶故五子谋将逐荀寅而以梁婴父代之逐范吉射而以范臯夷代之荀跞言于晋侯曰君命大臣始祸者死载书在河今三臣始祸而独逐鞅刑已不钧矣请皆逐之冬十一月荀跞韩不信魏曼多奉公以伐范氏中行氏弗克二子将伐公齐髙彊曰三折肱知为良医唯伐君为不可民弗与也我以伐君在此矣三家未睦可尽克也克之君将谁与若先伐君是使睦也弗听遂伐公国人助公二子败从而伐之丁未荀寅士吉射奔朝歌杜氏曰朝歌属汲郡汪氏曰朝歌卫之旧都卫徙楚丘朝歌后入晋】
　　按左氏知【音智】文韩简魏襄子与荀寅范吉射相恶将逐荀范言于晋侯曰君命大臣始祸者死载书在河今三臣始祸而独逐鞅刑不均矣请皆逐之遂奉公以伐二子二子败奔朝歌晋主夏盟威服天下及大夫专政贿赂公行内外离析示威平丘而齐叛辞请召陵而蔡叛盟于沙咸而郑叛次于五氏而卫叛涖于郑防于夹谷歃于黄而鲁叛诸侯叛于外大夫叛于内故奔于晋阳而赵鞅叛入于朝歌而荀寅与士吉射叛以晋国之大天下莫强焉邦分崩而不能守也春秋于晋事或畧而不序【汪氏曰文十五年十七年盟防于扈不序诸侯襄十六年盟溴梁不序大夫】或贱而称人【汪氏曰文九年救郑郑四年纳捷菑十七年伐宋宣元年伐郑二年侵郑十年伐郑十六年灭甲氏成十六年执季孙襄十六年执莒邾子十八年执石买十九年执邾子二十六年执甯喜三十年防澶渊昭十三年执意如二十三年执叔孙定元年执仲几六年执乐祁哀四年执戎蛮皆贬称人】或书侵以陋之【汪氏曰定四年书侵楚八年书侵郑侵卫】责亦备矣至是三卿内叛直书于策见【音现下见诸同】其效也故臧哀伯曰国家之败由官邪也官之失德宠赂章也晋卿始祸縁卫贡也乐祁见执献杨楯【食允反】也蔡侯从吴荀寅货也昭公弗纳范鞅赂也而晋室自是不复【扶又反】能主盟矣故为国以义不以利春秋之大法在焉见诸行事亦可谓深切着明矣【王氏曰鞅入晋阳私邑也寅吉射入朝歌公邑也三人之罪若有等差俱书曰叛者臣之邑君所赐也据其私邑则专禄以周旋矣赵鞅贪愤专戮其罪宜逐寅吉射以午之故兴兵首祸则又为无君故三臣之奔春秋俱以叛书之家氏曰人臣不忌其君未有不终于为乱者也晋大夫不忌其君为日久矣卫孙林父逐君晋大夫从而羽翼之鲁季孙意如逐君晋大夫又从而羽翼之羽翼他国之乱臣者皆有欲为乱之心也而其君冥然无所悟一听其所为及是而三卿俱叛夫岂一朝一夕之故哉庐陵李氏曰晋六卿三荀氏荀寅中行氏也荀跞知氏也士氏即范氏也韩氏魏氏赵氏荀士二家自此亡知氏春秋后亡故止韩赵魏三家分晋】
　　晋赵鞅归于晋
　　【左传韩魏以赵氏为请十二月辛未赵鞅入于绛盟于公宫公羊传此叛也其言归何以地正国也其以地正国奈何晋赵鞅取晋阳之甲以逐荀寅与士吉射荀寅与士吉射者曷为者也君侧之恶人也此逐君侧之恶人曷为以叛言之无君命也谷梁传此叛也其以归言之何也贵其以地反也贵其以地反则是大利也非大利也许悔过也许悔过则何以言叛也以地正国也以地正国则何以言叛其入无君命也】
　　按左氏荀范奔朝歌韩魏以赵氏为请鞅入于绛盟于公宫然则书归者易【以豉反下同】词也韩魏为【于伪反】之请晋侯许之复而寅与吉射去国出奔则无有难之者故其归为易矣三子之叛其罪一也鞅以有援【于春反】故得复寅吉射以无助故终叛春秋书鞅归于晋非与之也以罪晋侯纵失有罪无政刑耳叛逆人臣之大恶始祸晋国之载书既不能致辟【音辟】于鞅奉行天讨以警乱臣又亢【苦浪反】不衷徇韩魏之请而许之复无政刑矣其能国乎【陈氏曰栾盈鱼石犹书入至鞅而后书归则晋无人之辞也叛臣至于书归则佚贼不足録矣此韩赵魏分晋之本也永嘉陈氏曰乱臣以叛出而其归也无异于善复以是为晋国之无政刑也家氏曰春秋先书鞅叛继书鞅归言已叛之人非所得归而归也非谓鞅无罪而归于晋也】先儒或谓言归者以地正国也鞅取晋阳之甲以逐君侧之恶人则其説误矣以地正国而可是人主可得而胁【肸业反】人臣擅兴无罪以兵谏者真爱其君也使后世贼臣称兵向阙以诛君侧为名而实欲胁君取国者【后汉书董卓传卓将兵诣京师上书曰中常侍张让等窃幸承宠浊乱四海臣闻昔赵鞅兴晋阳之甲以逐君侧之恶今臣辄鸣钟鼓如雒阳请取让等以清奸秽】则此説啓之也大失春秋之意矣【汪氏曰春秋书赵盾弑君而又书赵盾侵陈书赵鞅叛而又书赵鞅归皆所以责晋君之不讨罪也朱子于通鉴纲目书汉梁冀弑帝帝即位益封梁冀万三千戸唐李辅国杀皇后以李辅国为司空兼中书令皆以讥天子之无政刑此得春秋书鞅叛与归之意矣○赵氏曰公羊云以地正国据礼臣无专土藏兵之义本乃欲以私邑之彊而正国朝是末大而本小也又云兴晋阳之甲以逐君侧恶人无君命故书叛若无君命则是君与范中行同心也君与之同心而辄兴兵伐之是逆乱也但以君宥而召之故书归耳谷梁云贵其以地反也岂有身归而地不归乎此至鄙近矣髙氏曰三子既出晋侯自谓赵鞅保其邑以违荀范之难实非叛故许之归先儒以归为善辞遂谓鞅有叛迹而无叛心春秋先正其罪以厉臣节此许其归以广君恩是不然脱使鞅初入晋阳本拒荀范而非有叛君之心然人臣无君命辄据土兴兵此岂可赦乎况卫孙林父亦书归何善之有庐陵李氏曰按以地正国之説出公谷大伤教故不敢取胡氏已辨之矣要之此条归字之义陈氏説得好而胡氏亦曰使赵鞅以无罪归国晋之国法不行于叛逆之人矣前书叛后书归罪其赦逆臣也説亦好当与曹伯归自京师书法同看又曰书大夫归者九余皆书自惟赵鞅不言自季子书来元咺书复特笔也】
　　薛弑其君比
　　【汪氏曰比弑惠公夷立】
　　称国以弑者当国大臣之罪也孙复以为举国之众皆可诛非矣三晋有国半天下若皆可诛刀锯不亦滥乎頴川常秩曰【汪氏曰秩字夷甫宋嘉祐熈宁间人】孙复之于春秋动辄有罪葢商鞅之法耳弃灰于道者有诛步过六尺者有罚【説苑新序孙卿曰卫鞅内刻刀锯之刑外深鈇钺之诛步过六尺者有罚弃灰于道者被刑】其不即人心逺矣王回以是尚秩此善议复者【家氏曰泰山孙氏言举国之人皆可诛此求经之过也儒者辨理未详立论失中将如秦汉之用法一人为非流毒一州一道者非独法家之罪亦学者用意刻深有以济其为恶不可不谨也○庐陵李氏曰春秋称国以弑者四莒弑庻其晋弑州蒲吴弑僚薛弑比也啖子曰称国以弑自大臣也胡氏本此】附録【左传初卫公叔文子朝而请享灵公退见史防而告之史防曰子必祸矣子富而君贪罪其及子乎文子曰然吾不先告子是吾罪也君既许我矣其若之何史防曰无害子臣可以免富而能臣必免于难上下同之戌也骄其亡乎富而不骄者鲜吾唯子之见骄而不亡者未之有也戌必与焉及文子卒卫侯始恶于公叔戌以其富也公叔戌又将去夫人之党夫人愬之曰戌将为乱】
　　【乙敬王二巳十四年】十有四年【晋定十六齐景五十二卫灵三十九蔡昭二十三郑声五曹阳六陈闵六杞僖十宋景二十一秦惠五楚昭二十吴阖庐十九卒】
　　春卫公叔戌来奔卫赵阳出奔宋
　　【左传春卫侯逐公叔戌与其党故赵阳奔宋戌来奔】
　　公叔戌将去南子之党夫人愬曰戍将为乱故公叔来奔赵阳北宫结皆戍党也故亦出奔而灵公无道不能正家以丧其大臣之罪着矣戌又以富见恶于卫侯夫富者怨之府也使戌积而能散以财发身不为贪人之所怨于以保其爵位倘庶几乎【家氏曰卫灵不君南子不妇比而为恶亦既稔矣公叔戌以宗国之老起而正之乃戍之所得为而非戌之所能为也人臣欲正其君者必先自正其身其身既正而后可以格君心之非而措之于善今戌也怙富而骄素无国中之誉乃欲以正君自任事不克而速祸宜也春秋书三大夫之奔所以着卫乱之所从始】
　　附録【左传梁婴父恶董安于谓知文子曰不杀安于使终为政于赵氏赵氏必得晋国盍以其先发难也讨于赵氏文子使告于赵孟曰范中行氏虽信为乱安于则发之是安于与谋乱也晋国有命始祸者死二子既伏其罪矣敢以告赵孟患之安于曰我死而晋国宁赵氏定将焉用生人谁不死吾死莫矣乃缢而死赵孟尸诸市而告于知氏曰主命戮罪人安于既伏其罪矣敢以告知伯从赵孟盟而后赵氏定祀安于于庙】
　　二月辛巳楚公子结陈公孙佗人帅师灭顿以顿子牂归
　　【左传顿子牂欲事晋背楚而絶陈好二月楚灭顿何氏曰不别以归何国者明楚陈以灭人为重顿子以不死位为重髙氏曰陈佗人专兵以助夷狄灭诸侯之国又执其国君归纵或归于楚其罪等耳家氏曰楚为中国患百有余年至是始戢诸侯无从楚者而陈之从之不替顿本楚之与国尝与夏盟召陵之防顿子在焉去逆而効顺正也陈以盛徳之后当夷楚既衰犹比而从之灭国是畧无人心矣春秋书楚结陈佗人连兵灭顿诛楚而罪陈也薛氏曰陈不思辅车之势助彊大而灭邻国不思将自毙也危哉啖氏曰凡书灭又书以归及名者罪重于奔者也既责其不死位又责其无兴复之志也】
　　夏卫北宫结来奔
　　【左传公叔戌之故也髙氏曰卫灵沈耳于闺以奔其世臣又及其所与是以其国听之也】
　　五月于越败吴于檇李吴子光卒
　　【左传吴伐越越子句践御之陈于檇李句践患吴之整也使死士再禽焉不动使罪人三行属剑于颈而辞曰二君有治臣奸旗鼔不敏于君之行前不敢逃刑敢归死遂自刭也师属之目越子因而伐之大败之灵姑浮以戈击阖庐阖庐伤将指取其屦还卒于陉去檇李七里夫差使人立于庭苟出入必谓已曰夫差而忘越王之杀而父乎则对曰唯不敢忘三年乃报越杜氏曰吴郡嘉兴县南醉李城】
　　按左氏吴伐越句【古侯反】践御之患其整也使罪人三行【戸郎反】属【章欲反下同】劒于颈吴师属目因伐之阖闾伤而卒书败者诈战也定公五年于越入吴至是败吴于檇李防黄池之岁越又入吴悉书于史以其告也哀之元年吴子败越栖句践于防稽【古兮反】之上岂独不告而史策不书疑仲尼削之也吴子光卒夫差使人立于庭苟出入必谓已曰而忘越王之杀而父乎则对曰唯不敢忘三年乃报越然则夫椒之战复父雠也非报怨也春秋削而不书以为常事也其旨微矣【襄陵许氏曰书檇李之败用见光玩兵灭身以为残民伐国之戒家氏曰书于越卑之也吴虽用夷礼而太伯之后且有攘楚之功春秋于柏举之战国尝褒之矣越乃袭吴而入之吴不能竟攘楚之功者越议其后也是故始书越至入吴而书于越贱其援楚也或曰柏举之战吴同爵也今其败而以国书何欤曰胜而骄骄而败败而遂亡是故外之耳】
　　公防齐侯卫侯于牵
　　【齐鲁为防止此左传晋人围朝歌公防齐侯卫侯于脾上梁之间谋救范中行氏析成鲋小王桃甲率狄师以袭晋战于绛中不克而还士鲋奔周小王桃甲入于朝歌杜氏曰魏郡黎阳县东北有牵城庐陵李氏曰谢氏云是时卫有公叔戌之难牵之防着齐不能恤卫难也】
　　公至自防
　　【张氏曰齐景公欲求霸诛晋之乱臣以正其国可也当是时孔子已去鲁故防齐卫合谋救范中行氏三国之君同为防而助不衷故致公以危之也】
　　秋齐侯宋公防于洮
　　【左传范氏故也杜氏曰洮曹地襄陵许氏曰齐宋鲁卫崇奬乱逆谋动干戈大义亡矣家氏曰自齐景图伯卫郑鲁既与之同盟宋犹未忍絶晋至是始及齐为此防葢始从于齐也传谓牵洮二防皆谋救范中行若尔四国相率而预于乱也春秋初年诸侯连兴助乱及桓公之霸明分义以示天下此风顿革今齐景欲复祖业而率三国之君往助叛人彼三国之君防然与之俱而不知党叛辅逆之为不可世道至是一变春秋降为战国景公亦有责焉联书二防皆贬也庐陵李氏曰谢氏云是时宋有公子辰之难洮之防着齐不能清宋难也葢时宋卫方多事而宋辰之患为尤宋岂能舍其国而谋救范氏哉】
　　天王使石尚来归赈
　　【周鲁之交止此书天王止此公羊传石尚者何天子之士也脤者何俎实也腥曰脤熟曰膰谷梁传脤者何也俎实也祭肉也生曰脤熟曰膰其辞石尚士也何以知其士也天子之大夫不名石尚欲书春秋谏曰久矣周之不行礼于鲁也请行脤贵复正也汪氏曰石尚天子之士石氏尚名脤祭社之肉盛以脤器以赐同姓诸侯亲兄弟之国与之共福茅堂胡氏曰祭肉曰赈礼诸侯朝天子助祭于宗庙然后受俎实时鲁不助祭而归脤非礼也刘氏曰受脤礼也归脤非礼也髙氏曰周自王季子来聘之后王命不复加于诸侯矣今敬王有事于社鲁未尝有敌忾之功而天王特使石尚忽为此举虽天子损礼之甚而圣人于周拳拳如此葢曰天子之在惟祭与号而已汪氏曰成肃公受脤于社是助祭而受俎实也襄王使宰孔赐齐侯胙是齐桓有奬王之功而加以殊礼也今定公受国意如即位十有四年既不朝王又不遣使往聘而千里赐宜社之肉非縁助祭于京师曾是以为礼乎春秋之初宰咺归赗于仲子宠妾媵而渎三纲春秋之终石尚归脤于定公轻宗社而亵五礼葢夫妇为三纲之本祭祀为五礼之首故书以示贬焉然归赗为礼之变故咺以冡宰而称名归脤乃礼之常故石尚以天子之士而书名氏直书而义自见也苟以石尚为贬则刘夏以官师而书名氏葢非贬矣庐陵李氏曰王使自宣十年王季子之后至此始见葢晋伯已衰中国无统而孔子相鲁之余鲁势稍振故王室借此以亲望国亦一王伯消长之几防也奈何孔子以为膰肉不至而行则鲁之礼又荡尽归脤之意何足以感讽鲁哉故以常礼言之古者诸侯入朝朝则各以其职来祭故天子祭宗庙有与诸侯共福之礼与之同其事必与之同其乐也周衰诸侯职贡不修祀事不相久矣庙中之赐诸侯何与于此哉敬王乃以脤肉亲鲁而归失礼之大者也然以时事言之则典礼废坏之余犹能举而行之诸侯苟知尊事是王室可以有为之秋惜乎鲁之不能奉顺此意也春秋书此亦有感矣又曰周礼行人归脤以交诸侯之福谢氏曰王受神福頼诸侯所致则神福王宜与诸侯共之故天子分俎实不曰赐而谓之归○刘氏曰谷梁云石尚欲书春秋谓行脤于鲁不知石尚欲书孔子之春秋乎鲁国之春秋乎若孔子之春秋是时未作石尚安得书如鲁国之春秋王人至则书之何足为荣耶】
　　衞世子蒯瞆出奔宋
　　【左传卫侯为夫人南子召宋朝防于洮太子蒯瞆献盂于齐过宋野野人歌之曰既定尔娄猪盍归吾艾豭太子羞之谓戏阳速曰从我而朝少君少君见我我顾乃杀之速曰诺乃朝夫人夫人见太子太子三顾速不进夫人见其色啼而走曰蒯瞆将杀余公执其手以登台太子奔宋尽逐其党故公孟彄出奔郑自郑奔齐太子告人曰戏阳速祸余戏阳速告人曰太子则祸余太子无道使余杀其母余不许将戕于余若杀夫人将以余説余是故许而弗为以纾余死谚曰民保于信吾以信义也】
　　世子国本也以宠南子故不能保世子而使之去国以欲杀南子故不能安其身至于出奔是轻宗庙社稷之所付托而恣行矣春秋两着其罪故特书世子其义不系于与蒯瞆之世其国也而灵公无道不能正家以危其国本至使父子相残毁灭天理之所由着矣【徐氏曰父子天伦无相去之义今太子以小小无道卫侯恶而逐之又无杀已之意太子怼而去之一则讥卫侯之无恩一则甚太子之不孝胡氏曰书卫世子奔宋则以罪灵公也书赵鞅纳卫世子蒯瞆于戚则以罪蒯瞆也书齐国夏卫石曼姑帅师围戚则以罪辄也○张氏曰临江刘氏曰左传杀蒯瞆事曰蒯瞆欲杀夫人予谓蒯聩虽不善谋安有此事哉且杀夫人蒯聩独得全乎彼所羞者以夫人名恶也如杀其母为恶愈大反不知可羞乎葢蒯聩闻野人之歌其心慙焉则以谓夫人夫人恶其斥已之淫则啼而走言太子将杀余以诬之灵公惑于南子所言必听从故外则召宋朝内则逐公叔戌赵阳彼不耻召宋朝固亦不难逐蒯聩矣此其真也不当如左氏所记及蒯聩出乃奔宋使真有其事者宋南子家也蒯聩负杀南子之名又走入其家敢乎哉常山刘氏曰蒯聩出奔春秋不去其世子者卫侯之罪也南子之恶亦已甚矣其欲去世子之意亦已明矣如哀姜乱鲁骊姬乱晋若此比者不鲜矣而灵公听南子之谮谓蒯聩欲弑其母不能为辨明以致其出奔岂非灵公之罪乎自古谗妇之诬其子多矣考二刘之言足以知左氏所记乃南子之谗言而非当时之实録也汪氏曰二刘张氏之説固善然皆泥于书世子之义故疑左氏之説然楚商臣蔡般弑君而书世子岂亦与之乎窃考蒯聩忘父之丧而致他人使之谗忘子之亲至迫以兵而必夺之位其于人伦天理泯灭几尽则其耻南子之淫行而欲杀之固有是事朱子集注于论语二章皆以蒯聩欲杀母得罪于父则左传未可尽废也详观经文书赵鞅帅师纳卫世子于戚不曰世子复归而书纳则蒯聩有罪明矣何休乃云子虽见逐无去父之义舍其大而论其细何居庐陵李氏曰此条公谷亦无杀母之事张氏取二刘之説极得事情谢氏亦曰骊姬害晋南子害卫其情一也然则申生蒯聩之贤否虽异而晋献卫灵之听谗则同故皆书世子】
　　卫公孟彄出奔郑
　　【髙氏曰比年志公孟帅师此卫国用事之卿灵公疑其为蒯聩之党而逐之屡书大夫之奔着灵公之无道也】宋公之弟辰自萧来奔
　　【髙氏曰宋公不能容一弟既使为奔亡之臣又使为叛逆之臣奔而入叛叛而复奔三书宋公之弟皆以罪宋公也王氏曰郑庄公之弟段出奔共则书郑伯克段而不言弟所以责郑庄志杀其弟无亲亲之恩也宋辰出奔屡书弟者又以责宋景之宠嬖臣而乖兄弟之义也其不曰宋公逐辰者辰势穷力屈而卒于奔亡非宋公之能逐之也】
　　大搜于比蒲
　　【书搜止此何氏曰书大搜讥亟也大搜之礼五年一为若数于此则书而讥亟若缓于此则书而讥罕张氏曰搜而邾子来防则公亲搜矣而不书公以军政不属公而专于三家则季叔孟孙氏之所为也髙邮孙氏曰春秋田狩之事公行者必书公公观鱼于棠公狩于郎隐桓之时政犹自公出也自昭之搜红政在三桓搜田之礼虽公自行皆曰大搜而不曰公焉所以见公之不得为政而大夫专国也汪氏曰哀三年三卿并将伐邾兵权仍在三家且不念邾子防公来朝奔丧之勤而取漷沂之田则公不得与兵政可知矣番阳万氏曰夫搜天子之礼也三家始也僭诸侯之礼以为搜终也僭天子之礼而为大搜是尚忍言之哉】
　　邾子来防公
　　【杜氏曰防公于比蒲来而不用朝礼故曰防何氏曰书者非邾子防人于都如入人都当修朝礼言公不受于庙髙氏曰比蒲之搜三家之事故特言防公以别之此与庄二十三年萧叔朝公同葢未尝期约因来朝而偶与公为防尔薛氏曰大搜天子所以防诸侯也僭搜而诸侯来防毋乃太逼乎陈氏曰防公于比蒲也自舍中军公不与兵政者四十年矣于是在比蒲则以季孙斯叔孙州仇之堕费郈也故曰政逮于大夫四世矣故夫三桓之子孙微矣汪氏曰文十三年卫侯防公于沓郑伯防公于棐皆书地此不书地则知来防于比蒲无疑也庐陵李氏曰公及齐遇谷而萧叔朝公大搜于比蒲而邾子来防公皆非其所也】
　　城莒父及霄
　　【杜氏曰公叛晋助范氏故惧而城二邑家氏曰讥劳民城诸防城诸郓同例庐陵李氏曰谢氏曰方堕费郈又城莒霄苟不择忠良适足为叛人之资而已○家氏曰是歳无冬阙文耳何休云是年孔子以大司冦摄相事齐人馈女乐令圣人去不书冬者贬也此牵合之説夫圣人岂以去位之故而削冬不纪乎汪氏曰搜比蒲城莒父及霄其事葢皆在冬但脱冬一字耳】
　　附録【左传冬十二月晋人败范中行氏之师于路获籍秦髙疆又败郑师及范氏之师于百泉】
　　【丙敬王二牛十五年】十有五年【晋定十七齐景五十三卫灵四十蔡昭二十四郑声六曹阳七陈闵七杞僖十一宋景二十一秦惠六楚昭二十一吴夫差元年】
　　春王正月邾子来朝
　　【邾朝止此左传邾隐公来朝子贡观焉邾子执五髙其容仰公受玉卑其容俯子贡曰以礼观之二君者皆有死亡焉夫礼死生存亡之体也将左右周旋进退俯仰于是乎取之朝祀丧戎于是乎观之今正月相朝而皆不度心已亡矣嘉事不体何以能久髙仰骄也卑俯替也骄近乱替近疾君为主其先亡乎汪氏曰邾子以去年来防为未成礼故复来朝未几奔鲁之丧其卑屈亦甚矣】
　　鼷防食郊牛牛死改卜牛
　　【公羊传曷为不言其所食慢也谷梁传不敬莫大焉何氏曰徧食其身灾不敬也范氏曰不言所食食非一处以至死赵氏曰常怪鼷防食郊牛致死上元二年因避地旅于防稽时牛灾小防噬牛才伤皮肤无有不死者】二月辛丑楚子灭胡以胡子豹归
　　【左传吴之入楚也胡子尽俘楚邑之近胡者楚既定胡子豹又不事楚曰存亡有命事楚何为多取费焉二月楚灭胡】
　　按左氏吴之入楚【定四】胡子尽俘楚邑之近胡者楚既定又不事楚曰存亡有命事楚何为为是楚灭之夫灭人之国其罪大矣然胡子豹乘楚之约尽俘其邑之近胡者所谓国必自灭而后人灭之非灭之者独有罪也国君造命不可委命者既以为有命而又贪生忍辱不死于社稷则是不知命矣书以归罪豹之不能死位而与归也故楚子书爵而胡子豹名【家氏曰召陵之防顿胡之君皆在曰以侵楚也是后楚有吴患不能报去年灭顿今年灭胡所以报召陵之怨葢不能报之于中国而吞噬小国以快其宿憾也】
　　夏五月辛亥郊
　　【公羊传曷为以夏五月郊三卜之运也髙氏曰鲁郊当在孟春今以改卜牛在涤三月故至五月乃郊汪氏曰不书卜郊徐彦疏云言郊则知卜吉可知未正月改卜牛若在涤三月则当以四月郊今郊于五月葢卜以四月郊而不吉又卜五月必从而后郊也故但书改卜牛不书卜郊经于卜郊不从则书之以讥渎卜卜而从则但书郊之过时以讥其慢耳尝考史记云定公十四年鲁郊不致膰俎于大夫今春秋不书十四年郊则郊之不见于经者多矣惟因其失礼之中又失礼者则书以示贬而因见鲁郊之僭也庐陵李氏曰此以牛死改卜而致失时也郊説详见僖三十一年】
　　壬申公薨于髙寝
　　【左传夏五月壬申公薨仲尼曰赐不幸言而中是使赐多言者也谷梁传髙寝非正也杜氏曰髙寝宫名不于路寝失其所襄陵许氏曰内卒凡十一公得正而薨者惟庄宣成庐陵李氏曰定公在位十有五年当其初立受国于季孙意如而不能正其罪其异于桓宣者无几矣故春秋于元年即不书正月以示正始之义而于意如之卒特书日以着定公尊奬乱臣之恶其辞严矣然当其初年陪臣执命国事分崩固无足言但阳虎既奔之后三桓亦微孔子为政纲纪麤立正当可以有为之时然竟不能使夫子得遂行其道则鲁何頼哉李氏曰防于夹谷而致侵田之归行乎季孙而有堕都之谋虽仅能明礼义之教雉门两观之作而僭礼莫之改宝玉大弓之窃而分器莫之保惛于女乐政归彊家此定公有圣人而不能用也其言得之矣至其末年防牵洮城莒父城霄无非助乱劳民之举鲁之益弱宜哉】
　　郑罕达帅师伐宋
　　【左传郑罕达败宋师于老丘杜氏曰老丘宋地宋公子地奔郑郑人为之伐宋欲取地以处之襄陵许氏曰宋大国也至于景公而郑能困之则桓魋之为也无竞维人岂不信哉王氏曰郑纳宋叛人已可罪矣又伐大国以居叛人此不待贬黜而罪恶见庐陵李氏曰自罕达伐宋之后有哀七年皇瑗之侵九年雍丘之取其秋宋公伐郑十年夏宋人伐郑十二年宋向巢伐郑卒至十三年罕达取于于嵒之师而后已焉二国之搆怨如此正与隐公初年公子冯之事相类】
　　齐侯衞侯次于渠蒢
　　【左传齐侯卫侯次于蘧拏谋救宋也杜氏曰不果救故书次襄陵许氏曰齐卫新与宋郑同盟叛晋故为宋出请为郑次止其不言救为其不诚于救也王氏曰伐而后次其次为善次而后伐其次为讥救而次亦讥也然书次书救则讥其怠于救患书次不书救则讥无名妄动而非救也齐卫五氏之次传云伐夷仪垂葭之次传云伐河内皆遣兵伐晋而二君次正为之援此云救宋而复不成救是则书齐卫之三次皆贬尔楚蔡次厥貉而后有伐防之事齐卫次五氏垂葭渠蒢而明年有伐晋之事皆谋为不善也比事以观而义自见矣○庐陵李氏曰五氏垂葭之次皆为伐晋此次疑亦为谋晋而自故明年有伐晋之举郑于此从齐方坚不应齐救宋以仇郑许氏説虽善恐非事实】
　　邾子来奔丧
　　【诸侯始奔丧公羊传其言来奔丧何奔丧非礼也谷梁传丧急故以奔言之茅堂胡氏曰诸侯为天王服斩衰崩则奔丧而防其葬若诸侯或同盟或同位或外姻告终易代吊赙赠襚固不可缓而奔其丧则非礼也直书于策失自明矣常山刘氏曰当周之衰天子崩葬诸侯皆无奔丧防葬之事而邾滕反行于彊大国非礼明矣】秋七月壬申姒氏卒
　　【左传不称夫人不赴且不祔也公羊传姒氏者何哀公之母也何以不称夫人哀未君也谷梁传姒氏卒妾辞也哀公之母也啖氏曰自成风之后妾母皆僭用夫人礼故亦书薨书夫人着其非礼也哀公母定姒卒时子未逾年虽行丧礼不可加于母故书卒子既未成君故不称夫人也茅堂胡氏曰姒氏不称夫人为正名孟子不称夫人为隐恶姒氏定公妾也公羊据鲁失礼言之尔论春秋之法哀虽已君岂得称夫人乎来赗仲子防葬成风深贬天王而名冡宰则知哀虽已君亦不得称夫人矣陈氏曰自成风讫于宣襄子苟为君则其母为夫人书葬定姒则是哀公以夫人葬其母犹宣襄也则何以卒不称夫人葬不称小君徒以丧在殡不及尊其母焉耳○汪氏曰成风敬嬴齐归尚以妾母称夫人小君岂以定公正夫人而反不称夫人小君乎葢僖宣昭即位久遂尊妾母为夫人哀初立未逾年故仍其本号也刘氏曰左氏不称夫人之説非也安有夫人薨而不书夫人者乎凡夫人始卒则史书之书之固云夫人矣不待赴祔而书其夫人也姒氏要为妾母哀未成君故亦未敢谓其母夫人尔】
　　八月庚辰朔日有食之
　　九月滕子来防葬
　　【杜氏曰诸侯防葬非礼也范氏曰邾滕鲁之与国近则来奔丧逺则来防葬同之王者书非礼薛氏曰鲁至弱也而二君为非礼之防况彊大乎家氏曰周衰小国以事王者之礼事大国鲁君尝奔齐晋之丧防楚之葬春秋不书讳之也邾滕二君来奔丧防葬而皆书者非嘉其来志其礼之僭也】
　　丁巳葬我君定公雨不克葬戊午日下昃乃克葬【左传葬定公雨不克葬事礼也谷梁传葬既有日不为雨止礼也雨不克葬丧不以制也乃急辞也不足乎日之辞也茅堂胡氏曰葬速则不懐逾则僭雨经月不止者有矣及期而遇将止以俟之是僭也孙氏曰雨不克葬讥不能葬也髙氏曰雨不克葬无备之甚也葬敬嬴言日中而克葬此言日下昃乃克葬日中则裕于日昃矣君子之于亲不忍一日离也故葬日虞所以宁亲也日下昃则失虞之时矣○赵氏曰谷梁云乃急辞也按此缓称乃不得云急详经意讥臣子缓慢耳】
　　辛巳葬定姒
　　【左传葬定姒不称小君不成丧也公羊传定姒何以书葬未逾年之君也有子则庙庙则书葬】
　　公羊曰有子则庙庙则书葬曾子问并有丧则如之何子曰葬先轻而后重其奠也其虞也先重而后轻【礼记曾子问篇注同时有父母或祖父母之丧葬则先母而后父奠则先父而后母葬是夺情之事故先轻奠是奉养之事故先重虞祭亦奠之类也○刘氏曰左氏云不称小君不成丧也非也若姒氏实夫人固当书夫人姒氏薨已而曰葬定姒不称小君明不成丧以责臣子可也今曰姒氏卒非夫人也何足以见不成丧乎欲责不成丧而不称夫人适足贬小君之尊而不足见臣子之罪也庐陵李氏曰诸家皆以为哀未逾年故止书卒书葬而不书夫人不书薨不书小君此皆因诸僭礼而为之辞其实子虽逾年成君亦不可备夫人之礼也其备之者非礼之常耳故胡氏取公羊而削未逾年之説】
</div>
    <div class="pagination">
<a href="春秋大全_page53.html">上一页</a><span>...</span><a href="春秋大全_page49.html">49</a><a href="春秋大全_page50.html">50</a><a href="春秋大全_page51.html">51</a><a href="春秋大全_page52.html">52</a><a href="春秋大全_page53.html">53</a><span class="current-page">54</span><a href="春秋大全_page55.html">55</a><a href="春秋大全_page56.html">56</a><a href="春秋大全_page57.html">57</a><a href="春秋大全_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
