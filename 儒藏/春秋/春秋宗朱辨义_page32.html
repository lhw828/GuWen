<!DOCTYPE html>
<html>
<head>
    <meta charset="UTF-8">
    <title>春秋宗朱辨义 - 第 32 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋宗朱辨义 - 第 32 页/共 38 页</h1>
    <div class="content">　　【鲁于郯旧为昏姻之国自屈于晋侨如防伐之后襄七年一来朝此年再来朝始终不其好也】
　　八月晋荀吴帅师灭陆浑之戎【公作贲浑戎谷无之字】
　　【内诸侯灭国称大夫帅师自此始文定以为无贬岂义也哉前于书晋伐鲜虞据左氏荀吴伪防齐师假道鲜虞遂入昔阳为见利义而狄之于书荀吴帅师伐鲜虞又据左氏不纳鼓人之叛为能以正兵加敌而称大夫帅师然则此据左氏则请有事于雒使祭史用牲掩陆浑之不知而灭之一假道之故智也何以亦称名称帅师哉如以为戎迩王室不宜纵之襍处是已然陆浑之戎本居秦晋西北晋始迁之于伊川即悔前人之失讨则向可迁之于内者今尚可徙之于外也诡道以入而数其贰楚晋不能乘防弑比杀之时合诸侯以弱楚而徒区区残灭贰楚之戎荀吴岂能辅君以伯者哉又况晋昭卒甫逾年新君斩然在丧而谋动干戈于王畿之侧尤为不义也】
　　冬有星孛于大辰
　　【星孛之异文十四年纪七月哀十三年纪十一月此不纪月则一冬而孛大辰也左氏以为四国火之占文定以为王室乱之占占之不定如此固知日星之变未尝无征应而天道逺而难知不可以意见测也】
　　楚人及吴战于长岸
　　【楚称人吴举国从畧之辞非进楚以狄吴亦非进吴以狄楚也楚之称爵称大夫已久此而称人者以其与吴战无关于中国之故故畧之也吴亦尝称人矣此而举国者以其与楚战无关于中国之故故畧之也既无关中国之故可以不书而亦书战书地者以着吴自此而强楚自此而弱中国所以得息楚患而吴渐以有骎驾中国之势也如柏举之战则吴子与蔡侯同举爵矣】
　　十有八年
　　春王三月曹伯须卒
　　夏五月壬午宋卫陈郑灾
　　【四国同日而灾来告必有先后旧史或随告随书夫子作春秋撮而记之其序则从爵也】
　　六月邾人入鄅
　　【晋伯既衰楚患暂息虽邾亦肆入鄅之虐嗟乎小国不相恤而责大国之不恤小耶】
　　秋塟曹平公
　　冬许迁于白羽
　　【屡迁自非许所乐然楚实恤许故不得书楚迁许而以自迁为文】
　　十有九年
　　春宋公伐邾
　　【书宋公伐邾于邾人入鄅之后明以着宋公治邾入鄅之罪矣不必定以举爵为予之也家氏以凡举爵而书侵伐者多贬此为予宋公之讨有罪者亦不必然也】
　　夏五月戊辰许世子止弑其君买
　　【止不尝药春秋书曰弑君欧阳子以为孔子书弑君止决非不尝药文定辨之极当而诸儒之説亦皆相合但李氏以为许悼书塟为原许止无弑君之心则亦不然也夫臣子于君父疾病之际不可以不重不可以不慎药即自医来犹当先以身试以防外来之毒乃止躬自进药饮其父而立死则又何辞于弑君耶人与人相杀曰杀以子加父以臣加君曰弑今庸医以药杀人未尝有杀人之心人饮其药而死则谓之杀子进药于父臣进药于君未尝有死其君父之心而君父饮之而死死于药也死于其臣其子之药也不谓之弑可乎哉王莽腊日以椒酒进平帝帝有疾请于泰畤愿以身代藏防金縢置于殿前与止之哭泣歠粥嗌不容粒何异止即未必有莽之心君子正惧莽有涉乎止之迹也故左氏曰尽心力以事君舍药物可也葢止原不可迯于弑君春秋正书以罪止以垂戒后世正不必以书塟原之也】
　　己卯地震
　　秋齐高发帅师伐莒
　　【齐桓创伯亦不能不有事于附近之小国如灭谭灭遂降鄣迁阳之类未为义也而卒能致伯齐景伐徐伐莒果以正徐莒之有罪则亦无害于伯而独惜其不足有为耳汪氏责其计近功不足称者亦不尽然也】
　　冬塟许悼公
　　【伊川以为蔡般许止疑同故书塟然使夫子果有疑于般止之事则必不书弑既书弑则必不疑也文定取谷梁之説以为不使止为弑然既明书弑君又何以为不使哉此皆泥于不讨贼不葬之例也使谓止以不尝药之故加以弑君而不得辞则般之弑君又何故而书葬同耶】
　　二十年
　　春王正月
　　夏曹公孙防自鄸出奔宋【鄸谷作梦】
　　【此当以孙氏自鄸出奔以别从国都而去之説为正刘氏李氏辨公羊为贤者之后讳极详其説大是宋屡虐曹防而奔宋是亦有违难适仇之罪也】
　　秋盗杀卫侯之兄絷
　　【齐豹有怨于公孟絷而聚羣凶以作乱与郑尉止之杀二公子一公孙同文定用左氏齐豹之盗句谓春秋释豹不诛而诛宗鲁所云盗者指宗鲁也陈氏以絷既夺豹之司寇则豹非卿所云盗者指齐豹也其意皆以非卿而为贱者故书盗耳然而春秋书盗不尽贱之义也宋雨杀大夫一穆襄之族一戴氏之族其中未必有卿而书宋人豹虽已夺司寇犹不贱于公族之众也大约书盗之义有三剽贼以快己之私尉止齐豹是也窃以欺人之所不见阳货是也性本凶□而事出仓猝非有逆志成谋公孙翩是也既皆盗行则有书盗而已其称卫侯之兄范氏以为称至贱杀至责以罪卫侯者亦不然葢既云盗杀则出于意计之外虽以爱兄之弟亦有不及防者矣且如公孙翩之杀蔡侯一时在廷之公卿大夫孰有能防其意外者哉】
　　冬十月宋华亥向宁华定出奔陈【宁公作寗】
　　【宋多人之奔不志志其甚者以后有入南里之叛及再奔楚也陈氏所见极是】
　　十有一月辛卯蔡侯庐卒
　　二十有一年
　　春王三月葬蔡平公
　　夏晋侯使士鞅来聘
　　【晋昭之时拒公于平丘之盟而执意如又公朝而不得入又止公歴三时而归无礼甚矣晋顷即位五年公不往朝又不遣大夫聘而晋乃使士鞅来正释怨修好之时也顾减礼而激怒士鞅以致往朝又不得入用事者谋国若此岂非罪哉説经者但罪士鞅之责礼于鲁而不知鲁实自失晋好也其后晋执行人昭公失国而两次干侯在外七年晋定即位始一唁公则皆意如之絶公于晋也】
　　宋蕐亥向宁蕐定自陈入于宋南里以叛【叛公作畔】
　　【文定以南里为宋国内城之里名故以南里系之宋葢据左氏居卢门以南里叛宋城旧鄘及桑林之门而守之之句也然左氏又云大败蕐氏围之南里蕐防以车徒犯师而出使南里为城内之里名不当诸侯之师独围之也左氏又云败蕐氏于新里与华氏战于赭丘必非城内之战使诸侯之师与蕐氏战于卢门之外宋人内启桑林之门即可入蕐氏之室何以蕐氏得据南里逾年而待楚师耶当是南里另有垣可守如新城旧城内城外城之类非但里名而已也既非外邑之名又实在其国都故不可不系之宋耳又文定以林父入戚不言卫荀寅士吉射入朝歌不言晋辰入萧不言宋一例比论此亦有不同者林父赵鞅荀寅士吉射皆自内入其私邑本不当言卫戚晋晋阳晋朝歌也惟辰自陈入萧不言宋可比事以观耳】
　　秋七月壬午朔日有食之
　　八月乙亥叔輙卒
　　冬蔡侯朱出奔楚【朱谷作东】
　　【汪氏据左氏及史记以朱与东国为两人使果两人是朱奔而东国立矣使朱奔而东国立是与曹羁赤莒展舆去疾同矣然曹庄以前年十一月卒明年三月塟莒密州以前年十一月见弑其塟必在明年今蔡平亦以前年十一月卒是年三月塟其既塟称君同也何以曹羁莒展舆之奔不举爵而蔡朱举爵耶羁展舆不举爵者以羁既奔而赤君曹展舆既奔而去疾君莒羁展舆皆未逾年未成为君其后亦不终为君故也蔡朱之奔与羁展舆同而独称蔡侯者必朱在楚而蔡未尝立君如昭公之逊而鲁不立君故在楚逾两年而卒春秋称蔡侯以卒之以其始终为君也固知朱与东国宝一人而断以字画之讹误为是】
　　公如晋至河乃复
　　【晋顷立已五年昭公始往朝之此其所以怒公而不得入也嗟乎公不自强而朝于大国不得入固辱即得入亦辱春秋详书以着晋之不悦于公至于出奔而晋不谋纳公之端也】
　　二十有二年
　　春齐侯伐莒
　　【齐高发伐莒或莒有罪也不数年齐景又亲伐之不图逺畧而屡肆虐于附近之莒真不足以有为哉】
　　宋蕐亥向宁蕐定自宋南里出奔楚
　　【奔楚楚之纳叛臣不足责也诸侯之师戍宋逾年而不能去宋之患岂诸侯之力不足哉皆诸侯之大夫相与纵弛之也宜乎昭公之逊虽以齐宋晋大国而不能如大夫之党季氏何也】
　　大搜于昌间
　　夏四月乙丑天王崩
　　六月叔鞅如京师塟景王
　　【三月而塟必因子朝有窥神器之心故速塟以定王猛之为君也昭公使卿防塟似为有礼然与塟晋宋齐大国之诸侯同乌在其为知礼哉】
　　王室乱
　　【子頺子带之乱乱未成也故不书子朝之乱东西分王者四年而后定其乱成矣故不可以不书也】
　　刘子单子以王猛居于皇
　　【上书王室乱此书刘单以王猛居皇又书王猛不书王子猛是刘单以乱之故而拥立当立之子为得其正也恐无责刘单专擅废立之义】
　　秋刘子单子以王猛入于王城
　　【因乱而以猛居皇又能以入王城其居皇也非刘单之罪则其入王城不可不以为刘单之功文定责刘单挟天子令诸侯而专国柄然则诸侯失国大夫之谋纳其君者皆非正乎此书刘子单子下书尹氏毛伯召伯以着刘单之正尹氏毛召之不正也】
　　冬十月王子猛卒
　　【居皇入王城称王明其当立也卒从恒称不没其实也陈氏之説最合使一槩称王子则无别于子朝之不当立使卒不称王子则无别于敬王之既成为君义自了然】
　　十有二月癸酉朔日有食之
　　二十有三年
　　春王正月叔孙舎如晋
　　癸丑叔鞅卒
　　晋人执我行人叔孙舎
　　【前年书晋使来聘此书叔孙如晋皆往来聘问之常而晋人执之是罪晋人之无礼于我也观春秋不书武城人取邾师之事则知无罪鲁之义矣齐人执单伯不曰行人者以子叔姬为重则行人为轻此则重罪晋之执我行人也】
　　晋人围郊
　　【观于晋之围郊书法甚畧则知春秋不予晋人之能救难也不予晋之救难则知其不罪刘单之专国柄而擅废立矣】
　　夏六月蔡侯东国卒于楚
　　【蔡侯为费无极所谗奔愬于楚而不得伸以至于卒数世之死生荣辱皆系于楚亦可哀矣】
　　秋七月莒子庚舆来奔
　　【观齐人两伐莒未必非谋纳郊公也齐师来而莒人拒之齐师罢而庚舆奔是必有所以得罪于国人者矣】
　　戊辰吴败顿胡沈蔡陈许之师于鸡父胡子髠沈子逞灭获陈夏齧【父谷作甫逞公作楹谷作盈】
　　【详书时日月者恶吴败六国之师而灭二君获一大夫也六国先顿胡沈者君也后蔡陈许者大夫也不分序而称师者撮记之词非畧而不序也一战而胡沈之君与众俱亾故曰胡子髠沈子逞灭非再用师灭国不当书灭某云云不得以梁亾为拟谓梁自亾非有亾之者之义也圣人既恶吴败六国之师而亦兼恶六国之听于楚以自取败亾也】
　　天王居于狄泉
　　【悼王不称天以其立未逾年不终为君也敬王终为君故称曰天王敬王亦刘单所立不书刘单以者既成之为天王则非刘单所可以也文定谓前书刘单春秋有责刘单专擅之义然则悼王死又立敬王专擅甚矣春秋何以不再目刘单以罪之耶】
　　尹氏立王子朝
　　【于书天王居狄泉之下书尹氏立王子朝则天位既定而子朝之立为簒分明可知矣天王之居狄泉为子朝之党所逐亦分明可知矣】
　　八月乙未地震
　　【春秋书地震之变五而昭之世两见于五年之间坤徳之不顺承极矣季氏之无君此则不占而可騐者也】
　　冬公如晋至河有疾乃复
　　【实有疾故直书疾如以为掩耻则前之无疾而复岂春秋为之耻耶行人执而往朝舆前执意如而往朝其为耻一也非书有疾所能掩即使晋不见拒又乌得不以为耻哉】
　　二十有四年
　　春王二月丙戌仲孙貜卒
　　叔孙舎至自晋【左谷无叔孙字】
　　【春秋之文再见而卒名之非褒贬所寓也左谷无叔孙文定独取公羊谓春秋书氏以贤之亦是多生议论】
　　夏五月乙未朔日有食之
　　秋八月大雩
　　丁酉杞伯郁厘卒【郁公作郁】
　　冬吴灭巢
　　【书入州来着吴凌楚之渐书灭巢着吴入郢之渐文定之説为是家氏以为録吴能复诸樊门矢之仇者非也】
　　塟杞平公
　　二十有五年
　　春叔孙舎如宋
　　【鲁既失好于晋故舎如宋以结于宋此宋公所以有如晋请纳昭公之事也左氏谓为季平子逆妇恐未必然】
　　夏叔诣防晋赵鞅宋乐大心卫北宫喜郑游吉曹人邾人滕人薛人小邾人于黄父【诣公谷作倪大心公作世心】
</div>
    <div class="pagination">
<a href="春秋宗朱辨义_page31.html">上一页</a><span>...</span><a href="春秋宗朱辨义_page27.html">27</a><a href="春秋宗朱辨义_page28.html">28</a><a href="春秋宗朱辨义_page29.html">29</a><a href="春秋宗朱辨义_page30.html">30</a><a href="春秋宗朱辨义_page31.html">31</a><span class="current-page">32</span><a href="春秋宗朱辨义_page33.html">33</a><a href="春秋宗朱辨义_page34.html">34</a><a href="春秋宗朱辨义_page35.html">35</a><a href="春秋宗朱辨义_page36.html">36</a><a href="春秋宗朱辨义_page37.html">37</a><span>...</span><a href="春秋宗朱辨义_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
