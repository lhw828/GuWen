<!DOCTYPE html>
<html>
 <head>
  <meta charset="utf-8"/>
  <title>
   左传杜林合注 - 第 10 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   左传杜林合注 - 第 10 页/共 15 页
  </h1>
  <div class="content">
   经【戊子】十有八年春王正月晋杀其大夫胥童【传在前年经在今春从告】○庚申晋弑其君州蒲【杜不称臣君无道林厉公弑悼公周立】○齐杀其大夫国佐【国武子】○公如晋○夏楚子郑伯伐宋宋鱼石复入于彭城【杜传例曰以恶入也彭城宋邑今彭城县○复扶又反】○公至自晋○晋侯使士匄来聘○秋杞伯来朝○八月邾子来朝○筑鹿囿【筑墙为鹿苑○囿音又】○己丑公薨于路寝○冬楚人郑人侵宋【杜子重先遣轻军侵宋故称人而不言伐】○晋侯使士鲂来乞师【○鲂音房】○十有二月仲孙蔑防晋侯宋公卫侯邾子齐崔杼同盟于虚朾【杜虚朾地阙○虚起居反朾他工反】○丁未葬我君成公
　　传十八年春王正月庚申晋栾书中行偃使程滑弑厉公【程滑晋大夫】葬之于翼东门之外以车一乗【林翼晋故都杜言不以君礼葬诸侯葬车七乗○乗绳证反】使荀防士鲂逆周子于京师而立之【杜悼公周】生十四年矣大夫逆于清原周子曰孤始愿不及此虽及此岂非天乎【杜言有命】抑人之求君使出命也立而不从将安用君【林言人之所以求君将使其君出命令以治国既立为君而不从其命令则安用立君为哉】二三子用我今日否亦今日共而从君神之所福也【林恭敬事君而从其命臣尽臣道此鬼神之所福祐也传言其少有才所以能自固】对曰羣臣之愿也敢不惟命是聴庚午盟而入【杜与诸大夫盟】馆于伯子同氏【杜晋大夫家馆舍也】辛巳朝于武宫【杜武公曲沃始命君】逐不臣者七人【杜夷羊五之属】周子有兄而无慧不能辨菽麦故不可立【杜菽大豆也豆麦殊形易别故以为痴者之证不慧葢世所谓曰痴林传着悼公所以立○菽音叔】○齐为庆氏之难【前年国佐杀庆克○为于伪反难乃旦反】故甲申晦【林故字当属上句杜注属下句姑从之】齐侯使士蕐免以戈杀国佐于内宫之朝【蕐免齐大夫内宫夫人宫】师逃于夫人之宫【杜防兵内宫恐不胜】书曰齐杀其大夫国佐弃命【林以国佐弃防伐郑之命而先归】专杀以谷叛故也【言国佐本疾淫乱杀庆克齐以是讨之嫌其罪不及死故传明言其三罪】使清人杀国胜【杜胜国佐子前年待命于清者】国弱来奔【弱胜之弟】王湫奔莱【杜湫国佐党○湫子小反莱音来】庆封为大夫庆佐为司宼【杜封佐皆庆克子】旣【林旣卒事也】齐侯反国弱使嗣国氏礼也【佐之罪不及不祀】○二月乙酉朔晋悼公卽位于朝【朝庙五日而即位也厉公杀絶故悼公不以嗣子居丧】始命百官【杜始为政】施舍己责【施恩惠舍劳役止逋责○施如字又始防反】逮鳏寡【杜惠及微林无妻曰鳏无夫曰寡穷而无告之人○鳏古顽反】振废滞【杜起旧德】匡乏困救灾患【匡亦救也】禁淫慝薄赋敛宥罪戾【杜宥寛也○慝他得反敛力验反宥音又戾力制反】节器用【杜节省也】时用民【使民以时】欲无犯时【林不纵私欲以夺农时】使魏相士鲂魏颉赵武为卿【杜相魏锜子鲂士防子颉魏颗子武赵朔子此四人其父祖皆有劳于晋国○相息亮反颉户结反】荀家荀防【林二荀杜注不言其所出】栾黡韩无忌为公族大夫使训卿之子弟共俭孝弟【杜无忌韩厥子林国语荀家惇防荀防文敏黡也果敢无忌镇静使兹四人为之】使士渥浊为大傅使修范武子之法【杜渥浊士贞子武子为景公大傅林范武子即士防作执秩之法故使士贞子修之国语君知士贞子帅志博闻宣惠于教使为大○渥于角反】右行辛为司空使修士蔿之法【杜辛将右行因以为氏林士蔿献公司空使修建都邑起宫室经沟洫之法国语知右行辛能以数宣物定功也使为元司空○行户郎反蔿于委反】弁纠御戎校正属焉【杜弁纠栾纠也校正主马官林国语知栾纠之能御以和于政使为戎御○弁皮彦反纠居黝反校月孝反】使训诸御知义【杜戎士尚节义】荀賔为右司士属焉【杜司士车右之官林国语知荀賔之有力而不暴也使为戎右】使训勇力之士时使【杜勇力皆车右也勇力多不顺命故训之以共时之使】卿无共御立军尉以摄之【杜省卿戎御令军尉摄御而已】祁奚为中军尉羊舌职佐之【林国语知祁奚之果而不淫也使为元尉知羊舌职之聪敏肃给也使佐之】魏绛为司马【杜魏犫子也林国语知魏绛之勇而不乱也使为元司马】张老为候奄【林奄中军主斥候之官国语知张老之智而不诈也使为元侯】铎遏寇为上军尉籍偃为之司马【杜偃籍谈父为上军司马林国语知铎遏宼之恭敬而侵疆也使为舆尉知籍偃之惇帅旧职而恭给也使为舆司马○铎待洛反遏于葛反徐音谒】使训卒乘亲以听命【杜相亲以听上命○卒子忽反乘绳证反下同】程郑为乘马御六驺属焉使训羣驺知礼【杜程郑荀氏别族乘马御乗车之仆也六驺六闲之驺周礼诸侯有六闲马乘车尚礼容故训羣驺使知礼林国语知程郑端而不淫好谏不隐使为赞仆○驺侧留反】凡六官之长皆民誉也【林皆民之所誉望者也杜大国三卿晋时置六卿为军帅故总举六官则知羣官无非其人○长丁丈反】举不失职官不易方【杜官守其业无相逾易】爵不逾德【杜量德授爵】师不陵正旅不偪师【杜正军将命卿也师二千五百人之师也旅五百人之帅也言上下有礼不相陵偪】民无谤言所以复霸也【杜此以上通言悼公所行未必皆在卽位之年○复扶又反】○公如晋朝嗣君也○夏六月郑伯侵宋及曹门外【杜曹门宋城门】遂防楚子伐宋取朝郏楚子辛郑皇辰侵城郜取幽丘同伐彭城【杜朝郏城郜幽丘皆宋邑林彭城亦宋邑吴晋徃来之道也○朝如字郏古洽反郜古报反】纳宋鱼石向为人鳞朱向带鱼府焉【杜五子以十五年出奔楚独书鱼石为帅告】以三百乘戍之而还书曰复入【恶其依阻大国以兵威还故书复入○乘绳证反】凡去其国国逆而立之曰入【林谓身本无位本国迎而立之以继人后故书曰入】复其位曰复归【林谓身本有位本国迎而复其位故书曰复归○复音服又扶又反】诸侯纳之曰归【谓诸侯以言语告请而纳之有位无位皆曰归】以恶曰复入【谓身为戎首称兵入伐害国殄民者也此四条所以明外内之援辨逆顺之辞通君臣有国有家之大例】宋人患之【林宋人以楚纳五大夫于彭城为患害】西鉏吾曰何也【西鉏吾宋大夫○鉏仕居反徐在居反吾音鱼】若楚人与吾同恶以德于我吾固事之也不敢贰矣【林不令之臣天下所同恶若楚人与我同恶鱼石等以施恩德于我我感楚德则坚固事楚也不敢有携贰之心矣】大国无厌鄙我犹憾【言巳事之则以我为鄙邑犹憾不足此吾患也○厌于盐反憾戸暗反】不然而收吾憎使赞其政【林收我国所憎嫉之人以为己用杜谓不同恶鱼石而用之使佐政】以间吾衅亦吾患也今将崇诸侯之奸而披其地【杜崇长也谓楚今取彭城以封鱼石披犹分也○间如字又间厠之间衅许觐反披曾彼反长丁丈反】以塞夷庚【夷庚吴晋往来之要道楚封鱼石于彭城欲以絶呉晋之道】逞奸而携服毒诸侯而惧呉晋吾庸多矣非吾忧也【杜使奸邪者得快其志而服从者皆有携心毒害诸侯而隔吴晋之道使之恐惧吾之有功多矣非宋国之忧患也】且事晋何为晋必恤之【杜言宋常事晋何为顾有此患难】○公至自晋晋范宣子来聘且拜朝也【杜拜谢公朝】君子谓晋于是乎有礼【杜有卑让之礼】○秋杞桓公来朝劳公且问晋故公以晋君语之【杜语其德政○劳力报反语鱼据反】杞伯于是骤朝于晋而请为昏【为平公不彻乐张本】○七月宋老佐蕐喜围彭城老佐卒焉【言所以不克彭城】○八月邾宣公来朝即位而来见也【○见贤遍反】○筑鹿囿书不时也【杜非士功时】○己丑公薨于路寝言道也【在路寝得君薨之道】○冬十一月楚子重救彭城伐宋【杜使偏师与郑人侵宋子重为后镇】宋蕐元如晋告急韩献子为政【于是栾书卒韩厥代将中军】曰欲求得人必先勤之【林言晋欲求得诸侯之从己必先勤恤其急】成霸安疆自宋始矣【林昔者晋文公成就霸业而致安疆之功僖二十八年亦以救宋始事故败楚遂成数世之伯】晋侯师于台谷以救宋【台谷地阙○台勑才反一音台】遇楚师于靡角之谷楚师还【杜畏晋强也靡角宋地】○晋士鲂来乞师【杜将救宋】季文子问师数于臧武仲【武仲宣叔之子】对曰伐郑之役知伯实来下军之佐也【杜知伯荀防】今彘季亦佐下军【杜彘季士鲂○彘直例反】如伐郑可也【伐郑在十七年】事大国无失班爵而加敬焉礼也【林事大国之道无失班爵之序而加恭敬于其使者此事大国之礼】从之【杜从武仲言】○十二月孟献子防于虚朾谋救宋也宋人辞诸侯而请师以围彭城【杜不敢烦诸侯故但请其师为襄元年围彭城传】孟献子请于诸侯而先归防葬○丁未葬我君成公书顺也【杜薨于路寝五月而葬国家安静世适承嗣故曰书顺也】


　　左传杜林合注卷二十四
　　钦定四库全书
　　左传杜林合注卷二十五　明　王道焜
　　赵如源　同编
　　襄公一【公名午成公子母定姒諡法因事有功曰襄辟土有德曰襄】
　　周【简王十四年○鲁襄公元年简王崩子灵王立襄二十八年灵王崩子景王立】
　　郑【成公十三年○鲁襄公二年成公卒子僖公髠顽立襄七年僖公卒简公嘉立】
　　齐【灵公十年○鲁襄公十九年灵公卒子庄公光立襄二十五年庄公弑弟景公杵臼立】
　　宋【平公四年】
　　晋【悼公复霸元年○韩厥为政襄七年知防为政襄十一年防于萧鱼服郑襄十三年荀偃为政襄十五年悼公卒子平公彪立襄十九年士匄为政襄二十五年赵武为政襄二十七年晋楚盟于宋南北分霸始此】
　　卫【献公五年○鲁襄公十四年献公奔齐卫立公孙剽是为殇公襄二十六年殇公弑献公复归于卫襄公二十九年献公卒子襄公立】
　　蔡【景公二十年○鲁襄公三十年景公弑子灵公般立】
　　曹【成公六年○鲁襄公十八年成公卒子武公膝立】
　　滕【成公三年】
　　陈【成公二十七年○鲁襄公四年成公卒子哀公弱立】
　　杞【桓公六十五年○鲁襄公六年桓公卒子孝公匄立襄二十三年孝公卒弟文公益姑立】
　　薛【详见僖公元年】
　　莒【黎比公五年○鲁襄公十六年晋执黎比公襄三十二年黎比公弑子展舆立】
　　邾【宣公二年○鲁襄公十六年晋执宣公襄十七年宣公卒悼公华立襄十九年晋执悼公】
　　许【灵公十八年○鲁襄公二十六年灵公卒于楚悼公买立】
　　小邾【鲁襄公七年小邾穆公来朝】
　　楚【共王十九年○子重为令尹鲁襄公三年子重伐吴卒子辛为令尹襄五年楚杀子辛子囊为令尹襄十三年共王卒子康王昨立襄十五年子庚为令尹襄二十一年子南为令尹二十二年防子冯为令尹襄二十五年子木为令尹襄二十八年康王卒郏敖麋立】
　　秦【景公五年】
　　吴【寿梦十四年○鲁襄公十二年夀梦卒诸樊立一名遏襄二十五年遏门于巢卒余祭立一名载襄二十九年余祭卒夷昩立一名余昧】
　　越【详见隐公元年及昭公元年】
　　经【己丑】元年春王正月公卽位【无传于是公年四岁】○仲孙蔑防晋栾黡宋华元衞甯殖曹人莒人邾人滕人薛人围宋彭城【林讨鱼石也杜鲁与谋于虚杼而书防者禀命霸主非匹敌故】○夏晋韩厥帅师伐郑○仲孙蔑防齐崔杼曹人邾人杞人次于鄫【杜鄫郑地在陈留襄邑县东南书次兵不加郑次鄫以待晋师林书次从晋而未决也亦以见复霸之难○鄫才陵反】○秋楚公子壬夫帅师侵宋○九月辛酉天王崩【杜无传辛酉九月十五日林简王崩子灵王立】○邾子来朝○冬卫侯使公孙剽来聘【杜剽子叔黑背子○剽匹妙反字林匹召反】○晋侯使荀防来聘【杜冬者十月初也王崩赴未至皆未闻丧故各得行朝聘之礼而传善之】
　　传元年春己亥围宋彭城【杜下有二月则此己亥为正月正月无己亥日误】非宋地追书也【成十八年楚取彭城以封鱼石故曰非宋地夫子治春秋追书系之宋】于是为宋讨鱼石故称宋且不登叛人也【登成也不与其专邑叛君故使彭城还繋宋○为于伪反】谓之宋志【称宋亦以成宋志】彭城降晋晋人以宋五大夫在彭城者归寘诸瓠丘【杜彭城降不书贱畧之瓠丘晋地河东东垣县东南有壶丘五大夫鱼石向为人鳞朱向带鱼府○降戸江反寘之防反瓠徐侯吴反又户故反】齐人不防彭城晋人以为讨二月齐太子光为质于晋【光齐灵公太子○质音致】○夏五月晋韩厥荀偃帅诸侯之师伐郑入其郛【荀偃不书非元帅○郛芳夫反】败其徒兵于洧上【杜徒兵步兵洧水出密县东南至长平入颍林败郑徒步之兵于洧水之上非车战也○洧于轨反】于是东诸侯之师次于鄫以待晋师【杜齐鲁曹邾杞】晋师自郑以鄫之师侵楚焦夷及陈【杜于是孟献子自鄫先归不与侵陈楚故不书○焦如字徐在尧反】晋侯衞侯次于戚以为之援【杜为韩厥援】○秋楚子辛救郑侵宋吕留【杜吕留二县今属彭城郡】郑子然侵宋取犬丘【杜谯国鄼县东北有犬丘城迂廻疑】○九月邾子来朝礼也【林邾宣公林襄公新立故曰礼也】○冬衞子叔【林卽公孙剽】晋知武子【林卽知防】来聘礼也凡诸侯卽位小国朝之【杜小事大】大国聘焉【杜大字小】以继好结信谋事补阙礼之大者也【林继先君之好结二国之信谋国家之事补过阙之举杜阙犹过也礼以安国家利民人为大○好呼报反】
　　经【庚寅】二年春王正月葬简王【无传五月而葬速】○郑师伐宋【书伐从告】○夏五月庚寅夫人姜氏薨【林襄公适母也】○六月庚辰郑伯睔卒【杜未与襄同盟而赴以名庚辰七月九日书六月经误林成公卒子僖公髠顽立○睔古囷反徐胡叔反】○晋师宋师卫甯殖侵郑【杜宋虽非卿师重故叙衞上○殖市力反】○秋七月仲孙蔑防晋荀防宋蕐元衞孙林父曹人邾人于戚○己丑葬我小君齐姜【齐諡也三月而葬速○齐如字諡法执心克庄曰齐或音侧皆反非】○叔孙豹如宋【杜豹于此始自齐还为卿】○冬仲孙蔑防晋荀防齐崔杼宋华元衞孙林父曹人邾人滕人薛人小邾人于戚遂城虎牢【杜以偪郑林虎牢一名北制在汉为荥阳成臯】○楚杀其大夫公子申
　　传二年春郑师侵宋楚令也【林楚以宋降彭城故令郑人侵宋】○齐侯伐莱莱人使正舆子赂夙沙卫以索马牛皆百匹【林莱东夷小国正舆子莱大夫夙沙卫齐寺人索简择好者○莱音来舆音余索所白反】齐师乃还君子是以知齐灵公之为灵也【林国之大事莫大于用兵今进退系于寺人之口君子是以知灵公之为灵者諡法乱而不损曰灵言諡应其行也】○夏齐姜薨初穆姜使择美槚【槚梓之属○槚古雅反木名】以自为榇与颂琴【杜榇棺也颂琴琴名犹言雅琴皆欲以送终○榇初觐反】季文子取以葬君子曰非礼也礼无所逆妇养姑者也亏姑以成妇逆莫大焉【杜穆姜成公母齐姜成公妇林季文子取穆姜所为之榇与琴以葬齐姜非尊事君祖母之礼礼以顺为敬故无所逆为妇之道将以奉养其姑者也今取穆姜之榇琴以葬齐姜是亏姑以成妇其为不顺莫大于此○养徐余亮反】诗曰其惟哲人告之话言顺德之行【杜诗大雅哲知也话善也言知者行事无不顺○话户怪反】季孙于是为不哲矣【杜言逆德○一本作不为哲矣】且姜氏君之妣也【襄公适母故曰君之妣○妣必履反】诗曰为酒为醴烝畀祖妣以洽百礼降福孔偕【杜诗周颂烝进也畀与也偕徧也言敬事祖妣则鬼神降福季氏葬姜氏不以礼是不敬祖妣○烝之承反畀必利反洽户夹反】○齐侯使诸姜宗妇来送葬【杜宗妇同姓大夫之妇妇人越疆送葬非礼】召莱子【林莱姜姓故召之】莱子不防故晏弱城东阳以偪之【杜为六年灭莱传东阳齐竟上邑】○郑成公疾子驷请息肩于晋【杜欲辟楚役以担喻】公曰楚君以郑故亲集矢于其目【谓鄢陵战晋射楚王目】非异人任寡人也【杜言楚子任此患不为他人盖在己○非异人任絶句任音壬一读至人字絶句】若背之是弃力与言其谁防我【林若背楚从晋是弃楚救郑之力与盟誓之言其谁肯与我亲防○背音佩弃力服本作弃功防女乙反徐乃吉反】免寡人【林免寡人弃过背言之力】唯二三子○秋七月庚辰郑伯睔卒于是子罕当国【摄君事】子驷为政【为政卿】子国为司马晋师侵郑【杜晋伐丧非礼】诸大夫欲从晋子驷曰官命未改【杜成公未葬嗣君未免丧故言未改不欲违先君意】○防于戚谋郑故也【杜郑人叛晋谋讨之】孟献子曰请城虎牢以偪郑【虎牢旧郑邑今属晋】知武子曰善鄫之防吾子闻崔子之言今不来矣【杜元年孟献子与齐崔杼次于鄫崔杼有不服晋之言献子以告知武子】滕薛小邾之不至皆齐故也【杜三国齐之属】寡君之忧不唯郑【杜言复忧齐叛】防将复于寡君而请于齐【杜以城事自晋君而请齐防之欲以观齐志】得请而告吾子之功也【得请谓齐人应命告诸侯防筑虎牢】若不得请事将在齐【杜将伐齐】吾子之请诸侯之福也【城虎牢足以服郑息征伐】岂唯寡君赖之【传言荀防能用善谋】○穆叔聘于宋通嗣君也【林襄公新立通好于宋】○冬复防于戚齐崔武子及滕薛小邾之大夫皆防知武子之言故也【林崔武子即崔杼杜武子言事将在齐齐人惧帅小国而防之】遂城虎牢郑人乃成【如孟献子之谋】○楚公子申为右司马多受小国之赂以偪子重子辛【杜偪夺其权势】楚人杀之故书曰楚杀其大夫公子申【杜言所以致国讨之文】
　　经【辛卯】三年春楚公子婴齐帅师伐吴【林楚始伐吴】○公如晋○夏四月壬戌公及晋侯盟于长樗【林长樗晋地杜晋侯出其国都与公盟于外○樗勑居反】○公至自晋【无传不以长樗至本非防】○六月公防单子晋侯宋公卫侯郑伯莒子邾子齐世子光己未同盟于鸡泽【林鸡泽卫地杜鸡泽在广平曲梁县西南周灵王新即位使王官伯出与诸侯盟以安王室故无讥○单音善】陈侯使袁侨如防【杜陈疾楚政而来属晋本非召防而自来故言如防○侨其骄反】戊寅叔孙豹及诸侯之大夫及陈袁侨盟【杜诸侯既盟袁侨乃至故使大夫别与之盟言诸侯之大夫则在鸡泽之诸侯也殊袁侨者明诸侯大夫所以盟盟袁侨也据传盟在秋长厯推戊寅七月十三日经误林诸侯在而大夫自为盟于是始】○秋公至自防【无传】○冬晋荀防帅师伐许
　　传三年春楚子重伐吴为简之师【简选练也】克鸠兹至于衡山【鸠兹吴邑在丹阳芜湖县东今臯夷也衡山在吴兴乌程县南】使邓廖帅组甲三百被练三千【杜组甲被练皆战备也组甲漆甲成组文被练练袍○廖力雕反组音祖下皆同被皮义反】以侵呉吴人要而击之【林子重止于衡山使邓廖师之以侵吴吴人要其中路而击之○要于遥反】获邓廖其能免者组甲八十被练三百而已子重归既饮至三日吴人伐楚取驾驾良邑也邓廖亦楚之良也君子谓子重于是役也所获不如所亡【杜当时君子】楚人以是咎子重子重病之遂遇心疾而卒【林楚人以挑衅生事归咎于子重子重亦以是为己之病杜忧恚故成心疾○咎其九反】○公如晋始朝也【杜公即位而朝】○夏盟于长樗孟献子相公稽首【杜相仪也稽首首至地○相息亮反】知武子曰天子在而君辱稽首寡君惧矣【杜稽首事天子之礼】孟献子曰以敝邑介在东表密迩仇雠【杜仇雠谓齐楚与晋争○介音界】寡君将君是望【林望晋君以安国家定社稷】敢不稽首【传言献子能固事盟主】○晋为郑服故且欲修吴好【郑服在前年○为于伪反好呼报反】将合诸侯使士匄告于齐曰寡君使匄以歳之不易不虞之不戒寡君愿与一二兄弟相见【杜列国之君相谓兄弟林言晋君使匄奉使以岁事之多难不可虞度之事不可戒备愿与列国之君相见○易以防反】以谋不协请君临之使匄乞盟齐侯欲勿许而难为不协【林齐灵公欲不许士匄之请而难自为不和协】乃盟于耏外【杜与士匄盟耏水名○耏音而】○祁奚请老【杜老致仕】晋侯问嗣焉【杜嗣续其职者】称解狐其雠也将立之而卒【杜解狐卒○解音蟹】又问焉对曰午也可【午祁奚子】于是羊舌职死矣晋侯曰孰可以代之对曰赤也可【杜赤职之子伯华】于是使祁午为中军尉羊舌赤佐之【杜各代其父】君子谓祁奚于是能举善矣称其雠不为谄立其子不为比举其偏不为党【杜谄媚也偏属也林称解狐不为谄佞以媚其雠立祁午不为亲比以私其子称羊舌赤不为阿党以与其偏○谄他捡反比毗志反】商书曰无偏无党王道荡荡【杜商书洪范也荡荡平正无私】其祁奚之谓矣解狐得举【杜未得位故曰得举】祁午得位伯华得官【林官亦位耳文势之变】建一官而三物成【杜一官军尉物事也林建立一军尉之官而得位得举得官三事皆成】能举善也夫唯善故能举其类【林惟祁奚为善人故能举其善类○夫音扶絶句一读以夫为下句首】诗云惟其有之是以似之祁奚有焉【杜诗小雅言唯有德之人能举似己者】○六月公防单顷公及诸侯己未同盟于鸡泽【杜单顷公王卿士林晋悼公复霸假宠于周故单子防盟于鸡泽】晋侯使荀防逆吴子于淮上【林吴通中国道自淮南故晋使逆吴子于淮上】吴子不至【杜道逺多难】○楚子辛为令尹侵欲于小国陈成公使袁侨如防求成【杜患楚侵也袁侨涛涂四世孙】晋侯使和组父告于诸侯【杜告陈服】秋叔孙豹及诸侯之大夫及陈侨盟陈请服也【杜其君不来使大夫盟之匹敌之宜】○晋侯之弟扬干乱行于曲梁【杜行陈次林曲梁晋地○行戸郎反】魏绛戮其仆【姓仆御也】晋侯怒谓羊舌赤曰合诸侯以为荣也扬干为戮何辱如之必杀魏绛无失也【林言合诸侯为防盟以为晋国之荣也扬干乃为三军戮何耻辱如之必杀魏绛以报此耻为我执之勿失也】对曰绛无贰志事君不辟难有罪不逃刑其将来辞何辱命焉【林言魏绛无携贰之志其事君也患难有所不辟不为苟生其有罪也刑罸有所不逃不为苟免其将自来陈其辞状何辱君命使人执之】言终魏绛至授仆人书【杜仆人晋侯御仆】将伏剑士鲂张老止之公读其书曰日君乏使使臣斯司马【林斯此也使臣为此司马之官】臣闻师众以顺为武【杜顺莫敢违林行师御众以顺承上命莫敢拒违见为威武】军事有死无犯为敬【杜守官行法虽死不敢有违】君合诸侯臣敢不敬君师不武执事不敬罪莫大焉臣惧其死以及扬干无所逃罪【林今君之师众违命乱行是不武也臣治军事畏死废法是不敬也二者之罪莫大于此臣惧不讨而有死罪又以此罪累及扬干是罪重将无所逃也杜惧自犯不武不敬之罪】不能致训至于用钺【杜用钺斩扬干之仆○钺音越】臣之罪重敢有不从以怒君心【杜言不敢不从戮】请归死于司宼【致尸于司宼使戮之】公跣而出【林悼公感悟乃匆遽不暇蹑履跣足走出】曰寡人之言亲爱也吾子之讨军礼也寡人有弟弗能敎训使干大命【林使干犯军旅之大命令○跣先典反】寡人之过也子无重寡人之过【杜魏绛死为重过○重直用反】敢以为请【请使无死】晋侯以魏绛为能以刑佐民矣【林以魏绛刑当其罪能以刑佐治民之事】反役【林反自鸡泽之杀】与之礼食使佐新军【杜羣臣旅防今欲显绛故特为设礼食○食音嗣又如字】张老为中军司马【代魏绛】士富为奄【杜代张老士富士防别族】○楚司马公子何忌侵陈陈叛故也○许灵公事楚不防于鸡泽冬晋知武子帅师伐许
　　经【壬辰】四年春王三月己酉陈侯午卒【杜前年大夫盟鸡泽三月无己酉日误林成公卒子哀公弱立】○夏叔孙豹如晋○秋七月戊子夫人姒氏薨【成公妾襄公母姒杞姓】○葬陈成公【无传】○八月辛亥葬我小君定姒【无传定諡也赴同祔姑反哭成丧皆以正夫人礼母以子贵逾月而葬速】○冬公如晋○陈人围顿
　　传四年春楚师为陈叛故犹在繁阳【前年何忌之师侵陈今犹未还繁阳楚地在汝南鲖阳县南○为于伪反】韩献子患之言于朝曰文王帅殷之叛国以事纣唯知时也【杜知时未可争】今我易之难哉【林今我未能服楚而反易文王之道与楚争陈时之不可难以济哉】三月陈成公卒楚人将伐陈闻丧乃止【军礼不伐丧】陈人不聴命【杜不聴楚命】臧武仲闻之曰陈不服于楚必亡大国行礼焉而不服在大犹有咎而况小乎【林言楚不伐陈丧以行礼于陈而犹不服于有礼虽在大国犹有凶咎而况小国乎○咎其九反】夏楚彭名侵陈陈无礼故焉【杜为下陈围顿传】○穆叔如晋【林卽叔孙豹】报知武子之聘也【武子聘在元年】晋侯享之金奏肆夏之三不拜【肆夏乐曲名周礼以钟鼔奏九夏其二曰肆夏一名樊三曰韶夏一名遏四曰纳夏一名渠盖击钟而奏此三夏曲○夏户雅反九夏一曰王夏二曰肆夏三曰韶夏四曰纳夏五曰章夏六曰齐夏七曰族夏八月陔夏九曰骜夏肆夏一名樊国语云金奏肆夏樊遏渠后遂分为三夏之别名吕叔玉云肆夏时迈也樊遏执竞也渠思丈也】工歌文王之三又不拜【杜工乐人也文王之三大雅之首文王大明绵】歌鹿鸣之三三拜【杜小雅之首鹿鸣四牡皇皇者华林每歌一曲则穆叔一拜谢】韩献子使行人子员问之【行人通使之官○员音云】曰子以君命辱于敝邑先君之礼借之以乐以辱吾子【杜借荐也○借在夜反】吾子舍其大而重拜其细【林舍肆夏文王之大者不拜而三起拜谢于鹿鸣三篇之细○舍音舍重直用反下皆同】敢问何礼也对曰三夏天子所以享元侯也使臣弗敢与闻【杜元侯牧伯○与音预】文王两君相见之乐也臣不敢及【杜及与也文王之三皆称文王之德受命作周故诸侯防同以相乐】鹿鸣君所以嘉寡君也敢不拜嘉【杜晋以叔孙为嘉賔故歌鹿鸣之诗取其我有嘉賔叔孙奉君命而来嘉叔孙乃所以嘉鲁君林谢晋君嘉己之意此所以一拜】四牡君所以劳使臣也敢不重拜【杜诗言使臣乘四牡騑騑然行不止勤劳也晋以叔孙来聘故以此劳之林谢晋君劳己之意所以再拜○劳力报反】皇皇者华君敎使臣曰必谘于周【杜皇皇者华君遣使臣之诗言忠臣奉使能光辉君命如华之皇皇然又当谘于忠信以补己不及忠信为周其诗曰周爰谘诹周爰谘谋周爰谘度周爰谘询言必于忠信之人谘此四事】臣闻之访问于善为咨【林此句乃总説诗中谘字之义言访问善道乃谓之咨】咨亲为询【杜问亲戚之义】咨礼为度【杜问礼宜】咨事为诹【杜问政事】咨难为谋【杜问患难○难乃旦反】臣获五善敢不重拜【杜五善为谘询度诹谋林谢晋君敎己之意此所以三拜】○秋定姒薨不嫔于庙无榇不虞【杜榇亲身棺季孙以定姒本贱既无器备议其防制欲殡不过庙又不反哭林虞祭也】匠庆谓季文子【匠庆鲁大夫】曰子为正卿而小君之丧不成【杜谓如季孙所议则为夫人礼不成】不终君也【慢其母是不终事君之道】君长谁受其咎【言襄公长将责季孙○长丁丈反】初季孙为己树六槚于蒲圃东门之外【杜蒲圃场圃名季文子树槚欲自为榇○为于伪反】匠庆请木【杜为定姒作榇】季孙曰畧【不以道取为畧】匠庆用蒲圃之槚季孙不御【杜御止也传言遂得成礼故经无异文○御鱼吕反】君子曰志所谓多行无礼必自及也其是之谓乎【林此言始则季文子无礼于穆姜取其榇及颂琴以葬齐姜终则匠庆无礼于季孙取其树槚以葬定姒脗合多行无礼必自及也之助语】○冬公如晋听政【受贡赋多少之政】晋侯享公公请属鄫【杜鄫小国也欲得使属鲁如湏句颛防之比使助鲁出贡赋公时年七嵗盖相者为之言鄫今琅邪鄫县】晋侯不许孟献子曰以寡君之密迩于仇雠而愿固事君无失官命【林言以鲁国之密迩于齐楚仇雠之国而愿坚固一心以事晋君无失晋官徴发之命】鄫无赋于司马【杜晋司马文掌诸侯之赋】为执事朝夕之命敝邑敝邑褊小阙而为罪【杜阙不共也○褊必浅反】寡君是以愿借助焉【借鄫以自助○借子亦反】晋侯许之【为明年叔孙豹鄫世子巫如晋传】○楚人使顿间陈而侵伐之故陈人围顿【间伺间缺○间间厠之间】○无终子嘉父使孟乐如晋【无终山戎国名孟乐其使臣林子爵也嘉父其君名】因魏庄子纳虎豹之皮以请和诸戎【杜欲戎与晋和庄子魏绛】晋侯曰戎狄无亲而贪不如伐之魏绛曰诸侯新服陈新来和将观于我我德则睦否则携贰劳师于戎而楚伐陈必弗能救是弃陈也诸华必叛【杜劳顿晋师以伐戎而楚若伐陈国则晋必不能救陈是弃絶陈国之好也中国诸侯见晋不救陈必皆背叛】戎禽兽也获戎失华无乃不可乎夏训有之曰有穷后羿【杜夏训夏书有穷国名后君也羿有穷君之号○夏户雅反下皆同羿音诣】公曰后羿何如【怪其言不次故问之】对曰昔有夏之方衰也后羿自鉏迁于穷石因夏民以代夏政【杜禹孙大康淫放失国夏人立其弟仲康仲康亦微弱仲康卒子相立羿遂代相号曰有穷鉏羿本国名○鉏仕居反】恃其射也【杜羿善射】不修民事而淫于原兽【杜淫放原野】弃武罗伯因熊髠尨圉【杜四子皆羿之贤臣○髠苦门反尨莫邦反圉鱼吕反】而用寒浞寒浞伯明氏之谗子弟也【林寒国名浞人名伯明寒国君名寒浞乃伯明氏好谗之子弟杜寒国北海平夀县东有寒亭○浞仕角反徐在角反】伯明后寒弃之夷羿收之【林伯明之君恶其好谗寒弃之而不用夷羿之氏也羿善其好谗收録而为己用】信而使之以为己相浞行媚于内【杜内宫人】而施赂于外愚弄其民【杜欺罔之】而虞羿于田【杜乐之以游田】树之诈慝以取其国家【杜树立也○慝他得反】外内咸服【杜信浞诈】羿犹不悛【杜悛改也○悛七全反】将归自田【杜羿猎还】家众杀而亨之以食其子【林羿之家众为浞杀羿而烹煮之以羿之肉食羿之子○亨曽彭反煮也食音嗣】其子不忍食诸死于穷门【杜杀之于国门】靡奔有鬲氏【杜靡夏遗臣事羿者有鬲国名今平原鬲县○鬲音革】浞因羿室【杜就其妃妾】生浇及豷恃其谗慝诈伪而不德于民使浇用师灭斟灌及斟寻氏【杜二国夏同姓诸侯仲康之子后相所依乐安夀光县东南有灌亭北海平夀县东南有斟亭○浇五吊反豷许器反斟之林反灌古乱反】处浇于过处豷于戈【杜过戈皆国名东莱掖县北有过乡戈在宋郑之间○过古何反掖音亦】靡自有鬲氏收二国之烬【杜烬遗民林收斟灌斟寻二国余民之烬○烬才刃反】以灭浞而立少康【少康夏后相之子○少诗照反】少康灭浇于过后杼灭豷于戈【杜后杼少康子○杼直吕反】有穷由是遂亡失人故也【杜浞因羿室故不改有穷之号】昔周辛甲之为太史也命百官官箴王阙【杜辛甲周武王大史阙过也使百官各为箴辞戒王过○箴之林反】于虞人之箴【杜虞人掌田猎】曰芒芒禹迹画为九州【林自此曰字以下连十五句皆虞箴之辞杜芒芒逺貌画分也○芒莫郎反画乎麦反】经啓九道【杜啓开九州之道】民有寝庙兽有茂草各有攸处德用不扰【林民人之属则有寝以安其生有庙以祀其死禽兽之属则有茂草以楼其形杜人神各有所归故德不乱○扰如小反】在帝夷羿冒于原兽【杜冒贪也○冒莫报反又亡北反】亡其国恤而思其麀牡【林忘其国家之忧恤而思念田猎麀鹿之牡杜言但念猎○麀音忧鹿牡也牡茂后反】武不可重【杜重犹数也林言有国家者不可数重武事○重直用反下同】用不恢于夏家【羿以好武虽有夏家而不能恢大之】兽臣司原敢告仆夫【杜兽臣虞人告仆夫不敢斥尊】虞箴如是可不惩乎于是晋侯好田故魏绛及之【杜及后羿事】公曰然则莫如和戎乎对曰和戎有五利焉戎狄荐居贵货易土【杜荐聚也易犹轻也林以货财为贵重以土地为轻易○荐在荐反又才逊反或云草也易以豉反】土可贾焉一也【林其土地所产可资商贾○贾音古】边鄙不耸民狎其野穑人成功二也【杜耸惧狎习也林晋之边鄙与戎为和更不恐惧民皆狎习于其田野耕曰农敛曰穑收敛之人成其嵗功○耸息勇反】戎狄事晋四邻振动诸侯威懐三也【林四方诸侯皆畏威而懐德】以德绥戎师徒不勤甲兵不顿四也【杜顿壊也】鉴于后羿而用德度【杜以后羿为鉴戒林用明德为诸侯度】逺至迩安五也君其图之公说使魏绛盟诸戎修民事田以时【杜修农民三时之事四时之田猎皆于农隙不夺农时林传言晋侯能用善谋○说音悦】○冬十月邾人莒人伐鄫臧纥救鄫莒邾败于狐骀【杜臧纥武仲也鄫属鲁故救之狐骀邾地鲁国蕃县东南有目台亭○纥恨发反骀徒来反徐勑才反】国人逆丧者皆髽鲁于是乎始髽【杜髽麻髪合结也遭丧者多故不能备凶服髽而已林着丧礼之始变○髽侧瓜反】国人诵之曰臧之狐裘败我于狐骀【臧纥时服狐裘】我君小子朱儒是使朱儒朱儒使我败于邾【杜襄公幼弱故曰小子臧纥短小故曰朱儒败不书鲁人讳之林重呼朱儒言其知小无能为】
　　经【癸巳】五年春公至自晋○夏郑伯使公子发来聘【杜发子产父】○叔孙豹鄫世子巫如晋【杜比鲁大夫故书巫如晋】○仲孙蔑卫孙林父防吴于善道【杜鲁卫俱受命于晋故不言及吴先在善道二大夫徃防之故曰防吴善道地关】○秋大雩○楚杀其大夫公子壬夫【林书名罪其贪】○公防晋侯宋公陈侯衞侯郑伯曹伯莒子邾子滕子薛伯齐世子光吴人鄫人于戚【杜穆叔使鄫人听命于防故鄫见经不复殊吴者吴来防于戚林于是盟于戚吴初与诸侯盟也不书盟于晋讳也吴晋之盟春秋终讳之见哀十三年】公至自防【无传】○冬戍陈【杜诸侯在戚防皆受命戍陈各还国遣戍不复有告命故独书鲁戍林戍不书惟悼公之戍陈郑也特书之】○楚公子贞帅师伐陈公防晋侯宋公卫侯郑伯曹伯齐世子光救陈十有二月公至自救陈【无传】○辛未季孙行父卒
　　传五年春公至自晋【公在晋既听属鄫闻其见伐遥命臧纥出救故传称经公至以明之】○王使王叔陈生愬戎于晋【杜王叔周卿士也戎陵虣周室故告愬于盟主○愬悉路反】晋人执之士鲂如京师言王叔之贰于戎也【杜王叔反有二心于戎失奉使之义故晋执之】○夏郑子国来聘通嗣君也【郑僖公初即位】○穆叔觌鄫太子于晋以成属鄫【杜觌见也前年请属鄫故将鄫太子巫如晋以成之○觌直歴反】书曰叔孙豹鄫太子巫如晋言比诸鲁大夫也【杜豹与巫俱受命于鲁故经不书及比之鲁大夫】○吴子使寿越如晋【夀越吴大夫】辞不防于鸡泽之故【三年防鸡泽吴不至今来谢之】且请听诸侯之好【杜更请防好呼报反】○晋人将为之合诸侯使鲁卫先防吴且告防期【以其道逺故使鲁卫先告期○为于伪反】故孟献子孙文子防呉于善道【二子皆受晋命而行】○秋大雩旱也【雩夏祭所以祈甘雨若旱则又修其礼故虽秋雩非书过也然经与故雩同文是以传每释之日旱也雩而获雨故书雩而不书旱】○楚人讨陈叛故【杜讨治也】曰由令尹子辛实侵欲焉【林言陈之叛由令尹子辛侵欲无艺所致】乃杀之书曰楚杀其大夫公子壬夫贪也君子谓楚共王于是不刑【陈之叛楚罪在子辛共王既不能素明法敎陈叛之日又不能严断威刑以谢小国而拥其罪人兴兵致讨加礼于陈而陈恨弥笃乃怨而归罪子辛子辛之贪虽足以取死然其王用刑为失其节故言不刑○共音恭】诗曰周道挺挺我心扃扃讲事不令集人来定【杜逸诗也挺挺正直也扃扃明察也讲谋也言谋事不善当聚致贤人以定之○挺他顶反扃工迥反徐孔颖反】己则无信而杀人以逞不亦难乎【杜共王伐宋封鱼石背盟败于鄢陵杀子反公子申及壬夫八年之中戮杀三卿欲以属诸侯故君子以为不可】夏书曰成允成功【亦逸书也允信也言信成然后有成功】○九月丙午盟于戚防吴且命戍陈也【杜公及其防而不书盟非公后防盖不以盟告庙】穆叔以属鄫为不利使鄫大夫听命于防【杜鄫近鲁竟故欲以为属国既而与莒有忿鲁不能救恐致谴责故复乞还之传言鄫人所以见于戚防】○楚子囊为令尹【杜公子贞○囊乃郎反】范宣子曰我丧陈矣楚人讨贰而立子囊必改行【杜改子辛所行○丧息浪反行如字徐下孟反】而疾讨陈【疾急也】陈近于楚民朝夕急能无徃乎【林陈之土地既近于楚其国之民危急之患在于朝夕能无往从于楚乎】有陈非吾事也无之而后可【杜言晋力不能及陈故七年陈侯逃归】冬诸侯戍陈【杜备楚】子囊伐陈十一月甲午防于城棣以救之【杜公及救陈而不及防故不书城棣城棣郑地陈留酸县西南有棣城○棣力计反一音徒妹反】○季文子卒大夫入敛公在位【杜在阼阶西乡】宰庀家器为葬备【杜庀具也林季氏之宰庀其家器为丧葬之备○庀匹婢反】无衣帛之妾无食粟之马无藏金玉无重器备【杜器备谓珍寳甲兵之物○衣于既反食如字又音嗣重如字又直龙反】君子是以知季文子之忠于公室也【林君子观季文子恭俭于其私家可知其忠爱于公室】相三君矣而无私积可不谓忠乎【林非成公忘私不能及此可谓忠矣○相息亮反积子赐反】
　　经【甲午】六年春王三月壬午杞伯姑容卒【林桓公卒子孝公匄立】○夏宋华弱来奔【杜华椒孙】○秋葬杞桓公【无传】○滕子来朝○莒人灭鄫○冬叔孙豹如邾○季孙宿如晋【行父之子】十有二月齐侯灭莱【杜书十二月从告】
　　传六年春杞桓公卒始赴以名同盟故也【杜杞入春秋未甞书名桓公三与成同盟故赴以名】○宋华弱与乐辔少相狎长相优又相谤也【杜狎亲习也优调戏也林华弱乐辔皆宋大夫调戏之过辄相谤也○少诗照反狎户甲反长丁丈反】子荡怒以弓梏华弱于朝【杜子荡乐辔也张弓以贯其颈若械之在手故曰梏○梏古毒反】平公见之曰司武而梏于朝难以胜矣【司武司马言其懦弱不足以胜敌○懦乃乱反又乃卧反】遂逐之夏宋华弱来奔司城子罕曰同罪异罚非刑也专戮于朝罪孰大焉【林言乐辔与华弱相狎相优其罪本同一逐一否其罚乃异非用刑平一之道且乐辔专辄以弓梏戮华弱于朝无君之罪孰大于此】遂逐子荡子荡射子罕之门曰几日而不我从【杜言我射女门女亦当以不胜任见逐林几日言不乆也○射食亦反几居岂反】子罕善之如初【杜言子罕虽见辱不追忿所以得安】○秋滕成公来朝始朝公也【林滕子即位始朝襄公】○莒人灭鄫鄫恃赂也【鄫有贡赋之赂在鲁恃之而慢莒故灭之】○冬穆叔如邾聘且修平【平四年狐骀战】○晋人以鄫故来讨曰何故亡鄫【杜鄫属鲁恃赂而慢莒鲁不致力辅助无何以还晋寻便见灭故晋责鲁】季武子如晋见且听命【林季武子即季孙宿杜始代父为卿见大国且谢亡鄫听命受罪○见贤遍反】○十一月齐侯灭莱莱恃谋也【杜赂夙沙卫之谋也事在二年】于郑子国之来聘也四月晏弱城东阳而遂围莱【杜子国聘在五年二年晏弱城东阳至五年四月复托治城因遂围莱】甲寅堙之环城傅于堞【杜堞女墙也堙土山也周城为土山及女墙○堙音因环户关反又音患傅音附堞音牒亦谓之陴倪徐养涉反】及杞桓公卒之月【杜此年三月】乙未王湫帅师及正舆子棠人军齐师【杜王湫故齐人成十八年奔莱正舆子莱大夫棠莱邑也北海即墨县有棠乡三人帅别邑兵来解围○湫子小反徐子鸟反】齐师大败之【杜败湫等】丁未入莱莱共公浮柔奔棠【林浮柔莱共公名○共音恭】正舆子王湫奔莒莒人杀之【林莒附齐故杀正舆子王湫】四月陈无宇献莱宗器于襄宫【杜无宇桓子陈桓元孙襄宫齐襄公庙】晏弱围棠十一月丙辰而灭之迁莱于郳【迁莱子于郳国○郳五兮反】高厚崔杼定其田【杜定其疆界高厚高固子】
　　经【乙未】七年春郯子来朝【○郯音谈】○夏四月三卜郊不从乃免牲【称牲既卜日也卜郊又非礼也】○小邾子来朝○城费【杜南遗假事难而城之林费季氏邑自城费而季氏始强○费音秘】○秋季孙宿如卫○八月螽【无传为灾故书】○冬十月卫侯使孙林父来聘壬戌及孙林父盟○楚公子贞帅师围陈○十有二月公防晋侯宋公陈侯衞侯曹伯莒子邾子于鄬【杜谋救陈陈侯逃归不成救故不书救也鄬郑地○鄬于轨反】○郑伯髠顽如防未见诸侯丙戍卒于鄵【杜实为子驷所弑以疟疾赴故不书弑称名为书卒同盟故也如防防于鄬也未见诸侯未至防所而死鄵郑地不欲再称郑伯故约文上其名于防上林僖公弑简公嘉立○鄵七报反又采南反】○陈侯逃归【杜畏楚逃晋而归林自是凡防同无陈矣】
　　传七年春郯子来朝始朝公也【林郯子至此始朝于鲁】○夏四月三卜郊不从乃免牲孟献子曰吾乃今而后知有卜筮夫郊祀后稷以祈农事也【郊祀后稷以配天后稷周始祖能播殖者】是故啓蛰而郊郊而后耕今既耕而卜郊宜其不从也【杜啓蛰夏正建寅之月耕谓春分林周四月是建卯之月既春分而后卜郊宜卜筮之不从也言已过时○蛰直立反】○南遗为费宰叔仲昭伯为隧正【杜隧正主役徒昭伯叔仲惠伯之孙○隧音遂】欲善季氏而求媚于南遗谓遗请城费【杜使遗请城】吾多与而役故季氏城费【传言禄去公室季氏所以强】○小邾穆公来朝亦始朝公也【杜亦郯子也】○秋季武子如卫报子叔之聘且辞缓报非贰也【杜子叔聘在元年言国家多难故不时报林子叔即公孙剽】○冬十月晋韩献子告老公族穆子有废疾【穆子韩厥长子成十八年为公族大夫】将立之【代厥为卿】辞曰诗曰岂不夙夜谓行多露【诗言虽欲早夜而行惧多露之濡已义取非礼不可妄行】又曰弗躬弗亲庶民弗信【杜诗小雅言讥在位者不躬亲政事则庶民不奉信其命言已有疾不能躬亲政事】无忌不才让其可乎请立起也【林言已无才能以位避让贤者可乎杜无忌穆子名起无忌弟宣子也】与田苏游而曰好仁【杜田苏晋贤人苏言起好仁○好呼报反下同】诗曰靖共尔位好是正直神之听之介尔景福【杜靖安也介助也景大也诗小雅言君子当思不出其位求正直之人与之并立如是则神明顺之致大福也○共音恭】恤民为德【靖共其位所以恤民】正直为正【杜正己心】正曲为直【杜正人曲】参和为仁【杜德正直三者备乃为仁○参七南反或音三】如是则神听之介福降之立之不亦可乎【杜言起有此三徳故可立】庚戌使宣子朝【林使韩起为卿而朝于君】遂老【杜韩厥致仕】晋侯谓韩无忌仁使掌公族大夫【林无忌能让所以为仁掌主也穆子初为公族大夫令使主之为师长也】○卫公文子来聘且拜武子之言【杜缓报非贰之言】而寻孙桓子之盟【盟在成三年】公登亦登【礼登阶臣后君一等】叔孙穆子相趋进曰诸侯之防寡君未尝后卫君【杜敌体并登○相息亮反下同】今吾子不后寡君寡君未知所过【林寡君未知何所过失而致有此不逊】吾子其少安【安徐也】孙子无辞亦无悛容【杜悛改也○悛七全反】穆叔曰孙子必亡为臣而君过而不悛亡之本也【林为人臣而与国君抗礼有过而不悛改此灭亡之本也】诗曰退食自公委蛇委蛇【杜委蛇顺貌诗召南言人臣自公门入私门无不顺礼○委于危反蛇以支反下同】谓从者也【杜从顺行】衡而委蛇必折【杜衡横也横不顺道必毁折为十四年林父逐君起本】○楚子囊围陈防于鄬以救之【杜晋防诸侯】○郑僖公之为太子也于成之十六年【杜鲁成公】与子罕适晋不礼焉又与子丰适楚亦不礼焉【子丰穆公子】及其元年朝于晋【郑僖元年鲁襄三年】子丰欲愬诸晋而废之子罕止之及将防于鄬子驷相又不礼焉侍者谏不听又谏杀之及鄵子驷使贼夜弑僖公而以疟疾赴于诸侯【传言经所以不书弑】简公生五年奉而立之【杜僖公子】○陈人患楚【楚围陈故】庆虎庆寅谓楚人曰吾使公子黄徃而执之【二庆陈执政大夫公子黄哀公弟】楚人从之【杜为执黄】二庆使告陈侯于防【杜鄬之防】曰楚人执公子黄矣君若不来羣臣不忍社稷宗庙惧有二图【杜背君属楚】陈侯逃归【杜鄬防所以不书救】









　　左传杜林合注卷二十五
　　钦定四库全书
　　左传杜林合注卷二十六　明　王道焜
　　赵如源　同编
　　襄公二
　　经【丙申】八年春王正月公如晋○夏葬郑僖公【无传】○郑人侵蔡获蔡公子燮【杜郑子国称人刺其无故侵蔡以生国患燮蔡庄公子○燮息协反】○季孙宿防晋侯郑伯齐人宋人卫人邾人于邢丘【时公在晋晋悼难劳诸侯唯使大夫听命故季孙在防而公先归○邢徐音刑】○公至自晋【无传】○莒人伐我东鄙○秋九月大雩○冬楚公子贞帅师伐郑○晋侯使士匄来聘
　　传八年春公如晋朝且听朝聘之数【晋悼复修霸业故朝而禀其多少】○郑羣公子以僖公之死也谋子驷子驷先之【林谋杀子驷而讨其罪子驷乃先羣公子作难○先悉荐反又如字】夏四月庚辰辟杀子狐子熙子侯子丁【杜辟罪也加罪以戮之○辟婢亦反熙许其反徐音怡】孙击孙恶出奔卫【杜二孙子狐之子】○庚寅郑子国子耳侵蔡获蔡司马公子燮【杜郑侵蔡欲以求媚于晋子耳子良之子不言败唯以获告】郑人皆喜唯子产不顺【子产子国子不顺众而喜】曰小国无文徳而有武功祸莫大焉楚人来讨能勿从乎从之晋师必至晋楚伐郑自今郑国不四五年弗得宁矣子国怒之曰尔何知国有大命而有正卿童子言焉将为戮矣【杜大命起师行军之命】○五月甲辰防于邢丘以命朝聘之数使诸侯之大夫听命季孙宿齐髙厚宋向戌卫殖诸大夫防之【杜晋难重烦诸侯故使大夫听命】郑伯献捷于防故亲听命【杜献蔡捷也】大夫不书尊晋侯也【晋悼复文襄之业制朝聘之节俭而有礼徳义可尊故退诸侯大夫以崇之】○莒人伐我东鄙以疆鄫田【莒既灭鄫鲁侵其西界故伐鲁东鄙以正其封疆○疆居良反】○秋九月大雩旱也○冬楚子囊伐郑讨其侵蔡也【林果如子产之言】子驷子国子耳欲从楚子孔子蟜子展欲待晋【杜待晋来救子孔穆公子子蟜子游子子展子罕子○蟜居表反】子驷曰周诗有之曰俟河之清人寿防何【杜逸诗也言人寿促而河清迟喻晋之不可待林黄河水浊一千年而一清○寿音授或如字几居岂反】兆云询多职竞作罗【杜兆卜询谋也职主也言既卜且谋多则竞作罗网之难无成功】谋之多族民之多违【杜族家也林郑之主谋多有族类民各有心多相违戾】事滋无成【杜兹益也】民急矣姑从楚以纾吾民【材纾缓也以纾吾民之死○纾音舒】晋师至吾又从之敬共币帛以待来者小国之道也牺牲玉帛待于二竟【林牺牲以为盟玉帛以讲防杜二竟晋楚界上○共音恭竟音境】以待彊者而庇民焉宼不为害民不罢病不亦可乎【林以待晋楚兵力之疆者而服从之以庇吾民晋楚之宼无侵暴之患害郑国之民无争战之罢病○庇必利反又音秘不同罢音皮】子展曰小所以事大信也小国无信兵乱日至亡无日矣五防之信【杜谓三年防鸡泽五年防戚又防城棣七年防鄬八年防邢丘】今将背之虽楚救我将安用之【杜言失信得楚不足贵○背音佩】亲我无成【林晋以郑为同姓之亲反不与成】鄙我是欲【杜楚欲以郑为鄙邑而反欲与成】不可从也【杜言子驷不可从】不如待晋晋君方明四军无阙八卿和睦必不弃郑【杜四军谓上中下新军也军有二卿】楚师辽逺粮食将尽必将速归何患焉舍之闻之【舍之子展名】杖莫如信完守以老楚杖信以待晋不亦可乎【林人之可倚杖者莫如诚信完全守备以老楚师倚杖诚信以待晋救如此不亦可乎○杖直亮反守手又反或如字下同】子驷曰诗云谋夫孔多是用不集【杜诗小雅孔甚也集就也言人欲为政是非相乱而不成】发言盈庭谁敢执其咎【杜言谋者多若有不善无适受其咎○咎其九反下同】如匪行迈谋是用不得于道【杜匪彼也行迈谋谋于路人也不得于道众无适从】请从楚騑也受其咎【林騑子驷名子驷决于从楚故请受从楚不当之咎○騑芳非反】乃及楚平使王子伯骈告于晋【杜伯骈郑大夫○骈扶贤反】曰君命敝邑修而车赋儆而师徒以讨乱畧蔡人不从敝邑之人不敢宁处悉索敝赋以讨于蔡【林言晋尝命郑邑修治汝之车兵儆戒汝之师旅徒众以讨治作乱而侵畧之人蔡人不从晋之命合郑国之君臣不敢安居悉尽敝邑之兵赋以讨蔡人不服之罪杜索尽也○索悉各反】获司马夑献于邢丘今楚来讨曰女何故称兵于蔡【杜称举也○女音汝】焚我郊保【郭外曰郊保守也】冯陵我城郭【杜冯追也林城外曰郭○冯皮水反】敝邑之众夫妇男女不遑啓处以相救也【遑暇也啓跪也】翦焉倾覆无所控告【杜翦尽也控引也林言尽有倾危覆灭之忧无所控引而告诉○覆芳服反控苦贡反】民死亡者非其父兄即其子弟夫人愁痛【林凡民之死亡于敌者非其家之父兄长上即其家之子弟卑幼夫人犹人人也○夫音扶】不知所庇民知穷困而受盟于楚孤也与其二三臣不能禁止【杜郑伯】不敢不告知武子使行人子员对之曰君有楚命【杜见讨之命】亦不使一介行李告于寡君【一介独使也行李行人也○介古贺反】而即安于楚【林受盟于楚以就便安】君之所欲也谁敢违君寡君将帅诸侯以见于城下唯君图之【为明年晋伐郑传○见贤遍反或如字】○晋范宣子来聘且拜公之辱【杜谢公此春朝】告将用师于郑公享之宣子赋摽有梅【杜摽有梅诗召南摽落也梅盛极则落诗人以兴女色盛则有衰众士求之宜及其时宣子欲鲁及时共讨郑取其汲汲相赴○摽徐扶妙反又扶表反】季武子曰谁敢哉【杜言谁敢不从命】今譬于草木寡君在君君之臭味也【林如草木香气滋味之同者杜言同类】欢以承命何时之有【林迟速惟命何拘于时】武子赋角弓【杜角弓诗小雅取其兄弟婚姻无相逺矣】宾将出武子赋彤弓【彤弓天子赐有功诸侯之诗欲使晋君继文之业复受彤弓于王○彤徒冬反】宣子曰城濮之役【在僖二十八年○濮音卜】我先君文公献功于衡雍受彤弓于襄王以为子孙藏【藏之以示子孙○雍于用反藏如字徐才浪反】匄也先君守官之嗣也敢不承命【杜言已嗣其父祖为先君守官不敢废命欲匡晋君】君子以为知礼【彤弓之义义在晋君故范匄受之所谓知礼】
　　经【丁酉】九年春宋灾【天火曰灾来告故书】○夏季孙宿如晋○五月辛酉夫人姜氏薨【成公母】○秋八月癸未葬我小君穆姜【无传四月而葬速】○冬公防晋侯宋公卫侯曹伯莒子邾子滕子薛伯杞伯小邾子齐世子光伐郑十有二月己亥同盟于戏【杜伐郑而书同盟则郑受盟可知传言十一月己亥以长厯推之十二月无己亥经误○戏音羲郑地】○楚子伐郑
　　传九年春宋灾乐喜为司城以为政【乐喜子罕也为政卿知将有火灾素戒为备火之政】使伯氏司里【杜伯氏宋大夫司里里宰】火所未至彻小屋涂大屋【林小屋易彻故彻之以开火道大屋难彻就涂之以杀火势】陈畚挶具绠缶【畚篑笼挶土轝绠汲索缶汲器○畚音本革器也挶九録反绠古杏反缶方九反】备水器【杜盆缶之属】量轻重【杜计人力所任】蓄水潦积土涂巡丈城缮守备【杜巡行也丈度也缮治也行度守备之处恐因灾有乱○蓄敕不反潦音老】表火道【火起则从其所趣标表之】使华臣具正徒【华臣华元子为司徒正徒役徒也司徒之所主也】令隧正纳郊保奔火所【隧正官名也五县为隧纳聚郊野保守之民使随火所起往救之○隧音遂】使华阅讨右官官庀其司【杜亦华元之后代元为右师讨治也庀具也使具其官属○庀芳婢反】向戌讨左亦如之【杜向戌左师】使乐遄庀刑器亦如之【杜乐遄司宼刑器刑书林亦具其官属如左右师○遄市专反】使皇郧命校正出马工正出车备甲兵庀武守【杜皇郑皇父充石之后校正主马工正主车使各备其官○郧音云校戸教反出如字徐尺遂反守手又反下同】使西鉏吾庀府守【杜鉏吾大宰也府六官之典○吾音鱼】令司宫巷伯儆宫【杜司宫奄臣巷伯寺人皆掌宫内之事】二师令四卿正敬享【林二师左右二师也卿正卿大夫也二师令四卿之大夫敬用享祀】祝宗用马于四墉祀盘庚于西门之外【杜祝大祝宗宗人墉城也用马祭于四城以禳火盘庚殷王宋之逺祖城积阴之气故祀之凡天灾有币无牲用马祀盘庚皆非礼】晋侯问于士弱【杜弱士渥浊之子庄子】曰吾闻之宋灾于是乎知有天道何故【杜问宋何故自知天道将灾】对曰古之火正或食于心或食于咮以出内火是故咮为鹑火心为大火【林古之火正掌火有功封为上公祀为贵神心大火东方星也咮鹑火南方栁星也或以火正配食于大火之心星或以火正配食于鹑火之栁星季春建辰之月鹑火星昏在南方则令民放火是谓出火季秋建戌之月大火星伏在日下夜不得见则禁民放火是谓内火○咮竹又反徐丁遘反出如字徐尺遂反内如字徐音纳鹑音纯】陶唐氏之火正阏伯居商丘【陶唐尧有天下号阏伯髙辛氏之子传曰迁阏伯于商丘主辰辰大火也今为宋星然则商丘在宋地○阏于葛反】祀大火而火纪时焉【杜谓出内火时】相土因之故商主大火【杜相土契孙商之祖也始代阏伯之后居商丘祀大火○相息亮反】商人阅其祸败之衅必始于火是以曰知其有天道也【杜阅犹数也商人数所更厯恒多火灾宋是殷商之后故知天道之灾必火林日字不必疆为之说○衅许靳反】公曰可必乎对曰在道国乱无象不可知也【林在其君行道与否耳国无道则祸乱生殊无一定之象或多难以兴其邦或无难以丧其邦不可必知】○夏季武子如晋报宣子之聘也【宣子聘在八年】○穆姜薨于东宫【太子宫也穆姜淫侨如欲废成公故徙居东宫事在成十六年】始往而筮之遇艮之八【杜艮下艮上周礼大卜掌三易然则杂用连山归藏周易二易皆以七八为占故言遇艮之八林遇艮之八前后説者皆不通遂疆指为连山归藏周易独朱文公曰是谓艮之随盖五爻皆变推二得易故不变愚按干爻七九坤爻六八此其大凡也然干爻用九而不用七坤爻用六而不用八用九故老阳变为少阴用六故老阴变而为少阳不用七八故少阴少阳不变此言遇艮之八盖艮卦六爻三上以九变初四五以六变惟二得八不变文公之说直发明先儒所未到○艮古根反】史曰是谓艮之随【杜震下兑上随史疑占易遇八为不利故更以周易古变爻得随卦而论之林此变卦盖艮五爻皆变为随】随其出也【林史谓随非闲固之卦有出之义】君必速出【林君谓穆姜必速出不久居东宫】姜曰亡【亡犹无也○亡如字或音无】是于周易曰随元亨利贞无咎【杜易筮皆以变者占遇一爻变义异则论彖故姜亦以彖为占也史据周易故指言周易以折之】元体之长也亨嘉之防也利义之和也贞事之干也体仁足以长人嘉徳足以合礼利物足以和义贞固足以干事然故不可诬也是以虽随无咎【林元始也元之为义于时为春于徳为元于五常为仁故曰体之长亨通也亨之为义于时为夏于徳为亨于五常为礼故曰嘉美之防也利宜也利之为义于时为秋于徳为利于五常为义故曰利宜之和也贞正也贞之为义于时为冬于徳为贞于五常为智故曰贞事之干也体仁体元也比而效之谓之体体法于干之仁乃为君长之道足以长人也得防通之嘉乃合于礼也不合礼则非礼岂得为嘉又安得亨乎和于义乃能利物岂有不得其宜而能利物乎贞固所以能干事也杜言不诬四徳乃遇随无咎明无四徳者则为淫而相随非吉事○长丁少反嘉徳易作嘉防】今我妇人而与于乱固在下位而有不仁不可谓元不靖国家不可谓亨作而害身不可谓利弃位而姣不可谓贞【林妇人卑于大夫固在下位而有淫乱不仁之事不可谓之体元欲废成公去季孟是不安靖其国家不可谓之亨嘉作乱而自害其身幽废于东宫不可谓之利物弃夫人之位而与侨如淫姣不可谓之贞固杜姣淫之别名○与音预姣户交反徐如字移叔反音效】有四徳者随而无咎我皆无之岂随也哉我则取恶能无咎乎必死于此弗得出矣【传言穆姜辩而不德】○秦景公使士雃乞师于楚【林士雃秦大夫○雃苦田反】将以伐晋楚子许之子囊曰不可当今吾不能与晋争晋君类能而使之【林随人所能各以其类而任使之】举不失选【杜得所选○选息恋反】官不易方【林方犹官也所官之人不变其宜】其卿让于善【杜让胜已者】其大夫不失守【杜各任其职】其上竞于教【杜奉上命】其庶人力于农穑【种曰农收曰穑】商工皂不知迁业【林商贸迁有无者工执伎者皂为仆厮投者杜四民不杂】韩厥老矣知防禀焉以为政【林伐韩厥将中军咨禀韩厥以为晋政】范匄少于中行偃而上之使佐中军【林偃迁匄居已上使匄佐中军偃将上军○少诗照反下同行户郎反】韩起少于栾黡而栾黡士鲂上之使佐上军【林黡鲂让起起佐上军黡将下军鲂佐之○黡于斩反】魏綘多功以赵武为贤而为之佐【林武将新军綘佐新军】君明臣忠上让下竞【尊官相让劳职力竞】当是时也晋不可敌事之而后可君其图之王曰吾既许之矣虽不及晋必将出师【林虽不及晋国必将出师以践其言】秋楚子师于武城以为秦援【林武城楚地】秦人侵晋晋饥弗能报也【杜为十年晋伐秦传】○冬十月诸侯伐郑【郑从楚也】庚午季武子齐崔杼宋皇郧从荀防士匄门于鄟门【杜郑城门也三国从中军○鄟音专】卫北宫括曹人邾人从荀偃韩起门于师之梁【杜师之梁亦郑城门三国从上军】滕人薛人从栾黡士鲂门于北门【杜二国从下军】杞人郳人从赵武魏綘斩行栗【杜二国从新军行栗表道树○行如字行道也】甲戌师于汜【杜众军还聚汜汜郑地东汜○汜音凡】令于诸侯曰修器备【杜兵器战备】盛糇粮【杜糇干食○盛音成糇音侯】归老幼【示将久师】居疾于虎牢【杜诸侯已围郑虎牢故使诸军疾病息其中】肆围郑【林肆缓也眚过也肆赦宥军之有过者而后围郑杜不事围郑逆服不成围○眚生领反徐所幸反】郑人恐乃行成【杜与晋成也○恐丘勇反】中行献子曰遂围之以待楚人之救也而与之战不然无成【杜献子荀偃也恐楚救郑郑复属之】知武子曰许之盟而还师以敝楚人【敝罢也】吾三分四军【杜分四军为三部】与诸侯之锐以逆来者【杜来者楚也】于我未病楚不能矣【晋各一动而楚三来故曰不能】犹愈于战【杜胜聚战】暴骨以逞不可以争【言争当以谋不可以暴骨○暴蒲卜反徐扶沃反】大劳未艾君子劳心小人劳力先王之制也【杜艾息也言当从劳心之劳艾鱼废反又五盖反】诸侯皆不欲战乃许郑成十一月己亥同盟于戏郑服也【杜郑服故言同盟】将盟郑六卿公子騑【子驷】公子发【子国】公子嘉【子孔】公孙辄【子耳】公孙虿【子蟜○虿敕迈反】公孙舍之【子展】及其大夫门子皆从郑伯【杜门子卿之适子○从才用反】晋士庄子为载书【杜庄子士弱载书盟书】曰自今日既盟之后郑国而不唯晋命是听而或有异志者有如此盟【林如违盟之罚】公子騑趋进曰天祸郑国使介居二大国之间【介犹间也○介音界】大国不加徳音而乱以要之【杜谓以兵乱之力强要郑○要一遥反下同】使其鬼神不获歆其禋祀其民人不获享其士利夫妇辛苦垫隘无所底告【垫隘犹委顿底至也○歆许今反垫丁念反隘于懈反底音旨】自今日既盟之后郑国而不唯有礼与彊可以庇民者是从而敢有异志者亦如之【林亦如此盟誓之罚○庇必利反】荀偃曰改载书【杜子驷亦以所言载于防故欲改之】公孙舍之曰昭大神要言焉【杜要誓以告神】若可改也大国亦可叛也【林若载书之言可改则大国之人亦可得而叛】知武子谓献子曰我实不徳而要人以盟岂礼也哉非礼何以主盟姑盟而退修徳息师而来终必获郑何必今日我之不徳民将弃我岂唯郑若能休和逺人将至何恃于郑【林言我实无徳可以服郑而疆要郑人以为盟誓岂礼之所当然也哉既非有礼何以主诸侯之盟不如且为盟而退修我之徳安我之众而来讨郑终久必得服郑何必欲速在于今日我若终于无徳晋国之民亦将弃我岂唯郑国不肯服晋若能休诸侯之力以和其心逺方之人犹将来至岂恃一郑以为安哉○休许纠反】乃盟而还【杜遂两用载书】○晋人不得志于郑以诸侯复伐之十二月癸亥门其三门【杜三门鄟门师之梁北门也癸亥月五日晋果三分其军各攻一门○复扶又反】闰月戊寅济于阴阪侵郑【杜以长厯参校上下此年不得有闰月戊寅戊寅是十二月二十日疑闰月当为门五日五字上与门合为闰则后学者自然转日为月晋人三番四军更攻郑门门各五日晋各一攻郑三受敌欲以苦之癸亥去戊寅十六日以癸亥始攻攻辄五日凡十五日郑故不服而去明日戊寅济于阴阪复侵郑外邑阴阪洧津○闰月依注读为门五日阪音反又扶板反】次于阴口而还【阴口郑地名】子孔曰晋师可击也师老而劳且有归志必大克之子展曰不可【传言子展能守信】○公送晋侯晋侯以公宴于河上问公年【林襄公幼小未冠故问公年】季武子对曰防于沙随之岁寡君以生【林沙随在成十六年】晋侯曰十二年矣是谓一终一星终也【杜岁星十二歳而一周天】国君十五而生子冠而生子礼也【杜冠成人之礼故必冠而后生子○冠古乱反下皆同】君可以冠矣大夫盍为冠具【林大夫谓季武子何不为鲁君加冠之具】武子对曰君冠必以祼享之礼行之【杜祼谓灌鬯酒也享祭先君也○盍户腊反祼古乱反】以金石之乐节之【以钟磬为举动之节】以先君之祧处之【林诸侯以始祖之庙为祧必加冠于先君之庙○祧他雕反】今寡君在行未可具也请及兄弟之国而假备焉【林鲁君在于行役未可具备此等礼乐之文还及同姓兄弟之国假借钟磬之备以行礼】晋侯曰诺公还及卫冠于成公之庙【杜成公今卫献公之曽祖父也】假钟磬焉礼也【林得冠礼之正】○楚子伐郑【与晋成故也】子驷将及楚平子孔子蟜曰与大国盟口血未干而背之可乎子驷子展曰吾盟固云唯彊是从今楚师至晋不我救则楚彊矣盟誓之言岂敢背之【林盟誓言惟强是从岂敢背叛其言】且要盟无质神弗临也【林质主也】所临唯信【林神之所临惟在于有信】信者言之瑞也【杜瑞符也】善之主也是故临之【杜神临之】明神不蠲要盟背之可也【林明神不以要盟为蠲洁背戏之盟可也杜蠲洁也】乃及楚平公子罢戎入盟同盟于中分【杜中分郑城中里名罢戎楚大夫○罢音皮徐音被中如字徐音于仲反】楚庄夫人卒【杜共王母】王未能定郑而归○晋侯归谋所以息民魏綘请施舍【施恩恵舍劳杀】输积聚以贷【林输尽其积聚以贷借于民积子赐反下同聚才住反贷仲代反】自公以下苟有积者尽出之国无滞积【杜散在民】亦无困人【杜不匮乏】公无禁利【杜与民共】亦无贪民【杜礼让行】祈以币更【杜祈祷于神以币易牲】宾以特牲【杜务崇省】器用不作【林器用仍旧不作新巧】车服从给【杜足给事也】行之期年国乃有节【林晋国上下乃有节度】三驾而楚不能与争【杜三驾三兴师谓十年师于牛首十一年师于向其秋观兵于郑东门自是郑遂服○期音基本亦作朞】
　　经【戊戌】十年春公防晋侯宋公卫侯曹伯莒子邾子滕子薛伯杞伯小邾子齐世子光防吴于柤【杜吴子在柤晋以诸侯往防之故曰防吴吴不称子従所称也柤楚地○柤庄加反】○夏五月甲午遂灭偪阳【杜偪阳妘姓国今彭城阳县也因柤防而灭之故曰遂林此通吴晋往来之道也○偪徐甫自反又彼力反】○公至自防【无传】○楚公子贞郑公孙辄帅师伐宋○晋师伐秦【杜荀防不书不亲兵也】○秋莒人伐我东鄙○公防晋侯宋公卫侯曹伯莒子邾子齐世子光滕子薛伯杞伯小邾子伐郑【杜齐世子光先至于师为盟主所尊故在滕上林此三驾之一】○冬盗杀郑公子騑公子发公孙辄【杜非国讨当两称名氏杀者非卿故称盗以盗为文故不得言其大夫林盗贱者也以贱者而一曰杀三卿郑之失政甚矣是故书盗自此始】○戌郑虎牢【明伐郑诸侯各受晋命戍虎牢不复为告命故独书鲁戍而不叙诸侯林向也曰虎牢今也曰郑虎牢何不系之郑者为天下城之也系之郑者为郑戌之也是故楚丘不系之卫缘陵不系之杞梁山沙麓不繋之晋皆非一国之辞也郱鄑郚系之杞彭城系之宋皆一国之乱也】○楚公子贞帅师救郑【林楚数救郑矣寅元年蒍贾二年闗椒成九年子重十六年楚子十七年子重公子申皆不书至是始书救郑以为晋悼复伯楚欲救而不能也是故书救陈见晋之终失陈书救郑见楚之终失郑云尔】○公至自伐郑【无传】传十年春防于柤防吴子寿梦也【杜夀梦吴子乗○梦莫公反】三月癸丑齐高厚相大子光以先防诸侯于钟离不敬【杜吴子未至光从东道与东诸侯防遇非本期地故不书防髙厚髙固子也癸丑月二十六日○相息亮反下同】士庄子曰髙子相大子以防诸侯将社稷是卫而皆不敬【杜厚与光俱不敬】弃社稷也其将不免乎【为十九年齐杀髙厚二十五年弑其君光传】夏四月戊午防于柤【经书春书始行也戊午月一日】○晋荀偃士匄请伐偪阳而封宋向戌焉【林向戊宋大夫以宋常事晋而向戌有贤行故欲封之为附庸】荀防曰城小而固胜之不武弗胜为笑固请丙寅围之弗克【丙寅四月九日】孟氏之臣秦董父辇重如役【杜堇父孟献子家臣步挽重车以从师○董徐音谨】偪阳人啓门诸侯之士门焉【杜见门开故攻之】县门发【林县门盖城门之捍发之以通上下此偪阳人发县门以闭攻门之士○县音下同】郰人纥抉之以出门者【杜门者诸侯之士在门内者也纥郰邑大夫仲尼父叔梁纥也郰邑鲁县东南莝城是也言纥多力抉举县门出在内者○郰侧留反纥恨发反抉乌宂反徐古宂反出如字又尺遂反】狄虒弥建大车之轮而蒙之以甲以为橹【杜狄虒弥鲁人也蒙覆也橹大楯林盖以大车轮蒙甲代大楯之用以示有力○虒音斯橹音鲁】左执之右拔防以成一队【林虒弥左手执车轮蒙甲之橹右手自拔一防自当一队杜百人为队○队徒对反徐徒猥反】孟献子曰诗所谓有力如虎者也【杜诗邶风也】主人县布堇父登之及堞而絶之【林偪阳人县布于城外以试外勇者秦堇父缘所县布以登其城偪阳人伺其登城如及女墙则絶断其布○堞音牒徐养涉反】队则又县之苏而复上者三【林堇父既队城下则又县其布以试之堇父苏醒复縁布而上城者三次○队直类反上时掌反三息暂反又如字】主人辞焉乃退【杜主人嘉其勇故辞谢不复县布】带其断以徇于军三日【杜带其断布以示勇○断徒乱反徇似俊反】诸侯之师久于偪阳荀偃士匄请于荀防曰水潦将降惧不能归【杜向夏恐有久雨从丙寅至庚寅二十五日故曰久○潦音老】请班师【班还也】知伯怒【杜知伯荀防○知音智】投之以机出于其间【出偃匄之间】曰女成二事而后告余【杜二事伐偪阳封向戌○女音汝下同】余恐乱命以不女违【杜既成改之为乱命】女既勤君而兴诸侯牵帅老夫以至于此既无武守而又欲易余罪【林既无武功可以执守而又欲变易其罪于我】曰是实班师不然克矣【杜谓偃匄将言尔】余羸老也可重任乎【杜不任受女此责○羸劣危反重直用反任音壬】七日不克必尔乎取之【杜言当取女以谢不克之罪】五日庚寅【月四日】荀偃士匄帅卒攻偪阳亲受矢石【躬在矢石间○卒子忍反】甲午灭之【月八日】书曰遂灭偪阳言自防也【言其因防以灭国非之也】以与向戌向戌辞曰君若犹辱镇抚宋国而以偪阳光啓寡君羣臣安矣其何贶如之【杜言见赐之厚无过此】若専赐臣是臣兴诸侯以自封也其何罪大焉敢以死请乃予宋公宋公享晋侯于楚丘请以桑林【桑林殷天子之乐名】荀防辞【杜辞让之】荀偃士匄曰诸侯宋鲁【林言诸侯之有宋鲁二国】于是观礼【林宋王者后鲁以周公故皆用天子礼乐故可观】鲁有禘乐宾祭用之【禘三年大祭则作四代之乐别祭羣公则用诸侯乐○禘大计反】宋以桑林享君不亦可乎【林言鲁得以禘乐待宾客而宋得以桑林享晋君】舞师题以旌夏【林舞师乐师也杜旌夏大旌也题识也以大旌表识其行列○题大兮反夏户雅反】晋侯惧而退入于房【杜旌夏非常卒见之人心偶有所畏林房更衣之舍】去旌卒享而还及着雍疾【杜晋侯疾也着壅晋地○着徐都虑反壅于用反】卜桑林见【杜祟见于卜兆○见贤遍及】荀偃士匄欲奔请祷焉【杜奔走还宋祷谢】荀防不可曰我辞礼矣彼则以之【杜以用也林言我辞桑林之礼矣宋则用之】犹有鬼神于彼加之【言自当加罪于宋】晋侯有间【间疾差也】以偪阳子归【林子爵也】献于武宫谓之夷俘【讳俘中国故谓之夷○俘芳夫反】偪阳妘姓也使周内史选其族嗣纳诸霍人礼也【杜霍晋邑内史掌爵禄废置者使选偪阳宗族贤者令居霍奉妘姓之祀善不灭姓故曰礼也使周史者示有王命】师归孟献子以秦堇父为右【杜嘉其勇力】生秦丕兹【林堇父生子名丕兹○一本作秦不兹】事仲尼【言堇父以力相尚子事仲尼以德相髙】○六月楚子囊郑子耳伐宋师于訾毋【杜宋地○訾子斯反毋音无】庚午围宋门于桐门【林不成围而攻其城门桐门宋城门名】○晋荀防伐秦报其侵也【杜侵在九年】○卫侯救宋【杜卫献公从晋故救宋】师于襄牛郑子展曰必伐卫不然是不与楚也得罪于晋又得罪于楚国将若之何【林言必以师伐卫若不伐卫是不専心与楚也既有二心而得罪于晋国又不専心而得罪于楚国将如郑国何】子驷曰国病矣【师数出疲病也】子展曰得罪于二大国必亡病不犹愈于亡乎诸大夫皆以为然故郑皇耳帅师侵卫楚令也【杜亦兼受楚之勑命也皇耳皇武子】孙文子卜追之献兆于定姜姜氏问繇【杜繇兆辞○繇直救反】曰兆如山陵有夫出征而丧其雄【林言繇辞曰兆如山陵之多有大夫出往征讨之事而丧失其大夫雄大夫之象○丧息浪反下同】姜氏曰征者丧雄御冦之利也【林言出征之夫而丧失其雄此御冦者之所利也○御鱼吕反】大夫图之行人追之孙蒯获郑皇耳于犬丘【蒯孙林父子○蒯苦怪反】○秋七月楚子囊郑子耳侵我西鄙【于鲁无所耻讳而不书其义未闻】还围萧八月丙寅克【杜萧宋邑】九月子耳侵宋北鄙孟献子曰郑其有灾乎师竞已甚【林竞争竞也言郑师伐鲁围萧克萧侵宋争竞已甚】周犹不堪竞况郑乎【杜周谓天王】有灾其执政之三士乎【郑简公幼少子驷子国子耳秉政故知三士任其祸也为下盗杀三大夫传】○莒人间诸侯之有事也故伐我东鄙【杜诸侯有讨郑之事○间间厠之间】○诸侯伐郑齐崔杼使大子光先至于师故长于滕【大子宜宾之以上卿而今晋悼以一时之宜令在滕侯上故传从而释之○长丁丈反】己酉师于牛首【杜郑也】○初子驷与尉止有争将御诸侯之师而黜其车【杜御牛首师也黜减损林子驷以私憾黜减尉止之车】尉止获又与之争【杜获囚俘】子驷抑尉止曰尔车非礼也【杜言女车犹多过制】遂弗使献【杜不使献所获】初子驷为田洫司氏堵氏侯氏子师氏皆丧田焉【杜洫田畔沟也子驷为田洫以正封疆而侵四族田○洫况域反堵音赌或丁古反丧息浪反下同】故五族聚羣不逞之人因公子之徒以作乱【杜八年子驷所杀公子熙等之党】于是子驷当国【摄君事也】子国为司马子耳为司空子孔为司徒冬十月戊辰尉止司臣侯晋堵女父子师仆帅贼以入晨攻执政于西宫之朝【杜公宫】杀子驷子国子耳劫郑伯以如北宫子孔知之故不死【子孔公子嘉也知难不告利得其处也为十九年杀公子嘉传】书曰盗言无大夫焉【杜尉止等五人皆士也大夫谓卿】子西闻盗不儆而出【杜子西公孙夏子驷子林不儆戒守备而出○儆音景】尸而追盗【杜先临尸而追贼】盗入于北宫乃归授甲臣妾多逃器用多丧子产闻盗【杜子国子】为门者【置守门】庀羣司【杜具众官○庀匹婢反】闭府库慎闭藏完守备成列而后出兵车十七乘【千二百七十五人○藏才浪反又如字守手又反乘绳证反】尸而攻盗于北宫子蟜帅国人助之杀尉止子师仆盗众尽死侯晋奔晋堵女父司臣尉翩司齐奔宋【尉翩尉止子司齐司臣子○翩音篇】子孔当国【代子驷】为载书以位序听政辟【杜自羣卿诸司各守其职位以受执政之法不得与朝政林辟法也○辟婢亦反】大夫诸司门子弗顺将诛之【子孔欲诛不顺者】子产止之请为之焚书【既止子孔又劝令烧除载书○为于为反】子孔不可曰为书以定国众怒而焚之是众为政也国不亦难乎【杜难以至治】子产曰众怒难犯专欲难成合二难以安国危之道也不如焚书以安众子得所欲【杜欲为政也】众亦得安不亦可乎専欲无成犯众兴祸子必从之【林専一已之欲不得成功犯众人之怒必兴祸难子必从众以焚载书】乃焚书于仓门之外众而后定【杜不于朝内烧欲使逺近见所烧】○诸侯之师城虎牢而戌之晋师城梧及制【杜欲以偪郑也不书成鲁不与也梧制皆郑旧地○梧音吾】士鲂魏綘戌之书曰戌郑虎牢非郑地也言将归焉【杜二年晋城虎牢而居之今郑复叛故修其城而置戌郑服则欲以还郑故夫子追书系之于郑以见晋志】郑及晋平○楚子囊救郑十一月诸侯之师还郑而南至于阳陵【杜还绕也阳陵郑地○还戸闗反徐音患】楚师不退知武子欲退曰今我逃楚楚必骄骄则可与战矣【杜武子荀防林言今我逃避楚师楚必骄侈自大骄则不修守备可以与楚战矣】栾黡曰逃楚晋之耻也合诸侯以益耻不如死我将独进师遂进己亥与楚师夹颍而军【杜颍水出城阳至下蔡入淮】子蟜曰【杜公孙虿】诸侯既有成行必不战矣【杜言有成去之志】从之将退不从亦退【从犹服也】退楚必围我犹将退也【林楚见晋退必来围郑晋虽见楚围郑犹将退师而去】不如从楚亦以退之【杜以退楚】宵涉颍与楚人盟【杜夜渡畏晋知之】栾黡欲伐郑师【杜伐涉颍者】荀防不可曰我实不能御楚又不能庇郑郑何罪不如致怨焉而还【杜致怨为后伐之资○御鱼吕反庇必利反】今伐其师楚必救之战而不克为诸侯笑克不可命【胜负难要不可命以必克】不如还也丁未诸侯之师还侵郑北鄙而归【杜欲以致怨】楚人亦还【杜郑服故也】○王叔陈生与伯舆争政【二子王卿上○舆本又作与音同】王右伯舆【右助也○右音又】王叔陈生怒而出奔及河王复之【欲奔晋】杀史姣以说焉【杜说王叔也○姣古卯反说音悦又如字】不入遂处之【杜处叔河上】晋侯使士匄平王室王叔与伯舆讼焉【杜争曲直】王叔之宰【宰家臣】与伯舆之大夫瑕禽【瑕禽伯舆属大夫】坐狱于王庭【狱讼也周礼命夫命妇不躬坐狱讼故使宰与属大夫对争曲直】士匄听之王叔之宰曰筚门闺窦之人而皆陵其上其难为上矣【杜筚门柴门闺窦小户穿壁为户上锐下方状如圭也言伯舆微贱之家○筚音必闺音圭亦作圭窦音豆】瑕禽曰昔平王东迁吾七姓从王牲用备具王赖之而赐之骍旄之盟【杜平王徙时大臣从者有七姓伯舆之祖皆在其中主为王备牺牲其祭祀王恃其用故与之盟使世守其职骍旄赤牛也举骍旄者言得重盟使世守其职骍旄赤牛也举骍旄者言得重盟不以犬鸡○从才用反又如字骍息营反字林许营反旄音毛】曰世世无失职若筚门闺窦其能来东底乎且王何赖焉【言我若贫贱何能来东使王恃其用而与之盟邪底至也○底音旨】今自王叔之相也政以贿成【林随财贿之多少以制其政○相息亮反下同贿呼罪反】而刑放于宠【林视宠臣之厚簿以専其刑】官之师旅不胜其富【师旅之长皆受赂○胜音升】吾能无筚门闺窦乎【言王叔之属富故使吾贫】唯大国图之【杜图犹议也】下而无直【林在下而无求直之地】则何谓正矣【正者不失下之直○何或作可误也】范宣子曰天子所右寡君亦右之所左亦左之【宣子知伯舆直不欲自専故推之于王○右音又左音佐左右亦位如字】使王叔氏与伯舆合要【杜合要辞】王叔氏不能举其契【杜理曲无以为答故不能举其契要之辞○契苦计反】王叔犇晋不书不告也单靖公为卿士以相王室【代王叔】















　　左传杜林合注卷二十六
　　钦定四库全书
　　左传杜林合注卷二十七　明　王道焜
　　赵如源　同编
　　襄公三
　　经【已亥】十有一年春王正月作三军【林増立中军万二千五百人为军此志三家分公室之始】○夏四月四卜郊不从乃不郊【无传】○郑公孙舍之帅师侵宋○公防晋侯宋公卫侯曹伯齐世子光莒子邾子滕子薛伯杞伯小邾子伐郑【杜世子光至复在莒子之先故晋悼亦进之林此悼公三驾之二】○秋七月己未同盟于亳城北【亳城郑地伐郑而书同盟郑与盟可知○亳蒲洛反】○公至自伐郑【无传】○楚子郑伯伐宋○公防晋侯宋公卫侯曹伯齐世子光莒子邾子滕子薛伯杞伯小邾子伐郑【杜晋遂尊光林此悼公三驾之三】防于萧鱼【杜郑服而诸侯防萧鱼郑地林伐郑而防萧鱼序绩也自是郑不叛晋者二十四年】○公至自防【杜无传以防至者观兵而不果侵伐】○楚人执郑行人良霄【杜良霄公孙辄子伯有也○霄音消】○冬秦人伐晋
　　传十一年春季武子将作三军【鲁本无中军唯上下二军皆属于公有事三卿更帅以征伐季氏欲专其民人故假立中军因以改作】告叔孙穆子曰请为三军各征其军【征赋税也三家各征其军之家属】穆子曰政将及子子必不能【杜政者霸国之政令礼大国三军鲁次国而为大国之制贡赋必重故忧不能堪】武子固请之穆子曰然则盟诸【杜穆子知季氏将复变易故盟之】乃盟诸僖闳【在僖宫之门○闵音宏】诅诸五父之衢【杜五父衢道名在鲁国东南诅以祸福之言相要○诅侧虑反父音甫衢其俱反】正月作三军三分公室而各有其一【杜三分国民众】三子各毁其乘【杜壊其军乘分以足成三军○乘绳证反】季氏使其乘之人以其役邑入者无征【杜使军乗之人率其邑役入季氏者无公征】不入者倍征【不入季氏者则使公家倍征之设利病欲駈使入已故昭五年传曰季氏尽征之民辟倍征故尽属季氏】孟氏使半为臣若子若弟【杜取其子弟之半也四分其乘之人以三归公而取其一】叔孙氏使尽为臣【尽取子弟以其父兄归公】不然不舍【制军分民不如是则三家不舍其故而改作也此盖三家盟诅之本言○舍音舍】○郑人患晋楚之故诸大夫曰不从晋国几亡【林自八年侵蔡获燮以来晋楚交伐郑国至今未巳杜几近也○几音机徐音几】楚弱于晋晋不吾疾也【林疾急也言晋不急于争郑】晋疾楚将辟之何为而使晋师致死于我楚弗敢敌而后可固与也【林若晋急来争郑楚将避逃不敢与争当作何计而使晋师致死力以争郑楚畏晋强不敢与之为敌而后郑可固与晋】子展曰与宋为恶诸侯必至吾从之盟楚师至吾又从之则晋怒甚矣晋能骤来楚将不能吾乃固与晋大夫说之使疆场之司恶于宋【杜使守疆场之吏侵犯宋○说音悦疆居良反场音亦】宋向戌侵郑大获子展曰师而伐宋可矣若我伐宋诸侯之伐我必疾吾乃听命焉且告于楚楚师至吾又与之盟而重赂晋师乃免矣【杜言如此乃免于晋楚之难】夏郑子展侵宋【杜欲以致诸侯】○四月诸侯伐郑已亥齐太子光宋向戌先至于郑门于东门【传释齐太子光所以序莒上也向戌不书宋公在防故】其莫【杜其日之暮○莫音暮】晋荀防至于西郊东侵旧许【许之旧国郑新邑】卫孙林父侵其北鄙六月诸侯防于北林师于向【杜向地在颍川长社县东北○向舒亮反】右还次于琐【杜北行而西为右还荥阳宛陵县西有琐侯亭○琐素果反】围郑观兵于西门【观示也】西济于济隧【济隧水名○济子礼反隧音遂】郑人惧乃行成秋七月同盟于亳范宣子曰不慎必失诸侯【杜慎敬威仪谨辞令】诸侯道敝而无成能无贰乎【林诸侯数伐郑罢敝于道路而无成功】乃盟载书曰凡我同盟毋蕰年【林蕰积年谷而不分灾○毋音无下皆同蕰纡粉反】毋壅利【杜専山川之利○壅于勇反】毋保奸【杜藏罪人】毋留慝【杜速去恶○慝他得反下同】救灾患恤祸乱同好恶奬王室【杜奬助也○好恶并如字又上呼报反下乌路反奬将丈反】或间兹命司慎司盟名山名川【二司天神○闲间厠之间】羣神羣祀【杜羣祀在祀典者】先王先公【杜先王诸侯之太祖宋祖帝乙郑祖厉王之比也先公始封君】七姓十二国之祖【七姓晋鲁卫郑曹滕姬姓邾小邾曹姓宋子姓齐姜姓莒已姓杞姒姓薛任姓实十三国言十二误也】明神殛之【杜殛诛也○殛纪力反】俾失其民队命亡氏踣其国家【杜踣毙也○队直类反踣蒲北反徐敷豆反】○楚子囊乞旅于秦【乞师旅于秦】秦右大夫詹帅师从楚子将以伐郑郑伯逆之丙子伐宋【郑逆服故更伐宋也秦师不书不与伐宋而还○詹之廉反】○九月诸侯悉师以复伐郑【此夏诸侯皆复来故曰悉师】郑人使良霄大宰石防如楚告将服于晋曰孤以社稷之故不能怀君君若能以玉帛绥晋不然则武震以摄威之孤之愿也楚人执之书曰行人言使人也【书行人言非使人之罪古者兵交使在其间所以通命示整或执杀之皆以为讥也既成而后告故书在萧鱼下石防为介故不书○防勑畧反摄如字又之涉反使所吏反】○诸侯之师观兵于郑东门郑人使王子伯骈行成甲戌晋赵武入盟郑伯冬十月丁亥郑子展出盟晋侯【杜二盟不书不告】十二月戊寅防于萧鱼【杜经书秋史失之】庚辰赦郑囚皆礼而归之纳斥【杜不相备也○斥徐音尺又昌夜反】禁侵掠【林诸侯各止侵掠务相信厚】晋侯使叔告于诸侯【杜叔叔向也告诸侯亦使赦郑囚○掠音亮许乙反】公使臧孙纥对曰凡我同盟小国有罪大国致讨苟有以借手鲜不赦宥寡君闻命矣【杜言晋封小国有借手之功则赦其罪人徳义如是不敢不承命○借在夜反鲜息浅反宥音又】○郑人赂晋侯以师悝师触师蠲【悝触蠲皆乐师名○悝苦回反蠲古反又音圭】广车軘车淳十五乘甲兵备【杜广车軘车皆兵车名淳耦也林广軘车相耦允十五乗○广古旷反軘徒温反淳述伦反徐之伦反乗绳证反下同】凡兵车百乘【他兵车及广軘共百乗】歌钟二肆【肆列也县钟十六为一肆二肆三十二枚○肆音四】及其镈磬【镈磬皆乐器○镈音博】女乐二八【十六人】晋侯以乐之半赐魏绛曰子教寡人和诸戎狄以正诸华【在四年】八年之中九合诸侯如乐之和无所不谐【杜谐亦和也○九合诸侯谓五年防戚又防城棣救陈七年防戚八年防刑丘九年盟于戏十年防柤又伐郑戌虎牢十一年同盟亳城此又防萧鱼】请与子乐之【杜共此乐○乐音洛一音岳】辞曰夫和戎狄国之福也八年之中九合诸侯诸侯无慝【林诸侯无邪慝之行】君之灵也二三子之劳也臣何力之有焉抑臣愿君安其乐而思其终也诗曰乐只君子殿天子之邦【杜诗小雅也谓诸侯有乐美之徳可以镇抚天子之邦殿镇也○殿都遍反下同】乐只君子福禄攸同【攸所也】便蕃左右亦是帅从【便蕃数也言逺人相帅来服从便蕃然在左右○蕃音烦】夫乐以安徳义以处之礼以行之信以守之仁以厉之而后可以殿邦国同福禄来逺人所谓乐也【林乐以导和故可以安和心中之徳义者宜也故可以处置天下之事礼者理也故可顺理以行其教令信者实也故可慤实以守其所行仁者忠厚之至也故可以仁厚饬厉其风俗五徳皆备而后可以镇安邦国同受上天之福禄怀来逺方之人所谓乐也以徳为主非但金石】书曰居安思危【逸书】思则有备有备无患【林先事而思则事事有其备先事而备则忧患自无】敢以此规【杜规正公】公曰子之教敢不承命抑微子寡人无以待戎【杜待遇接纳】不能济河【林晋有戎患则日虞四竟之狎耸不能济河而南服郑】夫赏国之典也藏在盟府【司盟之府有赏功之制】不可废也【林君不可废而不用臣不可废而不受】子其受之魏绛于是乎始有金石之乐礼也【礼大夫有功则赐乐】○秦庶长鲍庶长武帅师伐晋以救郑【杜庶长秦爵也不书救郑已属晋无所救○长丁丈反】鲍先入晋地士鲂御之少秦师而弗设备【林士鲂以庶长鲍之师少弱而弗设战守之备○御鱼吕反】壬午武济自辅氏【杜从辅氏渡河】与鲍交伐晋师己丑秦晋战于栎晋师败绩易秦故也【杜不书败绩晋耻易秦而败故不告也栎晋地○栎力的反徐失灼反易以豉反】
　　经【庚子】十有二年春王三月莒人伐我东鄙围台【杜琅邪费县南有台亭○台勑才反又音台又翼之反】季孙宿帅师救台遂入郓【郓莒邑○郓音运】○夏晋侯使士鲂来聘○秋九月吴子乘卒【杜五年防于戚公不与盟而赴以名林夀梦卒子诸樊立吴始书卒】○冬楚公子贞帅师侵宋○公如晋
　　传十二年春莒人伐我东鄙围台【林台鲁东鄙邑】季武子救台遂入郓【杜乘胜入郓报见伐】取其钟以为公盘【林盘食器也以钟之金铸为襄公之盘器】○夏晋士鲂来聘且拜师【杜谢前年伐郑师】○秋吴子寿梦卒【杜夀梦吴子之号】临于周庙礼也【林临哭也杜周庙文王庙也周公出文王故鲁立其庙吴始通故曰礼○临力荫反下同】凡诸侯之丧异姓临于外【杜于城外向其国】同姓于宗庙【杜所出王之庙】同宗于祖庙【杜始封君之庙】同族于祢庙【杜父庙也同族谓髙祖以下○祢乃礼反】是故鲁为诸姬临于周庙【杜诸姬同姓国○为干伪反下皆同】为邢凡蒋茅胙祭临于周公之庙【杜即祖庙也六国皆周公之支子别封为国共祖周公○邢音刑蒋将丈反案富辰所称邢在蒋下今传在凡上未知何者为是胙才故反祭恻界反徐知字】○冬楚子囊秦庶长无地伐宋师于杨梁以报晋之取郑也【林无地庶长名杜取郑在前年梁国雎阳县东有地名杨梁○长丁丈反下同】○灵王求后于齐齐侯问对于晏桓子桓子对曰先王之礼辞有之【林言先王讲礼之辞命有之】天子求后于诸侯诸侯对曰夫妇所生若而人【杜不敢誉亦不敢毁故曰若如人】妾妇之子若而人【杜言非适也】无女而有姊妹及姑姊妹则曰先守某公之遗女若而人齐侯许昏王使阴里结之【阴里周大夫结成也为十五年刘夏逆王后传○守手又反】○公如晋朝且拜士鲂之辱礼也【杜士鲂聘在此年夏嫌君臣不敌故曰礼】○秦嬴归于楚【林秦景公妹为楚共王夫人归嫁也○嬴音盈】楚司马子庚聘于秦为夫人宁礼也【杜子庚庄王子午也诸侯夫人父母既没归宁使卿故曰礼】
　　经【辛丑】十有三年春公至自晋○夏取邿【杜邿小国也任城亢父县有邿亭传例曰书取言易也○邿音诗】○秋九月庚辰楚子审卒【杜共王也成二年大夫盟于蜀林共王卒子康王昭立】○冬城防【林防臧氏邑】
　　传十三年春公至自晋孟献子书劳于庙礼也【杜书勲劳于策也桓二年传曰公至自唐告于庙也凡公行告于宗庙反行饮至舍爵防勲马礼也桓十六年传又曰公至自伐郑以饮至之礼也然则还告庙及饮至及书劳三事偏行一礼则亦书至悉阙乃不书至传因献子之事以发明凡例释例详之】○夏邿乱分为三【杜国分为三部志力各异】师救邿遂取之【鲁师也经不称师不满二千五百人传通言之】凡书取言易也【不用师徒及用师徒而不劳虽国亦曰取】用大师焉曰灭【敌人距战斩获俘馘用力难重虽邑亦曰灭】弗地曰入【谓胜其国邑不有其地】○荀防士鲂卒【林荀防中军将士鲂下军佐】晋侯搜于緜上以治兵【为将命军帅也必搜而命之所以与众共】使士匄将中军辞曰伯游长【杜伯游荀偃○长丁丈反】昔臣习于知伯是以佐之非能贤也【七年韩厥老知防代将中军士匄佐之匄今将让故谓尔时之举不以已贤事见九年】请从伯游荀偃将中军【杜代荀防】士匄佐之【位如故】使韩起将上军辞以赵武又使栾黡【杜以武位卑故不聴更命黡】辞曰臣不如韩起韩起愿上赵武君其听之使赵武将上军【武自新军超四等代荀偃】韩起佐之【位如故】栾黡将下军魏绛佐之【杜黡亦如故绛自新军佐超一等代士鲂】新军无帅【杜将佐皆迁】晋侯难其人使其什吏率其卒乗官属以从于下军礼也【得慎举之礼○难乃且反或如字什音十卒子忽反乗绳证反】晋国之民是以大和诸侯遂睦君子曰让礼之主也范宣子让其下皆让栾黡为汰弗敢违也晋国以平数世赖之刑善也夫【林范宣子始以中军让其下诸卿皆从而让虽以栾黡最为汰侈亦让韩起弗敢违戾晋国之政所以和平数世子弟犹足倚赖刑法也言士每以逊让为羣臣法至善也○汰音泰数所主反夫音扶】一人刑善百姓休和可不务乎【林一人以善而示法于众百姓化于善皆休美而和平可不以行善为先务乎】书曰一人有庆兆民赖之其宁惟永其是之谓乎【杜周书吕刑也一人天子也宁安也永长也义取上有好善之庆则下赖其福】周之兴也其诗曰仪刑文王万邦作孚【杜诗大雅言文王善用法故能为万国所信孚信也】言刑善也及其衰也其诗曰大夫不均我从事独贤【杜诗小雅刺幽王役使不均故从事者怨恨称已之劳以为独贤无让心】言不让也世之治也君子尚能而让其下【杜能者在下位则贵尚而让之】小人农力以事其上是以上下有礼而谗慝黜逺由不争也谓之懿徳及其乱也君子称其功以加小人【杜加陵也君子在位者○逺于万反又如字】小人伐其技以冯君子【杜冯亦陵也自称其能为伐○技其绮反冯皮氷反】是以上下无礼乱虐并生由争善也【争自善也】谓之昬徳国家之敝恒必由之【杜传言晋之所以兴】○楚子疾告大夫曰不谷不徳少主社稷生十年而丧先君未及习师保之教训而应受多福【林师保皆教太子官言少小未及习熟教训多福谓为君○少诗照反丧息浪反】是以不徳而亡师于鄢【杜鄢在成十六年○鄢音偃】以辱社稷为大夫忧其多矣【林大也既辱且忧大众多】若以大夫之灵获保首领以殁于地唯是春秋窀穸之事【杜窀厚也穸夜也厚夜犹长夜春秋谓祭祀长夜谓葬埋○殁音没窀张伦反又徒门反穸音夕】所以从先君于祢庙者【杜从先君代为襧庙】请为灵若厉【欲受恶諡以归先君也乱而不损曰灵戮杀不辜曰厉】大夫择焉莫对及五命乃许秋楚共王卒子囊谋諡大夫曰君有命矣子囊曰君命以共若之何毁之【林言君临终之命其辞甚恭若之何以恶諡而毁灭之○共音恭下同】赫赫楚国而君临之抚有蛮夷奄征南海以属诸夏而知其过可不谓共乎请諡之共大夫从之【杜传言子囊之善】○吴侵楚养由基奔命子庚以师继之【杜子庚楚司马】养叔曰吴乘我丧谓我不能师也【杜养叔养由基也】必易我而不戒【戒备也○易以防反】子为三覆以待我【杜覆伏兵林令子庚设伏兵三处以待我师○覆扶又反】我请诱之子庚从之战于庸浦【杜庸浦楚地○浦判五反】大败吴师获公子党君子以吴为不吊【杜不用天道相吊恤】诗曰不吊昊天乱靡有定【杜言不为昊天所恤则致罪也为明年防向传】○冬城防书事时也【土功虽有常节通以事闻为时】于是将早城臧武仲请俟毕农事礼也【林得城筑之礼】○郑良霄太宰石防犹在楚【杜十一年楚人执之至今】石防言于子囊曰先王卜征五年【杜先征五年而卜吉凶也征谓巡守征行】而歳习其祥祥习则行【杜五年五卜皆同吉乃巡狩】不习则増修徳而改卜【不习谓卜不吉○不习则増絶句一本无増字则连下总为句】今楚实不竞行人何罪【杜不能修徳与晋竞】止郑一卿以除其偪【杜一卿谓良霄】使睦而疾楚以固于晋焉用之【位不偪则大臣睦怨疾楚则事晋固○焉于防反】使归而废其使【杜行而见执于楚郑又遂坚事晋是郑废本见使之意○其使所之反】怨其君以疾其大夫而相牵引也【林使相牵引令郑国不和而事晋不固】不犹愈乎楚人归之
　　经【壬寅】十有四年春王正月季孙宿叔老防晋士匄齐人宋人卫人郑公孙虿曹人莒人邾人滕人薛人杞人小邾人防吴于向【林叔老声伯子也鲁使二卿防晋敬事霸国晋人自是轻鲁币而益敬其使故叔老虽介亦列于防也齐崔杼宋华闵卫北宫括在防惰慢不摄故贬称人盖欲以督率诸侯奬成霸功也吴来在向诸侯防之故曰防吴向郑地】○二月乙未朔日有食之【无传】○夏四月叔孙豹防晋荀偃齐人宋人卫北宫括郑公孙虿曹人莒人邾人滕人薛人杞人小邾人伐秦【杜齐宋大夫不书义与向同林晋秦兵争始于韩而终于十三国之伐】○己未卫侯出奔齐【杜诸侯之防书孙逐卫侯春秋以其自取奔亡之祸故诸侯失国者皆不书逐君之贼也不书名从告林献公出奔卫人立公孙剽】○莒人侵我东鄙【无传报入郓】○秋楚公子贞帅师伐吴○冬季孙宿防晋士匄宋华阅卫孙林父郑公孙虿莒人邾人于戚【林戚孙林父邑于是卫孙林父立公孙剽而晋防于戚以定之襄昭之际大夫无君之祸晋为之也悼公之徳衰矣】
　　传十四年春吴告败于晋【杜前年为楚所败】防于向为吴谋楚故也【谋为吴伐楚○为于伪反】范宣子数吴之不徳也以退吴人【杜吴伐楚丧故以为不徳数而遣之卒不为伐楚】执莒公子务娄【在位不书非卿○务徐莫侯反又如字娄力侯反或力俱反】以其通楚使也【莒贰于楚故比年伐鲁○使所吏反】将执戎子驹支【驹支戎子名】范宣子亲数诸朝【行之所在亦设朝位】曰来姜戎氏昔秦人迫逐乃祖吾离于瓜州【四岳之后皆姜姓又别为允姓瓜州地在今炖煌○迫音百瓜古华反】乃祖吾离被苫盖【林盖苫之别名杜言汝祖无氊裘可衣所被服者苫盖也○被曽皮反苫式占反盖戸腊反尔雅曰自盖谓之苫】蒙荆棘以来归我先君【林汝祖无土地可居所蒙冒者荆棘也】我先君恵公有不腆之田【腆厚也○腆他典反】与女剖分而食之【中分为剖○女音汝下同剖曽口反】今诸侯之事我寡君不如昔者盖言语漏泄则职女之由【杜职主也林由汝诸戎实主漏泄○泄息列反徐以世反】诘朝之事尔无与焉【杜诘朝明旦不使复得与防事○诘起吉反朝如字与音预亦同】与将执女对曰昔秦人负恃其众贪于土地逐我诸戎恵公蠲其大徳【杜蠲明也林明其存亡继絶之大徳】谓我诸戎是四岳之裔胄也【四岳尧时方伯姜姓也裔逺也冑后也○裔以制反胄直又反】母是翦弃【杜翦削也○母音无】赐我南鄙之田狐狸所居豺狼所嘷我诸戎除翦其荆棘驱其狐狸豺狼以为先君不侵不叛之臣至于今不贰【林言其地荒秽皆狐狸所居处其地辟野皆豺狼所嘷啸我诸戎除刬翦削其荆棘而耕种之驱逐其狐狸豺狼而居处之以臣事晋之先君不内侵亦不外叛至于今日不敢携贰○貍力之反豺仕皆反嘷户羔反】昔文公与秦伐郑秦人窃与郑盟而舍戌焉【杜在僖二十年】于是乎有殽之师【在僖三十三年○殽户交反】晋御其上戎亢其下【亢犹当也○亢苦浪反】秦师不复我诸戎实然【林殽之战秦人匹马只轮无返者我诸戎效力攻秦实使之然】譬如捕鹿晋人角之诸戎掎之【林角者当其头也掎者踣其足也○捕音步徐又音赋掎居绮反】与晋踣之【杜踣僵也○踣蒲北反又敷豆反】戎何以不免自是以来晋之百役与我诸戎相继于时【言给晋役不旷时】以从执政犹殽志也【杜意常如殽无中二也】岂敢离逷今官之师旅无乃实有所阙以携诸侯而罪我诸戎我诸戎饮食衣服不与华同贽币不通言语不达何恶之能为【林诸戎饮食腥羶之味衣服氊毳之服不与中国同其嗜好执贽奠币不通中国之礼交言接语不达中国之俗何能漏泄言语为恶于晋○逷他厯反】不与于防亦无瞢焉【瞢闷也○与音预瞢莫赠反徐武登反又武忠反】赋青蝇而退【杜青蝇诗小雅取其恺悌君子无信谗言○蝇以仍反】宣子辞焉【杜辞谢】使即事于防成恺悌也【成恺悌不信谗也不书者戎为晋属不得特达】于是子叔齐子为季武子介以防自是晋人轻鲁币而益敬其使【杜齐子叔老字也言晋敬鲁使经所以并书二卿○使所吏反】○吴子诸樊既除丧【诸樊吴子乗之长子也乘卒至此春已七月既葬而除丧】将立季札【杜札诸樊少弟○札侧八反】季札辞曰曹宣公之卒也诸侯与曹人不义曹君【杜曹君公子负刍也杀大子而自立事在成十三年】将立子臧【其事在成十五年】子臧去之遂弗为也以成曹君【林子臧遂奔宋不肯为君成十六年晋归曹伯】君子曰能守节君义嗣也【杜诸樊适子故曰义嗣】谁敢奸君有国非吾节也札虽不才愿附于子臧以无失节固立之弃其室而耕乃舍之【传言季札之让且明吴兄弟相○奸音干】○夏诸侯之大夫从晋侯伐秦以报栎之役也【栎役在十一年】晋侯待于竟使六卿帅诸侯之师以进【杜言经所以不称晋侯○竟音境】及泾不济【杜诸侯之师不肯渡也泾水出安定朝那县至京兆髙陆县入渭】叔向见叔孙穆子穆子赋匏有苦叶【杜诗邶风也义取于深则厉浅则揭言已志在于必济○匏白交反】叔向退而具舟鲁人莒人先济郑子蟜见卫北宫懿子曰与人而不固取恶莫甚焉若社稷何【林子蟜即公孙虿懿子即北公括言与人同伐而持心不固不肯济水取恶于人莫甚于此】懿子说二子见诸侯之师而劝之济济泾而次【杜传言北宫括所以书于伐秦○说音悦】秦人毒泾上流师人多死【杜饮毒水故】郑司马子蟜帅郑师以进师皆从之至于棫林【杜棫林秦地○棫位逼反徐十自反又于鞠反】不获成焉【杜秦不服】荀偃令曰鸡鸣而驾塞井夷灶【示不反】唯余马首是瞻【言进退从已】栾黡曰晋国之命未是有也余马首欲东乃归【黡恶偃自专故弃之归】下军从之【林黡将下军故下军从之归】左史谓魏庄子曰不待中行伯乎【杜中行伯荀偃也庄子魏绛也左史晋大夫】庄子曰夫子命从帅【杜夫子谓荀偃林言荀偃命马首是瞻是使人各从其帅○帅所类反下同】栾伯吾帅也吾将从之从帅所以待夫子也【杜以从命为待也栾黡下军帅庄子为佐故曰吾帅】伯游曰吾令实过悔之何及多遗秦禽【杜军帅不和恐多为秦所禽获○遗唯季反】乃命大还晋人谓之迁延之役【迁延却退】栾鍼曰此役也报栎之败也役又无功晋之耻也吾有二位于戎路【杜栾鍼栾黡弟也二位谓黡将下军鍼为戎右】敢不耻乎与士鞅驰秦师死焉士鞅反【杜鞅士匃子】栾黡谓士匄曰余弟不欲往而子召之余弟死而子来是而子杀余之弟也弗逐余亦将杀之士鞅奔秦【杜栾黡汰侈诬逐士鞅也而女也】于是齐崔杼宋华阅仲江防伐秦不书惰也【杜临事惰慢不修也仲江宋公孙师之子】向之防亦如之【林向之防书齐人宋人亦如此义】卫北宫括不书于向【亦惰】书于伐秦摄也【能自摄整从郑子蟜俱济泾】秦伯问于士鞅曰晋大夫其谁先亡对曰其栾氏乎秦伯曰以其汰乎对曰然栾黡汰虐已甚犹可以免其在盈乎【盈黡之子】秦伯曰何故对曰武子之徳在民如周人之思召公焉爱其甘棠况其子乎【杜武子栾书黡之父也召公奭听讼于甘棠之下周人思之不害其树而作勿伐之诗在召南林言晋人之思栾书如周人之思召公周人犹爱召公之树何况晋人而不爱栾书之子○召上照反】栾黡死盈之善未能及人武子所施没矣而黡之怨实章将于是乎在秦伯以为知言为之请于晋而复之【杜为传二十一年晋灭栾氏张本○施如字又始豉反为之于伪反】○卫献公戒孙文子恵子食【杜勅戒二子欲共宴食】皆服而朝【杜服朝服待命于朝】日旰不召【旰晏也○旰古且反】而射鸿于囿二子从之【杜从公于囿○射食亦反】不释皮冠而与之言【杜皮冠田猎之冠也既不释冠又不与食】二子怒孙文子如戚【杜戚孙文子邑】孙蒯入使【杜孙蒯孙文子之子○使所吏反又如字】公饮之酒使大师歌巧言之卒章【杜巧言诗小雅其卒章曰彼何人斯居何之麋无拳无勇职为乱阶戚卫河上邑公欲以喻文子居河上而为乱大师掌乐大夫○饮于鸩反】大师辞师曹请为之【杜辞以为不可师曹乐人】初公有嬖妾使师曹诲之琴【杜诲教也○嬖必计反】师曹鞭之公怒鞭师曹三百故师曹欲歌之以怒孙子以报公公使歌之遂诵之【林师曹既歌恐孙蒯不解故遂诵言之】蒯惧告文子文子曰君忌我矣弗先必死【杜欲先公作乱】并帑于戚【林帑妻子也乃并妻子皆居于戚○并必政反帑音奴】而入见蘧伯玉曰君之暴虐子所知也大惧社稷之倾覆将若之何【杜伯玉蘧瑗○蘧其居反覆芳服反】对曰君制其国臣敢奸之【杜奸犹犯也】虽奸之庸知愈乎【杜言逐君更立未知当差否】遂行从近闗出【杜惧难作欲速出竟】公使子蟜子伯子皮与孙子盟于丘宫孙子皆杀之【杜三子卫羣公子疑孙子故盟之丘公近戚地○蟜居表反】四月己未子展奔齐【子展卫献公弟】公如鄄【杜鄄卫地○鄄音绢】使子行于孙子孙子又杀之【杜使往请和也子行羣公子】公出奔齐孙氏追之败公徒于阿泽【杜济北东阿县西南有大泽】鄄人执之【杜公徒因败散还故为公执之】初尹公佗学射于庾公差庾公差学射于公孙卞二子追公【杜二子佗与差为孙氏逐公○佗徒何反差初佳反徐初宜反】公孙丁御公【杜为公御也】子鱼曰射为背师不射为戮射为礼乎【杜子鱼庾公差礼射不求中○射食亦反下同皆音侃】射两軥而还【杜軥车轭卷者○軥其俱反徐古豆反】尹公佗曰子为师我则逺矣乃反之【杜佗不从丁学故言逺始与公差俱退悔而独逺射丁○为于伪反】公孙丁授公辔而射之贯臂【杜贯佗臂○贯古乱反一音官】子鲜从公【子鲜公母弟○鲜音仙】及竟公使祝宗告亡且告无罪【杜告宗庙也】定姜曰无神何告若有不可诬也【杜诬欺也定姜公适母林言若无鬼神尚何所告若有鬼神不可欺诬也】有罪若何告无舍大臣而与小臣谋一罪也先君有冡卿以为师保而蔑之二罪也【杜谓不释皮冠之比○舍音舍】余以巾栉事先君而暴妾使余三罪也【林巾悦手者栉理髪者言我事定公为夫人而暴虐使我如遇婢妾○栉侧乙反】告亡而已无告无罪【杜时姜在国故不使得告无罪】公使厚成叔吊于卫曰寡君使瘠闻君不抚社稷而越在他竟【杜越逺也瘠厚成叔名○瘠在亦反】若之何不吊以同盟之故使瘠敢私于执事【杜执事卫诸大夫】曰有君不吊有臣不敏君不赦宥臣亦不帅职増淫发泄其若之何【林为人君而不吊恤为臣之难为人臣而不敏达为君之难君既不赦宥其臣之过失臣亦不帅循其臣之职分君臣如此増其淫慝发泄而为逐君之事其将如之何哉○泄息列反】卫人使大叔仪对【杜大叔仪卫大夫○大音泰】曰羣臣不佞得罪于寡君寡君不以即刑而悼弃之【林不以羣臣就于刑戮乃自伤悼违弃之而去】以为君忧君不忘先君之好辱吊羣臣又重恤之【林重恤谓愍其不达也○好呼报反重直用反下同】敢拜君命之辱重拜大贶【杜谢重恤之赐】厚孙归【林厚孙即厚成叔】复命语臧武仲曰卫君其必归乎有大叔仪以守【杜守于国○语鱼据反守手又反】有母弟以出或抚其内或营其外【林母弟即子鲜大叔仪镇抚于其内母弟经营于其外○鱄徐市恋反又音専】能无归乎齐人以郲寄卫侯【郲齐所灭郲国○郲音来】及其复也以郲粮归【林言其贪】右宰谷从而逃归卫人将杀之【杜谷卫大夫也以其从君故欲杀之○从才用反又如字】辞曰余不说初矣【言初从君非说之不获已耳○说音悦下同】余狐裘而羔袖【林以狐为裘至美也以羔为袖则有少恶喻已一身尽美虽从君以出其恶不多○神在又反】乃赦之卫人立公孙剽【杜剽穆公孙林是为殇公○剽匹妙反又甫遥反字林父召反】孙林父甯殖相之以听命于诸侯【杜听盟防之命相息亮反】卫侯在郲臧纥如齐唁卫侯【林吊失国曰唁○唁鱼变反】卫侯与之言虐【林卫侯与臧武仲言皆暴虐之事】退而告其人曰卫侯其不得入矣其言粪土也亡而不变何以复国【林其言皆践踏羣臣如土芥者也既亡而不改变其志何以为反国之本杜武仲不书未为卿】子展子鲜闻之见臧纥与之言道【杜顺道理】臧孙说【林臧孙即臧武仲】谓其人曰卫君必入夫二子者或挽之或推之欲无入得乎【林前牵为挽后送为推杜为二十六年卫侯归传○挽音晚推如字又他回反】○师归自伐秦晋侯舍新军礼也【林晋悼公废新军不用得侯国置军之礼○舍音舍下同】成国不过半天子之军【林成国大国也军制不过居天子之半】周为六军诸侯之大者三军可也于是知朔生盈而死【杜朔知防之长子盈朔弟也盈生而朔死○知音智】盈生六年而武子卒彘裘亦幼皆未可立也新军无帅故舍之【杜裘士鲂子也十三年荀防士鲂卒其子皆幼未任为卿故新军无帅遂舍之○彘直例反帅所类反】○师旷侍于晋侯【师旷晋乐太师名】晋侯曰卫人出其君不亦甚乎对曰或者其君实甚良君将赏善而刑淫养民如子盖之如天容之如地民奉其君爱之如父母仰之如日月敬之如神明畏之如雷霆其可出乎夫君神之主而民之望也【林奉祭祀故为神之主施徳恵故系民之望○出如字徐音黜霆徒丁反又音挺本又作电】若困民之主【林困苦其民以主其国】匮神乏祀百姓絶望社稷无主将安用之弗去何为天生民而立之君使司牧之勿使失性【林使司主万民而牧养之勿使其民失其性情之正○去起吕反】有君而为之贰【杜贰卿佐】使师保之勿使过度【林使为师为保以辅导其君之德业勿使其君越于法度之外】是故天子有公诸侯有卿卿置侧室【杜侧室支子之官】大夫有贰宗【杜贰宗宗子之副贰者】士有朋友庶人工商皂牧圉皆有亲昵【林执技艺曰工通货贿曰商造成事曰皂属于吏曰养牛曰牧养马曰圉○昵女乙反】以相辅佐也善则赏之【杜赏谓宣扬】过则匡之【杜匡正也】患则救之【杜救其难也】失则革之【杜革更也】自王以下各有父子兄弟以补察其政【杜补其愆过察其得失】史为书【杜谓大史之官】瞽为诗【瞽盲者为诗以风刺】工诵箴谏【工乐人也诵箴谏之辞○箴之林反】大夫规诲【规正諌诲其君】士传言【杜士卑不得径达闻君过失传告大失○传直専反】庶人谤【庶人不与政闻君过则诽谤】商旅于市【旅陈也陈其货物以示时所贵尚】百工献艺【献其技艺以喻政事】故夏书曰遒人以木铎徇于路【林举夏书征篇杜逸书遒人行人之官也木铎木舌金铃徇于路求歌谣之言○遒在由反徐在幽反】官师相规【官师大夫自相规正】工执艺事以諌【杜所谓献艺】正月孟春于是乎有之谏失常也【杜有道人徇路之事杜恐人君失其常度故諌之也】天之爱民甚矣岂其使一人肆于民上【肆放也】以从其淫而弃天地之性必不然矣【杜传善师旷能因问尽言○从子用反或作纵】○秋楚子为庸浦之役故【在前年○为于伪反】子囊师于棠以伐吴吴不出而还子囊殿【杜殿军后○殿多练反】以吴为不能而弗儆吴人自臯舟之隘要而击之【臯舟吴险阨之道○隘于懈反要一遥反】楚人不能相救吴人败之获楚公子宣谷【传言不备不可以师】○王使刘定公赐齐侯命【杜将昏于齐故也定公刘夏位贱以能而使之传称諡举其终】曰昔伯舅太公右我先王股肱周室师保万民世胙大师以表东海【杜胙报也表显也谓显封东海以报太师之功○右音又胙才故反】王室之不坏繄伯舅是赖【杜繄发声○壊如字服本作懐繄乌兮反】今余命女环【环齐灵公名○女音汝环户闗反】兹率舅氏之典纂乃祖考无忝乃旧敬之哉无废朕命【杜纂继也因昏而加褒显传言王室不能命有功】○晋侯问卫故于中行献子【杜问卫逐君当讨否献子荀偃】对曰不如因而定之卫有君矣【杜谓剽已立】伐之未可以得志而勤诸侯史佚有言曰因重而抚之【重不可移就抚安之○佚音逸】仲虺有言曰亡者侮之乱者取之推亡固存国之道也【杜仲虺汤左相林亡者人侮之乱者人取之因其亡而推之因其存而固之此国家之常道也○虺许鬼反】君其定卫以待时乎【杜待其昏乱之时乃伐之】冬防于戚谋定卫也【定立剽】○范宣子假羽毛于齐而弗归齐人始贰【析羽为旌王者游车之所建齐私有之因谓之羽毛宣子闻而借观之】○楚子囊还自伐吴卒将死遗言谓子庚必城郢【林子庚司马公子午也当代子囊为令尹故子囊遗言令必城郢盖楚徙都郢未有城郭公子燮公子仪因筑城为乱事未得讫子囊欲讫而未暇故遗言见意】君子谓子囊忠君薨不防増其名【杜谓前年諡君为共】将死不防卫社稷可不谓忠乎忠民之望也诗曰行归于周万民所望忠也【杜诗小雅忠信为周言徳行归于忠信即为万民所瞻望○行下孟反】



　　左传杜林合注卷二十七
&lt;经部,春秋类,左传杜林合注&gt;
　　钦定四库全书
　　左传杜林合注卷二十八　明　王道焜
　　赵如源　同编
　　襄公四
　　经【癸卯】十有五年春宋公使向戌来聘二月己亥及向戌盟于刘○刘夏逆王后于齐【刘采地夏名也天子卿书字刘夏非卿故书名天子无外所命则成故不言逆女】○夏齐侯伐我北鄙围成公救成至遇【无传遇鲁地书至遇公畏齐不敢至成】○季孙宿叔孙豹帅师城成郛【传齐故夏城非例所讥】○秋八月丁巳日有食之【杜无传八月无丁巳丁巳七月一日也日月必有误】○邾人伐我南鄙○冬十有一月癸亥晋侯周卒【凡四同盟○悼公卒子平公彪立】
  </div>
  <div class="pagination">
   <a href="左传杜林合注_page9.html">
    上一页
   </a>
   <span>
    ...
   </span>
   <a href="左传杜林合注_page5.html">
    5
   </a>
   <a href="左传杜林合注_page6.html">
    6
   </a>
   <a href="左传杜林合注_page7.html">
    7
   </a>
   <a href="左传杜林合注_page8.html">
    8
   </a>
   <a href="左传杜林合注_page9.html">
    9
   </a>
   <span class="current-page">
    10
   </span>
   <a href="左传杜林合注_page11.html">
    11
   </a>
   <a href="左传杜林合注_page12.html">
    12
   </a>
   <a href="左传杜林合注_page13.html">
    13
   </a>
   <a href="左传杜林合注_page14.html">
    14
   </a>
   <a href="左传杜林合注_page15.html">
    15
   </a>
   <a href="左传杜林合注_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
