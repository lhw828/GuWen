<!DOCTYPE html>
<html>
<head>
    <meta charset="UTF-8">
    <title>春秋辑传 - 第 16 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋辑传 - 第 16 页/共 44 页</h1>
    <div class="content">　　公羊传高子者何齐大夫也何以不称使我无君也然则何以不名喜之也何喜尔正我也其正我奈何庄公死子般弑闵公弑比三君死旷年无君设以齐取鲁曽不兴师徒以言而已矣桓公使高子将南阳之甲立僖公而城鲁或曰自鹿门至于争门者是也或曰自争门至于吏门者是也鲁人至今以为美谈曰犹望高子也【久濶思相见者引此为喻美谈至今不絶也】　愚按齐桓因仲孙省难归从其言専意于宁鲁之难故继使高子来图之立僖公而城鲁如公羊所载盖有所传矣或者泥鲁可取乎及谷梁不以齐侯使高子之説乃曲为之説美不归于齐侯而归于高子谓高子之来也桓公之命必曰鲁可取则兼其国以广地鲁可存则平其乱以善邻非有扶危继絶一定不可易之计也高子至则平鲁难定僖公鲁人頼焉故特称高子以着其善不曰齐侯使之者权在高子也斯论亦近于舞文矣
　　十有二月狄入卫
　　左传狄人伐卫懿公及狄人战于荧泽卫师败绩遂灭卫初恵公之即位也少齐人使昭伯【恵公庶兄公子顽也】烝于宣姜不可【昭伯不可】强之生齐子戴公文公宋桓夫人许穆夫人文公为卫之多患也先适齐及败宋桓公逆诸河【迎卫败众】宵济卫之遗民男女七百有三十人益之以共滕之民为五千人【共及滕卫别邑】立戴公以庐于曹【庐舍也曹卫下邑戴公名申其年卒而立文公】许穆夫人赋载驰【诗载驰】齐侯使公子无亏帅车三百乗甲士三千人以戍曹　胡传卫康叔之后葢北州大国狄何以能入乎臣昔尝谓河南刘奕曰史氏记繁而志寡如班固书载诸王淫乱等事尽削之可也奕曰必若此言仲尼删诗如墙有茨鹑之奔奔桑中诸篇何以録于国风而不削乎臣不能答后以问延平杨时时曰此载卫为狄所灭之因也故在定之方中之前因以是説考于歴代凡淫乱者未有不致于杀身败家而亡其国者也然后知古诗垂戒之大而近世有献议乞于经筵不以国风进读者殊失圣经之防矣
　　郑弃其师
　　左传郑人恶高克使帅师次于河上【高克郑大夫】乆而弗召师溃而归高克奔陈郑人为之赋清人　胡传人君擅一国之名宠生杀予夺惟我所制使高克不臣之罪己着按而诛之可也情状未明黜而退之可也爱惜其才以礼驭之亦可也乌可假以兵权委诸竟上坐视其离散而莫之恤乎春秋书曰郑弃其师其责之深矣　高克奔陈不书不足书也
　　附録左传晋侯使太子申生伐东山臯落氏【赤狄别种也臯落其氏族】里克【晋大夫】谏曰太子奉冢【大也】祀社稷之粢盛以朝夕视君膳者也故曰冢子君行则守有守则从从曰抚军守曰监国古之制也夫帅师専行谋【帅师者必専谋其军事】誓军旅【宣号令也】君与国政【正卿】之所图也非太子之事也师在制命而己【命将军所制】禀命则不威专命则不孝故君之嗣适不可以帅师且臣闻臯落氏将战君其舍之公曰寡人有子未知其谁立焉不对而退见太子太子曰吾其废乎对曰告之以临民【谓居曲沃】教之以军旅【谓将下军】不共是惧何故废乎且子惧不孝无惧弗得立修已而不责人则免于难【此下有太子帅师公衣之偏衣佩之金玦一　今按此举也狐突梁余子养先丹木皆劝段今删　申生逃难羊舌大夫劝其死之要之里克之论正】太子将战狐突谏曰不可昔辛伯谂【音审告也】周桓公曰内宠并后外宠二政嬖子配适大都耦国乱之本也周公弗从故及于难今乱本成矣【指骊姬等】立可必乎孝而安民子其国之【奉身为孝不战为安民】与其危身以速罪也【有功益见害也去则孝而安民留则危身召罪与其危身而召罪也岂若孝而安民乎劝使逃也】　成风闻成季之繇【繇直救反卜兆之占辞也】乃事之【成季之将生也桓公使卜之曰男也其名曰友在公之右间于两社为公室辅季氏亡则鲁不昌又筮之遇大有之干曰同复于父敬如君所】而属僖公焉故成季立之　僖之元年齐桓公迁邢于夷仪二年封卫于楚丘邢迁如归卫国忘亡卫文公大布【粗布】之衣大帛【厚缯】之冠【盖用诸侯谅阍之服】务材训农通商恵工敬教劝学授方任能【方百事之宜也】元年革车三十乘季年乃三百乘














　　春秋辑传卷四
<经部,春秋类,春秋辑传>
　　钦定四库全书
　　春秋辑传卷五
　　明　王樵　辑
　　僖公
　　元年春王正月
　　左传不称即位公岀故也公岀复入不书讳之也公羊传公何以不言即位继弑君子不言即位此非子也其称子何臣子一例也　谷梁传继弑君不言即位正也　按左氏以为闵公弑后成季以僖公适邾共仲奔莒乃入立之经无僖公出入之文者讳之也然去年八月闵公遭弑僖公自邾入为君至此乆矣国内已粗定不应犹以出奔之故不行即位之礼也身出复入耻不在公何嫌而讳若君出讳而不书昭公何以书乎
　　齐师宋师曺师次于聂北救邢【曺师左作曺伯聂女辄反】
　　公羊传救不言次此其言次何不及事也邢已亡矣孰亡之盖狄灭之曷为先言次而后言救君也君则其称师何不与诸侯专封也　赵氏曰公羊云邢已亡矣盖狄灭之按邢实未亡何得云亡又云君则其称师何不与诸侯专封也按齐宋曺三国君实不在但使师救耳邢实未亡又何封乎　啖氏曰救者救其患难凡救皆美也救而次失救道也救邢之师讥不速赴故先书次于聂北邢竟得其援故又言救邢言有成事也　杜氏曰次于聂北者按兵观衅以待事也聂北邢地
　　夏六月邢迁于夷仪【夷仪公作陈仪后同】
　　左传诸侯救邢【实大夫而言诸侯总众国之词也】邢人溃出奔师【奔聂北之师也邢溃不书不告也】师遂逐狄人具邢器用而迁之师无私焉夏邢迁于夷仪诸侯城之救患也凡侯伯【州长】救患分灾【分甫问反又如字谓分之谷帛】讨罪礼也　公羊传迁者何其意也迁之者何非其意也　谷梁传迁者犹得其国家以往者也其地邢复见也【非若宋人迁宿灭不复见】　杜氏曰邢迁如归故以自迁为文夷仪邢地
　　齐师宋师曺师城邢
　　公羊传此一事也曷为复言齐师宋师曺师不复言师则无以知其为一事也　糓梁传是向之师也使之知改事然美齐侯之功也　陆氏曰三国先救邢邢迁后乃城之各一事据实书耳
　　秋七月戊辰夫人姜氏薨于夷齐人以归
　　杜氏曰传在闵二年不言齐人杀讳之书地者明在外薨【闵二年传曰共仲通于哀姜哀姜欲立之闵公之死也哀姜与知之故孙于邾齐人取而杀之于夷以其尸归】　公羊传夷者齐地齐地则其言齐人以归何桓公召而缢杀之　赵氏曰谷梁云夫人薨不地地故也此説非也假如夫人归宁在路遇疾而薨岂得不书地乎且君薨者皆记其寝被杀即不言地隠公是也桓公在齐被杀而亦书地故知在外薨不论有故无故皆当书地理甚昭然　愚按此春秋正哀姜之诛予齐桓以讨贼之义也本国之辞理不得直言故书薨于夷而曰齐人以归所以着齐人杀之也左氏乃谓君子以齐人杀哀姜为已甚矣女子从人者也何物君子而为是言女子从人在夫家有他罪谓非父母国所讨可也与弑二君大义灭亲使哀姜在鲁鲁不能讨桓公犹不可但已况其逸而在于邾乎取而杀之于夷以其尸归桓公之意盖以其义已絶于鲁不可反于鲁故也以归之义胡文定程沙随皆谓齐以丧归鲁窃详若果归其丧齐鲁隣境岂得七月死至十有二月丧始至乎经凡言以归者以归其国也左氏是矣　崔铣曰齐桓戮哀姜晋文纳王晋悼讨鱼石乃定伯之柄乎人伦稍明纪纲粗立所谓假之也与是故儒学王道修彛伦而已矣
　　楚人伐郑【荆始书楚】
　　左传郑即齐故也
　　八月公防齐侯宋公郑伯曺伯邾人于柽【柽勅呈反公作朾】左传盟于荦谋救郑也【荦力角反即柽也地有二名】　杜氏曰柽宋地陈国陈县西北有柽城公及其防而不书盟还不以盟告　汪氏曰经书防而左氏言盟传误耳按楚兵已退郑已在防则此举非为谋救郑也谋却楚也
　　九月公败邾师于偃【败必迈反偃公作缨】
　　左传公败邾师于偃虚丘之戍将归者也杜氏曰偃邾地又曰虚丘邾地邾人既送哀姜还齐人杀之因戍虚丘欲以侵鲁公以义救齐齐归姜氏之丧邾人惧乃归故要而败之　按柽之盟邾人在焉越月而败其师传亦不能详其故不知虚丘谁地何故戌之杜氏亦不过以意言之耳盖以哀姜尝逊于邾邾人或有所要于鲁鲁自求于齐齐人许归其丧邾欲侵鲁鲁败其师败之者为主讥在鲁也
　　冬十月壬午公子友帅师败莒师于郦获莒挐【郦力知反公作犁谷作丽挐女居反又女加反】
　　左传冬莒人来求赂公子友败诸郦获莒子之弟挐非卿也嘉获之也公赐季友汶阳之田及费【汶阳田汶水北地汶水出泰山莱芜县西入济】　公羊传莒挐者何莒大夫也莒无大夫此何以书大季子之获也何大乎季子之获季子治内难以正【谓拒庆父】御外难以正其御外难以正奈何公子庆父弑闵公走而之莒莒人逐之将由乎齐齐人不纳反却舍子汶水之上使公子奚斯入请季子曰公子不可以入入则杀矣奚斯不忍反命于庆父自南涘【音俟水涯也】北面而哭【时庆父在汶水之北】庆父闻之曰嘻此奚斯之声也诺已【诺已自毕竟之词】曰吾不得入矣于是抗舟【竹由反小车辕】经而死莒人闻之曰吾已得子之贼矣以求赂于鲁鲁人不与为是兴师而伐鲁季子待之以偏师　按左氏公羊皆谓予季友之获今考经书郑获蔡公子燮宋华元呉获陈夏齧齐国书未有以书获为善者此于友书败书获自责在友耳若夫莒逐庆父死于汶水之上而不书莒人杀庆父与宋万奔陈而不书陈人杀万同义其纳奸要赂之罪盖在其中矣何必谓嘉季子之获哉凡诈战曰败观经书败某师则知其非以正胜谷梁乃有屏左右而相搏之説大谬可笑者也　陆氏曰三传皆谓挐非卿以鲁获故书之按例凡不命卿事执于鲁以及执杀奔放皆书莒庆郑宛之类是也何乃于获别生义乎
　　十有二月丁巳夫人氏之丧至自齐
　　公羊曰贬必与其重者莫重乎以丧至也　赵氏曰文姜何不于死及塟贬之乎　谷梁曰不言姜为齐侯讳杀同姓也　赵氏曰文姜不言姜亦是为齐讳乎　杜氏曰僖公请而塟之故告于庙而书丧至也齐侯既杀哀姜以其尸归絶之于鲁僖公请其丧而还不称姜阙文　今按杜説是也齐桓治哀姜之罪取而杀之于夷以其丧义不可归于鲁故遂以归焉齐桓之为义也尽矣使鲁有知义者因使告于齐曰夫人氏实与弑寡君幸君讨之若君以先君之故不忍肆诸市朝敢请其丧齐人许之则即其死所而之可也今乃请而还之于鲁以小君之礼大义灭矣春秋详书之所以深着鲁君臣之罪也胡氏乃谓书齐人以归夫人氏之丧至自齐者讥桓公也夫不讥僖公而讥桓公何倒见乎　上文败邾师于偃三传俱无明説惟何休云公怨邾人以夫人与齐恐得事之情
　　二年春王正月城楚丘
　　公羊传孰城城卫也曷为不言城卫灭也孰灭之盖狄灭之【赵氏曰按经文但言入无灭文】然则孰城之桓公城之曷为不言桓公城之不与诸侯专封也　赵氏曰按经文自为卫筑城耳如何谓之封乎　谷梁传楚丘者何卫邑也其城何封卫也则其不言城卫何也卫未迁也　愚按桓公之于卫实有存亡继絶之功故木瓜之诗夫子录之然以小惠评之则齐桓为有徳以大法论之则诸侯无专封故城楚丘城者非独鲁也而独书鲁者以彼之为未足以为功故反循吾之常义而称城焉耳犹晋文使诸侯朝王朝者亦非独鲁也而独书鲁者以彼之为未足以为义故反循吾之常道为朝焉耳贵义而不贵惠贵正而不贵功亦略小善而优大节抑霸权而尊王室斯春秋之防也宋子鱼曰齐桓存三亡国义士犹或薄之夫薄之者非小其功也记曰私惠不归徳君子不自留【处也】焉诗曰王命仲山甫城彼东方又曰经营四方告成于王斯春秋责桓之意也
　　夏五月我小君哀姜
　　虞师晋师灭下阳【公谷作夏阳晋始见经】
　　左传晋荀息将以屈产之乗与垂棘之璧假道于虞以伐虢【荀息荀叔也屈地生良马垂棘出美玉故以为名四马曰乗自晋适虢途出于虞故假道】公曰是吾宝也对曰若得道于虞犹外府也公曰宫之竒【虞忠臣】存焉对曰宫之竒之为人也懦而不能强谏且少长于君君昵之虽諌将不聴乃使荀息假道于虞曰冀为不道入自颠軨【音零】伐鄍【亡丁反】三门【前是冀伐虞至鄍鄍虞邑河东大阳县东北有颠軨坂】冀之既病则亦惟君故【言虞报伐冀使病将欲假道故称虞强以悦其心冀国名平阳皮氏县东北有兾亭是也】今虢为不道保于逆旅【逆旅客舍也虢稍遣人分依客舍以聚众抄晋邉也】以侵敝邑之南鄙敢请假道以请罪于虢【问虢伐已以何罪】虞公许之且请先伐虢宫之竒諌不聴遂起师夏晋里克荀息帅师防虞师伐虢灭下阳先书虞贿故也【下阳虢邑在河东大阳县】公羊传虞防国也曷为序乎大国之上使虞首恶也曷为使虞首恶虞受赂假灭国者道以取亡焉其受赂柰何献公朝诸大夫而问焉曰寡人夜者寝而不寐其意也何诸大夫有进对者曰寝不安与其诸侍者有不在侧者与献公不应荀息进曰虞虢见与献公摄而进之【以手通指曰摄】遂与之入而谋曰吾欲攻虢则虞救之攻虞则虢救之如之何愿与子虑之荀息对曰君若用臣之谋则今日取虢而明日取虞耳君何忧焉献公曰然则柰何荀息曰请以屈产之乗与垂棘之璧往必可得也则寳出之内府藏之外府马出之内廐系之外廐耳君何丧焉献公曰诺虽然宫之竒存焉如之何荀息曰宫之竒知则知矣虽然虞公贪而好寳见宝必不从其言请终于往于是终以往虞公见宝许诺宫之竒果諌諌曰唇亡则齿寒虞虢之相救非相为赐则晋今日取虢而明日虞从而亡耳君请勿许也虞公不从　谷梁传夏阳者虞虢之塞邑也灭夏阳则虞虢举矣　其载荀息之言曰玩好在耳目之前而患在一国之后此中知以上乃能虑之臣料虞君中知以下也公遂借道而伐虢　愚按左氏云先书虞贿故也公羊云先书虞使虞首恶也二家皆未尽设谋在晋春秋乃以虞公饵贿而使虞首恶非公论矣据左传虞先起师晋侯防之春秋从其先后书之耳无他意也　程子曰虞假道而助晋伐虢虢之亡虞实致之故以虞为主下阳邑也虢之亡由此故即书灭　按以虞首兵犹邾之导郑又如以宋首州吁徐彦曰虢之灭由于下阳之亡郢之入由于州来之亡故皆书灭　张氏曰下阳与上阳为对虢之塞邑在今陜州平陆县上阳在陜县虢所都也虞仲雍之后虢文王弟虢叔之后
　　秋九月齐侯宋公江人黄人盟于贯【公贯下有泽宇】
　　谷梁传贯之盟管仲曰江黄逺齐而近楚楚为利之国也若伐而不能救则无以宗诸侯矣桓公不聴遂与之盟　按管仲逺虑卓见　张氏曰江在汝南安阳县今蔡州新息县今蔡黄嬴姓国在汝南【缺】阳县今光州定城县也贯今兴仁府济隂县有贯城齐桓谋楚先服此二国皆近楚之国也所以逺交而孤楚之势此桓公服楚之规模也惟宋预盟不烦诸侯也今按张氏此説最是杜氏亦谓江黄楚与国也始
　　来服齐故为合诸侯此得事之情但诸侯唯齐宋盖宋王者之后中州之大国自齐桓初霸即与宋同力常推先焉今诸侯无异志者逺盟江黄独与宋俱张氏所谓不烦诸侯也阳谷之防亦同公谷皆以为大国言齐宋逺国言江黄则以其余为莫敢不至也此盖推言其势之若是非诸侯之果皆与盟也春秋序盟防皆从其实无包举之例　此举不出于管仲而诸家盛称为制楚之竒防恐未然
　　附左传齐寺人貂始漏师于多鱼【寺人内竖貂名多鱼地名阙为齐乱张本】　虢公败戎于桑田【桑地虢地在宏农陕县东北】晋卜偃曰虢必亡矣亡下阳不惧而又有功是天夺之鉴【鍳所以自照】而益其疾也必易晋而不抚其民矣不可以五稔【熟也】
　　冬十月不雨
　　谷梁传不雨者勤雨也【欲得雨之心勤也】
　　楚人侵郑
　　左传楚人伐郑鬭章囚郑聃伯【经书侵传言伐本以伐兴权行侵掠】
　　三年春王正月不雨
　　谷梁传不雨者勤雨也
　　夏四月不雨
　　谷梁传一时言不雨者闵雨也【经一时辄言不雨忧民之至】闵雨者有志乎民者也　按雨系乎人时闗乎民命故灾则书旱【僖二十一年夏大旱宣七年秋大旱】勤雨则书不雨闵雨则每时而一书不雨喜雨则书雨【今年】示人君恤民也文公之篇自十有二月不雨至于秋七月而书【文二年】自正月不雨至于秋七月而书【文十年十三年】皆着其慢也或者乃縁谷梁闵雨之言欲饰成僖公恤民之实则亦过矣【何休有省百官放佞臣理狱四百余人之説】　杜氏曰一时不雨则书首月传例曰不曰旱不为灾　五行志庶徴之恒刘向以为春秋之大旱也不伤二谷谓之不雨
　　徐人取舒
　　杜氏曰徐国在下邳僮县东南舒国今庐江舒县胜国而不用大师亦曰取　孔氏曰诸侯相灭亡者多是王壤邻接思启封疆徐在下邳舒在庐江相去甚遥而越境灭国不知所以　李亷曰外灭国书取者惟此左氏公羊皆以为易赵氏以为不絶其祀也夫用兵虽有难易而灭人之罪无重轻何得以易而减其灭罪乎以为不絶其祀则书降书迁足矣以为舒自取灭亡则书溃书亡足矣何得称取称取者与鲁兵书灭曰取同文先儒林氏以为舒者楚之党徐人取舒为齐桓通伐楚之径也春秋以其效顺于中国也故书人书取此説疑得之
　　六月雨
　　左传春不雨夏六月雨自十月不雨至于五月不曰旱不为灾也　杜氏曰亦旱不竟夏周六月夏四月于播种五稼无损　谷梁传雨云者喜雨也喜雨者有志乎民者也　髙氏曰建巳之月万物始盛待雨而大古者以是月雩而祈雨则六月之雨尤为可喜
　　秋齐侯宋公江人黄人防于阳谷
　　左传谋伐楚也　杜氏曰阳谷齐地在东平须昌县北　赵氏曰据明年伐楚江黄不与则知此説非也按胡传诸侯之帅同次于陉所谓聚而为正也江
　　人黄人各守其地所谓分而为竒也此类举业铺张之辞江黄小国实不能为中国掎角桓公不用管仲之言乃其失防无济于事适促二国之亡耳　公羊云此大防也曷为末言尔按此义同盟贯诸侯无包举之例其载桓公之言曰无障谷无贮粟无易树子无以妾为妻者此盖闻葵丘五命之畧而之焉耳兼此文亦不完上下意不属也　谷梁云阳谷之防桓公端委搢笏而朝诸侯诸侯皆谕乎桓公之志并附防之浮辞　两与盟防一从伐陈灭亡继之况敢犯楚乎胡氏谓次陉之役江黄守境按兵以为八国之援以此为克敌制胜之谋并非其实
　　冬公子友如齐涖盟【谷作公子季友涖公谷作莅后同】
　　公羊传涖盟者何径盟乎彼也来盟者盟于我也公盖有故不防阳谷是以季友往涖盟或曰聴伐楚之期也　涖盟对来盟为义公羊得之
　　楚人伐郑
　　左传郑伯欲成孔叔【郑大夫】不可曰齐方勤我弃徳不祥
　　四年春王正月公防齐侯宋公陈侯卫侯郑伯许男曺伯侵蔡蔡溃遂伐楚次于陉
　　左传春齐侯以诸侯之师侵蔡蔡溃遂伐楚楚子使问师故管仲对曰昔召康公【周太保召公奭】命我先君太公曰五侯九伯【五等诸侯九州之伯】女实征之以夹辅周室尔贡包【裹来】茅【菁茅】不入王祭不共无以缩【所六反】酒【束茅而灌之以酒为缩】寡人是徴昭王南征而不复寡人是问【昭王南巡守涉汉船坏而溺周人讳而不赴】对曰贡之不入寡君之罪也敢不共给昭王之不复君其问诸水滨师进次于陉　杜氏曰民逃其上曰溃遂两事之辞陉楚地頴川召陵县南有陉亭　按齐桓图伯二十余年至是始有事于楚犹未敢声言伐之也以侵蔡召诸侯借侵蔡以出楚不意蔡自庄十四年荆入蔡蔡哀侯折而事楚已易世不通中国今二十有四年矣蔡已入楚则次及于郑蔡郑当楚之冲华夷之门户也故齐不得蔡无以及楚侵蔡伐楚势当然矣公怒蔡姬归之未絶而蔡嫁之説者遂为齐侯以私憾加兵者谬也因诸侯之师震而溃之遂事伐楚不与角力示之以形势以全取胜故一问而楚词屈兵不血刃孔子称其一匡天下遂以仁许之春秋举重凡师再有事不悉书茍悉书则以遂言之兵事言遂必关于天下之大故也楚入春秋浸强而诸夏之交兵非以定簒弑则修怨而已问不及楚也桓公始有志于制楚合九国之众兵莫盛焉楚虽强足以一战乃次陉不战以待其来折以话言而楚即服虽然荆楚僭王罪之大者也包茅不入罪之小者也昭王之不复则非其罪矣管仲乃舍其大而问其小且及于事之乆逺不明而非其罪者仗义执言固当如是而已乎吁此其所以为霸者之师也禹之征苗汤之伐桀皆明徴其辞盖有诸已而后可求诸人无诸已而后可非诸人齐桓之霸所谓以力服人而已内嬖如嫡同产不嫁内之失徳多矣灭谭灭遂迁阳降鄣外之失义多矣楚大国也僣王其大恶也我以大恶责之彼肯弭然受责者哉攻之弗克围之弗下将何辞以退师乎故舍其所当责者而及其不必责者庶几楚人之为辞也易不尽力以抗我我之服楚也亦易不劳师而有功鸣呼此其所以为霸者之心也孔子曰管仲之器小哉孟子曰管仲功烈如彼其卑也泛而观之则圣贤之贬伯功若以存教而絶人之趋于功利也唯以是而深考之则其实卑而小也犹斗筲之不可强以誉为钟鼎春秋尊王贱霸犹首冠足履之不可以易置也岂唯存教云乎哉　胡氏谓齐师虽强桓公能以律用之而不暴楚人已服桓公能以礼下之而不骄庶几乎王者之事此等并过论也
　　夏许男新臣卒
　　刘氏曰诸侯卒于外者在师则称师在防则称防今许男一无称者此去师与防而复归其国之騐也召陵地在頴川【去许宻迩】是以许男复焉古者国君即位而为椑【音辟棺衬尸也】嵗一漆之出疆必载椑卒于师曰师卒于防曰防正也许男新臣卒非正也　按许男春在陉而夏卒师未退不言卒于师故先儒以为归国而卒未见非正之意刘氏之説过矣谷梁则谓死于师而不地内桓师也
　　楚屈完来盟于师盟于召陵【屈居忽反完音完召上照反】
　　左传夏楚子使屈完【楚大夫】如师【观齐　屈完覩齐之盛因而求盟】师退次于召陵【因楚已服退舍以礼之】齐侯陈诸侯之师与屈完乗【共载】而观之齐侯曰岂不谷是为先君之好是继与不谷同好何如对曰君惠徼福于敝邑之社稷辱收寡君寡君之愿也【齐侯之辞礼故屈完之对亦谦虽非情而不得不顺】齐侯曰以此众战谁能御之以此攻城何城不克【齐侯于是乎失言矣使管仲侍行其为斯言乎】对曰君若以徳绥诸侯谁敢不服君若以力楚国方城以为城汉水以为池虽众无所用之【齐侯亦屈而不能对矣　是时齐为虚礼善词以柔楚故楚亦虚礼善词以退齐取完师却敌而已意不欲生事盖令尹子文之谋也而屈完亦俊士也折桓数言楚之雄壮抗衡中夏不为人下之气具见于此矣桓公之不能终定楚亦坐判于此　方城山在南阳叶县南以言竟上之逺汉水出武都至江夏南入江言其险固以当城池】屈完及诸侯盟　召陵頴川县　公羊传其言盟于师盟于召陵何师在召陵也曷为再言盟喜服楚也楚有王者则后服无王者则先叛夷狄而亟病中国南夷与此夷交中国不絶若线桓公起中国而攘夷狄卒帖荆以此为王者之事也　赵氏曰若不重言盟于召陵则无以知退军乃似盟于陉也若惟言盟于召陵则莫知与谁盟又无以示退军之礼　谷梁曰以桓公得志为仅矣　按是时北有狄人之患南伐至于邢卫矣南有荆楚之难北伐至于郑矣所谓南夷与北夷交而中国不絶若线桓公此却狄而南帖荆其有功于诸夏大矣然其却狄也缓而帖荆也仅狄已蹙邢而始次于聂此以救邢狄已入卫而二年之后楚丘始城卫北州之大国也及其庐于曺也止遗民男女七百有三十人益之以共滕之民为五千人亡而后存之齐将以为非是不足以见徳也乎若夫楚之为患又有百于狄者始而吞噬羣蛮继而凭陵中夏已尽汉阳之诸姬睥睨宗周之九鼎入蔡灭息比年伐郑始专意北方矣郑之为国也前嵩后河右洛左济虎牢之险天下所耸中国有郑则足以据北面南而为政于天下周召之所以分陜而治徳化大成于内而南方之国莫不从教者也及其衰也荆楚抗衡中夏则必争郑桓文攘却荆楚则必服郑不然不克天下大势之所在亦可见矣惜乎桓文无周召之心楚人伐郑郑伯欲成孔叔不可曰齐方勤我弃徳不祥郑之受兵亟矣齐未尝救而孔叔犹有勤我之言盖知于柽于贯阳谷之防皆为谋郑故也桓公之于却楚谋中夏也仅仅焉耳不于斯见之矣乎召陵之后仅得屈完之盟故保不战之胜谷梁氏曰以桓公得志为仅矣可谓辞约而义深矣然则曾西所谓功烈之卑也岂无见哉
　　齐人执陈辕涛涂【辕公谷作袁】
　　左传陈辕涛涂谓郑申侯曰师出于陈郑之间国必甚病【当有供给之费故】若出东方观兵于东夷而循海而归其可也【东夷郯莒徐夷也观兵示威】申侯曰善涛涂以告齐侯许之申侯见曰师老矣若出于东方而遇敌惧不可用也若出于陈郑之间供其资粮屝【符费反革屦也】屦其可也齐侯说与之虎牢执辕涛涂　公羊传称侯而执者伯讨也称人而执者非伯讨也此执有罪何以不得为伯讨古者周公东征则西国怨西征则东国怨桓公假途于陈而伐楚陈人不欲其反由已者师不正故也不修其师而执涛涂古人之讨则不然也　啖氏曰公羊云涛涂説桓公令师滨海而归师陷沛泽之中顾而执涛涂若然则是军失路致陷非涛涂之罪故左氏説是　李亷曰涛涂误军之罪疑公羊得之如左氏之説则仍从陈郑而归足矣执其卿而又侵伐其国者至是甚乎　按齐实未尝滨海而归安从有陷师沛泽之事秋及江黄伐陈江黄皆汝旁国而近陈自伐楚归就令伐陈则路由陈郑明矣涛涂之言虽私其国然不聴则已何至勤师以讨盖陈蔡二国终以近楚常有二心今不欲齐师反而由已有厌苦之之心齐人以为此叛齐即楚之渐故因归师以威之坚其意耳观再侵而陈乃成则陈初未肯服也陈不心服桓再兴师得其成而后已盖定陈之从齐非专以涛涂故也
　　秋及江人黄人伐陈
　　左传秋伐陈讨不忠也　谷梁传不言其人及之者何内师也　汪氏曰或谓书及者蒙上文齐人执辕涛涂之文乃齐及之非鲁及之也然求之一经书法他国再有事必书遂如遂灭偪阳遂灭赖之类此不言遂实鲁及之耳　愚按江黄虽从齐然不敢明出师以助伐楚故陉之师江黄不与顺小国之情且使整旅保境以待事也至有讨陈之举而用之然齐桓之计失于是矣小国使之侵伐结怨深讐而我救或不能及则反以快敌而负小国效顺之初心矣
　　八月公至自伐楚
　　谷梁传有二事偶则以后事致后事小则以先事致其以伐楚致大伐楚也　范氏曰楚强莫能伐故以伐楚为大事　啖氏曰或致前事或致后事盖夫子择其重者志之也　李亷曰致先事致后事之説谷梁传得之啖氏之説亦谷梁意也然则以伐楚盟召陵致伐而不致防对侵楚盟臯鼬致防而不致侵论之则伐楚之义大而侵楚之事浅矣又以侵蔡遂伐楚致伐而不致侵对伐郑遂救许致伐而不致救论之则伐楚之功美而讨郑之事亦重矣其公羊以为得意致防不得意致伐者独于伐郑防萧鱼致防则可通于此不通则以为楚复叛盟故不以防致皆强生论也　刘氏曰诸致例有可通者有不可通者不足泥也
　　许穆公【穆公作缪】
　　左传许穆公卒于师之以侯礼也凡诸侯薨于朝防加一等死王事加二等于是有以衮敛　按许男实不卒于师已见前卒下同盟重其从伐楚也过以加等之礼褒之耳
　　冬十有二月公孙兹帅师防齐人宋人卫人郑人许人曹人侵陈【兹公作慈后同】
　　杜氏曰兹叔牙子叔孙戴伯　左传叔孙戴【諡】伯帅师防诸侯之师侵陈陈成归辕涛涂　胡传桓公识明而量浅管仲器不足而才有余楚方受盟志已骄溢陈大夫一谋不恊其身见执其国再见侵伐桓徳于是乎衰矣　张氏曰是时大兵之后复以师出重困诸侯况兵以愤兴则后有当讨者应之必怠人亦侮之故楚终不服郑伯逃盟以至灭而不能救皆怒陈之过致之也故详书伐侵以着其罪
　　附左传初晋献公欲以骊姬为夫人卜之不吉筮之吉公曰从筮卜人曰筮短长不如从长【物生而有象象而后有滋滋而后有数象筮数故象长而数短也】弗聴立之生奚齐其娣生卓子及将立奚齐既与中大夫成谋姬谓太子曰君梦齐姜必速祭之太子祭于曲沃归胙于公公田姬置诸宫六日公至毒而献之【毒酒经宿辄败而经六日明公之惑　谷梁云君将食骊姬跪曰食自外不可不试也】公祭之地地坟与犬犬毙与小臣小臣亦毙姬泣曰贼由太子【谷梁云骊姬下堂而啼呼曰天乎天乎国子之国也子何迟于为君】太子奔新城【曲沃】公杀其傅杜原欵或谓太子子辞君必辨焉【以六日之状自理】太子曰君非姬氏居不安食不饱我辞姬必有罪君老矣吾又不乐【自理则姬死姬死则君不乐是不乐由吾也】曰子其行乎太子曰君实不察其罪被此名也以出人谁纳我十二月戊申缢于新城姬遂譛二公子曰皆知之重耳奔蒲夷吾奔屈
　　五年春
　　晋侯杀其世子申生
　　左传晋侯使以杀太子申生之故来告初晋侯使士蒍为二公子筑蒲与屈不慎夷吾诉之公使让之对曰诗云【大雅】懐徳唯宁宗子唯城【以徳安国则宗子之固若城】君其脩徳而固宗子何城如之三年将寻师焉焉用慎及难公使寺人披伐蒲重耳曰君父之命不挍逾垣而走披斩其袪【袂也】遂出奔翟　公羊传曷为直称晋侯以杀杀世子母弟直称君者甚之也【此传之极简明得经防者】谷梁传日晋侯斥【指斥】杀恶晋使也　按太子缢于新城则其斥杀何春秋之法前有谗而不见则其君之罪也　按外传公之优曰施通于骊姬骊姬问曰吾欲为难安始而可优施曰必于申生其为人小心精洁精洁易辱甚精必愚是故先施谗于申生又优施教骊姬夜半而泣谓公曰吾闻申生甚仁而彊今谓君惑于我必乱国无乃以国故而行彊于君盍杀我无以一妾乱百姓公曰夫岂惠于民而不惠于父乎骊姬曰为仁与为国不同为仁者爱亲之谓仁为国者利国之谓仁故长民者无亲众以为亲茍众利而百姓和岂能惮君公惧曰若何而可骊姬曰君盍老而授之政彼得政而行其欲乃释君公曰不可我以威与武是以临诸侯未没而亡政不可谓武有子而不胜不可谓威尔弗忧我将图之骊姬曰以臯落翟之苛我邉鄙君盍使之伐翟以观其果于众也若不胜翟虽济【益也】其罪可也若胜翟则善用众矣求必益广乃可厚圗也公説故使申生伐东山申生败翟而返谗言益起骊姬告优施曰君既许我杀太子而立奚齐矣吾难里克柰何优施饮里克酒中饮起舞乃歌曰暇豫之吾吾不如乌乌人皆集于菀【木茂貌】已独集于枯【讥里克不能择所依如乌鸟能择茂木而捿之吾吾自得也】里克曰而言戏乎抑有所闻之乎优施告之故里克曰阿君以杀太子吾不忍拒命吾不敢中立其免乎优施曰免西山真氏曰骊姬之杀申生也其机变亦甚巧矣夫父子之情日相亲近则间言不得而入惟以术离之然后可故骊姬首赂二五説献公出三子于外此离人之术也献公者喜功贪得之人以辟地启土中其情安得不悦而从之三子既出则图之易矣既又与优施谋作难之先后优施知申生之可陷也则请先之其言曰精洁易辱又曰甚精必愚盖精洁之人惜名矜行惟恐防汚故曰易辱以节自励不以术自全故曰必愚若是者可以术激之而使死石显之陷萧望之亦犹是也申生轻死重名故优施欲先陷焉然恐献公犹未忍果于杀也则又夜半而泣以危言动之谓申生有将为逆之意自请先死公惧而谋之则又劝授之政而避祸焉夫献公刚猛人也肯为其子屈乎懐怒必杀之心自此启矣然犹患无隙以加之罪也则使将兵而伐翟胜则加以得众之名而败则绳以覆师之罪申生至是无逃死之所矣然又虑大臣或守正力争则公之意未可知也则又使优施以杯酒从容歌舞防词讽其为附丽之计里克大臣也许以中立则无复事矣献公之意其成也已乆故归胙之诈至易辨而不复辨申生之仁恐伤公意又不忍自辨则有死而已申生死而二子奔无不如优施之所料者然奚齐立里克弑之卓子立又弑之夷吾不终迨重耳立而后定晋国之乱垂二十年由骊姬之谗而三嬖【二五优施】助之也故女子小人表交缔者危国亡家之本也　东莱吕氏曰晋杀其世子申生孰杀之士蒍杀之也杀申生者实骊姬之譛士蒍何与焉士蒍开其隙骊姬乗其隙也羣公子之出于桓庄者岂他人哉非献公之诸父则王父昆弟也士蒍逢献公之恶使屠其宗族昆弟如艾草菅畧无防怛不忍之意其于宗族昆弟既如此何独难于其子乎骊姬之譛即袭吾前日譛富子之术也城蒲与屈即前日城聚之意也吾尝考晋国之本末又知开祸端者非独士蒍其所从来逺矣晋穆侯之二子长则文侯而桓叔其季也自桓叔以来视文侯之子孙不啻冦讐必锄其根夺其据而后已者良欲启子孙之业耳殊不知吾私其子而杀其昆弟则吾之子亦私其子而杀其昆弟矣当桓庄翦害文侯子孙之时其心必谓是本既除则吾子孙无复有患矣岂知害其子孙者乃吾子孙即当献公翦害桓庄子孙之时其心亦谓是偪既除则吾嗣子无复有患矣而岂知害其嗣子者又吾也即呜呼私生于爱而害爱者莫如私天下未有私而能爱者也将立奚齐乃定之矣必死申生夺夷吾重耳而后安者为奚齐虑也而奚齐以弑卓子又弑使二子不保又非献公为之也邪徒设此心两俱弃之致晋乱二十余年所谓为人君父而不知春秋之义必蒙首恶之名者岂不信哉岂不信哉　朱子谓骊姬之乱诅无畜羣公子自是晋无公族而以卿之子为公族大夫这个便是六卿分晋之渐　晋无公族语在宣二年
　　伯姬来朝其子【来字句絶】
　　相朝诸侯之礼也伯在无使其子行之礼鲁无以待人父之道待人子之礼又俱无使妇人参之之礼书伯姬来朝其子参讥之也伯姬归方十三年有子必尚防是年惠公卒昔曺伯有疾遣其世子射姑来是时惠公疑亦有疾朝其子而伯姬俱来盖托之于鲁也　杜氏曰伯姬来宁宁成风也时子在十嵗左右不成朝礼故系于母而曰朝其子
　　夏公孙兹如牟
　　私交也左氏以为如牟娶焉
　　公及齐侯宋公陈侯卫侯郑伯许男曹伯防王世子于首止【公谷作首胾后同】
　　按史记周惠王太子郑母早死后母曰惠后【陈妫】惠后生叔带【封于甘故左传称甘昭公】有宠于惠后惠王以惠后故将废太子而立之故齐桓帅诸侯防王世子以定其位左传防于首止防王太子郑谋宁周也　公羊传
　　曷为殊防王世子世子贵也世子犹世世子也　谷梁传及以防尊之也何尊焉王世子王之贰也　杜氏曰世子不名而殊防尊之也王之世子尊与王同首止卫地陈留襄邑县东南有首乡　按据史记则叔带与襄王异母僖二十四年传曰天王出居于郑辟母弟之难也注云叔带襄王同母弟此盖因母弟字而误説依史记为是左传此处载事只云谋宁周也而不明言惠后欲立带事至郑忽辞昬鲁为其班后郑此等小事却两处见之　汪氏曰齐桓防王世子于首止以定其位而王室宁使惠王无易树子之过若景王不能早正国本而王室乱使诸侯有戍周城成周之勤晋顷宁王室于已乱之后不若齐桓能弭难于未乱之先也或言世子无王命而出防诸侯是世子外交霸国以胁制其君齐桓不请于王而率诸侯以防王世子是为世子私植党以拒父也是不然汉髙欲易太子张良招四皓与逰卒定惠帝程子与之以为得纳约自牖之义彼四皓非以髙帝之命而至惠帝亦非以父命而招四人也春秋许防首止之意亦犹是也　陆氏曰齐侯非防主故言及齐侯
</div>
    <div class="pagination">
<a href="春秋辑传_page15.html">上一页</a><span>...</span><a href="春秋辑传_page11.html">11</a><a href="春秋辑传_page12.html">12</a><a href="春秋辑传_page13.html">13</a><a href="春秋辑传_page14.html">14</a><a href="春秋辑传_page15.html">15</a><span class="current-page">16</span><a href="春秋辑传_page17.html">17</a><a href="春秋辑传_page18.html">18</a><a href="春秋辑传_page19.html">19</a><a href="春秋辑传_page20.html">20</a><a href="春秋辑传_page21.html">21</a><span>...</span><a href="春秋辑传_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
