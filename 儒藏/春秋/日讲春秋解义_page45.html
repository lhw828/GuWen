<!DOCTYPE html>
<html>
<head>
    <meta charset="UTF-8">
    <title>日讲春秋解义 - 第 45 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日讲春秋解义 - 第 45 页/共 72 页</h1>
    <div class="content">　　【左传】楚子重救郑师于首止诸侯还【畏楚强】
　　【谷梁传】不曰至自伐郑者公不周乎伐郑也【周信也言公逼于诸侯为此盟意不欲更伐郑】何以知公之不周乎伐郑以其以防致也何以知其盟复伐郑也以其后防之人尽盟者也【后防谓冬伐郑】不周乎伐郑则何为日也言公之不背柯陵之盟也
　　不以伐致者楚人救而诸侯还未成乎伐也
　　齐髙无咎出奔莒
　　【左传】齐庆克通于声孟子与妇人防衣乘辇而入于闳【庆克庆封父防衣为妇人服与妇人相冐闳巷门】鲍牵见之【鲍牵鲍叔牙曾孙】以告国武子武子召庆克而谓之克久不出而告夫人曰国子谪我夫人怒国子相灵公以防【防伐郑】髙鲍处守【髙无咎鲍牵】及还将至闭门而索客【搜索备奸人】孟子诉之曰髙鲍将不纳君而立公子角【角顷公子】国子知之秋七月壬寅刖鲍牵而逐髙无咎无咎奔莒髙弱以卢叛【弱无咎子卢髙氏邑】齐人来召鲍国而立之【国牵之弟文子】初鲍国去鲍氏而来为施孝叔臣【施孝叔鲁大夫】施氏卜宰匡句须吉【宰家臣之长匡句须亦施氏家臣】施氏之宰有百室之邑与匡句须邑使为宰以让鲍国而致邑焉施孝叔曰子实吉对曰能与忠良吉孰大焉鲍国相施氏忠故齐人取以为鲍氏后仲尼曰鲍庄子之知不如葵葵犹能卫其足【庄子鲍牵葵倾叶向日以蔽其根言鲍牵居乱不能危行言孙】
　　灵公不公其聼奔其世臣以长祸乱无咎身为卿佐亦不能谋国正君遂生疑闲至于见逐盖两讥之
　　九月辛丑用郊
　　【公羊传】用者何用者不宜用也九月非所用郊也【周之九月夏之七月非郊时】然则郊曷用郊用正月上辛【正月者嵗首上辛尤始新皆取首先之意】或曰用然后郊【用者先有事如鲁人将有事于上帝必先有事于泮宫是也】
　　【谷梁传】夏之始可以承春以秋之末承春之始盖不可矣【郊春事也夏之始亦不时今言可者欲明秋末之不可故以是为犹可也】九月用郊用者不宜用也宫室不设不可以祭衣服不修不可以祭车马器械不备不可以祭有司一人不备其职不可以祭祭者荐其时也荐其敬也荐其美也【美备也】非享味也
　　郊之不时未有甚于此者盖成公十年尝五卜郊而不从遂不郊今惧卜而不从故不卜而直用之尔书曰用郊盖前此未有不卜而用事者也刘氏敞谓用人以祭非也邾用鄫子楚用蔡世子皆快意于雠敌安有杀无罪以祭上帝者且书执书人然后书用则知为用其人若用郊则与用牲用币用田赋用致夫人文义正同安得凿为异説乎
　　晋侯使荀防来乞师
　　冬公防单子晋侯宋公卫侯曹伯齐人邾人伐郑【左传】冬诸侯伐郑【前夏未得志故】十月庚午围郑【不书围畏楚救不成围而还】
　　【谷梁传】言公不背柯陵之盟也
　　当时楚势甚张且挟郑为援非假王命合诸侯以屡伐之其凭陵列国必更有甚焉先儒专以晋厉为讥议亦未究乎事理之实耳
　　十有一月公至自伐郑
　　【左传】楚公子申救郑师于汝上十一月诸侯还
　　前此二伐非乞师而往则其反也亦不以师行告庙今之伐以乞师而防则其反也不得不以伐告焉故各从其实书之
　　壬申公孙婴齐卒于貍脤【脤公羊作轸谷梁作蜃貍脤杜注地阙】
　　【左传】初声伯梦涉洹【洹杜注洹水出汲郡林虑县东北至魏郡长乐县入清水今河南林县西北林虑山即洹水所出也】或与已琼瑰食之泣而为琼瑰盈其怀【琼玉瑰珠也食珠玉含象】従而歌之曰济洹之水赠我以琼瑰归乎归乎琼瑰盈吾怀乎【梦中为此歌】惧不敢占也还自郑【从伐郑还】壬申至于貍脤而占之曰余恐死故不敢占也今众繁而従余三年矣无伤也言之之莫而卒【戒数占梦】
　　【公羊传】非此月日也曷为以此月日卒之【据下丁巳朔知壬申在十月】待君命然后卒大夫曷为待君命然后卒大夫前此者婴齐走之晋【走出奔】公防晋侯将执公婴齐为公请公许之反为大夫归至于貍轸而卒无君命不敢卒大夫【国人未被君命不敢使従大夫礼】公至曰吾固许之反为大夫然后卒之【十一月公至自伐郑始言其故故引其卒日书于公至之月】
　　【谷梁传】十一月无壬申壬申乃十月也致公而后录臣子之义也【婴齐实以十月壬申卒而公以十一月还先致公而后录其卒先君后臣之义也】其地未逾竟也
　　【附录左传】齐侯使崔杼为大夫使庆克佐之帅师围卢【讨高弱】国佐从诸侯围郑以难请而归【请于诸侯】遂如卢师杀庆克以谷叛【恶克淫乱故杀之】齐侯与之盟于徐闗而复之十二月卢降使国胜告难于晋待命于清【胜国佐子使以高氏难告晋欲讨国佐故留其子于外清杜注阳平乐县是今山东堂邑县东南有清城为明年杀国佐】
　　十有二月丁巳朔日有食之
　　邾子貜且卒
　　晋杀其大夫郤锜郤犨郤至
　　【左传】晋厉公侈多外嬖【外嬖爱幸大夫】反自鄢陵欲尽去羣大夫而立其左右【终士燮言】胥童以胥克之废也怨郤氏【胥童胥克子宣八年郤缺废胥克】而嬖于厉公郤锜夺夷阳五田五亦嬖于厉公郤犨与长鱼矫争田执而梏之与其父母妻子同一辕【系之车辕】既矫亦嬖于厉公栾书怨郤至以其不从己而败楚师也欲废之【鄢陵战栾书欲固垒郤至言楚有六闲以取胜】使楚公子茷告公【鄢陵战晋囚公子茷以归】曰此战也郤至实召寡君以东师之未至也与军帅之不具也曰此必败吾因奉孙周以事君【孙周晋襄公曽孙悼公】公告栾书书曰其有焉不然岂其死之不恤而受敌使乎【谓鄢陵战时楚子问郤至以弓】君盍尝使诸周而察之郤至聘于周栾书使孙周见之公使觇之信【觇伺也】遂怨郤至厉公田与妇人先杀而饮酒后使大夫杀【公无道先妇人而后卿佐】郤至奉豕【进之于公】寺人孟张夺之郤至射而杀之公曰季子欺余【季子郤至公反以为郤至夺孟张豕】厉公将作难胥童曰必先三郤族大多怨去大族不偪敌多怨有庸公曰然郤氏闻之郤锜欲攻公曰虽死君必危郤至曰人所以立信知勇也信不叛君知不害民勇不作乱失兹三者其谁与我死而多怨将安用之君实有臣而杀之其谓君何我之有罪吾死后矣若杀不辜将失其民欲安得乎待命而已受君之禄是以聚党有党而争命罪孰大焉【传言郤至无反心】壬午胥童夷羊五帅甲八百将攻郤氏长鱼矫请无用众公使清沸魋助之【清沸魋亦嬖人】抽戈结衽而伪讼者【衽裳际】三郤将谋于榭【榭讲武堂】矫以戈杀驹伯苦成叔于其位【驹伯郤锜苦成叔郤犨位所坐处也】温季曰逃威也【凶贼为害故曰威或曰威当为藏】遂趋矫及诸其车以戈杀之皆尸诸朝胥童以甲劫栾书中行偃于朝矫曰不杀二子忧必及君公曰一朝而尸三卿余不忍益也对曰人将忍君【人谓书与偃】臣闻乱在外为奸在内为轨御奸以徳御轨以刑【徳绥逺刑治近】不施而杀不可谓徳臣偪而不讨不可谓刑徳刑不立奸轨竝至臣请行遂出奔狄公使辞于二子【辞谢书与偃】曰寡人有讨于郤氏郤氏既伏其辜矣大夫无辱其复职位皆再拜稽首曰君讨有罪而免臣于死君之恵也二臣虽死敢防君徳乃皆归公使胥童为卿公游于匠丽氏【匠丽嬖大夫家】栾书中行偃遂执公焉召士匄士匄辞召韩厥韩厥辞曰昔吾畜于赵氏孟姬之谗吾能违兵【违去不与兵乱示不与党言此者明已无所偏助孟姬赵庄姬乱在八年】古人有言曰杀老牛莫之敢尸【尸主也】而况君乎亍一子不能事君焉用厥也
　　【谷梁传】自祸于是起矣【厉公见杀之祸】
　　郤氏虽擅权结怨然既为大夫则君之股肱也厉公不明征其罪而隂用嬖幸之计一朝而杀三卿又不能显任忠贤修明国政遂用此以阶祸惜哉
　　楚人灭舒庸【舒庸杜注东夷国地谱庐州有舒城】
　　【左传】舒庸人以楚师之败也【败于鄢陵】道吴人围巢伐驾围厘虺【巢驾厘虺杜注楚四邑在今江南庐州府境】遂恃吴而不设备楚公子槖师袭舒庸灭之
　　楚方摧败而余威犹足蚕食逺国如使鄢陵得志则毒被华夏可胜道哉故观舒庸之灭然后知鄢陵之胜讨郑之勤所以挫楚而不复北师者亦晋厉之劳绩也
　　【附录左传】闰月乙卯晦栾书中行偃杀胥童【以其劫已故】民不与郤氏胥童道君为乱故皆书曰晋杀其大夫【明郤氏夫民胥童道乱宜为国戮传在今年经在明春从告】
　　十有八年春王正月晋杀其大夫胥童
　　宋督杀孔父弑殇公先书弑而称及今栾书荀偃杀胥童而弑厉公则以国杀大夫为文而书于弑君之前盖嬖幸之臣导君于昬亡其身以及其君故春秋竝治其罪以为后戒
　　庚申晋弑其君州蒲
　　【左传】十八年春王正月庚申晋栾书中行偃使程滑弑厉公【程滑晋大夫】葬之于翼东门之外以车一乘【言不以君礼葬诸侯葬车七乗】使荀防士鲂逆周子于京师而立之【周子悼公】生十四年矣大夫逆于清原周子曰孤始愿不及此虽及此岂非天乎抑人之求君使出命也立而不从将安用君二三子用我今日否亦今日共而从君神之所福也【传言其少有才所以能自固】对曰羣臣之愿也敢不唯命是聼庚午盟而入【与诸大夫盟】馆于伯子同氏【晋大夫家】辛巳朝于武宫逐不臣者七人【夷羊五之属】周子有兄而无慧不能辨菽麦故不可立
　　【谷梁传】称国以弑其君君恶甚矣
　　栾书使程滑弑厉公与赵盾之事无异而于书则没其名何也时无董狐南史之直书方柄国则赴于诸侯必有所以诿其罪者鲁史既承而书之孔子修经虽知其人无所据以革旧史也故称国以弑俾后人得以考其实焉前书杀三卿继书杀胥童而后厉公见弑则以君臣不睦而生乱可知矣三卿及胥童皆称国以杀则当国大臣实与其事可知矣栾书久执兵柄三专征伐明着于经鄢陵之役其子黡实来乞师四卿既杀栾氏专晋则弑君者非书而谁哉此笔削之义游夏所以不能赞也
　　齐杀其大夫国佐
　　【左传】齐为庆氏之难故【前年国佐杀庆克】甲申晦齐侯使士华免以戈杀国佐于内宫之朝【士刑官华免名内宫之朝夫人宫朝羣妾处】师逃于夫人之宫【伏兵宫内恐不胜】书曰齐杀其大夫国佐弃命专杀以谷叛故也【国佐本疾淫乱杀庆克齐以是讨之嫌其罪不及死故传明言其三罪】使清人杀国胜【胜国佐子前年待命于清者】国弱来奔王湫奔莱【弱胜之弟湫国佐党】庆封为大夫庆佐为司寇【封佐皆庆克子】既齐侯反国弱使嗣国氏礼也【佐之罪不及不祀】
　　庆克作慝浊乱中闺齐灵不能防闲其母又受母谮而戮高国不君甚矣国位不忍一旦之忿诛庆克据卢以抗其君不得谓之非叛然其心则为其君正家法可悯也故以累上书焉
　　【附录左传】二月乙酉朔晋悼公即位于朝【朝庙五日而即位】始命百官施舎己责【施恩恵舍劳役止逋责】逮鳏寡振废滞【举用旧德】匡乏困救灾患禁淫慝薄赋敛宥罪戾节器用时用民【使民以时】欲无犯时【不纵私欲夺农时】使魏相士鲂魏颉赵武为卿【相魏锜子鲂士防子颉魏颗子武赵朔子此四人其父祖皆有劳于晋国】荀家荀防栾黡韩无忌为公族大夫【二苟未知所出无忌韩厥子】使训卿之子弟共俭孝弟使士渥浊为太傅使脩范武子之法【渥浊士贞子武子为景公太傅】右行辛为司空使脩士蒍之法【辛将右行因以为氏士蒍献公司空】弁纠御戎校正属焉【弁纠栾纠也校正主马官】使训诸御知义【戎士尚节义也】荀賔为右司士属焉使训勇力之士时使【司士车右之官勇力皆车右也勇力多不顺命故训以共时之使】卿无共御【省卿戎御】立军尉以摄之祁奚为中军尉羊舌职佐之魏绛为司马【绛魏犨子】张老为候奄【候奄中军主斥候之官】铎遏宼为上军尉籍偃为之司马【偃籍谈父为上军司马】使训卒乗亲以听命【相亲以听上命】程郑为乗马御六驺属焉使训羣驺知礼【程郑荀氏别族乗马御乗车之仆也六驺六闲之驺周礼有六闲马乗车尚礼容故训羣驺使知礼】凡六官之长皆民誉也【总举六官则知羣官无非其人】举不失职官不易方【官守其业无相逾易】爵不逾徳师不陵正旅不偪师【正军将命卿也师二千五百人之帅旅五百人之帅言上下有礼不相陵偪】民无谤言所以复霸也【此以上通言悼公所行未必皆在即位之年】
　　公如晋
　　【左传】公如晋朝嗣君也
　　夏楚子郑伯伐宋宋鱼石复入于彭城【彭城杜注宋邑彭城县今江南徐州左传】夏六月郑伯侵宋及曹门外【曹门宋城门】遂防楚子伐宋取朝郏楚子辛郑皇辰侵城郜取幽丘同伐彭城【朝郏城郜幽丘杜注皆宋邑朝郏当在今河南夏邑县境城郜幽丘俱在今江南萧县界】纳宋鱼石向为人鳞朱向鱼府焉【五子以十五年出奔楚独言鱼石以帅告】以三百乗戍之而还书曰复入【恶其依阻大国以兵威还故书复入】凡去其国国逆而立之曰入复其位曰复归诸侯纳之曰归以恶曰复入【此四条所以明内外之援辨顺逆之辞通君臣取国有家之大例】宋人患之西鉏吾曰【西鉏吾宋大夫】何也若楚人与吾同恶以徳于我吾固事之也不敢贰矣大国无厌鄙我犹憾【言苐恐己事之则以我为鄙邑犹恨不足此可患耳】不然而收吾憎使赞其政以闲吾衅亦吾患也【谓用鱼石使佐政】今将崇诸侯之奸而披其地【披犹分也】以塞夷庚【夷庚杜注吴晋往来之要道】逞奸而携服【携离也】毒诸侯而惧吴晋吾庸多矣非吾忧也且事晋何为晋必恤之
　　不书纳不与纳也诸侯世国返国而书复入正也大夫不世官既见絶于君而复入焉则其恶甚矣不言叛者将以乱国非直叛君而已也
　　公至自晋
　　晋侯使士匄来聘
　　【左传】公至自晋晋范宣子来聘【宣子士匄】且拜朝也【拜谢公朝】君子谓晋于是乎有礼
　　公朝始至而聘使即来悼公之下诸侯肃矣此列国所以睦叛国所以服也
　　秋伯来朝
　　【左传】秋桓公来朝劳公且问晋故公以晋君语之伯于是骤朝于晋而请为昏【为平公不彻乐张本】
　　【附録左传】七月宋老佐华喜围彭城老佐卒焉【言所以不克彭城】
　　八月邾子来朝
　　【左传】八月邾宣公来朝即位而来见也
　　成公季年邾相继来朝以晋悼公初立首加礼于鲁故二君来修旧好欲因鲁以自通于晋耳故自是晋合诸侯与二邾无役不从也
　　筑鹿囿
　　【左传】筑鹿囿书不时也
　　【公羊传】何以书讥何讥尔有囿矣又为也
　　【谷梁传】筑不志此其志何也山林薮泽之利所以与民共也虞之非正也【虞谓筑而防之】
　　是时大夫擅国威权日去而公自娱于鸟兽草木达时害民非易所谓冥豫者与
　　己丑公薨于路寝
　　【左传】己丑公薨于路寝言道也【得君薨之道】
　　【谷梁传】路寝正也男子不絶妇人之手以齐终也【齐洁齐也】
　　冬楚人郑人侵宋
　　【左传】冬十一月楚子重救彭城伐宋宋华元如晋告急韩献子为政【时栾书卒韩厥将中军】曰欲求得人必先勤之成霸安疆自宋始矣晋侯师于台谷以救宋【台谷杜注地阙】遇楚师于靡角之谷楚师还【畏晋强也靡角杜注宋地】
　　楚郑侵宋救彭城也不书救者不与其救也悼公一出而楚师还与前楚师至而诸侯还规模一变矣齐桓剙霸始于平宋乱晋文继霸始于释宋围悼公嗣兴又始于彭城之救以宋乃诸侯之望南北之枢纽也
　　晋侯使士鲂来乞师【鲂公羊作彭书乞师止此】
　　【左传】晋士鲂来乞师【将救宋】季文子问师数于臧武仲【武仲宣叔子名纥】对曰伐郑之役知伯实来下军之佐也【伐郑在十七年知伯荀防】今彘季亦佐下军【彘季士鲂】如伐郑可也事大国无失班爵而加敬焉礼也从之
　　悼公复兴霸业而乞师以救宋犹遵厉公故事元年而后无复乞师则召兵而已矣
　　十有二月仲孙蔑防晋侯宋公卫侯邾子齐崔杼同盟于虚朾【虚朾杜注阙或云即宋之虚也】
　　【左传】十二月孟献子防于虚朾谋救宋也宋人辞诸侯而请师以围彭城【不敢烦诸侯故但请其师为襄元年围彭城传】孟献子请于诸侯而先归防葬
　　诸侯师至楚郑已退故宋人辞诸侯而请其师以围彭城先为此盟鲁君在防故不与防亦不遣大夫聼命悼公所以怀诸侯也
　　丁未葬我君成公
　　【左传】丁未葬我君成公书顺也【薨于路寝五月而葬国家安静世适承嗣故曰顺】








　　日讲春秋解义卷三十六
　　钦定四库全书
　　日讲春秋解义卷三十七
　　襄公【公名午成公子母定姒諡法因事有功曰襄辟土有徳曰襄】
　　周【简王十四年鲁襄公元年简王崩子灵王立襄二十八年灵王崩子景王立】
　　郑【成公十三年鲁防公二年成公卒子僖公髠顽立襄七年僖公卒简公嘉立】
　　齐【灵公十年鲁襄公十九年灵公卒子庄公光立襄二十五年庄公弑弟景公杵臼立】
　　宋【平公四年】
　　晋【悼公复覇元年韩厥为政襄七年知防为政襄十一年防于萧鱼服郑防十三年荀偃为政防十五年悼公卒子平公彪立襄十九年士匄为政襄二十五年赵武为政襄二十七年晋楚盟于宋南北分霸始此】
　　卫【献公五年鲁襄公十四年献公奔齐卫立公孙剽是为殇公襄二十六年殇公弑献复归于卫襄二十九年献公卒子襄公立】
　　蔡【景公二十年鲁防公三十年景公弑子灵公般立】
　　曹【成公六年鲁襄公十八年成公卒子武公滕立】
　　滕【详见成公元年】
　　陈【成公二十七年鲁襄公四年成公卒子哀公溺立】
　　【桓公六十五年鲁防公六年桓公卒子孝公匄立防二十三年孝公卒弟文公益姑立】
　　薛【详见僖公元年】
　　莒【犂比公五年鲁襄公十六年晋执犂比公襄三十一年犂比公弑子展舆立】
</div>
    <div class="pagination">
<a href="日讲春秋解义_page44.html">上一页</a><span>...</span><a href="日讲春秋解义_page40.html">40</a><a href="日讲春秋解义_page41.html">41</a><a href="日讲春秋解义_page42.html">42</a><a href="日讲春秋解义_page43.html">43</a><a href="日讲春秋解义_page44.html">44</a><span class="current-page">45</span><a href="日讲春秋解义_page46.html">46</a><a href="日讲春秋解义_page47.html">47</a><a href="日讲春秋解义_page48.html">48</a><a href="日讲春秋解义_page49.html">49</a><a href="日讲春秋解义_page50.html">50</a><span>...</span><a href="日讲春秋解义_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
