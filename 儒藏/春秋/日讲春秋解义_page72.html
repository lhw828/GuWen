<!DOCTYPE html>
<html>
<head>
    <meta charset="UTF-8">
    <title>日讲春秋解义 - 第 72 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日讲春秋解义 - 第 72 页/共 72 页</h1>
    <div class="content">　　小邾射以句绎来奔【句绎杜注地名】
　　【左】小邾射以句绎来奔【射小邾大夫春秋止于获麟故射不在三叛人之数孔子弟子既续书鲁策以系于经丘明亦随而之终于哀公以卒前事】曰使季路要我吾无盟矣【子路信诚人素服之故不须盟】使子路子路辞季康子使冉有谓之曰千乘之国不信其盟而信子之言子何辱焉对曰鲁有事于小邾不敢问故死其城下可也彼不臣而济其言【济成也】是义之也由弗能
　　夏四月齐陈恒执其君寘于舒州【舒州今山东滕县东南薛城是左】齐简公之在鲁也阚止有宠焉【简公悼公阳生子壬阚止子我事在六年】及即位使为政陈成子惮之骤顾诸朝【成子陈常心不安故数顾之】诸御鞅言于公曰【鞅齐大夫】陈阚不可竝也君其择焉【择用一人】弗听子我夕【夕视事】陈逆杀人逢之【陈逆子行陈氏宗也】
　　【子我逢之】遂执以入陈氏方睦【宗族和】使疾而遗之潘沐备酒肉焉【使诈病因内潘沐并得内酒肉潘米汁可以沐头】飨守囚者醉而杀之而逃子我盟诸陈于陈宗【失陈逆惧其反为患故盟之】初陈豹欲为子我臣【豹亦陈氏族】使公孙言已【言已介逹之】已有丧而止既而言之曰有陈豹者长而上偻【肩背偻】望视【目望阳】事君子必得志欲为子臣吾惮其为人也【恐多诈】故缓以告子我曰何害是其在我也使为臣他日与之言政说遂有宠谓之曰我尽逐陈氏而立女若何对曰我逺于陈氏矣【言已疏逺】且其违者不过数人【违不从也】何尽逐焉遂告陈氏子行曰【子行陈逆】彼得君弗先必祸子子行舍子公宫【子行逃而隠于陈氏今又隠于公宫】夏五月壬申成子兄弟四乘如公【成子之兄弟昭子庄简子齿宣子夷穆子安廪丘子意兹芒子盈恵子得凡八人二人共一乘】子我在幄【幄帐也聼政之处】出逆之遂入闭门【成子入反闭门不纳子我】侍人御之【子我侍人】子行杀侍人【素在内故得杀之】公与妇人饮酒于檀台成子迁诸寝【徙公使居正寝】公执戈将击之【疑其欲作乱】大史子余曰非不利也将除害也成子出舍于库【以公怒故】闻公犹怒将出曰何所无君子行抽剑曰需事之贼也谁非陈宗所不杀子者有如陈宗【言子若欲出我必杀子】乃止子我归属徒攻闱与大门【闱宫中小门大门宫门也】皆不胜乃出陈氏追之失道于弇中适丰丘【弇中狭路丰丘杜注陈氏邑】丰丘人执之以告杀诸郭闗【齐闗名】成子将杀大陆子方【子方子我臣】陈逆请而免之以公命取车于道【子方取道中行人车】及耏众知而东之【知其矫命夺车逐使东】出雍门【齐城门也】陈豹与之车弗受曰逆为余请豹与余车余有私焉事子我而有私于其雠何以见鲁衞之士【言陈氏务施】东郭贾奔衞【贾即子方】庚辰陈桓执公于舒州公曰吾早从鞅之言不及此【悔不诛陈氏】
　　庚戌叔还卒
　　五月庚申朔日有食之
　　陈宗竖出奔楚
　　宋向魋入于曹以叛【曹杜注八年宋灭曹以为邑】
　　【左】宋桓魋之宠害于公【恃宠骄盈】公使夫人骤请享焉而将讨之【夫人景公母欲因享讨之】未及魋先谋公请以鞌易薄【鞌杜注向魋邑薄杜注公邑欲因易邑为公享宴而作乱】公曰不可薄宗邑也【宗庙所在】乃益鞌七邑而请享公焉【伪喜于受赐】以日中为期家备尽徃【甲兵之备】公知之告皇野曰余长魋也【少长育之皇野司马子仲】今将祸余请即救司马子仲曰有臣不顺神之所恶也而况人乎敢不承命不得左师不可【左师向魋兄向巢也】请以君命召之左师每食击钟闻钟声公曰夫子将食既食又奏【奏乐】公曰可矣以乘车徃曰迹人来告曰【主迹禽兽者】逢泽有介麇焉【逢泽杜注地理志云在荥阳开封县东北逺疑非葢宋都睢阳去开封四百余里或宋都之旁别有逢泽不可考】公曰虽魋未来得左师吾与之田若何【皇野称公命】君惮告子【难以游戏烦大臣】野曰尝私焉君欲速故以乘车逆子与之乘至公告之故拜不能起司马曰【即皇野】君与之言【使公与要誓】公曰所难子者上有天下有先君【言不使祸难及子】对曰魋之不共宋之祸也敢不唯命是聼司马请瑞焉【瑞符节以兵】以命其徒攻桓氏【桓氏向魋】其父兄故臣曰不可【司马故臣与桓魋无怨者】其新臣曰从吾君之命遂攻之子颀骋而告桓司马【子颀桓魋弟桓司马即魋也】司马欲入【入攻君】子车止之【车亦魋弟】曰不能事君而又伐国民不与也祗取死焉向魋遂入于曹以叛莒子狅卒
　　六月宋向魋自曹出奔衞宋向巢来奔
　　【左】六月使左师巢伐之欲质大夫以入焉【巢不能克魋恐公怒欲得国内大夫为质还入国】不能亦入于曹取质【不能得大失故入曹劫曹人子弟而质之欲以自固】魋曰不可既不能事君又得罪于民将若之何乃舍之【舍曹子弟】民遂叛之向魋奔衞向巢来奔宋公使止之曰寡人与子有言矣不可以絶向氏之祀辞曰臣之罪大尽灭桓氏可也若以先臣之故而使有后君之惠也若臣则不可以入矣司马牛致其邑与珪焉而适齐【牛桓魋弟也珪守邑符信】向魋出于卫地公文氏攻之【公文氏衞大夫】求夏后氏之璜焉与之他玉而奔齐陈成子使为次卿司马牛又致其邑焉而适吴【不欲与魋同国】吴人恶之而反赵简子召之陈成子亦召之卒于鲁郭门之外阬氏葬诸丘舆【阬氏鲁人也丘舆杜注泰山南城县西北有舆城今山东费县西舆城是録其卒葬所在愍贤者失所】
　　齐人弑其君壬于舒州
　　【左】甲午齐陈恒弑其君壬于舒州【壬简公也】孔丘三日齐而请伐齐三公曰鲁为齐弱久矣子之伐之将若之何对曰陈恒弑其君民之不与者半以鲁之众加齐之半可克也公曰子告季孙孔子辞【辞不告】退而告人曰吾以从大夫之后也故不敢不言【尝为大夫而去故言后】秋晋赵鞅帅师伐衞
　　八月辛丑仲孙何忌卒
　　【左】初孟孺子泄将圉马于成【泄孟懿子之子孟武伯也圉畜飬也成杜注孟氏邑】成宰公孙宿不受曰孟孙为成之病不圉马焉【病谓民贫困】孺子怒袭成从者不得入乃反成有司使孺子鞭之【恨恚故鞭成有司之使人】秋八月辛丑孟懿子卒成人奔丧弗内袒免哭于衢聴共【请聴命共使】弗许惧不归【不敢归成为明年成叛】
　　冬陈宗竖自楚复入于陈陈人杀之
　　陈辕买出奔楚
　　有星孛
　　饥
　　十有五年春王正月成叛
　　【左】十五年春成叛于齐武伯伐成不克遂城输【以偪成】夏五月齐髙无防出奔北燕
　　【左】夏楚子西子期伐吴及桐汭【桐汭杜注宣城广徳县西南有桐水出白石山西北入丹阳湖】陈侯使公孙贞子吊焉【吊为楚所伐】及良而卒【良杜注吴地】将以尸入【聘礼若賔死未将命则既敛于棺造于朝介将命】吴子使大宰嚭劳且辞曰以水潦之不时无乃廪然陨大夫之尸【廪然倾动貌】以重寡君之忧寡君敢辞上介芋尹葢对曰【葢陈大夫贞子上介】寡君闻楚为不道荐伐吴国灭厥民人寡君使葢备使吊君之下吏【备犹副也】无禄使人逢天之慼大命陨队絶世于良废日共积【废行道之日以共具殡敛所积聚之用】一日迁次【一日即迁次不敢留君命】今君命逆使人曰无以尸造于门是我寡君之命委于草葬也且臣闻之曰事死如事生礼也于是乎有朝聘而终以尸将事之礼【朝聘道死以尸行事】又有朝聘而遭丧之礼【遭所聘之丧】若不以尸将命是遭丧而还也无乃不可乎以礼防民犹或逾之今大夫曰死而弃之是弃礼也其何以为诸侯主先民有言曰无秽虐士【虐士死者】备使奉尸将命苟我寡君之命逹于君所虽陨于深渊则天命也非君与渉人之过也吴人内之【言芋尹葢知礼】
　　郑伯伐宋
　　秋八月大雩
　　【左】秋齐陈瓘如楚【瓘陈恒之兄子玉也】过衞仲由见之曰天或者以陈氏为斧斤既斲丧公室而他人有之不可知也其使终飨之亦不可知也若善鲁以待时不亦可乎何必恶焉【仲由事孔子故为鲁言】子玉曰然吾受命矣子使告我弟【弟成子也】
　　晋赵鞅帅师伐衞
　　冬晋侯伐郑
　　及齐平
　　【左】冬及齐平子服景伯如齐子赣为介见公孙成【公孙成成宰公孙宿也】曰人皆臣人而有背人之心况齐人虽为子役其有不贰乎【言子叛鲁齐人亦将叛子】子周公之孙也多飨大利犹思不义利不可得而丧宗国将焉用之【丧宗国谓以邑入齐使鲁有危亡之祸】成曰善哉吾不早闻命【言仲尼之徒皆忠于鲁国】陈成子馆客曰寡君使恒告曰寡人愿事君如事衞君【言衞与齐同好而鲁未肯】景伯揖子赣而进之对曰寡君之愿也昔晋人伐卫【在定八年】齐爲衞故伐晋冠氏丧车五百【在定九年冠氏杜注阳平馆陶县】因与卫地自济以西禚媚杏以南书社五百【二十五家为一杜籍书而致之】吴人加敝邑以乱【在八年】齐因其病取讙与阐【亦在八年】寡君是以寒心若得视衞君之事君也则固所愿也成子病之乃归成公孙宿以其兵甲入于嬴【嬴杜注齐邑】
　　卫公孟彄出奔齐
　　【左】卫孔圉取大子蒯聩之姊生悝【孔圉孔文子也蒯聩姊孔伯姬】孔氏之竖浑良夫长而美孔文子卒通于内【通伯姬】大子在戚孔姬使之焉【使良夫诣大子所】大子与之言曰苟使我入获国服冕乘轩三死无与【冕大夫服轩大夫车三死死罪三】与之盟为请于伯姬【良夫为大子请】闰月良夫与大子入舍于孔氏之外圃【圃园】昏二人蒙衣而乘【二人大子与良夫防衣为妇人服也】寺人罗御如孔氏孔氏之老栾宁问之称姻妾以告【自称婚姻家妾】遂入适伯姬氏既食孔伯姬杖戈而先大子与五人介舆豭从之【舆豭豚欲以盟】廹孔悝于厠强盟之【孔氏専政故劫令逐辄】遂劫以登台栾宁将饮酒炙未熟闻乱使告季子【季子子路也为孔氏邑宰】召获驾乘车【召获卫大夫驾乘车者不欲战】行爵食炙奉卫侯辄来奔季子将入遇子羔将出【子羔卫大夫髙柴孔子弟子将出奔】曰门已闭矣季子曰吾姑至焉子羔曰弗及不践其难【谓政不及已】季子曰食焉不辟其难子羔遂出子路入及门公孙敢门焉【守门】曰无入为也【言辄已出】季子曰是公孙也求利焉而逃其难由不然利其禄必救其患有使者出乃入【因门开而入】曰大子焉用孔悝虽杀之必或继之【言已必继孔悝为难攻大子】且曰大子无勇若燔台半必舍孔叔大子闻之惧下石乞盂黡敌子路【二子蒯聩党】以戈击之断缨子路曰君子死冠不免【不使冠在地】结缨而死孔子闻卫乱曰柴也其来由也死矣孔悝立庄公【荘公蒯聩也鲁史书于明年春从告】庄公害故政欲尽去之【故政辄之臣】先谓司徒瞒成曰寡人离病于外久矣子请亦尝之归告禇师比欲与之伐公不果【比禇师声子为明年瞒成奔起】十有六年春王正月己夘卫世子蒯聩自戚入于卫卫侯辄来奔
　　二月卫子还成出奔宋
　　【左】十六年春瞒成禇师比出奔宋【瞒成即子还成以伐庄公不果故奔】卫侯使鄢武子告于周曰【武子卫大夫肸也】蒯聩得罪于君父君母逋窜于晋晋以王室之故不弃兄弟寘诸河上【河上戚也】天诱其衷获嗣守封焉使下臣肸敢吿执事王使单平公对曰肸以嘉命来吿余一人徃谓叔父余嘉乃成世复尔禄次敬之哉方天之休【言天方授尔以休】弗敬弗休悔其可追【终蒯瞆之事】
　　夏四月己丑孔丘卒【仲尼既告老去位犹书卒者鲁之君臣宗其圣徳殊而异之鲁襄二十二年生至今七十三也四月十八日乙丑无己丑己丑五月十二日日月必有误　孔子作春秋终于获麟公羊谷梁经是也弟子欲记圣师之卒故采鲁史记以续夫子之经而终于此丘明因随而作终于哀公自此以下无复经矣】
　　【左】夏四月己丑孔丘卒公诔之曰旻天不吊不憖遗一老俾屏余一人以在位【仁覆闵下故称旻天吊恤也憖且也屏蔽也】防防余在疚呜呼哀哉尼父无自律【疚病也律法也言丧尼父无以自为法】子赣曰君其不没于鲁乎夫子之言曰礼失则昏名失则愆失志为昏失所为愆生不能用死而诔之非礼也称一人非名也【天子称一人非诸侯之名】君两失之六月卫侯饮孔悝酒于平阳【平阳杜注东郡燕县东北有平阳亭今直隶滑县韦城南有平阳城是也】重酬之大夫皆有纳焉【纳财贿也】醉而送之夜半而遣之载伯姬于平阳而行【载其母俱去】及西门【平阳门】使贰车反祏于西圃【使副车还取庙主西圃孔氏庙所在祏藏主石函】子伯季子初为孔氏臣新登于公【升为大夫】请追之遇载祏者杀而乘其车许公为反祏【孔悝怪载祏者久不来使公为反逆之】遇之曰与不仁人争明无不胜必使先射射三皆逺许为许为射之殪【言子伯不仁所以死】或以其车从【从公为】得祏于橐中孔悝出奔宋
　　楚大子建之遇谗也自城父奔宋【在昭十九年】又辟华氏之乱于郑【在昭二十年】郑人甚善之又适晋与晋人谋袭郑乃求复焉郑人复之如初晋人使谍于子木请行而期焉【请行袭郑之期子木即建也】子木暴虐于其私邑邑人诉之郑人省之得晋谍焉遂杀子木其子曰胜在吴子西欲召之叶公曰【叶公子髙沈诸梁也】吾闻胜也诈而乱无乃害乎子西曰吾闻胜也信而勇不为不利舍诸邉竟使衞藩焉叶公曰周仁之谓信【周亲也】率义之谓勇吾闻胜也好复言而求死士殆有私乎【私谋复雠】复言非信也期死非勇也【期必也】子必悔之弗从召之使处吴竟为白公【白杜注楚邑汝隂褒信县西南有白亭】请伐郑子西曰楚未节也【言国新复政令尚无节度】不然吾不忘也他日又请许之未起师晋人伐郑楚救之与之盟胜怒曰郑人在此雠不逺矣【比子西于郑人】胜自厉剑子期之子平见之曰王孙何自厉也曰胜以直闻不告汝庸为直乎将以杀尔父平以告子西子西曰胜如卵余翼而长之【以鸟为喻】楚国第【用士之次第】我死令尹司马非胜而谁胜闻之曰令尹之狂也得死乃非我子西不悛胜谓石乞曰【石乞胜之徒】王与二卿士【二卿士子西子期】皆五百人当之则可矣乞曰不可得也【五百人不可得】曰市南有熊宜僚者若得之可以当五百人矣乃从白公而见之与之言说告之故辞承之以剑【按剑指其喉】不动胜曰不为利謟不为威惕不泄人言以求媚者去之吴人伐慎【慎杜注汝隂慎县今江南颍上县西北有慎城】白公败之请以战备献【所得铠杖兵器欲因献用之以为乱】许之遂作乱秋七月杀子西子期于朝而劫恵王子西以袂掩面而死【慙于叶公】子期曰昔者吾以力事君不可以弗终抉豫章以杀人而后死【以效其多力豫章大木】石乞曰焚库弑王不然不济白公曰不可弑王不祥焚库无聚将何以守矣乞曰有楚国而治其民以敬事神可以得祥且有聚矣何患弗从叶公在蔡【蔡迁州来楚并其地】方城之外皆曰可以入矣子髙曰吾闻之以险徼幸者其求无餍偏重必离【险犹恶也所求无餍则不安譬如物偏重则离败欲须其毙而讨之】闻其杀齐管修也而后入【管修楚贤大夫故齐管仲之后杀贤则失民】白公欲以子闾为王【子闾平王子啓五辞王者】子闾不可遂劫以兵子闾曰王孙若安靖楚国匡正王室而后庇焉启之愿也敢不聴从若将専利以倾王室不顾楚国有死不能遂杀之而以王如髙府【髙府楚别府】石乞尹门【为门尹】圉公阳穴宫负王以如昭夫人之宫【公阳楚大夫昭夫人王母越女】叶公亦至及北门或遇之曰君胡不胄国人望君如望慈父母焉盗贼之矢若伤君是絶民望也若之何不胄乃胄而进又遇一人曰君胡胄国人望君如望嵗焉【嵗年谷也】日月以几【冀君来】若见君面是得艾也【艾安也】民知不死其亦夫有奋心犹将旌君以徇于国【旌表也】而又掩面以絶民望不亦甚乎乃免胄而进【言叶公得民心】遇箴尹固帅其属将与白公子髙曰防二子者楚不国矣【二子子西子期也栢举之败二子功多】弃徳从贼其可保乎乃从叶公使与国人以攻白公白公奔山而缢其徒防之【防匿也】生拘石乞而问白公之死焉对曰余知其死所而长者使余勿言【长者谓白公也】曰不言将烹乞曰此事克则为卿不克则烹固其所也何害乃烹石乞王孙燕奔頯黄氏【燕胜弟頯黄杜注吴地在今宁国府境】沈诸梁兼二事【二事令尹司马】国寜乃使宁为令尹【子西之子子国也】使寛为司马【子期之子】而老于叶【终言之】　衞侯占梦嬖人【以能占梦见爱】求酒于大叔僖子【僖子大叔遗】不得与卜人比而告公曰君有大臣在西南隅弗去惧害【托占卜梦而言】乃逐大叔遗遗奔晋　衞侯谓浑良夫曰吾继先君而不得其器若之何【国之宝器辄皆将去】良夫代执火者而言曰【将密谋屏左右】疾与亡君皆君之子也召之而择材焉可也【召辄】若不材器可得也【辄若不材可废其身因得其器】竖告大子【大子疾】大子使五人舆豭从己劫公而彊盟之【盟求必立已】且请杀良夫公曰其盟免三死【盟在十五年】曰请三之后有罪杀之公曰诺哉
　　【左】十七年春衞侯为虎幄于借圃【于借田之圃新造幄幕皆以虎兽为饰】成求令名者而与之始食焉大子请使良夫【以良夫应为令名】良夫乗衷甸两牡【衷甸一辕卿军】紫衣狐裘【紫衣君服】至袒裘不释剑而食【食而热故偏袒亦不敬】大子使牵以退数之以三罪而杀之【三罪紫衣袒裘帯剑】　三月越子伐吴吴子御之笠泽【笠泽今江南吴县西南太湖是也】夹水而陈越子为左右句卒【句卒钩伍相着别为左右屯】使夜或左或右鼓噪而进吴师分以御之越子以三军潜渉当吴中军而鼓之吴师大乱遂败之【左右句卒为声势以分吴军而三军精卒并力击其中军故得胜也】　晋赵鞅使告于卫曰君之在晋也志父为主请君若大子来以免志父不然寡君其曰志父之为也【谓已教使不来】卫侯辞以难大子又使防之【防诉父欲速得其处】夏六月赵鞅围卫齐国观陈瓘救衞【国观国书之子】得晋人之致师者子玉使服而见之【释囚服服其本服】曰国子实执齐柄而命瓘曰无辟晋师岂敢废命子又何辱【言不须来致师自将徃战】简子曰我卜伐衞未卜与齐战乃还【畏子玊】　楚白公之乱陈人恃其聚而侵楚【聚积聚也】楚既寜将取陈麦楚子问帅于大师子谷与叶公诸梁子谷曰右领差车与左史老皆相令尹司马以伐陈其可使也【言此二人皆尝辅相子西子期伐陈今复可使】子髙曰率贱民慢之惧不用命焉【右领左史皆楚贱官】子谷曰观丁父鄀俘也武王以为军率是以克州蓼服随唐大啓羣蛮彭仲爽申俘也文王以为令尹实县申息朝陈蔡封畛于汝【开封畛北至汝水】唯其任也何贱之有子髙曰天命不謟【謟疑也】令尹有憾于陈【十五年子西伐吴陈使贞子吊吴以此为恨】天若亡之其必令尹之子是与君盍舍焉【舍右领与左史】臣惧右领与左史有二俘之贱而无其令徳也王卜之武城尹吉【武城尹子西子公孙朝】使帅师取陈麦陈人御之败遂围陈秋七月己夘楚公孙朝帅师灭陈【终郑裨灶言五及鹑火陈卒亡】王与叶公枚卜子良以为令尹【枚卜不斥言所卜以令子良恵王弟】沈尹朱曰吉过于其志【志望也】叶公曰王子而相国过将何为【过相将为王也】他日改卜子国而使为令尹【子国宁也】　衞侯梦于北宫见人登昆吾之观【杜注衞有观在于昆吾氏之虚今濮阳城中按濮阳即今直隶开州州西南有濮阳县城城中有昆吾台】被髪北面而噪曰登此昆吾之虚緜緜生之瓜【緜緜瓜初生也良夫言已有以小成大之功若瓜之初生谓使卫侯得国】余为浑良夫叫天无辜【本盟当免三死而并数一时之事为三罪杀之故自谓无辜】公亲筮之胥弥赦占之【赦衞筮史】曰不害与之邑寘之而逃奔宋【言卫侯无道卜人不敢以实对惧难而逃也】衞侯贞卜【正卜梦之吉凶】其繇曰如鱼竀尾【竀赤也鱼劳则尾赤】衡流而方羊裔焉【横流方羊不能自安裔水邉言衞侯将若此鱼】大国灭之将亡阖门塞窦乃自后逾【此皆繇辞】冬十月晋复伐衞【春伐未得志故】入其郛将入城简子曰止叔向有言曰怙乱灭国者无后【不欲乘人之衰】衞人出庄公而与晋平晋立襄公之孙般师而还十一月衞侯自鄄入般师出【辟蒯聩也】初公登城以望见戎州【戎州杜注戎邑今山东曹县有楚丘故城汉置已氏县即戎州也】问之以告公曰我姬姓也何戎之有焉翦之【削壊其邑聚】公使匠久【久不休息】公欲逐石圃【石圃衞卿石恶从子】未及而难作辛巳石圃因匠氏攻公公闭门而请弗许逾于北方而队折股【终如卜言乃自后逾】戎州人攻之大子疾公子青逾从公【青疾弟】戎州人杀之公入于戎州已氏【已氏戎州人姓】初公自城上见已氏之妻髪美使髠之以为吕姜髢【吕姜荘公夫人髢髲也】既入焉而示之璧曰活我吾与女璧已氏曰杀女璧其焉徃遂杀之而取其璧衞人复公孙般师而立之十二月齐人伐衞衞人请平立公子起【起灵公子】执般师以归舍诸潞【潞杜注齐邑】　公防齐侯盟于蒙【齐侯简公弟平公骜也蒙杜注在东莞蒙隂县西今山东蒙隂县西有故城】孟武伯相齐侯稽首公拜齐人怒武伯曰非天子寡君无所稽首武伯问于髙柴曰诸侯盟谁执牛耳【执牛耳尸盟者】季羔曰鄫衍之役吴公子姑曹【季羔髙柴也鄫衍在七年】发阳之役衞石魋【发阳郧地在十二年石魋石曼姑之子】武伯曰然则彘也【彘武伯名也鄫衍则大国执阳则小国执据时执者无常故武伯自以为可执】　宋皇瑗之子麇【瑗宋右师】有友曰田丙而夺其兄酁般邑以与之酁般愠而行告桓司马之臣子仪克【克在下邑不与魋乱故在】子仪克适宋告夫人曰麇将纳桓氏公问诸子仲【子仲皇野】初子仲将以杞姒之子非我为子【为适子姒子仲妻】麇曰必立伯也【伯非我兄】是良材子仲怒弗从故对曰右师则老矣不识麇也【言右师老不能为乱麇则不可知】公执之【执麇】皇瑗奔晋召之【召令还】
　　【左】十八年春宋杀皇瑗公闻其情复皇氏之族使皇缓为右师【言宋景公无常也缓瑗从子】　巴人伐楚围鄾【鄾杜注楚邑今湖广襄阳县东北有鄾城】初右司马子国之卜也观瞻曰如志【子国未为令尹时卜为右司马得吉兆如其志观瞻楚开卜大夫观从之后】故命之【命以为右司马】及巴师至将卜帅王曰宁如志何卜焉【宁子国也】使帅师而行请承【承佐】王曰寝尹工尹勤先君者也【栢举之役寝尹由于以背受戈工尹固执燧象奔吴师皆为先君勤劳】三月楚公孙宁吴由于防固败巴师于鄾故封子国于析君子曰恵王知志【知用其意】夏书曰官占唯能蔽志昆命于元【书大禹谟官占卜筮之官蔽断也昆后也言当先断意后用也】其是之谓乎志曰圣人不烦卜筮恵王其有焉　夏衞石圃逐其君起起奔齐衞侯辄自齐复归逐石圃而复石魋与大叔遗【皆蒯聩所逐左】十九年春越人侵楚以误吴也【误吴使不为备】　夏楚公子庆公孙寛追越师至防【防杜注越地】不及乃还　秋楚沈诸梁伐东夷【报越】三夷男女及楚师盟于敖【从越之夷三种敖杜注东夷地】　冬叔青如京师敬王崩故也【言敬王能终其世终苌言东王必大克叔青叔还子】
　　【左】二十年春齐人来徴会夏会于廪丘为郑故谋伐晋【十五年晋伐郑】郑人辞诸侯秋师还【终叔向言晋公室卑】　吴公子庆忌骤谏吴子曰不改必亡弗听出居于艾【艾杜注吴邑豫章有艾县今艾城在江西宁州西】遂适楚闻越将伐吴冬请归平越遂归欲除不忠者以説于越吴人杀之　十一月越围吴赵孟降于丧食【赵孟襄子无恤时有父简子之丧】楚隆曰【楚隆襄子家臣】三年之丧亲昵之极也主又降之无乃有故乎赵孟曰黄池之役先主与吴王有质【黄池在十三年先主简子质盟信也】曰好恶同之今越围吴嗣子不废旧业而敌之【嗣子襄子自谓欲敌越救吴】非晋之所能及也吾是以为降楚隆曰若使吴王知之若何赵孟曰可乎隆曰请尝之乃徃先造于越军曰吴犯闲上国多矣闻君亲讨焉诸夏之人莫不欣喜唯恐君之志不从请入视之许之告于吴王曰寡君之老无恤使陪臣隆敢展谢其不共黄池之役君之先臣志父得承齐盟曰好恶同之今君在难无恤不敢惮劳非晋国之所能及也使陪臣敢展布之王拜稽首曰寡人不佞不能事越以为大夫忧拜命之辱与之一箪珠【箪小笥】使问赵孟曰句践将生忧寡人寡人死之不得矣王曰溺人必笑吾将有问也【以自喻所问不急犹溺人不知所为而反笑】史黯何以得为君子【史黯晋大夫蔡墨云不及四十年吴当亡吴王感问此也】对曰黯也进不见恶退无谤言王曰宜哉
　　【左】二十一年夏五月越人始来【越既胜吴欲霸中国始遣使适鲁】秋八月公及齐侯邾子盟于顾【顾杜注齐地今山东范县东南有顾城】齐人责稽首【责十七年齐侯为公稽首不见答】因歌之曰鲁人之皋数年不觉使我髙蹈【皋缓也髙蹈犹逺行也言鲁人皋缓数年不知答齐稽首故使我髙蹈来为此防】唯其儒书以为二国忧【二国齐邾也言鲁据周礼不肯答稽首令齐邾逺至】是行也公先至于阳谷【先期至】齐闾丘息曰【息闾丘明之后】君辱举玉趾以在寡君之军羣臣将传遽以告寡君比其复也君无乃勤为仆人之未次【次舍也】请除馆于舟道【舟道杜注齐地】辞曰敢勤仆人
　　【左】二十二年夏四月邾隠公自齐奔越曰吴为无道执父立子越人归之大子革奔越【邾隠公八年为吴所囚十年奔齐】冬十一月丁夘越灭吴请使吴王居甬东【甬东杜注越地】
　　【防稽句章县东海中洲也按海中洲即舟山今之定海县县东有翁山即甬东也】辞曰孤老矣焉能事君乃缢越人以归【以其尸归终史墨子胥之言也】
　　【左】二十三年春宋景曹卒【景曹宋元公夫人小邾女季桓子外祖母】季康子使冉有吊且送葬曰敝邑有社稷之事使肥与有职竞焉【肥康子名竞遽也】是以不得助执绋使求从舆人【求冉有名舆众也】曰以肥之得备弥甥也【弥逺也康子父之舅氏故称弥甥】有不腆先人之产马使求荐诸夫人之宰其可以称旌繁乎【称举也繁马饰繁缨也终乐祁之言政在季氏】　夏六月晋荀瑶伐齐【荀瑶荀跞之孙知伯襄子】髙无防帅师御之知伯视齐师马骇遂驱之曰齐人知余旗其谓余畏而反也及垒而还将战长武子请卜【武子晋大夫】知伯曰君告于天子而卜之以守于宗祧吉矣吾又何卜焉且齐人取我英丘【英丘晋地】君命瑶非敢耀武也治英丘也以辞伐罪足矣何必卜壬辰战于犂丘【犂丘杜注隰也今山东临邑县有犂丘亭】齐师败绩知伯亲禽顔庚【顔庚齐大夫顔涿聚】　秋八月叔青如越始使越也越诸鞅来聘报叔青也
　　【左】二十四年夏四月晋侯将伐齐使来乞师曰昔臧文仲以楚师伐齐取谷【在僖二十六年】宣叔以晋师伐齐取汶阳【在成二年】寡君欲徼福于周公愿乞灵于臧氏【以臧氏世胜齐故】臧石帅师防之取廪丘【臧石宾如之子】军吏令缮将进【晋军吏也缮治战备】莱章曰【莱章齐大夫】君卑政暴徃嵗克敌【禽顔庚】今又胜都【取廪丘】天奉多矣又焉能进是躗言也【躗过也】役将班矣晋师乃还饩臧石牛【生曰饩】大史谢之曰【晋大史】以寡君之在行牢礼不度【不如礼度】敢展谢之【终臧氏有后于鲁】　邾子又无道越人执之以归【终子赣之言】而立公子何何亦无道【何大子革弟】　公子荆之母嬖【荆哀公庶子】将以为夫人使宗人衅夏献其礼【宗人礼官】对曰无之公怒曰女为宗司立夫人国之大礼也何故无之对曰周公及武公娶于薛【武公敖也】孝恵娶于商【孝公称恵公弗皇商宋也】自桓以下娶于齐【桓公始娶文姜】此礼也则有若以妾为夫人则固无其礼也公卒立之而以荆为大子国人始恶之【恶公】　闰月公如越得大子适郢【适郢越王大子得相亲説也】将妻公而多与之地公孙有山使告于季孙季孙惧使因大宰嚭而纳赂焉乃止【嚭故吴臣也季孙恐公因越讨已故惧】
　　【左】二十五年夏五月庚辰衞侯出奔宋【衞侯辄也】衞侯为灵台于借圃与诸大夫饮酒焉禇师声子韈而登席【古者见君解韈】公怒辞曰臣有疾异于人【足有创】若见之君将防之【防呕吐也】是以不敢公愈怒大夫辞之不可【共辞谢公公不可解】禇师出公防其手【手屈肘如防形】曰必断而足闻之禇师与司宼亥乘曰今日幸而后亡【恐死以得亡为幸】公之入也夺南氏邑【南氏子南之子公孙弥牟】而夺司宼亥政公使侍人纳公文懿子之车于池【懿子公文要公有忿使人投其车于池水中】初衞人翦夏丁氏【在十一年】以其帑赐彭封弥子【彭封弥子弥子瑕】弥子饮公酒纳夏戊之女嬖以为夫人其弟期大叔疾之从孙甥也【期夏戊之子姊妺之孙为从孙甥与孙同列】少畜于公以为司徒夫人宠衰期得罪公使三匠久公使优狡盟拳弥【狡俳优名拳弥衞大夫使俳优盟之欲耻辱也】而甚近信之故禇师比公孙弥牟公文要司宼亥司徒期因三匠与拳弥以作乱【比韈登席者弥牟丧邑者要失车者亥夺政者期得罪者】皆执利兵无者执斤【斤工匠所执】使拳弥入于公宫【信近之故得入】而自大子疾之宫噪以攻公鄄子士请御之【鄄子士衞大夫】弥援其手曰子则勇矣将若君何不见先君乎君何所不逞欲【先君蒯聩也乱不速奔故为戎州所杀】且君尝在外矣岂必不反当今不可众怒难犯休而易闲也乃出将适蒲【蒲杜注近晋邑今直隶长垣县故蒲城是】弥曰晋无信不可将适鄄【鄄杜注齐晋界上邑弥诈不知谋故公信之】弥曰齐晋争我不可将适泠【泠杜注近鲁邑】弥曰鲁不足与请适城鉏以钩越【城鉏杜注近宋邑宋南近越转相钩牵】越有君乃适城鉏弥曰衞盗不可知也请速自我始乃载宝以归【欺衞君言君以寳自随将致衞盗请速行已为先发而因载寳归衞也】公为支离之卒【支离陈名】因祝史挥以侵衞【挥衞祝史】衞人病之懿子知之【知挥为内闲】见子之【子之公孙弥牟文子也】请逐挥文子曰无罪懿子曰彼好専利而妄夫见君之入也将先道焉【若见君有入势必道助之】若逐之必出于南门而适君所【虽知其为君闲不审察私共评之】夫越新得诸侯将必请师焉挥在朝使吏遣诸其室【难面逐之先逐其家】挥出信弗内【再宿为信】五日乃馆诸外里【外里公所在】遂有宠使如越请师【请师伐衞求入】　六月公至自越【前年行今还】季康子孟武伯逆于五梧【五梧杜注鲁南鄙】郭重仆【为公仆】见二子曰恶言多矣君请尽之【二子不臣之言甚多欲使公尽听之】公宴于五梧武伯为祝【祝上夀酒】恶郭重曰何肥也【訾毁其貌】季孙曰请饮彘也以鲁国之密迩仇雠臣是以不获从君克免于大行又谓重也肥公曰是食言多矣能无肥乎【以诮三桓之数食言】饮酒不乐公与大夫始有恶【为二十七年公孙邾起】
　　【左】二十六年夏五月叔孙舒帅师防越皋如后庸宋乐茷纳衞侯【舒武叔之子文子也皋如后庸越大夫乐茷宋司城子潞卫侯辄也】文子欲纳之【文子弥牟】懿子曰君愎而虐少待之必毒于民乃睦于子矣衞师侵外州大获【越纳辄之师】出御之大败【衞师败】掘褚师定子之墓焚之于平庄之上【定子褚师比之父也平荘陵名】文子使王孙齐私于皋如曰【齐卫大夫王孙贾之子昭子也】子将大灭衞乎抑纳君而已乎皋如曰寡君之命无他纳卫君而已文子致众而问焉曰君以蛮夷伐国国几亡矣请纳之众曰勿纳曰弥牟亡而有益请自北门出【欲以观众心】众曰勿出重赂越人申开守陴而纳公【申重也开重门而严设守备欲以恐公使不敢入】公不敢入师还立悼公【悼公蒯聩庶弟公子黚也】南氏相之以城鉏与越人公曰期则为此【司徒期也】令苟有怨于夫人者报之【夫人期姊也怒期不得加戮故勑宫女令困苦期姊】司徒期聘于越【为悼公聘】公攻而夺之币期告王【越王】王命取之期以众取之公怒杀期之甥之为大子者【忿期而及其姊为夫人者遂复及夫人之子】遂卒于越【终言之也终效夷言死于夷】　宋景公无子取公孙周之子得与啓畜诸公宫【周元公孙子髙也得昭公也啓得弟】未有立焉于是皇缓为右师皇非我为大司马皇懐为司徒【皇懐非我从昆弟】灵不缓为左师【不缓子灵围之后】乐茷为司城【茷乐溷子】乐朱鉏为大司宼【朱鉏乐挽子】六卿三族降听政【三族皇灵乐也降和同也】因大尹以达【大尹近官有宠者六卿因之以自通逹于君】大尹常不告而以其欲称君命以令国人恶之司城欲去大尹左师曰纵之使盈其罪重而无基能无敝乎【言势重而无徳以为基必败】冬十月公游于空泽【空泽杜注宋邑在今河南虞城县东】辛巳卒于连中【连中馆名】大尹兴空泽之士千甲【甲士千人】奉公自空桐入如沃宫【奉公尸也空桐杜注梁国虞县东南有地名空桐今虞城县空桐泽有空桐亭沃宫宋都内宫名】使召六子曰闻下有师君请六子画【画计防】六子至以甲劫之曰君有疾病请二三子盟乃盟于少寝之庭曰无为公室不利大尹立啓奉丧殡于大宫三日而后国人知之司城茷使宣言于国曰大尹惑蛊其君而専其利今君无疾而死死又匿之是无他矣大尹之罪也【言大尹所弑】得梦啓北首而寝于卢门之外【卢门宋东门北首死象在门外失国也】已为乌而集于其上咮加于南门尾加于桐门【桐门北门】曰余梦美必立大尹谋曰我不在盟【少寝盟但以君命盟六郷大尹不盟】无乃逐我复盟之乎使祝为载书六子在唐盂【唐盂杜注地名】将盟之祝襄以载书告皇非我【襄祝名】皇非我因子潞门尹得左师谋曰【子潞乐茷门尹得乐得】民与我逐之乎皆归授甲使徇于国曰大尹惑蛊其君以陵虐公室与我者救君者也众曰与之大尹徇曰戴氏皇氏将不利公室【戴氏即乐氏】与我者无忧不富众曰无别【恶其号令与君无别】戴氏皇氏欲伐公【公谓啓】乐得曰不可彼以陵公有罪我伐公则甚焉使国人施于大尹【施罪于大尹】大尹奉啓以奔楚乃立得司城为上卿盟曰三族共政无相害也　衞出公自城鉏使以弓问子赣且曰吾其入乎子赣稽首受弓对曰臣不识也私于使者曰昔成公孙于陈【僖二十八年衞成公奔楚遂适陈】武子孙荘子为宛濮之盟而君入【在僖二十八年】献公孙于齐【在襄十四年】子鲜子展为夷仪之盟而君入【在襄二十六年】今君再在孙矣【谓十五年孙鲁今又孙宋】内不闻献之亲外不闻成之卿则赐不识所由入也诗曰无竞惟人四方其顺之【诗周颂言无强惟得人也】若得其人四方以为主而国于何有
　　【左】二十七年春越子使后庸来聘且言邾田封于骀上【欲使鲁还邾田封竟至骀上】二月盟于平阳【平阳杜注西平阳孔氏颖达曰高平南有平阳县在今山东邹县西南】三子皆从【季康子叔孙文子孟武伯皆从后庸盟】康子病之言及子赣曰若在此吾不及此夫【葢子赣十二年尝辞吴盟故思之】武伯曰然何不召曰固将召之文子曰他日请念【言季孙不能用子贡临难而思之】　夏四月己亥季康子卒公吊焉降礼【礼不备】　晋荀瑶帅师伐郑次于桐丘郑驷请救于齐【驷歂子】齐师将兴陈成子属孤子三日朝【属防死事者之子使朝三日以礼之】设乘车两马系五邑焉【乗车两马大夫服又加之以五邑】召顔涿聚之子晋曰隰之役而父死焉【隰役在二十三年】以国之多难未女恤也今君命女以是邑也服车而朝无废前劳乃救郑及畱舒【畱舒杜注齐地今山东东阿县西南有畱舒城】违谷七里谷人不知【言其整违去也】及濮雨不渉【濮杜注水自陈畱酸县傍河东北经济隂至髙平入济】子思曰【子思国参】大国在敝邑之宇下是以告急今师不行恐无及也成子衣制杖戈【制雨衣也】立于阪上马不出者助之鞕之知伯闻之乃还【畏其得众心】曰我卜伐郑不卜敌齐使谓成子曰大夫陈子陈之自出陈之不祀郑之罪也【十七年楚灭陈非郑之罪葢知伯诬辞】故寡君使瑶察陈衷焉【衷善也】谓大夫其恤陈乎若利本之颠瑶何有焉成子怒曰多陵人者皆不在知伯其能久乎中行文子告成子曰【文子荀寅此时奔在齐】有自晋师告寅者将为轻车千乗以厌齐师之门则可尽也成子曰寡君命恒曰无及寡无畏众虽过千乘敢辟之乎将以子之命告寡君【成子疑其有为晋之心也】文子曰吾乃今知所以亡【自恨己无知】君子之谋也始衷终皆举之而后入焉【谋一事则当虑此三变然后入而行之所谓君子三思】今我三不知而入之不亦难乎　公患三桓之侈也欲以诸侯去之【欲求诸侯师以逐三桓】三桓亦患公之妄也故君臣多闲公游于陵阪遇孟武伯于孟氏之衢曰请有问于子余及死乎【问可得以寿死否】对曰臣无由知之三问卒辞不对公欲以越伐鲁而去三桓秋八月甲戌公如公孙有陉氏【有陉氏即有山氏】因孙于邾乃遂如越国人施公孙有山氏【以公自其家出故也终子赣之言君不没于鲁】　悼之四年晋荀瑶帅师围郑【悼公哀公之子哀公出孙鲁人立之】未至郑驷曰知伯愎而好胜早下之则可行也乃先保南里以待之【保守也南里在城外】知伯入南里门于桔柣之门郑人俘酅魁垒【酅魁垒晋士】赂之以知政【欲使反为郑】闭其口而死将门【将攻郑门】知伯谓赵孟入之对曰主在此【主谓知伯言何不自入也】知伯曰恶而无勇何以为子【恶貌丑也简子废嫡子伯鲁而立襄子故知伯言其丑且无勇何以立为子】对曰以能忍耻庶无害赵宗乎知伯不悛赵襄子由是惎知伯【惎毒也】遂丧之知伯贪而愎故韩魏反而丧之【史记晋懿公之四年鲁悼公之十四年知伯帅韩魏围赵襄子于晋阳韩魏反与赵氏谋杀知伯于晋阳之下在春秋后二十七年】















　　日讲春秋解义卷六十四
</div>
    <div class="pagination">
<a href="日讲春秋解义_page71.html">上一页</a><span>...</span><a href="日讲春秋解义_page67.html">67</a><a href="日讲春秋解义_page68.html">68</a><a href="日讲春秋解义_page69.html">69</a><a href="日讲春秋解义_page70.html">70</a><a href="日讲春秋解义_page71.html">71</a><span class="current-page">72</span>
    </div>
    <div class="pagination"><a href="index.html">返回目录</a></div>
</body>
</html>
