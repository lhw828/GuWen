<!DOCTYPE html>
<html>
<head>
    <meta charset="UTF-8">
    <title>春秋分记 - 第 95 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋分记 - 第 95 页/共 122 页</h1>
    <div class="content">　　秋楚子辛救郑侵宋吕留郑子然侵宋取犬丘
　　经二年春王正月郑师伐宋【楚令】
　　经六年夏宋华弱来奔
　　传六年宋华弱与乐辔【子荡】少相狎长相优又相谤也子荡怒以弓梏【古毒切】华弱于朝平公见之曰司武而梏于朝难以胜矣遂逐之　夏华弱来奔司城子罕曰同罪异罚非刑也专戮于朝罪孰大焉亦逐子荡子荡射【食亦切】子罕之门曰几日而不我从【言我射女门亦当以不胜任见逐】子罕善之如初
　　经九年春宋灾
　　传九年春宋灾乐喜【子罕】为司城以为政【素戒为备火之政】使伯氏司里火所未至彻小屋涂大屋陈畚【音本蒉笼】梮【音局土舆】具绠缶备水器量轻重蓄水潦积上涂廵丈城缮守备表火道使华臣具正徒令隧正纳郊保奔火所使华阅讨右官官庀其司【庀具也芳婢切】向戍讨左亦如之使乐遄庀刑器亦如之使皇郧命校正出马工正出车备甲兵庀武守使西鉏吾庀府守令司宫巷伯儆宫二师令四乡正敬享祝宗用马于四墉祀盘庚【宋远祖】于西门之外　晋侯问于士弱曰吾闻之宋灾于是乎知有天道何故【问宋何故自知天道将灾】对曰古之火正或食于心或食于咮【音昼】以出内火是故咮为鹑火心为大火陶唐氏之火正阏伯居商丘祀大火而火纪时焉相土因之故商主大火【相土契孙商祖】商人阅其祸败之衅必始于火是以日知其有天道也公曰可必乎对曰在道国乱无象不可知也
　　传十年夏四月防于柤晋荀偃士匄请伐偪阳而封宋向戍焉　五月灭偪阳以与向戍向戍辞曰君若犹辱镇抚宋国而以偪阳光啓寡君羣臣安矣其何贶如之若专赐臣是臣兴诸侯以自封也其何罪大焉敢以死请乃予宋公宋公享晋侯于楚丘请以桑林【桑林殷天子之乐名】荀防辞荀偃士匄曰诸侯宋鲁于是观礼鲁有禘乐賔祭用之宋以桑林享君不亦可乎【详见偪阳】　六月楚子囊郑子耳伐宋师于訾毋庚午围宋门于桐门卫侯救宋师于襄牛　秋七月围萧八月丙寅克之　九月子耳侵宋北鄙
　　经十有一年夏四月郑公孙舎之帅师侵宋　秋七月楚子郑伯伐宋【详见郑】
　　经十有二年冬楚公子贞帅师侵宋
　　传十五年冬宋人或得玉献诸子罕子罕弗受献玉者曰以示玉人玉人以为寳也故敢献之子罕曰我以不贪为寳尔以玉为寳若以与我皆丧寳也不若人有其寳稽首而告曰小人怀璧不可以越乡纳此以请死也子罕寘诸里使玉人为之攻之富而后使复其所经十有七年秋九月宋华臣出奔陈【从告】
　　传十七年冬宋华阅卒华臣【阅弟】弱臯比【阅子】之室使贼杀其宰华吴贼六人以铍杀诸卢门合左师之后【合向戍邑屋后】左师惧曰老夫无罪贼曰臯比私有讨于吴遂幽其妻【吴妻】曰畀余而大璧宋公闻之曰臣也不唯其宗室是暴大乱宋国之政必逐之左师曰臣也亦卿也大臣不顺国之耻也不如盖之乃舎之左师为已短防苟过华臣之门必骋【恶之】十一月甲午国人逐瘈狗入于华臣氏国人从之华臣惧遂奔陈
　　晁补之曰大臣擅相贼君欲讨而卿不忍盖国弱也国弱斯耻矣左师向戍为贤乎则欲靖国而纵有罪何哉既谓之君舎之矣而过必骋以示恶之奚补
　　宋皇国父为大宰为平公筑台妨于农収【周十一月今九月】子罕请俟农功之毕公弗许筑者讴曰泽门之晳实兴我役【国父白晳而居近泽门】邑中之黔实慰我心【子罕黑色而居邑中】子罕闻之亲执扑以行筑者而抶其不勉者曰吾侪小人皆有阖庐以辟燥湿寒暑今君为一台而不速成何以为役讴者乃止或问其故子罕曰宋国区区而有诅有祝祸之本也
　　经二十有六年秋宋公杀其世子痤
　　传二十六年　初宋芮司徒生女子赤而毛弃诸堤下共姬之妾取以入名之曰弃长而美平公【共姬子】入夕共姬与之食公见弃也而视之尤【甚也】姬纳诸御嬖生佐【元公】恶而婉大子痤美而很合左师【向戍】畏而恶之寺人惠墙伊戾为大子内师而无宠　秋楚客聘于晋过宋大子知之请野享之公使往伊戾请从之公曰夫【谓大子】不恶女乎对曰小人之事君子也恶之不敢远好之不敢近敬以待命敢有贰心乎纵有共其外莫共其内臣请往也遣之至则欿用牲加书征之【诈作盟处为大子反征】而骋告公曰大子将为乱既与楚客盟矣公曰为我子又何求对曰欲速【欲速得位】公使视之则信有焉问诸夫人【佐母弃】与左师则皆曰固闻之公囚大子大子曰唯佐也能免我【以其婉】召而使请曰日中不来吾知死矣左师闻之聒而与之语【欲使佐失期】过期乃缢而死佐为大子公徐闻其无罪也乃烹伊戾左师见夫人之歩马者问之对曰君夫人氏也左师曰谁为君夫人余胡弗知圉人归以告夫人夫人使馈之锦与马先之以玉曰君之妾弃使某献左师改命曰君夫人而后再拜稽首受之【传言平公闇左师谀大子无罪而死】
　　经二十七年夏叔孙豹防晋赵武楚屈建蔡公孙归生卫石恶陈孔奂郑良霄许人曹人于宋　秋七月辛巳豹及诸侯之大夫盟于宋
　　传二十七年宋向戍善于赵文子又善于令尹子木欲弭诸侯之兵以为名如晋告赵孟赵孟谋于诸大夫韩宣子曰兵民之残也财用之□【音蠹】小国之大菑也将或弭之虽曰不可必将许之弗许楚将许之以召诸侯则我失为盟主矣晋人许之如楚楚亦许之如齐齐人难之陈文子曰晋楚许之我焉得已且人曰弭兵而我弗许则固携吾民矣将焉用之齐人许之告于秦秦亦许之皆告于小国为防于宋　五月甲辰晋赵武至于宋丙午郑良霄至　六月丁未朔宋人享赵文子叔向为介司马置折爼礼也【折爼体解节折升之于爼合卿享宴之礼】仲尼使举是礼也以为多文辞　戊申叔孙豹齐庆封陈须无【文子】卫石恶至甲寅晋荀盈从赵武至丙辰邾悼公至壬戌楚公子黑肱先至成言于晋丁卯宋向戍如陈从子木成言于楚【就于陈成楚之要言】戊辰滕成公至子木谓向戍请晋楚之从交相见也庚午向戍复于赵孟赵孟曰晋楚齐秦匹也晋之不能于齐犹楚之不能于秦也【不能服而使之】楚君若能使秦君辱于敝邑寡君敢不固请于齐【请齐使朝楚】壬申左师复言于子木子木使驲谒诸王【驲传音日】王曰释齐秦他国请相见也【经所以不书齐秦】　秋七月戊寅左师至【从陈还】是夜也赵孟及子晳盟以齐言【素要齐其辞盟时不复讼争】庚辰子木至自陈陈孔奂蔡公孙归生至曹许之大夫皆至以藩为军【示不相忌】晋楚各处其偏【晋处北楚处南】伯夙谓赵孟曰楚氛甚恶惧难【言楚有袭晋之气】赵孟曰吾左还入于宋若我何【营在宋北东头为上故晋营在东有急可左回入宋东门】辛巳将盟于宋西门之外楚人甲伯州犂曰合诸侯之师以为不信无乃不可乎夫诸侯望信于楚是以来服若不信是弃其所以服诸侯也固请释甲子木曰晋楚无信乆矣事利而已苟得志焉焉用有信赵孟患楚甲以告叔向叔向曰何害也匹夫一为不信犹不可单毙其死若合诸侯之卿以为不信必不捷矣食言者不病非子之患也夫以信召人而以僣济之必莫之与也安能害我且吾因宋以守病【为楚所病则欲入宋城】则夫能致死与宋致死虽倍楚可也子何惧焉又不及是曰弭兵以召诸侯而称兵以害我吾庸多矣非所患也　季武子使谓叔孙以公命曰视邾滕【两事晋楚则贡赋重故欲比小国季孙恐叔孙不从故假公命】既而齐人请邾宋人请滕皆不与盟【私属二国】叔孙曰邾滕人之私也我列国也何故视之宋卫吾匹也乃盟故不书其族言违命也
　　刘敞曰不书其族言违命也非也蔡许失位左氏贬之今鲁欲自同人之私失位甚矣贡赋虽重所不得已也大夫出境有可以重社稷犹曰专之今命出季氏而以谓不可违何哉诚使豹徇季氏之命轻贡赋之数虽偷得一时之益而其贬鲁国之秩已多矣反不当疾之耶
　　晋楚争先晋人曰晋固为诸侯盟主未有先晋者也楚人曰子言晋楚匹也若晋常先是楚弱也且晋楚狎主诸侯之盟也久矣岂专在晋叔向谓赵孟曰诸侯归晋之德只【辞也】非归其尸盟也子务德无争先且诸侯盟小国固必有尸盟者楚为晋细不亦可乎【欲推使楚主盟】乃先楚人书先晋晋有信也壬午宋公兼享晋楚之大夫赵孟为客【一坐所尊】子木与之言弗能对使叔向侍言焉子木亦不能对也乙酉宋公及诸侯之大夫盟于蒙门之外宋左师请赏曰请免死之邑【谦言免死之邑】公与之邑六十以示子罕子罕曰凡诸侯小国晋楚所以兵威之畏而后上下慈和慈和而后能安靖其国家以事大国所以存也无威则骄骄则乱生乱生必灭所以亡也天生五材【金木水火土】民并用之废一不可谁能去兵兵之设久矣所以威不轨而昭文德也圣人以兴乱人以废废兴存亡昬明之术皆兵之由也而子求去之不亦诬乎以诬道蔽诸侯罪莫大焉纵无大讨而又求赏无厌之甚也削而投之【削赏左师之书】左师辞邑向氏欲攻司城【子罕】左师曰我将亡夫子存我德莫大焉又可攻乎君子曰彼己之子邦之司直【郑风】乐喜之谓乎何以恤我我其收之【逸诗】向戍之谓乎
　　吕祖谦曰宋向戍欲合晋楚之成左氏于前书曰欲弭诸侯之兵以为名既有以诛其心于后又书左师请赏公与之邑六十则有以指其实上而为名下而为利左氏眞有书法
　　传二十八年春无氷梓愼曰今兹宋郑其饥乎歳在星纪而淫于枵【星纪在丑枵在子】以有时菑隂不堪阳蛇乘龙【蛇武之宿虚危之星龙歳星歳星木也】龙宋郑之星也【歳星本位在东方房心为宋角亢为郑故以龙为宋郑之星】宋郑必饥枵虚中也【枵三宿虚星在其中】枵耗名也土虚而民耗不饥何为【歳为宋郑之星今失常入于虚耗之次时复无氷地气发泄故曰土虚民耗】　冬十二月为宋之盟故公及宋公陈侯郑伯许男如楚及汉楚康王卒公欲反叔仲昭伯曰我楚国之为岂为一人行也公遂行宋向戍曰我一人之为非为楚也饥寒之不恤谁能恤楚姑归而息民待其立君而为之备宋公遂反
　　传二十九年夏郑饥子皮饩国人粟宋司城子罕闻之曰邻于善民之望也宋亦饥请于平公出公粟以贷使大夫皆贷司城氏贷而不书为大夫之无者贷宋无饥人叔向闻之曰郑之罕宋之乐其后亡者也二者其皆得国乎民之归也施而不德乐氏加焉其以宋升降乎晁补之曰展皮私施以収民而取国政罪也司城慕而效之皆权臣自培禄去公室之道也夫请于公出公粟以贷可也贷而不书以独取一家之誉其可乎使大夫皆贷可也为大夫之无者贷以家擅一国之名其可乎子贡赎人而不受金于府仲尼曰鲁自此不复赎人则贷而不书使后不贷之道也或乞醯焉乞诸其邻而与之仲尼曰孰谓微生高直则为大夫之无者贷不直之类也又田恒骤施以有齐国古之奸臣多托此以收众幸而不亡而叔向以谓其后亡者何哉施而不直其干民誉多矣君子以谓不免于罪而叔向以谓乐氏加焉何哉
　　经三十年夏五月甲午宋灾宋伯姬卒秋七月叔弓如宋葬共姬　冬十月晋人齐人宋人卫人郑人曹人莒人邾人滕人薛人杞人小邾人防于澶渊宋灾故传三十年夏五月或叫于宋大庙曰譆譆出出【譆热出戒伯姬】鸟鸣于亳社【商社】如曰譆譆【火妖】甲午宋大灾宋伯姬卒待姆也【女师】君子谓宋共姬女而不妇女待人妇义事也【伯姬时年六十左右】
　　刘敞曰君子谓宋共姬女而不妇女待人妇义事也非也如共姬之守礼死义不求生以害生亦可免矣反谓之不妇乎易曰恒其德贞妇人吉共姬当之矣所谓妇也
　　谷梁传取卒之日加之灾上者见以灾卒也其见以灾卒奈何伯姬之舎失火左右曰夫人少辟火乎伯姬曰妇人之义傅母不在宵不下堂左右又曰夫人少辟火乎伯姬曰妇人之义保母不在宵不下堂遂逮乎火而死妇人以贞为行者也伯姬之妇道尽矣详其事贤伯姬也
　　秋七月叔弓如宋葬共姬也　为宋灾故诸侯之大夫防以谋归宋财　冬十月叔孙豹防晋赵武齐公孙虿宋向戍卫北宫佗郑罕虎及小邾之大夫防于澶渊既而无归于宋故不书其人君子曰信其不可不愼乎澶渊之防卿不书不信也夫诸侯之上卿防而不信宠名皆弃不信之不可也如是诗曰文王陟降在帝左右信之谓也又曰淑愼尔止无载尔伪不信之谓也书曰某人某人防于澶渊宋灾故尤之也不书鲁大夫讳之也昭公经六年夏宋华合比出奔卫
　　传六年夏宋寺人柳有宠【有宠于平公】太子佐恶之华合比曰我杀之柳闻之乃坎用牲埋书而告公曰合比将纳亡人之族【亡人华臣襄十七年奔卫】既盟于北郭矣公使视之有焉遂逐华合比合比奔卫于是华亥欲代右师【亥合比弟欲得合比处】乃与寺人柳比从为之征曰闻之久矣公使代之【代合比为右师】见于左师【向戍】左师曰女夫也必亡【谓亥】女丧而宗室于人何有人亦于女何有诗曰宗子维城毋俾城坏母独斯畏女其畏哉【为二十年华亥出奔卫】
　　晁补之曰向戍知柳与亥之诈亥又征其兄而戍身为左师不能为国讨罪既许亥代之矣尚面诮责陈诗扬义亦何为哉前此宋华臣亦暴其宗公欲逐之而左师不逐但过门必骋而已与此事终始意同传载其言不足贤也
　　经十年十有二月甲子宋公成卒【无冬阙文】
　　传十年冬十二月宋平公卒　初元公【太子佐】恶寺人栁欲杀之及丧柳炽炭于位将至则去之【使公坐其处】比葬又有宠【好恶无常】
　　元公【諡法始建国都曰元】
　　【名佐平公子昭十年嗣立明年改元至二十五年如晋求纳昭公卒于曲棘在位十五年】
　　昭公经十有一年春王二月叔弓如宋葬宋平公传十一年春王二月叔弓如宋葬平公也
　　经十有二年夏宋公使华定来聘
　　传十二年夏宋华定来聘通嗣君也公享之为赋蓼萧弗知又不答赋昭子曰必亡宴语之不怀宠光之不宣令德之不知同福之不受将何以在【为二十年华定出奔传】经十有八年夏五月壬午宋卫陈郑灾
　　传十九年春二月宋公伐邾围虫三月取之乃尽归鄅俘【前年邾俘鄅人】夏五月邾人郳人徐人防宋公乙亥同盟于虫
　　经二十年冬十月宋华亥向宁华定出奔陈
　　传二十年春王二月己丑日南至梓愼望氛曰今兹宋有乱国几亡三年而后弭叔孙昭子曰然则戴桓也【戴族华氏桓族向氏】汰侈无礼巳甚乱所在也　宋元公无信多私而恶华向华定华亥与向寜谋曰亡愈于死先诸华亥伪有疾以诱群公子公子问之则执之夏六月丙申杀公子寅公子御戎公子朱公子固公孙援公孙丁拘向胜向行于其廪公如华氏请焉弗许遂刼之【刼公】癸卯取大子栾【景公】与母弟辰公子地以为质公亦取华亥之子无慼向宁之子罗华定之子啓与华氏盟以为质宋华向之乱公子城【平公子】公孙忌乐舍司马彊向宜向郑【皆向戍子】楚建【楚亡大子】郳甲【小邾穆公之子】出奔郑【八子宋大夫】其徒与华氏战于鬼阎败子城子城适晋【为明年子城以晋师至起本】华亥与其妻必盥而食所质公子者而后食公与夫人每日必适华氏食公子而后归华亥患之欲归公子向宁曰唯不信故质其子若又归之死无日矣公请于华费遂【大司马】将攻华氏对曰臣不敢爱死无乃求去忧而滋长乎【恐杀大子忧益长】臣是以惧敢不听命公曰子死亡有命余不忍其訽【耻也】冬十月公杀华向之质而攻之戊辰华向奔陈华登奔吴【费遂之子】向宁欲杀大子华亥曰干君而出又杀其子其谁纳我且归之有庸【可以为功善】使少司寇牼以归【以三公子归公】曰子之齿长矣不能事人以二公子为质必免【送公子归可以自明不叛之信】公子既入华牼将自门行【从公门去】公遽见之执其手曰余知而无罪也入复而所
　　经二十有一年夏宋华亥向宁华定自陈入于宋南里以叛
　　传二十一年宋华费遂生华防【勑俱切】华多僚华登防为少司马多僚为御士与防相恶乃譛诸公曰防将纳亡人【亥等】亟言之公曰司马以吾故亡其良子【费遂为大司马良子谓华登】死亡有命吾不可以再亡之对曰君若爱司马则如亡【言当亡走失国】死如可逃何远之有公惧使侍人召司马之侍人宜僚饮之酒而使告司马【告司马使逐防】司马叹曰必多僚也吾有谗子而弗能杀吾又不死抑君有命可若何乃与公谋逐华防将使田孟诸而遣之公饮之酒厚酬之赐及从者司马亦如之【亦如公赐】张匄尤之【匄华防臣怪赐之厚】曰必有故使子皮【防】承宜僚以劒而讯之【问也】宜僚尽以告【告欲因田以遣】张匄欲杀多僚子皮曰司马老矣登之谓甚【言登亡伤司马心已甚】吾又重之不如亡也夏五月丙申子皮将见司马而行则遇多僚御司马而朝张匄不胜其怒遂与子皮臼任郑翩杀多僚刼司马以叛而召亡人壬寅华向入乐大心丰愆华牼御诸横华氏居卢门以南里叛六月庚午宋城旧鄘及桑林之门而守之
　　登以吴师救华氏【登前年奔吴】齐乌枝鸣戍宋厨人濮曰军志有之先人有夺人之心后人有待其衰盍及其劳且未定也伐诸若入而固则华氏众矣悔无及也从之丙寅齐师宋师败吴帅于鸿口获其二帅公子苦雂偃州贠【吴大夫】华登帅其余【吴余师】以败宋师公欲出【出奔】厨人濮曰吾小人可借死而不能送亡君请待之【请君待复战决胜负】乃徇曰扬徽者公徒也【徽识】众从之公自扬门见之【见国人皆扬徽】下而廵之曰国亡君死二三子之耻也岂专孤之罪也齐乌枝鸣曰用少莫如齐致死齐致死莫如去备彼多兵矣请皆用劒从之华氏北【败走】复即之厨人濮以裳裹首而荷以走曰得华登矣遂败华氏于新里翟偻新居于新里既战说甲于公而归【居华氏地而助公战】华妵居于公里亦如之十一月癸未公子城以晋师至【前年奔晋今还救宋】曹翰胡防晋荀吴齐苑何忌【齐大夫】卫公子朝【前年奔晋今还卫】救宋丙戌与华氏战于赭丘郑翩愿为鹳其御愿为鵞【翩华氏党鹳鵞陈名】子禄御公子城庄菫为右干犫御吕封人华豹张匄为右相遇城还华豹曰城也城怒而反之【怒其呼己反战】将注豹则关矣曰平公之灵尚辅相余豹射出其间【出子城子禄之间】将注则又关矣曰不狎鄙抽矢城射之殪【豹死】张匄抽殳【音殊】而下射之折股扶伏而击之折轸又射之死【匄死】干犫请一矢【求死也】城曰余言女于君对曰不死伍乘军之大刑也于刑而从子君焉用之子速诸乃射之殪【犫死】大败华氏围诸南里华亥搏膺而呼见华防曰吾为栾氏矣【襄二十三年晋栾盈还入作乱而死】防曰子无我迋【恐也求枉反】不幸而后亡使华登如楚乞师华防以车十五乘徒七十人犯师而出【犯公师出送华登】食于睢上哭而送之乃复入【入南里】楚防越帅师将逆华氏大宰犯谏曰诸侯唯宋事其君今又争国释君而臣是助无乃不可乎王曰而告我也后既许之矣
　　经二十有二年春宋华亥向宁华定自宋南里出奔楚传二十二年春王二月楚防越使告于宋曰寡君闻君有不令之臣为君忧无宁以为宗羞寡君请受而戮之对曰孤不佞不能媚于父兄【华向公族故称父兄】以为君忧拜命之辱抑君臣日战君曰余必臣是助亦唯命人有言曰唯乱门之无过君若惠保敝邑无亢不以奬乱人孤之望也唯君图之楚人患之诸侯之戍谋曰若华氏知困而致死楚耻无功而疾战非吾利也不如出之以为楚功其亦无能为也已救宋而除其害又何求乃固请出之宋人从之己巳宋华亥向寜华定华防华登皇奄伤省臧士平出奔楚宋公使公孙忌为大司马【代费遂】边卬为大司徒【代华定】乐祁为司城仲几为左师【代向宁】乐大心为右师【代华亥】乐挽为大司寇以靖国人【终梓愼之言三年而后弭】
　　经二十有五年春叔孙婼如宋　冬十有一月己亥宋公佐卒于曲棘
　　传二十五年春叔孙婼聘于宋桐门右师见之【乐大心居桐门】语卑宋大夫而贱司城氏【乐氏大宗】昭子告其人曰右师其亡乎君子贵其身而后能及人是以有礼今夫子卑其大夫而贱其宗是贱其身也能有礼乎无礼必亡【为定十年乐大心出奔传】宋公享昭子赋新宫【逸诗新注人多以为斯干之诗】昭子赋车辖【小雅周人思得贤女以配君子为季孙迎宋公女】明日宴饮酒乐宋公使昭子右坐语相泣也乐祁佐退而告人曰今兹君与叔孙其皆死乎吾闻之哀乐而乐哀皆防心也心之精爽是谓魂魄魂魄去之何以能久　冬十一月宋元公将为公故如晋【请纳昭公】梦太子栾即位于庙已与平公【元公父】服而相之旦召六卿公曰寡人不佞不能事父兄【华向】以为二三子忧寡人之罪也若以群子之灵获保首领以殁唯是楄柎所以借干者【楄柎棺中笒牀干骸骨也】请无及先君仲几对曰君若以社稷之故私降昵宴群臣弗敢知若夫宋国之灋死生之度先君有命矣群臣以死守之弗敢失队【音坠】臣之失职常刑不赦臣不忍其死君命祗辱宋公遂行己亥卒于曲棘
　　景公【諡法布义行刚曰景】
　　【名栾若头曼元公子昭二十五年嗣立明年改元三十六年哀之十四年获麟经终至三十六年卒在位四十八年】
　　昭公经二十有六年春王正月葬宋元公【三月而葬速】传二十六年春王正月葬宋元公如先君礼也
　　定公经六年秋晋人执宋行人乐祁犂
　　传六年秋八月宋乐祁言于景公曰诸侯唯我事晋今使不往晋其憾矣乐祁告其宰陈寅陈寅曰必使子往他日公谓乐祁曰唯寡人说子之言子必往陈寅曰子立后而行吾室亦不亡【寅知晋政多门往必有难】唯君亦以我为知难而行也见溷而行【溷祁子见于君立以为后】赵简子逆而饮之酒于緜上献杨楯六十于简子陈寅曰昔吾主范氏今子主赵氏又有纳焉以杨楯贾祸弗可为也已【知范氏必怨】然子死晋国子孙必得志于宋范献子言于晋侯曰以君命越疆而使未致使而私饮酒不敬二君不可不讨也乃执乐祁
　　传八年春二月赵鞅言于晋侯曰诸侯唯宋事晋好逆其使犹惧不至今又执之是絶诸侯也将归乐祁士鞅曰三年止之无故而归之宋必叛晋献子【范鞅】私谓子梁【乐祁】曰寡君惧不得事宋君是以止子子姑使溷代子子梁以告陈寅陈寅日宋将叛晋是弃溷也不如待之【留待勿以子自代】乐祁归卒于大行士鞅曰宋必叛不如止其尸以求成焉乃止诸州
　　传九年春宋公使乐大心盟于晋且逆乐祁之尸辞伪有疾乃使向巢如晋盟且逆子梁之尸子明【乐溷】谓桐门右师出【右师往到子明舍子明逐使出门去】曰吾犹衰绖而子击钟何也【忿其不逆父防】右师曰防不在此故也既而告人曰己衰绖而生子余何故舎钟【己子明也】子明闻之怒言于公曰右师将不利戴氏【乐氏戴公族】不肯适晋将作乱也不然无疾乃逐桐门右师
　　经十年秋宋乐大心出奔曹【传在前年】宋公子地出奔陈冬宋公之弟辰暨仲佗石彄出奔陈
　　传十年宋公子地【景公弟辰之兄】嬖遽富猎十一分其室而以其五与之【与富猎】公子地有白马四公嬖向魋【司马桓魋】魋欲之公取而朱其尾鬛以与之地怒使其徒抶魋而夺之魋惧将走公闭门而泣之目尽肿母弟辰曰子分室以与猎也而独卑魋亦有颇焉【音坡偏也】子为君礼不过出竟君必止子公子地出奔陈公弗止辰为之请弗听辰曰是我迋【欺也】吾兄也以国人出君谁与处　冬母弟辰暨仲佗石彄出奔陈
　　经十有一年春宋公之弟辰及仲佗石彄公子地自陈入于萧以叛　秋宋乐大心自曹入于萧
　　传十一年春宋公母弟辰暨仲佗石彄公子地入于萧以叛　秋乐大心从之大为宋患宠向魋故也【恶宋公宠不义以致国患】
　　经十有四年秋宋公之弟辰自萧来奔
　　经十有五年夏郑罕达帅师伐宋齐侯卫侯次于渠蒢传十五年夏郑罕达败宋师于老丘【宋公子地奔郑郑人为之伐宋欲取地以处之事见哀十二年】齐侯卫侯次于蘧挐谋救宋也
　　哀公经七年春宋皇瑗帅师侵郑【为郑叛晋】
　　经八年春王正月宋公入曹以曹伯阳归
　　传十四年宋桓魋之宠害于公公使夫人【景公母】骤请享焉而将讨之未及魋先谋公请以鞌易薄【鞌向魋邑薄公邑欲因易邑而作乱】公曰不可薄宗邑也乃益鞌七邑而请享公焉【伪喜于受赐】以日中为期家备尽往【甲兵之备】公知之告皇野【司马子仲】曰余长魋也今将祸余请即救司马子仲曰有臣不顺神之所恶也而况人乎敢不承命不得左师不可【魋兄向巢】请以君命召之左师每食击钟闻钟声公曰夫子将食既食又奏公曰可矣以乘车往曰迹人来告【主迹禽兽者】曰逢泽有介麋焉【介大也】公曰虽魋未来得左师吾与之田若何【皇野称公命】君惮告子野曰尝私焉君欲速故以乗车逆子与之乗至公告之故拜不能起司马曰君与之言【使公与要誓】公曰所难子者上有天下有先君【言虽诛魋要不负言使祸及子】对曰魋之不共宋之祸也敢不唯命是听司马请瑞焉【瑞符节以发兵】以命其徒攻桓氏【向魋】其父兄故臣曰不可其新臣曰从吾君之命遂攻之子颀【魋弟】骋而告桓司马司马欲入【入攻君】子车止之【魋弟】曰不能事君而又代国民不与也祗取死焉向魋遂入于曹以叛【哀八年宋灭曹以为邑】六月使左师巢伐之欲质大夫以入焉【巢不能克魋恐公怒欲得国内大夫为质】不能亦入于曹取质【不能得大夫故入曹刼曹人子弟而质之欲以自固】魋曰不可既不能事君又得罪于民将若之何乃舍之【舎曹子弟】民遂叛之向魋奔卫向巢来奔宋公使止之曰寡人与子有言矣不可以絶向氏之祀辞曰臣之罪大尽灭桓氏可也若以先君之故而使有后君之惠也若臣则不可以入矣司马牛致其邑与珪焉而适齐向魋出于卫地公文氏攻之【卫大夫】求夏后氏之璜焉与之他玉而奔齐陈成子使为次卿司马牛又致其邑焉而适吴吴人恶之而反赵简子召之陈成子亦召之卒于鲁郭门之外阬【苦庚切】氏葬诸丘舆
　　传十七年宋皇瑗之子麇有友曰田丙而夺其兄酁般邑以与之酁般愠而行告桓司马之臣子仪克【十四年魋作乱克在下邑未与其乱】子仪克适宋告夫人曰麇将纳桓氏公问诸子仲【皇野】初子仲将以杞姒之子非我为子【为适子】麇曰必立伯也【非我兄】是良材子仲怒弗从故对曰右师则老矣不识麇也【言右师老不能为乱麇则不可知】公执之【执麇】皇瑗奔晋召之【召令还】
　　传十八年春宋杀皇瑗公闻其情复皇氏之族使皇缓为右师【缓瑗从子言景公无常】
　　传二十三年春宋景曹卒【元公夫人小邾女】
　　传二十六年宋景公无子取公孙周【元公孙】之子得【昭公】与啓【得弟】畜诸公宫未有立焉于是皇缓为右师皇非我为大司马皇怀为司徒灵不缓为左师乐茷为司城乐朱鉏为大司寇六卿三族降听政【和同】因大尹以达【六卿因之自通于君】大尹常不告而以其欲称君命以令【不告君】国人恶之司城欲去大尹左师曰纵之使盈其罪重而无基能无敝乎冬十月公逰于空泽辛巳卒于连中【馆名】大尹兴空泽之士千甲奉公自空桐入如沃宫【奉公尸】使召六子曰闻下有师君请六子画【画计】六子至以甲刼之曰君有疾病请二三子盟乃盟于少寝之庭曰无为公室不利大尹立啓奉丧殡于大宫三日而后国人知之司城茷使宣言于国曰大尹惑蛊其君而专其利今君无疾而死死又匿之是无他矣大尹之罪也得梦啓北首而寝于卢门之外【北首死象门外失国】已为乌而集于其上咮【音昼鸟口】加于南门尾加于桐门曰余梦美必立大尹谋曰我不在盟【少寝盟但以君命盟六卿大尹不盟】无乃逐我复盟之乎使祝为载书六子在唐盂将盟之祝襄以载书告皇非我皇非我因子潞【乐茷】门尹得【乐得】左师谋曰民与我逐之乎皆归授甲使徇于国曰大尹惑蛊其君以陵虐公室与我者救君者也众曰与之大尹徇曰戴氏皇氏将不利公室【戴即乐氏】与我者无忧不富众曰无别【恶其号令与君无别】戴氏皇氏欲伐公【啓也】乐得曰不可彼以陵公有罪我伐公则甚焉使国人施于大尹大尹奉啓以奔楚乃立得司城为上卿盟曰三族共政无相害也
　　右宋始终春秋凡十三公书卒者九有故者三景公后春秋经终景公子昭公得元年左氏之传终矣后五世一百七十年而齐魏楚共灭之
　　论曰宋王者之后而中国之望也齐晋之伯可称者三君未尝不加意于宋桓公之兴首防北杏以平宋乱防鄄以求其服急于得宋如此暨其既得则为之伐附庸之郳伐隣怨之郑求以懐宋诸侯之望既归而始霸之烈以定大国言齐宋凡齐之盟防征伐无不与焉荆始伐郑而救之之师出于鲁齐宋则齐之所仰亦以天下之望也桓公既没襄公于是乎欲继齐之伯一盟曹南诸侯寖寖従之乃不能内自省德急于合诸侯执滕子婴齐非伯讨不足以示威盟曹而复围之非同志不足以示信甚则与楚盟防岂攘夷狄尊王室之义乎春秋人宋公于鹿上之盟盂之防直书其事而不隠于之败词繁不杀所以深贬之也然襄公图霸则失之矣而宋为诸侯之望曾不改旧故晋文公之兴急于恤宋悼公之兴急于救宋出谷戍释宋围执曹伯畀宋人于是乎成一战之霸师台谷退楚兵讨鱼石从宋志于是乎成三驾之功若曰宋人告急舎之则絶又曰成霸安疆自宋始矣此足以验当时之大势矣故余序宋于晋齐之后而备论其故云









　　春秋分记卷六十三
　　钦定四库全书
　　春秋分记卷六十四　　　宋　程公说　撰卫世本第一
　　姬姓侯爵其先出自周文王少子武王母弟封为成王大司宼食采于康谓之康叔成王诛武庚灭三监分其地以立康叔封为卫侯分以大路綪茷旃旌大吕之乐自康叔至桓公十三世国在今卫州卫县熈宁六年省为镇入黎阳县其后文公居楚丘在今开徳府卫南县成公复居帝丘在今濮阳县
　　桓公　　　　　　　宣公
　　恵公　　　　　　　黔牟
　　恵公后　　　　　　懿公
　　戴公　　　　　　　文公
　　成公　　　　　　　穆公
　　桓公【諡法辟土服逺曰桓】
　　【名完庄公太子即位十三年鲁隠元年后四年遇弑在位十六年】
　　隠公传三年卫庄公娶于齐东宫得臣之妹曰庄姜美而无子卫人所为赋硕人也【庄姜美而不见答终以无子国人忧之】又娶于陈曰厉妫生孝伯早死其娣戴妫生桓公庄姜以为已子公子州吁嬖人之子也有宠而好兵公弗禁庄姜恶之石碏谏曰臣闻爱子敎之以义方弗纳于邪骄奢淫佚所自邪也四者之来宠禄过也将立州吁乃定之矣若犹未也阶之为祸夫宠而不骄骄而能降降而不憾憾而能眕【重也】者鲜矣且夫贱妨贵少陵长逺间亲新间旧小加大淫破义所谓六逆也君义臣行父慈子孝兄爱弟敬所谓六顺也去顺效逆所以速祸也君人者将祸是务去而速之无乃不可乎弗聴其子厚与州吁游禁之不可桓公立乃老刘敞曰石碏曰将立州吁乃定之矣若犹未也阶之为祸碏之意则是碏之言则非使君聴碏而立州吁又当大乱碏何义以免此责乎则不若谓君曰先王有礼长幼有序君必黜州吁以杜乱君之爱州吁乃可谓爱矣君聴州吁好兵以凌太子百岁之后州吁必为乱国人必讨之君虽欲全之不可得矣君之爱州吁乃害之也如此则可然左氏亦不须此四句自足为义无用连之以误后也
　　经四年春二月戊申卫州吁弑其君完　秋九月卫人杀州吁于濮　冬十有二月卫人立晋
　　传四年春卫州吁弑桓公而立将修先君之怨于郑【二年郑人伐卫之怨】而求宠于诸侯以和其民使告宋伐郑于是陈蔡方睦于卫故宋公陈侯蔡人卫人伐郑围其东门【详见宋郑】公问于众仲曰卫州吁其成乎对曰臣闻以徳和民不闻以乱以乱犹治丝而棼之也夫州吁阻兵而安忍阻兵无众安忍无亲众叛亲离难以济矣夫兵犹火也弗戢将自焚也夫州吁弑其君而虐用其民于是乎不务令徳而欲以乱成必不免矣公说曰邶风击鼔诗序云怨州吁也卫州吁用兵暴乱使公孙文仲将而平陈与宋按左传伐郑围其东门五日而还用师不久而卫人之怨如此者身犯大逆众叛亲离莫肯为之用尔
　　秋诸侯复伐郑州吁未能和其民厚问定君于石子【石碏也以州吁不安谘其父】石子曰王觐为可【新注谓于王处行觐礼此事是为可也】曰何以得觐曰陈桓公方有宠于王陈卫方睦若朝陈使请必可得也厚从州吁如陈石碏使告于陈曰卫国褊小老夫耄矣无能为也此二人者实弑寡君敢即图之陈人执之而请涖于衞【请卫自临讨之】九月卫人使右宰丑涖杀州吁于濮石碏使其宰獳羊肩涖杀石厚于陈君子曰石碏纯臣也恶州吁而厚与焉大义灭亲其是之谓乎　卫人逆公子晋【宣公】于邢　冬十二月宣公即位书曰卫人立晋众也
　　宣公【諡法善问周达曰宣】
　　【名晋桓公弟隐四年卫人立之明年改元桓十二年卒在位十九年】
　　隐公经五年夏四月葬卫桓公秋卫师入郕
　　传五年夏葬卫桓公卫乱是以缓【十四月乃葬】四月郑人侵卫牧以报东门之役卫人以燕师伐郑　卫之乱也郕人侵卫故卫师入郕
　　经八年春宋公卫侯遇于垂　秋七月庚午宋公齐侯卫侯盟于瓦屋
　　传八年春齐侯将平宋卫故遇于犬丘【即垂】齐人卒平宋卫于郑　秋防于温盟于瓦屋以释东门之役礼也桓公经三年夏齐侯卫侯胥命于蒲
　　经十有二年冬十有一月丙戌卫侯晋卒【无传】
　　惠公【諡法柔质慈民曰惠】
　　【名朔宣公庶少子桓十二年嗣立明年改元四年桓之十六年左右公子立黔牟惠公奔齐】
　　桓公经十有三年春三月葬卫宣公【无传】
</div>
    <div class="pagination">
<a href="春秋分记_page94.html">上一页</a><span>...</span><a href="春秋分记_page90.html">90</a><a href="春秋分记_page91.html">91</a><a href="春秋分记_page92.html">92</a><a href="春秋分记_page93.html">93</a><a href="春秋分记_page94.html">94</a><span class="current-page">95</span><a href="春秋分记_page96.html">96</a><a href="春秋分记_page97.html">97</a><a href="春秋分记_page98.html">98</a><a href="春秋分记_page99.html">99</a><a href="春秋分记_page100.html">100</a><span>...</span><a href="春秋分记_page96.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
