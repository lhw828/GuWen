<!DOCTYPE html>
<html>
<head>
    <meta charset="UTF-8">
    <title>三传辨疑 - 第 45 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三传辨疑 - 第 45 页/共 48 页</h1>
    <div class="content">　　左氏曰夏归粟于蔡以周亟矜无资
　　左氏知归粟为周亟矜无资而不知鲁所以归粟之意又不知圣人书此之意是不知言也
　　公羊曰孰归之诸侯归之曷为不言诸侯归之离至不可得而序故言我也
　　虽离至不可得而序独不可总言诸侯乎今不书诸侯鲁自归耳
　　谷梁曰诸侯无粟诸侯相归粟正也孰归之诸侯也不言归之者专辞也义迩也
　　果义迩也言诸侯亦何伤哉葢鲁畏呉蔡而自归耳诸侯之归不归吾不能知也谷梁但知归粟之为正而不知有畏而归之为非正
　　于越入吴
　　公羊曰于越者何越者何于越者未能以其名通者也越者能以其名通者也
　　若称于越在昭公时越在定哀时犹可如公羊説前未能以名通故称于越后以名通故称越今称越在昭公时称于越在哀公时苟如公羊説则前能以名通后反不能以名通也此何理哉若何氏释此传又穿凿之尤者又不足辨也
　　六月丙申季孙意如卒
　　左氏曰六月季平子行东野还未至丙申卒于房阳虎将以璠璵敛仲梁怀弗与曰改步改玉阳虎欲逐之告公山不狃不狃曰彼为君也子何怨焉既桓子行东野及费子泄为费宰逆劳于郊桓子敬之劳仲梁懐仲梁懐弗敬子泄怒谓阳虎子行之乎九月乙亥阳虎囚季桓子及公父文伯而逐仲梁怀冬十月丁亥杀公何藐己丑盟桓子于稷门之内庚寅大诅逐公父歜及秦遄皆奔齐
　　非本义不録
　　六年春二月公侵郑
　　左氏曰二月公侵郑取匡为晋讨郑之伐胥靡也往不假道于衞及还阳虎使季孟自南门入出自东门舎于豚泽衞侯怒使弥子瑕追之公叔文子老矣辇而如公曰尤人而效之非礼也昭公之难君将以文之舒鼎成之昭兆定之鞶鉴苟可以纳之择用一焉公子与二三臣之子诸侯苟忧之将以为之质此羣臣之所闻也今将以小忿防旧徳无乃不可乎大姒之子唯周公康叔为相睦也而效小人以弃之不亦诬乎天将多阳虎之罪以毙之君姑待之若何乃止四月周儋翩率王子朝之徒因郑人将作乱于周郑于是乎伐冯滑胥靡负黍狐人阙外六月晋阎没戍周且城胥靡冬十二月天王处于姑莸辟儋翩之乱也
　　叶氏曰后四月左传记儋翩率王子朝之徒因郑人将以作乱郑于是伐冯滑胥靡负黍狐人阙外六月晋阎没戌周且城胥靡则胥靡之役后此月矣安得先讨之乎杜预谓郑伐周在鲁伐郑先为戍周起故后书是不然传记王人杀子朝于楚在去年春若儋翩因此而乱晋欲救周岂逾年而后始城胥靡乎此公侵郑未必为晋讨也愚谓取匡之事亦不经见
　　夏季孙斯仲孙何忌如晋
　　左氏曰夏季桓子如晋献郑俘也阳虎强使孟懿子往报夫人之币晋人兼享之
　　叶氏曰俘战获也前但侵郑而已安得有俘乎礼无邻国通夫人之币且自定以来晋未尝聘鲁鲁何币之报乎审如左传言献俘报币自是二事亦不得并书据后言孟孙立于房外谓范献子曰阳虎若不能居鲁而息肩于晋所不以为中军司马者有如先君与其上二事不类此葢欲去季氏惧不克则奔晋假公命以二卿为使先为之约故言先君犹仲遂欲立宣公与叔孙得臣如齐亦二卿鲁以二卿并聘唯此两见尔何以知其假公命以先君为辞则非阳虎之言矣葢是时国命已在阳虎虽季孟皆为之制虎虽谋季氏而未必知之亦幸其去鲁故强为之行而孟懿子独与之致意也愚按左説非矣叶説亦未详其必然也
　　冬城中城
　　谷梁曰或曰非外民也
　　辨见成九年
　　季孙斯仲孙忌帅师围郓
　　公羊曰此仲孙何忌也曷为谓之仲孙忌讥二名二名非礼也
　　刘氏曰讥二名其意谓二名难讳也古者葢虽君之名臣不讳矣父之名子不讳矣及至于周臣讳君之名子讳父之名然犹讳其死不讳其生讳其同不讳其嫌二名则不偏讳也仲尼之母名徴在言徴不言在言在不言徴自仲尼不讳二名况其他乎夫已不能讳二名反讥人之二名岂理也哉石氏曰不言何阙也公羊谓之讥二名亦凿矣陈岳氏曰春秋书二名多矣圣人何讥焉矧书仲孙何忌非一苟讥之则宜悉讥之奚独于是欤吕氏曰脱文无疑也而公羊以为讥二名大抵三解经皆据文生义不论是非无复阙疑最学者大病不可不详矣
　　七年秋齐人执衞行人北宫结以侵衞
　　谷梁曰以重辞也衞人重北宫结
　　刘氏曰非也执其使伐其国文加以则见之不加则不见也乃其理然岂为重乎
　　齐侯衞侯盟于沙
　　左氏曰秋齐侯郑伯盟于咸徴防于衞衞侯欲叛晋诸大夫不可使北宫结如齐而私于齐侯曰执结以侵我齐侯从之乃盟于琐
　　恐无召人兵自伐之理葢齐欲求衞而衞不从因执行人以伐衞耳
　　八年春王正月公侵齐公至自侵齐二月公侵齐三月公至自侵齐
　　谷梁曰公如往时致月危致也往月致时危往也往月致月恶之也
　　刘氏曰非也公如往时致月此则文公十三年冬如晋十四年正月公至自晋是也是时公未至晋而衞侯防公于沓至晋而得其君盟盟而及郑伯又防公于棐一出而三国附何以危致也夫往月致时此则宣十七年六月同盟于断道秋公至自防是也是则诸侯协心而外楚中国为一无有他变何以危往也夫往月致月此则僖四年正月侵蔡蔡溃遂伐楚八月公至自伐楚是也是时齐桓主诸侯谷梁以齐桓为知所侵又曰以楚伐致大伐楚最盛矣何以恶之也且谷梁欲言其危当得其危之状欲言其恶当指其恶之形今谓之危无状也谓之恶无形也设空文无实验不可致诘非所以解经也故略举三事以彰其不然
　　夏齐国夏帅师伐我西鄙
　　左氏曰齐国夏髙张伐我西鄙
　　于经无所发明
　　公防晋师于瓦
　　左氏曰晋士鞅赵鞅荀寅救我公防晋师于瓦范献子执羔赵简子中行文子皆执鴈鲁于是始尚羔据经但书公防晋师救与不救不可知也凡诸侯救者春秋必书何独救鲁而不书乎况瓦为衞地使晋来救安得至衞而不至鲁乎
　　晋士鞅帅师侵郑遂侵衞
　　左氏曰晋师将盟衞侯于鄟泽赵简子曰羣臣谁敢盟衞君者涉佗成何曰我能盟之衞人请执牛耳成何曰卫吾温原也焉得视诸侯将歃涉佗捘【子对切】衞侯之手及捥衞侯怒王孙贾趋进曰盟以信礼也有如衞君其敢不唯礼是事而受此盟也衞侯欲叛晋而患诸大夫王孙贾使次于郊大夫问故公以晋诟语之且曰寡人辱社稷其改卜嗣寡人从焉大夫曰是衞之祸岂君之过也公曰又有患焉谓寡人必以而子与大夫之子为质大夫曰苟有益也公子则往羣臣之子敢不皆负羁絏以从将行王孙贾曰苟卫国有难工商未尝不为患使皆行而后可公以告大夫乃皆将行之行有日公朝国人使贾问焉曰若衞叛晋晋五伐我病何如矣皆曰五伐我犹可以能战贾曰然则如叛之病而后质焉何迟之有乃叛晋晋人请改盟弗许秋晋士鞅防成桓公侵郑围虫牢报伊阙也遂侵衞
　　盟鄟泽围虫牢经不书此传未详信否
　　季孙斯仲孙何忌帅师侵衞
　　左氏曰九月帅师侵衞晋故也
　　未详信否
　　冬从祀先公
　　左氏曰季寤公鉏极公山不狃皆不得志于季氏叔孙輙无宠于叔孙氏叔仲志不得志于鲁故五人因阳虎阳虎欲去三桓以季寤更季氏以叔孙輙更叔孙氏已更孟氏冬十月顺祀先公而祈焉辛卯禘于僖公
　　刘氏曰非也虎之谋三桓宜使三桓不知今明白而祈三桓闻之虎何以能集其意邪祈则谋泄谋泄则事危虎必不为也
　　公羊曰从祀者何顺祀也文公逆祀去者三人定公顺祀叛者五人
　　谷梁曰贵复正也
　　冯氏曰三传皆曰顺祀意以为复僖闵之逆祀故言顺也是从非训顺也盘庚曰兹予大享于先王尔祖其从与享之曽子问曰祫于太庙羣主皆从然则从祀者随而祭之也非顺也殆新主入庙之意或曰説虽善其若无据何曰春秋出于圣人之心当时羣弟子尚不能闻其意义况三传邪彼三传者非传闻而苟释之则亿度而为之义夫据者止据传也传既多妄而不足据不若以意求圣人之心为近之
　　盗窃寳玉大弓
　　公羊曰盗者孰谓谓阳虎也阳虎者曷为者也季氏之宰也季氏之宰则微者也恶乎得国寳而窃之阳虎专季氏季氏专鲁国阳虎拘季孙孟氏与叔孙氏迭而食之睋而锓其板曰某月某日将杀我于蒲圃力能救我则于是至乎日若时而出临南者阳虎之出也御之于其乘焉季孙谓临南曰以季氏之世世有子子可以不免我死乎临南曰有力不足臣何敢不勉阳越者阳虎之从弟也为右诸阳之从者车数十乘至于孟衢临南投防而坠之阳越下取防临南駷马而由乎孟氏阳虎从而射之矢着于庄门然而甲起于琴如弑不成却反舎于郊皆説然息或曰弑千乘之主而不克舎此可乎阳虎曰夫孺子得国而已如丈夫何睋而曰彼哉彼哉趣驾既驾公敛处父帅师而至慬然后得免自是走之晋寳者何璋判白弓绣质青纯
　　按序事与左氏不同恐姑当从左氏
　　谷梁曰非其所以与人而与人谓之亡非其所取而取之谓之盗
　　此训诂近之
　　九年夏得寳玉大弓
　　左氏曰书曰得器用也凡获器用曰得得用焉曰获刘氏曰非也向曰窃者失之也今曰得者得之也失得相对言得所以见失也若器必言得郜大鼎何以云取乎器用不专言得亦明矣
　　公羊曰何以书国寳也丧之书得之书
　　此义近之而未尽也
　　谷梁曰其不地何也寳玉大弓在家则羞不目羞也恶得之得之堤下或曰阳虎以解众也
　　失玉得玉不羞反以不地为可掩羞乎
　　秋齐侯衞侯次于五氏
　　左氏曰秋齐侯伐晋夷仪敝无存之父将室之辞以与其弟曰此役也不死反必娶于髙国先登求自门出死于霤下东郭书让登犂弥从之曰子让而左我让而右使登者絶而后下书左弥先下书与王猛息猛曰我先登书敛甲曰曩者之难今又难焉猛笑曰吾从子如骖之靳晋车千乘在中牟衞侯将如五氏卜过之焦卫侯曰可也卫车当其半寡人当其半敌矣乃过中牟中牟人欲伐之衞禇师圃亡在中牟曰衞虽小其君在焉未可胜也齐师克城而骄其帅又贱遇必败之不如从齐乃伐齐师败之齐侯致禚媚杏于衞
　　如左氏言则齐乃伐晋不得以次书且衞与齐同次未见救齐之功齐败之后乃致三邑衞侯必无之理也况齐伐晋与致三邑于衞经所不见皆不足据
　　十年夏公防齐侯于夹谷
　　左氏曰春及齐平夏公防齐侯于祝其实夹谷孔丘相犂弥言于齐侯曰孔丘知礼而无勇若使莱人以兵刼鲁侯必得志焉齐侯从之孔丘以公退曰士兵之两君合好而裔夷之俘以兵乱之非齐君所以命诸侯也裔不谋夏夷不乱华俘不干盟兵不偪好于神为不祥于徳为愆义于人为失礼君必不然齐侯闻之遽辟之将盟齐人加于载书曰齐师出竟而不以甲车三百乘从我者有如此盟孔丘使兹无还揖对曰而不反我汶阳之田吾以共命者亦如之齐侯将享公孔丘谓梁丘据曰齐鲁之故吾子何不闻焉事既成矣而又享之是勤执事也且牺象不出门嘉乐不野合享而既具是弃礼也若其不具用秕稗也用秕稗君辱弃礼名恶子盍图之夫享所以昭徳也不昭不如已也乃不果享齐人来归郓讙阴之田叶氏曰夹谷之事谷梁家语与左氏略同此非圣人之事好事自为之也愚谓经但言防而传乃言盟当以经为正
　　谷梁曰离防不致何为致也危之也危之则以地致何也为危之也其危奈何曰颊谷之防孔子相焉两君就坛两相相揖齐人鼓噪而起欲以执鲁君孔子歴阶而上不尽一等而视归乎齐侯曰两君合好夷狄之民何为来为命司马止之齐侯逡巡而谢曰寡人之过也退而属其二三大夫曰夫人率其君与之行古人之道二三子独率我而入夷狄之俗何为罢防齐人使优施舞于鲁君之幕下孔子曰笑君者罪当死使司马行法焉首足异门而出齐人来归郓讙阴之田者葢为此也因是以见虽有文事必有武备孔子于颊谷之防见之矣
　　刘氏曰非也近上八年公防晋师于瓦亦致又何危乎且如谷梁所説颊谷之防圣人相齐侯震惧归地谢过齐则危矣鲁何危乎又曰其以地致何也危之也亦非也两国防盟致皆以地此常法耳何説危哉辨又见左氏
　　晋赵鞅帅师围衞
　　左氏曰晋赵鞅围衞报夷仪也初衞侯伐邯郸午于寒氏城其西北而守之宵熸【子溍切】及晋围衞午以徒七十人门于衞西门杀人于门中曰请报寒氏之役涉佗曰夫子则勇矣然我往必不敢启门亦以徒七十人旦门焉步左右皆至而立如植日中不启门乃退反役晋人讨衞之叛故曰由涉佗成何于是执涉佗以求成于衞衞人不许晋人遂杀涉佗成何奔燕君子曰此之谓弃礼必不钧诗曰人而无礼胡不遄死涉佗亦遄矣哉
　　此传既非本义又以齐侯衞侯次于五氏传考之亦未可据也
　　齐人来归郓讙阴田
　　公羊曰孔子行乎季孙三月不违齐人为是来归之按鲁及齐平又为防故归所侵三邑耳非孔子行乎季孙而齐归之也
　　叔孙州仇仲孙何忌帅师围郈秋叔孙州仇仲孙何忌帅师围郈
　　左氏曰二子及齐师复围郈
　　使齐师围郈经当有见况左氏自言驷赤説侯犯事齐侯犯又请易于齐而齐有司始观郈则是时实未尝围郈也
　　十有一年秋宋乐大心自曹入于萧
　　左氏曰秋乐大心从之大为宋患宠向魋故也不称臣叛君之罪而但曰宠向魋故也则亦失其轻重之权衡矣
　　冬及郑平
　　左氏曰冬及郑平始叛晋也
　　鲁六年有侵郑之怨至此始为平耳未见叛晋之迹也
　　十有二年夏叔孙州仇帅师堕郈季孙斯仲孙何忌帅师堕费
　　左氏曰仲由为季氏宰将堕三都于是叔孙氏堕郈季氏将堕费公山不狃叔孙輙帅费人以袭鲁公与三子入于季氏之宫登武子之台费人攻之弗克入及公侧仲尼命申句须乐颀下伐之费人北国人追之败诸姑蔑二子奔齐遂堕费将堕成公敛处父谓孟孙堕成齐人必至于北门且成孟氏之保障也无成是无孟氏也子伪不知我将不堕冬十二月公围成弗克
　　叶氏曰左氏言仲由为季氏宰将堕三都然欤非也仲由季氏之隄防也夫安得堕其主邑而并二都得以治之乎哉或以为孔子为政于鲁而以命仲由方是时三家犹强孔子虽为鲁司寇未尝得行其志正使为之亦有道矣何至以家臣谋其主哉自阳虎叛季氏叔孙氏皆屈家臣故南蒯不得志于意如则以费叛侯犯不得志于州仇则以郈叛堕郈堕费二氏自为计而欲去其险尔是以郈帅师主州仇费帅师主斯公山不狃叔孙輙费人袭鲁葢惧二氏之讨已而先之夫何有于仲由此亦尊孔子而反卑之者也
　　公羊曰曷为帅师堕郈帅师堕费孔子行乎季孙三月不违曰家不藏甲邑无百雉之城于是帅师堕郈帅师堕费雉者何五板而堵五堵而雉百雉而城髙氏曰鲁前未有堕邑之事堕邑乱之至也传以是时孔子为司寇行乎季孙堕郈堕费为孔子之功是不然大夫不臣诸侯陪臣不臣大夫上下循习之所致非一日矣苟欲其不叛在正其本而已何城池甲兵之患哉唯叔孙季孙不知出此故堕郈堕费所以讥也而传反归功孔子不思之甚矣浚南赵氏曰经书叔孙州仇帅师堕郈季孙斯仲孙何忌帅师堕费而继之曰公围成州仇与斯果知礼制必释兵权矣犹以帅师书则四分公室固自若也家不藏甲而以师从可乎千乘之君躬擐甲胄而攻之大防葢章章矣传称仲由为季氏宰将堕三都而史记于夹谷相礼齐归侵地之后乃称使仲由为季氏宰而堕于三都后人或于使之一字谓若出于夫子之命本欲推崇圣人道化之盛而不知此事正不足赞圣人也夫子尝曰礼乐征伐自诸侯出十世希不失矣自大夫出五世希不失矣陪臣执国命三世希不失矣吁诸侯之僣天子固欲示其强大而不知大夫己效其尤大夫之僣诸侯亦将专其威柄而不知陪臣复袭其迹使三家果有识于先王之制必不自肥其家而弱公室又安有萧墙之忧表不正则景枉源不澄则流汚侯犯以郈叛不狃以费叛始忧惧而莫知所措郈再围而不克费共叛而围及二叛之去乃各举兵堕之岂真知邑无百雉之城出于王制之旧乎圣人过化存神之妙岂恃以兵威使人听其自为从违哉沐浴之请传载夫子谓以鲁之众加齐之半可克也先儒曰此非孔子之言也是以力不以义也传犹不可信况敢舎经而任史乎夫圣人垂宪万世岂虚张一二事为美哉
　　谷梁曰堕犹取也
　　按堕训败先儒有训毁者矣未闻训取也
　　衞公孟彄帅师伐曹
　　左氏曰夏衞公孟彄伐曹克郊还滑罗殿未出不退于列其御曰殿而在列其为无勇乎罗曰与其素厉宁为无勇
　　非本义不録
　　冬公至自围成
　　谷梁曰非国不言围围成大公也何以致危之也何危尔边乎齐也
　　范氏曰以公之重而伐小邑则为耻深矣故大公之事而言围使若成是国然陈岳氏曰凡盟防侵伐出境则书出入必告庙故悉书之苟非出境则不告庙不告则不书成者鲁国之邑则非出境曷以书之天子不亲征叛国诸侯不亲征叛邑公以成强兴兵而自图之是以出入皆告于庙故书之苟曰若他国然则已书成矣
　　十有三年春齐侯卫侯次于垂葭
　　左氏曰齐侯卫侯次于垂葭实郹氏使师伐晋将济河诸大夫皆曰不可邴意兹曰可鋭师伐河内传必数日而后及绛绛不三月不能出河则我既济水矣乃伐河内齐侯敛诸大夫之轩唯邴意兹乘轩齐侯欲与衞侯乘与之宴而驾乘广载甲焉使告曰晋师至矣齐侯曰比君之驾也寡人请摄乃介而与之乘驱之或告曰无晋师乃止
　　经言次于垂葭而不言事传乃言伐晋妄也使实伐晋经不可书齐侯衞侯伐晋乎
　　秋晋赵鞅入于晋阳以叛冬晋荀寅士吉射入于朝歌以叛
　　左氏曰晋赵鞅谓邯郸午曰归我衞贡五百家吾舎诸晋阳午许诺归告其父兄父兄皆曰不可衞是以为邯郸而寘诸晋阳絶衞之道也不如侵齐而谋之乃如之而归之于晋阳赵孟怒召午而囚诸晋阳使其从者説劒而入涉宾不可乃使告邯郸人曰吾私有讨于午也二三子唯所欲立遂杀午赵稷涉宾以邯郸叛夏六月上军司马籍秦围邯郸邯郸午荀寅之甥也荀寅范吉射之姻也而相与睦故不与围邯郸将作乱董安于闻之告赵孟曰先备诸赵孟曰晋国有命始祸者死为后可也安于曰与其害于民宁我独死请以我説赵孟不可秋七月范氏中行氏伐赵氏之宫赵鞅奔晋阳晋人围之范臯夷无宠于范吉射而欲为乱于范氏梁婴父嬖于知文子文子欲以为卿韩简子与中行文子相恶魏襄子亦与范昭子相恶故五子谋将逐荀寅而以梁婴父代之逐范吉射而以范臯夷代之荀跞言于晋侯曰君命大臣始祸者死载书在河今三臣始祸而独逐鞅刑已不钧矣请皆逐之冬十一月荀跞韩不信魏曼多奉公以伐范氏中行氏弗克二子将伐公齐髙疆曰三折肱知为良医唯伐君为不可民弗与也我以伐君在此矣三家未睦可尽克也克之君将谁与若先伐君是使睦也弗听遂伐公国人助公二子败从而伐之丁未荀寅士吉射奔朝歌
　　刘氏曰传云范氏中行氏伐赵氏之宫赵鞅奔晋阳然则鞅不叛也范中行偪之耳经何以得言其叛乎春秋原情定辠固有如此邪叶氏曰晋阳赵邑也董安于请备邯郸午鞅畏始祸不从荀寅范吉射党邯郸午而伐鞅则始祸者非鞅不得言三臣始祸鞅非始祸被伐而奔其邑则经不当书赵鞅入于晋阳以叛凡左氏之言皆与经背叛反其君之辞也鞅诚被伐而奔其邑晋人何为围之乎此葢晋史为鞅之辞不能辨妄载之臧文仲以防求为后于鲁孔子曰虽曰不要君吾不信也惟鞅以不胜荀寅范吉射奔其邑以叛要晋而逐二子故经与鱼石入彭城栾盈入曲沃同辞
　　谷梁曰以者不以者也叛直叛也
</div>
    <div class="pagination">
<a href="三传辨疑_page44.html">上一页</a><span>...</span><a href="三传辨疑_page40.html">40</a><a href="三传辨疑_page41.html">41</a><a href="三传辨疑_page42.html">42</a><a href="三传辨疑_page43.html">43</a><a href="三传辨疑_page44.html">44</a><span class="current-page">45</span><a href="三传辨疑_page46.html">46</a><a href="三传辨疑_page47.html">47</a><a href="三传辨疑_page48.html">48</a><a href="三传辨疑_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
