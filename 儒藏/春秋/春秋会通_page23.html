<!DOCTYPE html>
<html>
<head>
    <meta charset="UTF-8">
    <title>春秋会通 - 第 23 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋会通 - 第 23 页/共 27 页</h1>
    <div class="content">　　晋人执季孙意如以归左氏【晋人执季孙意如以幕蒙之使狄人守之司铎射怀锦奉壶饮冰以蒲伏焉守者御之乃与之锦而入晋人以平子归子服湫从】胡氏【称人以执非伯讨也自文以来公室微弱三家専鲁而季氏罪之首也宿及意如尤为强逼元年伐莒疆郓十年伐莒取郠中分鲁国以自封殖而使其君民食于家其不臣甚矣何以为非伯讨乎晋人若案邾莒所诉有无之状究南蒯子仲奔叛之因告于诸侯以其罪执之请于天子以大义废之选于鲁卿更意如之位收敛私邑为公室之民使政令在君三家臣顺则方伯之职脩矣今鲁与邾通好亦不朝夕伐莒而郓郠之故又非昭公意也徒以邾莒之言曰我之不共鲁故之以遂辞鲁君而执意如则是意在货财而不责其无君臣之义也何得为伯讨乎称人以执罪晋之偷也】
　　公至自会公羊【公不见与盟大夫执何以致会不耻也】
　　【案公羊以公与二国以上出会盟得意致会不得意不致为例故此条致会以为不耻也此说似然矣但其下文以为诸侯遂乱反陈蔡君子不耻不与焉注云时诸侯将征弃疾弃疾封陈蔡以说诸侯诸侯不复讨楚楚乱遂成故公直不与也其说无据故不取】
　　蔡侯庐归于蔡陈侯吴归于陈左氏【楚之灭蔡也灵王迁许胡沈道房申于荆焉平王即位既封陈蔡而皆复之礼也隐太子之子庐归于蔡悼太子之子吴归于陈礼也】公羊【此皆灭国也其言归何不与诸侯专封也注归者有国词】谷梁【此未尝有国也使如失国辞然者不与楚灭也疏称爵言归同于旧有国之例也】胡氏【曰归者顺辞也陈蔡昔皆灭矣不称复归者不与楚防之得灭也其称归于者国其所冝归也庐与吴皆亡世子之子也而弃疾封之可谓有奉矣不言自楚者不与楚子之得封也其称侯者位其所固有也陈列圣之后蔡王室之亲见灭于楚防而诸侯不能救复封于弃疾而诸侯不能与是以夷狄制诸夏也圣人至是惧之甚盖有不得已焉制春秋为后世法大要皆天子之事也其义则以公天下为心兴灭国继絶世异于自私其身欲擅而有之者也故书法如此为天下国家而不封建欲望先王之治难矣】张氏【孙氏曰楚平既立将矫楚灵之恶以说中国也然则善欤非善也圣王不作诸侯不振二国之命制在楚人孔子以陈蔡自归为文所以抑彊夷而存中国也刘氏曰二君名者素非诸侯至此始立也】
　　【案二君书法与卫侯郑归于卫同所谓同于旧有国之例也诸说皆通但谷梁以为二君得复乃平丘盟之功者非事实也胡氏此条不称复归之例似不与书复絶之也之例不同夫既不与楚防之得灭当书复以见其未絶何得反不书复乎谷疏曰不言复归者虽同失国之辞实未尝有国故不得言复归其说似可通】
　　冬十月葬蔡灵公谷梁【变之不葬有三失徳不葬弑君不葬灭国不葬然且葬之不与楚灭也】
　　附録【左氏楚事】左氏【平王封陈蔡复迁邑致羣赂施舎寛民宥罪举职召观从曰唯尔所欲使为尹乃使枝如子躬聘于郑且致犫栎之田事毕弗致初灵王曰余尚得天下不吉投曰是区区者而不余畀余必自取之矣初共王无冢适有宠子五人乃大有事于羣望而祈曰请神择于五人者乃徧以璧见于羣望曰当璧而拜者神所立也既乃与巴姬密埋璧于大室之庭使五人齐而长入拜康王跨之灵王肘加焉子干子皙皆逺之平王弱抱而入再拜皆厌纽鬬韦属成然焉又子干归韩宣子问叔向曰子干其济乎对曰难宣子曰同恶相求如市贾焉何难对曰取国有五难有宠而无人一也有人而无主二也有主而无谋三也有谋而无民四也有民而无徳五也子干在晋十三年矣晋楚之从不闻逹者可谓无人族尽亲叛可谓无主无衅而动可谓无谋为羇终世可谓无民亡无爱徴可谓无徳王虐而不忌楚君子干涉五难以弑旧君谁能济之有楚国者其弃疾乎君陈蔡城外属焉苛慝不作盗贼伏隐私欲不违民无怨心先神命之国民信之芈姓有乱必季实立楚之常也获神一也有民二也令徳三也宠贵四也居常五也有五利以去五难谁能害之】
　　公如晋至河乃复左氏【公如晋荀吴谓韩宣子曰诸侯相朝讲旧好也执其卿而朝其君有不好焉不如辞之乃使士景伯辞公于河】
　　吴灭州来左氏【楚师还自徐吴人败诸豫章获其五帅至是吴灭州来令尹子旗请伐吴王弗许曰吾未抚民人未事鬼神未脩守备未定国家而用民力败不可悔州来在吴犹在楚也子姑待之】
　　十有四年春意如至自晋左氏【季孙犹在晋子服恵伯私于中行穆子曰鲁事晋何以不如夷之小国鲁兄弟也土地犹大所命能具若为夷弃之使事齐楚其何瘳于晋亲亲与大赏共罚否所以为盟主也子其图之谚曰臣一主二吾岂无大国穆子告韩宣子且曰楚灭陈蔡不能救而为夷执亲将焉用之乃归季孙恵伯曰寡君未知其罪合诸侯而执其老若犹有罪死命可也若曰无罪而恵免之诸侯不闻是逃命也何免之为请从君恵于会宣子患之使叔鱼见季孙曰昔鲋也得罪于晋君自归于鲁君微武子之赐不至于今虽获归骨于晋犹子则肉之敢不尽情归子而不归鲋也闻诸吏将为子除馆于西河其若之何且泣平子惧先归恵伯待礼春意如至自晋尊晋罪已也尊晋罪已礼也注以舎族为尊晋罪已书至者喜得免】谷梁【大夫执则致致则名意如恶然而致见君臣之礼也】胡氏【其始执之为乏邾莒之供而非有击强扶弱之义也其终归之为土地犹大所命能具而非有不能救蔡为夷执亲之悔也然则晋人喜怒皆以利发其劝沮皆以利行违道甚矣故平丘之会深加贬斥自是而后诸侯不合二十余年至于召陵又以贿败十有八国之诸侯而书侵楚以讥之于是晋日益衰外携内叛不复振矣利之能败人国家乃如此春秋之深戒也】陈氏【大夫不致必见执也而后至亦危之也】张氏【孙氏曰不称氏前见也】
　　【案内大夫执而至者三己见单伯下】
　　三月曹伯滕卒夏四月秋葬曹武公○八月莒子去疾卒冬莒杀其公子意恢左氏【莒着丘公卒郊公不慼国人弗顺欲立着丘公之弟庚舆蒲余侯恶公子意恢而善于庚舆郊公恶公子铎而善于意恢公子铎因蒲余侯而与之谋曰尔杀意恢我出君而纳庚舆许之冬蒲余侯兹夫杀意恢郊公奔齐公子铎逆庚舆于齐齐隰党公子鉏送之有赂田】谷梁【莒无大夫而曰公子意恢意恢贤也】胡氏【莒人来赴故鲁史书其卒鲁人不往是以阙其葬方是时意如専政而莒尝诉其罪于晋故怒莒而不防其葬也夫怨不弃义恶不忘亲怒不废礼以此见意如之専恣矣】张氏【许氏曰昭公以来微国皆葬而莒不葬莒无諡其号夷也春秋不以夷乱华也】
　　【案莒不书葬说许氏得之】
　　附録左氏【楚子使然丹简上国之兵于宗丘使屈罢简东国之兵于召陵】左氏【晋邢侯与雍子争鄐田士景伯如楚叔鱼摄理雍子纳女于叔鱼叔鱼蔽罪邢侯邢侯杀叔鱼与雍子于朝叔向曰三人同罪施生戮死可也雍子赂以买直鲋也鬻狱邢侯専杀其罪一也已恶而掠美为昬贪以败官为墨杀人不忌为贼夏书曰昬墨贼杀请从之仲尼曰叔向古之遗直也三数叔鱼之恶不为未减曰义也夫可谓直矣】
　　十有五年春王正月吴子夷末卒○二月癸酉有事于武宫籥入叔弓卒去乐卒事左氏【将禘于武公戒百官梓慎曰禘之日其有咎乎吾见赤黒之祲非祭祥也丧氛也其在涖事乎二月癸酉禘叔弓涖事籥入而卒去乐卒事礼也】公羊【礼也君有事于庙闻大夫之丧去乐卒事大夫闻君之丧摄主而徃大夫闻大夫之丧尸事毕而往】谷梁【君在祭乐之中闻大夫之丧则去乐卒事礼也君在祭乐之中大夫有变以闻可乎大夫国体也古之人重死君命无所不通】胡氏【案礼卫有大史栁庄寝疾君曰若疾革虽当祭必告是知祭而以闻不可也礼莫重于当祭大夫有变而不以闻则内得尽其诚敬之心于宗庙外全隐恤之意于大臣是两得之也然则有事于宗庙大臣涖事籥入而卒于其所则如之何礼虽未之有可以义起也有事于宗庙大臣涖事籥入而卒于其所去乐卒事可也縁先祖之心见大臣之卒必闻乐不乐縁孝子之心视已设之馔必不忍轻撤故去乐而卒事其可也宗庙合礼者常事不书苟以为可则春秋何书乎此记礼之变而书之者也】
　　【案有事者时祭也左氏以为禘者非】
　　夏蔡朝吴出奔郑【公作昭吴无出字】左氏【楚费无极害朝吴之在蔡也欲去之乃谓之曰王唯信子故处子于蔡子亦长矣而在下位辱必求之吾助子请又谓其上之人曰王唯信吴故处诸蔡二三子莫之如也而在其上不亦难乎弗图必及于难夏蔡人逐朝吴朝吴出奔郑王怒曰余唯信吴故寘诸蔡且微吴吾不及此女何故去之无极对曰臣岂不欲吴然而前知其为人之异也吴在蔡蔡必速飞去吴所以翦其翼也】胡氏【朝吴蔡之忠臣虽不能存蔡而能复蔡其从于弃疾者谓蔡灭而弃疾必能封之也弃疾以其忠于旧君而信之使居旧国可谓知所信矣则曷为出奔费无极害其宠也无极楚之谗人去朝吴出蔡侯朱丧太子建杀连尹奢屏王耳目使不聪明卒使吴师入郢辱及宗庙谗人为乱可不畏乎为国有九经而尊贤为上劝贤有四事而去谗为首志朝吴出奔而入郢之师兆矣然朝吴身居故国处危疑之地苟有谮之者则王不能无动也能以忠信自任而杜谗谒之谋则善矣而费无极乃语之曰子亦长矣而在下位辱也欲为之请以名利累其心而莫之觉不智亦甚矣故特书其出奔以罪吴为后戒也】
　　六月丁巳朔日有食之○秋晋荀吴帅师伐鲜虞左氏【平丘之盟鲜虞人闻晋师之悉起也而不警边且不脩备晋荀吴自着雍以上军侵鲜虞及中人驱冲竞大获而归至是荀吴帅师围鼓鼓人或请以城叛穆子弗许曰吾闻诸叔向曰好恶不愆民知所适事无不济或以吾城叛吾所甚恶也人以城来吾独何好焉赏所甚恶若所好何若其弗赏是失信也何以庇民吾不可以欲城而迩奸使鼓人杀叛人而缮守备围鼔三月鼔人或请降使其民见曰犹有食色姑脩而城获一邑而教民怠将焉用之鼓人告食竭力尽而后取之克鼔而反不戮一人以鼔子防鞮归】胡氏【晋灭潞氏甲氏及再伐鲜虞皆用大夫为主将而或称人或称国或称其名氏何也以殄灭为期而无矜恻之念则称人见利忘义而以诡谲欺诈行之则称国以正兵加敌而不纳其叛臣则称名氏夫称其名氏非襃之也才免于贬耳而春秋用兵御狄之畧咸见矣】
　　冬公如晋左氏【平丘之会故也注季孙得免故往谢之】
　　附録左氏【六月王大子寿卒八月穆后崩晋荀跞如周葬穆后籍谈为介既葬除丧以文伯宴樽以鲁壶王曰伯氏诸侯皆有以镇抚王室晋独无有何也文伯揖籍谈对曰诸侯之封也皆受明器于王室以镇抚其社稷故能荐彞器于王晋居深山戎狄之与邻而逺于王室王灵不及拜戎不暇其何以献器王曰叔氏而忘诸乎叔父唐叔成王之母弟也其反无分乎密须之鼓与其大路文所以大搜也阙巩之甲武所以克商也唐叔受之以处参墟匡有戎狄其后襄之二路鏚钺秬鬯弓虎贲文公受之以有南阳之田抚征东夏非分而何且昔而髙祖孙伯黡司晋之典籍以为大政故曰籍氏及辛有之二子董之晋于是乎有董史女司典之后也何故忘之籍谈不能对王曰籍父其无后乎数典而忘其祖谈归以告叔向叔向曰王其不终乎王一歳而有三年之丧二焉于是乎以丧賔宴又求彞器乐忧甚矣】
　　春秋会通卷二十
<经部,春秋类,春秋会通>
　　钦定四库全书
　　春秋防通卷二十一　　　　元　李廉　撰昭公
　　十有六年春齐侯伐徐左氏【二月丙申齐师至于蒲隧徐人行成徐子及郯人莒人防齐侯盟于蒲隧赂以甲父之鼎叔孙昭子曰诸侯之无伯害哉齐君之无道也兴师而伐逺方防之有成而还莫之亢也无伯也夫注传言晋之衰】
　　【案此为晋伯既衰齐景公争伯之始事盟而不书春秋不忍絶晋也齐景即位于襄二十五年今二十余年矣自崔庆相残之后委政二惠及栾高败乃始亲政不能明政刑以强其国委任陈氏观晏子之言则景公之自治踈矣乃欲以无政之国争强图伯宜其不遂振也晋自重丘以贿故不克有功于齐于是亦坐视而莫校矣】
　　楚子诱戎蛮子杀之【蛮公作曼蛮城在河南新城县】左氏【楚子闻蛮氏之乱与蛮子之无质也使然丹诱戎蛮子嘉杀之遂取蛮氏既而复立其子焉注质信也】公羊【楚子何以不名夷狄相诱君子不疾也曷为不疾若不疾乃疾之也注顾以无知薄责之】胡氏【楚子之诱一也或名或不名者防欲灭中国而弃疾讨蛮氏谨华夷之辨也蔡侯与蛮子之见杀一也或名或不名者蔡般弑父与君蛮氏乱而无质其罪之轻重亦差矣】
　　夏公至自晋左氏【春王正月公在晋晋人止公不书讳之也公至自晋子服昭伯语季平子曰晋之公室其将遂卑矣君防弱六卿强而奢傲能无卑乎平子曰尔防恶识国注晋止公犹以取郠故】胡氏【昭公数朝于晋三至于河而不得入两得见晋侯又欲讨其罪而止旃其困辱亦甚矣在易之困曰困亨因困穷而致亨也夫困于心衡于虑而后作徴于色发于声而后喻此正愤悱自强之时而夏少康衞文公越句践燕昭王四君子者由此其选也今昭公安于危辱无激昻勉励之志即所谓自暴自弃不可与有为而人亦莫之告矣不亦悲乎讳而不书深贬之也】
　　秋八月己亥晋侯夷卒　九月大雩左氏【旱也】季孙意如如晋冬十月葬晋昭公左氏【平子如晋曰子服回之言犹信子服氏有子哉案晋昭立于昭公之十年在位日浅仅有厥憖平丘之防其余则再伐鲜虞而已李氏曰晋至平昭伯事陵迟隳废春秋所书皆録变之大者也孟子曰晋平公之于亥唐弗与共天位也弗与治天职也政在侈家贤者壅弃此其所以削弱不亢欤平公五盟六防服齐狄宁东夏平秦乱城淳于晋祁午数当时之功如此然内有变而不知外有患而不悟尚何有功足云哉方桓公之初每患伯权大强而王政弱文襄以后王政不必论矣惟恐伯权之不能强也权者大物也上不能制而授之下则下强而上弱中国不能制而授之夷狄则夷狄强而中国弱家有千金之利已弗能受呼庸贱而分之虽三尺之童弗为岂有尊为邦君而授权于大夫此溴梁之防平公所谓内有变而不知者也人欲自毁藩篱揖仇雠于庑下而与之盾权此不待智者而知其不可岂有身主夏盟而授权于夷狄此宋之盟平公所谓外有患而不悟者也盖世有苟道自便者媮于及身之谋而忘乎后日之害平公则谋出于身而害见乎身何其谬欤溴梁之事诸侯在防而大夫实主载书是委权以与之也荀偃一怒而十二国兴戎后五年栾盈之变作曲沃之民惟主栾氏不知公室晋几分国而并立矣宋之盟晋主夏盟而挈诸侯以畀楚是弃权以假之也虢之防再读旧书后八年楚灵防于申实用齐桓召陵之典晋盖十年无与国之事矣此皆身致之也至于昭公之政则又微矣仅一防大夫一盟诸侯方楚防辱于干谿诸夏庶几复伯为晋君臣者改物厉志愤悱惊惧以率旧烈犹恐不逮今也四方未观德而虒祁崇侈以启贰列国未闻信而邾南盛兵以示汰平丘虽曰同盟齐敢拒令郑敢争承衞病刍荛之扰鲁困蛮夷之诉坐视诸侯之去而不之顾况能驾敌国哉宜乎晋之卑也】
　　附録左氏【晋韩起聘于郑起有环其一在郑商谒诸郑伯子产弗与曰非官府之守器也子大叔曰韩子亦无几求晋国亦未可贰晋国韩子不可偷也吾子何爱一环以取憎于大国子产曰吾非偷晋而有二心将终事之是以弗与忠信故也韩子买诸贾人商人曰必告君大夫韩子请诸子产曰日起请夫环执政弗义弗敢复也今买诸商人商人曰必以闻敢以为请子产对曰昔我先君桓公与商人皆出自周世有盟誓曰尔无我叛我无强贾故能相保以至于今今吾子以好来辱而谓敝邑强夺商人是敎敝邑背盟誓也吾子得玉而失诸侯必不为也韩子辞玉】
　　十有七年春小邾子来朝左氏【小邾穆公来朝公与之燕赋菁菁者莪昭子曰不有以国其能久乎】
　　夏六月甲戌朔日有食之左氏【六月甲戌朔日有食之祝史请所用币昭子曰日有食之天子不举伐鼔于社诸侯用币于社伐鼓于朝礼也平子御之曰止也唯正月朔慝未作日有食之于是乎有伐鼔用币礼也其余则否大史曰在此月也日过分而未至三辰有灾于是乎百官降物君不举辟移时乐奏鼓祝用币史用辞当夏四月是谓孟夏平子弗从昭子退曰夫子将有异志不君君矣】
　　秋郯子来朝左氏【公与之宴昭子问焉曰少皡氏鸟名官何故也郯子曰吾祖也我知之昔者黄帝氏以云纪故为云师而云名炎帝氏以火纪故为火师而火名共工氏以水纪故为水师而水名大皡氏以龙纪故为龙师而龙名我高祖少皡挚之立也凤鸟适至故为鸟师而鸟名自颛顼以来不能纪逺乃纪于近为民师而命以民事则不能故也仲尼闻之见于郯子而学之既而告人曰天子失官学在四夷犹信】
　　八月晋荀呉帅师灭陆浑之戎【陆公羊作贲公谷并无之字】左氏【晋侯使屠蒯如周请有事于雒与三涂苌谓刘子曰客容猛非祭也其伐戎乎陆浑氏甚睦于楚必是故也九月晋荀吴帅师渉自棘津使祭史先用牲于雒陆浑人弗知师从之庚午遂灭陆浑数之以其贰于楚也陆浑子奔楚】胡氏【林父之于潞氏士防之于甲氏荀呉之于陆浑皆灭之也而林父士防称人荀呉举其名氏何哉夷不乱华陆浑之戎宻迩王室而纵之杂处则非膺戎狄别内外之义也与辟土服逺以图强伯则异矣然举其名氏非褒词也才得无贬耳则穷兵于逺虚内事外者可知矣】陈氏【自是凡灭称大夫矣灭不书大夫者吴也呉无大夫也】
　　冬有星孛于大辰左氏【冬有星孛于大辰西及汉申须曰彗所以除旧布新也天事恒象今除于火火出必布焉诸侯其有火灾乎梓慎曰若火作其宋衞陈郑乎郑禆灶言于子产曰若我用瓘斚玉瓉郑必不火子产弗与注大辰房心尾也彗状似帚光芒孛孛然】公羊【孛者何彗星也其言于大辰何在大辰也大辰者大火也大火为大辰伐为大辰北辰亦为大辰何以书记异也注心者天子明堂布政之宫亦为孛彗者邪乱之气扫故置新之象是后周分为二天下两主宋南里以亡】谷梁【一有一亡曰有于大辰者滥于大辰也注谓滥于仓龙之体不独加大火】胡氏【心为明堂天子之象其前星大子后星庶子孛星加心象天子适庶将分争也后五年景王崩王室乱刘子单子立王猛尹氏召伯立子朝歴数载而后定至哀十三年有星孛于东方不言宿名者不加宿也当是时呉人僭乱凭陵上国日敝于兵暴骨如莽其戾气所感固将壅吴而降之罚也故氛祲所指在于东方假手越人吴国遂灭天之示人显矣史之有占明矣】张氏【许氏曰星孛大辰火灾应之天地之符也大辰明堂当宋之分故王室乱宋亦乱衞陈郑灾气所溢也衞乱君奔陈败卿获惟郑有令政而无后灾是知祸福之可转也】
　　【案书孛三此年及文十四哀十三又哀十四年冬有星孛】
　　楚人及呉战于长岸【长岸楚地水战也】左氏【吴伐楚阳匄为令尹战于长岸司马子鱼先死之楚师继之大败吴师获其乗舟余皇使随人与后至者守之环而堑之及泉盈其隧炭陈以待命呉公子光请于其众曰丧先王之乘舟岂唯光之罪众亦有焉请借取之以救死众许之使长鬛者三人潜伏于舟侧曰我呼余皇则对师夜从之三呼皆迭对楚人从而杀之楚师乱吴人大败之取余皇以归注吴楚两败莫肯告负故但书战】公羊【诈不言战此其言战何敌也注俱无胜负】胡氏【言战不言败胜负敌也楚地五千里带甲数十万战胜诸侯威服天下本非吴敌也惟不能去谗贱货使费无极以谗胜囊瓦以货行而防士竒材为敌国用故日以侵削至鸡父之师七国皆败柏举之战国破君奔几于亡灭吴日益强而楚削矣是故为国必以得贤为本劝贤必以去谗贱货为先不然虽广土众民不足恃也考其所书本末强弱之由其为后世戒明矣】陈氏【此楚令尹阳匄也书人吴公子光也书国略之也楚之君大夫不见于春秋者十八年而吴入郢矣昭公之春秋莫辨于吴楚也五年吴尝败楚于鹊岸不书六年败楚于房钟不书书伐吴而已于是始书战则以吴楚敌言之也】
　　十有八年春王三月曹伯须卒○夏五月壬午宋衞陈郑灾左氏【夏五月火始昬见丙子风梓慎曰是谓融风火之始也七日其火作乎戊寅风甚壬午大甚宋衞陈郑皆火梓慎登大庭氏之库以望之曰宋衞陈郑也数日皆来告火火作郑子产辞晋公子公孙于东门使司寇出新客禁旧客勿出于宫使子寛子上巡羣屏摄至于大宫使公孙登徙大使祝史徙主祏于周庙告于先君使府人库人各儆其事商成公儆司宫司马司寇列居火道行火所掀城下之人伍列登城禳火于冥回禄祈于四鄘书焚室而寛其征与之材三日哭国不市使行人告于诸侯宋衞皆如是陈不救火许不吊灾君子是以知陈许之先亡也裨灶曰不用吾言郑又将火子产曰天道逺人道迩非所及也遂不与亦不复火】公羊【同日而俱灾为天下记异也】胡氏【案左氏禆灶所言盖以象推非妄也而郑不复火者子产当国方有令政此以德消变之验矣是知吉凶祸福可移之理古人所以必先人事而后言命也】
　　六月邾人入鄅【鄅妘姓国在琅琊开阳县】左氏【鄅人借稻邾人袭鄅鄅人将闭门邾人羊罗摄其首焉遂入之尽俘以归鄅子曰余无归矣从帑于邾邾庄公反鄅夫人而舍其女】
　　秋葬曹平公○冬许迁于白羽左氏【楚左尹王子胜言于楚子曰许于郑仇敌也而居楚地以不礼于郑晋郑方睦若伐许而晋助之楚丧地矣君盍迁许许不专于楚郑方有令政许曰余旧国也郑曰余俘邑也叶在楚国方城外之蔽也土不可易国不可小许不可俘雠不可启君其图之楚子说冬使王子胜迁许于析实白羽】
　　十有九年春宋公伐邾左氏【鄅夫人宋向戌之女也故向宁请师二月宋公伐邾围虫三月取之乃尽归鄅俘夏邾人郳人徐人防宋公同盟于虫】胡氏【案左氏此所谓声罪执言之兵归鄅之俘其善意也故书伐邾而释其围与取之罪此亦善善长恶恶短之义】
　　夏五月戊辰许世子止弑其君买左氏【许悼公疟饮大子止之药卒大子奔晋书曰弑其君君子曰尽心力以事君舍药物可也】公羊【注蔡世子般弑父不忍日此日者加弑尔非实弑也】谷梁【日弑正卒也正卒则止不弑也不弑而曰弑责止也止曰我与夫弑者不立乎其位以与其弟虺哭泣歠飦粥嗌不容粒未逾年而死故君子即止自责而责之也】胡氏【止不尝药也古者医不三世不服其药夫子所慎者三疾居其一季康子馈药曰丘未逹不敢尝敬慎其身如此地而于君父可忽乎君有疾饮药臣先尝之父有疾饮药子先尝之盖言慎也止不择医而轻用其药药不先尝而误进于君是有忽君父之心而不慎矣自小人之情度之世子弑君欲速得其位而止无此心故曰我与夫弑者不立乎其位哭泣歠飦粥嗌不容粒未逾年而卒无此心故被以大恶而不受自君子听之止不尝药是忽君父之尊而不慎也而止有此心忽君父之尊而不慎此簒弑之萌坚冰之渐而春秋之所谨也有此心故加以大恶而不得辞书许世子止弑君乃除恶于微之意也而或者顾以操刃而杀与不躬进药及进药而不尝三者罪当殊科疑于三传之説则误矣必若此言夫人而能为春秋奚待于圣笔乎墨翟兼爱岂其无父杨朱为我岂其无君孟轲氏辞而辟之以为禽兽逼人人将相食后世推明其功不在禹下未有讥其过者知此説则知止不尝药春秋以为弑君之意矣】张氏【孟子曰杀人以刃与政有以异乎曰无以异也进药而药杀可不谓之弑哉其所以异于商臣蔡般者过与故不同耳心虽不同而春秋之文一施之者以臣子之于君父不可过也】
　　己卯地震○秋齐高发帅师伐莒左氏【齐高发帅师伐莒莒子奔纪鄣使孙书伐之初莒有妇人莒子杀其夫已为嫠妇及老托于纪鄣纺焉以度而去之及师至则投诸外或献诸子占子占使师夜缒而登登者六十人缒絶师鼓噪城上之人亦噪莒共公惧启西门而出齐师入纪】
　　冬葬许悼公公羊【贼未讨何以书葬不成于弑也止进药而药杀也加弑焉尔讥子道之不尽也乐正子春之视疾也复加一饭则脱然愈复损一饭则脱然愈复加一衣则脱然愈复损一衣则脱然愈止进药而药杀是以君子加弑焉尔曰许世子止弑其君买是君子之听止也葬许悼公是君子之赦止也赦止者免止之罪词也】谷梁【日卒时葬不使止为弑父也曰子既生不免乎水火母之罪也羁贯成童不就师傅父之罪也就师学问无方心志不通身之罪也心志既通名誉不闻友之罪也名誉既闻有司不举有司之罪也有司举之王者不用王者之过也许世子止不知尝药累及许君也】胡氏【何以书葬谷梁子曰累及许君也观止自责可谓有过人之质矣乃至以弑君获罪此为人臣子而不知春秋之义者也古者大子自其初生固举以礼有司端冕见之南郊过阙则下过庙则趋为赤子而其敎已有齐肃敬慎之端矣此春秋训臣子除恶于微积善于早之意也】
　　【案春秋加赵盾弑君训人以臣道也加许止弑君训人以子道也二事相类然晋灵公不书葬而许悼公书葬者许止自责逾年而卒其心可知矣赵盾力能讣贼而不讨春秋不得不终诛之也若陈氏因左氏止奔晋之说而疑止真弑父则又恐未可以一家一句而尽废诸传之文也】
　　附録左氏【是年楚令尹子瑕城郏叔孙昭子曰楚不在诸侯矣其仅自完也以持其世而已楚城州来沈尹戌曰楚人必败】
　　二十年春王正月　夏曹公孙防自鄸出奔宋【鄸谷作梦】左氏【疏贾逵曰前此以鄸叛也叛不告故不书是言既以鄸叛又从鄸而出也鄸不系曹者大都得以名通】公羊【奔未有言自者此其言自何畔也畔则曷为不言其畔为公子喜时之后讳也春秋为贤者讳何贤乎公子喜时让国也曹伯庐卒于师公子喜时见公子负刍之当主也逡巡而退贤公子喜时则曷为为防讳君子之善善也长恶恶也短恶恶止其身善善及子孙贤者子孙故君子为之讳也】谷梁【自梦者专乎梦也曹无大夫其曰公孙何也言其以贵取之而不以叛也注专者能专制也防以公孙之贵而得梦既而不以之叛明曹君无道致令其奔非防之罪故书公孙以善之】胡氏【奔未有言自者此其言自何刘敞曰待放也古者大夫有罪待放于其境三年君赐之环则复赐之玦则去逾境则为位向国而哭素衣裳冠不说人以无罪此去国之礼曹无大夫其曰公孙贤之也待放而后出奔臣子常礼免于贬足矣而何以贤之为公子喜时之后贤之也喜时者曹之社稷镇公子能以国让不取乎为诸侯所谓子臧是也春秋之义善善也长恶恶也短善善及子孙恶恶止其身以其贤者之后苟有善焉斯进之矣此舜典罚弗及嗣赏延于世之意也后世议者有乞録用贤者之类功臣之世盖得春秋之防矣】
　　【案此条书法与华向自宋南里出奔楚同左氏杜预无传已不可考贾逵及公羊皆以为叛然经既不书叛且既叛则不应书公子故公羊有为喜时讳之说夫叛逆而以其祖父故讳之是管蔡不当诛于周也大伤敎矣惟刘氏意林曰春秋之时臣能专其邑无不叛其国者能使其众无不要其君者臧武仲之智犹据防以求后是以孔子讥之以谓其罪与不孝非圣者均也故深察公孙归父之至笙奔齐公孙防之自鄸奔宋其贤于臧武仲逺矣降而无憾憾而能眕惟知命而好礼者能之此説盖本谷梁而胡氏亦取之然公孙防之书例之公子憖可矣胡氏亦以为为贤者之后进之似凿】
　　秋盗杀衞侯之兄絷【絷公谷作辄】左氏【衞公孟絷狎齐豹夺之司寇与鄄有役则反之无则取之公孟恶北宫喜褚师圃欲去之公子朝通于襄夫人宣姜惧而欲作乱初齐豹见宗鲁于公孟为骖乗焉将作乱而谓之曰公孟之不善子所知也勿与乗吾将杀之对曰吾由子事公孟子假吾名焉故不吾逺也虽其不善吾亦知之抑以利故不能去是吾过也今闻难而逃是僭子也子行事乎吾将死之以周事子而归死于公孟其可也丙辰卫侯在平夀公孟有事于盖获之门外宗鲁骖乗及闳中齐氏用戈击公孟宗鲁以背蔽之断肱以中公孟之肩皆杀之公闻乱乗驱自阅门入齐氏射公公如死鸟齐氏之宰渠子召北宫子北宫氏之宰不与闻谋杀渠子遂伐齐氏灭之公入杀宣姜赐北宫喜諡曰贞子琴张闻宗鲁死将徃吊之仲尼曰齐豹之盗而孟絷之贼女何吊焉君子不食奸不受乱不为利疚于回不以回待人不盖不义不犯非礼注齐豹作而不义故书曰盗所谓求名而不得】公羊【母兄称兄兄何以不立有疾也何疾尔恶疾也注恶衞侯兄有疾不怜伤厚遇营衞不固至令见杀失亲亲也】谷梁【盗贱也其曰兄母兄也目衞侯衞侯累也然则何为不为君也曰有天疾者不得入乎宗庙辄者何也曰两足不能相过齐谓之綦楚谓之踙衞谓之辄】胡氏【左氏以为齐豹杀之也豹为司寇守嗣大夫其书为盗所谓求名而不得者也若艰难其身以险危大人而有名章彻攻难之士将奔走之臣窃以为仲尼书断此狱罪在宗鲁宗鲁孟絷之骖乘也于法应书曰盗非求名而不得者也天下岂有欲求险危大人之恶名而圣人又靳此名而不与者哉然则齐豹首谋作乱宗鲁虽与闻行事又以身死之矣今乃释豹不诛而归狱宗鲁不亦颇乎曰豹之不义夫人皆知之也若宗鲁欲周事豹而死于公孟盖未有知其罪者故琴张闻其死将徃吊之仲尼曰齐豹之盗孟絷之赋汝何吊焉非圣人发其食奸受乱盖不义犯非礼之罪书于春秋则齐豹所畜养之盗孟絷所见杀之贼其大恶隐矣】
　　【案左氏说见昭三十一年胡氏不取然春秋书盗者四尉止也齐豹也公孙翩也阳虎也皆大夫也故任公辅以为豹非卿故曰盗而陈氏亦曰既夺之司寇则非卿矣恐其说亦是其罪衞侯之说公谷何氏得之诸家皆同】
　　冬十月宋华亥向宁华定出奔陈左氏【宋元公无信多私而恶华向华定华亥与向宁谋曰亡愈于死先诸华亥伪有疾以诱羣公子公子问之则执而杀之夏公如华氏请焉弗许遂劫之取大子栾与母弟辰公子地以为质公亦取华向之子与华氏盟以为质公子城等出奔郑与华氏战于鬼阎败子城适晋华亥与其妻必盥而食所质公子者而后食公与夫人每日必适华氏食公子而后归华亥患之欲归公子向宁曰唯不信故质其子若又归之死无日矣公请于华费遂将攻华氏曰子死亡有命余不忍其訽冬十月公杀华向之质而攻之戊辰华向奔陈华登奔吴向宁欲杀大子华亥曰于君而出又杀其子其谁纳我且归之有庸使少司寇牼以归】
　　十有一月辛卯蔡侯庐卒
　　附録左氏【是年二月己丑日南至梓慎望氛防歴法十九年为一章章首之歳必周之正月朔旦冬至僖五年至徃年合一百三十三年是为七章今年复为章首当言正月己丑朔日南至时史失闰也】左氏【楚费无极言于楚子曰大子建与伍奢将以方城之外叛王执伍奢建奔宋无极曰奢之子材若在吴必忧楚国盍以免其父召之彼仁必来王使召之曰来吾免而父棠君尚谓其弟贠曰尔适吴我将归死我能死尔能报伍尚归奢闻贠不来曰楚君大夫其旰食乎楚人皆杀之贠如吴言伐楚之利于州于公子光曰是宗为戮而欲反其雠不可从也贠曰彼将有他志余姑为之求士而鄙以待之乃见鱄设诸焉而耕于鄙】左氏【郑子产卒子大叔为政仲尼闻子产卒出涕曰古之遗爱也】
　　二十有一年春王三月葬蔡平公○夏晋侯使士鞅来聘左氏【晋士鞅来聘叔孙为政季孙欲恶诸晋使有司以齐鲍国归费之礼为士鞅士鞅怒曰鲍国之位下其国小而使鞅从其牢礼是卑敝邑也将复诸寡君鲁人恐加四牢焉为十一牢注晋顷公即位通嗣君】
　　【案晋聘鲁十一止于此】
　　宋华亥向宁华定自陈入于宋南里以叛左氏【宋华费遂生华防华多僚华登多僚与防相恶乃谮诸公曰防将纳亡人亟言之公使告司马司马叹曰必多僚也吾有谗子而弗能杀吾又不死抑君有命可若何乃与公谋逐华防将使田孟诸而遣之防杀多僚劫司马以叛而召亡人华向入乐大心丰愆华牼御诸横华氏居卢门以南里叛宋城旧鄘及桑林之门而守之】谷梁【自陈陈有奉焉尔入者内弗受也其曰宋南里宋之南鄙也以者不以者也叛直叛也】胡氏【凡书叛有入于戚者而不言衞有入于朝歌者而不言晋有入于萧者而不言宋此独言宋南里何哉戚与朝歌及萧皆其所食私邑也若南里则宋国城内之里名也传称华氏居卢门南里以叛而宋城旧鄘及桑林门以守是华氏与宋分国而居矣故其入其出皆以南里系之宋此深罪叛臣逼胁其君已甚之词也】
　　秋七月壬申朔日有食之八月乙亥叔辄卒【叔弓子伯张】冬蔡侯朱出奔楚【朱谷梁作东】左氏【葬蔡平公蔡大子朱失位位在卑昭子曰是君也必不终蔡侯始即位而适卑身将从之费无极取货于东国庐弟朱叔父而谓蔡人曰朱不用命于楚君王将立东国若不先从王欲楚必围蔡蔡人惧出朱而立东国朱愬于楚楚子将讨蔡无极曰乎侯与楚有盟故封其子有二心故废之灵王杀隐大子其子与君同恶德君必甚又使立之不亦可乎且废置在君蔡无他矣】公羊【注出奔者为东国所簒也】
　　【案朱为蔡侯庐之子东国为庐之弟左氏传详矣然经文于此年书朱出奔楚而二十三年书东国卒于楚故谷梁以朱为东字而指为一人其説曰东者东国也王父诱而杀焉父执而用焉奔而又奔之曰东恶之而贬之此说无据不可取】
　　公如晋至河乃复左氏【公如晋及河鼓叛晋晋将伐鲜虞故辞公】
　　附録左氏【天王将铸无射冷州鸠曰王其以心疾死乎夫天子省风以作乐器以钟之小者不窕大者不槬则和于物物和则嘉成今钟槬矣王心弗堪其能久乎】左氏【晋之取鼔也既献而反鼓子焉又叛于鲜虞晋荀吴略东阳使师伪籴者负甲以息于昔阳之门外遂袭鼓灭之以鼔子鸢鞮归使涉佗守之】
　　二十有二年春齐侯伐莒左氏【齐北郭启帅师伐莒莒子将战苑羊牧之谏曰齐帅贱其求不多不如下之大国不可怒也弗听败齐师于夀余齐侯伐莒莒子行成司马灶如莒涖盟莒子如齐涖盟盟于稷门之外莒于是乎大恶其君】
　　宋华亥向宁华定自宋南里出奔楚左氏【去年冬十月华登以吴师救华氏齐乌枝鸣戌宋齐师宋师败吴师于鸿口华登帅其余以败宋师公欲出齐乌枝鸣曰用少莫如齐致死齐致死莫如去备彼多兵矣请皆用劒从之华氏北厨人濮以裳裹首而荷以走曰得华登矣遂败华氏于新里十一月公子城以晋师至曹翰胡防晋荀吴齐苑何忌衞公子朝救宋与华氏战于赭丘郑翩愿为鹳其御愿为鵞子禄御公子城大败华氏围诸南里华登如楚乞师楚防越帅师将逆华氏大宰犯諌曰诸侯唯宋事其君今又争国释君而臣是助无乃不可乎王曰旣许之矣至是楚防越使告于宋曰寡君闻君有不令之臣为君忧无宁以为宗羞寡君请受而戮之对曰孤不佞不能媚于父兄以为君忧拜命之辱抑君臣日战君曰余必臣是助亦唯命人有言曰唯乱门之无过君若惠保敝邑无亢不衷以奬乱人孤之望也楚人患之诸侯之戍谋曰若华氏知困而致死楚耻无功而疾战非吾利也不如出之以为楚功其亦无能为也已救宋而除其害又何求乃固请出之宋人从之宋华亥向宁华定华防华登皇奄伤省臧士平出奔楚】谷梁【自宋南里者专也】胡氏【宋华向诱杀羣公子又劫其君取其大子母弟为质又求助于吴楚蛮夷入披其国都以叛此必诛不赦之贼也宋宜竭力必讨之于内诸侯宜协心必救之于外楚子宜执叛臣之使而戮之于境今楚人释君而臣是助诸侯之戍怠于救患固请逸贼而宋又从之则皆罪也故晋荀吴齐苑何忌衞公子朝曹大夫皆略而不书其曰自宋南里者讥宋之纵释有罪不能致讨出奔楚者不待贬絶而亢不衷奬乱人之恶自见矣】陈氏【书奔言佚贼也书奔犹可也书归甚矣书归者赵鞅也】
　　大搜于昌闲【闲公作奸】胡氏【昭公之时凡三书搜或以非其时或以非其地大意在权臣专行公不与也三纲军政之本古者春搜夏苖秋狝冬狩皆于农隙以讲事而所主者明贵贱辨等列顺少长习威仪则皆纳民于轨物而非驰射击刺之末矣是故观于有莘少长有礼而文公遂伯临于洛阳袒而发丧为义帝也而汉祖遂王今鲁国其君则设两观乗大辂其臣则八佾舞于庭旅泰山以雍彻其宰则据大都执国命而军政之本亡矣何以搜为此春秋所书为后戒之意也】张氏【许氏曰八年秋搜十一年夏搜以为书不时也今此春搜时矣而书则凡昭公书搜主刺大夫咸彊公失其政兵戎是务而礼防不兴上下相与以乐慆忧也文王之时人伦旣正而后军旅以律朝廷旣治而后田野即功是以诗歌庶类蕃殖而搜田以时当鲁昭之季朝廷人伦逆乱极矣而惟搜田之是务是以屡书以刺之
　　案此条许氏最得之谷梁以秋搜为正者非也】
　　夏四月乙丑天王崩【景王也襄二十九年即位在位二十五年敬王立】六月叔鞅如京师葬景王王室乱【鞅叔弓子】左氏【王子朝賔起有竉于景王王与賔孟说之欲立之刘献公之庶子伯蚡狄事单穆公旗恶賔孟之为人也愿杀之又恶王子朝之言以为乱愿去之賔孟适郊见雄鸡自断其尾问之侍者曰自惮其牺也遽归告王且曰鸡其惮为人用乎人异于是牺者实用人人牺实难已牺何害王弗应夏四月王田北山使公卿皆从将杀单子刘子王有心疾乙丑崩于荣锜氏戊辰刘子挚卒无子单子立刘蚡五月庚辰见王悼王猛遂攻賔起杀之盟羣王子于单氏丁巳葬景王王子朝因旧官百工之丧职秩者与灵景之族以作乱帅郊要饯之甲以逐刘子刘子奔单子逆悼王于庄宫以归王子还夜取王以如庄宫癸亥单子出王子还与召庄公谋曰不杀单旗不防与之重盟必来背盟而克者多矣从之遂奉王以追单子及领大盟而复刘单奔平畤羣王子追之单子杀还姑发弱鬷延定禂八子灵景族子朝奔京丙寅伐之刘子入于王城叔鞅至自京师言王室之乱也闵马父曰子朝必不克其所与者天所废也】公羊【何言乎王室乱言不及外也】胡氏【王者以天下为家则以京师为室京师者本也周公作立政曰廸惟有夏乃有室大竞其作鸱鸮诗以遗成王曰旣取我子无毁我室皆指京师言之也治外者先治内本乱而末治者否矣景王宠爱子朝使孽子配适以本乱者其言王室讥国本之不正也本正而天下定矣唐虞公天下则相禅而与贤三代家天下则相继而与子春秋兼帝王之道可公也则以逹节为权故季札辞国贬而称名可家也则以居正为大故庄公始生即书于防郑突归而不氏以国阳生入而得系于齐此皆正本以及天下之义也其义苟行无易树子王室岂有乱离之祸乎春秋书子同生于前而记王室乱于后其为来世法戒明矣
　　鲁使如京师止此】
　　刘子单子以王猛居于皇左氏【单子欲告急于晋秋以王如平畤遂次于皇单子使王子处守于王城鄩肸伐皇大败获鄩肸焚诸王城之市八月司徒丑以王师败绩于前城】公羊【其称王猛何当国也】谷梁【以者不以者也】胡氏【凡称以者不以者也师而曰以能左右之也地而曰以能取与之也人而曰以能死生之也尊不以乎卑贵不以乎贱大不以乎小刘蚡单旗臣也曷为能以王猛乎猛无宠于景王不能自定其位制在刘单其曰以者能废立之也案左氏景王大子夀以昭十五年卒至是八年矣猛与匄皆其母弟礼无疑于当立然久而未立者王爱庶子朝欲立以为嗣未果而王崩故诸大臣竞立君诸王子争欲立以正则有猛以宠则有朝猛虽正而无宠其威不足以摄羣下朝虽宠而不正其分不足以服人心二子废立皆恃大臣强弱而后定者也故特称曰以而景王之弱其后嗣轻其宗社之罪亦着矣易曰王居无咎称居于皇者明其有土当得位之称也】陈氏【以武氏子毛伯不称使则王在丧虽逾年犹未称王也此遂称王何成猛之为王也】
　　秋刘子单子以王猛入于王城【王城在郏鄏今河南张氏曰平王东迁即都此春秋谓京师指此】左氏【冬十月丁巳晋籍谈荀跞帅九州之戎及焦瑕温原之师以纳王于王城庚申单刘以王师败绩于郊】胡氏【猛未逾年何以称王示当立也旣当立矣何以称名明嗣君也曰王猛者见居尊得正又以别乎诸王子也君前臣名刘单不名而王名不嫌于倒置乎曰君前臣名常礼也礼当其变臣有不名名其君而不嫌者矣王不当称未逾年而称王名不当称立为君而称猛皆礼之变也惟可与权者能知其变而不越乎道之中再书刘子单子之以王何也春秋词繁而不杀者必有美恶焉刘子单子盖挟天子以令诸侯而专国柄者也书而未足故再书于防以着上下舛逆为后世之深戒也】陈氏【居于皇言失京师也入于王城言始得京师也凡以非顺词也以虢公郑伯晋侯不言以则非予二子也非予二子则以大夫专废置君也曷为无贬前言王室乱后言二子以王猛居于皇入于王城则二子有不得已焉尔而非其罪也然则以刘单为功不逮郑虢则可以为罪则溢罚矣是故杀子朝于楚儋翩率子朝以作乱敬王尝处于姑莸逾年卒克之子朝不书杀天王不书出是予刘单以复辟之谊也】
　　【案此条公羊以入为簒词谷梁以入为内弗受例皆不通其实亦难词也陈氏说刘单之功过极是但郑虢事不经见未知春秋果予之否】
　　冬十月王子猛卒【月误】左氏【十一月乙酉王子猛卒不成丧也已丑敬王即位馆于子旅氏十二月庚戌晋籍谈荀跞贾辛司马督帅师军于隂于侯氏于谿泉次于社王师军于泛于解次于任人闰月晋箕遗乐徴右行诡济师取前城伐京毁其西南注未即位不称王虽未即位周人諡曰悼王防未成为君系父言之故称子犹鲁之子般子野也】陈氏【未逾年之君虽有諡犹不列于庙次是故衞侯申虽諡曰戴公猛虽諡曰悼王均之为不成君也王猛矣其曰王子猛何于其卒从其恒称尔春秋之谊苟废立也足以乱名实则不可弗辩苟非废立也无乱于名实则弗辩也是故成之为君则称王猛于其卒也从其恒称为王子猛不成之为君则称郑忽于其归也从其恒称为世子忽义不在焉则不没其实而已矣】
　　【案公谷皆以子猛为簒故卒义不可从】
　　十有二月癸酉朔日有食之【长歴推校当是癸卯朔】
　　【周敬王元年】二十有三年春王正月叔孙婼如晋癸丑叔鞅卒晋人执我行人叔孙婼【公作舍】左氏【邾人城翼还自离姑武城人塞其前断其后之木而弗殊邾师过之乃推而蹷之遂取邾师获徐鉏丘弱茅地邾人愬于晋晋人来讨叔孙婼如晋晋人执之书曰晋人执我行人叔孙婼言使人也晋人使与邾大夫坐叔孙曰列国之卿当小国之君固周制也邾又夷也寡君之命介子服回在请使当之乃不果坐韩宣子使邾人聚其众将以叔孙与之叔孙闻之去众与兵而朝士弥牟谓韩宣子曰子弗良图而以叔孙与其雠叔孙必死之鲁亡叔孙必亡邾邾君亡国将焉归子虽悔之何及所谓盟主讨违命也若皆相执焉用盟主乃弗与使各居一馆士伯听其辞而愬诸宣子乃皆执之士伯御叔孙从者四人过邾馆以如吏先归邾子士伯曰以刍荛之难从者之病将馆子于都乃馆诸箕舍子服回于他邑范献子求货于叔孙使请冠焉取其冠法而与之两冠曰尽矣为叔孙故申丰以货如晋叔孙曰见我吾告女所行货见而不出吏人之与叔孙居于箕者请其吠狗弗与及其将归杀而与之食之叔孙所馆者虽一日必葺其墙屋去之如始至】
　　晋人围郊左氏【正月壬寅朔二师围郊癸卯郊鄩溃丁未晋师在平隂王师在泽邑王使告闻庚戌还注二师王师晋师也郊鄩子朝邑】胡氏【案左氏晋籍谈荀跞围郊郊子朝邑也旣不书大夫之名氏又不称师而曰晋人微之也所谓以其事而微之者也当是时天子蒙尘晋为方伯不奔问官守省视器具徐遣大夫徃焉勤王尊主之义若是乎书晋人围郊而罪自见矣】张氏【吕氏曰当是时王必自以为无假于晋师故使之闲而晋因此遂还然晋师还而子朝之势复炽若因郊溃遂取子朝不至如后日之难也】
　　【案公羊注以郊为天子闲田有大夫主之春秋不与伐天子故不系于周此不知事实者也陈氏曰向者子带之乱晋文尝围温矣不书以其讨乱也今敬王即位逾年而后围郊则讨乱非晋志也是故贬人之此说极是但围温不见经亦未知果与之否】
　　夏六月蔡侯东国卒于楚○秋七月莒子庚舆来奔左氏【庚舆虐而好劒苟铸劒必试诸人国人患之又将叛齐乌存帅国人以逐之庚舆将出乌存执殳而立于道左惧将止死苑羊牧之曰君过之乌存以力闻可矣何必以弑君成名遂来奔齐人纳郊公】胡氏【三代之得失天下仁与不仁而已矣苟无仁心甚则身弑国亡不甚则身危国削庚舆免死道左而出奔于鲁幸耳入国不书而书其出奔恶之也郊公出入皆不书微之也所谓以其人而微之者也微之为义或以位或以人或以事春秋书法逹王事名氏不登于史防若此类亦众矣】
　　戊辰呉败顿胡沈蔡陈许之师于鸡父胡子髠沈子逞灭获陈夏齧【父谷作甫公羊逞作楹谷作盈】左氏【呉人伐州来楚防越帅师及诸侯之师奔命救州来呉人御诸钟离子瑕卒楚师熸呉公子光曰诸侯从于楚者众而皆小国也畏楚而不获已是以来胡沈之君防而狂陈大夫齧壮而顽顿与许蔡疾楚政楚令尹死其师熸帅贱多宠政令不壹七国同役而不同心楚可败也若分师先以犯胡沈与陈必先奔三国败诸侯之师乃揺心矣诸侯乖乱楚必大奔请先者去备薄威后者敦陈整旅吴子从之戊辰晦战于鸡父呉子以罪人三千先犯胡沈与陈呉之罪人或奔或止三国乱呉师击之获胡沈之君及陈大夫舍胡沈之囚使奔许与蔡顿曰吾君死矣师噪而从之三国奔楚师大奔书曰胡子髠沈子逞灭获陈夏齧君臣之词也不言战楚未陈也】胡氏【呉伐州来楚令尹帅师及诸侯之师与呉战曷为不书楚令尹旣丧楚师已熸六国先败楚师遂奔是以不书楚也诸侯之师曷为略而不序顿胡沈则其君自将蔡陈许则大夫帅师言战则未陈也言败绩则或灭或获其事亦不同也故緫言吴人以诈取胜于前而以君与大夫序六国于后胡沈书爵书名书灭者二国之君防而狂不能以礼自守役属于楚悉师以出一败而身与众俱亡也其曰胡子髠沈子逞灭者若曰非有能灭之者咸其自取焉尔亦犹梁亡自亡也郑弃其师自弃也齐人殱于遂自殱也或曰灭或曰获别君臣也君死曰灭胡子髠沈子逞是也生得曰获秦晋战于韩原获晋侯是也夫夫生死皆曰获郑获华元生也吴获陈夏齧死也书其败不以国分而以君大夫为序书其死不以事同而以君臣为别皆所以辨上下定民志虽颠沛必于是也其义行而乱自息矣】
　　天王居于狄泉尹氏立王子朝左氏【单子取訾刘子取墙人直人六月壬午王子朝入于尹癸未尹圉诱刘佗杀之丙戌单子刘子伐尹单子先至而败刘子还己丑召伯奂南宫极以成周人戍尹庚寅单子刘子樊齐以王如刘甲午王子朝入于王城次于左巷秋七月戊申鄩罗纳诸庄宫八月丁酉南宫极震苌谓刘文公曰子必勉之周之亡也其三川震今西王之大臣亦震天弃之矣东王必大克注子朝在王城故谓西王敬王居狄泉在王城之东故曰东王书尹氏立子朝明非周人所欲立尹氏周世卿尹文公圉】公羊【此未三年其称天王何着有天子也】谷梁【始王也其曰天王因其居而王之也立者不宜立也朝之不名何也别嫌乎尹氏之朝也】胡氏【立者不宜立也王猛当立而未能立故称大臣以之而不言立敬王当立又能立矣故直称居于狄泉而不言立子朝庶孽夺正以贱妨贵基乱周室不当立者也故特称立而目尹氏尹氏天子之卿也王朝公卿书爵而变文称氏者见世卿之擅权乱国为后戒也或曰称氏者时以氏称之也诗云王谓尹氏此大雅美宣王诗也亦讥世卿欤为此说者误矣诗人主文而不以害意春秋所书或称爵或称字或称名或称氏或称子或称人名分所由正是非所由定礼义所由出皆断自圣心游夏不能与也徇时之所称而称之岂其然乎】陈氏【书居黜子朝也言尹氏独尹氏所欲立也将以王天下独尹氏立之则莫之与矣案衞晋之立书衞人众立之词也子朝之立书尹氏簒立之词也书衞人而复书公子则嫌于当立书尹氏而不书王子则嫌于外姓此春秋之精意也】
　　八月乙未地震○冬公如晋至河有疾乃复【公谷有疾上再有公字】左氏【公为叔孙故如晋及河有疾而复】公羊【何言乎公有疾乃复杀耻也注因有疾以杀畏晋之耻举公者重疾也】谷梁【疾不志此其志何也释不得入乎晋也防公之如晋四不得入假言有疾实由季孙之不入今实有疾别于无疾而反也】胡氏【昭公两朝于晋而一见止五如晋而四不得入今此有疾乃复杀耻也以周公之胄千乗之君执币帛脩两君之好而不见纳斯亦可耻矣有耻而后能知愤知愤而后能自强自强而后能为善为善而后能立身立身而后能行其政令保其国家矣昭公内则受制于权臣外则见陵于方伯此正忧患疢疾有徳慧术智保生免死之时也而安于屈辱甘处微弱无愤悱自强之心其失国出奔死于境外其自取之哉】
　　附録左氏【楚大子建之母在郥召呉人而启之呉大子入郥取楚夫人与其寳器以归楚司马防越追之不及缢于防澨】左氏【楚囊瓦为令尹城郢沈尹戍曰子常必亡郢苟不能衞城无益也古者天子守在四夷诸侯守在四邻慎其四竟结其四援民狎其野三务成功国焉用城昔梁伯沟其公宫而民溃民弃其上不亡何待若敖蚡冐至于武文土不过同慎其四竟犹不城郢今土数圻而郢是城不亦难乎】
　　二十有四年春王二月丙戌仲孙貜卒【孟僖子也】○叔孙婼至自晋【左氏谷梁无叔孙字】左氏【晋士弥牟逆叔孙于箕曰寡君以为盟主之故是以久子不腆敝邑之礼将致诸从者使弥牟逆吾子叔孙受礼而归二月婼至自晋尊晋也注婼行人故不言罪已】胡氏【大夫执而致则名此独书其姓氏何贤之也叔孙婼以礼立身而不屈于强国以忠事主而不顺于强臣此社稷之衞鲁之良大夫也使昭公稍有动心忍性强于为善之意举国以听岂其死于干侯观意如之稽颡于昭子叔孙之以逐君责意如其事可见矣及意如有异志而昭子使祝宗祈死所谓知其无可柰何而安之若命者故婼至自晋特以姓氏书其死也公虽在外而特书日以卒之所以表其节为后世劝也】
　　【案此条胡氏独取公羊而公羊又无防者以为意如有罪故去其氏叔孙无罪故无贬文其说似是胡氏盖用临江刘氏因其可襃而襃之之意】
　　夏五月乙未朔日有食之左氏【梓慎曰将水昭子曰旱也日过分而阳犹不克克必甚能无旱乎阳不克莫将积聚也】公羊【注是后季氏逐昭公之应】
　　秋八月大雩左氏【旱也】丁酉杞伯郁厘卒【丁酉九月五日郁公作郁】冬呉灭巢左氏【楚子为舟师以略呉疆沈尹戌曰此行也楚必亡邑不抚民而劳之吴不动而速之呉踵楚而疆埸无备邑能无亡乎越大夫劳王越公子仓归王乘舟王及圉阳而还呉人踵楚而边人不备遂灭巢及钟离而还戌曰王一动而亡二姓之帅几如是而不及郢】胡氏【巢楚之附庸实邑之也书呉入州来着陵楚之渐书呉灭巢着入郢之渐四邻封竟之守旣不能制则封境震矣四境国都之守旣不能保则国都危矣故沈尹戌以此为亡郢之始也春秋内失地不书明此为有国之大罪外取灭皆书明见取灭者之不能有其土地人民则不君矣故诸侯之寳三以土地为首】
　　葬杞平公
　　附録左氏【召简公南宫嚚以甘桓公见王子朝子朝入于邬晋侯使士景伯涖问周故士伯立于干祭而问于介众晋人乃辞王子朝不纳其使郑伯如晋子大叔见范献子献子曰若王室何对曰老夫其国家不能恤敢及王室抑人有言曰嫠不恤其纬而忧宗周之陨为将及焉今王室实蠢蠢焉吾小国惧矣然大国之忧也吾侪何知焉诗曰缾之罄矣惟罍之耻王室之不宁晋之耻也献子惧而与宣子图之乃徴防于诸侯期以明年】左氏【王子朝用成周之寳珪于河津人得诸河上隂不佞拘得玉者取其玉将卖之则为石王定而献之与之东訾】
　　二十有五年春叔孙婼如宋
　　【案杜氏因昭子赋车辖之诗而谓昭子将为季孙逆女此未可据刘有规】
　　夏叔诣防晋赵鞅宋乐大心衞北宫喜郑游吉曹人邾人滕人薛人小邾人于黄父【诣公作倪大心作世心】左氏【防于黄父谋王室也赵简子令诸侯之大夫输王粟具戌人曰明年将纳王宋乐大心曰我不输粟我于周为容若之何使客晋士伯曰自践土以来宋何役之不防何盟之不同曰同恤王室子焉得辟之子奉君命以防大事而宋背盟无乃不可乎右师不敢对受牒而退】胡氏【案左氏谋王室也夫以王猛之无宠单旗刘蚡之屡败敬王初立子朝之众召伯奂南宫嚚甘桓公之党疑若多助之在朝也然防于黄父凡十国而诸侯之大夫无异议焉是知邪不胜正久矣犹有宠爱庶孽配适夺正至于灭亡而不寤者不知幽王晋献之父子亦何足效哉然则黄父之防王事也而无美辞何也王室不靖亦惟友邦冢君克脩厥职以绥定王都非异人任亦何美之有免于讥贬足矣此春秋以正待人之体也后世有以滥赏报臣子所当为之事为臣子者亦受而不辞失此义矣】
　　【案晋顷公之编止此与二十七年扈二防】
　　有鸜鹆来巢【鸜谷作鹳音权】左氏【书所无也师已曰异哉吾闻文武之世童謡有之曰鸜之鹆之公出辱之鸜鹆之羽公在外野往馈之马鸜鹆跦跦公在干侯徴褰与鸜鹆之巢逺哉遥遥裯父丧劳宋父以骄鸜鹆鸜鹆徃歌来哭童謡有是今鸜鹆来巢其将及乎】公羊【何以书记异也何异尔非中国之禽也宜穴又巢也注此权臣欲国自下居上之徴也鹳鹆犹权欲运斗枢曰来巢于榆】谷梁【一有一亡曰有来者来中国也注刘向曰去穴而巢此隂居阳位臣逐君之象也】胡氏【考工记曰鸜鹆不逾济济水东北防于汶鲁在汶南其所无也故书曰有巢者去穴而巢隂居阳位臣逐君象也鸜鹆宜穴处于下而巢居于上季孙宜臣顺于家而主祭于国反常为异之兆能以德消则无其应矣或曰此公子宋有国之祥也】
　　【案左氏防鸜鹆北方之鸟南不逾济今大河以北皆有之公谷以为自夷狄而来非中国之禽者非也而张氏独曰天下将乱地气自南而北禽鸟飞类得气之先者也鸜鹆不逾济而至鲁岂非自南而北之验哉当此之先楚虽为中国患而齐晋犹足以抑之自此之后晋伯不竞呉楚越皆以南夷迭主夏盟驯至大乱则鸜鹆来巢不特昭公出奔之兆如此则又以为南方之禽矣郑氏于冬官依违其说以为无妨于中国有之盖碍于公谷也惟谢氏以为鸜鹆野鸟来国中为巢公室政治荒芜久矣此亦不敢从诸家南北之说也○案记异书有者有年二有星孛三有蜚一有一有鸜鹆一○案经书六鹢退飞鸜鹆来巢而爰居止鲁东门则不书者盖时鲁人以爰居为祥故不书也】
　　秋七月上辛大雩季辛又雩【此年七月己丑朔上辛月三日下辛二十三日也】左氏【再雩旱甚也注不书辰者本见旱甚欲知二雩相去逺近无取于辰故空书辛也又雩不言大者又见其重上事亦大雩也】公羊【又雩者何又雩者非雩也聚众以逐季氏也】谷梁【季者有中之词也又有继之词也】胡氏【左以再雩为旱甚圣人书此者以志御灾之非道而区区于祷祠之末也昭公之时雨雹地震四见于经旱干为虐相继而起有鸜鹆来巢异之甚也季辛又雩灾之甚也考诸列位则国有人焉观诸天时则犹有眷顾之心未终弃也若反身脩德信用忠贤灾异之来必可御矣昔高宗肜日雉升鼎耳异亦甚矣克正厥事故能嘉靖殷邦宣王之时旱魃蕴隆灾亦甚矣侧身脩行故能兴衰拨乱此皆以人胜天以德消变之验也昭公至是犹不知畏罔克自省而求于祷祠之末将能胜乎故特书此以为后世鉴】
　　【案春秋书一嵗而二烝一月而冉雩皆黩祀也公羊之说刘氏不取何休又言日为君辰为臣去辰者逐季孟之意皆迂妄】
　　九月己亥公孙于齐次于阳州【已谷作乙阳公作杨齐鲁竟上邑】左氏【季公鸟死季公亥与公思展申夜姑相其室季姒与饔人檀通而惧诉于公甫曰展与夜姑将要余公甫告平子平子拘展与夜姑杀之故公若怨平子季郈之鸡辟季氏介其鸡郈氏为之金距平子怒益宫于郈氏且让之故郈昭伯亦怨平子臧昭伯之从弟防为谗于臧氏而逃于季氏臧氏执旃平子怒拘臧氏老将禘于襄公万者二人其众万于季氏大夫遂怨平子公若献弓于公为且与之出射而谋去季氏公为告公果公贲使侍人僚柤告公公寝将以戈击之乃走公曰执之亦无命也惧而不出数月不见公不怒又使言公执戈以惧之乃走又使言公曰非小人之所及也公果自言公以告臧孙臧孙以难告郈孙郈孙以可劝告子家懿伯懿伯曰谗人以君徼幸事若不克君受其名不可为也舍民数世以求克事不可必也且政在焉其难图也公退之辞曰臣与闻命矣言若泄臣不获死乃馆于公叔孙昭子如阚公居于长府九月戊戌伐季氏杀公之于门遂入之平子登台而请曰君不察臣之罪使有司讨臣以干戈臣请待于沂上以察罪弗许请囚于费弗许请以五乗亡弗许子家子曰君其许之政自之出久矣隐民多取食焉为之徒者众矣日入慝作弗可知也弗听郈孙曰必杀之公使郈孙逆孟懿子叔孙氏之司马鬷戾言于其众曰若之何莫对又曰我家臣也不敢知国凡有季氏与无于我孰利皆曰无季氏是无叔孙氏也鬷戾曰然则救诸帅徒以徃防西北隅以入公徒释甲执氷而踞遂逐之孟氏使登西北隅以望季氏见叔孙氏之旌以告孟氏执郈昭伯杀之遂伐公徒公与臧孙如墓谋遂行己亥公孙于齐次于阳州注公若即公亥与公鸟皆平子庶叔父公甫公之平子弟公为公果公贲昭公子懿伯子家羁冰箭筩盖可以取饮季姒公鸟妻】谷梁【孙之为言犹孙也讳奔也次止也】胡氏【内出奔称孙隐也次于阳州待齐命也以君伐臣曷为不胜鲁自东门遂杀嫡立庶鲁君于是乎失政禄去公室政在季氏于此君也四公矣作三军尽征其一舍中军兼有其二民赋入于其家半矣受命救台也遂入郓帅师取卞也不以闻军政在其手专矣行父片言而东门氏逐南蒯一动而公子憖奔鲁之羣臣亦无敢忠于公室而献谋者所谓屯难之时也在易屯之六五曰屯其膏小贞吉大贞凶象曰屯其膏施未光也昭公不明乎消息盈虚之理正身率德择任忠贤待时驯致不忍一朝之忿求逞其私欲而以羣小谋之其及也宜矣哉】
　　齐侯唁公于野井【济南祝阿县东】左氏【齐侯将唁公于平隂公先至于野井齐侯曰自莒疆以西请致千社以待君命寡人将帅敝赋以从君之忧寡人之忧也公喜子家子曰天禄不再天若胙君不过周公以鲁足矣失鲁而以千社为臣谁与之立且齐君无信不如早之晋弗从】公羊【唁公者何昭公将弑季氏告子家驹曰季氏为无道僭于公室久矣吾欲弑之何如子家驹曰诸侯僭于天子大夫僭于诸侯久矣昭公曰吾何僭矣哉子家驹曰设两观乘大辂朱干玉戚以舞大夏八佾以舞大武此皆天子之礼也且夫牛马维娄委己者也而柔焉季氏得民众久矣君无多辱焉昭公不从其言终弑而败焉走之齐齐侯唁公于野井曰柰何君去鲁国之社稷昭公曰丧人不佞失守鲁国之社稷执事以羞再拜颡庆子家驹曰庆子免君于大难矣子家驹曰臣不佞防君于大难君不忍加之以鈇锧赐之以死再拜颡高子执箪食与四脡脯国子执壶浆曰吾寡君闻君在外馂饔未就敢致糗于从者昭公曰君不忘吾先君延及丧人锡之以大礼再拜稽首以衽受高子曰有夫不祥君无所辱大礼昭公盖祭而不尝景公曰寡人有不腆先君之服未之敢服有不腆先君之器未之敢用敢以请昭公曰丧人不佞失守鲁国之社稷执事以羞敢辱大礼敢辞景公曰敢固以请昭公曰以吾宗庙之在鲁也有先君之服未之能以服有先君之器未之能以出敢固辞景公曰寡人有不腆先君之服未之敢服有不腆先君之器未之敢用请以飨乎从者昭公曰丧人其何称景公曰孰君而无称昭公于是噭然而哭诸大夫皆哭旣哭以人为菑以幦为席以鞍为几以遇礼相见孔子曰其礼与其辞足观矣注菑周埒垣也今大学辟雍作侧字幦车覆笭】胡氏【唁者吊也生事曰唁死事曰吊礼有本末正身治人礼之本也威仪文词礼之末也昭公丧齐归无慼容而不顾娶孟子为夫人而不命政令在家而不能取有子家子之贤而不能用而屑屑焉习仪以亟能有国乎虽齐侯来唁其礼与词是矣而方伯连帅之职则未脩也又岂所以为礼哉书曰唁公亦明其无纳公之实讥之也】
　　【案经书唁者三皆所以罪齐晋忘大义而崇微礼也】
　　冬十月戊辰叔孙婼卒左氏【昭子自阚归见平子平子稽颡曰子若我何昭子曰人谁不死子以逐君成名子孙不忘不亦伤乎将若子何平子曰苟使意如得改事君所谓生死而肉骨也昭子从公于齐与公言公与昭子言于幄内曰将安众而纳公公徒将杀昭子公使昭子自铸归平子有异志冬十月昭子齐于其寝使祝宗祈死戊辰卒左师展将以公乗马而归公徒执之】
　　【案刘氏曰婼不忍自同于季氏而谋纳公正也不忍见欺于季氏而反自杀忠也然顔子曰子在回何敢死昭公在外婼可以无死此春秋所由不以死褎婼也婼之死虽不可以当襃而其忠也不可忘矣故于其至自晋而襃之传曰苟志于仁矣无恶也此之谓也胡氏主此说夫昭公之祸原于叔孙氏之司马昭子旣归傥正鬷戾之罪而诛之亦庶足以翦季氏之羽翼而徐为之图今乃付之无可柰何之命不及俞逺矣此意林所为不满也然祈死之说本不可信此年春昭子在宋与元公对语而泣乐祁已知其魂魄之去矣何待于祈哉】
　　十有一月己亥宋公佐卒于曲棘【宋地】左氏【宋元公将为公故如晋己亥卒于曲棘】公羊【诸侯卒其封内不地此何以地忧内也】谷梁【邡公也注邡当为访谋纳公也】胡氏【案左氏宋元之夫人曹氏生子妻意如或谓曹氏勿与鲁将逐之曹氏告元公公告乐祁祁曰与之如是鲁君必出无民而能逞其志者未之有也鲁君失民久矣然则宋元意如之外舅也不此之顾而求欲纳公是以正伦恤患为心而不匿其私亲之恶者也其贤于当时诸侯逺矣故虽卒于封内而特书其地以别之也】
</div>
    <div class="pagination">
<a href="春秋会通_page22.html">上一页</a><span>...</span><a href="春秋会通_page18.html">18</a><a href="春秋会通_page19.html">19</a><a href="春秋会通_page20.html">20</a><a href="春秋会通_page21.html">21</a><a href="春秋会通_page22.html">22</a><span class="current-page">23</span><a href="春秋会通_page24.html">24</a><a href="春秋会通_page25.html">25</a><a href="春秋会通_page26.html">26</a><a href="春秋会通_page27.html">27</a><a href="春秋会通_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
