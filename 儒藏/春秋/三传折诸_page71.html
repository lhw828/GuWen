<!DOCTYPE html>
<html>
<head>
    <meta charset="UTF-8">
    <title>三传折诸 - 第 71 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三传折诸 - 第 71 页/共 71 页</h1>
    <div class="content">　　刘原父曰不知石尚欲书孔子之春秋乎鲁国之春秋乎若孔子之春秋孔子是时未作春秋石尚安从而知若鲁国之春秋也王人至则书之矣何足以爲荣凡人之欲登春秋者以有殊功异德冀后世见也石尚何有而欲书之愚按史家一字之褒诛逾于衮钺桓温欲讳枋头之败读孙盛晋阳秋怒其直笔召盛子语之曰若此史遂行自是关君门户事其子遽请删改之呉兢撰天后实録叙张昌宗诱张说诬证魏元忠颇言说已然可赖宋璟激励苦切然后转祸爲忠说屡以情祈改兢执不许谷梁子误传五世相承至于汉初颇涉后代好名之习矣石尚之说不觉自吐其衷云
　　髙寝非正也
　　说范诸侯正寝三一曰髙寝二曰左路寝三曰右路寝髙寝者始封君之寝也二路寝者继体君之寝也其二何子不居父之寝故二寝继体之君世世不敢居髙祖之寝故曰髙也按鲁之始封君者伯禽也子政旣以髙寝爲三正寝之一复言继体之君不敢居定公居之传所以云非正矣向又因言天子之寝亦三一曰承明承乎明堂之后者也与诸侯髙寝同义后世承明之庐取诸此
　　哀公
　　郊三卜礼也四卜非礼也
　　劭公注公羊言已卜春三月不吉转卜夏三月春夏皆可郊三卜爲渎告武子谓以十二月卜正月下辛如不从则以正月下辛卜二月上辛又以二月下辛卜三月上辛则郊止宜于春周天子有二郊冬至祀天于圜丘与启蛰而郊以祈谷是也鲁惟祈谷一郊故二传所记卜郊皆在春夏汉魏以下祈谷别爲一祭而以冬至之郊配以始受命之祖又有感生帝之郊配以有功德之祖或有五郊五帝之名南北郊分祀合祀之说更制聚讼均非古也
　　三人伐而二人盟何也各盟其得也
　　胡康侯曰盟者各盟其所得也莫强乎季孙何独无得季氏四分公室有其二昭公伐意如叔孙救之而昭公出阳虎囚桓子孟孙救之而阳虎奔今得邾田盖季氏以归二家而不取也
　　受之王父也
　　毛西河曰辄未尝受王父命也蒯瞆奔后灵公欲立公子郢而郢辞之及卒夫人又假以公命立郢郢又辞乃曰有亡人之子辄在乃立辄则是公命者郢也非辄也辄所受命者夫人也非公也非公则所云受之王父者有间矣
　　有临天下之言焉有临一国之言焉有临一家之言焉
　　杨士勋疏此三者皆以外内辞别之王者以海内之辞言即僖二十八年天王狩于河阳传曰全天王之行也是也王者微弱则以外辞言之即僖二十四年天王出居于郑传曰失天下也是也诸侯临国亦据内外言之若宣九年辛酉晋侯卒于扈传曰其地于外也其日未逾竟也旣以内外显地及日是以一国言之若文元年毛伯来锡公命定四年刘卷卒毛刘皆采邑名大夫氏采爲家是以一家言之也
　　又
　　文中子诗有天下之作有一国之作又推读春秋之法以论诗亡然后春秋作实一道也
　　呉子进乎哉
　　刘原父曰天下无王久矣夷狄皆僭号叛命莫能尊周室呉独自卑贬其号率诸侯以奉天子不得不引而进之叶石林曰呉楚皆习夷者也呉晚见春秋抑之常甚于楚自季札之聘柏举之战仅得以爵见然与中国防盟未尝不殊戚之役下与鄫人齿而已今黄池胡爲遽以伯许之哉盖楚之共灵欲以强夺诸侯而陵晋夫差欲以礼尊天子而责晋从楚之义则蛮夷必至有中国从夫差之义则必能尊中国此所以异也
　　又
　　清之战冉有樊迟御齐孔子嘉其义莱门之盟有若亦偕微虎欲宵攻呉军孔子平日曷反有取乎呉者独黄池进之以志尊王室耳越絶书乃谓子贡存鲁乱齐破呉霸越越絶出于汉人之手文景武帝天汉建武之年号皆列焉最其譌谬之尤甚者孔子以哀公十六年卒呉亡在二十二年而曰勾践从琅邪起观台以望东海孔子从弟子七十人奉先王雅琴往奏夫越之灭呉距孔子之没已六年矣而犹爲是说则所谓致贡于周周王使人赐之命者未知其有与否也史记世家亦载其言故不置辨
　　呉王夫差曰好冠来
　　韩诗外传越王勾践使廉稽献民于荆王使者出见廉稽曰冠则得以俗见不冠不得见廉稽曰夫越周室之列封也处江海之陂与魭鳣鱼鳖爲伍文身翦髪而处今来上国必曰冠得见不冠不得见如此则上国使适越亦将劓墨文身翦髪而后得以俗见乎观呉王欲请冠端而袭以周旋于鲁晋其景跂华风与锢蔽夷俗两国之相去奚啻薰莸霄壤
　　大矣哉夫差
　　夫差之慕义宋襄徐偃之徒也句践之隂忍郑庄厉楚武文之亚也故越成而呉败孔子殁于哀公十六年其时呉之亡征决矣而黄池书法犹少进之可知圣人不以成败论人犹之赵鞅爲赵氏得国之祖而孔子曰赵氏其世有乱乎兴废之理不必其尽验故谓书终秦誓预知秦有天下真妄诞也
　　大获麟故大其适也
　　河马出而八卦成洛呈而九畴衍后天奉若也春秋作而麒麟至先天弗违也道出乎天而文以载道圣人文以明道而天应之故知麟之必爲圣人出也春秋纬曰麟出周亡故立春秋制素王授当兴也司马子长史记讫乎麟止未免援天物以爲已瑞然以其纪传续编年自此史家之体相嬗于穷矣
　　又
　　鹖冠子凤凰者鹑火之禽阳之精也麒麟者枵之兽隂之精也德能致之其精毕至
　　又
　　元命苞干凿度开辟至获麟二百七十六万岁冯光陈晃以爲二百七十五万九千八百八十六岁二说不同










　　谷梁折诸卷六
　　公羊谷梁后论
　　朱子语类或以爲公羊谷梁出一人之手旣而断其各有师承夫二传之师承治公羊者起于胡母子都宗之以董仲舒公孙故其学大显于是立博士者爲严彭祖顔安乐治谷梁者起于瑕邱江公而仅宗之以蔡千秋显之之人盖少逊矣宣帝以衞太子好之之故有意兴之于是立博士者爲周庆丁姓源流载于汉书儒林传就传文核之隐公不书即位公以隐贱不应立谷以隐长不应让矢口便尔悬殊即此一节事脉连贯于宰咺归赙也公以爲隐之让桓谷以王室赗妾失礼特甚于考仲子宫也公以爲成公之意谷以爲隐之非且如尹氏卒之书公以爲隐母谷以爲隐妻重则书轻则不书意固各有属矣惟隐弑而不书葬罪在不讨贼薨之不地以爲不忍言盖处不得不同之理推之外事首书克段一以爲大郑伯之恶一以爲见段之强杀州吁于濮一以爲讨贼一以爲责不讨贼授国与夷一以爲祸始宣公一以爲缪公之卒正齐襄灭纪一以爲纪侯贤而齐灭之一以爲复九世之雠郑衞齐宋相率以乱东迁之天下春秋爲此而作而二传之褒贬善恶不同如此又其甚者齐桓霸诸侯一匡天下谷梁之美之不一而足独公羊予之之词偏少葵邱之防以爲震而惊之叛者九国非其各有师承何以异同一至于此虽然此特于大同之中而析其微有不同其不同盖不可胜举若夫阐圣教以立言诛恶赏善以正告万世非是则无以宗经而称传而又何不同之有特是二传之于二百四十年行事盖有考而不详者送王姬者周单伯也而以爲吾大夫来奔者齐栾施也而以爲晋栾氏宋三世内娶何以处襄夫人之爲王姬成公在位十七年矣而曰公幼王子朝能布告诸侯矣而亦以爲幼其缪戾之显著公羊居多而谷梁特鲜若夫事迹同则记载亦同犹之有史记不得尤汉书有东晋六朝北魏四朝之史不能废南北史并行不悖何得以相类者而遽议其出一人之手乎要之二传之疏经释诂之体也曰何曰曷爲自爲问答尔雅爲之于前以疏诗若礼公谷爲之于后以疏春秋朱子祖之于易诗四子之书无不皆然未可以议二子也











　　谷梁折诸卷六
</div>
    <div class="pagination">
<a href="三传折诸_page70.html">上一页</a><span>...</span><a href="三传折诸_page66.html">66</a><a href="三传折诸_page67.html">67</a><a href="三传折诸_page68.html">68</a><a href="三传折诸_page69.html">69</a><a href="三传折诸_page70.html">70</a><span class="current-page">71</span>
    </div>
    <div class="pagination"><a href="index.html">返回目录</a></div>
</body>
</html>
