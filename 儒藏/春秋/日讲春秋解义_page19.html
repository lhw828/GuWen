<!DOCTYPE html>
<html>
<head>
    <meta charset="UTF-8">
    <title>日讲春秋解义 - 第 19 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日讲春秋解义 - 第 19 页/共 72 页</h1>
    <div class="content">　　【谷梁传】子卒日正也【襄三十一年秋九月癸巳子野卒是也】不日故也【文十八年冬十月子赤卒是也】有所见则日【闵公不书卽位是见继弑者也故庆父之弑子般可以日卒不待不日而后显】
　　未逾年曰卒未成君也未葬名之旣葬则不名或谓子般子赤被弑而书卒子野过毁亦书卒不覩传文何以知之然闵公不书卽位则继故可知矣赤之卒下书夫人姜氏归于齐先君旣殁嗣子暴卒而夫人大归则国有祸变可知与子野异矣
　　公子庆父如齐
　　【谷梁传】此奔也其曰如何也讳莫如深深则隐【深谓君弑贼奔隐痛之至】茍有所见莫如深也【闵公不书卽位则子般被弑庆父出奔俱可见】子般之卒庆父弑也宜书出奔其曰如齐见庆父主兵日乆专行自恣国人不能制也内大夫以君命适他国例书如子般旣卒则非君命矣其如齐盖惧讨而饰辞以自解也齐桓主霸与庄公数爲防好齐鲁壤接庆父爲贼岂得无闻乃不能执而诛之纵使复归以成再弑有愧于方伯连帅之职矣
　　狄伐郉
　　狄始见于春秋而伐郉入衞两年之间涂炭二国故齐桓剙霸之功不可没也

　　日讲春秋解义卷十三
　　钦定四库全书
　　日讲春秋解义卷十四
　　闵公【公名啓方庄公之子史记云名开諡法在国逢难曰闵】
　　周【恵王十六年】
　　郑【文公十二年】
　　齐【桓公二十五年○管仲爲政】
　　宋【桓公二十一年】
　　晋【献公十六年是年晋作三军】
　　卫【懿公八年鲁闵二年狄灭卫宋桓公立卫戴公以庐于曹戴公名申立其年卒而立文公】蔡【穆公十四年】
　　曹【昭公元年】
　　滕【详见隠公元年】
　　陈【宣公三十二年】
　　杞【详见隠公元年及僖公元年】
　　薛【鲁庄公三十一年薛伯卒】
　　莒【详见隠公元年】
　　邾【文公五年】
　　许【穆公三十七年】
　　小邾【见庄公元年】
　　楚【成王十一年○令尹子文为政】
　　秦【详见隠公元年】
　　吴【详见隠公元年】
　　越【详见隠公元年】









　　钦定四库全书
　　日讲春秋解义卷十四
　　闵公【名啓方史记云名开庄公之子以恵王十六年即位諡法在国逢难曰闵】
　　元年春王正月
　　【左传】元年春不书即位乱故也
　　【公羊传】公何以不言即位继弑君不言即位孰继继子般也孰弑子般庆父也杀公子牙今将尔季子不免庆父弑君何以不诛将而不免遏恶也既而不可及因狱有所归不探其情而诛焉【谓弑君之贼已有邓扈乐遂不及探刺隠情竝诛庆父】亲亲之道也恶乎归狱归狱仆人邓扈乐曷为归狱仆人邓扈乐庄公存之时乐曾淫于宫中子般执而鞭之庄公死庆父谓乐曰般之辱尔国人莫不知盍弑之矣使弑子般然后诛邓扈乐而归狱焉季子至而不变也
　　【谷梁传】继弑君不言即位正也亲之非父也【子般闵公兄也】尊之非君也【般未逾年也】继之如君父也者受国焉尔不书即位未行即位之礼也闵公甚幼岂能哀子般之弑而不行即位之礼必在国诸臣尚知大义亦幸庆父在齐犹能守礼而勿失耳记称鲁庄公之丧既葬而绖不入库门士大夫既卒哭麻不入盖庆父归自齐则犯义悖礼专行无忌莫可如何矣
　　齐人救郉
　　【左传】狄人伐郉管敬仲言于齐侯曰【敬仲管夷吾】戎狄豺狼不可厌也诸夏亲昵不可弃也【昵近也】宴安酖毒不可懐也【以宴安比之酖毒】诗云岂不懐归畏此简书【引诗小雅断章取义言诸侯有事则书之于简遣使执以告命告则须敇故畏而不归也】简书同恶相恤之谓也【同恤所恶】请救郉以从简书齐人救郉
　　【谷梁传】善救郉也
　　凡书救者未有不善之也救在王室则罪诸侯救在吴楚则罪霸国救在逺国则罪四邻救而不救者则书所次以着其慢救而不敢救者则书所至以着其怯兵者圣人所甚重至于救兵则书法如此盖周官大司马职大合军以救无辜伐有罪乃先王制军诘禁之本义也郉以冬被兵桓公以春救或谓罪其缓过矣其称人将卑师少也
　　夏六月辛酉葬我君庄公
　　【左传】夏六月葬庄公乱故是以缓【十一月乃葬】
　　【谷梁传】庄公葬而后举諡諡所以成徳也于卒事乎加之矣
　　鲁君之葬皆不逾五月之期惟桓公戕于齐故九月乃葬昭公客死干侯故八月乃葬庄公之薨至是十有一月而始克葬盖以国乱子弑嗣君幼弱故也或乃谓子般非弑误矣
　　秋八月公及齐侯盟于落姑季子来归【落公羊谷梁作洛落姑杜注齐地在今山东东平州平阴县界】
　　【左传】秋八月公及齐侯盟于落姑请复季友也【闵公初立国家多难以季子忠贤故请霸主而复之】齐侯许之使召诸陈公次于郎以待之季子来归嘉之也
　　【公羊传】其称季子何贤也其言来归何喜之也【来归则国安故喜之】
　　【谷梁传】盟纳季子也　其曰季子贵之也【大夫称名氏今曰子是贵之也】其曰来归喜之也
　　此旧史缘鲁人之情贤季友而喜其归故称季子孔子因而不改以季友亦实有功于国耳落姑之盟传称请复季友闵公甚幼必鲁之世臣尚有忠于谋国者隂告于齐请复季友故桓公以霸令召闵公至齐地而与之盟使复季友而公次于郎以待之命出于齐桓则庆父不敢违而友得安然而返国矣或曰齐方厚陈而友托焉陈鲁旧好故陈人为请于齐亦可通
　　冬齐仲孙来
　　【左传】冬齐仲孙湫来省难【湫仲孙名】书曰仲孙亦嘉之也仲孙归曰不去庆父鲁难未己【时庆父亦还鲁】公曰若之何而去之对曰难不已自毙君其待之公曰鲁可取乎对曰不可犹秉周礼周礼所以本也臣闻之国亡本必先顚而后枝叶从之鲁不弃周礼未可动也君其务宁鲁难而亲之亲有礼因重固【能重能固则当就成之】闲防【离而相疑者则当因而闲之】覆昏乱霸王之器也【霸王所用故以器为喻】
　　【公羊传】齐仲孙者何公子庆父也公子庆父则曷为谓之齐仲孙系之齐也曷为系之齐外之也曷为外之春秋为尊者讳为亲者讳为贤者讳子女子曰以春秋为春秋齐无仲孙其诸吾仲孙与
　　【谷梁传】其曰齐仲孙外之也其不目而曰仲孙疏之也其言齐以累桓也
　　仲孙之来齐侯使之也不称使而曰来者非聘非盟名曰省难而实有窥伺之心则桓公之使臣不以礼而仲孙之奉命亦非义矣其不书名而曰仲孙亦因旧史之文也盖仲孙归有鲁秉周礼君其务寜鲁难之言而髙子卒来盟以定鲁鲁人懐其徳髙其义故与髙子同不书名仲尼修经因之以着情实若以为春秋特文则季子髙子之不书名为贤而仲孙之不书名为讥义无所处矣
　　【附录左传】晋侯作二军【初曲沃武公灭翼王命以一军为晋侯见庄十六年】公将上军大子申生将下军赵夙御戎毕万为右【为公御右也夙赵衰兄毕万魏犨祖父】以灭耿灭霍灭魏【耿杜注平阳皮氏县东南有耿乡今山西河津县东南有古耿城一名耿乡城霍杜注永安县东北有霍大山今山西霍州西有霍城古霍国也三国皆姬姓】还为大子城曲沃赐赵夙耿赐毕万魏以为大夫士蔿曰大子不得立矣分之都城而位以卿先为之极又焉得立【位以卿谓下军】不如逃之无使罪至为吴大伯不亦可乎【大伯周大王之适子知其父欲立季歴故让位而适吴】犹有令名与其及也【言虽去犹有令名胜于防而及祸】且谚曰心茍无瑕何恤乎无家天若祚大子其无晋乎【为晋杀申生传】卜偃曰毕万之后必大【卜偃晋掌卜大夫】万盈数也魏大名也以是始赏天啓之矣天子曰兆民诸侯曰万民今名之大以从盈数其必有众【以魏从万有众象】初毕万筮仕于晋遇屯【震下坎上屯】之比【坤下坎上比屯初九变而为比】辛廖占之【辛廖晋大夫】曰吉屯固比入【屯险难所以为坚固比亲宻所以得入】吉孰大焉其必蕃昌震为土【震变为坤】车从马【震为车坤为马】足居之【震为足】兄长之【震为长男】母覆之【坤为母】众归之【坤为众】六体不易【初一爻变有此六义不可易也】合而能固安而能杀公侯之卦也【比合屯固坤安震杀故曰公侯之卦】公侯之子孙必复其始【万毕公之后传为魏之子孙众多张本】
　　二年春王正月齐人迁阳【阳杜注国名今山东沂水县南有阳都城即阳国也】阳小国齐迁其民于国中以为附庸而幷其地盖以戌遂而歼焉为戒也桓公逞其谋力并吞小国而不度于义理如此
　　【附录左传】二年春虢公败犬戎于渭汭【大戎西戎别在中国者渭水出陇西东入河水之隈曲曰汭】舟之侨曰【舟之侨虢大夫】无徳而禄殃也殃至矣遂奔晋
　　夏五月乙酉吉禘于庄公
　　【左传】夏吉禘于庄公速也【三年丧毕致新死者之主于庙庙之逺主当迁入祧因是大祭以审昭穆谓之禘盖吉祭也庄公丧制未阕时别立庙成因而吉祭故讥其速】
　　【公羊传】其言吉何言吉者未可以吉也曷为未可以吉未三年也三年矣曷为谓之未三年【据庄公三十二年八月薨今闵公二年五月已入三年之竟】三年之丧实以二十五月【庄公薨至是适二十二月所以必二十五月者取一期再期恩倍渐三年也】其言于庄公何未可以称宫庙也【时闵公以庄公丧在三年中未可入大庙禘之于新宫故不称宫庙】曷为未可以称宫庙在三年之中矣吉禘于庄公何以书讥何讥尔讥始不三年也
　　【谷梁传】吉禘者不吉者也【庄公薨至此方二十二月丧未毕不可为吉】丧事未毕而举吉祭故非之也
　　礼不王不禘王者禘其祖之所自出而以其祖配之鲁侯国而僣天子之祭虽用于周公之庙亦为非礼况羣公乎据经所书有事于宫庙无言某公者此独书庄公盖方祀于寝非宫庙也丧未三年而行吉祭一举而犯大不义者二焉春秋之所谨也时祭有禘之名乃汉儒约春秋所书以为之説而误焉耳赵氏伯循辨之详矣
　　秋八月辛丑公薨
　　【左传】初公傅夺卜齮田公不禁【卜齮鲁大夫公即位年八歳知爱其傅而遂成其意以夺齮田齮忿其傅并及公故庆父因之】秋八月辛丑共仲使卜齮贼公于武闱【共仲即庆父宫中小门谓之闱】
　　【公羊传】公薨何以不地隐之也何隐尔弑也孰弑之庆父也杀公子牙今尔季子不免庆父弑二君何以不诛将而不免遏恶也既而不可及缓追逸贼亲亲之道也
　　【谷梁传】不地故也其不书葬不以讨母葬子也【凡君弑贼讨则书葬哀姜与弑被讨而不书葬者不以讨母葬子】
　　公薨不地弑也不书葬贼未讨也庆父既缢何以谓贼未讨諡为共仲而立其子为卿讨贼之法寜有是耶故不书葬以罪鲁臣子之昧于大义也
　　九月夫人姜氏孙于邾
　　【谷梁传】孙之为言犹孙也讳奔也
　　夫人称孙与闻乎故也不去姓氏罪降于文姜也齐女而奔于邾盖身负大恶畏齐桓之讨也鲁桓见戕于齐经虽不书而庄公不书即位夫人孙于齐则君非正终而夫人与闻乎故可知矣闵公薨而不地夫人孙于邾庆父出奔莒则贼由庆父而夫人与闻乎故可知矣春秋之书微而显此非其较著者与
　　公子庆父出奔莒
　　【左传】成季以僖公适邾【僖公闵公庶兄成风之子】共仲奔莒乃入立之以赂求共仲于莒莒人归之及密使公子鱼请【密杜注鲁地公子鱼奚斯也】不许哭而往共仲曰奚斯之声也乃缢闵公哀姜之娣叔姜之子也故齐人立之共仲通于哀姜哀姜欲立之闵公之死也哀姜与知之故孙于邾齐人取而杀之于夷以其尸归【为僖元年齐人杀哀姜夷杜注鲁地】僖公请而葬之
　　【谷梁传】其曰出絶之也庆父不复见矣
　　书公子庆父出奔莒讥失贼也其缢不书何也不可以讨贼之辞书又不可以自缢书故苐书其奔以罪季友之失刑莒人之党恶耳先儒多以庆父之死比于宋万非也宋犹醢万鲁于庆父乃加恩礼焉季友忘君父之雠而市小恵其罪大矣
　　【附录左传】成季之将生也桓公使卜楚丘之父卜之【卜楚丘鲁掌卜大夫】曰男也其名曰友在公之右【在右言用事】闲于两社为公室辅【两社周社亳社两社之闲朝廷执政所在】季氏亡则鲁不昌【言季氏之后当与鲁国相存亡】又筮之遇大有【干下离上大有】之干【干下干上干大有六五变为干】曰同复于父【筮者之辞也干为君父离变为干故曰同复于父】敬如君所【言其贵与君同】及生有文在其手曰友遂以命之【遂以为名】
　　冬齐髙子来盟
　　【公羊传】髙子者何齐大夫也【谓髙傒】何以不称使我无君也【时闵公弑僖公未立】然则何以不名喜之也何喜尔正我也其正我奈何庄公死子般弑闵公弑比三君死旷年无君设以齐取鲁曾不兴师徒以言而已矣桓公使髙子将南阳之甲【南阳何氏休曰齐下邑】立僖公而城鲁或曰自鹿门至于争门者是也或曰自争门至于吏门者是也【鹿门何氏休曰鲁南城东门争门吏门亦鲁城门名】鲁人至今以为羙谈曰犹望髙子也
　　【谷梁传】其曰来喜之也其曰髙子贵之也盟立僖公也不言使何也不以齐侯使髙子也
　　鲁人喜髙傒之来故史不书名以贵之不称使者齐桓之使髙子非有讨乱扶危一定不移之计而髙子能审大义定鲁难以辅成君徳保其令名故不称使以明权在髙子而着其情实也髙子仲孙皆不称名不言使而传以为有予夺之异者仲孙言来以见其徒来觇鲁而不能弭乱髙子言来盟则扶危定倾之义着矣且仲孙来之后闵公再弑夫人孙庆父奔髙子盟之后则僖公立哀姜诛比事以观而奉使之情可见矣经书来盟而不称使者三髙子恤邻屈完服义独华孙为贬盖鲁宋无事华孙私来结盟则罪也春秋属辞之义以前后事迹考之则得其实矣
　　十有二月狄入卫
　　【左传】冬十二月狄人伐卫卫懿公好鹤鹤有乗轩者【轩大夫车】战国人受甲者皆曰使鹤鹤实有禄位余焉能战公与石祁子玦与甯庄子矢使守【玦玉玦荘子甯速也】曰以此赞国择利而为之【赞助也玦示以当决断矢示以御难】与夫人绣衣曰听于二子【绣衣取其文章顺叙】渠孔御戎子伯为右黄夷前驱孔婴齐殿【言卫侯素失民心虽临事而戒犹无所及】及狄人战于荥泽【荥泽杜注此荥泽当在河北与郑之荥泽不同】卫师败绩遂灭卫卫侯不去其旗是以甚败【师之耳目在旗懿公既败而旗不去故君臣俱尽】狄人囚史华龙滑与礼孔以逐卫人二人曰我大史也实掌其祭不先国不可得也【狄人畏鬼故恐之言当先白神】乃先之至则告守曰不可待也【守石甯二大夫】夜与国人出狄入卫遂从之又败诸河【卫将东走渡河狄复逐而败之】初恵公之即位也少齐人使昭伯烝干宣姜【昭伯恵公庶兄宣公子顽也】不可强之生齐子戴公文公宋桓夫人许穆夫人文公为卫之多患也先适齐及败宋桓公逆诸河【迎卫败众】宵济卫之遗民男女七百有三十人益之以共滕之民为五千人【共及滕杜注卫别邑】立戴公以庐于曹【庐舎也曹杜注卫下邑孔疏云当在河东近楚丘戴公名申是年立即卒复立文公】许穆夫人赋载驰【载驰诗卫风许穆夫人痛卫之亡思归唁之不可故赋此】齐侯使公子无亏帅车三百乘甲士三千人以戌曹【无亏齐桓公子武孟也】归公乘马祭服五称牛羊豕鸡狗皆三百与门材【归遗也四马曰乘衣单复具曰称门材使先立门户】归夫人鱼轩重锦三十两【鱼轩夫人车以鱼皮为饰重锦锦之熟细者三十两三十疋也】或问孔子删诗如墙有茨鹑之奔奔桑中诸篇何以不删先儒杨时曰此着卫为狄所灭之由也故列于定之方中之前卫之淫恣丑恶乃祸乱所从始肇于晋而成于朔其礼先亡而国从之矣不书灭者狄虽入卫而未甞据有其地卫虽举国窜亡而宗社复立也
　　郑弃其师
　　【左传】郑人恶髙克使帅师次于河上久而弗召【髙克郑大夫文公恶之不能逐故使帅师而不召】师溃而归髙克奔陈郑人为之赋清人【清人诗郑风刺文公退臣不以道危国亡师之夲也】
　　【公羊传】郑弃其师者何恶其将也郑伯恶髙克使之将逐而不纳弃师之道也
　　【谷梁传】恶其长也【长谓髙克也】兼不反其众则是弃其师也郑风清人序言髙克之进不以礼文公退之不以义交责之也春秋书郑弃其师而克之奔陈不书何也诸侯专制国中生杀予夺惟义所在使髙克罪不可逭请于王而诛之可也职事不共黜而退之可也奸邪不测放而逐之可也乃托为御患使驻师境上日久众散惧罪而自奔郑伯之失政甚矣不书郑伯而以国称者当国大臣与其谋也
　　【附录左传】晋侯使大子申生伐东山皋落氏【皋落氏赤狄别种在晋之东】里克谏曰【里克晋大夫】大子奉冡祀社稷之粢盛以朝夕视君膳者也故曰冡子君行则守有守则从从曰抚军守曰监国古之制也夫帅师专行谋誓军旅【帅师者必专谋军事宣号令】君与国政之所图也【国政正卿】非大子之事也师在制命而已【命军所制】禀命则不威专命则不孝故君之嗣适不可以帅师君失其官帅师不威焉用之【大子统师是失其官也专命不孝是为帅必不威也】且臣闻皋落氏战君其舍之公曰寡人有子未知其谁立焉不对而退见大子大子曰吾其废乎对曰告之以临民【谓居曲沃】敎之以军旅【谓下军】不共是惧何故废乎且子惧不孝无惧弗得立修己而不责人则免于难大子帅师公衣之偏衣【偏衣左右异色其半似公服】佩之金玦【玦如环而不连以金为之为偏衣之佩饰】狐突御戎先友为右【狐突伯行重耳外祖父也为申生御车申生以大子上军】梁余子养御罕夷先丹木为右【罕夷晋下军卿也梁余子养为罕夷御】羊舌大夫为尉【羊舌大夫叔向祖父也尉军尉】先友曰衣身之偏【偏半也】握兵之要【谓佩金玦上军】在此行也子其勉之偏躬无慝【分身之半非恶意也】兵要逺灾【威权在己可以逺害】亲以无灾又何患焉狐突叹曰【叹先友之言为不知君心】时事之徴也衣身之章也【章贵贱】佩衷之旗也【旗表也所以表明其中心】故敬其事则命以始【当命以四时之始】服其身则衣之纯【必以纯色为服】用其衷则佩之度【衷中也佩玉者士君子常度】今命以时卒閟其事也【冬十二月閟尽之时】衣之尨服逺其躬也【尨杂色】佩以金玦弃其衷也服以逺之时以閟之尨凉冬杀金寒玦离胡可恃也虽欲勉之狄可尽乎梁余子养曰帅师者受命于庙受脤于社【脤宜社之肉盛以脉器】有常服矣【军服韦弁】不获而尨命可知也死而不孝不如逃之罕夷曰尨竒无常【杂色奇怪非常之服】金玦不复虽复何为君有心矣先丹木曰是服也狂夫阻之【阻疑也言虽狂夫犹知有疑】曰尽敌而反【曰公辞】敌可尽乎虽尽敌犹有内谗不如违之【违去也】狐突欲行羊舌大夫曰不可违命不孝弃事不忠虽知其寒【寒薄也】恶不可取子其死之大子战狐突谏曰不可昔辛伯谂周桓公云内宠竝后外宠二政嬖子配适大都耦国乱之夲也周公弗从故及于难今乱夲成矣【骊姬为内宠二五为外宠奚齐为嬖子曲沃为大都故曰乱夲成矣】立可必乎孝而安民子其图之【奉身为孝不战为安民】与其危身以速罪也　成风闻成季之繇乃事之【成风庄公之妾僖公之母也繇卦兆之占辞】而属僖公焉故成季立之　僖之元年齐桓公迁郉于夷仪二年封卫于楚丘郉迁如归卫国忘亡【忘其灭亡之困】　卫文公大布之衣大帛之冠【卫文公名燬戴公之弟大布麤布大帛厚缯】务材训农通商恵工敬敎劝学授方【方百事之宜】任能元年革车三十乘季年乃三百乘【卫文以此年冬立季年在僖二十五年盖招懐逃散故能致十倍之众】




</div>
    <div class="pagination">
<a href="日讲春秋解义_page18.html">上一页</a><span>...</span><a href="日讲春秋解义_page14.html">14</a><a href="日讲春秋解义_page15.html">15</a><a href="日讲春秋解义_page16.html">16</a><a href="日讲春秋解义_page17.html">17</a><a href="日讲春秋解义_page18.html">18</a><span class="current-page">19</span><a href="日讲春秋解义_page20.html">20</a><a href="日讲春秋解义_page21.html">21</a><a href="日讲春秋解义_page22.html">22</a><a href="日讲春秋解义_page23.html">23</a><a href="日讲春秋解义_page24.html">24</a><span>...</span><a href="日讲春秋解义_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
