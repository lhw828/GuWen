<!DOCTYPE html>
<html>
<head>
    <meta charset="UTF-8">
    <title>高氏春秋集注 - 第 10 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>高氏春秋集注 - 第 10 页/共 40 页</h1>
    <div class="content">　　八月癸亥葬纪叔姬
　　齐人降鄣而后葬纪叔姬与纪侯大去其国之后齐人葬纪伯姬同意皆所以罪齐也夫叔姬亡国之娣自卒之后停殡于酅逾厯九月今始克葬圣人悯之故纪虽灭矣复志其复系之纪不以酅易纪也春秋之于纪其致意之深如此葢先王之建国非他人所可灭而齐亦不得灭人之国故曰兴灭国继絶世天下之民归心焉此圣人之志也
　　九月庚午朔日有食之鼓用牲于社
　　二十五年六月日食而鼓用牲于社已为非礼至二十六年十二月日食则知其非礼而弗为矣今又举而行之
　　冬公及齐侯遇于鲁济
　　及者内为主遇者无人君相见之礼也济水厯齐鲁界在齐为齐清在鲁为鲁济齐侯将伐山戎道由鲁济公于是乎出而迓之故书曰遇若邂逅相值然
　　齐人伐山戎
　　山戎伐燕燕人求救于齐齐侯伐之是攘夷狄也而经无异辞何也齐侯既霸而王室有子頽之难不能奔命而坐视郑虢之纳王乃越千坐之险为燕开路是徒欲耀威武于山戎以夸示逺近尔既又自一其功谓与三代受命无以异而晏然欲以封禅为事圣人恶其强僭而无尊王之心故同侵伐常例书之又贬爵书人以抑之谓其功不足扬也以此为坊而后世犹有开边拓境好大喜功者如秦皇汉武实万世之鉴也
　　三十有一年春筑台于郎
　　文王以民力为台而民欢乐之今逺筑于郎是不与国人同乐也
　　夏四月薛伯卒
　　薛在隐时称侯而此称伯者衰弱之甚也前此未尝书薛之丧而此书薛伯卒者为下筑台起也故略不书名与葬
　　筑台于薛
　　薛虽鲁地亦近于薛薛伯方卒而鲁遽筑台以临之盖其用意逺矣
　　六月齐侯来献戎防
　　齐伐山戎得其防侈然自以为功因来夸示以威我而圣人书曰来献者抑之也始伐称人此称其爵者方其伐戎过我固已贬之此献防而称人则疑若防者故特书其爵以诛齐侯矜功威鲁之罪此春秋大公之义也
　　秋筑台于秦
　　公比年兴役今又一嵗之间三时筑台又不在国中之地逺至于郎于薛于秦非所筑而筑既为失矣筑而又筑之抑又甚也管子曰台榭相望者亡国之庑也当是时庆父执国政而通乎夫人故数筑台于逺地以为公防观之娯公亦为其所惑而不自知也可为后世戒
　　冬不雨
　　凡不雨必逾时而后书今一时不雨未为灾也以公一年而三筑台明年又城小谷故其中间特书不雨以见意葢公暮年兴役不已而灾异数至故书以为戒
　　三十有二年春城小谷
　　小谷鲁邑也今曲阜西北有小谷城先儒以为齐邑鲁为管仲城之若然圣人亦当异其文而系之齐矣且公虽感齐侯之私岂肯为管仲城邑乎彼殆见昭十一年传云齐桓城谷而寘管仲焉故有此説殊不知齐自有谷如文十七年公及齐侯盟于谷宣十四年公孙归父防齐侯于谷此齐谷也非鲁之小谷
　　夏宋公齐侯遇于梁邱
　　齐侯请防于诸侯将为郑谋楚而宋公请先相见故遇于梁邱宋公序齐侯之上者地主也用兵则以主兵者为先防盟则以主盟者为先若相遇则以地为賔主皆非其地莫适为主则序以爵而已
　　秋七月癸巳公子牙卒
　　此僖叔也左氏具载季友杀叔牙之事攷之于经全不寓防意且公既有子何必问后正使问后而叔牙辄以庆父对若公以为不当立则自不立尔何至于杀叔牙耶杀叔牙而反使庆父执国政此又何理耶况此去公薨尚逺岂公临终之事耶公谷谓将弑庄公此又无谓之甚者以此言之公子牙盖自卒尔牙卒其子乃公孙兹兹之后则有公孙得臣得臣之后则有叔孙侨如侨如之后则有叔孙豹豹之后则有叔孙婼婼之后则有叔孙不敢不敢之后则有叔孙州仇皆执鲁国之政者是以圣人谨志其卒
　　八月癸亥公薨于路寝
　　路寝正寝也书薨于正寝以明庄公得其死所非有他也且君病必居正寝就公卿也大位奸之窥也危病邪之伺也若蔽于隠所是使小人女子得行其志也故宗嗣素定之兵权散主之闺门严饬之小人女子不尸重任而贤良受托鼎是交辅则篡弑夺易之祸何由而兴哉不谓之正寝而曰路寝者天子有路门盖路寝之门也又因着鲁之僭
　　冬十月己未子般卒
　　新君未逾年称子今庄公薨般既立不幸而卒故书子般卒与襄三十一年书子野卒同义三传皆以为庆父所弑攷之于经全不寓防意而所书正与子野同若以子般为被弑则子野亦岂被弑乎惟文十八年书子卒而不名者乃被弑也何则既书子卒既书夫人姜氏归于齐盖文公既薨子赤为宣公襄仲所弑而弑君之贼又自立矣姜氏不能容自归于父母之国圣人不名子赤者以其被弑不忍名之与成君同也若书其名则与自卒者无以别矣或以为先君未葬则名文十一年书子卒而不名者以先君既故尔是不然景王既葬矣王子猛之卒何为而名乎岂有天子未逾年则名之而诸侯反不名乎以此騐之子般乎野皆非被弑而子般特以哀姜庆父之故疑若为其所弑尔或实为圉人荦所弑因而归咎于哀姜庆父未可知也春秋别嫌明防而深辨之疑似之际岂有实弑其君而全不寓防意乃区区曲为叔牙季友讳乎必不然也
　　公子庆父如齐
　　若以庆父弑君而出奔则圣人岂不着其出奔之罪乎乃知此非出奔也盖庄公既薨子般又卒继嗣未定庆父虽有侥幸之心而身为国卿加以公子之贵寜有嫌疑之避于是如齐告难盖以桓公始霸谋定其君及自齐归鲁已立闵庆父始有篡弑之意故明年齐侯使仲孙湫来省难而仲孙谓不去庆父鲁难未巳也
　　秋伐邢
　　此为齐侯救邢而书也亦见中国之衰也














　　春秋集注卷十二
　　钦定四库全书
　　春秋集注卷十三
　　宋　高闶　撰
　　闵公
　　元年春王正月
　　不书即位者上不受于天子内不受于先君不正其始也
　　齐人救邢
　　凡书救者皆善之也然以狄之强而将卑师少岂能救之此必齐侯亲往但以逼于管仲畏简书之言非有实救之心所以无功而还故春秋存其善意而书人以讥之
　　夏六月辛酉葬我君庄公
　　十有一月而葬者乱故也臣子既不能事生又不能事死两失之矣胜敌克乱曰庄此又臣子私谥也
　　秋八月公及齐侯盟于落姑
　　及者内为主公特为此盟者以齐侯为受命之霸也诸侯之仰霸者盖欲以记社稷也闵公以防冲新立而庆父通乎君母势倾公室国人汹汹思得忠良以平内难故居丧特出为落姑之盟请复季子季子之归否制在齐侯故也
　　季子来归
　　季子谓谁公子友也友名也季字也子者男子之通称也凡人臣出奔而反国则书曰归或曰复归经未有季子出奔之文而书来归何也凡奔云者负罪以出迫逐而不遑暇之辞也今鲁国连丧二君当凶祸艰难之际季子以贵戚之重违而去之是之谓全身逺害求援以庇国既而国人以庆父之故思得贤公子以辅防主视公族之中惟季子托辞以出若爱其生以有待者鲁人惟恐其不归故公与齐侯盟而请之其书来归者所以变乎归之文又变乎复归之文也既归而遂以国政付之是其委任亦不轻矣惟其委任之重所以没其去国之因而责其后效圣人特字之而不名又不称公子者见季子自以贤徳为国人所与不縁宗亲之故则所以望于季子者重矣然季子既归乃托亲亲之故卒不能平姜氏之乱讨庆父之恶致使二人卒弑吾君明年书公子庆父出奔莒夫人姜氏孙于邾以着季子徒然来归无补于急难大失国人之望是以变文书来归者亦所以责之与内女被黜而归者同
　　冬齐仲孙来
　　此齐侯既复季子因使仲孙来窥我非使于我也故不书齐侯使而止书齐仲孙来所以嘉仲孙而讥齐侯也讥齐侯有窥鲁之心失霸者之义而嘉仲孙能俾齐侯务寜鲁难有全鲁之功故特书字以襃之
　　二年春王正月齐人迁阳
　　阳小国也齐侯迫逐而迁之以其恃强而兼弱也故贬称人阳自是不复见矣故不地
　　夏五月乙酉吉禘于庄公
　　刺不能三年也庶人荐而不享大夫享而不祫诸侯祫而不禘禘者天子之祭鲁不当禘也然成王赐天子之礼以享周公而先公因僭用之过在前世圣人不一一追贬但因事书之盖鲁国常事不可胜书故也今以周公之禘禘于庄公已为非礼又况当丧而祭乎初鲁之丧庄公也既而经不入库门士大夫既卒哭而麻不入则当时君臣虽未终丧盖皆吉服矣岂独禘为然哉禘大祭也故于是讥之然闵公防弱何知焉圣人书此以着季子之徒执国政者之罪也虽然此特用其礼物耳非有追配审谛之事言禘于庄公不言庄宫者以三年之中未可以宫称也
　　秋八月辛丑公薧
　　公薨不地者着其被弑之防意也不书者见无臣子也君弑而不讨贼何臣子之有昔季子对庄公之言曰臣愿以死奉般般死而季子出复归而相闵公公又被弑于此见季子之归不能平内难适所以召弑逆之祸耳
　　九月夫人姜氏孙于邾公子庆父出奔莒
　　先书公薨而继书此则知夫人姜氏与公子庆父此二人者实弑公也夫季子者闵公盟而归之以为国卿正为姜氏庆父故耳季子専鲁国之政足以有为今已逾年既不能防闲其君毋称治庆父之罪而反召弑君之祸又不能率鲁国之众以讨弑君之贼乃纵之使逸故此书夫人姜氏孙于邾公子庆父出奔莒者非特着姜氏庆父之罪又以见季子孤国人之望也或谓春秋不责季子不能全闵公而嘉其能立僖公呜呼是不忠于前君而自结于后君也岂贤者之所为乎又谓缓追逸贼亲亲之道是尤不然人臣之义莫大乎为君讨贼故曰大义灭亲今季子于庆父亲也而于闵公则亲而又尊者也庆父弑闵彼尊尊亲亲之义已絶矣苟能诛之则尊尊亲亲之义两得之舍庆父而忍乎闵公是尊尊亲亲之义两失之也弃两得而从两失贤者之所为果如是乎
　　冬齐高子来盟
　　鲁难继作齐侯不修霸主之义謷然有取鲁之心使高子将南阳之甲而至者非使于我也而高子乃能因事制宜勉其君于霸遂与鲁盟以定嗣君之位故于其来盟而称高子善其能恤鲁且得奉使之宜从义不从命也
　　十有二月狄入卫
　　衞懿公遂为狄所杀而此但书入衞而已何也圣人不与狄杀卫君且为齐桓起也国人立黔年之弟公子顽之子申盖宣姜所生也是为戴公戴公继卒遂立其母弟燬是为文公
　　郑弃其师
　　狄既灭衞诸国皆震郑伯遣师御之而将非其人师久而溃故书郑弃其师者恶郑伯也郑伯有其师而无其将将者人之司命也郑伯以百姓之命授匪其人非弃而何盖人君之使臣也知其贤而使之则功必成知其不贤而使之则事必败夫不知其不贤而过使之至于败事君子犹曰君不知人当自罪尔而况已知其不贤而强使之不独陷其身又属之以民乎观郑诗清人刺文公也高克好利不顾其君文公恶而逺之不能使高克将兵而御狄于境陈其师旅翺翔河上久而不召众散而归观此则非师之弃郑郑弃其师也郑伯轻授高克将权自取此祸圣人不罪高克而直书郑弃其师以为后世人君之戒





　　春秋集注巻十三
　　钦定四库全书
　　春秋集注卷十四
　　宋　高闶　撰
　　僖公
　　元年春王正月
　　不书即位同闵公义
　　齐师宋师曺师次于聂北救邢
　　齐桓公于是为仁不情而为志不广矣狄入衞齐不救卫狄不伐邢而齐救邢圣人于是盖昭见其隠而知桓公之不足为贤方伯也卫朔奔匿于齐襄齐实纳之是齐有恩于卫一也朔之入实拒王师桓公圗霸尊王释其拒王师之罪而不问是齐有恩于衞二也荘公十六年幽之盟卫朔同盟及二十七年再盟于幽诸侯皆防而卫不至此卫负于齐者一也二十八年齐有伐衞之师问不至之故卫可以服矣而悍然不顺与齐师战此卫负于齐者二也伐卫于此又七年而卫卒不通于齐此卫负于齐者三也齐庇于卫者二而卫负于齐者三此齐所以坐视狄之灭卫而不救也然不救卫固也而邢未被兵乃反救之何也卫与邢为隣狄不伐卫则伐邢邢卫常有狄患齐恶于衞故虽灭而弗救邢无恶于齐未被兵而先救之救邢所以激卫也若曰顺已者虽患未至而吾救之违己者虽已被兵而不之救呜呼此固小人之情矣仁人果如是乎孺子将入井岂必其父母亲爱而后救之虽其父母之仇哀其垂死亦将引手援之矣頋乃持他人之子而示之曰此于吾无憾吾持之若父与吾仇吾安视其死而不援也岂人情乎霸主急灾救患而以私憾废之信乎为志不广而为仁亦不情也聂北在博州博卫地
　　夏六月邢迁于夷仪齐师宋师曹师城邢
　　邢未有以効于齐也而齐厚之为已甚前年狄伐邢齐即救之不留也今狄未至邢桓公帅三国之师次于聂北所以张邢之势以却狄兵且谋迁之以期于久安城之以设其重险此岂徒为无益之役哉皆所以激衞云尔
　　秋七月戊辰夫人姜氏薨于夷齐人以归
　　齐桓倡义存鲁以示信于天下而乱鲁者非他齐女也故召之至于夷而杀之而以之归夫弑君之贼虽人皆可得而诛之而鲁以臣子不得讨则齐侯杀之为是此霸者所以行乎诸侯之义故圣人不罪齐侯之杀但书薨于夷则夫人不得其死昭然可见而庄公娶仇雠淫荡之女以祸鲁国又不待贬絶而可知也然齐侯杀之虽是而不当以归继书齐人以归者罪齐不当取其尸归也不言以丧归者不成乎丧也虽然夫人义已与鲁絶又不当归之于鲁如之何则可曰即其死所而葬之可也
　　楚人伐郑
　　荆蛮加兵于中国谓之伐者以中国不自正故也荆自庄十年败蔡师于莘始见于经十四年入蔡十六年伐郑皆秪书荆荆本子爵僻在南荒不从中国政令而猾夏不恭敢僭大号所以外之也庄二十三年书荆人来聘盖周室微弱而蛮荆敢与中国交聘诸侯不以荆蛮待之而待以中国之礼圣人因书之曰人非进荆蛮也所以惩中国诸侯也然犹君臣同辞无复尊卑之辨二十八年荆伐郑犹前志也此年书楚人伐郑则见其地广兵强暴横难制自是至一经之终不复称荆矣然终齐桓之世惟秖称人而不得与于中国之盟会者为齐桓能制其强也至僖十七年齐桓卒于是始横十九年则已盟于齐矣二十一年又盟于鹿上至秋则书宋公楚子会于盂执宋公以伐宋楚于是乎始大张列位于陈蔡之上而书爵矣所以着其强大难制中国不能抗也至冬告捷以威诸侯圣人复书曰楚人使宜申来献捷贬其爵又称献所以抑其强也自晋文卒复有事于中国皆称其爵以明中国外裔盛衰之渐惟贬而称人者各随事以见
　　八月公会齐侯宋公郑伯曹伯邾人于柽
</div>
    <div class="pagination">
<a href="高氏春秋集注_page9.html">上一页</a><span>...</span><a href="高氏春秋集注_page5.html">5</a><a href="高氏春秋集注_page6.html">6</a><a href="高氏春秋集注_page7.html">7</a><a href="高氏春秋集注_page8.html">8</a><a href="高氏春秋集注_page9.html">9</a><span class="current-page">10</span><a href="高氏春秋集注_page11.html">11</a><a href="高氏春秋集注_page12.html">12</a><a href="高氏春秋集注_page13.html">13</a><a href="高氏春秋集注_page14.html">14</a><a href="高氏春秋集注_page15.html">15</a><span>...</span><a href="高氏春秋集注_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
