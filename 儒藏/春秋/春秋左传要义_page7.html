<!DOCTYPE html>
<html>
<head>
    <meta charset="UTF-8">
    <title>春秋左传要义 - 第 7 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传要义 - 第 7 页/共 25 页</h1>
    <div class="content">　　夫民至于难正义曰鬼神之情依人而行故云夫民神之主也以民和乃神说故圣王先成其民而后致力于神言养民使成就然后致孝享由是告神之辞各有成百姓之意祭之所用有牲有食有酒耳圣人文餙辞义爲立嘉名以告神季梁举其告辞解其告意故奉牲以告神曰博硕肥腯者非谓所祭之牲广大肥充而已乃言民之畜产尽肥充皆所以得博硕肥腯者由四种之谓故又申说四种之事四谓者第一谓民力普徧安存故致第二畜之硕大滋息民力普存所以致之者由民无劳役飬畜以时故六畜硕大蕃多滋息民力普存又致第三不有疾病疥癣所以然者由民力普存身无疲苦故所飬六畜饮食以理埽刷依法故皮毛身体无疥癣疾病民力普存又致第四备腯咸有所以然者由民力普存人皆逸乐种种飬畜羣牲备有也奉盛以告神曰洁粢丰盛者非谓所祭之食洁浄丰多而已乃言民之粮食尽丰多也言丰洁者谓其春夏秋三时农之要节爲政不害于民得使尽力耕耘自事生产故百姓和而年丰也奉酒醴以告神曰嘉栗防酒者非谓所祭之酒栗善味美而已乃言百姓之情上下皆善美也言嘉防者谓其国内上下羣臣及民皆有善德而无违上之心若民心不和则酒食腥秽由上下皆善故酒食馨香非言酒食馨香无腥膻臭秽乃谓民德馨香无谗谀邪恶也所谓馨香总上三者由是玉者将说神心先和民志故务其三时使农无废业修其五教使家道协和亲其九族使内外无怨然后致其洁敬之祀于神明矣于是民俗大和而神降之福故动则有成战无不克今民各有心或欲从主或欲叛君不得谓爲无违上之心而鬼神乏主百姓饥馁民力雕竭不得爲年丰也民既不和则神心不说君虽独丰其何福之有神所不福民所不与以此敌大必丧其师君且修政抚其民人而亲兄弟之国以爲外援如是则庻几可以免于祸难也告牲肥硕言民畜多告粢丰洁言民食多告酒嘉防不言民酒多而言民德善者酒之与食俱以米粟爲之于盛已言年丰故于酒变言嘉德重明民和之意
　　【三十六】杜以九族爲外亲有服异族与郑异
　　汉世儒者说九族有二异义今礼戴尚书欧阳说九族乃异姓有属者父族四五属之内爲一族父女昆弟适人者与其子爲一族已女昆弟适人者与其子爲一族已之女子适人者与其子爲一族母族三母之父姓爲一族母之母姓爲一族母女昆弟适人者与其子爲一族妻族二妻之父姓爲一族妻之母姓爲一族古尚书说九族者从高祖至孙凢九皆同姓谨案礼缌麻三月以上恩之所及礼爲妻父母有服明在九族中九族不得但施于同姓郑駮云之闻也妇人归宗女子虽适人字犹系姓明不得与父兄爲异族其子则然昬礼请期辞曰唯是三族之不虞欲及今三族未有不亿度之事而迎妇也如此所云三族不当有异姓异姓其服皆缌礼杂记下缌麻之服不禁嫁女取妇是爲异姓不在族中明矣周礼小宗伯掌三族之列名丧服小记说服之义曰亲亲以三爲五以五爲九以此言之知高祖至孙昭然察矣是郑从古尚书说以九族爲高祖至孙也此注所云犹是礼戴欧阳等说以郑駮云女子不得与父兄爲异族故简去其母惟取其子以服重者爲先耳其意亦不异也不从古学与郑说者此言亲其九族诗刺不亲九族必以九族者防逺恩情已薄故刺其不亲而美其能亲耳高祖至父已之所禀承也子至孙已之所生育也人之于此谁或不亲而美其能亲也诗刺弃其九族岂复上遗父母下弃子孙哉若言弃其九族谓弃其出高祖出曾祖者然则岂亦弃其出曾孙出孙者乎又郑爲昏必三十而娶则人年九十始有曾孙其高祖孙无相及之理则是族终无九安得九族而亲之三族九族族名虽同而三九数异引三族以难九族爲不相值矣若縁三及九则三九不异设使高祖防孙死亦应不得爲昏礼何不言九族之不虞也以此知九族皆外亲有服而异族者也
　　【三十七】释大牢少牢名义
　　大牢牢之大者三牲牛羊豕具爲大牢仪礼少牢馈食之礼以羊豕爲少牢以牲多少称大少也诗公刘曰执豕于牢周礼充人掌系祭祀之牲牷祀五帝则系于牢刍之三月是牢者飬牲之处故因以爲名郑诗笺云繋养曰牢
　　【三十八】接以大牢谓以礼接夫人与郑异
　　礼记内则曰国君世子生告于君接以大牢文在三日负子之上则三日之内接之矣记云凡接子择日郑云虽三日之内必选其吉焉是三日之内择日接之爲子接母故记称接子此传举之之下即云接以大牢亦以接子爲文其寔接母故云以礼接夫人重适也郑云接读爲捷捷胜也谓食其母使补虚强气也此言以礼接之则与郑异也
　　【三十九】宗妇谓同宗之妇
　　襄二年齐姜传曰齐侯使诸姜宗妇来送诸姜是同姓之女知宗妇是同宗之妇也公与夫人共命之故使宗妇待夫人
　　【四十】以德命爲义如名昌发
　　注若文至名发正义曰周本纪称大王见季歴生昌有圣瑞乃言曰我世当有兴者其在昌乎则是大王见其有瑞度其当兴故名之曰昌欲令昌盛周也其度德命发则无以言之服防云谓若大王度德命文王曰昌文王命武王曰发似其有旧说也旧说以爲文王见武王之生以爲必发兵诛暴故名曰发
　　【四十一】不以国谓本国诸言不以通臣民
　　下云以国则废名以国不可易须废名不讳若以他国爲名则不须自废名也且春秋之世晋侯周卫侯郑陈侯呉卫侯晋之徒皆以他国爲名以此知不以国者谓国君之子不得自以本国爲名不以山川者亦谓国内之山川下云以山川则废主谓废国内所祭之主也若他国山川则非其主不须废也此虽因公之问而对以此法曲礼亦云名子者不以日月不以隠疾不以山川则诸言不以者臣民亦不得以也
　　【四十二】不以隠疾非黒臀黑肱之类
　　案周语单襄公曰吾闻成公之生也其母梦神规其臀以黑白使有晋国故命之曰黑臀此与叔虞季友复何以异而云不得名也且黒臀黑肱本非疾病以证隠疾非其类矣诗称如有隠忧是隠爲痛也以痛疾爲名则不祥之甚故以爲辟不祥
　　【四十三】君父名生不斥言死卒哭乃讳
　　【四十四】未爲讳前君臣得同名
　　注君父至斥言正义曰君父之名固非臣子所斥谓君父生存之时臣子不得指斥其名也礼称父前子名君前臣名郑云对至尊无大小皆相名是对父则弟可以名兄对君则子可以名父非此则不可也文十四年传曰齐公子元不顺懿公之爲政也终不曰公曰夫已氏注云犹言某甲是斥君名也彼以不顺故斥其名知平常不斥君也成十六年传曰栾书将载晋侯鍼曰书退国有大任焉得专之注云在君前故子名其父彼以对君故名其父知平常不斥父也虽不斥其名犹未是爲讳曲礼曰卒哭乃讳郑云敬鬼神之名也讳辟也生者不相辟名卫侯名恶大夫有石恶君臣同名春秋不非是其未爲之讳故得与君同名但言及于君则不斥君名耳既言生巳不斥死复爲之加讳欲表爲讳之节故言然以形之礼既卒哭以木铎狥曰舎故而讳新自寝门至于库门皆礼记檀弓文也既引其文更解其意谓舎亲尽之祖而讳新死者也亲尽谓高祖之父服絶庙毁而亲情尽也卒哭之后则以鬼神事之故言以讳事神又解终将讳之所讳世数自父上至高祖皆不敢斥言此谓天子诸侯礼也曲礼曰逮事父母则讳王父母不逮事父母则不讳王父母郑云此谓庻人适士以上庙事祖虽不逮事父母犹讳祖以其立庙事之无容不爲之讳也天子诸侯立亲庙四故高祖以下皆爲讳亲尽乃舎之既言以讳事神则是神名必讳文王名昌武王名发诗雝禘大祖祭文王之庙也其经曰克昌厥后周公制礼醢人有昌本之菹七月之诗周公所作经曰一之日觱发烝民诗曰四方爰发皆不以爲讳而得言之者古人讳者临时言语有所辟耳至于制作经典则直言不讳曲礼曰诗书不讳临文不讳是爲诗爲书不辟讳也由作诗不讳故祭得歌之尚书牧誓云今予发武成云周王发武王称名告众史官録而不讳知于法不当讳也金縢云元孙某独讳者成王啓金縢之书亲自读之讳其父名口改爲某既读之后史官始録依王所读遂即云某武成牧誓则宣诸众人宣讫即録故因而不改也古者讳名而不讳字礼以王父字爲氏明其不得讳也屈原云朕皇考曰伯庸是不讳之验也
　　【四十五】晋以唐叔改称晋盖王命
　　国名受之天子不可輙易若以国爲名终卒之后则废名不讳若未卒之前误以本国爲名则改其所名晋之先君唐叔封唐燮父称晋若国不可易而晋得改者盖王命使改之
　　【四十六】山川废主谓改其名
　　注改其山川之名正义曰废主谓废其所主山川之名不废其所主之祭之者汉文帝讳恒改北岳爲常山讳名不废岳是也刘炫云废主谓废其所主山川不复更得其祀故须改其山川之名鲁改二山是其事也
　　【四十七】鲁虽亲尽犹讳具敖献子失问
　　晋语云范献子聘于鲁问具敖之山鲁人以其乡对献子曰不爲具敖乎对曰先君献武之讳也是其以乡名山也礼称舎故而讳新亲尽不复更讳计献子聘鲁在昭公之世献武之讳乆已舎矣而尚以乡对者当讳之时改其山号讳虽已舎山不复名故依本改名以其乡对犹司徒司空虽厯世多而不复故名也然献子言之不爲失礼而云名其二讳以自尤者礼入国而问禁入门而问讳献子入鲁不问故以之爲慙耳
　　【四十八】晋宋以讳废司徒司空
　　晋以僖侯讳司徒废爲中军宋以武公讳司空废爲司城
　　【四十九】桓公昏不由媒传注与诗异
　　防于嬴成昏于齐也注公不由媒介自与齐侯防而成昏非礼也正义曰此成昏谓聘文姜也诗刺鲁桓公不能禁制文姜云取妻如之何匪媒不得既曰得止曷又极止言桓公以媒得文姜此云不由媒者公亲防齐侯必无媒也诗举正法以刺上传据实事以解经故不同耳
　　【五十】书甲戌已丑谨疑审事
　　五年春正月甲戌已丑陈侯鲍卒注未同盟而书名者来赴以名故也甲戌前年十二月二十一日已丑此年正月六日陈乱故再赴赴虽日异而皆以正月起文故但书正月慎疑审事故从赴两书
　　【五十一】书仍叔之子讥弱
　　天子大夫例皆书字仍氏叔字知是天子大夫也公羊谷梁皆以仍叔之子爲父老代父从政左氏直云弱也言其幼弱不言父在则是代父嗣位非父在也伯纠身未居官摄行父事故称名以贬之此子虽已嗣位而未堪从政故系父以讥之讥王使童子出聘也苏氏用公羊谷梁之义以爲父老来聘非父没义或当然
　　【五十二】鱼丽陈法以后伍承先偏
　　曼伯爲右拒祭仲足爲左拒原繁高渠弥以中军奉公爲鱼丽之陈先偏后伍伍承弥缝注司马法车战二十五乘爲偏以车居前以伍次之承偏之隙而弥缝阙漏也五人爲伍此盖鱼丽陈法
　　【五十三】经书两秋者三
　　秋大雩书不时也注十二公传唯此年及襄二十六年有两秋此发雩祭之例欲显天时以指事故重言秋异于凢事
　　【五十四】楚自此始盛终于抗衡中国
　　鬬伯比曰以爲后图少师得其君注言季梁之谏不过一见从随侯卒当以少师爲计故云以爲后图二年蔡侯郑伯防于邓始惧楚楚子自此遂盛终于抗衡中国故传备言其事以终始之
　　春秋左传要义卷七
　　钦定四库全书
　　春秋左传要义卷八
　　宋　魏了翁　撰
　　桓公七年至十八年
　　【一】焚咸丘讥尽物
　　礼记王制云昆虫未蛰不以火田则是已蛰得火田也又尔雅释天云火田为狩似法得火田而讥其焚者说尔雅者李巡孙炎皆云放火烧草守其下风周礼罗氏蜡则作罗襦郑云襦细宻之罗此时蛰者毕矣可以罗罔围取禽兽也今俗放火张罗其遗教然则彼火田者直焚其一丛一聚罗守下风非谓焚其一泽也礼天子不合围诸侯不掩羣尚不尽取一羣岂容并焚一泽知其讥尽物故书也沈氏以周礼仲春火弊谓夏之仲春今周之二月乃夏之季冬故讥其尽物义亦通也
　　【二】谷邓来朝书名杜与服卫各一说
　　世本邓为曼姓荘十六年楚文王灭之谷则不知何姓是谁灭之服注云谷邓宻迩于楚不亲仁善邻以自固卒为楚所灭无同好之救桓又有弑贤兄之恶故贱而名之
　　【三】书正月烝为下再烝见渎
　　八年春正月己夘烝正义曰卫氏难杜云上五年闭蛰而烝谓十月此正月烝则是过时而烝春秋有一贬而起二事者若武氏子来求赙一责天王求赙二责鲁之不共此正月烝一责过时二责见渎何为不可而云非为过时者秦氏释云案周礼四时之祭皆用四仲之月此正月则夏之仲冬何为不得烝而云过时也又无过时之文明知直为再烝而渎也
　　【四】王逆后嫁女皆使诸侯主昏
　　王使鲁主昏故祭公来受鲁命而往迎也凡昏姻皆宾主敌体相对行礼天子嫁女于诸侯使诸侯为主令与夫家为礼天子聘后于诸侯亦使诸侯为主令与后家为礼嫁女则送女于鲁令鲁嫁女与人迎后则令鲁为主使鲁遣使往逆故祭公受鲁命也嫁王女者王姬至鲁而后至夫家其王后昏后不来至鲁者以王姬至鲁待夫家之逆以为礼故须至鲁后则王命已成于鲁无事故即归京师
　　【五】于逆称王后于归称季姜
　　于逆称王后举其得主之命后礼已成于归称季姜申父母之尊言子尊不加于父母从父母之家而将归于王据父母之家为文故于归申父母之尊也
　　【六】祭公逆后必有卿从
　　公不独行必有卿从卿不书举重略轻也知非卿不行者以传云礼也释例曰襄十五年刘夏逆王后于齐传曰卿不行非礼也知祭公如纪时亦有卿卿不书举重略轻犹鞌邲之战唯书郤克林父此天子使公卿之文是杜约彼文知公行必卿从也
　　【七】郑駮天子不亲迎之说不当
　　异义公羊说天子至庶人皆亲迎左氏说王者至尊无敌体之义不亲迎郑駮之曰文王亲迎于渭滨即天子亲迎也天子虽尊其于后则夫妇也夫妇判合礼同一体所谓无敌岂施于此哉礼记哀公问曰冕而亲迎不已重乎孔子对曰合二姓之好以继先圣之后以为天地宗庙社稷之主非天子则谁乎是郑以天子当亲迎也此注之意犹以为天子不亲迎者以此时祭公迎后传言礼也刘夏逆后讥卿不行皆不讥王不亲行明是王不当亲也文王之迎大姒身为公子亲迎在殷世未可据此以为天子礼也孔子之对哀公自论鲁国之法鲁周公之后得郊祀上帝故以先圣天地为言耳其意非说天子礼也且郑注礼自以先圣为周公及駮异义则以天子二三其徳自无定矣
　　【八】汉淮二水源流
　　汉淮二水名汉淮之间汉北淮南禹贡云嶓冢导漾东流为汉又东为沧浪之水过三澨至于大别南入于江孔安国云泉始出山为漾水东南流为沔水至汉中东行为汉水释例曰汉一名沔水出武都沮县东经汉中魏兴至南阳东南经襄阳至江夏安陆县入江禹贡又云导淮自桐柏东防于泗沂东入于海释例曰淮出义阳平氏县桐柏山东北经汝隂淮南谯国沛国下邳至广陵县入海也
　　【九】巴郡在巴国江州县姬姓
　　地理志巴郡故巴国江州是其治下县也昭十三年楚共王与巴姬埋璧则巴国姬姓也此年传文十六年与秦楚灭庸以后不见盖楚灭之
　　【十】梁荀贾始末
　　注梁国至国名正义曰地理志云冯翊夏阳县故少梁也是梁在夏阳也僖十七年传曰恵公之在梁也梁伯妻之梁瀛孕过期既以国配嬴则梁为嬴姓世本荀贾皆姬姓僖十九年秦人灭梁荀贾不知谁灭之晋大夫有荀氏贾氏盖晋灭之以赐大夫
　　【十一】曹太子代父来朝宾以上卿
　　释例曰周礼诸侯之适子誓于天子则下其君礼一等未誓则以皮帛继子男此谓公侯伯子男之世子出防朝聘之仪也誓者告于天子正之以为世子受天子报命者也未誓谓在国正之而未告天子者也曹之世子未誓而来故宾之以上卿谓比于诸侯之上卿继子男之末命数相准故也是言曹太子由未誓之故宾之以上卿谓以宾客待之同上卿之礼也卿礼飱饔积膳之数掌客聘礼略有其事传不言未誓知曹太子必未誓者若誓则下其君一等而已侯伯之子当如子男不得徒以上卿之礼待之也释例总论世子故言比于诸侯之上卿此指说曹国故分明辨之云各如其国之上卿僖二十九年传曰在礼卿不防公侯防伯子男可也昭二十三年传曰列国之卿当小国之君固周制也然则小国之君乃当大国之卿小国之世子必不得当大国之卿故知各如其国之上卿耳何休膏肓以为左氏以人子安处父位尤非衰世救失之宜于义左氏为短郑箴云必如所言父有老耄罢病孰当理其政预王事也苏云誓于天子下君一等未誓继子男并是降下其君宁是安居父位
　　【十二】临乐非叹所
　　非叹所也正义曰服防云古之为享食所以观威仪省福祸无丧而戚忧必雠焉今太子临乐而叹是父将死而兆先见也
　　【十三】虞公姓系姓末
　　注虞国至阳县正义曰谱云虞姬姓也周太王之子泰伯之弟仲雍是为虞仲嗣泰伯之后武王克商封虞仲之庶孙以为虞仲之后处中国为西呉后世谓之虞公僖五年晋灭之地理志河东大阳县周武王封泰伯后于此是为虞公志言泰伯后者以仲雍嗣泰伯故也
　　【十四】庶人称匹夫匹妇
　　匹夫无罪正义曰士大夫已上则有妾媵庶人唯夫妻相匹其名既定虽单亦通故书传通谓之匹夫匹妇也
　　【十五】以王爵先书齐卫盖抑郑予鲁
　　春秋之例主兵者先书此则郑人主兵郑宜在先而先序齐卫者王爵齐卫为侯尊于郑伯故以王爵尊卑为序也不依主兵之例而以王爵序者鲁班诸侯之戍以王爵为次郑忽负功懐怒致有此师故特改常例还以王爵次之见鲁犹秉周礼故也
　　【十六】郑突不称公子不系郑
　　注突厉至言郑正义曰成十八年传例曰诸侯纳之曰归知此为宋所纳故曰归也突实公子而不称公子传无褒贬之例知从告者之辞告者不言公子故不称也十五年许叔入于许十七年蔡季归于蔡皆以字系国突不系郑者以文连祭仲之上已有郑字防上郑文故不言郑也以宋人执仲纳突乃是一事连书故突得防上文其郑忽奔卫则郑人别告致不连上文
　　【十七】郑忽既成君而书名从赴
　　注忽昭至名赴正义曰僖九年传曰宋桓公卒未而襄公防诸侯故曰子里克杀奚齐于次书曰杀其君之子未也彼以未故系父知既则成君此荘公既则忽成君矣宜书郑伯出奔今书忽之名知郑人贱之以名赴也
　　【十八】鲁柔叔皆未赐族
　　注柔鲁至地阙正义曰以柔不称族与无骇相类是无族可称知其未赐族也亦以蔡叔无善可嘉知叔是名叔亦无族盖亦未赐族也
　　【十九】称君称公称主之别
　　注君谓屈瑕也正义曰礼坊记云礼君不称天大夫不称君恐民之惑也然则大夫不得称君此谓屈瑕为君者楚僭王号县尹称公故呼卿为君大夫正法当呼为主昭元年传医和谓赵文子曰主相晋国是其事也祁盈之臣谓祁盈为君伯有之臣谓伯有为公是家臣称其主耳
　　【二十】陈五父即佗马迁分为二人
　　十二年注厉公至从赴正义曰跃为厉公世本文也庄二十二年传曰陈厉公蔡出也故蔡人杀五父而立之五父即佗六年杀佗而厉公立也陈世家以佗与五父为二人言蔡人为佗杀五父及桓公太子免而立佗是为厉公立七年太子免之三弟跃林杵臼共弑厉公而跃立是为利公利公立五月卒林立是为庄公案传五父佗一人而世家以为二人案经蔡人杀佗在桓公卒之明年不得为佗立七年也佗以六年见杀跃以此年始卒不得为跃立五月也既以佗为厉公又妄称跃为利公世本本无利公皆是马迁妄说束晳言马迁分一人以为两人以无为有谓此事也
　　【二十一】重书丙戌因旧史
　　仲尼书经不以日月褒贬或畧或详非此所急故日月详畧皆依旧文此重书丙戌非是义例以旧史所重故因史成文耳
　　【二十二】楚伐绞为城下之盟
　　传注城下至深耻正义曰宣十五年楚围宋传称华元谓子反曰敝邑易子而食析骸以爨虽然城下之盟有以国毙不能从也宁以国毙不肯从城下之盟是其深耻也必为深耻者诸侯当好事四邻以卫社稷相时而动量力而行今乃构怨彊敌兵临城下力屈势沮求服受盟是其不知之甚将为邻国所笑故深耻之
　　【二十三】谍军中反间巡绕徧行之
　　说文云谍军中反间也谓诈为敌国之人入其军中伺候间隙以反报其主故此训谍为伺而兵书谓之反间也巡徧也谓巡绕徧行之
　　【二十四】先君未不得称爵成君以接隣
　　杜以既为成君虽则逾年犹待讫故以恵公为非礼释例曰父虽未丧服在身逾年则于其国内即位称君伐郑之役宋公卫侯是也春秋书鲁事皆逾年即位称公不可旷年无君则知他国亦同然据父未于其国内虽得伸其尊若以接邻国则违礼失制也是言先君未则不得称爵成君以接邻国也杜言违礼失制礼制亦无明文案文八年八月天王崩九年春毛伯来求金传曰不书王命未也彼以逾年未不得称王命使是其礼制未可以此知接邻国则违礼制也
　　【二十五】狃皆惯习之义
　　注狃也正义曰说文云狃狎也习也郭璞云惯也今俗语皆然则狃皆惯习之义以惯得胜则轻易前敌将自用其意不复持重
　　【二十六】不书所战公后期
　　注公后至之地正义曰两敌将战必豫期战地公未见纪郑纪郑已与齐宋先设战期公不及设期唯及其战故言战而不书所战之地言此地非公所期故不书也释例曰桓十三年战不书所所者期战所在之地也公防战而后期犹及诸侯共其成败故备书诸国而不书地成十六年传曰战之日齐国佐至于师此其类也
　　【二十七】御廪灾不害故不废尝
　　十四年注御廪至六年正义曰传称御廪灾乙亥尝书不害也明尝之所用是御廪之所藏也礼记祭义云天子为籍千亩诸侯百亩躬秉耒以事天地山川社稷先古敬之至也谷梁传曰天子亲耕以共粢盛王后亲蚕以共祭服国非无良农工女也以为人之所尽事其祖祢不若以巳所自亲者也月令季秋乃命冢宰藏帝籍之收于神仓郑云重粢盛之委也帝籍所耕千亩也藏祭祀之谷故为神仓以此诸文知御廪藏公所亲耕以奉粢盛之仓也廪即仓之别名周礼廪人为仓人之长其职曰大祭祀则共其接盛郑云接读为扱以受舂人大祭祀之谷籍田之收藏于神仓者不以给小用是公所亲耕之粟拟共祭祀藏于仓廪故谓之御廪灾其屋而不损其谷故曰书不害也
　　【二十八】熟饔生饩郑无定解
　　周礼外内饔皆掌割亨之事亨人给外内饔之爨亨煮饔者煮肉之名知熟曰饔哀二十四年传称晋人饩臧石牛以生牛赐之知生曰饩又聘礼致饔饩五牢饪一牢腥二牢饩二牢饪是熟肉腥是生肉知饩是未杀郑以为生牲曰饩唯瓠叶笺云腥曰饩欲以牵为牵行故饩为已杀非定解也定解犹以生为饩传诸言饩者皆致生物于宾也
　　【二十九】蔡在卫上今在陈下盖后至
</div>
    <div class="pagination">
<a href="春秋左传要义_page6.html">上一页</a><span>...</span><a href="春秋左传要义_page2.html">2</a><a href="春秋左传要义_page3.html">3</a><a href="春秋左传要义_page4.html">4</a><a href="春秋左传要义_page5.html">5</a><a href="春秋左传要义_page6.html">6</a><span class="current-page">7</span><a href="春秋左传要义_page8.html">8</a><a href="春秋左传要义_page9.html">9</a><a href="春秋左传要义_page10.html">10</a><a href="春秋左传要义_page11.html">11</a><a href="春秋左传要义_page12.html">12</a><span>...</span><a href="春秋左传要义_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
