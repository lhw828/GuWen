<!DOCTYPE html>
<html>
<head>
    <meta charset="UTF-8">
    <title>春秋辩义 - 第 53 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋辩义 - 第 53 页/共 65 页</h1>
    <div class="content">　　晋荀呉帅师伐鲜虞
　　兵行竒正不可缺一穆子之围鼓也不受叛人食未尽力未竭不许其降君子以为美谈克国获君可谓胜矣及反鼓子鲜虞又叛二十二年穆子畧东阳使师伪籴者负甲以息于昔阳之门外遂袭鼓灭之是何前正后谲欤岂鼓子不悛不可以徳绥礼服耶抑兵法贵竒前穆子之下鼓渉于腐烂如宋襄之仁义也
　　鼓在今真定府晋州
　　冬公如晋
　　左传平丘之防故也
　　乙亥○景王十九年
　　十有六年○晋昭六卒齐景二十二卫灵九蔡平四郑定四曹平二陈惠四杞平十宋元六秦哀十一楚平三呉子僚元年
　　春
　　左传春王正月公在晋晋人止公不书讳之也左氏此意葢縁五月公在楚为此説耳不知楚为夷狄公在楚不可以不书晋则继伯之国主盟诸侯何嫌之有
　　齐侯伐徐
　　熊过氏曰齐景公女于呉昭四年申之防楚合淮夷执徐子通呉之道断矣于是齐侯将兵伐之齐师至于蒲隧徐人行成徐子及莒人邾人防齐侯盟于蒲隧叔孙昭子曰诸侯之无伯害哉齐侯之心非叔孙所知也晋人始欲通呉以制楚今晋衰而楚乱方新景公不能自修遽欲代兴耳以兴师伐远为齐无道亦未察其微矣
　　楚子诱戎蛮子杀之
　　熊过氏曰左氏蛮子名嘉今不书名史失之耳楚子诱杀戎蛮子与楚防蔡般无异而或名或不名杜氏曰蔡大夫怨深故以楚子名告此非蛮人所告葢楚不以其君名告故不得书名也若是乎其书也圣人不如是之随贾逵曰楚子不名以立其子夫杀则杀也立则立也是二人之身也若是乎其书也圣人不如是之恕胡子曰防灭中国而弃疾讨蛮氏谨华夷之辨也夫乱而无质罪也诱而杀之是田于蹊而牛夺也以是为讨也圣人不如是之武公羊子以为其相诱君子不疾也不疾乃深疾之庶乎知春秋之防矣
　　戎蛮子不名非特不与同盟防且畧之也蔡般名不独以其弑逆诸侯之卒必名例也楚子书名不独恶其诱杀同列诸侯为大恶以蔡般敌楚子不得不名以戎蛮无名敌楚子不必名也
　　戎蛮公作戎曼今在汝州西南有蛮中聚
　　夏公至自晋
　　秋八月已亥晋侯夷卒
　　李琪氏曰晋昭仅能一防大夫一盟诸侯方楚防辱于干谿诸夏庶几复伯为晋君臣者改物厉志愤悱警惧以率旧烈犹恐不逮今也四夷未观徳而虒祁崇侈以啓贰列国未闻信而邾南盛兵以示汰平丘虽曰同盟齐敢拒令郑敢争承卫病刍荛之扰鲁困蛮夷之诉坐视诸侯之去而不之顾况能驾敌国哉宜乎晋之卑也
　　九月大雩
　　季孙意如如晋
　　冬十月晋昭公
　　丙子○景王二十年
　　十有七年○晋顷公去疾元年齐景二十三卫灵十蔡平五郑定五曹平三陈惠五杞平十一宋元七秦哀十二楚平四呉僚二
　　春小邾子来朝
　　郝仲舆曰鲁既卑矣小国犹有朝者晋亦卑矣诸侯犹有徃者此不畏其君而畏强臣耳以力服人诸侯不可况大夫乎春秋之事圣人难言之矣
　　夏六月甲戌朔日有食之
　　秋郯子来朝
　　八月晋荀呉帅师灭陆浑之戎
　　先王居允姓之奸于瓜州自晋惠公诱以来偪诸姬入郊甸世为周患后稷封殖天下而戎制之晋之咎也今驱而逐之亦晋之功也即如汪氏追其昔日伊川之故今能灭之亦不可罪王氏谓非王室除患乃因其贰楚而隂袭之夫楚尝伐陆浑观兵周疆贰楚即为王室患矣又曰使非苌先见戎备素警则震警王室大矣夫兵事贵密如必先告王室曰以某日伐戎则先声已露阻拒必多岂成行兵之道哉熊过氏曰兵将等故登其名氏谓褒非也贬非也是非存乎事焉耳
　　陆浑后属晋曰九州之戎
　　公作贲浑戎谷无之字
　　冬有星孛于大辰
　　范守已氏曰大辰大火卯之宫也孛星似彗而短光芒四出暗昧不明者也大辰宋郑之分野其内心宿又为天子之明堂前星为太子后星为庶子也申须梓慎以为火祥胡氏以为王猛子朝之乱皆是也
　　楚人及呉战于长岸
　　杜氏曰呉楚两败莫肯告负故但书战
　　楚将令尹阳匄不可言卑呉为公子光亦不可畧大槩呉楚君臣之称春秋不甚措意焉然呉于时少进矣五年呉败楚于鹊岸不书六年败楚于房钟不书止书伐呉而已今书战者呉楚敌也自是楚大夫不见于经者十有八年而呉入郢矣
　　长岸杜元凯以为楚地葢呉兵至楚境而楚御之水战也
　　丁丑○景王二十一年
　　十有八年○晋顷二齐景二十四卫灵十一蔡平六郑定六曹平四卒陈惠六杞平十二宋元八秦哀十三楚平五呉僚三
　　春王三月曹伯须卒
　　夏五月壬午宋卫陈郑灾
　　春秋灾异多矣止书周齐晋二伯宋陈三恪大国耳宣榭火书周也齐火灾书齐也梁山沙鹿书晋也石陨鹢飞书宋也陈灾书陈也今书宋卫陈郑灾及卫郑者何宋陈挈之耳且四国控在中原数千里天下心腹之地尽灾即非宋陈挈之自当书也此春秋书灾异之法也
　　六月邾人入鄅
　　左传尽俘以归鄅子曰余无归矣从帑于邾邾荘公反鄅夫人而舎其女
　　鄅国在琅琊开阳县一名啓阳今沂州
　　秋曹平公
　　冬许迁于白羽
　　左传楚左尹王子胜言于楚子曰许于郑仇敌也而居楚地以不礼于郑晋郑方睦郑若伐许而晋助之楚丧地矣叶在楚国方城外之蔽也土不可易国不可小君其图之楚子説冬楚子使王子胜迁许于析实白羽
　　传许之白羽自叶迁也九年迁夷何説已考十三年传楚之灭蔡也灵王迁许胡沈道房申于荆焉平王即位既封陈蔡而皆复之许于成公十五年迁叶昭公九年迁夷楚灭蔡在十一年则灵王之迁许自夷迁荆也十三年平王之复则自夷还叶也今之白羽又自叶迁乃与传王子胜之言合王子胜为是言似为国计其实不然明年费无极言于楚子曰若大城城父而寘太子焉以通北方王收南方是得天下也葢欲陷太子建处于叶以便其谗间耳则王子胜之迁许其亦与无极比者欤
　　白羽即析今邓州内乡县
　　戊寅○景王二十二年
　　十有九年○晋顷三齐景二十五卫灵十二蔡平七郑定七曹悼公午元年陈惠七杞平十三宋元九秦哀十四楚平六呉僚四
　　春
　　宋公伐邾
　　左传鄅夫人宋向戌之女也故向寕请师围虫取之胡传按左氏宋公伐邾围虫取之而经不书围与取何也初鄅人借稻邾人袭鄅尽俘之鄅子曰余无归矣从帑于邾邾子反其夫人而舎其女夫人宋向戌之女也故向寕请师围虫取之尽归鄅俘此所谓声罪执言之兵归鄅之俘其善意也故书伐邾而释其取邑之罪此亦善善长恶恶短之义
　　髙氏曰天下无霸而宋元于此一正入鄅之乱是以春秋録而进之
　　邾以蕞尔小邦而侵鲁鄙用鄫子黠骜素甚故宋元亲讨之以惩其暴横不第为向戌报女怨也
　　夏五月戊辰许世子止弑其君买
　　许止一事颇极纷纭然狱贵初情事有原案惟谳者洗出之耳按经书许世子弑其君买左氏曰许悼公疟五月戊辰饮太子止之药卒太子奔晋公羊曰止进药而药杀也据二传明是许止以药杀父矣即谷梁许世子不知尝药一语葢谓即使手自和剂亦须先尝以知药性味非谓别医所进世子仅一不尝而已自谷梁有此一语而永叔泥之刻者推永叔之澜以为许止必有实弑之恶微者摸子春之意以为不尝之罪等于操戈然而皆非也切意世子必是杂学喜事之人生平自负能医适遇父疾鋭然投药自诡应手取愈不意一剂而殂如此之速无论史书圣笔即世子亦不欲自卸其弑君之罪以悖伦壊法观其与弟虺哭泣啜飦粥嗌不容粒未逾年而死则自责可知矣赵子常曰药剂所以致人死者非一端也止进药而药杀可不谓之弑哉止所以异于楚商臣蔡般者过与故尔然春秋之法一施之者以臣子于君父不可过也金氏曰虽无弑逆之意而以竒药误其君者山人柳泌之徒是也故律谓药不依本方致杀人者与故杀同而天子升遐侍医视疾无状者死葢谨乱贼之防也苏子繇曰今律过失杀人以赎论过失杀朞尊减杀人二等过失杀大父母减杀人一等而和御药误不如法者死葢父子之亲许以情论至于君臣则情不胜法此春秋之遗意也张洽氏曰是事虽未有明文而洽尝观近世治疟者以砒锻而饵之多愈然锻不如法而反杀人者亦多悼公之死必此类也不然当时所进非必死之药止偶不尝而已则公羊何以谓之药杀世子何为遽弃国而出奔乎夫诸儒蔽许止进药之罪是也永叔蔽许子药杀之罪亦是也其误认谷梁不尝药之防则谬矣永叔理学大儒而毎以文理阻碍致起纷纷如议礼不防小记父母之文而君实深讥此事误认谷梁尝药之语而后贤聚讼则亦读书未精之故尔
　　已卯地震
　　秋齐髙发帅师伐莒
　　季氏曰髙发偃之子也莒与齐密迩而不事齐庚舆又以郊公在齐之故尤不相能齐欲服诸侯当自莒始葢欲逐庚舆而归郊公以为利故伐之此齐景窥晋衰而为鄟陵争霸之端也
　　冬许悼公
　　已卯○景王二十三年
　　二十年○晋顷四齐景二十六卫灵十三蔡平八卒郑定八曹悼二陈惠八杞平十四宋元十秦哀十五楚平七呉僚五
　　春王正月
　　夏曹公孙防自鄸出奔宋
　　此条书法与宋华向自南里出奔楚同左氏无传已不可考李亷氏曰贾逵及公羊皆以为叛然经不书叛故公羊有为喜时之后讳之説夫叛逆而以其祖父故讳之是管蔡不当诛于周也况春秋大夫自其叛邑出奔者必先书叛如宋华亥向寕自宋南里出奔楚先书入南里以叛宋公弟辰自萧来奔先书入萧以叛今书自鄸出奔而不先书叛又安得槩目出奔为叛乎大伤教矣胡主刘敞之説以为待放按十八年三月曹伯须卒岂防得罪于嗣君故因平公之卒而待放欤惟刘氏意林曰春秋之时臣能専其邑无不叛其国者能使其众无不要其君者深察公孙归父之至柽奔齐公孙防之自鄸奔宋其贤于臧武仲远矣但宋乃曹之讐国也防可徃奔之乎其视华向之乱紏纷无已则公孙防者其见几远去以避祸患如叔肸子哀一流人耶无出于此矣
　　髙忠宪曰奔未有言自者此言自何也必曹君无道致令其奔非防之罪也其曰公孙贤之也言其专乎鄸而不以鄸叛贤于臧武仲远矣公羊曰防子臧之子
　　左别传宋元公无信多私而恶华向华定华亥与向寕谋曰亡愈于死先诸华亥伪有疾以诱羣公子公子问之则执之夏六月丙申杀公子寅公子御戎公子朱公子固公孙援公孙丁拘向胜向行于其廪公如华氏请焉弗许遂刼之癸卯取太子栾与母弟辰公子地以为质公亦取华亥之子无慼向寕之子罗华定之子啓与华氏盟以为质
　　鄸谷作梦
　　秋盗杀卫侯之兄絷
　　左传卫公孟絷狎齐豹夺之司冦与鄄恶北宫喜褚师圃欲去之公子朝通于襄夫人宣姜惧而欲以作乱故卫豹北宫喜褚师圃公子朝作乱齐子氏用戈击公孟宗鲁以背蔽皆杀之谷梁传盗贱也兄母兄也目卫侯卫侯累也
　　熊过氏曰胡子以盗为宗鲁而蔽罪是乎曰宗鲁之罪不知学耳其谓以周事豹而归死公孟乃若其情则可哀矣即两治之亦当分其重轻今乃释闳中执戈者而以受戈断肱者丽法焉可乎
　　传有公闻乱载宝以出如死鸟北宫喜定难复国之事皆不书
　　沈长卿曰此公子朝卫也非宋也然两子朝皆通于卫夫人按季札适卫曰卫多君子歴数其人而公子朝与焉夫既名君子则蘧瑗史鱼之流亚矣若通乎国母而因以作乱乃巨奸也札号知人岂颠倒至此意卫同时有两子朝如晋有两士丐之类
　　絷公谷作輙
　　冬十月宋华亥向寕华定出奔陈
　　左传华亥与其妻必盥而食所质公子者而后食公与夫人每日必适华氏食公子而后归华亥患之欲归公子向寕曰唯不信故质其子若又归之死无日矣公请于华费遂将攻华氏对曰臣不敢爱死无乃求去忧而滋长乎臣是以惧敢不听命公曰子死亡有命余不忍其訽冬十月公杀华向之质而攻之戊辰华向奔陈登奔呉
　　寕公作甯
　　十有一月辛卯蔡侯卢卒
　　卢公作庐
　　庚辰○景王二十四年
　　二十有一年○晋顷五齐景二十七卫灵十四蔡悼公东国元年郑定九曹悼三陈惠九杞平十五宋元十一秦哀十六楚平八呉僚六
　　春王三月蔡平公
　　夏晋侯使士鞅来聘
　　郝仲舆曰时叔孙婼执鲁政季孙嫉之使有司杀礼以怒晋使鲁人惧而加四牢焉为十一牢
　　许翰曰礼好不结而求财无度则聘义亡矣葢自是聘不复志
　　书聘止此
　　宋华亥向寕华定自陈入于宋南里以叛
　　左传宋华费遂生华防华多僚华登防为少司马多僚为御士与防相恶乃谮诸公曰防将纳亡人司马费遂乃与公谋逐华防张匄不胜其怒遂与子皮防刼司马以叛而召亡人华向入
　　胡传凡书叛有入于戚者而不言卫有入于朝歌者而不言晋犹曰非自外也有入于萧者而不言宋则自外入者也此自外入独称宋南里何也南里者宋国城内之里名也左氏华氏居庐门以南里叛六月庚午宋城旧鄘及桑林之门而守之是华氏与宋公分国而居矣故其入其出皆以南里系之宋
　　沈长卿曰华费遂处君臣父子间何舛错也业已知多僚之谗则条其罪于君而逐之杀之皆可也反隐忍而逐所谗之防是何等举动耶防拒张匄之请不杀多僚寻因匄杀多僚而遂刼司马以叛召亡人据南里欲何为乎费遂与防皆以转念迷其初念而慈孝两失殊可异也左氏狃传闻而未核其实止当据经文为凖宋华亥等三子借陈之力窃入卢门与君分国而居较诸据邑以叛厥罪更浮庶令观史者可信耳
　　叛公作畔
　　秋七月壬午朔日有食之
　　八月乙亥叔辄卒
　　辄公作痤
　　冬蔡侯朱出奔楚
　　费无极取货于东国蔡出朱而立东国朱愬于楚自是不反矣
　　汪氏曰或疑此书朱出奔楚后书东国卒于楚朱无归入之文东国无出奔之事疑只是一事东即东国而误为朱也然左传昭二十七年记沈尹戌之言亦曰出蔡侯朱而史记蔡世家亦曰隐太子东国攻平侯子而代立则朱东国固两人也岂谷梁经文因后书东国而误也欤
</div>
    <div class="pagination">
<a href="春秋辩义_page52.html">上一页</a><span>...</span><a href="春秋辩义_page48.html">48</a><a href="春秋辩义_page49.html">49</a><a href="春秋辩义_page50.html">50</a><a href="春秋辩义_page51.html">51</a><a href="春秋辩义_page52.html">52</a><span class="current-page">53</span><a href="春秋辩义_page54.html">54</a><a href="春秋辩义_page55.html">55</a><a href="春秋辩义_page56.html">56</a><a href="春秋辩义_page57.html">57</a><a href="春秋辩义_page58.html">58</a><span>...</span><a href="春秋辩义_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
