<!DOCTYPE html>
<html>
<head>
    <meta charset="UTF-8">
    <title>春秋三传谳 - 第 26 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋三传谳 - 第 26 页/共 34 页</h1>
    <div class="content">





<经部,春秋类,春秋三传谳__春秋谷梁传谳>
　　钦定四库全书
　　春秋谷梁传谳卷三　　　宋　叶梦得　撰庄公
　　元年春
　　三月夫人孙于齐
　　孙之为言犹孙也讳奔也接练时録母之变始人之也不言氏姓贬之也人之于天也以道受命于人也以言受命不若于道者天絶之也不若于言者人絶之也臣子大受命
　　此说与公羊虽异而其失同说已见公羊公羊以为念母犹之可也今言録母之变而始人之是庄公前此不人其母矣母虽有罪子可不以为人乎
　　夏单伯逆王姬
　　单伯者何吾大夫之命乎天子者也命大夫故不名也其不言如何也其义不可受于京师也其义不可受于京师何也曰躬君弑于齐使之主婚姻与齐为礼其义固不可受也
　　非也说皆见公羊　此失与公羊以不称使起问者同说已见公羊谷梁以筑馆于外为得变之正而罪单伯为不可受于京师其义亦倒置矣
　　秋筑王姬之馆于外
　　筑礼也于外非礼也筑之为礼何也主王姬者必自公门出于庙则己尊于寝则己卑为之筑节矣筑之外变之正也筑之外变之为正何也仇雠之人非所以接婚姻也衰麻非所以接弁冕也其不言齐侯之来逆何也不使齐侯得与吾为礼也
　　庄公筑馆知仇雠之人非所以接婚姻故于外以逺之是谓在国外则可在国中则不可其亦以五十歩笑百歩者也尚安得为正乎所谓正者权之以义而不失乎礼者也若终失于礼则何正之有逆者单伯之事也齐侯即馆以成礼于我尚何
　　逆乎诸侯更相娶先逆女于其国至而后亲迎天子嫁女于诸侯为之主者逆之至于国中而诸侯即之以亲迎故天子之女有筑馆诸侯之女无筑馆
　　王使荣叔来锡桓公命
　　礼有受命无来锡命锡命非正也生服之死行之礼也生不服死追锡之不正甚矣
　　言追锡之不正是也礼无言不得锡命者诸侯即位免防有故不能朝则天子有时而锡命盖不失其为君之节也如闵公即位八歳襄公即位四歳安能待其朝而受命乎以命为服亦非是说已见公羊
　　齐师迁纪郱鄑郚
　　纪国也郱鄑郚国也或曰迁纪于郱鄑郚
　　郱鄑郚盖纪之三邑说已见公羊
　　二年
　　夏公子庆父帅师伐于余丘
　　国而曰伐于余丘邾之邑也其曰伐何也公子贵矣师重矣而敌人之邑公子病矣病公子所以讥乎公也其一曰君在而重之也
　　于余丘国也说已见公羊内有为公为辞者矣未有为公子为辞者也且伐邑亦必以其国之故如伐邾取须句之类未必伐邾而后取须句盖取须句所以伐邾也故繋之于邾亦安有不因其国而直伐其邑哉其曰君在者亦窃取公羊之说而附之者也
　　三年春王正月溺防齐侯伐卫
　　溺者何也公子溺也其不称公子何也恶其防仇雠而伐同姓故贬而名之也
　　溺不称公子其义与无骇同且后言公防齐人宋人陈人蔡人伐卫此亦公与仇雠伐同姓也虽不应伐尚不没公以见贬今卫若有罪何为不得防齐而伐哉
　　夏四月葬宋庄公
　　月葬故也
　　非也未见宋之有故也
　　五月葬桓王
　　传曰改葬也改葬之礼缌举下缅也或曰郤尸以求诸侯天子志崩不志葬必其时也何必焉举天下而葬一人其义不疑也志葬故也危不得葬也曰近不失崩不志崩失天下也独隂不生独阳不生独天不生三合然后生故曰母之子也可天之子也可尊者取尊称焉卑者取卑称焉其曰王者民之所归往也非也说已见公羊　志崩不志葬说已见公羊襄王以文八年八月崩九年二月书葬此不失其时而非故者也何为而志葬哉桓十五年书天王崩即桓王也既曰改葬又曰郤尸以求诸侯而谓之不志崩可乎　古礼未有言母子者此不足以为说
　　秋纪季以酅入于齐
　　酅纪之邑也入于齐者以酅事齐也入者内弗受也纪季以酅入于齐非迁酅也属之于齐而已此言入者犹言归也是必先请于齐而后齐纳之若内弗受则经安得书入乎
　　四年
　　纪侯大去其国
　　大去者不遗一人之辞也言民之从者四年而后毕也纪侯贤而齐侯灭之不言灭而曰大去其国者不使小人加乎君子
　　纪季以酅入于齐所以请后五庙以存姑姊妹公羊之说是也纪本不灭安得言灭哉灭而言大去是反讳灭之罪不见乃所以使小人加乎君子也传言大去若言大空者故以为不遗一人之辞齐本以彊欲兼纪若使四年之间民尽空国而去不遗一人齐不之禁亦安用得纪也
　　六月乙丑齐侯葬纪伯姬
　　外夫人不书葬此其书葬何也吾女也失国故隐而葬之
　　伯姬所以书葬者义在齐侯葬之非经隐其失国而书也
　　六年春王二月王人子突救卫
　　王人卑者也称名贵之也善救卫也救者善则伐者不正矣
　　子突犹言宋子哀称子则字矣非名也何休之言是矣
　　夏六月衞侯朔入于衞
　　其不言伐卫纳朔何也不逆天王之命也入者内弗受也何用弗受也为以王命絶之也朔之名恶也朔入逆则出顺矣朔出入名以王命絶之也
　　传不辨入纳之义其失与公羊同故以不言伐卫纳朔起问此不足问者也传始以莒人入向为入例言内弗受是以向实不受莒而非义也既而以入纳同为一辞及纳郜鼎于太庙知其不可通故为其道为周公弗受之说至是卫朔入卫则朔已君矣又知其不可通故复妄为王命絶之之辞展转相救而其辞愈枝若然则为入者在义而不在实也使传而知此则入之为义岂特内弗受而已哉吾于公羊盖言之矣
　　秋公至自伐卫
　　恶事不此其致何也不致则无用见公之恶事之成也
　　既言恶事不致是讳之也复谓见恶之成而致则致不致将孰辨乎此亦知其不可通而妄为之辞者也
　　冬齐人来归卫寳
　　以齐首之分恶于齐也使之如下齐而来我然恶战则杀矣
　　前伐卫先齐侯则齐主兵矣故今齐人以卫寳来归此齐欲分恶于我非我分恶于齐而以齐首之也所谓使之如下齐而来我者是岂卫实归寳于我而经变易事创以齐人言之乎
　　七年
　　夏四月辛卯昔恒星不见夜中星陨如雨
　　恒星者经星也日入至于星出谓之昔不见者可以见也夜中星陨如雨其陨也如雨是夜中与春秋着以传着疑以传疑中之防也而曰夜中着焉尔何用见其中也失变而録其时则夜中矣其不曰恒星之陨何也我知恒星之不见而不知其陨也我见其陨而接于地者则是雨说也着于上见于下谓之雨着于下不见于上谓之陨岂雨说哉
　　传读如为而其失与左氏同说已见左氏着于上见扵下谓之雨固不可言雨星何害其言如雨哉着于下不见于上谓之陨固不可言陨星何害其言星陨哉
　　八年春
　　甲午治兵
　　出曰治兵习战也入曰振旅习战也治兵而陈蔡不至矣兵事以严终故曰善陈者不战此之谓也善为国者不师善师者不陈善陈者不战善战者不死善死者不亡
　　治兵秋田之事振旅春田之事大阅冬田之事此皆于农隙习兵之出入者也传盖亦未见周礼意若以兵出于外而习战曰治兵入于内习战曰振旅故谓壬午大阅而修戎为非正而此俟陈人蔡人为兵事以严终不知此亦托不得已于齐故于周正春而兴夏正冬之事书尔师出而后治之此春秋诸侯之所为楚欲围宋而子文治兵于暌之类是也是何足言而谓之严终乎
　　夏师及齐师围郕郕降于齐师
　　其曰降于齐师何不使齐师加威于郕也
　　齐之欲郕久矣至是强得之与齐人降鄣无异前已言围郕则今不可复言齐人降郕故加之齐师则见其力脇义同而文异也使齐实加威于郕经乃为之变文而不言则何以正齐之罪哉
　　秋师还
　　还者事未毕也遯也
　　公孙归父还自晋至笙遂奔齐还者事已毕之辞也公如晋至河有疾乃复复者事未毕之辞也事毕则善而与之者也晋士匄帅师侵齐至谷闻齐侯卒乃还是也事未毕则恶而贬之者也公孙敖如京师不至而复是也传颠倒二义故于此谓之遯且郕降矣安得为事未毕盖其意以为鲁无意于从齐不卒事而去故郕降于齐若然则经安得书于郕降之后乎此于常文当书公至自围郕今不书至而书还春秋师出志还者惟是一见尔固非遯也善其不争郕也
　　冬十有一月癸未齐无知弑其君诸儿
　　大夫弑其君以国氏者嫌也弑而代之也
　　非也说已见前
　　九年春齐人杀无知
　　无知之挈失嫌也称人以杀大夫杀有罪也
　　非也说已见前无知非大夫也不得用大夫例公羊曰讨贼之辞也
　　公及齐大夫盟于暨
　　公不及大夫大夫不名无君也盟纳子纠也不日其盟渝也当齐无君制在公矣当可纳而不纳故恶内也
　　非也说已见左氏
　　夏公伐齐纳纠
　　当可纳而不纳齐变而后伐故干时之战不讳败恶内也
　　不讳败说已见公羊谷梁前言与雠接婚姻且讥之今不能纳雠子而反以为恶内可乎
　　齐小白入于齐
　　大夫出奔反以好曰归以恶曰入齐公孙无知弑襄公公子纠公子小白不能存出亡齐人杀无知而迎公子纠于鲁公子小白不让公子纠先入又杀之于鲁故曰齐小白入于齐恶之也
　　传变入例与归并言而别大夫盖近之矣而未尽也以归为好不可施之郑突以入为恶不可施之许叔故复变归为易而以入为非所归然其言终不可通吾说见公羊
　　九月齐人取子纠杀之
　　外不言取言取病内也取易辞也犹曰取其子纠而杀之云尔十室之邑可以逃难百室之邑可以隐死以千乗之鲁而不能存子纠以公为病矣
　　此我与齐皆病之辞也齐不先取我安得与齐可独无罪乎
　　十年春王正月公败齐师于长勺
　　不日疑战也疑战而曰败胜内也
　　经书败某师者七同一辞皆外败也书及某师战者四同一辞皆内败也本不别偏战诈战传既以内不言战发例以举其大者为内胜言战者为内败矣今复见内胜七独此与乗丘偃不日遂别以为疑战可也长勺三鼓而后战则皆陈矣谓之疑战可乎
　　二月公侵宋
　　侵时此其月何也乃深其怨于齐又退侵宋以众其敌恶之故谨而月之
　　侵例或时或月本不齐传见书时者多故从以为定例然内侵如定六年二月侵郑八年正月侵齐之类外侵如僖四年正月防齐侯诸国侵蔡十二月防齐人等侵曹之类皆不为说则何恶乎
　　三月宋人迁宿
　　迁亡辞也其不地宿不复见也迁者犹未失其国家以往者也
　　有自迁者有迁之者皆未失其国家以往者也自迁者以己国为文如邢迁于夷仪之类迁之者以人为文如齐人迁阳之类自迁者必见其地故地迁之者以迁人为罪义不在地故不地今传见宿不地遂以为失其国家而不复见谓之亡辞若然乃灭也安得为迁乎
</div>
    <div class="pagination">
<a href="春秋三传谳_page25.html">上一页</a><span>...</span><a href="春秋三传谳_page21.html">21</a><a href="春秋三传谳_page22.html">22</a><a href="春秋三传谳_page23.html">23</a><a href="春秋三传谳_page24.html">24</a><a href="春秋三传谳_page25.html">25</a><span class="current-page">26</span><a href="春秋三传谳_page27.html">27</a><a href="春秋三传谳_page28.html">28</a><a href="春秋三传谳_page29.html">29</a><a href="春秋三传谳_page30.html">30</a><a href="春秋三传谳_page31.html">31</a><span>...</span><a href="春秋三传谳_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
