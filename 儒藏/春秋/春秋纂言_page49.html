<!DOCTYPE html>
<html>
<head>
    <meta charset="UTF-8">
    <title>春秋纂言 - 第 49 页/共 55 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋纂言 - 第 49 页/共 55 页</h1>
    <div class="content">　　三月
　　公至自齐居于郓【左传曰处于郓言鲁地也髙邮孙氏曰入鲁境故书至犹在外故书地凡公行反而告庙则书至在外虽不告而书至所以存公也】
　　夏
　　公围成【左传曰齐侯将纳公命无受鲁货申丰从女贾以币锦二两缚一如瑱适齐师谓子犹之人髙齮能货子犹为髙氏后粟五千庾髙齮以锦示子犹子犹欲之齮曰鲁人买之百两一布以道之不通先入币财子犹受之言于齐侯曰齐人不尽力于鲁君者非不能事君也然防有异焉宋元公为鲁君如晋卒于曲棘叔孙昭子求纳其君无疾而死不知天之弃鲁耶抑鲁君有罪于鬼神以及此也君若待于曲棘使羣臣从鲁君以卜焉若可师有济也君而继之兹无敌矣若其无成君无辱焉齐侯从之使公子鉏帅师从公成大夫公孙朝谓平子曰有都以卫国也请我受师许之请纳质弗许曰信女足矣告于齐师曰孟氏鲁之敝室也用成已甚请息肩于齐齐师围成成人伐齐师之饮马于淄者曰将以厌众鲁成备而后告曰不胜众师及齐师战于炊鼻孙氏曰公围成书者见国内皆叛也胡氏曰不书齐师者景公怵于邪説为义不终故微之也书公围成则季氏之不臣昭公之不君齐侯之不能修方伯连率之职咸见矣】
　　秋
　　公防齐侯莒子邾子杞伯盟于鄟陵【左传曰谋纳公也髙氏曰公失国而防诸侯者求入也求入不主晋而主齐齐侯矫为此盟以莒邾杞皆鲁之与国也】公至自防居于郓
　　九月
　　庚申楚子居卒【平王也在位十三年子昭王轸嗣】
　　冬
　　十月
　　天王入于成周【左传曰单子如晋告急刘人败王城之师于尸氏王城人刘人战于施谷刘师败绩刘子以王出次于渠王城人焚刘王宿于禇氏王次于萑谷王入于胥靡王次于滑晋知跞赵鞅帅师纳王使女寛守阙塞王起师于滑在郊遂次于尸召伯逆王于尸及刘子单子盟遂军圉泽次于隄上王入于成周晋师使成公般戍周而还澄按平王东迁都于王城王城者周召所卜涧水东瀍水西之地一名郏鄏以定九鼎为朝防诸侯之处是曰东都盖以镐京为周之西都故以此王城为东都东对西而言也在汉为河南县成周者周召所卜瀍水东之地以迁殷顽民者是曰下都盖以王城为洛之上都故以此成周为下都下对上而言也在汉为洛阳县时王子朝据王城故王入于成周而居及王子朝出奔王畏朝之余党多在王城者故不复归王城而徙都成周至赧王初年始复再迁王城以依西周公而居焉左氏叙事以王入成周在于朝奔楚之后今依经所书正之】
　　尹氏召伯毛伯以王子朝奔楚【左传曰晋师克巩召伯盈逐王子朝王子朝及召氏之族毛伯得尹氏固南宫嚚奉周之典籍以奔楚刘氏曰召伯盈逐王子朝杜氏云召伯当言召氏经误非也召伯既逐王子朝而归敬王矣又何为以子朝奔乎若云召伯当作召氏者则又不与经合且召伯既自归周则其族亦必随之何故犹奉子朝为乱乎且召伯尊也召族卑也今召伯不奔召族自出法不当书于经而叙毛伯之上也又不得以尹氏为比尹氏所以书者以有尹固也固尊自得书尔召族无盈则卑卑则何以得书乎胡氏曰景王宠爱子朝踈薄子猛徒设此心两弃之也宠孽为羣小所宗而人心不附正适为人心所向而羣小不从故伯服虽杀而平王亦不能复宗周之盛申生已死而卓子奚齐亦不能胜里克之兵是两弃之也澄按定五年王人杀子朝子楚】
　　【经书月四书日一大衍厯正月乙卯大庚申冬至二月乙酉小三月甲寅大四月甲申小五月癸丑大六月癸未大七月癸丑小八月壬午大九月壬子小庚申九日十月辛巳大十一月辛亥小十二月庚辰大】
　　二十有七年【丙戌敬王五年○晋覇顷十一○蔡昭四○曹悼九卒○卫灵二十○郑定十五○陈惠十五○杞悼三○宋景二○齐景三十三○秦哀二十二○楚昭王轸元年○吴僚十二弑】
　　春
　　公如齐【杜氏曰自郓行也】
　　公至自齐居于郓【髙氏曰公至自齐居于郓者二至自防居于郓者一至自干侯居于郓者一书至书居不外公也我居故也君播越于外不得其所而鲁国臣子之义可絶乎春秋之作明君臣也】
　　夏
　　四月
　　吴弑其君僚【左传曰吴子欲因楚丧而伐之使公子掩余公子烛庸帅师围潜使延州来季子聘于上国楚莠尹然工尹麋帅师救潜吴师不能退吴公子光曰此时也弗可失也告鱄设诸曰我王嗣也吾欲求之光伏甲于堀室而享王鱄设诸寘劒于鱼中以进抽劒刺王铍交于胷遂弑王吴公子掩余奔徐公子烛庸奔钟吾公羊传曰谒也余祭也夷昩也与季子同母者四人季子弱而才兄弟皆爱之同欲立之以为君谒曰今若是迮而与季子国季子不受也请无与子而与弟弟兄迭为君而致国乎季子皆曰诺故诸为君者皆轻死为勇饮食必祝曰天苟有吴国尚速有悔于予身故谒也死余祭也立余祭也死夷昩也立夷昧也死则国宜之季子者也季子使而亡焉僚者长庶也即之季子使而反至而君之尔阖庐曰先君之所以不与子国而与弟者凡为季子故也将从先君之命与则国宜之季子者也如不从先君之命与则我宜立者也僚恶得为君乎于是使专诸刺僚而致国乎季子季子不受曰尔弑吾君吾受尔国是吾与尔为簒也尔杀吾兄吾今杀尔是父子兄弟相杀终身无已也去之延陵终身不入吴国故君子以其不受为义不杀为仁刘氏曰称国以弑者众弑君之辞也谒余祭夷昧不与子国而与弟为季子也季子亡僚长庶即位是废让毁义以篡也国人莫説故众弑其君也澄按史记以僚为夷昩之子光为谒之子如此则僚乃光之兄弟也详观僚在位十二年光尊事之故其弑也乘机而后发窃疑以僚为余祭之庶弟而扎之庶兄者近是扎之三兄相传本欲置国于扎而扎不受故夷昩之卒也扎避之僚也无知自谓扎不在则已为扎兄可继夷昧而立遂即位然季子不受国则夷昩自当立子而僚取之是篡也国固光之国也僚乌得而间之国之大臣及臣民皆欲弑僚而还国于光也故称国弑】
　　楚杀其大夫郤宛【左传曰郤宛直而和国人説之鄢将师为右领与费无极比而恶之令尹子常贿而信谗无极譛郤宛焉谓子常曰子恶欲饮子酒又谓子恶令尹欲饮酒于子氏子恶曰我贱人也不足以辱令尹令尹将必来辱为惠已甚吾无以酬之若何无极曰令尹好甲兵子出之吾择焉取五甲五兵曰寘诸门令尹至必观之而从以酬之及飨日帷诸门左无极谓令尹曰吾几祸子子恶将为子不利甲在门矣子必无徃且此役也呉可以得志子恶取赂焉而还又误羣帅使退其师曰乘乱不祥吴乘我丧我乘其乱不亦可乎令尹使视郤氏则有甲焉不徃召鄢将师而告之将师退遂令攻郤氏且爇之子恶闻之遂自杀也国人弗爇令曰不爇郤氏与之同罪或取一编菅焉或取一秉杆焉国人投之遂弗爇也令尹炮之尽灭郤氏之族党杀阳令终与其弟完及佗与晋陈及其子弟晋陈之族呼于国曰鄢氏费氏自以为王专祸楚国弱寡王室蒙王与令尹以自利也令尹尽信之矣国将如何令尹病之刘氏曰君不明故臣得专其威杀其大夫而莫之止也然而郤宛则有以取之张氏曰恃国人之悦已而无见几知人之明以立于无道之朝见杀宜矣】
　　秋
　　晋士鞅宋乐祁犂卫北宫喜曹人邾人滕人防于扈【左传曰令戍周且谋纳公也宋卫皆利纳公固请之范献子取货于季孙谓司城子梁与北宫贞子曰季孙未知其罪而君伐之请囚请亡于是乎不获君又弗克而自出也夫岂无备而能出君乎季氏之复天救之也休公徒之怒而啓叔孙氏之心不然岂其伐人而説甲执氷以游叔孙氏惧祸之滥而自同于季氏天之道也鲁君守齐三年而无成季氏甚得其民淮夷与之有十年之备有齐楚之援有天之赞有民之助有坚守之心有列国之权而弗敢宣也事君如在国故鞅以为难二子皆图国者也而欲纳鲁君鞅之愿也请从二子以围鲁无成死之二子惧皆辞乃辞小国而以难复】
　　冬
　　十月
　　曹伯午卒【悼公也在位九年弟野立是为声公】
　　邾快来奔【髙氏曰快亦是叛人之党鲁为逋逃渊薮而受之鲁之彊臣逐君而邾快来奔从其类也】
　　公如齐【左传曰齐侯请飨之子家子曰朝夕立于其朝又何飨焉其饮酒也乃饮酒使宰献而请安子仲之子曰重为齐侯夫人曰请使重见子家子乃以君出杜氏曰礼君宴大夫使宰为献主比公于大夫也齐侯请自安不在坐也子仲鲁公子憗十二年谋逐季氏不能而奔齐今行饮酒礼而欲使重见从宴媟也】
　　公至自齐居于郓【髙氏曰公以齐之卑我也遂归而明年如晋】
　　【经书月二书日无大衍厯正月庚戌小丙寅冬至二月己卯大三月己酉小四月戊寅大五月戊申小六月丁丑大七月丁未小八月丙子大九月丙午小十月乙亥大十一月乙巳小十二月甲戌大】
　　二十有八年【丁亥敬王六年○晋覇顷十二○蔡昭五○曹声公野元年○卫灵二十一○郑定公十六卒○陈惠十六○杞悼四○宋景三齐景三十四○秦哀二十三○楚昭二○吴阖庐光元年】
　　春
　　王三月
　　葬曹悼公
　　公如晋次于干侯【左传曰公如晋将如干侯子家子曰有求于人而即其安人孰矜之其造于竟弗聴使请逆于晋晋人曰天祸鲁国君淹恤在外君亦不使一个辱在寡人而即安于甥舅其亦使逆君使公复于竟而后逆之孙氏曰公一年如齐者再皆不见礼故如晋其言次于干侯者不得入于晋也公既不见礼于齐又不得入于晋其穷辱若此吕氏曰公如齐不得入如晋又不得入当世诸侯如是然后知无覇之害也任氏曰齐晋大国也皆与季氏不恤昭公中国主盟所以在夷狄乎杜氏曰干侯晋竟内邑在魏郡斥丘县张氏曰地谱今大名府成安县东南有斥丘故城】
　　夏
　　四月
　　丙戌郑伯寜卒【寜公作寗○定公也在位十九年子虿嗣是为献公】
　　六月
　　葬郑定公
　　秋
　　七月
　　癸巳滕子寜卒【寜公作寗○悼公也在位二十五年子结嗣是为顷公】
　　冬
　　葬滕悼公【公不在国凡丧葬之礼皆季氏专之也】
　　【经书月四书日二大衍厯正月甲辰大辛未冬至二月甲戌小三月癸卯大闰月癸酉小经四月丙戌在闰月四月壬寅大五月壬申小六月辛丑大七月辛未小癸巳二十三日八月庚子大九月庚午小十月己亥大十一月己巳小十二月戊戌大长厯是年闰五月丙戌四月四日】
　　二十有九年【戊子敬王七年○晋覇顷十三○蔡昭六○曹声二○卫灵二十二○郑献公虿元年○陈惠十七○杞悼五○宋景四○齐景三十五○秦哀二十四○楚昭三○吴阖庐二】
　　春
　　公至自干侯居于郓【杜氏曰以干侯至不得见晋侯故】
　　齐侯使髙张来唁公【左传曰来唁称主君子家子曰齐卑君矣君秪辱焉杜氏曰髙张髙偃子唁公至晋不见受襄陵许氏曰荀跞唁公地髙张不地以公居郓犹以鲁志也故称来焉髙氏曰唁于野井齐地也唁于干侯晋地也今在郓乃鲁地故但书来而已】
　　公如晋次于干侯【齐氏曰齐侯唁公比公于大夫故公复如晋冀晋见恤也而晋复不受公故次于干侯诸侯出奔狼狈未有如公之甚者】
　　夏
　　四月
　　庚子叔诣卒【此叔輙之子也髙氏曰叔诣欲纳公而卒】
　　秋
　　七月
　　冬
　　十月
　　郓溃【胡氏曰公之出奔处郓四年民不见徳亡无爱征至于溃散岂非昏迷不返从者又艾杀其民视如土芥其下不堪所以溃欤髙氏曰此齐侯诱之使溃也郓固畏季氏以齐使公居而不惮今齐不终惠郓亦叛公昭公居于国国人逐之出君于郓而郓溃见鲁民皆叛但知畏季氏也经书月三书日一大衍厯正月戊辰小丙子冬至二月丁酉大三月丁卯大四月丁酉小庚子四日五月丙寅大六月丙申小七月乙丑大八月乙未小九月甲子大十月甲午小十一月癸亥大十二月癸巳小】
　　三十年【己丑敬王八年○晋覇顷十四卒○蔡昭七○曹声三○卫灵二十三○郑献二○陈惠十八○杞悼六○宋景五○齐景三十六○秦哀二十五○楚昭四○吴阖庐三】
　　春
　　王正月
　　公在干侯【胡氏曰公去社稷于今五年毎嵗首月不书公在鲁四封之内则无适而非其所也至于郓溃客寄干侯非其所矣嵗首必书公之所在者盖以存君不与季氏之专国也刘氏曰公在外乆矣居于郓有鲁也在干侯无鲁也公虽无鲁鲁不可以无公向曰居今曰在向也鲁而今也晋一民莫得使焉尺地莫得有焉人固曰干侯之君尔春秋则以为犹吾君也】
　　夏
　　六月
　　庚辰晋侯去疾卒【顷公也在位二十四年其子午嗣是为定公时公在干侯晋地也而不吊其丧者晋不受故也】
　　秋
　　八月
　　葬晋顷公【顷音倾○左传曰郑游吉吊且送葬魏献子使士景伯诘之曰悼公之丧子西吊子蟜送葬今吾子无贰何故对曰先王之制诸侯之丧士吊大夫送葬唯嘉好聘飨三军之事于是乎使卿晋之丧事敝邑之间先君有所助执绋矣若其不间虽士大夫有所不获数矣灵王之丧我先君简公在楚我先大夫印段实徃敝邑之少卿也王吏不讨恤所无也晋人不能诘】
　　冬
　　十有二月
　　吴灭徐徐子章羽奔楚【羽公作禹○左传曰吴子使徐人执掩余使钟吾人执烛庸二公子奔楚楚子大封而定其徙使监马尹大心逆吴公子使居飬莠尹然左司马沈尹戌城之取于城父与胡田以与之将以害吴也子西誎曰吴光新得国而亲其民视民如子辛苦同之将用之也若好吴边疆使柔服焉犹惧其至吾又彊其雠以重怒之无乃不可乎王弗聴吴子怒执钟吾子遂伐徐防山以水之灭徐徐子章羽防其髪擕其夫人以逆吴子吴子唁而送之使其迩臣从之遂奔楚楚沈尹戌帅师救徐弗及遂城夷使徐子处之吴子问于伍员曰初而言伐楚余知其可也而恐其使余徃也又恶人之有余之功也今余将自有之矣伐楚何如对曰楚执政众而乖莫适任患若为三师以肄焉一师至彼必皆出彼出则归彼归则出楚必道敝亟肄以罢之多方以误之既罢而后以三军继之必大克之阖庐从之楚于是乎始病】
　　【经书月四书日一大衍厯正月壬戌大辛巳冬至二月壬辰小三月辛酉大四月辛卯小五月庚申大经六月庚辰在此月六月庚寅小七月己未大八月己丑大九月己未小十月戊子大十一月戊午小十二月丁亥大闰月丁巳小长厯是年闰五月庚辰六月二十二日】
　　三十有一年【庚寅敬王九年○晋覇定公午元年○蔡昭八○曹声四○卫灵二十四○郑献三○陈惠十九○杞悼七○宋景六○齐景三十七○秦哀二十六○楚昭五○呉阖庐四】
　　春
　　王正月
　　公在干侯【左传曰言不能内外也高氏曰郓曰居者郓鲁地公所有干侯曰在者干侯晋地非公得而专也春秋凡言居者境内之辞天王出居于郑之类是也言在者境外之辞公在楚之类是也】
　　季孙意如防晋荀跞于适歴【跞力狄切公作□适丁歴切○左传曰晋侯将以师纳公范献子曰若召季孙而不来则信不臣矣然后伐之若何晋人召季孙献子使私焉曰子必来我受其无咎季孙意如防晋荀跞于适歴荀跞曰寡君使跞谓吾子何故出君有君不事周有常刑子其图之季孙练冠麻衣跣行伏而对曰事君臣之所不得也敢逃刑命君若以臣为有罪请囚于费以待君之察也亦唯君若以先臣之故不絶季氏而赐之死若弗杀弗亡君之惠也死且不朽若得从君而归则固臣之愿也敢有异心胡氏曰意如出君不事专有鲁国晋实主盟不能致讨而宠以防礼不亦逆哉季孙行货齐晋使不纳公祷于炀宫求君不入齐晋不能诛乱禁奸悖君臣之义不知其从自及也吕氏曰晋为盟主以号令诸侯将以托国者也而使大夫与叛臣防荀跞奉命而行不能谏止其为臣亦可知也林氏曰适歴晋地】
　　夏
　　四月
　　丁巳薛伯谷卒【入春秋唯庄三十一年书薛伯卒及此年书名】
　　晋侯使荀跞唁公于干侯【左传曰季孙从知伯如干侯子家子曰君与之归一慙之不忍而终身慙乎公曰诺众曰在一言矣君必逐之荀跞以晋侯之命唁公且曰寡君使跞以君命讨于意如意如不敢逃死君其入也公曰君惠顾先君之好施及亡人将使归粪除宗祧以事君则不能见夫人已所能见夫人者有如河荀跞掩耳而走曰寡君其罪之恐敢与知鲁国之难臣请复于寡君退而谓季孙君怒未怠子姑归祭子家子曰君以一乗入于鲁师季孙必与君归公欲从之众从者胁公不得归谷梁传曰唁公不得入于鲁也陆氏曰在晋地故不言来吕氏曰齐侯唁公于野井晋侯使荀跞唁公于干侯言大国盟主皆不能讨乱无助顺向正之意也髙氏曰荀跞既防季孙于适歴复以晋侯之命唁公于干侯盖晋侯有不纳公之言夫不恤见逐之君而信不臣者之言隂交其臣阳唁其君空言无实卒使六卿之彊遂分晋国而有之则晋侯亦鲁侯已】
　　秋
　　葬薛献公【髙氏曰季氏恐失邻国之欢故使人防其丧葬】
　　冬
　　囗黑肱以滥来奔【肱公作弓○黑肱上脱邾字杜氏曰不书邾史阙文滥东海昌虑县襄陵许氏曰邾快黑肱相继来奔季孙当国以类至也】
　　十有二月
　　辛亥朔日有食之
　　【经书月三书日二大衍厯正月丙戌大丁亥冬至二月丙辰小三月乙酉大四月乙卯小丁己三日五月甲申大六月甲寅小七月癸未大八月癸丑小九月壬午大十月壬子大十一月壬午小十二月辛亥大朔日食黄道尾十二度半彊】
　　三十有二年【辛卯敬王十年○晋覇定二○蔡昭九○曹声五○卫灵二十五○郑献四○陈惠二十○杞悼八○宋景七○齐景三十八○秦哀二十七○楚昭六○呉阖庐五】
　　春
　　王正月
　　公在干侯
　　取阚【阚口暂切○杜氏曰阚鲁邑公别居干侯遣人诱阚而取之不用师徒张氏曰昭公之难叔孙如阚定元年季孙使役如阚公氏将沟焉此鲁地而公取之也澄曰昭公为鲁国之君四封之内皆其土地也今昭公为季氏所逐而书取郓取阚以见季氏据国公无尺土矣虽得鲁邑犹取之于外云尔】
　　夏
　　吴伐越【左传曰始用师于越也髙氏曰前此越与楚伐吴故呉于是年伐越】
　　秋
　　七月
　　冬
　　仲孙何忌防晋韩不信齐髙张宋仲几卫世叔申郑国参曹人莒人薛人杞人小邾人城成周【世叔谷作太叔○左传曰王使富辛与石张如晋请城成周天子曰天降祸于周俾我兄弟并有乱心以为伯父忧我一二亲昵甥舅不遑啓处于今十年勤戍五年余一人无日忘之闵闵焉如农夫之望嵗惧以待时伯父若肆大恵复二文之业弛周室之忧徼文武之福以固盟主宣昭令名则余一人有大愿矣昔成王合诸侯城成周以为东都崇文徳焉今我欲徼福假灵于成王脩成周之城俾戌人无勤诸侯用寜蝥贼逺屏晋之力也其委诸伯父使伯父实重图之俾我一人无征怨于百姓而伯父有荣施先王庸之范献子谓魏献子曰与其戌周不如城之天子实云虽有后事晋勿与知可也从王命以纾诸侯晋国无忧是之不务而又焉从事魏献子曰善使伯音对曰天子有命敢不奉承以奔告于诸侯迟速衰序于是焉在士弥牟营成周计文数揣髙卑度厚薄仞沟洫物土方议逺迩量事期计徒庸虑材用书糇粮以令役于诸侯属役赋文书以授帅而效诸刘子韩简子临之以为成命澄曰王城自平王东迁以来天子世世居之故其城完固子朝居王城敬王居狄泉晋师纳王然后王入于成周子朝遂弃王城而奔楚子朝虽已出奔王畏子朝余党尚多故不敢归王城而留居成周成周乃周公迁殷顽民之地其城圮恶故诸侯以兵戍之至此晋率诸侯城成周之后始撤诸侯之戌吕氏曰周室虽防诸侯犹勤之如此先王之徳泽犹有存焉者也】
</div>
    <div class="pagination">
<a href="春秋纂言_page48.html">上一页</a><span>...</span><a href="春秋纂言_page44.html">44</a><a href="春秋纂言_page45.html">45</a><a href="春秋纂言_page46.html">46</a><a href="春秋纂言_page47.html">47</a><a href="春秋纂言_page48.html">48</a><span class="current-page">49</span><a href="春秋纂言_page50.html">50</a><a href="春秋纂言_page51.html">51</a><a href="春秋纂言_page52.html">52</a><a href="春秋纂言_page53.html">53</a><a href="春秋纂言_page54.html">54</a><span>...</span><a href="春秋纂言_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
