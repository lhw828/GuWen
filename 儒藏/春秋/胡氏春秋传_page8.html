<!DOCTYPE html>
<html>
<head>
    <meta charset="UTF-8">
    <title>胡氏春秋传 - 第 8 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>胡氏春秋传 - 第 8 页/共 38 页</h1>
    <div class="content">　　【大水者隂逆而与怨气并之所致也桓行逆徳而致隂沴宜矣或问尧之时岂有致之者而曰洚水警予何也曰尧之水非有以致之开辟以来水之行未得其所归故尧有忧焉使禹治之然后人得平土而居尔若曰洪水者积雨之所成时旸而熄矣奚待乎九年十有三载之治也山谷之所泄欤自禹功既施防凿决排以至于今而其流不减何也是知天非为尧有洪水之灾至禹而后水由地中行尔后世有人为不善感动天变召水溢之灾者必引尧为解误矣】音注【沴音戾】
　　冬十月
　　【辛桓王未十年】二年【齐僖二十一晋哀八衞宣九蔡桓五郑庄三十四曹桓四十七陈桓三十五杞武四十一宋殇十弑秦宁六楚武三十一】
　　春王正月戊申宋督弑其君与夷
　　【桓无王而元年书春王正月以天道王法正桓公之罪也桓无王而二年书春王正月以天道王法正宋督之罪也程子曰弑逆者不以王法正之天理灭矣督虽无王而天理未尝亡也其说是矣谷梁子以二年书王正与夷之卒其义一尔以为诸侯之卒天子所隠痛故书王以正之误矣】
　　及其大夫孔父
　　【桉左氏宋殇公立十年十一战民不堪命孔父为司马无能改于其徳非所谓格君心之非者然君弑死于其难处命不渝亦可以无愧矣父者名也着其节而书及不失其官而书大夫是春秋之所贤也贤而名之何也故侍读刘敞以谓旣名其君于上则不得字其臣于下此君前臣名礼之大节也督将弑殇公孔父生而存则不可得而弑于是乎先攻孔父而后及其君能为有无亦庶几焉凡乱臣贼子畜无君之心者必先翦其所忌而后动于恶不能翦其所忌则有终其身而不敢动也华督欲弑君而惮孔父刘安欲叛汉而惮汲直曹操欲禅位而惮孔融此数君子者义形于色皆足以衞宗社而忤邪心奸臣之所以惮也不有君子其能国乎春秋贤孔父示后世人主崇奨节义之臣乃天下之大闲有国之急务也】音注【殇舒羊反难乃旦反刘敞字原父号公是先生清源人宋治平中为侍读着春秋传一十五卷权衡十七卷意林二卷】
　　滕子来朝
　　【隠公未年滕称侯爵距此三嵗尔乃降而称子者先儒谓为时王所黜也使时王能黜诸侯春秋岂复作乎又有言其在防者终春秋之世不复称侯无说矣然则云何春秋为诛乱臣讨贼子而作其法尤严于乱贼之党使人人知乱臣贼子之为大恶而莫之与则无以立于世无以立于世则莫敢劝于为恶而簒弑之祸止矣今桓公弟弑兄臣弑君天下之大恶凡民罔弗憝也已不能讨又先邻国而朝之是反天理肆人欲天下之大变而春秋之所深恶也故降而称子以正其罪四裔虽大皆曰子其降而称子外之也或曰非天子不制度不议礼不考文仲尼岂以匹夫专进退诸侯乱名实哉则将应之曰仲尼固不以匹夫专进退诸侯乱名实矣不曰春秋天子之事乎知我罪我者其惟春秋乎世衰道防暴行交作仲尼有圣徳无其位不得如黄帝舜禹周公之伐蚩尤诛四凶戮防风杀管蔡行天子之法于当年也故假鲁史用五刑奉天讨诛乱贼垂天子之法于后世其事虽殊其理一耳何疑于不敢专进退诸侯以为乱名实哉夫奉天讨举王法以黜诸侯之灭天理废人伦者此名实所由定也故曰春秋成而乱臣贼子惧】音注【恶去声暴行行去声蚩充之反】
　　三月公会齐侯【僖】陈侯【桓】郑伯【庄】于稷以成宋乱音注【稷宋地成平也弑君之祸接迹天下葢于是始】
　　【按左氏为赂故立华氏也邾定公时有弑父者公瞿然失席曰是寡人之罪也尝学断斯狱矣臣弑君凡在官者杀无赦子弑父凡在宫者杀无赦杀其人壊其室洿其宫而潴焉葢君逾月而后举爵华督弑君之贼凡民罔不憝也而桓与诸侯防而受赂以立华氏使相宋公甚矣故特书其所为而曰成宋乱夫臣为君隠子为父隠礼也此其目言之何桓恶极矣臣子欲尽隠之而不可以欺后世其曰成宋乱而不书立华氏犹为有隠乎尔春秋列会未有言其所为者独此与襄公未年会于澶涧各书其事者桓弑隠督弑殇般弑景皆天下大恶圣人所为惧春秋所以作也一则受宋赂而立华氏一则谋宋灾而不能讨故特书其事以示贬焉然澶渊之会既不书鲁卿又贬诸国之大夫而称人此则书公又序诸侯之爵何也澶渊之会欲谋宋灾而不讨弑君之贼虽书曰宋灾故而未能表其诛责之意也必深讳鲁卿而重贬诸国之大夫然后足以啓问者见是非也稷之会前有宋督弑君后有取宋鼎之事书曰成宋乱则其责巳明不必讳公与贬诸侯之爵次然后见其罪矣】音注【瞿纪具反断丁乱反壊音怪洿音乌憝徒对反为去声】
　　夏四月取郜大鼎于宋戊申纳于大庙音注【郜小国音告大庙鲁周公庙宋以郜鼎赂公始欲平宋乱终于受赂故备书之大音泰】
　　【取者得非其有之称纳者不受而强致之谓弑逆之贼不能致讨而受其赂器寘于大庙以明示百官是教之习为夷狄禽兽之行也公子牙庆父仲遂意如之恶又何诛焉圣人为此惧而作春秋故直载其事谨书其日垂训后世使知宠赂之行保邪废正能败人之国家也亦或知戒矣】音注【强上声为于伪反】
　　秋七月杞侯来朝
　　【公谷程氏皆以杞为纪桓弟弑兄臣弑君天下之大恶王与诸侯不奉天讨反行朝聘之礼则皆有贬焉所以存天理正人伦也纪侯来朝何独无贬乎当是时齐欲灭纪纪侯求鲁为之主非为桓立而朝之也】音注【为于伪反】
　　蔡侯【桓】郑伯【庄】会于邓音注【此惧楚之始也】
　　【按左氏曰始惧楚也其地以国邓亦与焉楚自西周已为中国之患宣王葢尝命将南征矣及周东迁僭号称王凭陵江汉此三国者地与之邻是以曜也其后卒灭邓虏蔡侯而郑以王室懿亲为之服役终春秋之世圣人葢伤之也夫天下莫大于理莫强于信义循天理惇信义以自守其国家荆楚虽大何惧焉不知本此事丑徳齐莫能相尚则以地之大小力之强弱分胜负矣观春秋防盟离合之迹而列国盛衰之由可攷也观春秋进退与夺栁杨之防则知安中夏待四夷之道矣】音注【与将并去声】
　　九月入杞
　　公及戎盟于唐
　　冬公至自唐音注【此书至防之始】
　　【凡为人子者出必告反必面事亡如事存故君行必告庙反必奠而后入礼也出必告行反必告至常事尔何以书或志其去国逾时之久也或録其防盟侵伐之危也或着其党恶附奸之罪也桓公弑君而立尝列于中国诸侯之防而不书至同恶也今逺与戎盟而书至者危之也程氏所谓居吏浮海之意其得春秋之防乎】
　　【壬桓王十申一年】三年【齐僖二十二晋哀九衞宣十蔡桓六郑庄三十五曹桓四十八陈桓三十六杞武四十二宋庄公元年秦宁七楚武三十二】
　　春正月
　　【桓公三年而后经不书王有以为周不班歴者昭公末年王室有子朝之乱岂暇班歴而经皆书王非不班歴明矣又有以为此阙文也安得一公之内凡十四年皆不书王其非阙文亦明矣然则云何桓公弑君而立至于今三年而诸侯之防事毕矣是入见受命于天子之时也而王朝之司马不司残执之刑邻国之大夫不闻有沐浴之请鲁之臣子义不戴天反面事雠曽莫之耻使乱臣贼子肆其凶逆无所忌惮人之大伦灭矣故自是而后不书王者见桓公无王与天王之失政而不王也桓公无王而复归罪于天子可乎齐景公问政子曰君君臣臣父父子子君不君则臣不臣父不父则子不子】音注【朝如字见音现下同】
　　公会齐侯【僖】于嬴音注【嬴音盈齐地】
　　夏齐侯衞侯胥命于蒲音注【蒲衞地书惟天子称命此私相命也诸侯不请命而私相命于是始】
　　【公羊曰胥命者相命也相命近正也古者不盟结言而退人爱其情私相疑贰以成倾危之俗其所由来渐矣有能相命而信谕岂不独为近正乎故特起胥命之文于此有取焉圣人以信易食答子贡之问君子以信易生重桓王之失信去则民不立矣故荀卿言春秋善胥命】
　　六月公会杞侯【武】于郕
　　秋七月壬辰朔日有食之既
　　【谷梁曰既尽也言日言朔食正朔也言朔不言日食既朔也言日不言朔食晦日也不言日不言朔夜食也何以知具夜食曰王者朝日王者朝日则何以知其夜食乎日始出而有亏伤之处未之复也则知其食于夜矣日者众阳之宗人君之象而有食之既则其为变大矣先儒以为荆楚僭号郑拒王师之应】音注【处昌虑反】
　　公子翚如齐逆女
　　【娶妻必亲迎礼之正也若夫邦君以爵则有尊卑以国则有小大以道途则有逺迩或迎之于其国或迎之于境上或迎之于所馆礼之节也纪侯于鲁以小大言则亲之者也而使履緰来鲁侯于齐以逺迩言则亲之者也而使公子翚徃是不重大昏之礼失其节矣故书】音注【迎去声下并同緰音须】
　　九月齐侯送姜氏于讙音注【讙鲁地巳去齐故不言女未至于国故不言夫人】公会齐侯于讙
　　夫人姜氏至自齐
　　【古者昏礼必亲迎则授受明后世亲迎之礼废于是有父母兄弟越境而送其女者以公子翚徃逆则既轻矣为齐侯来乃逆而防之于讙是公之行其重在齐侯而不在姜氏岂礼也哉不言以至者既得见乎公也不能防闲于是乎在敝笱之刺兆矣礼者所以别嫌明防制治于未乱不可不谨也娶夫人国之大事故详】音注【刺七赐反】
　　冬齐侯使其弟年来聘
　　有年
　　【旧史灾异与庆祥并记故有年大有年得见于经若旧史不记圣人亦不能附益之也然十二公多歴年所有务农重谷闵雨而书雨者岂无丰年而不见于经是仲尼于他公皆削之矣独桓有年宣大有年则存而不削者縁此二公获罪于天宜得水旱凶灾之谴今乃有年则是反常也故以为异特存耳然则天道亦僭乎桓宣享国十有八年独此二年书有年他年之歉可知也而天理不差信矣此一事也在不修春秋则为庆祥君子修之则为变异是圣人因鲁史旧文能立兴王之新法也故史文如画笔经文如化工尝以是观非圣人莫能修之审矣有年大有年自先儒说经者多列于庆瑞之门至程氏明奥防然后以为记异此得于言意之表者也】音注【见音现】
　　【癸桓王十酉二年】四年【齐僖二十三晋小子侯元年衞宣十一蔡桓七郑荘三十六曹桓四十九陈桓三十七杞武四十三宋庄二秦宁八楚武三十三】
　　春正月公狩于郎音注【冬猎曰狩】
　　【何以书讥逺也戎祀国之大事狩所以讲大事也用民以训军旅所以示之武而威天下取物以祭宗庙所以示之孝而顺天下故中春教振旅遂以搜中夏教茇舍遂以苖中秋敎治兵遂以狝中冬教大阅遂以狩然不时则伤农不地则害物田狩之地如郑有原圃秦有具囿皆常所也违其常所犯害民物而百姓苦之则将闻车马之音见羽旄之美举疾首蹙頞而相告可不谨乎以非其地而必书是春秋谨于防之意也每谨于防然后王徳全矣】
　　夏天王使宰渠伯纠来聘
　　【宰冡宰也渠氏伯爵纠其名也王朝公卿书爵大夫书字上士中士书名下士书人例也纠位六卿之长降从中士之例而书名贬也于纠何贬乎在周制大司马九伐之法诸侯而有贼杀其亲则正之故弑其君则残之桓公之行当此二者舍曰不讨而又聘焉失天职矣操刑赏之柄以驭下者王也论刑赏之法以诏王者宰也以经邦国则有治典以安邦国则有教典以平邦国则有政典以诘邦国则有刑典治教政刑而谓之典明此天下之大常也大宰所掌而独谓之建以此典大宰之所定也乃为乱首承命以聘弑君之贼乎故特贬而书名以见宰之非宰也聘于弑君之贼而名其宰则桓公没王使荣叔来锡命矣荣叔何以书字而不名也始而来聘冡宰书名以见贬终而追锡王不称天以示讥其义备矣夫咺赗仲子纠聘桓公其事皆三纲之所系也然咺独书官纠兼称爵何也如咺者岂初得政犹未受封而纠则或以诸侯入相或既相而已封者乎汉初命相必择列侯为之后用公孙因相而得封盖欲仿古重具任也任之重则责益深矣嫡妾之分君臣之义天下之大伦无所轻重纠以既封故兼称爵见春秋责相之意也】音注【舍上声分去声】













　　春秋传卷四
　　钦定四库全书
　　春秋传卷五　　　　　　宋　胡安国　撰桓公中
　　【甲桓王十戌三年】五年【齐僖二十四晋小子二衞宣十二蔡桓八郑庄三十七曹桓五十陈桓三十八卒杞武四十四宋庄三秦宁九楚武三十四】
　　春正月甲戌已丑陈侯鲍卒音注【陈佗弑太子而自立】
　　夏齐侯郑伯如纪音注【外相朝曰如】
　　【按左氏济郑朝纪欲以袭之纪人知之夫如者朝词也尊不朝乎卑大不朝乎小纪之为纪微乎微者也齐在东州尊则方伯郑亦大国也并驱而朝纪乃懐诈谖之谋欲以袭之而不虞纪人之觉也其志憯矣此外相如尔何以书纪人主鲁故来告其事鲁史承告故备书于策夫子修经存而不削者以小国恃大国之安靖已而乃包藏祸心以图之亦异于兴灭国继絶世之义矣故存而弗削以着齐人灭纪之罪明纪侯去国之由刘敞意林所谓圣人诛意之效是也】
　　天王使仍叔之子来聘音注【仍叔之子王朝大夫】
　　【仍叔之子云者讥世官非公选也帝王不以私爱害公选故仕者世禄而不世官任之不以其贤也使之不以其能也卿大夫子弟以父凡故而见使则非公选而政由是败矣上世有自耕野钓渭擢居辅相而人莫不以为宜伊陟象贤复相大戊丁公世美入掌兵权不以世故疑之也崇伯殛死禹作司空蔡叔既囚仲为卿士亦不以其父故废之也惟其公而已矣及周之衰小人得政视朝廷官爵为已私援引亲党分据要途施及童稚贤者退处于荜门老身而不用公道不行然后强暴侵凌国家倾覆虽有智者不能善其后矣春秋书武氏仍叔之子云者戒后世人主徇大臣私意而用其子弟之弱者居公选之地以败乱其国家欲其深省之也】音注【施以豉反】
　　葬陈桓公
　　城祝丘音注【祝丘鲁地】
　　秋蔡人【桓】衞人【宣】陈人【佗】从王伐郑音注【从王伐郑君臣之辞也自伐郑无功而后王命始不行于天下】
　　【按左氏王夺郑伯政郑伯不朝王以诸侯伐郑郑伯御之战于繻葛王卒大败春秋书王必称天者所章则天命也所用则天讨也王夺郑伯政而怒其不朝以诸侯伐焉非天讨也故不称天或曰郑伯不朝恶得为无罪曰桓公弑君而自立宋督弑君而得政天下大恶人理所不容也则遣使来聘而莫之讨郑伯不朝贬其爵可也何为愤怒自将以攻之也移此师以加宋鲁谁曰非天讨乎春秋天子之事述天理而时措之也既讥天王以端本矣三国以兵防伐则言从王者又以明君臣之义也君行而臣从正也战于繻葛而不书战王卒大败而不书败者又以存天下之防也三纲军政之本圣人寓军政于春秋而书法若此皆裁自圣心非国史所能与也】音注【恶平声使去声繻音须与音预】
　　大雩音注【书大雩之始】
　　【大雩者雩于上帝用盛乐也诸侯雩于境内之山川尔鲁诸侯而郊禘大雩欲悉书于策则有不胜书故雩祭则因旱以书而特谓之大郊禘亦因事以书而义自见此皆国史所不能与君子以谓性命之文是也诸侯不得祭天地大夫不得祭山川士庶人不敢以他人祖祢祭于已之寝礼也故季氏旅于泰山子曰呜呼曾谓泰山不如林放乎明乎春秋所书郊禘大雩之义则知圣人治国如指诸掌之说矣】
　　螽音注【螽陟隆反虫灾也】
　　冬州公如曹音注【不书奔以朝出也】
　　【按左氏淳于公如曹度其国危遂不复天子三公称公王者之后称公州公诸侯而称公者昔毕髙以父师而保厘东土衞武以列国而入相于周盖与后世出入均劳之意同此其所以称公也外相如不书此何以书将有其末故先録其本】
　　【乙桓王十亥四年】六年【齐僖二十五晋小子三衞宣十三蔡桓九郑庄三十八曹桓五十一陈厉公跃元年杞武四十五宋荘四秦宁十楚武三十五】
　　春正月寔来音注【州公也寔音殖】
　　【按左氏自曹来朝书曰寔来不复其国也寔者州公名也春秋之法诸侯不生名失地灭同姓则名正名经世之本名正而天下定矣或曰诸侯失国而后托于诸侯孟子以为礼也今州公来朝将以诸侯之礼接之乎则春秋乃书其名将以匹夫之贱畜之乎孟子乃以托国为礼将何处而可曰世衰道微诸侯放恣强凌弱众暴寡夫子不能正方伯不能治其有壤地褊小迫乎大国之间而失国是不幸焉非其罪也则以诸侯之礼接之可也若谭子在莒子在黄温子在衞虽失国出奔而春秋不名义可见矣若夫不能修道以正其国或弃贤保佞或骄奢滛纵或用兵暴乱自底灭亡如蔡献舞邾益曹阳州寔之徒皆其自取焉耳则待之以初乃礼之过也观春秋名与不名则知所以处寓公之礼与强为善自暴弃者之劝戒矣】音注【强上声】
　　夏四月公会纪侯于郕音注【郕鲁邑】
　　秋八月壬午大阅音注【书大阅之始】
　　【大阅简车马也周制大司马中冬大阅教众庶修战法独详于三时者为农隙故也书八月不时矣以鼓则王执路鼓诸侯执贲鼓以旗则王载太常诸侯载旂以杀则王下大绥诸侯下小绥其礼固亦不同也书大阅非礼矣先王寓军政于四时之田训民御暴其备豫也惧郑忽畏齐人不因田狩而阅兵车厉农失政甚矣何以保其国乎春秋非特以不时非礼书也乃天未隂雨彻彼桑土绸缪牖户之意】
　　蔡人杀陈佗音注【佗五父也鲁庄公二十一年传陈厉公蔡出也故蔡人出五父而立之厉公跃立】
　　【佗弑太子而代其位至是逾年不成之为君者以贼讨也书蔡人以善蔡书陈佗以善陈善蔡者以蔡人知佗之为贼善陈者以陈国不以佗为君知其为贼故称人称人讨贼之词也不以为君故称名称名当讨之贼也鲁桓弑君而郑伯与之盟宋督弑君而四国纳其赂则不知其为贼矣齐商人弑君者及其见杀而称位蔡般杀父者及其见杀则称爵是齐蔡国人皆以为君矣圣人于此抑与夺遏人欲于横流存天理于既灭见诸行事可谓深切着明矣簒弑之贼外则异国皆欲致讨而不赦内则国人不以为君而莫之与谁敢劝于为恶故曰孔子成春秋而乱臣贼子惧】音注【般音班横去声】
　　九月丁卯子同生音注【同桓公子庄公也】
　　【适冡始生即书于防与子之法也唐虞禅夏后殷周继春秋兼帝王之道贤可禈则以天下为公而不拘于世及之礼子可继则以天下为家而不必于让国之义万世之通道也与贤者贵于得人与子者定于立适传子以适天下之达礼也故有君薨而世子未生之礼植遗腹朝委裘而天下不乱者以名分素明而民志定也经书子同生所以明与子之法正国家之本防后世配适夺正之事垂训之义大矣此世子也其不曰世子何也天下无生而贵者誓于天子然后为世子】音注【适音嫡】
　　冬纪侯来朝
　　【按左氏会于郕谘谋齐难也冬来朝请王命以求成于齐也公告不能孟子曰观近臣以其所为主观逺臣以其所主主者成败之机荣辱之本也昭公弃晋主齐至于客死郑伯逃齐主楚终以乞盟观其所主而荣辱成败见矣鲁桓者弑君之贼人人之所同恶夫人得而讨之也而主之以求援其能国乎然则何以免于贬志不在于朝桓也】音注【见音现】
　　【丙桓王十子五年】七年【齐僖二十六晋小子四衞宣十四蔡桓十郑庄三十九曹桓五十二陈厉二杞武四十六宋庄五秦宁十一楚武三十六】
　　春二月己亥焚咸丘音注【咸丘鲁地】
　　【咸丘地名也易称王用三驱在礼天子不合围诸侯不掩羣夫子钓而不纲弋不射宿皆爱物之意也推此心以及物至于鸟兽若草木裕无淫猎之过矣书焚咸丘所谓焚林而田也】
　　夏谷伯绥来朝邓侯吾离来朝音注【鲁在泰山之下谷邓在方城之外两君之好不相及也有朝桓者必若谷邓而后贬】
　　【春秋之法诸侯不生名谷伯邓侯何以名桓天下之大恶也执之者无禁杀之者无罪谷伯邓侯越国逾境相继而来朝即大恶之党也故特贬而书名与失地灭同姓者比焉经于朝桓者或贬爵或书名或称人以深絶其党拨乱之法严矣诛止其身而党之者无罪则人之类不相贼杀为禽兽也蔑希四时具然后成嵗故虽无事必书首时今此独于秋冬阙焉何也立天之道曰隂阳阳居春夏以养育为事所以生物也王者继天而为之子则有赏隂居秋冬以肃杀为事所以成物也王者继天而为之子则有刑赏以劝善非私与也故五服五章谓之天命刑以惩恶非私怒也故五刑五用谓之天讨古者赏以春夏刑以秋冬象天道也桓弟弑兄臣弑君而天讨不加焉是阳而无隂嵗功不能成矣故特去秋冬二时以志当世之失刑也独于四年七年阙焉何也按周制大司马诸侯而有贼杀其亲则正之故弑其君则残之桓弑隠公而立大司马九伐之法虽未之举犹有望也及使冡宰下聘恩礼加马则天下之望絶矣故四年宰纠书名而去秋冬二时以见天王之不复能用刑也陈恒弑其君孔子请讨之以从大夫之后不敢不告也桓弑隠公而立虽方伯连帅环视而未之恤犹有望也及谷邓二国自逺来朝则天下诸侯莫有可望者矣故七年谷伯邓侯各书其名而去秋冬二时以见诸侯之不复能修其职也然则见之行事不亦深切着明矣乎故曰春秋成而乱臣贼子惧】
　　【丁桓王十丑六年】八年【齐僖二十七晋侯缗元年衞宣十五蔡桓十一郑庄四十曹桓五十三陈厉三武四十七宋庄六秦宁十二楚武三十七】
　　春正月己卯烝
　　【按周官大司马烝以中冬今鲁烝以春正月其不同何也周书有周月以纪政而其言曰夏数得天百王所同其在商周革命改正示不相沿至于敬授民时廵狩烝享犹自夏焉然则司马中冬教大阅献禽以享烝所谓自夏而鲁之烝祭在春正月见春秋用周正纪鲁事也而谷梁子乃曰烝冬事也春兴之志不时也是以闭蛰而烝为是与周制异矣春秋非以不时志也为再烝见凟书也】音注【中音仲下同】
　　天王使家父来聘音注【家父凡伯皆大雅之旧人也】
　　【下聘弑逆之人而不加贬何也既名冡宰于前其余无责焉乃同则书重之义以此见春秋任宰相之专而责之备也虞史以人主大臣为一体春秋以天王宰相为一心以为一体故帝庸作歌则曰股肱喜哉元首起哉百工熈哉臯陶赓歌则曰元首明哉股肱良哉庶事康哉而垂益九官之徒不与也以为一心故归赗仲子防葬成风则宰咺书名于前而王不称天于后来聘桓公锡桓公命则宰纠书名以正其始王不称天以正其终而荣叔家父之徒不与也故人主之职在论相而已矣】音注【陶音謡】
　　夏五月丁丑烝
　　【春秋之文有一句而包数义者有再书而一贬者戎伐凡伯于楚丘以归之类一句而包数义春正月己卯烝夏五月丁丑烝再书而一贬】
　　秋伐邾音注【大夫专也】
　　冬十月雨雪音注【雨去声】
</div>
    <div class="pagination">
<a href="胡氏春秋传_page7.html">上一页</a><span>...</span><a href="胡氏春秋传_page3.html">3</a><a href="胡氏春秋传_page4.html">4</a><a href="胡氏春秋传_page5.html">5</a><a href="胡氏春秋传_page6.html">6</a><a href="胡氏春秋传_page7.html">7</a><span class="current-page">8</span><a href="胡氏春秋传_page9.html">9</a><a href="胡氏春秋传_page10.html">10</a><a href="胡氏春秋传_page11.html">11</a><a href="胡氏春秋传_page12.html">12</a><a href="胡氏春秋传_page13.html">13</a><span>...</span><a href="胡氏春秋传_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
