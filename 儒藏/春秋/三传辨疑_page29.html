<!DOCTYPE html>
<html>
<head>
    <meta charset="UTF-8">
    <title>三传辨疑 - 第 29 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三传辨疑 - 第 29 页/共 48 页</h1>
    <div class="content">　　谷梁曰蝝非灾也其曰蝝非税畆之灾也
　　按蝝者螽子至冬而生故曰蝝生谷梁就生字敢义而谓蝝非灾因税畆而生此灾又就蝝字取义而谓縁税畆而有蝝之名凿矣何春秋之不幸也
　　十有六年春王正月晋人灭赤狄甲氏及留吁
　　左氏曰晋士防帅师灭赤狄甲氏及留吁铎辰三月献狄俘晋侯请于王戊申以黻冕命士防将中军且为太傅于是晋国之盗逃奔于秦羊舌职曰吾闻之禹称善人不善人逺此之谓也夫诗曰战战兢兢如临深渊如履薄冰善人在上也善人在上则国无幸民谚曰民之多幸国之不幸也是无善人之谓也按铎辰不见于经又王以黻冕命士防为大傅以赏其灭狄经亦当有见又士防实为善人晋当复伯不出四年秦楚及诸侯大夫为蜀之盟而晋以日削何欤凡此皆不得事情而妄为之词者也
　　夏成周宣榭火
　　左氏曰凡火人火曰火天火曰灾
　　天火未尝不假人火以为灾凡人之有火皆天之所为也惟雷火灾物者间有之而不可以常道论也左氏分火为人灾为天理似未当公谷皆作灾说文亦云天火为灾岂据此乎
　　公羊曰成周者何东周也宣榭者何宣宫之榭也何言乎成周宣榭灾乐器藏焉尔成周宣榭灾何以书记灾也外灾不书此何以书新周也
　　宋氏曰公羊谷梁云成周新周也黜而新之従为王者后是诬圣人也愚谓宣宫岂特乐器藏焉尔凡宋卫陈郑灾皆书何得谓外灾不书乎
　　谷梁曰周灾不志也其曰宣榭何也以乐器之所藏目之也
　　刘氏曰周灾不志非也宋灾犹志况周灾乎大凡灾异之发主人告灾不告异诸侯吊灾不吊异理当然也后世道衰灾异并告春秋因而书之无择于周独不志也愚谓谷梁以乐器之所藏目之曰宣榭似见公羊乐器之说而又失其意故云然架漏甚矣
　　十有七年夏六月己未公防晋侯衞侯曹伯邾子同盟于防道
　　左氏曰晋侯使郤克征防于齐齐顷公帷妇人使观之郤子登妇人笑子房献子怒出而誓曰所不此报无能涉河献子先归使栾京庐待命于齐曰不得齐事无复命矣郤子至请伐齐晋侯弗许请以其私属又弗许齐侯使髙固晏弱蔡朝南郭偃防及敛盂髙固逃归夏防于防道讨贰也盟于卷楚辞齐人晋人执晏弱于野王执蔡朝于原执南郭偃于温苖贲皇使见晏桓子归言于晋侯曰夫晏子何罪昔者诸侯事吾先君皆如不逮举言羣臣不信诸侯皆有贰志齐君恐不得礼故不出而使四子来左右或沮之曰君不出必执吾使故髙子及敛盂而逃夫三子者曰若絶君好宁归死焉为是犯难而来吾若善逆彼以懐来者吾又执之以信齐沮吾不既过矣乎过而不改而又久之以成其悔何利之有焉使反者得辞而害来者以惧诸侯将安用之晋人缓之逸秋八月晋师还
　　按晋侯弗许郤克之请则不伐齐矣今既伐齐则是従其请矣一不可信也又三子来防而晋人执之经当又见今不书二不可信也且征齐防者为防道之防也征防之初齐未侮郤克安得防道之防为讨贰乎三不可信也故愚按晋侯使郤克征防至郤子请伐齐数语附于十八年伐齐之下余皆削之辨又见或问
　　谷梁曰同者有同也同外楚也
　　辨见荘十六年
　　冬十有一月壬午公弟叔卒
　　左氏曰公弟叔卒公母弟也凡大子之母弟公在曰公子不在曰弟凡称弟皆母弟也
　　刘氏曰如传所言者是谓母弟称弟也公子友如陈不称弟何也君举陈氏曰凡先君之子称公子有谓称弟是故宋地辰兄弟也讥称宋公之弟辰无讥则称为公子招故不弟称弟不友称弟不弟称弟传曰陈侯之弟招杀陈世子偃师罪在招也不友称弟曰秦伯之弟鍼出奔晋罪在秦伯也公谷左氏母弟称弟例不取
　　谷梁曰其曰公弟叔贤之也其贤之何也宣弑而非之也非之则胡为不去也曰兄弟也何去而之与之财则曰我足矣织屦而食终身不食宣公之食君子是以为通恩也以取贵乎春秋
　　二传之言一字褒贬之病也岂知称弟之义哉其称贤之以为宣弑而非之以理推之知其妄也夫兄虽无可去之义然其兄弑逆弟或力不能讨则其义亦可以去矣
　　十有八年秋七月邾人戕鄫子于鄫
　　左氏曰凡自虐其君曰弑自外曰戕
　　下杀曰弑弑固自虐其君而非正训也
　　公羊曰戕鄫子于鄫者何残贱而杀之也
　　谷梁曰戕犹残也捝杀也
　　杨氏注捝谓捶打残贱而杀愚按公谷字训不如左氏之近
　　甲戌楚子旅卒
　　左氏曰楚荘王卒楚师不出既而用晋师楚于是乎有蜀之役
　　非本义不録
　　公羊曰何以不书吴楚之君不书辟其号也按是时鲁虽惧楚然庆吊之事犹所未通安知非鲁不往防而不书乎吾何能必其辟号而不书也故曰疑事无质且楚虽自称王鲁史书之岂肯従其僣号哉或曰侯伯子男僣称公鲁史何故书之曰僣称公犹可书也僭称王则甚矣天下岂有二王哉
　　谷梁曰夷狄不卒卒少进也卒而不日日少进也日而不言正不正简之也
　　按谷梁所谓少进乃圣人进之非也夷狄猾夏圣人安得进之哉若曰夷狄进而渐入于中国圣人直书之以见义可也
　　冬十月壬戌公薨于路寝
　　谷梁曰路寝正寝也
　　已见荘公薨
　　归父还自晋至笙遂奔齐
　　左氏曰书曰归父还自晋善之也
　　归父还自晋纪实事耳何善之有
　　公羊曰还者何善辞也何善尔归父使于晋还自晋至柽闻君薨家遣墠帷哭君成踊反命乎介自是走之齐
　　韩中甫曰按归父以君命如齐及还至笙闻公薨遂奔齐是归父不复君命不奔君丧臣子不忠莫甚焉而左氏公羊以为善之非也愚谓还之一字鲁史记其自晋还鲁耳何従见其善哉茍以墠帷哭君成踊复命乎介为有礼而不责其専国忌同轻谋逃命之罪则是放饭流歠而齿决是务者也




　　三传辨疑卷十二
<经部,春秋类,三传辨疑>
　　钦定四库全书
　　三传辨疑卷十三
　　元　程端学　撰
　　成公
　　元年春无冰
　　谷梁曰终时无冰则志此未终时而言无冰何也终无冰矣加之寒之辞也
　　按谷梁于桓八年正月烝有曰烝冬事也春兴之不时以夏正言也今又似以春为冬岂不自相戾哉其加之寒之辞不可晓范氏解曰于寒之中又如加甚亦不可晓要之本无义理强为之辞耳盖无冰者冬行春令而温燠耳安有甚寒而无冰之理
　　三月作丘甲
　　公羊曰何以书讥何讥尔讥始丘使也
　　刘氏曰公羊云讥始丘使也何休云使丘民作甲非也若如此经自当言丘作甲非作丘甲也且如何休所讥春秋当为恶其使农为工乱田民之业尔然则当言农作甲或言民作甲何故云丘乎丘者井邑之类若丘民作甲井民独不作甲乎春秋但曰井作甲岂不甚明而度邑指丘其意何哉
　　谷梁曰作为也丘为甲也丘甲国之事也丘作甲非正也丘作甲之为非正何也古者立国家百官具农工皆有职以事上古者有四民有士民有商民有农民有工民夫甲非人人之所能为也作丘甲非正也陈岳氏曰谷梁谓士农工商为一丘作甲是使世人皆作甲以为非正奚见之浅欤刘氏曰审为使民作甲者春秋何不云井作甲邑作甲农作甲乎吾于公羊既言之矣愚谓谷梁得公羊之说而衍之者也
　　秋王师败绩于茅戎
　　左氏曰三月癸未败绩于徐吾氏秋王人来告败经书在秋当以经为正其以徐吾氏为茅戎亦未必然
　　公羊曰孰败之盖晋败之或曰贸戎败之然则曷为不言晋败之王者无敌莫敢当也
　　啖氏曰若晋败王师而改曰贸戎是掩恶也如何惩劝乎陈岳氏曰安可谓嫌晋之败王师是以代之设独曰戎犹不可也今曰茅戎则戎之别种明矣所以书茅戎者别其姜戎山戎也苟曰改而讳之则茅戎败王师其辱甚于晋矣
　　谷梁曰不言战莫之敢敌也为尊者讳敌不讳败为亲者讳败不讳敌尊尊亲亲之义也然则孰败之晋也
　　按不言战制言之体当如此耳非为尊者讳也春秋有曰我师败绩者此鲁史之辞也亦非为亲者讳也其曰晋败之辨见公羊
　　二年春齐侯伐我北鄙
　　左氏曰齐侯伐我北鄙围龙顷公之嬖人卢蒲就魁门焉龙人囚之齐侯曰勿杀吾与而盟无入而封弗听杀而膊诸城上齐侯亲鼔士陵城三日取龙遂南侵及巢丘
　　春秋凡取邑必书今经无见杜氏亦曰取龙侵巢丘不书其义未闻
　　夏四月丙戌卫孙良夫帅师及齐师战于新筑卫师败绩左氏曰既卫人赏之以邑辞诸曲县繁缨以朝许之仲尼闻之曰惜也不如多与之邑惟器与名不可以假人君之所司也名以出信信以守器器以蔵礼礼以行义义以生利利以平民政之大节也若以假人与人政也政亡则国家従之弗可止也已
　　多与之邑非仲尼之言也大夫之邑有制岂可以多与哉
　　六月癸酉季孙行父臧孙许叔孙侨如公孙婴齐帅师防晋郤克卫孙良夫曹公子首及齐师战于鞌齐师败绩秋七月齐侯使国佐如师己酉及国佐盟于袁娄公羊曰曹无大夫公子手何以书忧内也君不使乎大夫此其行使乎大夫何佚获也其佚获奈何师还齐侯晋郤克投防逡廵再拜稽首马前逢丑父者顷公之车右也面目与顷公相似衣服与顷公相似代顷公当左使顷公取饮顷公操饮而至曰革取清者顷公用是佚而不反逢丑父曰吾赖社稷之神灵吾君已免矣却克曰欺三军者其法奈何曰法斮于是斮逢丑父曷为不盟于师而盟于袁娄前此者晋郤克与臧孙许同时而聘于齐萧同侄子者齐君之母也踊于棓而闚客则客或跛或眇于是使跛者迓跛者使眇者迓眇者二大夫出相与踦闾而语移日然后相去齐人皆曰患之起必自此始二大夫归相与帅师为鞌之战齐师大败齐侯使国佐如师郤克曰与我纪侯之甗及鲁卫之侵地使耕者东亩且以萧同侄子为质则吾舎子矣国佐曰与我纪侯之甗请诺反鲁卫之侵地请诺使耕者东亩是则土齐也萧同侄子者齐君之母也齐君之母犹晋君之母也不可请战台战不胜请再再战不胜请三三战不胜则齐国尽子之有也何必以萧同侄子为质揖而去之郤克眣鲁卫之使使以其辞而为之请然后许之逮于袁娄而与之盟
　　刘氏曰公羊曰曹无大夫公子手何以书忧内也非也春秋不王鲁吾既言之矣且曹何以独无大
　　夫若曹以小国故无大夫郑亦伯也亦无大夫乎且春秋之正诸侯也以王爵不以土地广狭也曹郑同侪一有大夫一无大夫何哉公羊又有云君不使乎大夫此其行使乎大夫何佚获也非也盖君不使乎大夫者谓安平无事耳今两国治戎将在军君命有所不受茍君命有所不受其重且専也可知矣即使何伤又诸侯防晋师于棐师实赵盾之师言晋使者君不防大夫也君不防大夫故可言晋师不可言赵盾师今此亦言晋师足矣乃其常文何以为其不使大夫乎愚谓公羊言曹无大夫与君不使乎大夫言既谬矣又以谓忧内而升曹为大夫佚获而行使乎大夫又谬之尤者若其事之信否则不能必也案左氏云郤克徴防于齐齐侯帏妇人使观之郤克登而妇人笑公羊则以为萧同侄子使跛迓跛眇迓眇者左氏又云臧宣叔谓齐楚结好我新与晋盟晋楚争盟齐师必至而具守备公羊则以为前此晋郤克与臧孙许同时聘齐被萧同侄子跛迓跛眇迓眇故相与帅师为鞌之战左氏又云齐侯使国佐赂晋以纪甗玉磬与地而公羊以为郤克求之左氏又云郤克免丑父而公羊谓斮之其传闻固不同矣然左氏尝见国史叙事稍实于公羊故多取左氏云
　　谷梁曰其日或曰日其战也或曰日其悉也曹无大夫其曰公子何也以吾之四大夫在焉举其贵者也鞌去国五百里爰娄去国五十里一战绵地五百里焚雍门之茨侵车东至海君子闻之曰夫甚甚之辞焉齐有以取之也齐之有以取之何也败卫师于新筑侵我北鄙敖郤献子齐有以取之也爰娄在师之外郤克曰反鲁卫之侵地以纪侯之甗来以萧同侄子之母为质使耕者皆东其亩然后与子盟国佐曰反鲁卫之侵地以纪侯之甗来则诺以萧同侄子之母为质则是齐侯之母也齐侯之母犹晋君之母也晋君之母犹齐侯之母也使耕者尽东其亩则是终土齐也不可请一战一战不胜请再再不克请三三不克请四四不克请五五不克举国而授于是而与之盟
　　赵氏曰春秋之作所以辨邪正明是非岂独当于内哉据称公子即为命卿但以国小之故请命于王者少耳惟此与昭二十年公孙防凡二人尔其他无事不见于经不得谓之无大夫也愚谓谷梁曰日其悉也无理之甚者春秋一大夫帅师者未尝不日也岂悉然后日哉其曰以吾之四大夫在焉举其贵者尤无理之甚者使鲁侯往将举曹伯以当之乎其曰曹无大夫辨见公羊
　　八月壬午宋公鲍卒
　　左氏曰八月宋文公卒始厚用蜃炭益车马始用殉重器备椁有四阿棺有翰桧君子谓华元乐举于是乎不臣臣治烦去惑者也是以伏死而争今二子者君生则纵其惑死又益其侈是弃君于恶也何臣之为
　　案宋七月而僭天子之礼则此事或有之然非本义不録
　　庚寅卫侯速卒
　　左氏曰卫穆公卒晋三子自役吊焉哭于大门之外卫人逆之妇人哭于门内送亦如之遂常以非本义不録
　　十有一月公防楚公子婴齐于蜀
　　左氏曰彭名御戎蔡景公为左许灵公为右二君弱皆强冠之冬楚师侵卫遂侵我师于蜀使臧孙往辞曰楚逺而久固将退矣无功而受名臣不敢楚侵及阳桥孟孙请往赂之以执斵执鍼织纴皆百人公衡为质以请盟楚人许平
　　案楚师侵蜀鲁人赂楚公衡为质皆与经意不合
　　丙申公及楚人秦人宋人陈人卫人郑人齐人曹人邾人薛人鄫人盟于蜀
　　左氏曰十一月公及楚公子婴齐蔡侯许男秦右大夫说宋华元陈公孙寜卫孙良夫郑公子去疾及齐国之大夫盟于蜀卿不书匮盟也于是乎畏晋而窃与楚盟故曰匮盟蔡侯许男不书乗楚车也谓之失位君子曰位其不可不慎也乎蔡许之君一失其位不得列于诸侯况其下乎诗曰不解于位民之攸暨其是之谓矣楚师及宋公衡逃归臧宣叔曰衡父不忍数年之不宴以弃鲁国国将若之何谁居后之人必有任是夫国弃矣是行也晋辟楚畏其众也君子曰众之不可以己也大夫为政犹以众克况明君而善用其众乎泰誓所谓商兆民离周十人同者众也王氏曰左氏以为卿不书畏晋而窃盟者非也何则鲁卫陈郑诚畏于晋矣然楚人秦人孰晋之畏哉况下文云是行也晋辟楚畏其众也岂可谓反畏乎晋哉此乃自相矛盾之说愚谓蔡景许灵果従楚伐卫经当书曰楚蔡陈郑侵卫不应独称郑师也又如蔡许预盟经亦当列举蔡许之君左氏谓乗楚车而不书又引君子曰以证之何足据哉夷狄猾夏君子所恶况公子婴齐専兵哉而左氏又引君子曰以賛之其附防至此
　　公羊曰此楚公子婴齐也其称人何得一贬焉尔刘氏曰吾不识此语得贬云者竟何事也吾欲闻之
　　谷梁曰楚无大夫其曰公子何也婴齐亢也楚其称人何也于是而后公得其所也防与盟同月则地防不地盟不同月则地防地盟此其地防地盟何也以公得其所申其事也今之屈向之骄也
　　刘氏曰谷梁曰其曰公子何也亢也非也向者及处父盟去处父之氏以明亢今此更益婴齐之氏亦以明亢二者孰能别之乎且谷梁以楚无大夫其有大夫者进也狄虽见经尚未得氏以明许夷狄者不一而足今反以骄亢之人而进之有氏是褒贬乱矣何以为春秋又曰防时一国盟时十一国十一月公防楚公子婴齐于蜀丙申公及楚人秦人宋人陈人卫人郑人齐人曹人邾人薛人鄫人盟于蜀此乃两防各自书地乃其理矣何申之有愚谓谷梁意谓前书公子婴齐为骄则为公不得其所后书楚人为屈则为公得其所以此地防地盟附防穿凿反乱经防以迷后学罪孰甚焉
　　三年春王正月公防晋侯宋公卫侯曹伯伐郑
　　左氏曰诸侯伐郑次于伯牛讨邲之役也遂东侵郑郑公子偃帅师御之使东鄙覆诸鄤败诸丘舆皇戍如楚献防
　　叶氏曰邲之役在宣十二年晋本以救郑而师自败非郑之罪也盖晋败而郑复从楚故十四年书晋侯伐郑曰为邲故也安有更七年而复讨乎此盖为二年冬楚师郑师侵卫故尔非讨邲也愚案郑败诸侯之师经当有见知左氏妄也
　　甲子新宫灾三日哭
　　公羊曰宣宫则曷为谓之新宫不忍言也其言三日哭何庙灾三日哭礼也新宫灾何以书记灾也案宣公初入庙故当时谓之新宫鲁史因而书之要之谓之宣宫亦可也夫人子既称其諡矣何必不忍言哉杜氏崔氏得其防矣又三日哭如得礼则春秋以为常事在所不书今书之以其反常也献可得其防矣又新宫灾不特记灾而已见天诛焉髙氏得其防矣
　　谷梁曰新宫者祢宫也三日哭哀也其哀礼也迫近不敢称諡恭也其辞恭且哀以成公为无讥矣成公无讥则春秋不书以其常事故也今书则成公亦不免于讥矣岂可谓无讥乎大抵谷梁之说即公羊之意而衍之者欤
　　夏公如晋
　　左氏曰夏公如晋拜汶阳之田
　　公始除丧事伯主以天子之礼而一往朝焉左氏以为拜汶阳之田岂其意之而为此言欤
　　秋叔孙侨如帅师围棘
　　公羊曰棘者何汶阳之不服邑也其言围之何不听也
　　此训诂或然但不言其义
　　冬十有一月晋侯使荀庚来聘卫侯使孙良夫来聘丙午及荀庚盟丁未及孙良夫盟
</div>
    <div class="pagination">
<a href="三传辨疑_page28.html">上一页</a><span>...</span><a href="三传辨疑_page24.html">24</a><a href="三传辨疑_page25.html">25</a><a href="三传辨疑_page26.html">26</a><a href="三传辨疑_page27.html">27</a><a href="三传辨疑_page28.html">28</a><span class="current-page">29</span><a href="三传辨疑_page30.html">30</a><a href="三传辨疑_page31.html">31</a><a href="三传辨疑_page32.html">32</a><a href="三传辨疑_page33.html">33</a><a href="三传辨疑_page34.html">34</a><span>...</span><a href="三传辨疑_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
