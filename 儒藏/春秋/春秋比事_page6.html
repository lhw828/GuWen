<!DOCTYPE html>
<html>
 <head>
  <meta charset="utf-8"/>
  <title>
   春秋比事 - 第 6 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋比事 - 第 6 页/共 10 页
  </h1>
  <div class="content">
   襄公即位之初小白尚霸故从齐盟会者三九年会葵邱十三年会咸十五年盟牝邱是也及十七年小白卒襄公欲绍齐霸显名诸侯故十八年战齐师以示义十九年执滕子以示威夏盟曹南以服曹邾鄫子后曹南之盟于邾遂使邾人执而用之秋又围曹以讨其贰则襄公急于定霸残虐诸侯盖如此其甚也夫施虐于弱小之国则其强易逞而遇强则折矣襄公不度德量力凭此暴气至二十一年敢邀齐楚而王盟之是年秋亲合楚子陈蔡郑许曹六国同盟于盂其意求霸莫如服楚吾能长楚则霸业成矣然楚势十倍于宋谓宋能屈楚非愚则诬故为会未几襄公遂为楚所执虽见释于薄盟然其屈辱犹有甚于滕子也滕子微弱不数于诸侯则见执于宋犹未足为中国耻今宋公以先代之后天子之上公而执于楚是非特兹父之深耻实中国之大辱也襄公于是发愤于一战故二十二年连衞许滕伐郑以先病楚之与国至冬又侵其楚之微者战于竟败以死不能一奋或者伤襄公之志期翌戴之功经营中夏俾不陷于荆楚而志不克就国挫身殒徒长楚人之残暴是可悯也然以春秋之法责之罪不在楚而在宋夫人操十金之产者不敢觊百金之资操百金之产者不敢觊千金之资盖利有所止而力之小者不可图大也襄公无小白之德而苟求大功其败亡固宜又何憾焉原襄公之始以十八年战齐师而败之妄意兵威可以陵轹诸侯谓莫吾若也故肆行暴虐不恤礼义求长楚人以至忧殒盍亦反而思之而规摹小白之为乎小白之霸也诸侯不服不过伐之甚则执其臣耳今则执滕子婴齐用鄫子其威制诸侯不亦异乎齐自北杏之会紏合诸侯者二十五年诸侯奔走其命者十四国仅能伐楚而盟之今曹南之盟从宋者惟曹邾二小国大夫伐郑之役从宋者惟衞许滕三国而猥欲服楚于之战其怀从诸侯不亦异乎小白衣裳之防十有一兵车之会四救国五城国三伐国九侵陈一招携抚贰救急灾可谓至矣今战甗盟曹南围曹皆一而止则其抚柔之功又不逮小白逺矣由是观之不鉴小白之所为而欲比肩其功是犹适燕而南辕终不可至必顿毙而后已也然则如襄公者诚图霸之覆辙矣
　　宋襄公仇曹
　　襄公病曹者二僖十五年宋人伐曹十九年宋人围曹是也夫以襄公始绍齐霸伐齐之役曹南之盟而从宋者惟曹邾二国而已若陈郑则一于附楚蔑然不忘至鲁与齐又视宋楚胜败以为向背而襄公无可胜之理盖已絶义于宋衞虽与伐齐之役而曹南之盟又复不来则其待宋已可见矣为襄公者盖亦増修于德善遇曹伯以亲诸侯可也而专事威强残蔑小国欲以力争不亦难乎昔郑朝桓王桓王不礼周桓公言于主曰我周之东迁晋郑焉依善郑以劝来者犹恐不蔇况不礼焉郑不来矣襄公欲霸中国而伐曹为威将以致诸侯之服宜乎身败国辱而莫之振也
　　成公【名王臣僖二十四年立文七年卒】
　　自襄公败于楚宋力不振成公践祚无霸主之威纠率诸侯同心协力一洗前耻强楚愈横兴师病宋当时齐鲁诸君靡然从之莫有撄其锋者而宋之被患于时为甚故二十六年楚人伐宋围缗二十七年楚人陈人郑人蔡人围宋宋既患楚不能为敌于是胁制于楚屈膝受盟故围宋诸侯遂盟于宋则宋之服楚也及晋文兴霸侵曹伐衞执曹伯畀宋人城濮之战楚师大败宋于是始得弃楚即晋从中国之盟会故践土之盟温之会翟泉之盟宋皆与焉而终成公之世无楚患者有晋文以为倚重也其后重耳虽殁宋犹得从晋以盟伐故二年盟垂陇伐秦文三年伐沈皆晋为主而宋辅之则宋强过于襄公之时逺矣呜呼自齐小白亡中国无霸楚之为患不可胜救襄公虽有意服楚而终致败辱为天下笑傥非晋文兴起厉其兵威以折之则中国几何不胥而为夷哉然则二霸之功诚有补于春秋矣
　　昭公【名杵臼文八年立十六年宋人弑之】
　　宋十二君其骄淫不道莫甚于昭公攷其在位国中之乱凡三文七年宋人杀其大夫一也八年宋人杀其大夫司马宋司城来奔二也十六年宋人弑其君杵臼三也三者之祸皆起于公族之争权而实昭公致之何哉按左氏载文七年宋成公卒昭公将去羣公子乐豫谏不从穆襄之族帅国人以攻杀公孙固公孙郑于公宫夫公族公室之枝叶也古今天下未有维持国家而去其宗族者况戴武桓庄公族盘结于国牢不可破昭公即位不能亲睦之而欲骤加剪乂则其致乱必矣八年戴宋襄夫人昭公之嫡祖母也而昭公不礼焉夫人因戴氏之族以杀昭公之党公孙孔叔公孙钟离及大司马公子卬皆昭公之党也司马握节以死司城荡意诸来奔夫人虽不贤然昭公当念祖父之恩而奉事之可也乃倨傲鲜腆以悖其祖母遂致夫人衔怨积恨因戴氏之族诛锄党与为乱于国虽曰夫人之罪是亦昭公不孝有以致之而已十六年戴宋公子鲍礼于国人昭公无道国人奉公子鲍以因夫人昭公将田孟诸夫人王姬使帅甸攻而杀之荡意诸死之书曰宋人弑其君杵臼君无道也夫以诸侯之尊据有一国当修德爱民使国人推戴而愿臣之可也今使宋国之人奉其公子因夫人以贼公则昭之不道抑又可知矣呜呼宋自襄公败楚屈辱已甚成公倚霸而立仅能国耳而其后嗣邦人厌之若此则何以绍嗣微子光昭先君之烈哉宜乎子哀耻食其粟而出奔也
　　文公【名鲍文十七年立成二年卒】
　　鲍以柔嫚之容得宠于襄夫人乗昭无道国人奉而立之弑君攘国虽非鲍亲为之而乗间自立曽无退避之意与蹈其恶无异也是年晋衞陈郑伐宋讨宋之乱然卒不克讨乃定文公而还则四国之大夫其恶可知矣故春秋皆贬而人之罪其成宋之乱也自是晋与宋好宣元年因郑连楚侵宋与陈衞曹三国会晋师于棐林伐郑七年会晋盟于黑壤九年防于扈十年会伐郑十二年盟于清邱终宋文之世晋之盟会侵伐无一不与也郑自文十七年连晋伐宋至宣元年又与楚侵之故是年宋从晋两加兵于郑二年郑归生及宋华元战于大棘宋败获华元自是宋郑两国仇怨愈深及三年郑灵公弑襄公立始及晋平晋郑既和则宋怨亦解故七年黑壤之盟九年扈之盟宋郑皆同至十年郑背晋即楚宋始从晋以伐之而复与郑伯仇矣楚自晋重耳没厯文及成不敢病宋至宣十二年邲之战晋景公败绩于楚晋弱楚强骄暴复横成十三年始伐宋十四年围宋十五年鲁公孙归父会楚子于宋遂及楚平自重耳之霸至此宋始服楚焉盖宋之所以御楚者以晋而已晋既败于楚师委靡不振则宋受制于楚屈膝于楚势必然也凡此皆晋郑楚三国与宋仇好止文公时载于经者如此夫自成公以来事晋最固叛晋最少其得晋之功重矣至邲之败晋霸虽防而景公之为君亦非庸谬不道者也使宋文能厚结晋援纠合诸侯并力攻楚亦未必不胜何至俛首夷狄长其骄气而贻患后人哉宋文之不君盖不足贷云
　　共公【名固成二年立十五年卒】
　　自文公鲍及楚平连岁附楚洎共公继位之初首与楚人会盟于蜀【成二年】当时中国诸侯惟晋不与齐鲁以下靡然而从则晋楚之势强弱可知也及三年晋合诸侯伐郑郑服于晋晋霸稍强宋于是始得背楚归晋复同盟会故五年虫牢之盟六年马陵之盟九年蒲之盟十年伐郑之役十三年伐秦之役十五年戚之盟皆晋为主而齐宋附之非宋敢叛楚也晋足以制楚故也自是以后晋楚争郑屡盟屡伐虽郑有反覆而宋则纯于附晋不敢向楚矣然共公于晋虽数与盟防无侵伐之事至于鲁衞则或遣使以交聘或称兵以相仇和好之情不能终始攷之经传有可言者鲁自成四年宋公使华元来聘以通嗣五年鲁使仲孙蔑如宋报华元之聘皆未尝有侵伐也至六年仲孙蔑叔孙侨如帅师侵宋始弃好交恶按左氏谓二子侵宋出于晋命而晋之怒宋者以其辞会也辞会之事不见于经左氏以宣元年宋楚平后华元使公子围灶为质于楚五年围灶还宋怨华元使已代质欲攻华元共公杀之其虫牢之盟诸侯谋复会宋公使向为人辞以子灵之难晋以宋贰故会鲁伐之宋病鲁晋七年再从马陵之盟于是晋怨遂释亦交好如初故八年宋鲁两国始为防契【成公姊妹穆姜之女为宋共公夫人】而华元来聘公孙寿来纳币明年伯姬归于宋季孙行父如宋致女终共公之世与鲁为好也至衞则成六年孙良夫帅师侵宋已见于经而左氏谓伯宗夏阳説衞孙良夫相郑人伊雒之戎陆浑栾氏侵宋以其辞会也窃谓不然使晋衞诸国皆有怨于宋同往侵之则春秋当书曰某人某人帅师会某人侵宋岂独出衞孙良夫哉其鲁衞两君皆受盟于晋以晋疑宋故鲁衞侵之谓二国大夫奉晋命以惧宋则可谓晋连衞侵宋则不书于经义未安也原晋厉之意以谓吾得诸侯纠合盟会备御强楚而虫牢之盟宋以难辞若将携贰吾伐之则败盟容之则长恶是以授命鲁衞伺间于宋侵以示威既可以回宋公之心又足以示晋侯之德彼不被患而已不损威此霸者之事呜呼其遇诸侯若此则主盟中国霸业不坠亦宜哉
　　平公【名成成十六年立昭十六年卒】
　　平公继共而立值荡泽作乱杀公子肥华元鱼石各窜强国始元奔晋既而归宋石畏元之逼乃出奔楚楚以鱼石之故兴师病宋故成十八年楚子郑伯伐宋鱼石复入彭城是年冬楚又连郑侵宋宋人告难于晋悼公遂会诸侯同盟虚朾左谓谋救宋也既盟以谋之故襄元年栾黡合九国大夫围宋彭城逐鱼石寘诸晋地楚人愤之故是年公子壬夫又帅师侵宋郑以楚故二年亦兴师伐宋而晋师宋师衞寗殖侵郑以报之此鱼氏起祸晋宋楚郑相仇之迹也夫宋附晋郑附楚其结援已久楚病宋郑亦病之晋病郑宋亦病之宋自共公以来纯于附晋不复向楚故讫平公之世盟会侵伐皆从晋命而数与楚郑相仇自成十六年沙随之会十七年柯陵之盟是年两会伐郑十八年同盟虚朾襄元年围宋彭城二年侵郑两防于戚城虎牢三年同盟鸡泽五年同防戚同救陈七年会鄬八年会邢邱九年伐郑十年会吴又会伐郑十一年又会伐郑楚以晋师连岁病郑欲报晋之侵故十二年公子贞帅师侵宋盖是时晋霸方强楚是以不敢犯晋而嫁祸于宋也宋以楚故事晋愈坚故十四年会呉于向又会伐秦又防于戚十六年会湨梁又伐许十六年同围齐十九年盟祝柯又盟澶渊二十一年会商任二十二年会沙随二十四年会夷仪二十五年又会夷仪盟重邱二十六年会澶渊二十七年会宋是年大夫盟宋二十九年会城杞三十年会澶渊昭元年会虢凡此三十余年宋之从晋未尝少有携贰则其事晋之心可谓勤且至矣郑自襄十一年萧鱼之会同盟中国晋楚宋郑仇怨既平故宋亦不受楚郑之患而经无侵伐之文然郑之服晋也以悼公之强而不敢争楚之同盟也以平公之弱而晋不敢伉陵夷至昭四年申之会楚子为主而宋世子佐与焉盖是时晋势愈弱楚势愈强天下之政中国之事皆已在楚而宋郑诸君事楚如事晋矣夫当晋悼时楚虽间侵宋国而宋力于附晋敢以伉楚以晋之强为可恃也今晋平微弱不能有宋使宋不遣世子从楚灵之会则当先诸侯而受祸矣是以申之会齐衞诸君未肯遽从而宋世子先至也呜呼赫赫之晋既不足以敌楚宋靡然从之则楚之暴横日炽中国诸侯其谁与争乎昭公之后盟会日疎不逮于曩昔也
　　平元景三公与鲁交好稠畧【平公杀世子附】
　　鲁自宣公八年穆姜之女配宋共公与宋为好故厯平元景三公春秋之世宋鲁两国有聘好之文无侵伐之事在平时襄十五年宋公使向戌来聘及向戌盟于刘十九年季孙宿如宋三十年伯姬卒叔弓如宋葬宋共姬【即穆姜女】昭十一年平公卒叔弓如宋会葬十二年元公初立使华定聘鲁以通旧好二十五年叔孙婼如宋以报之及景公时虽尝与鲁合诸侯会盟至于聘好之事蔑然不讲盖始以伯姬姻好礼文稠密至是伯姬之卒厯年既久故恩意亦衰不逮于前也经书杀世子二晋献公杀申生宋平公杀痤是也称君杀者甚之也称世子者世子君之贰不可杀也申生以骊姬之嬖痤以伊戾之诬皆死于无罪而二君不恤父子之亲国统之郑重轻受谮愬忍寘之死其恶甚矣故圣人显书其爵以戒后世昏闇之君宠幸谗佞戕乂国本如二公者
　　元公【名佐昭十一年立二十五年卒】
　　元公绍宋值晋昭之世晋霸衰弱盟会侵伐罕见于经昭公即位欲复兴会盟以亲诸侯故昭十一年厥愸之会十三年平邱之盟宋之君臣皆与诸侯听命于晋然方是时诸侯携贰已久而晋昭不德骤欲纠合同盟昭嗣先业其何以使之懐服哉故自盟平邱之后中国无盟会者十二年至昭二十五年顷公继立欲修大义以令天下始复会于黄父谋定子朝之难是以终元公之世十五年间与晋盟会惟此三者而已然自昭四年申之会以后楚强晋弱则当元公时楚宜连郑伐宋以病中国经无伐宋之文非楚有畏于晋宋也盖以强吴横出楚方患之恐恐然备御之不暇奚暇逞志于宋也然元公虽免外难而华向氏之族盘结于内不可禁制左云宋元公无信多私而恶华向故华亥杀羣公子拘向胜向行于其廪公请弗许遂刼公太子栾等以为质公亦取华向之子与华氏盟以为质后公攻华氏杀向之质向氏奔陈公与华费遂谋逐华防防因华向入合之遂以南里叛夫华向二族自昭公以来至于元公更厯数世专制宋政根盘节错牢不可解元公无抚循之爱威制之术而一旦恶其盛强谋欲去之是激其乱也宜乎出奔入叛以祸宋国更数年而始定非特公族之罪实元公召之也
　　景公【名栾昭二十六年立未卒而春秋终】
　　景公终春秋三十五年外无强霸内有叛臣内外交乱莫此为甚攷其行事始从晋次结齐又其次交兵于郑逞志于曹皆倚大陵小以苟一时之利而国内多虞权臣叛乱莫之能制请按其实以言之昭二十七年会于扈三十二年城成周定四年会召陵侵楚皆从晋命同其会伐盖是时晋虽衰防犹能纠合诸侯勤王室谋强楚故宋尚或从之自后六卿专晋祸难日炽不复主盟诸侯故景公于是专而从齐定十四年会齐侯于洮时齐宋方好未有怨也及是年衞世子奔宋明年齐侯衞侯次于渠蒢哀元年齐衞伐晋晋既怨衞明年晋赵鞅帅师纳衞世子蒯聩于戚明年春齐国夏衞石曼姑帅师围戚夫衞逐蒯聩而宋受之晋纳蒯聩而齐衞拒之则宋有背于齐衞矣齐以衞故衔怨于宋故哀五年齐侯伐宋宋之弱不能报伐于齐而陵虐小国数为曹患自哀三年六年宋两伐曹七年宋人围曹八年入曹以曹伯阳归夫曹与宋非有重讐宋既伐其国又刼其君其残暴不仁盖亦甚矣至郑与宋则恃晋楚更衰中国无霸擅相称兵以快私愤彼伐之此报之终春秋见经者凡七定十五年郑伐宋哀七年宋侵郑九年宋皇瑗帅师取郑师于雍邱宋公伐郑十年宋又伐郑十二年宋向巢帅师伐郑十三年郑罕逹帅师取宋师于嵒终于景公宋郑两国未尝一岁息兵也然宋能病曹仇郑而不能自制其国使公族之亲乱而出奔奔而入叛若无君之国焉故定十年经书宋公子地出奔陈公弟辰暨仲佗石彄出奔陈十一年公弟辰及仲佗石彄公子地自陈入于萧以叛乐大心自曹入于萧十四年公弟辰自萧来奔左谓宠向魋故也初公子地嬖富猎分其室与之公嬖魋取公子地白马以与之地怒扶之遂出奔陈辰始説地以出奔意公必止地及地亡而公弗止故辰及佗彄亦出奔陈明年四人入叛乐大心亦从之而辰复奔鲁夫宋公宠魋不义之臣致怨于公族以召祸乱其何以为国哉呜呼微子之祚至此其衰极矣
　　宋大夫
　　宋大夫见经者三十人公子地公弟辰皆元公之子也其公族之盛者唯华氏其次乐氏仲氏华氏九人督耦元弱阅臣定合比亥是也乐氏三人大心祁黎髠是也向氏三人戍宁巢是也仲氏二人仲几仲佗是也独见经者九人孔父万仇牧子哀公孙寿山鱼石石彄皇瑗是也惟司马司城不书名氏杜云司马公子卭司城荡意诸而左谓书其官盖贵之也乐氏黄氏华氏皆出于戴公之族向氏鱼氏荡氏皆出于桓公之族孔父子哀书字按公羊云孔父义形于色督将弑殇公孔父生而存则殇公不可弑故先攻其家而后试殇公故圣人书字以贵之杜谓孔父内不能治其闺门外取怨于民身死而祸及其君故称名以贬之折衷其实当从公羊之説盖伯仲父皆此也此曰孔父是书字以贵之也子哀当昭公之时能谨身避祸不食污君之禄故亦书字以贵之此二大夫称字以贵之义也督万山皆不称族或谓督万负弑君之恶山有罪而见杀故皆去氏以贬之是不然以为弑君者去氏则里克赵盾何为不去氏也以为有罪见杀者去氏则经以罪杀者多矣何为书其名氏哉按经未命大夫类不称氏如鲁之翚挟是也今大夫不书氏亦未命故也司马司城特举其官者公羊谓宋三世无大夫三世内娶也谷谓无君之辞左谓司马握节以死司城效节而出故书官以贵之至僖二十五年书宋杀其大夫文七年书宋杀其大夫不曰某氏公羊亦曰宋三世无大夫三世内娶也谷梁曰以在孔子祖之位尊之也又曰称人以杀诛有罪也左谓称人众也不称名非其罪也先儒曰脱之也夫公羊之説失之僻谷梁之説失之私而先儒以为脱之则何名笔削之书哉是盖非其罪故也若乃文十五年书宋司马华孙来盟书以官且不书名者晋宋自鲁僖会诸侯于薄释宋公之后未尝与鲁通好一旦华孙结盟于鲁以防旧好故圣人特嘉异之且不称使也且羣公之子称公子如公子地是也公子之子称公孙如公孙寿是也公子之孙则以王父字为氏如荡意诸其受氏出于公子荡鱼石出于公子子鱼是也至于羣公所以治御其臣子得失载于经而可考者请以次而言之　宋自穆公入春秋终景公十四公殇公闵公祸起肘腋之间并与大夫孔父仇牧残于督万之手惟桓公最贤值齐之霸外内乂安权正于上大夫名氏无见经者　襄公虽受辱强楚抱愤以死然国内无虞纪纲不失盟会侵伐之柄未付于大夫也　成公继祚十六年而两杀大夫经没其名盖不以其罪故也然则君虽弱矣而臣未至于专僭　逮夫昭公不君朝廷起祸于是杀其大夫司城子哀来奔而华孙结援与国来盟于鲁经特书其官或书以字言罪不在臣而在昭公也　文公之时华元始一帅师见经自是大夫专恣骎骎不可制矣　共公即位华元始以来聘书公孙寿一以纳币书至共公没华元奔晋鱼石奔楚宋杀大夫山变乱起于诸臣各倚强国争权擅私则宋之国非君之有其暴横自恣失制于其臣也鲁成十五年华元防诸大夫会吴于钟离于是始有出会之文　在平公时华元会齐衞鲁邾四君于是始有臣会诸侯之文未几而鱼石复入彭城借楚之援以更宋国赖晋救恤之力栾黡合元八国大夫围彭城逐鱼石故宋之祸难始平矣原其祸端所起盖自文共以来偏任华元以制国政夫任偏宠固怨讟之府也必有出而相仇者矣是以鱼石之乱自华元召之自文共致之由是华元之族日以浸盛终平公之世华元两与戚会华阅继合诸大夫复会于戚襄十七年华臣奔陈二十九年华定城杞昭六年华合比奔衞其横据宋国皆华氏党也而向氏复起更与国政故襄公十五年平公使向戍来聘遂盟于鲁夫以君命出聘而擅及鲁盟则向氏之专恣不下于华氏也至昭元年又合晋楚大夫同盟于虢则二氏之强可知矣　陵夷至于元公不能深鉴前弊收其威柄又复甚焉故二氏之族终为宋患昭二十年华亥向宁华定出奔陈二十一年自陈入宋南里以叛二十二年自宋南里出奔楚夫出奔乱也入叛逆也为人臣而敢为逆乱又非特专僭而已也向华之祸方息而乐氏之族复起乐大心以昭二十五年会诸侯大夫于黄父　至景公时乐祈犂又会大夫于扈则乐氏专恣宋权又可知矣终于大心奔曹又其甚也乱生于兄弟之间公子地奔陈公弟辰暨仲佗石彄亦奔陈复入于萧以叛乐大心自曹入萧以从叛党而辰又自萧来奔按左氏以为景宠向魋以致祸则景公之罪重可责也盖当大夫擅政之时不能属任善人逺屏私昵稍正国纪以杜羣臣狂逞之心而宠向魋不义之人衅生祸起则以春秋之法责其首恶繄谁之咎哉呜呼易戒履霜经讥世卿言人君御臣不可不蚤正也观春秋之世莫不以人君弱于威制或怠于政机是以大阿之柄稍假于宠臣至其末流极弊则君之所以为君惟名位仅存而权势已阴移于下然是患非特宋也六卿分晋三家专鲁七穆擅郑田氏盗齐若出一辙可胜叹哉












　　春秋比事巻八
　　钦定四库全书
　　春秋比事巻九　　　　　　宋　沈棐　撰郑
　　世家
　　按世家郑桓公友周宣王庶弟也宣王封于郑百姓爱之幽王以褒后政治多邪诸侯叛之公问太史曰王室多故予安逃死太史对以雒之东土河济之南地居虢鄫其君贪利百姓不附公试居之虢鄫之民皆公之民也公于是徙其君于雒东而虢鄫献十邑竟国之桓公后为犬戎所杀郑人立其子掘是为武公娶申侯女女曰武姜生太子寤生少子叔段自庄公入春秋传国十二君合二百四十二年今攷其行事终始次诸公而论之
　　庄公【名寤生惠二十六年立桓十一年卒】
　　昔舜立于嚚母傲弟之间克尽孝友终全天伦之爱使母与弟烝烝不至于奸故万世之下称为人子为人兄者必以舜为归焉共姜之恶不若嚚母之残戾段之不恭不若傲弟之难驯而庄公无帝舜之德终致母子乖离兄弟相残繄谁之咎哉罪在庄公闲之不得其道故也盖从父之命君子且犹不许其孝况庄公继郑之祚列为诸侯而制于共姜之命是诚孝乎否也舜之母非不爱其弟也舜非不欲富贵之然封象于库处之僻小之国不及以政则象虽有图舜之心亦何能为哉今共姜以爱段故为之请京公遂使居之驯致尾大之患逮其衅成称兵交攻仅平其难则庄公之不忍于初是乃忍之至也或者罪其克段于鄢谓当缓追逸贼始得亲亲之道是大不然狥大义者不顾其亲故周公诛管蔡以衞王室叔向尸叔鱼以正邦刑圣人均有取焉段据强邑欲囘干戈以攘贼庄公则虽杀之可也况以师徒讨之而不殒其身则庄公之罪盖不在克段明矣然罪不在于克段而圣人深贬之特书其爵罪其不戒履霜之渐也夫庄公以不逆共姜之请为小仁及寘姜于城頴又以固守誓言为小信不知斥母残弟之恶盖百倍于此然则若郑庄者诚琐琐小人哉
　　庄公与齐衞宋鲁陈蔡仇好终始
　　周室东播王纲不立诸侯肆行而莫禁故干戈仇敌盟会固党各出私意而未尝请于王命当是时强者附之弱者陵之同利相趋同患相觧同好相求同恶相讐初不以礼义合也惟复不以礼义合是以仇好不常朝从夕变反覆无信莫此为甚请援郑以质之庄公之与向背者凡六国齐衞宋鲁陈蔡是也于齐则倚其威强终始无怨于鲁则始为相仇中为相好终又为齐而相攻于宋则终始而相怨于衞则始中结憾终从齐伐鲁遂与释怨脩好至陈蔡二国则力寡势弱不与诸国等不能自为德怨姑从附于诸侯之后耳故始从宋而与郑仇中从齐而与郑好终从王而又与郑仇矣　大抵郑以蕞尔之国虽自桓公武公开国未久其失犹足以自艾然而敢与诸侯抗者盖恃齐以为援也较郑之力固不能敌衞宋诸国之众而得齐为援又有鲁以助之则衞宋诸国不足畏又其甚也敢抗天子之命而世子忽有功于齐且连齐以伐鲁则以凭恃强齐起祸中国开干戈之路实自郑始然则郑庄之罪是可责也观隠三年齐侯郑伯盟于石门亲两国之好至十年因鲁求成齐复会于中邱是年合三国伐宋为郑故也冬齐人又防郑入郕而十一年齐侯鲁隠又及郑伯入许桓二年平宋五年如纪十年战郎郑皆与齐同之终始无毫髪之隙则以齐强盛故郑坚于从附耳所谓于齐则倚其威强终始无怨者此也　衞以隠二年郑人伐之及州吁当阻兵安忍欲修旧怨于诸侯故四年请宋陈蔡伐郑以报伐衞之役十年宋衞入郑既又连蔡伐戴郑伯愤三国之师遂因其伐戴复伐其师而取之至桓公五年衞因王有怨于郑又从王伐之则郑衞积憾如此之深也宜乎自是以后连兵不解未易修好数年之间郎之战齐为郑以伐鲁衞欲厚结于齐遂与齐郑同战于郎十一年复盟于恶曹以坚齐郑之信则衞之好郑非畏郑之强盖畏齐而亲之尔于衞则始中结憾终从齐而好郑者此也　宋以隠四年州吁以子冯为请故殇公以师从之亲为主兵五年邾郑伐宋以报四年之憾是年宋复伐郑围长葛而取之十年入郑伐戴皆与郑称兵交恶然至桓二年郑乃与齐鲁诸国会于稷以成宋乱郑伯之意岂能欲报怨以德平宋祸于仓卒哉盖利其祸难欲乗衅以伐之耳逮督以重赂求诸侯解兵郑亦不得独攻之也故经书以成宋乱又取郜大鼎于宋言鲁之取鼎则他国可知矣自是讫庄公世宋人厌祸不起难于郑郑以宋不见伐亦不敢加兵于宋故十余年间两国无侵伐之文然终未尝与之修好于宋则终始相怨者此也　鲁以隠四年翚帅师防宋衞诸国伐郑六年郑来输平八年且以祊归鲁隠公利宋之邑则不得不修好于郑修好则不得不致憾于宋故十年会齐郑于中邱遂使翚会伐宋则鲁至是不复与宋好矣十一年时来之会入许之役及桓元年会于垂假许田盟于越二年会于稷皆鲁郑二国相辑睦如一无少贰也逮十年忽有功于齐而鲁以周班后郑故齐郑来战于郎书来战而不书伐罪齐郑也夫郑伯恃忽之功挟齐之强责鲁不以其过而轻弃两世之好则罪在庄公亦明矣故经变文以讥之所谓于鲁则始为宋而相仇中为祊而相好终又为齐而相攻者此也　若夫陈蔡二国则初以宋衞可依郑不足惧故连宋衞以伐郑及郑结齐鲁其势稍强故桓二年陈侯与稷之会蔡侯修邓之好遂与郑伯结为与国逮五年王欲伐郑则又依王室以为名复从王伐之相仇如初是其终始仇好初不出于已国故苟一时之便耳所谓不能自为德怨而从附于诸侯之后者此也凡自齐至陈蔡六国与郑仇好之迹其反覆如此是无礼义以维持而求便一已之私所以至纷然者欤嗟乎郑庄之不君甚矣始不能制弟之恶而兄弟至于相残又不能定忽之位而公子至于五争外虽倚齐之强不见剪灭于诸侯而内制于权臣之手卒贻后祸或者称为贤君亦何妄哉
　　厉公【名突桓十二年立庄二十　年卒】
　　郑自庄公立嗣统不正郑国之权专治祭仲及宋执祭仲求立厉公迄庄十四年厉公复立国难方定四公子之乱相防而作二十余年忽一出而一归突再出而再归子亹子仪皆以国人见弑不终其位是以诗人闵郑之乱也曰公子五争兵革不息盖谓厉公两立忽子亹子仪皆一立凡五请也请攷经传论之初祭仲有宠于庄公庄公使为卿为公娶邓曼生昭公故祭仲立之宋雍氏女于郑庄公曰雍姞生厉公雍氏有宠于宋庄公故诱祭仲而执之曰不立突将死亦执厉公而求赂焉祭仲遂与宋人盟以厉公归而立之是岁昭公奔衞厉公立故经书宋人执祭仲突归于郑郑忽出奔衞称人以执罪庄公也突归之文不加贬者罪祭仲也突簒忽而立国人不与故十五年出奔蔡忽归郑是年厉公自蔡入栎据郑别都以逼昭公鲁会诸侯伐郑谋纳厉公弗克而还明年公复会伐之诸侯之事未竟至十七年高渠弥防忽旧怨弑昭公而立其弟子亹子亹立一年为齐人所杀祭仲逆子仪于陈而立之是为郑子仪子仪当归十有四年傅瑕杀之更纳厉公厉公复立郑难始平此自桓及庄郑公子三大夫弑君立君终始之迹也夫昭公虽罹祸难而在位不久经不书杀固宜若子仪君郑十四年自庄四年齿于诸侯已称郑伯而于入与弑经亦不书何哉盖春秋之作以严君臣正名分为急不书其入与弑不与其当国也夫突簒自立义虽不正然已尝绍君之位成君之礼则终其身为君可也方子仪之立突已在栎栎郑邑也有君在国其可立乎谓非正不当有郑则子仪乗郑之乱窃据君位亦非正也是以孔子于厉公之入也曰郑伯突入于栎于其死也曰郑伯卒而子仪则于二者皆没不书意可知矣呜呼祭仲食君之禄而不能死君之事听宋逼胁偷生苟免废君立君以起祸难如婢妾贱人俛首人后见利则从无足讥者惜乎郑庄之贤不早正国统以定大义宠任权臣委弃国柄卒使太阿倒持国祚几絶岂非春秋之罪人哉
　　宋鲁与郑废立
　　自庄公卒诸侯与郑废立之事二宋为首鲁次之至齐衞陈蔡燕则徒与鲁同其侵伐而已未尝主兵也宋自桓十一年雍氏宗恃庄公之宠执祭仲始纳厉公祭仲与盟而许之故是年突归于郑忽出奔衞宋之力也然雍氏虽纳厉公而庄公尝执之以求赂突未尝德宋也故厉公之入宋郑不和鲁桓公以六年伐齐齐人馈之饩鲁以周班后郑忽常怒鲁而为郎之师有怨于鲁故当厉公入国之初力平宋郑十一年公会宋公于夫钟会于阚十二年盟于谷邱会于虚又会于复会郑伯盟于武父夫鲁之所以平宋与郑以厉之入宋为之平国两平则突之位可久也为突求援于宋欲以固其位者非为突也意在修怨于忽也宋既不受桓公之意屡请屡辞故是年鲁遂及郑伐宋与宋战桓公自是始好郑而仇宋矣明年宋多责赂于郑郑不堪命故以纪鲁及齐宋卫燕战而败之宋既不得郑赂又怨郑鲁之仇已故十四年遂以齐蔡衞陈伐郑报宋之战及十五年国人不与厉公厉公奔蔡昭公复归厉公入郑居栎鲁复恶昭公之入始复修好于宋连兵以病郑故是年公会宋衞陈于袲伐郑洎高渠弥弑昭公立子亹鲁始息意于郑人矣原宋鲁二君之心皆非为郑也宋以利故欲立厉公以取赂鲁以怨故欲立厉公以簒忽凡二国者始则相亲以相结终则相怨以相攻无非竞锥刀之利肆蠭虿之毒怀讐则欲报图利则欲取如闾巷之乍叛乍合而已曷有仁义之心欤呜呼自子仪立国难畧平是时齐虽未霸鲁以姜氏之祸衞以惠公之难诸侯兴师互相侵伐未尝临郑故郑国之事比前为少其后子仪被弑厉公初立则又值齐霸盟会侵伐皆往从之故终厉公之世两会于鄄郑皆与焉虽然使郑国诸君能复从中国倚霸自强则郑之境土可恃以无虞矣楚虽暴横安敢弯而向郑哉惜乎其昧于此也
　　郑在小白时叛齐即楚
　　楚为郑患自鲁庄已然几与春秋相终始也故庄十六年始书荆伐郑夫郑以弱小之国介乎强楚驱逐逼胁兢兢然保疆土之不暇所恃者中国霸而已中国有霸则楚不敢向郑郑亦不得而从楚不幸霸业不兴蛮荆暴横则郑委身于楚惟其所命虽欲顾瞻中国不可得已当厉公时楚势未盛齐霸方兴中国可恃而荆蛮可却也然郑虽两与齐会而会鄄之后犹间宋伐郳兴师侵宋故十六年齐衞伐郑以服之则其不纯服霸主一以盟幽之后犹贰于齐慢而不朝故十七年齐执郑詹以威之则其不纯服霸主二呜呼小白图霸之初楚势亦防矣郑犹贰齐若此况其既没之后中国无霸强楚煽熖十倍于前欲冀郑之无叛不亦难乎哉
　　文公【名防庄二十二年立僖三十二年卒】
　　郑自厉公从霸至于文公践祚以来倚齐为重厯数年间国内晏然靡有侵伐之事逮庄二十六年同盟于幽固齐好也楚以郑从齐故明年又为伐郑之役齐侯于是会鲁宋以救之僖元年楚复伐郑齐又会六国于柽左云谋救郑也二年楚又侵郑三年又伐郑郑以楚师比岁侵伐欲求于楚孔叔曰不可齐方勤我弃徳不祥故四年郑伯从齐伐楚然方是时齐虽主霸而楚亦盛强郑方仗齐为援听命以伐楚又惧楚之不能释憾于我也故五年首止之防郑伯逃归不盟盖其病楚之兵威而不敢奉齐盟也夫郑既不能坚事齐之心捐好背盟猥趋夷虏故六年齐侯会六国伐郑围其新城七年又复伐之而莫之能救于是杀申侯以説于齐又使世子华交盟于母犹惧齐之未平也故八年乞盟于洮复修旧好自是一于事齐莫有二心是以九年葵邱之盟十三年咸之会十四年缘陵之役十五年牡邱之盟十六年淮之会皆奔走奉事未尝少懈而楚亦畏服齐霸不敢犯郑故郑得以靖节于盟主也逮明年小白既没中国无霸郑患楚之蓄愤已久将修怨于其国故十九年与楚盟于齐二十一年复防于盂又盟于薄二十七年盟于宋去华即夷苟免一时之难而已然宋以二十二年合四国之师以伐郑者宋欲图霸而恶郑之从楚故也郑以楚故受伐于宋故是年冬楚及宋战败宋师于报郑之役也暨二十八年晋文兴霸城濮之战楚师大败是年践土之盟温之会皆晋主之而陈郑诸国罔不率从越明年翟泉之盟诸侯从晋者六国而郑独不至故三十年晋人围郑左氏谓无礼于晋且贰于楚也夫文公在位四十余年始则援齐为强固结盟好中则背齐即楚叛中国之盟会而依附豺狼戎狄之国及其终也则又从而归晋然且有携贰之心而不能敦信好盖其乍叛乍从取陵于大国岂奕世之贤诸侯哉观其恶高克而使将兵卒致弃师之耻信宣仲之谮申侯有杀大夫之恶其昏闇不明柔懦不断又若此之甚也
　　穆公【名兰僖三十二年立宣三年卒】
　　郑自晋文兴霸服从中国至穆公时重耳既没襄公既立虽霸业稍衰襄尚能主盟诸侯荐修盟会故其始也郑以听命于晋不敢向楚攷之春秋僖三十三年从晋伐许宣二年从晋伐秦三年从晋伐沈七年与晋盟扈皆未尝叛晋也九年楚始伐郑而晋合五国大夫救之犹足以抗楚未至于失郑故十二年郑会公于棐十四年同盟于新城十五年盟于扈十七年从晋伐宋又盟于扈凡此皆穆公从晋之迹也然十五年扈之盟晋以齐数病鲁将谋伐齐及是受赂于齐而晋师遂止十七年伐宋之役晋以宋杀昭公兴师问罪及是实受赂于宋而晋师亦止夫为盟主伐叛柔服用彰威德而动辄受赂以贻诸侯羞则晋德其衰矣穆公为是谓晋不足与而受盟于楚宣元年始与楚子侵陈宋宋陈衞曹会晋师于棐林伐郑晋人宋人又伐郑盖晋宋之与国也郑既附楚势必病宋宋有郑患则必连晋衞以报之此理之必然也明年宋华元郑归生为大棘之战宋师败绩郑华元大败其师其臣则宋不敌郑可知矣晋宋惩此之败不胜其耻遂连陈衞四国之师而复以侵郑楚伐陆浑郑势单寡遂及晋平士会入盟楚以郑叛乃举兵侵之接灵公之世二岁之间楚两病郑盖自宣元年以来至此郑又服晋也呜呼观郑子家遗赵宣子之书曰南人有言畏首畏尾身其余几又曰鹿死不择音小国之事大国也德则其人也不德则其鹿也铤而走险急何能择详味其言则郑虽隣楚亦非有心于叛晋者由晋衰贪利失道无抚绥之术有以致之而已噫二霸其贤哉
　　灵公【名夷宣四年立是年归生杀之】
　　灵公在位不久事不见于春秋无可论者按左传灵公见弑出于子家以食鼋之憾遂陷大恶夫为人臣而邀口腹之欲愤其小忿忍弑君父如刈竹苇此真夷狄禽兽者也子公虽知君不可弑而权不足制胁以从命厥罪惟钧经没不书盖以恕矣呜呼二子之恶固不容诛然灵公御失其权自贻祸难不可谓无罪何则知子家为可杀则杀之可也何至养成其恶使得肆豺狼之暴哉嗟夫春秋之君强者过于残忍弱者失之震怯观鲁隠于羽父郑灵于归生皆孱弱不断祸及其身为天下笑易曰履霜坚氷至为人君者可不戒哉
　　襄公【名坚宣五年立成四年卒】
　　襄公在郑值晋成景之世霸业稍衰强楚傲然无惮晋之意是以屡病于郑夫穆公继祚二十三年从晋盟者四伐者一会者一其从楚侵陈宋者不过一再而止葢是时晋之襄灵尚能纠合诸侯以衞中国而去重耳之霸未逺其声威犹足以震楚也故楚不敢易晋而力于争郑逮襄公时晋或遭灵公之难方务内靖未暇勤诸侯也又其在位不久威柄不施而景公继之邲之战大挫于楚楚为是敢肆猖獗数为郑患郑虽欲坚于事晋其势有所不能故襄公被伐于楚者居多而从楚之迹亦多晋之伐郑者鲜而郑从晋者亦鲜请按其实以言之郑在晋成公时宣五年楚人伐郑九年楚复伐之晋虽以郤缺救郑而不能解祸难遂致郑人求成于楚十年晋宋衞曹并力伐郑以讨其贰郑复请成于晋原郑向晋之心不可谓不切矣楚师两伐而附楚晋命一讨而归晋则襄公之不忘盟主可知也奈何楚复致伐而晋之力不能急郑襄公始会楚子结盟于辰陵然亦非其愿也故已而背之楚子遂大举围郑之师以责辰陵之盟当此之时晋苟能一战败楚郑将欣然从附中国永坚事晋之志矣不幸林父败师于邲楚势愈张则虽晋为郑虑亦当俛首从楚以纾一时之难也故自是以后终襄之世皆一于附楚成二年从楚侵防又同盟于蜀遂与楚同好弃仇无复叛去晋虽以宣十四年成三年两加兵于郑而终莫从晋如曩昔者非成公背华即夷乐于附楚揆晋之势不足以捍吾国耳嗟乎襄公胁制于楚使不得内顾中国雍容礼文而染于筚路之俗岂郑之罪哉盖以晋之成景无重耳之贤不能威楚而反致败衂竟使襄公不得已而归之诚晋之可责哉
　　悼公【名费成五年立六年卒】
　　悼公在位逾年而卒事无可攷惟成五年虫牢之盟一服晋而已是时晋景公惩邲之败复修霸业诸侯稍稍归晋故防自宣十七年同盟断道齐自成二年请盟袁娄宋自成三年从晋伐郑郑知晋势复兴故至是五年遂背楚归晋自是以后按成公之世郑之于晋屡叛屡服两国交伐矣【详见成公】
　　成公【名伦成七年立襄二年卒】
　　郑介乎晋楚之间事晋则楚伐之事楚则晋伐之自穆公以来叛服不常然攷其从违之迹实视两国之强弱晋强于楚则从晋为多楚强于晋则从楚为多观成公当晋景之时晋虽多难其势已强故郑虽叛而较之于楚事晋为久楚不足以敌晋故也是以成六年楚公子婴齐伐郑晋栾书救之七年婴齐复伐郑晋侯合九国救之晋惧郑有贰楚之意是年晋遂同盟于马陵以固郑九年晋为汶阳之田诸侯贰晋晋人惧会于蒲以防马陵之盟楚人间诸侯之贰以重赂来郑郑会楚公子成于邓盖成公至此一叛晋也晋以郑叛故因其如晋遂执郑伯晋栾书伐郑十年晋复合五国伐郑郑以晋屡见伐乃复背楚归晋故十三年会晋伐秦十五年同盟于戚又会吴于钟离至十六年楚使公子成以汝隂之田求成于郑郑遂叛晋归楚故是年同楚侵宋又合楚子战晋侯于鄢陵楚郑败绩郑虽败师犹未服晋故十七年晋侯合八国伐郑同盟于柯陵是年又伐郑郑亦未服至十八年复合楚子伐宋故襄元年韩厥帅师伐之二年郑师伐宋终成公之世不复归晋矣夫郑有贰心于楚虽阳示服晋而楚一诱之则随以背晋而晋知郑之不可保也故叛必伐之必盟之要之以神明惧之以祸福饵之以利害其欲服郑之计以力矣况鄢陵之胜晋有震楚之威宜乎郑伯俯伏请罪怀改事之心不待再伐而后服也然自鄢陵之后晋三伐郑郑终不从而连楚侵伐仇晋愈深者盖知晋之不足恃故也夫霸者之服诸侯非独兵威之盛足以锄强去暴亦在有德以怀服之耳厉公败楚伐秦摧折勍敌秦不敢称兵报伐楚不敢争郑屡侵其兵威非不强也然暴虐无亲阻兵安忍曾无柔服之德而三族擅权国内多难祸将起于萧墙则为郑之计与其从晋不若附楚之安是以虽屡被伐而讫从楚自如也然则霸者欲长有诸侯主盟中夏盍亦増修其德乎
　　宋郑仇好
　　宋郑自入春秋至厉公二国仇好事皆已论之于前及二霸之兴中国诸侯禀命盟主莫有携贰故宋郑皆与盟会同心修好无有侵伐至文十七年郑始从晋伐宋宣元年郑又连楚侵陈及宋是年宋会陈衞曹伐郑乂独伐郑自是以后宋郑两国侵伐交好多见于经惟襄十一年萧鱼之防郑纯服晋中国帖然故宋亦解仇于郑者二十年大抵宋一于晋而郑多附楚从叛不一方郑归楚则必连楚必陵宋晋之与国叛晋则仇宋理之必然也宋既为郑所侵则晋必为宋释怨亦倚晋之强间郑而伐之故终晋之世宋或独伐郑或连晋以伐郑郑或独侵宋或连楚以侵宋其间惟郑叛楚归晋则两无侵伐矣或曰攷之春秋中国诸侯交附晋楚不一而从违强国交锋抗衡独多宋郑何也盖宋郑壤地相比疆塲之事玉帛之使易成仇好况当时郑恃楚以强宋恃晋以强晋楚既不相下则肘腋之国称兵相凌宜矣
　　卫郑仇好
　　衞与郑自二霸擅盟诸侯委顺侵伐之事蔑无闻焉至成二年楚郑侵衞三年衞连晋宋伐郑以报之十年衞独侵郑又会诸侯以伐之十七年衞括侵郑襄二年又连晋宋侵郑原衞之意所以屡仇于郑者以晋故也郑既叛晋则防必倚晋伐之及晋自平昭以来霸德既衰不能主诸侯防知晋不可恃也故自襄公二年伐郑之后六年间不复加兵许郑以助晋之威强于是防郑始弭兵矣至定之八年晋以衞之叛盟故侵郑侵衞而衞郑之好愈固于前是年衞侯郑伯盟于曲濮十年会于安甫故比年盟会无复曩时之称兵见衞之仇郑所以屡见于经者其原起于附晋也
　　郑许仇好
　　春秋之时王纲不正诸侯恃强陵弱无国不然故鲁之于邾宋之于曹郑之于许皆凭其势力足以并吞而将噬之且以其壤地相近兵车易临是以加兵侵暴每每见经观郑自庄公入许之后后世子孙踵其前轨陵蔑尤甚文公侵之穆公伐之襄公三伐之至于悼成之世围伐各一简公合晋衞之师又一伐许至献公而遂灭其国焉夫郑加兵于许者如此其数而许未尝敢报郑之伐其间若僖二十二年襄十六年虽两尝伐郑不过凭恃诸侯之国借人之力以少快一时而已所以然者郑足以制许许不足以仇郑也呜呼以郑之胁制于楚切切然臣事之不暇盍亦増修其德抚循小国继好息民以保封疆不务及此而逞志于许是犹螳螂捕蝉而不知黄鹊之从其后也
　　公【名髠襄公三年立七年卒】
　　公继立值晋悼兴霸故郑一于从晋未尝叛而归楚自襄公二年晋欲服郑连宋衞以侵之郑既服晋故三年会九国盟郑鸡泽五年合十四国会于戚皆以坚郑好也自是以后终公之世悉从晋命故五年晋会七国救陈郑伯与焉七年会于鄬公未及会而卒然则公之纯于从霸异乎先君擕贰者盖以悼公霸业之盛以威服之故也
　　简公【名嘉襄公八年立昭十二年卒】
　　郑自公之时虽尝服晋及简公嗣位初畏楚见偪而叛晋者三至襄十一年萧鱼之会悼公霸业既盛楚之力不足以抗晋故自此一会之后至襄二十五年凡十五年间不复背晋以归楚然是时晋霸浸衰中国之权晋楚狎制故二十七年晋赵武楚屈建会郑良霄于宋而盟之是会虽晋楚同列异于前文而圣人犹序晋于楚之上者以见晋虽衰犹足以主盟也至昭四年楚子主会于申郑始委晋而归之自是天下之政中国之事皆专于楚郑始交事两国无纯附晋之心如悼公之时然则非郑有贰心实中国无霸有以召之也攷之于经襄八年郑伯会晋侯六国于邢邱楚公子贞帅师伐郑郑遂服楚此一叛晋也九年晋复会诸国伐郑而盟之郑始服晋矣楚子愤郑携贰继而伐之郑又从楚此二叛晋也十年晋侯复合诸国伐郑城虎牢以逼之楚人救郑故郑得以倚楚之援未肯卒服是以晋侯率诸侯以伐郑同盟于亳城北郑始再服晋矣既又复叛故襄十一年晋侯合诸国伐郑同盟郑又服晋于是会于萧鱼自是以后郑一心事晋不敢向楚者二十年盖自晋景以来服郑之功至此为特盛也楚以郑贰也故是年执郑行人良霄十八年伐郑二十四年二十六年两伐郑虽兵师屡加而郑终不复向楚非郑之德晋而讐楚也以晋霸之兴足以胜楚郑可恃以无恐也驯至昭公四年晋霸寖微权制于楚申之会楚子主之郑伯或向楚或从晋奉事之心少损于前矣呜呼晋盛则郑从晋衰则郑叛其从违实视晋之强弱然则昭定之间所以不纯于从晋者非郑之罪盖晋之削也
　　郑简公与陈蔡宋仇好
　　简公在位最久其侵陵敌国四见于经攷之经传皆未尝以私憾报复无非奉事强国因以致仇而已陈蔡楚与国也宋晋与国也方其附晋则侵蔡伐陈及其从楚则背晋伐宋故襄八年邢邱之会郑始服晋则侵蔡公子燮及亳城北盟之后郑复叛晋则连楚以伐宋至是萧鱼之会以后郑纯附晋不复向楚于是与楚为恶故二十五年入陈伐陈以仇楚之与国矣呜呼善盟会恶侵伐春秋之义也夫彼以兵加恶于我而我复以兵报之此季世末俗报复之常理耳春秋且犹恶焉况于已无私憾而师兵四出残民暴骨以求媚于大邦其恶岂不甚乎然则简公之罪不容贷矣
　　定公【名宁昭十三年立二十八年卒】
　　春秋至昭公时晋悼既没霸业已堕楚灵骄暴诸侯不从强呉乗间梗其喉牙使不得抟食中原如曩时之盛则楚亦衰矣然攷之春秋晋楚两国虽同于衰而晋尚能纠合诸侯以申盟会郑以楚不足依犹往从晋不复向楚故昭十三年防盟平邱二十五年会于黄父夫献公即位昭三十二年同城成周定四年同侵楚盟臯鼬晋虽衰郑犹从之如此者以楚势削弱不敢与晋争郑郑犹得以悉意于晋故也或曰楚子争郑其来久矣今虽稍衰楚必能委郑以与晋也而经自昭公以来蔑无楚伐郑之文何耶曰诸侯之势足以自保然后敢以图人当昭公之时强吴蹑楚之迹浸以肆横故四年大会诸侯伐之五年六年又伐之楚方拒吴之不暇何暇于讨郑乎楚虽欲图郑郑亦安能屈身以役之乎然则楚之不敢谋郑势使然也
　　献公【名虿昭二十九年立定九年卒】
　　声公【名胜定十年立末卒而春秋终】
　　鲁定之初晋霸虽衰犹能会盟诸侯故城成周之役侵楚之会臯鼬之盟郑皆与焉则郑犹从也及声公即位晋德愈微盟会侵伐蔑然不讲郑始东结齐鲁与晋为敌故定十年会齐侯于安甫十一年及鲁平叔还涖盟于郑哀二年郑罕逹及晋赵鞅战于铁而郑败盖是时鲁与齐交好晋与齐为仇郑既交通齐鲁背晋之盟于是帅师战晋不顾惜哉呜呼以晋国之君自襄昭以来区区于保郑其盟会非不坚也一旦乗頽之极遂背盟弃好交结敌国称兵相陵虽曰晋德之衰不足以收郑为郑伯其亦可罪哉
　　郑大夫
　　郑大夫见经者二十四人宛及詹不氏未命也祭仲申侯非郑之公族盖祭仲初一封人有宠于庄公遂执郑政而申侯自楚奔郑则皆非公族明矣自穆公以来终春秋专郑政者皆郑之族裔及之于经公子七人公子归生【子家穆公弟】公子弃疾【子良】公子喜【子罕】公子防公子发【子国】公子騑【子驷】公子嘉【子孔】是也公孙五人公孙辄【子耳】舍之【子展】虿【子侨】夏【子西】段【伯左子子卬】是也公族七人良霄【辄子伯有】罕虎【子皮】罕逹游吉【子太叔】游速【太叔子】国参【子产子】驷是也按唐武平一传穆公生十一子子然及三子孔三族亡子羽不为卿惟子罕子驷子良子国子游子卬子丰七族子孙世执国政故称七穆然见于经者惟罕驷良国游五人而卬与丰无闻焉罕虎罕逹出于子罕游吉游速出于子游国参出于子国良宵出于子良驷出于子驷是皆穆公之裔也其他系于行事者请按经传言之　宛以归祊见于隠八年或者以谓去宛之族所以深贬郑伯擅易天子之田是不然归祊易田罪在郑伯于宛何与杜谓未赐族故不氏其説当矣　祭仲以宋人见执桓十一年或谓祭氏仲孙天子命大夫是不然春秋凡书字贵之也祭仲专郑之权不能死义命见执于宋废忽立突乃春秋之罪人安得而贵之哉然则仲当书名称人以执者罪祭仲也　詹以庄十七年齐人执之及自齐逃来两见于经盖当时小白既霸郑既伐宋又不朝齐故齐侯因幽之盟遂执其臣讨前恶以辱郑伯然詹为郑国之臣不能伏节守死以解国难乃自齐而逃鲁其罪大矣故称人以执又曰自齐逃来者贬郑詹也　申侯以郑杀之见于僖七年按左氏申侯以结憾于陈辕涛涂遂谮于郑伯曰申侯美城虎牢将有叛意故郑伯因齐之逼用涛涂之谮杀申侯以説于齐观经上下是年齐人伐郑秋郑世子华听命于会则左谓説于齐信矣凡此四人者不系于公侯者也　公子归生以宣二年与宋战华元四年弑其君夷两见于经先儒谓大棘之战既败其师又其帅恶其艾中国故圣人备书之以甚归生之恶然灵公之弑实子公书子家知君之不可弑而不能制子公其权不足故也　其余若公子去疾以成三年伐许公子嘉以成四年伐许十六年侵宋公子防以十六年会吴公子发以襄五年聘鲁公孙辄以十年伐宋舍之以十一年侵宋二十五年入陈良霄以二十六年会澶渊二十七年会于宋虿以十四年会吴伐秦会戚夏以二十五年伐陈段以二十九年城杞罕逹以昭元年会厥愸游吉以二十五年会黄父国参以昭三十二年城成周游速以定六年灭许十年会安甫罕逹以定十五年伐宋哀二年与晋战十三年取宋师驷以哀七年救曹凡此盟会侵伐或出于盟主之命或出于国君之命其善恶褒贬虽不专在于臣下然七穆子孙逓逓相继盘根固节侵权逼上渐不可制圣人显其名字着于笔削者所以伤君之弱而疾臣之专也　至若襄十年盗杀公子騑公子发公孙辄三十年良霄奔许入郑郑人杀之十九年杀其大夫公子嘉昭二年杀公孙黑则着之经传几可以探笔削之义按襄十年诸侯伐郑师于牛首初子驷与尉止有争将御诸侯之师而黜其车尉止又与之争子驷抑尉止曰尔车非礼也遂弗使献子驷为田洫司氏堵氏侯氏子师氏皆丧田焉故五族聚羣不逞之人因公子之徒以作乱于是子驷当国子国为司马子耳为司空子孔为司徒冬十月尉止司臣侯晋堵女父子师仆帅贼杀子驷子国子耳刼郑伯以如北宫子孔知之故不死夫盗者微贼之称一日而杀三卿其恶固不必言然郑伯为国不能选贤而委柄于公族三卿执国政不能御下而见夷于羣盗以春秋之法责之则君臣皆不免为罪人也圣人列数之盖所以着其恶欤　襄十九年郑子孔之为政也专国人患之乃讨尉止之难子孔知而不言及前年楚师伐郑至纯门子孔实召之子展子西率国人杀之书曰郑杀其大夫以国讨为文罪子孔之专也夫子孔已为公族与三卿同秉国政知尉止作乱黙而不言是亦为盗而已且卖国召师专权恣宠人臣之恶无以过此其见杀于国人岂不宜哉　襄三十年郑伯有嗜酒为窟室而夜饮酒将使子晳如楚子晳伐之伯有奔许郑伯盟国人伯有怒伐郑北门驷帅国人以伐之伯有死于羊肆书曰郑人杀良霄不称大夫言自外入也　昭二年公孙黑将作乱欲去游氏而代其位驷氏与诸大夫欲杀之子产使吏数黑之罪使就吏黑遂缢经曰郑杀其大夫以国讨为文罪在黑也夫伯有嗜酒而侈饮取怨国人负罪出奔不能悔过自咎乃囘戈以攻其国黑观伯有之乱不鉴覆辙反欲夷艾手足攘据其位二子见杀于国人皆自取之也故经于良霄不称大夫于黑称郑杀其归罪二子明矣　呜呼以郑小国介于晋楚之间左右攻讨扶持不暇固当选贤任德君臣协心同济国难以保其宗社可也乃以一国委于公族使致争权固党称兵相残者蹑迹而起向无子产之贤焚载书安公室左提右挈相持巩固则郑国之邱墟当不终于春秋矣













　　春秋比事卷九
&lt;经部,春秋类,春秋比事&gt;
　　钦定四库全书
　　春秋比事卷十　　　　　　宋　沈棐　撰
　　搜狩总论
　　古者春搜夏苗秋狝冬狩皆有常礼故周制大司马之职各以其时候农隙而讲行之春秋以来干戈相防诸侯日弊于征伐搜狩之事虽未必尽废然当时疆场有难朝不及夕何暇于待时王纲弛坠僭逼日甚何暇于顾礼故有师次而治兵者有逾礼而大阅者其僭分失时殆未可尽责也
　　搜
　　观经书搜者五皆在昭定之间説者谓昭八年秋搜于红讥其失时十一年夏大搜于比蒲二十二年夏大搜于昌间定十三年夏大搜于比蒲十四年秋大搜于比蒲盖讥其僭礼呜呼以是度圣人之意盖亦浅矣必曰五搜所书意在明礼谨时则自隠至襄厯九君无虑数百年岂无可讥者乎左谓红搜革车千乗十一年比蒲之搜以当齐归之薨为非礼公羊例以为罕书谷以红之搜为得正昌间之搜诸务而用春事皆不书褒贬之论者又谓按成元年作邱甲使邱出甲士一人以见当时兵寡势弱其赋役不得不蹙也逮襄十一年始作三军三家分公室以专其权民愈劳而兵威愈不振矣故循沿以至昭定之间军旅困弊日虞干戈虽屡举大搜之礼耀威邻国名侈实违乃所以见其弱耳是説虽未甚合经然颇胜前説盖尝思而得之当昭公时国柄专以季氏定公时国柄移于阳虎故昭公之搜三定公之搜二时书于春秋异于他公者圣人之意以谓当二公在位君不得有其国而夺于大夫大夫不得专其政而制于陪臣各恃兵威以为强使国人莫敢脾睨终致于不可制驭区区录此于简册者盖伤二君之削弱而疾二臣之强横也夫自古背叛之初其初未尝不收揽兵权尽归于已待其威声迫胁足以陵轹天下是以贼君亡国敢为逆乱无复顾惮季氏之逐昭公阳虎之窃寳器岂非以兵威自专故其流至此耶然则有国家者慎无以兵柄与人
  </div>
  <div class="pagination">
   <a href="春秋比事_page5.html">
    上一页
   </a>
   <a href="春秋比事.html">
    1
   </a>
   <a href="春秋比事_page2.html">
    2
   </a>
   <a href="春秋比事_page3.html">
    3
   </a>
   <a href="春秋比事_page4.html">
    4
   </a>
   <a href="春秋比事_page5.html">
    5
   </a>
   <span class="current-page">
    6
   </span>
   <a href="春秋比事_page7.html">
    7
   </a>
   <a href="春秋比事_page8.html">
    8
   </a>
   <a href="春秋比事_page9.html">
    9
   </a>
   <a href="春秋比事_page10.html">
    10
   </a>
   <a href="春秋比事_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
