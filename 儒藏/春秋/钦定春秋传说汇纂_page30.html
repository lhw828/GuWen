<!DOCTYPE html>
<html>
 <head>
  <meta charset="utf-8"/>
  <title>
   钦定春秋传说汇纂 - 第 30 页/共 87 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定春秋传说汇纂 - 第 30 页/共 87 页
  </h1>
  <div class="content">
   【案阳谷之会以爲谋伐楚者左氏也公谷则皆无此意然下与伐楚事相近疑左氏说是故胡传张注竝主是说盖伐楚救郑之谋已定于会柽诸侯惟宋最大江黄最远故再爲贯与阳谷之好以坚其信】
　　冬公子友如齐涖盟【谷作公子季友涖公谷作莅后同】
　　左传【齐侯爲阳谷之会来寻盟冬公子友如齐涖盟】
　　公羊【莅盟者何往盟乎彼也其言来盟者何来盟于我也】
　　谷梁【莅者位也】
　　集说【何氏休曰犹曰往盟于齐莅临也　孔氏颖达曰盟者杀牲歃血告誓神明人临其上从我去者出我之意故曰往彼临视从外至者我共临视故直举其来　陆氏淳曰啖子曰他国来鲁盟者曰来盟鲁往他国盟者曰莅盟皆爲盟而行故直以盟爲文也若因朝聘而盟者则先书聘书如后乃言盟如成十一年晋郤犨来聘已丑及郤犨盟文三年公如晋乙巳及晋侯盟之类　汪氏克寛曰旣称涖盟则鲁君遣使出境之时己命之往盟而非大夫之专盟矣经书涖盟者四惟此年季友之盟佐齐桓谋伐楚有辅伯之善文七年穆伯如莒则小国请之而勉强以结盟初无恤小之诚昭七年叔孙昭子之盟齐定十一年叔还之盟郑则皆结好叛晋而爲背伯之谋不足取矣谷梁以谓不言及者以国与之也不言其人亦以国与之也此当在来盟之下误重出尔　季氏本曰齐桓将伐楚恐蔡人泄机故不烦诸侯而使大夫受盟焉不限先后故不以大防书　张氏溥曰审师期也】
　　【案僖方遣季友如齐则盟期未定自不得日谷梁以不日爲前定者非也】
　　楚人伐郑
　　左传【楚人伐郑郑伯欲成孔叔不可曰齐方勤我弃德不祥】
　　集说【赵氏鹏飞曰三年之间郑歳受楚兵小国何以堪之使无伯主亦必屈于楚矣于此见齐桓之伐楚有所不容缓也一失郑则楚愈炽后欲图之可及哉故明年有次陉之师　李氏廉曰楚自庄十六年以来五加兵于郑矣　汪氏克寛曰楚师三至于郑连年侵伐齐桓不救而孔叔犹有勤我之言盖知于柽于贯阳谷之会皆爲伐楚救郑之谋故也】
　　附录左传【齐侯与蔡姬乘舟于囿荡公公惧变色禁之不可公怒归之未之絶也蔡人嫁之】
　　【乙惠王二丑十一年】四年【齐桓三十年晋献二十一年衞文四年蔡穆十九年郑文十七年曹昭六年陈宣三十七年惠十七年宋桓二十六年秦穆四年楚成十六年】
　　春王正月公会齐侯宋公陈侯衞侯郑伯许男曹伯侵蔡蔡溃遂伐楚次于陉【陉杜注楚地颍川召陵县南有陉亭今属河南许州郾城县】左传【四年春齐侯以诸侯之师侵蔡蔡溃遂伐楚楚子使与师言曰君处北海寡人处南海惟是风马牛不相及也不虞君之渉吾地也何故管仲对曰昔召康公命我先君太公曰五侯九伯汝实征之以夹辅周室赐我先君履东至于海西至于河南至于穆陵北至于无棣尔贡包茅不入王祭不共无以缩酒寡人是征昭王南征而不复寡人是问对曰贡之不入寡君之罪也敢不共给昭王之不复君其问诸水濵师进次于陉】
　　【穆陵杜注齐境今山东青州府临朐县东南一百五里有穆陵关在大岘山上　无棣杜注齐境伏琛齐地记无棣在渤海高城县今直隶河间府沧州盐山县卽古无棣也县南有无棣沟】
　　谷梁【溃之爲言上下不相得也侵浅事也侵蔡而蔡溃以桓公爲知所侵也不土其地不分其民明正也遂继事也次止也】
　　胡传【潜师掠境曰侵侵蔡者奇也声罪致讨曰伐伐楚者正也遂者继事之词而有专意次止也楚贡包茅不入王祭不共无以缩酒桓公是征而楚人服罪师则有名矣孟氏何以独言春秋无义战也譬之杀人者或曰人可杀与曰可孰可以杀之曰爲士师则可以杀之矣国可伐与曰可孰可以伐之曰爲天吏则可以伐之矣楚虽暴横凭陵上国齐不请命擅合诸侯岂所谓爲天吏以伐之乎春秋以义正名而乐与人爲善以义正名则君臣之分严矣书遂伐楚讥其专也乐与人爲善茍志于善斯善之矣书次于陉楚屈完来盟于师盟于召陵序其绩也】
　　集说【何氏休曰时楚强大卒暴征之则多伤士众桓公先犯其与国临蔡蔡溃兵精威行乃推以伐楚楚惧然后使屈完来受盟修臣子之职不顿兵血刃以文德优柔服之故详录其止次待之善其重爱民命生事有渐故敏则有功　孙氏复曰桓之病楚也久矣故元年会于柽二年盟于贯三年会于阳谷以谋之是时楚方强盛蔡楚与国故先侵蔡蔡卽溃遂进师次于敌境　刘氏敞曰公羊云国曰溃邑曰叛非也溃者民溃叛者臣叛非系国邑爲别也又云其言次于陉何有俟也俟屈完也亦非也若实俟何爲不言屈完如师啖氏曰初次之时安知屈完来乎苏氏辙曰楚人方强齐将绥之以德故次于陉以待之旣而楚屈完来求盟因而许之虽有诸侯之众而不用盖伯者之师求以服人而已非若后世必战胜爲功也二十入年晋楚战于城濮书文公退三舍避楚楚成得臣从之不得已而后战方其退舍而楚还则文公亦将不战由此观之桓文用兵皆求服人而不求必胜也　朱子曰齐谋伐楚已在前本是伐楚特因以侵蔡尔非素谋也又曰桓公伐楚仗义执言不由诡道故夫子称正而不谲又曰诸侯有罪则天子讨而正之故春秋每书诸侯战伐之事必加讥贬以着其擅兴之罪无有以爲合于义而许之者但就中彼善于此者则有之召陵之师之类是也　陈氏傅良曰春秋举重凡师再有事不悉书苟悉书则以遂言之兵事言遂必关于天下之大故也楚入春秋浸强矣而诸夏之交兵非以定簒弑则修怨而已问不及楚也桓公有志于伐楚而以侵蔡召诸侯书曰遂伐楚言志不在蔡也伐而后次见桓公之不战而诎楚也桓合八国之众以讨楚兵莫盛于此楚虽强足以一战矣而临楚不战楚人爲之诎使其大夫卽盟于师桓公不但以力服人矣　张氏洽曰蔡自献舞以来屈服于楚桓公欲讨楚而加兵于附楚之蔡蔡众旣溃则威震而兵强故可以遂伐楚也楚自桓二年蔡郑会邓已惧其爲患又积五十年富强吞并之力幸桓公举管仲以治民训兵至此方能率诸侯之师正其罪而讨之使其君臣震恐遣使如师可谓有功矣然其与屈完观师恃力骄矜形于辞色遂来方城汉水之对屈完之归卒践此言时出干纪灭伐黄故曾西鄙其功烈之卑也　吴氏澂曰孙子云百战百胜非用兵之善不战而屈人兵者善也齐以楚众方强若不持重而轻进则胜负未可知也故次于陉以待其自来屈服所以爲节制之师也　李氏廉曰伐而次者此年与襄元年伐郑次鄫同例皆整兵愼战之意也又曰经书溃四蔡溃沈溃莒溃郓溃民皆逃其上之辞也逃其上则举兵者罪轻受兵者罪重矣蔡自北杏之后甘心事楚齐桓侵蔡所以披楚之党也又曰春秋兵事书遂者此年侵蔡遂伐楚宣元年楚子郑人侵陈遂侵宋襄二十三年齐侯伐衞遂伐晋定八年晋士鞅侵郑遂侵衞也胡氏于遂例有三一曰继事之词一曰两事之词一曰专事之词公羊又有生事之词盖亦随事立说继事而善则但讥其专继事而不善则深讥其暴其遂伐曹遂灭偪阳遂城虎牢遂入郓等放此独遂救许反爲善之尤者盖救兵宜速虽不禀命无害也其遂围许恐亦与遂伐楚同义　汪氏克寛曰成三年诸侯伐郑次于伯牛襄十六年伐许次于函氏皆不书次其次不足善也惟襄元年晋悼遣韩厥伐郑而以诸侯之师次于鄫不欲悉师以攻郑近于齐桓次陉之意春秋伐而次者齐桓晋悼爲庶几矣或谓桓霸之初不能救蔡蔡之从楚实不得已桓之伐楚不当先侵蔡今考侵蔡之后蔡终不与齐桓之防晋文仅能致蔡于践土于温翟泉而厥后专意事楚则桓之讨蔡岂曰过乎　王氏樵曰荆楚僭王罪之大者也包茅不入罪之小者也昭王之不复则非罪矣舍其大而问其小仗义执言固如是乎楚大国也僭王大恶也我以大恶责之彼肯弭然受责哉攻之弗克围之弗下将何辞以退故舍其所当责者而及其不必责者庶几楚人之爲辞也易我之服楚也亦易吁此所以爲霸者之心也　陈氏际泰曰次陉之师不如城濮之战有四重兵深入悬栖爲客主可以逸待之一也八国并将事权不一久而变生二也敌人乘险进不得战退无以自处而我坐老三也楚氛甚张全师未衂足以待敌非仅如二广东宫之甲从之者吾师有尽而敌无穷四也故知齐之许盟所谓善胜者也】
　　夏许男新臣卒
　　胡传【刘敞曰诸侯卒于外者在师则称师在防则称会今许男一无称者此去师与会而复归其国之验也召陵地在颍川是以许男复焉古者国君卽位而爲椑岁一漆之出疆必载椑卒于师曰师卒于会曰会正也许男新臣卒非正也其爲人君不知命者也不知命则必畏死畏死则必贪生贪生则必乱于礼矣而后有容身茍免之耻而后有淫祀非望之惑此说是也夫知生死之说通昼夜之道者亦岂有以异于人哉茍得正而毙焉则无求矣】
　　集说【杜氏预曰未同盟而赴以名　赵氏匡曰许国与楚近盖许男遇疾而归卒于国故不言卒于师　刘氏敞曰左氏云卒于师非也若实卒于师经何以不记耶明许男有疾归其国而卒故不得书卒于师也又曰谷梁曰死于师何爲不地内桓师也非也书卒于师不足贬桓公不书卒于师不足襃桓公诸侯之死当地不当地自有常义不必诡文以申桓公也　高氏闶曰新臣卽许叔在位四十二年】
　　楚屈完来盟于师盟于召陵【屈居勿反完音桓召上照反　召陵杜注颍川县也今郾城县东四十五里有召陵故城】
　　左传【夏楚子使屈完如师师退次于召陵齐侯陈诸侯之师与屈完乘而观之齐侯曰岂不谷是爲先君之好是继与不谷同好如何对曰君惠徼福于敝邑之社稷辱收寡君寡君之愿也齐侯曰以此众战谁能御之以此攻城何城不克对曰君若以德绥诸侯谁敢不服君若以力楚国方城以爲城汉水以爲池虽众无所用之屈完及诸侯盟】
　　公羊【屈完者何楚大夫也其言盟于师盟于召陵何师在召陵也师在召陵则曷爲再言盟喜服楚也何言乎喜服楚楚有王者则后服无王者则先叛桓公救中国卒帖荆以此爲王者之事也其言来何与桓爲主也前此者有事矣后此者有事矣则曷爲独于此焉与桓公爲主序绩也】
　　谷梁【楚无大夫其曰屈完何也以其来会桓成之爲大夫也其不言使权在屈完也则是正乎曰非正也以其来防诸侯重之也来者何内桓师也于师前定也于召陵得志乎桓公也得志者不得志也以桓公得志爲仅矣屈完曰大国之以兵向楚何也桓公曰昭王南征不反菁茅之贡不至故周室不祭屈完曰菁茅之贡不至则诺昭王南征不反我将问诸江】
　　胡传【楚大夫未有以名氏通者其曰屈完进之也其不称使权在完也桓公帅八国之师侵蔡伐楚兵力强矣责包茅之不贡则诺问昭王之不复则辞徼与同好则承以寡君之愿语其战胜攻克则对以用力之难然而桓公退师召陵以礼楚使卒与之盟而不遂也于此见齐师虽强桓公能以律用之而不暴楚人已服桓公能以礼下之而不骄庶几乎王者之事矣】
　　集说【杜氏预曰屈完楚大夫也楚子遣完于师以观齐屈完覩齐之盛因而求盟故不称使以完来盟爲文齐桓退舍以礼楚故盟召陵　范氏甯曰屈完来盟桓公退于召陵是屈完得其本志屈完得志则桓公不得志桓爲霸主以会诸侯楚子不来屈完受盟令问诸江辞又不顺仅乃得志言楚之难服孔氏颖达曰公羊传曰何以不称使尊屈完也曷爲尊屈完以当桓公也其意言屈完楚之贵者尊之以敌齐侯若屈完足以自专无假君命不爲楚子所使故作自来之文案孔子曰君使臣以礼臣事君以忠此圣人之明训也今乃尊人之臣许其不爲君使轻人之主以爲不合使臣是乃纵羣下以觊觎敎强臣以专恣约之以礼岂当然乎谷梁传曰其不言使权在屈完也是其权时之便自来与齐盟也完之本意欲卽盟于军齐桓喜其来服退舍以礼楚言来盟于师书屈完之意也盟于召陵书实盟之所也　陆氏淳曰啖氏云来盟于师我在师也又曰淳闻于师曰楚彊国也未尝与列国爲会屈完佐楚子能从善服义得爲臣之道故圣人特书族以襃之不曰楚子使之者明其能受命不受辞得奉使之宜也且襃完则楚子善足见称楚子使则屈完之义微春秋之作圣人所以明微也　孙氏复曰桓公救邢城邢皆曰某师某师此合鲁衞陈郑七国之君侵蔡遂伐楚书爵者以其能服强楚皆称爵焉　杜氏谔曰齐桓伐楚使管仲责之其言正而不谲是以未加兵而强楚自服故书曰楚屈完来盟于师明桓公兵不血刃而楚人听命于师也桓公退舍而与之盟故言盟于召陵亦以见齐桓仗礼义而服楚也　苏氏辙曰齐桓退舍以礼楚故复书曰盟于召陵言非陉也　高氏闶曰来盟者彼欲之也　张氏洽曰屈完书名氏嘉其服义而进之也桓公退师与盟以坚其求服之志于是见桓公之待楚进退有礼虽不足以尽王者之义而夫子所谓一匡天下民到于今受赐实二百四十年甚盛之举不得不序其绩也　赵氏鹏飞曰楚服也楚屈完来盟于师不书使不与楚子当齐侯也曰盟于召陵以自盟爲文不与其得抗诸侯也　李氏廉曰齐晋谋楚皆于召陵此年及定四年会召陵侵楚是也此书伐而彼书侵此虽书遂而卒能成功彼虽会刘子而卒于无能爲此以伐后书盟爲成事彼以侵上书会爲疑辞其得失固不待论但召陵恐亦楚之要地故后来楚子简东国之师于召陵卽此又曰来盟不称使正与齐高子同盖齐桓之使高子本欲觇鲁之成败楚成之使屈完本只观齐之强弱皆非有前定之盟也高子至而安鲁屈完至而服齐春秋所以独以权与二子也谷梁与杜氏得之但春秋内鲁则高子止书来盟足矣若屈完则安得不书于师哉谷梁以于师爲前定则非也　汪氏克寛曰盟于召陵与会于萧鱼书法不异皆一经特笔一以美齐桓之服楚一以美晋悼之定郑虽不重言楚屈完之盟与郑伯之会而楚郑之服可见矣成二年齐侯使国佐如师襄三年陈侯使袁侨如会与屈完事相类然国佐不言来盟则齐人非服义也袁侨如会及袁侨盟虽若服义而来会胜于国佐之如师矣然书叔孙豹及诸侯之大夫及陈袁侨盟两书及词繁而不杀又详于国佐之盟者恶其以盟会之权授之大夫也盖桓公服楚以义而荆楚亦服桓公之义故春秋序绩晋郤克等以力屈强齐齐因战败而强服非心服也故春秋书及以讥之晋悼鸡泽虽能仗义以安侯国而陈袁侨之来诸侯旣盟又使大夫与之盟以启大夫执国权之端故春秋备书以贬之也　郝氏敬曰桓公称霸二十余年诸侯力能抗齐不受盟者惟秦与楚秦远而楚近楚屈则东诸侯震而齐益张故桓公拳拳以楚爲事而心畏楚之强也故先举蔡尝楚以示诸侯而次于陉夫次陉无必进之志矣何以知其然也齐果能讨楚于楚使来当首问其称王问其伐郑问其虏蔡侯之罪有辞止无辞进服则止不服则进此堂堂问罪之师矣释此不言枝梧远引包茅不贡昭王不复是明借以易托之辞恐逢彼之怒至战而自损也陈师以出未践郢郊未觌楚子仅仅屈完一来遂振旅归归未逾年而楚灭矣逾年又围许矣自召陵后同盟有事未闻楚一介一旅从其桀骜如故也齐何尝能服楚耶　张氏溥曰诸侯与大夫盟爲霸讳也不称使一则权在完一则嫌其太襃如荆人来聘之词不尽与也】
　　【案五霸桓公爲盛而桓之功莫大于攘楚召陵之役胡传本公羊以爲序绩诸儒多从之者朱子亦称其仗义执言不由诡道也但屈完来盟其词甚亢旣盟之后楚人围许灭灭黄败徐桀骜如故而桓不能禁则谷梁所谓得志爲仅者岂不信哉况春秋书法公及诸侯之大夫盟诸侯之大夫来盟皆不书公者讳之也今屈完止书来盟而不书其所与盟者盖亦爲诸侯讳尔故兼取谷梁而郝氏敬之说亦附见焉】
　　齐人执陈辕涛涂【辕公谷作袁】
　　左传【陈辕涛涂谓郑申侯曰师出于陈郑之间国必甚病若出于东方观兵于东夷循海而归其可也申侯曰善涛涂以吿齐侯许之申侯见曰师老矣若出于东方而遇敌惧不可用也若出于陈郑之间共其资粮屝屦其可也齐侯说与之虎牢执辕涛涂】
　　公羊【涛涂之罪何辟军之道也其辟军之道奈何涛涂谓桓公曰君能服南夷矣何不还师濵海而东服东夷且归桓公曰诺于是还师濵海而东大陷于沛泽之中顾而执涛涂执者曷爲或称侯或称人称侯而执者伯讨也称人而执者非伯讨也此执有罪何以不得爲伯讨古者周公东征则西国怨西征则东国怨桓公假途于陈而伐楚则陈人不欲其反由己者师不正故也不修其师而执涛涂古人之讨则不然也】
　　谷梁【齐人者齐侯也其人之何也于是哆然外齐侯也不正其逾国而执也】
　　集说【董氏仲舒曰齐桓合诸侯其后矜功自足而不修德故楚人灭而志弗忧损人之国而执其大夫功未良成而志已溢矣故曰管仲之器小哉自是日衰九国叛矣　孙氏复曰桓公旣与陈侯南服强楚归而反执陈辕涛涂其恶可知也　陈氏傅良曰齐侯称人何贬也东迁之后诸侯始放春秋之治在诸侯而大夫不与北杏之后盟主始专春秋之治在盟主而诸侯不与治在诸侯贬人之是故于中丘会称君伐宋称人于郎战称君盟恶曹称人治在盟主贬人之是故于陉伐称君于执涛涂称人于温会称君于执衞侯称人　李氏廉曰春秋书执诸侯十二惟晋侯执曹伯归京师得伯讨之正若楚子防盂执宋公晋侯入曹执曹伯承上文之辞非予之也书执大夫十五皆非伯讨之正若楚子伐吴执庆封亦承上文之辞非予之也称侯称人之说公羊得之王氏樵曰涛涂之言虽私其国然不听则已何至勤师以讨盖陈蔡近楚尝有贰心今不欲齐师反而由已齐人以爲叛齐卽楚之渐故因归师以威之观再侵而陈乃成则陈初未肯服也陈不心服桓再兴师得其成而后已非专以涛涂也】
　　【案伐陈之役先儒皆谓涛涂误军道独王氏樵以爲陈贰于楚似亦有理故附存之】
　　秋及江人黄人伐陈
　　左传【秋伐陈讨不忠也】
　　谷梁【不言其人及之者何内师也】
　　集说【孙氏复曰内言及外称人皆微者也　程子曰齐命也　张氏洽曰左氏与公羊所传袁涛涂之罪大同小异如左氏说则齐师终由陈反但怒袁涛涂之言尔今案若果由陈郑而归则何必鲁及江黄伐陈再勤诸侯之师乎以此考之则知公羊大陷沛泽之说爲信所以桓公怒陈之深至于兴诸侯之师伐而又侵也　赵氏鹏飞曰涛涂固绐齐矣易曰师出以律否臧凶今师道陈而陈患之则齐侯之师不以律矣不能反求之身而责人之绐已绐之罪轻而犯民之罪重故齐执辕涛涂所以不得爲伯讨也旣执其大夫又伐其国则陈有所不服盖涛涂有罪君不与焉陈君有罪民不与焉以一涛涂虐其君而戕其民齐侯服楚而矜有不克终之渐矣故前日伐楚爵之今日执涛涂伐陈人之襃贬何容心哉视其功罪而已　吴氏澂曰时江黄之师在其国伐楚之役未尝劳之且以其国近于陈故令伐陈也必使鲁人及之者江黄远国不可无鲁主兵也　汪氏克寛曰或谓书及者防上文齐人执辕涛涂之文乃齐及之非鲁及之也然求之一经书法他国再有事必书遂如遂灭偪阳遂灭赖之类此不言遂实鲁及之尔】
　　八月公至自伐楚
　　谷梁【有二事偶则以后事致后事小则以先事致其以伐楚致大伐楚也】
　　集说【范氏甯曰楚强莫能伐故以伐楚爲大事　陆氏淳曰楚虽已服何妨吿庙云伐还岂可云公至自服楚乎公羊之说非也　张氏洽曰师出三时见久役之劳也　赵氏鹏飞曰伐楚而至其功大防勲于庙爲得其实此因其实而书之以见善者也吴氏澂曰公与齐桓爲他会皆不至此独至者重大其事且以师出三时久役之劳也　程氏端学曰案此亦可见诸侯已归而齐复帅其师以侵陈劳民黩武之甚也　李氏廉曰致先事致后事之说胡氏略而不言独谷梁得之而啖子曰一书而渉两事者夫子择其重者志之亦谷梁意也然则以伐楚盟召陵致伐而不致会对侵楚盟皋鼬至防而不至侵论之则伐楚之义大而侵楚之事浅矣又以侵蔡遂伐楚致伐而不致侵对伐郑遂救许致伐而不致救论之则伐楚之功美而讨郑之事亦重矣其公羊以爲得意致会不得意致伐者独于伐郑会萧鱼至防则可通于此不通则以爲楚复叛盟故不以会致皆强论也又曰谢氏曰两事书至或原其志而至之或举其盛者而至之亦是　汪氏克寛曰春秋书至大齐桓伐楚其犹召穆公平淮夷吿成于王而诗人美之与诸书至或以前事致者或以后事致者亦犹汤旣胜夏遂伐三朡而序书者曰汤归自夏成王东伐淮夷遂践奄而序书者曰成王归自奄盖以灭夏灭奄其事重于伐三朡伐淮夷故尔】
　　葬许穆公【穆公作缪】
　　集说【刘氏敞曰左氏云葬之以侯者似当时臣子欲归美君父故引许男方会诸侯而卒私以加等之礼葬之其实非礼何以言之许男卒于师是则可襃今卒于国不足襃也卒于师者言其图义忘身知义不惑也已去师而归其国则贪生徇私不知命人矣　余氏光曰郭氏曰经书许男新臣卒而传加一师字若曰诸侯薨于朝会加一等卒于王事加二等盖因许本男爵諡而爲公遂生此曲说文五年十月甲申许男业卒明年春葬许僖公宣十七年春正月许男锡我卒夏葬许昭公是二公者薨于朝防乎王事乎姑识一二于此传之谬妄不攻自破矣】
　　冬十有二月公孙兹帅师会齐人宋人衞人郑人许人曹人侵陈【兹公作慈后同　霸国大夫会诸大夫侵与国自此始】
　　左传【叔孙戴伯帅师会诸侯之师侵陈陈成归辕涛涂】
　　胡传【扬子法言或问爲政有几曰思斁昔在周公征于东方四国是王其思矣夫齐桓公欲径陈陈不果纳执辕涛涂其斁矣夫桓公识明而量浅管仲器不足而才有余方楚人未帖而齐以爲忧也致勤于郑振天下之威防于阳谷惇远国之信按兵于陉修文吿之辞退舍召陵结会盟之礼何其念之深礼之谨也存此心以进善则桓有王德而管仲爲王佐矣尧舜性之也汤武身之也五霸假之也久假而不归恶知其非有惜乎桓公假之不久而遽归也楚方受盟志已骄溢陈大夫一谋不协其身见执其国见伐见侵而怒犹未怠也桓德于是乎衰矣春秋称人以执罪齐侯也称侵陈者深责之也】
　　集说【杜氏预曰兹叔牙子　高氏闶曰书公孙兹帅师则知诸国皆大夫帅师以会之矣诸国皆贬而人之则公孙兹与贬可知矣齐之首恶罪不胜诛也　胡氏铨曰涛涂误军则罪止涛涂尔何至伐其国哉岂有罪一臣而诸国合攻之也齐桓怒执其臣又伐之侵之甚矣　程氏逈曰涛涂旣执又再侵伐陈罪特暂谋之不善尔非有荆楚之暴也桓公责楚甚略罪陈甚备非道也　张氏栻曰五霸慕乎仁义之名有所爲而爲之故暂假而暂归桓公召陵之盟仗王室之事以责楚亦可谓义矣而执陈辕涛涂之举旋踵而起此皆归之遽者也使其假而能久久之而不归则必有非苟然者矣　陈氏傅良曰会侵未有书帅师者而公孙兹书帅师会救未有书帅师者而公孙敖书帅师公子牙与弑子般公子庆父谋弑闵公而兹与敖皆世爲将是故谨志之公子友帅师败莒师于郦公孙兹帅师会侵陈公孙敖帅师及诸侯之大夫救徐见三家之所从始也　张氏洽曰再侵者陈近于楚伐而未得其成则陈必不服故侵以列国之师待其服而后已观孟子谓成汤之征伐至于归市者不止耕者不变若时雨降民大悦则桓公于此慙德多矣况大兵之后复以师出重困诸侯乎故春秋详书伐侵以着其罪　家氏翁曰夫子大齐桓之功而小管仲之器于伐楚之役见之当桓公之初霸管仲佐之谦以处已和以遇物远近咸服遂率之以伐楚楚伏其罪还自召陵君臣俱骄楚无亡矢遗镞之费而陈反被侵陵之祸管仲曾不能谏则仲与桓俱堕骄盈之域而桓之霸浸衰矣惜哉　吴氏澂曰陈与六国同伐楚成齐桓帖荆之功一有误军道之罪旣执其臣遄以三国伐之今又动七国之兵临其国厚人之功而薄人之过者盖不如此书侵者以见师之无名也　陈氏际泰曰春秋之世凡三变桓公之身亦凡三变盟幽以前一桓公也次陉之时一桓公也召陵之后一桓公也盖自是桓公之志荒矣】
　　附录左传【初晋献公欲以骊姬爲夫人卜之不吉筮之吉公曰从筮卜人曰筮短长不如从长且其繇曰专之渝攘公之羭一薰一莸十年尚犹有臭必不可弗听立之生夷齐其娣生卓子及将立奚齐旣与中大夫成谋姬谓大子曰君梦齐姜必速祭之大子祭于曲沃归胙于公公田姬寘诸宫六日公至毒而献之公祭之地地坟与犬犬毙与小臣小臣亦毙姬泣曰贼由大子大子奔新城公杀其傅杜原欵或谓大子子辞君必辨焉大子曰君非姬氏居不安食不饱我辞姬必有罪君老矣吾又不乐曰子其行乎大子曰君实不察其罪被此名也以出人谁纳我十二月戊申缢于新城姬遂谮二公子曰皆知之重耳奔蒲夷吾奔屈】
　　【新城杜注卽曲沃今山西平阳府闻喜县是也】
　　【丙惠王二寅十二年】五年【齐桓三十一年晋献二十二年衞文五年蔡穆二十年郑文十八年曹昭七年陈宣三十八年杞惠十八年宋桓二十七年秦穆五年楚成十七年】
　　春
　　附录左传【正月辛亥朔日南至公旣视朔遂登观台以望而书礼也凡分至启闭必书云物爲备故也】
　　晋侯杀其世子申生
　　左传【晋侯使以杀大子申生之故来吿初晋侯使士蔿爲二公子筑蒲与屈不慎寘薪焉夷吾诉之公使让之士蔿稽首而对曰臣闻之无丧而慼忧必雠焉无戎而城雠必保焉宼雠之保又何愼焉守官废命不敬固雠之保不忠失忠与敬何以事君诗云怀德惟宁宗子惟城君其修德而固宗子何城如之三年将寻师焉焉用愼退而赋曰弧裘尨茸一国三公吾谁适从及难公使寺人披伐蒲重耳曰君父之命不校乃徇曰校者吾雠也逾垣而走披斩其袪遂出奔翟】
　　公羊【曷爲直称晋侯以杀杀世子母弟直称君者甚之也】
　　谷梁【目晋侯斥杀恶晋侯也】
　　胡传【目晋侯斥杀专罪献公何也春秋端本清源之书也内宠竝后嬖子配适乱之本也骊姬宠奚齐卓子嬖乱本成矣尸此者其谁乎是故目晋侯斥杀专罪献公使后世有欲紊妃妾之名乱适庶之位纵人欲灭天理以败其家国者知所戒焉】
　　集说【孔氏颖达曰用防杀大子故斥言晋侯以罪之罪晋侯则申生无罪也　苏氏辙曰父子兄弟人之大伦也而至于相杀则人伦废矣故凡杀世子母弟必称其君且世子母弟之亲非君杀之无能杀之者是以责之君也　陈氏傅良曰大子缢于新城则其斥杀何春秋之法苟有谗而不见则其君之罪也是故申生以骊姬之谮自杀宋痤以伊戾之谮自杀直称君杀而已矣　张氏洽曰春秋斥晋侯而目杀世子者盖献公嬖宠庶孽听谗如流轻世适之重忽社稷之计申生旣死而公卒之后奚齐亦被杀徒设此心两俱弃之致晋乱二十余年兵败国破可以示有国之鉴戒矣　家氏翁曰申生处人道之变不死不可得也谓其爱父以姑息而陷之不义甚矣汪氏克寛曰春秋书杀大夫四十七或称国或称人惟晋侯杀申生宋公杀痤天王杀佞夫郑伯克段不称国不称人而直称君以爲独其君之罪也僖十六年郑伯杀其世子华文十八年宋公杀其母弟须杀得其罪则不书　季氏本曰凡书杀者有欲杀之心者也献公茍无欲杀之心申生必不奔新城新城奔而其傅杀此申生所以不能自明也不辞不行以安骊姬之说亦因父志不可囘尔若果出于初心则新城不必奔矣奔而不赦则无所逃矣如此然后合于晋侯书杀之意】
　　杞伯姬来朝其子
　　公羊【其言来朝其子何内辞也与其子俱来朝也】
　　谷梁【妇人旣嫁不逾竟逾竟非正也诸侯相见曰朝伯姬爲志乎朝其子也伯姬爲志乎朝其子则是杞伯失夫之道矣诸侯相见曰朝以待人父之道待人之子非正也故曰杞伯姬来朝其子参讥也】集说【何氏休曰礼外孙初冠有朝外祖之道　范氏甯曰参讥谓伯姬杞伯鲁侯也桓九年曹伯使其世子射姑来朝讥世子此不讥者明子随母行年尚幼弱未可责以人子之道伯姬以庄二十五年夏嫁至今十三年则子幼可知　孔氏颖达曰伯姬未必是成风所生但哀姜旣死成风得爲夫人纵非其母亦得归宁也诸侯之子得有摄君之礼行朝之义但此子幼弱而卒不成朝故系于母而曰朝其子也若其能行朝礼则世子当如射姑伯姬别言来尔孙氏复曰伯姬内女来朝其子者以其子来朝也诸侯来朝犹曰不可伯姬来朝其子非礼可知　孙氏觉曰此言来朝其子三十一年来求妇皆非礼也苏氏辙曰僖公之母成风在焉则伯姬归宁礼也诸侯之子代父而朝礼之变也弱而从其母以朝非】
　　【礼也　高氏闶曰先王之制诸侯未冠而卽位谓之童子侯童子侯不朝盖不可以成人之礼接之也伯姬归杞方十三年有子必尚幼穉如之何而胜朝乎张氏洽曰杞伯姬来杜氏以爲宁成风也其子盖年十余岁杞伯在而使其子随母以来也然朝者宗庙朝廷之上诸侯相见之礼父在而使其子行之又使妇人参之着伯与僖公之失正也　吴氏澂曰曹伯有疾遣其世子射姑代父朝鲁春秋讥之杞惠公疑亦有疾伯姬以其子爲鲁之甥故挟之至鲁就令摄父行朝礼是年杞惠公卒成公嗣位盖伯姬豫欲托其子于鲁也杞伯失君道失夫道失父道伯姬失妻道失母道其子失子道而鲁僖受其朝皆非礼也】
　　夏公孙兹如牟
　　左传【公孙兹如牟娶焉】
　　集说【杜氏预曰叔孙戴伯娶于牟卿非君命不越竟故奉公命聘于牟因自爲逆　孔氏颖达曰牟是附庸之国惟桓十五年邾人牟人葛人来朝自尔以来更不朝聘于鲁鲁不应使卿聘此小国当是叔孙聘妻已定但卿非君命不能越竟故咨公请使奉君命以聘因自爲逆妇故传称娶焉明其因娶而聘赵氏鹏飞曰兹公子牙之子前年伐陈已专兵矣今又如牟其专日炽仲孙叔孙氏之僭基于此故圣】
　　【人详记之　汪氏克寛曰经书公如他国者朝也书大夫如他国者聘也故赵氏谓凡内朝聘称如以异外也戴伯因聘而娶不书逆者不予其因聘礼而行私事也季友私交则书其事公孙兹季孙行父公孙敖公孙婴齐叔孙婼因聘与盟而逆则不书皆所以谨私交也盖因公事而行私事则不书私事罪其不当托君命以遂其私无公事而专行私事则直书而贬自见矣】
　　公及齐侯宋公陈侯衞侯郑伯许男曹伯会王世子于首止【首止公谷作首戴后同】
　　左传【会于首止会王大子郑谋宁周也】
　　公羊【曷爲殊会王世子世子贵也世子犹世世子也】
　　谷梁【及以会尊之也何尊焉王世子云者唯王之贰也云可以重之存焉尊之也何重焉天子世子世天下也】
　　胡传【及以会尊之也以王世子而下会诸侯则陵以诸侯而上与王世子会则抗春秋抑强臣扶弱主拨乱世反之正特书及以会者若曰王世子在是诸侯咸往会焉示不可得而抗也后世论其班位有次于三公宰臣之下亦有序乎其上者则将奚正自天王而言欲屈远其子使次乎其下示谦德也自臣下而言欲尊敬王世子则序乎其上正分义也天尊地卑而其分定典叙礼秩而其义明使羣臣得伸其敬则贵有常尊上下辨矣经书宰周公只与王人同序于诸侯之上而不得与殊会同书此圣人尊君抑臣之旨也而班位定矣】
　　集说【范氏甯曰言及诸侯然后会王世子不敢令世子与诸侯齐列　啖氏助曰齐不敢爲会主故不云会齐侯　孙氏复曰此桓帅诸侯致王世子于首止也不与桓致王世子使与诸侯齐列故先言公及诸侯而后言会王世子以尊之　程子曰世子王之贰不可与诸侯列世子出诸侯会之故其辞异高氏闶曰天王以惠后故将废郑而立带齐侯以爲议之于朝觐贡之以谏词从则世子安不从则废之是从违未可知也莫若爲会以尊世子使天下晓然皆知世子之爲郑而共尊之则虽有惠后之爱天王不得行其私而世子终可不易矣此齐侯之志也陈氏傅良曰诸侯何以会王世子定世子也于是子带有宠于惠后世子危不得立桓公率天下之诸侯以会之世子危不得立而爲会以定之礼之变者也然则如之何而可殊防世子而不以世子夷于诸侯不以世子夷于诸侯所以定世子也桓公可谓善处父子之间矣　俞氏皋曰及诸侯以会殊会也殊会之义有二会王世子尊之而不敢与抗也会吴抑之而不使其抗也　李氏廉曰襄王子带皆陈后子僖二十四年传曰不谷不德得罪于母弟之宠子带是也而周本纪曰襄王母早死后母曰惠后生叔带与左氏异未详孰是　汪氏克寛曰王世子天下之本也本危则王室乱王室乱则天下摇矣齐桓定王世子郑于首止而王室宁使惠王无易树子之过景王不能早正国本而王室乱使诸侯有戍周城成周之勤晋顷宁王室于己乱之后不若齐桓能弭难于未乱之先也故成十六年公防尹武公及诸侯伐郑十七年公会尹武公单襄公及诸侯伐郑襄三年公会单顷公及诸侯同盟于鸡泽春秋皆不以殊会书之独此殊会王世子盖以明至尊之储副非人臣之比也夫殊会之文或及以会或会以会或会以及或及以及义各不同公及诸侯会王世子于首止会吴于钟离于柤于向皆众人会一人之辞然首止以卑会尊及而后会所以正君臣之分也会吴则以此会彼会而又会所以谨内外之辨也文虽同而实则异也】
　　附录左传【陈辕宣仲怨郑申侯之反已于召陵故劝之城其赐邑曰美城之大名也子孙不忘吾助子请乃爲之请于诸侯而城之美遂谮诸郑伯曰美城其赐邑将以叛也申侯由是得罪】
　　秋八月诸侯盟于首止
　　左传【秋诸侯盟】
　　公羊【诸侯何以不序一事而再见者前目而后凡也】
　　谷梁【无中事而复举诸侯何也尊王世子而不敢与盟也尊则其不敢与盟何也盟者不相信也故谨信也不敢以所不信而加之尊者桓诸侯也不能朝天子是不臣也王世子子也块然受诸侯之尊己而立乎其位是不子也桓不臣王世子不子则其所善焉何也是则变之正也天子微诸侯不享觐桓控大国扶小国綂诸侯不能以朝天子亦不敢致天王尊王世子于首戴乃所以尊天王之命也世子含王命防齐桓亦所以尊天王之命也世子受之可乎是亦变之正也天子微诸侯不享觐世子受诸侯之尊已而天王尊矣世子受之可也】
　　胡传【无中事复举诸侯会盟同地再言首止者书之重辞之复其中必有大美恶焉首止之盟美之大者也王将以爱易世子桓公有忧之控大国扶小国会于首止以定其位大子践阼是爲襄王一举而父子君臣之道皆得焉故曰首止之盟美之大者也】
　　集说【杜氏预曰间无异事复称诸侯者王世子不盟故也　范氏甯曰齐桓尊崇王室绥合诸侯翼戴世子盟之美者莫盛于此　孔氏颖达曰此诸侯还是上会之诸侯故从省文不复序也昭十三年秋公会刘子晋侯云云于平丘八月甲戌同盟于平丘不言诸侯者爲间无异事故也九年夏公会宰周公齐侯云云于葵丘九月诸侯盟于葵丘言诸侯者爲其间有伯姬卒故也此会盟之间无他异事复称诸侯者爲王世子不盟故也　徐氏彦曰若不言诸侯则恐世子亦与之盟故须言诸侯盟于首戴则世子不与可知　卢氏仝曰此春秋尊周之微意诸侯不敢盟世子故自盟也　孙氏复曰不言王世子者防犹可言也盟之则甚矣王世子非诸侯可得盟也刘氏敞曰王将以爱易世子诸侯莫知以争则不可以谏则不得桓公会世子于首止而诸侯以睦天王以尊后嗣以定故孔子曰正而不谲此之谓也　高氏闶曰诸侯自盟所以定世子也夫齐不敢盟世子而以会世子爲名可谓知尊王矣　陈氏傅良曰桓有诸侯之事三于洮序王人于诸侯之上而同盟焉王人微者也虽同盟而无嫌于葵丘亦序周公于诸侯之上而不敢同盟焉天子之宰异于微者也盟于首止不但不同盟也而帅诸侯以殊会世子以世子之尊非特天子之宰比也桓公于是知节矣是故会有周人盟无周人书会于某某日诸侯盟则齐桓之逊也防有周人盟有周人书防于某但曰某日盟则晋厉之伉也春秋是以予桓也　张氏洽曰此盟盖防世子之礼已毕约诸侯以同戴世子殆亦束牲载书而不歃血欤桓公此举其义旣明其礼复正此所以爲一匡天下之功而再书首止以美之也　李氏廉曰春秋会盟同一地者止书盟而不书会举重也会盟竝举者其中必有大美恶也首止葵丘尊王之事美之大也于宋平丘畏楚之事恶之大也防蜀盟蜀虽微不同亦当入大恶之例矣故一经惟此五条皆书重辞复以见意也又曰盟扈会扈之书诸侯者略之也盟薄盟宋之书诸侯者讳之也祝柯重丘之书诸侯者间有事也其余止书诸侯者公后至而不能详也又曰齐桓之编书诸侯者四皆前目后凡之文然首止葵丘无中事而复举诸侯与救许城缘陵止以凡举者异然就其中而言之首止又与葵丘异盖蔡丘有伯姬卒之间事也救许又与缘陵异盖于咸之诸侯已归则缘陵不得以凡举也故以首止爲殊辞缘陵爲略辞者得之若葵丘救许则不过目几之常辞又曰王官与会而不与盟则于盟重书诸侯以别之首止葵丘皋鼬是也王官与会而复与盟则于盟不重书诸侯以见之柯陵鸡泽平丘是也皋鼬盟惟赵子以爲刘子不与胡氏虽无文然观下文卽有刘卷卒之书则刘子不与之说爲是但刘子自以疾不与亦非晋人能尊之也　汪氏克寛曰据祝柯重丘间有异事则复举诸侯马陵柯陵于戏亳城北平丘无中事不举诸侯又曰会盟同地而书辞重复者四首止定王嗣葵丘明王禁平丘示威而晋伯衰于宋晋楚爲成而诸侯失伯事异而文一施之所谓美恶不嫌同辞也】
　　【案首止之盟先儒皆与桓独苏氏辙以爲衰世之意或遂以挟天子议桓者非也逃者匹天之事观下文郑伯不盟书逃则经之与桓无疑】
　　郑伯逃归不盟
　　左传【王使周公召郑伯曰吾抚女以从楚辅之以晋可以少安郑伯喜于王命而惧其不朝于齐也故逃归不盟孔叔止之曰国君不可以轻轻则失亲失亲患必至病而乞盟所丧多矣君必悔之弗听逃其师而归】
　　谷梁【以其去诸侯故逃之也】
　　胡传【事有恶者不与爲幸其善者不与爲贬平丘之盟恶也请鲁无勤是以爲幸故直书曰公不与盟首止之盟善也犯众不盟是以爲贬故特书曰郑伯逃归逃者匹夫之事以诸侯之尊下行匹夫之事虽悔于终病而乞盟如所丧何其书逃归不盟深贬之也郑伯喜于王命而畏齐故逃归不盟然则何罪乎曰春秋道名分尊天王而以大义爲主夫义者权名分之中而当其可之谓也诸侯会王世子虽衰世之事而春秋与之者是变之中也郑伯虽承王命而制命非义春秋逃之者亦变之中也贤者守其常圣人尽其变会首止逃郑伯处父子君臣之变而不失其中也噫此春秋之所以爲春秋而非圣人莫能修之者矣】
　　集说【何氏休曰诸侯以义相约而郑伯不肯盟故言逃归所以抑一人之恶申众人之善故云尔孔氏颖达曰礼君行师从卿行旅从虽则防盟必有师旅郑伯弃其师众轻身逃归　赵氏匡曰凡言逃皆谓义当留而窃去也　刘氏敞曰其言逃归何去其众也国君去其众犹曰匹夫之行也又曰公羊曰其言逃归不盟何不可使盟也非也公羊嫌郑伯实逃归者当在盟首戴之前故云尔不知郑伯本自当盟及盟之日更自逃去但书逃归则嫌已盟而逃故书不盟者在盟前逃也　刘氏绚曰郑伯逃盟故六年启诸侯之伐致新城之围七年有甯母之会不敢与盟而使世子听命九年王人齐侯等盟于洮而郑伯乞盟噫以诸侯之尊而始于逃归终于乞盟郑伯之罪也　陈氏傅良曰国君而曰逃贱之也何贱乎郑伯以其背盟也厥貉之会麋子逃归不书厉之役郑伯逃归不书盖逃楚也必若郑文公逃齐陈哀公逃晋而后书　家氏翁曰郑伯当陈义于王力言其不可必待旣盟乃去然后于义爲尽安有执王私命逃诸侯而遂去者乎　金氏贤曰天王以晋楚之利诱郑伯郑伯动于欲而不能以义制命遂逃归不盟不顾事理之顺逆虽承王命实所以累王也】
　　楚人灭子奔黄【楚灭国之始　杜注国在弋阳防县东南今河南汝宁府光州西南有城湖广黄州府蕲水县有轪县故城皆魏晋时弋阳郡境】
　　左传【楚鬬谷于菟灭子奔黄于是江黄道栢方睦于齐皆姻也子恃之而不事楚又不设备故亡】
　　【道杜注道国在汝南安阳县案安阳汉志作阳安应劭曰阳安县有道亭今河南汝宁府确山县东北有阳安故城其南卽道国也　栢杜注国名汝南西平县有栢亭今县属河南汝宁府亭在县西】
　　集说【孙氏复曰楚人灭恶桓不能救也十年狄灭温十二年楚人灭黄义同　张氏洽曰楚外受盟于召陵而内懐负固之心至此因王间郑而帅师灭书人罪之也子书奔不服于楚而逃去之不名以爲尚可望以兴复其国故不絶也至于忘宗社事仇雠然后名之名之乃絶之也黄同壤而黄受子之奔楚之灭黄亦自此始矣桓公于此时因子之奔而率诸侯以讨楚复岂不足以立列国之威而制楚之横欤故详书以罪桓公之失此机会也】
　　【案谷梁谓不日微国也非也国亡无赴告者失其日尔灭国重事岂以微国而略之乎】
　　九月戊申朔日有食之
　　冬晋人执虞公
　　左传【晋侯复假道于虞以伐虢宫之奇谏曰虢虞之表也虢亡虞必从之晋不可启宼不可翫一之爲甚其可再乎谚所谓辅车相依唇亡齿寒者其虞虢之谓也公曰晋吾宗也岂害我哉对曰大伯虞仲大王之昭也大伯不从是以不嗣虢仲虢叔王季之穆也爲文王卿士勲在王室藏于盟府将虢是灭何爱于虞且虞能亲于桓庄乎其爱之也桓庄之族何罪而以爲戮不惟偪乎亲以宠偪犹尚害之况以国乎公曰吾享祀丰洁神必据我对曰臣闻之鬼神非人实亲惟德是依故周书曰皇天无亲惟德是辅又曰黍稷非馨明德惟馨又曰民不易物惟德繄物如是则非德民不和神不享矣神所冯依将在德矣若晋取虞而明德以荐馨香神其吐之乎弗听许晋使宫之奇以其族行曰虞不腊矣在此行也晋不更举矣八月甲午晋侯围上阳问于卜偃曰吾其济乎对曰克之公曰何时对曰童謡云丙之晨龙尾伏辰均服振振取虢之旂鹑之贲贲天策焞焞火中成军虢公其奔其九月十月之交乎丙子旦日在尾月在策鹑火中必是时也冬十二月丙子朔晋灭虢虢公丑奔京师师还馆于虞遂袭虞灭之执虞公及其大夫井伯以媵秦穆姬而修虞祀且归其职贡于王故书曰晋人执虞公罪虞且言易也】
　　公羊【虞已灭矣其言执之何不与灭也曷爲不与灭灭者亡国之善辞也灭者上下之同力者也】谷梁【执不言所于地緼于晋也虞虢之相救非相爲赐也今日亡虢而明日亡虞矣】
　　胡传【虞已灭矣其曰晋人执之者犹众执独夫尔贵爲天子富有四海而身爲独夫商纣是也贵爲诸侯富有一国而身爲独夫虞公是也不言以归验其爲匹夫之实也书灭下阳于始而记执虞公于后可以见弃义趋利渎货无厌之能亡国败家审矣】
　　集说【范氏甯曰时虞已包裹属于晋故虽在虞执而不书其处　孔氏颖达曰释例曰虞公昧于货贿贪以自亡国非其国臣非其臣晋人取之若执一夫故称人以执而不言灭　陆氏淳曰虞公曾爲三公故谓之公　孙氏复曰称人以执恶晋侯也五等之制虽其国家宫室车旂衣服礼仪之有差而天子命之南面称孤皆诸侯也其或有罪方伯请于天子命之执则执之不得专执也有罪犹不得专执况无罪者乎春秋之世诸侯无小大惟力是恃力能相执则执之无复请于天子故孔子从而录之正以王法或则称侯以着其恶或则称人以夺其爵称侯以着其恶者谓虽非王命执得其罪其罚轻故但着其专执之恶二十八年晋侯入曹执曹伯畀宋人成十五年晋侯执曹伯归于京师之类是也称人以夺其爵者谓旣非王命又执不得其罪其罚重故夺其爵此年晋人执虞公十九年宋人执滕子婴齐之类是也刘氏敞曰此灭也何以不言灭虞之灭于晋久矣非一日之积也此入而执也何以不言以归地之缊】
　　【于晋久矣国非其国也自灭夏阳始焉又曰谷梁曰其曰公何也犹曰其下执之之辞也晋命行乎虞民矣非也五等之爵有尊卑矣襃贬进退宜以其类岂有贬之而反崇其爵哉且仲尼欲以见虞公不仁犹其民执之者则书虞执其公可也今春秋乃曰晋人执虞公非其下矣何谓其下执之邪　程子曰书执而不书灭自取也　陈氏傅良曰晋灭虞矣则其但书执何以爲晋人之罪徒执其君焉尔而虞自亡也张氏洽曰下阳二国之门户虞虢所恃不可失也今虞公贪璧马之近货忘家国之将絶而以国之所】
　　【恃资敌故书灭下阳于前而书晋人执虞公于后则晋献无道絶灭虢叔虞仲之祀与夫虞公之自取亡灭片言具见所以戒后世者可谓深切着明矣　项氏安世曰虞公之执前无所由后无所归如执匹夫然见虞之无国也　家氏翁曰虞公天子三公也书晋人执虞公讨晋也人晋而不去虞公之爵论者责虞而不治晋岂春秋意哉　程氏端学曰诸侯天子所封又晋虞同姓虞固愚也然晋献诡计执之恶不可掩矣　汪氏克寛曰春秋书灭国者三十一其致灭之因或叛彼卽此或恃谋或侵地然未尝没于嗜好而弃其险要以与敌也故皆书灭国以着灭之者之罪惟虞虢之灭书法不同盖有深意下阳不当书灭而书灭虞当书灭而不书灭盖下阳者虞虢之捍蔽下阳旣取则虞虢亡故书虞师同晋灭下阳者着虞之自灭也书执虞公而不言灭者以虞之灭不待此时也不言以虞公归则虞公特亡国之君尔案虞虢之灭晋人盖修其祀而不以灭告也不吿灭因不书灭然其实已灭矣故下阳虢邑不应书灭而书灭虞公书执以比于灭国执君之例则两国之亡俱见焉】

　　钦定春秋传说彚纂卷十二
&lt;经部,春秋类,钦定春秋传说汇纂&gt;
  </div>
  <div class="pagination">
   <a href="钦定春秋传说汇纂_page29.html">
    上一页
   </a>
   <span>
    ...
   </span>
   <a href="钦定春秋传说汇纂_page25.html">
    25
   </a>
   <a href="钦定春秋传说汇纂_page26.html">
    26
   </a>
   <a href="钦定春秋传说汇纂_page27.html">
    27
   </a>
   <a href="钦定春秋传说汇纂_page28.html">
    28
   </a>
   <a href="钦定春秋传说汇纂_page29.html">
    29
   </a>
   <span class="current-page">
    30
   </span>
   <a href="钦定春秋传说汇纂_page31.html">
    31
   </a>
   <a href="钦定春秋传说汇纂_page32.html">
    32
   </a>
   <a href="钦定春秋传说汇纂_page33.html">
    33
   </a>
   <a href="钦定春秋传说汇纂_page34.html">
    34
   </a>
   <a href="钦定春秋传说汇纂_page35.html">
    35
   </a>
   <span>
    ...
   </span>
   <a href="钦定春秋传说汇纂_page31.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
