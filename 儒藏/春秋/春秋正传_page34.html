<!DOCTYPE html>
<html>
<head>
    <meta charset="UTF-8">
    <title>春秋正传 - 第 34 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋正传 - 第 34 页/共 44 页</h1>
    <div class="content">　　三月公如楚
　　正传曰书公如楚着非礼也左氏曰楚子成章华之台愿与诸侯落之太宰防启疆曰臣能得鲁侯防启疆来召公辞曰昔先君成公命我先大夫婴齐曰吾不忘先君之好将使衡父照临楚国镇抚其社稷以辑宁尔民【成二年鲁使公衡为质于楚】婴齐【楚令尹子重】受命于蜀奉承以来弗敢失陨而致诸宗祧日我先君共王引领北望日月以冀传序相授于今四王矣嘉惠未至唯襄公之辱临我丧孤与其二三臣悼心失图社稷之不皇况能怀思君德今君若步玉趾辱见寡君宠临楚国以信蜀之役致君之嘉惠是寡君既受贶矣何蜀之敢望其先君鬼神实嘉赖之岂唯寡君君若不来使臣请问行期寡君将承质币而见于蜀以请先君之贶三月公如楚郑伯劳于师之梁孟僖子为介不能相仪及楚不能答郊劳愚谓观此则公之如楚楚实召之也非聘问邦交之典而徒以其召以落章华之台是失礼之行也宜乎其见辱也已
　　叔孙舎如齐涖盟
　　正传曰涖临也谓往临其国而与之盟书叔孙舎如齐涖盟着非礼也诸侯邦交之礼惟以时聘问结好修信而已若涖盟以为信何信之可恃故春秋非之
　　夏四月甲辰朔日有食之
　　正传曰书日有食之志天变也天有常道人有常敬故圣人于天变而书之教人以敬也左氏曰晋侯问于士文伯曰谁将当日食对曰鲁衞恶之衞大鲁小公曰何故对曰去衞地如鲁地于是有灾鲁实受之其大咎其衞君乎鲁将上卿公曰诗所谓彼日而食于何不臧者何也对曰不善政之谓也国无政不用善则自取谪于日月之灾故政不可不愼也务三而已一曰择人二曰因民三曰从时愚谓左氏务三之言所谓克谨天戒而能用敬其政者是先王消灾之道也
　　秋八月戊辰衞侯恶卒
　　正传曰恶衞侯名书衞侯恶卒志隣国之大故也衞使来赴故书之左氏曰衞襄公卒晋大夫言于范献子曰衞事晋为睦晋不礼焉庇其贼人【孙林父】而取其地故诸侯贰诗曰鹡鸰在原兄弟急难又曰死丧之威兄弟孔怀兄弟之不睦于是乎不吊况逺人谁敢归之今又不礼于衞之嗣衞必叛我是絶诸侯也献子以告韩宣子宣子説使献子如衞吊且反戚田衞齐恶告丧于周且请命王使成简公如衞吊且追命襄公曰叔父陟恪在我先王之左右以佐事上帝余敢忘高圉亚圉【周之先为殷诸侯者】
　　九月公至自楚
　　正传曰书公至自楚谨人君之出入也左氏曰孟僖子病不能相礼乃讲学之苟能礼者从之及其将死也召其大夫曰礼人之干也无礼无以立吾闻将有达者曰孔丘圣人之后也而灭于宋其祖弗父何以有宋而授厉公及正考父佐戴武宣三命滋益共故其鼎铭曰一命而偻再命而伛三命而俯循墙而走亦莫余敢侮饘于是粥于是以糊余口其共也如是臧孙纥有言曰圣人有明德者若不当世其后必有达人今其将在孔丘乎我若获没必属説与何忌于夫子使事之而学礼焉以定其位故孟懿子与南宫敬叔师事仲尼仲尼曰能补过者君子也诗曰君子是则是效孟僖子可则效已矣
　　冬十有一月癸未季孙宿卒
　　正传曰书季孙宿卒志国卿之大故也左氏曰十一月季武子卒晋侯谓伯瑕曰吾所问日食从矣
　　十有二月癸亥葬衞襄公
　　正传曰书葬衞襄公志隣国之大事也而诸侯五月而葬同盟至之礼得矣
　　【景王十一年】八年【晋平二十四年齐景十四年衞灵公元年蔡灵九年郑简三十二年曹武二十一年陈哀三十五年卒杞平二年宋平四十二年秦哀三年楚灵七年呉夷昧十年】
　　春陈侯之弟招杀陈世子偃师
　　正传曰书陈侯之弟招杀陈世子偃师罪灭父子君臣兄弟之伦也左氏曰陈哀公元妃郑姬生悼太子偃师二妃生公子留下妃生公子胜二妃嬖留有宠属诸司徒招与公子过哀公有废疾三月甲申公子招公子过杀悼太子偃师而立公子留谷梁曰陈侯之弟招尽其亲所以恶招也其弟云者亲之也亲而杀之恶也愚谓招过于偃师尊则君亲则犹子也于陈侯尊则君亲则兄也分则臣也君废而杀其君之子是灭其父子君臣兄弟之伦矣胡氏曰此公子招特以弟称者着招凭宠稔恶而陈侯失亲亲之道也招以公子为司徒乃贵戚之卿亲则介弟尊则叔父号令废立自己而出莫敢干之者也不能援立嫡冢安靖国家而逢君之恶戕杀偃师以致大冦宗社覆没罪固大矣陈侯信爱其弟何以为失亲亲乎尊贤者亲亲之本不能择亲之贤者厚加尊宠以表仪公族而徇其私爱施于不令之人以至亡国败家岂不失亲亲之道乎其曰陈侯之弟招杀陈世子偃师交贬之也
　　夏四月辛丑陈侯溺卒
　　正传曰溺陈侯名书陈侯溺卒志与国之大故也而其卒之正否可考矣左氏曰夏四月辛亥哀公缢杜氏以为忧恚自杀观此则陈侯之死不得其正矣
　　叔弓如晋
　　正传曰书叔弓如晋着其如之非礼也左氏曰贺祁也游吉相郑伯以如晋亦贺祁也史赵见子太叔【即游吉】曰甚哉其相防也可吊也而又贺之子太叔曰若何吊也其非唯我贺将天下实贺愚谓晋作祁宜民叛而诸侯背矣史赵之言是也鲁叔弓与郑伯同致贺焉则一时诸侯之贺之者多矣夫楚成章华而诸侯落之晋作虒祁而诸侯贺之民彛天理至此灭尽而人欲横流矣春秋书之非其往也
　　楚人执陈行人于徴师杀之
　　正传曰书楚人执陈行人于徴师杀之罪失刑也专杀也左氏曰于徴师赴于楚且告有立君公子胜愬之于楚楚人执而杀之公子留奔郑书曰陈侯之弟招杀陈世子偃师罪在招也楚人执陈行人于徴师杀之罪不在行人也愚谓招擅权杀偃师固为罪恶不可赦楚宜因公子胜之愬告之天王以讨之可也行人何罪乃因其来而执杀之则罪在楚矣
　　陈公子留出奔郑
　　正传曰书陈公子留出奔郑志乱也
　　秋搜于红
　　正传曰红地名左氏曰秋大搜于红自根牟至于商衞革车千乘公羊曰搜者何简车徒也谷梁曰因搜狩以习武事礼之大者也艾兰以为防置旃以为辕门以葛覆质以为流房握御轚者不得入车轨尘马候蹄掩禽旅御者不失其驰然后射者能中过防弗逐不从奔之道也面伤不献不成禽不献禽虽多天子取三十焉其余与士众以习射于射宫射而中田不得禽则得禽田得禽而射不中则不得禽是以知古之贵仁义而贱勇力也愚谓书秋搜于红则非礼自见矣搜不称公者公不与也自季氏舎中军四分公室而公室无兵搜者皆三家之兵也春秋书之可以观鲁矣胡氏曰搜春事也秋兴之则违天时有常所矣其于红则易地利三家专行公不与焉而兵权在臣下则悖人理此亦直书其事不待贬絶而自见者也凡乱臣之欲窃国命必先为非礼以动民而后上及于君父昭公至是民食于他不恤其所昧于履霜之戒甚矣
　　陈人杀其大夫公子过
　　正传曰书陈人杀其大夫公子过罪之也其逸贼专杀之恶并着矣左氏曰陈公子招归罪于公子过而杀之愚谓过与招同杀世子偃师而擅立其罪均在不赦而招独归罪之而擅杀之春秋书于册使人求其故而招之罪斯得矣
　　大雩
　　正传曰书大雩志非礼也余见前
　　冬十月壬午楚师灭陈执陈公子招放之于越杀陈孔奂
　　正传曰孔奂公子招之党何以书罪灭国与专杀也夫招与孔奂有罪杀之可也不告于天王而杀之放之不可也灭其国以絶其宗祀又不可也公子招擅权无君致哀公缢杀世子偃师而立公子留卒致灭其国而杀其身亡其家以及其党春秋书之以为世戒且以愧中国诸侯之不能讨也而使夷狄主之圣人有遗憾矣左氏曰九月楚公子弃疾帅师奉孙吴【偃师子】围陈宋戴恶防之冬十一月壬午灭陈舆嬖袁克杀马毁玉以葬楚人将杀之请寘之既又请私私于幄加绖于颡而逃使穿封戌为陈公曰城麇之役不谄侍饮酒于王王曰城麇之役女知寡人之及此女其辟寡人乎对曰若知君之及此臣必致死礼以息楚国
　　葬陈哀公
　　正传曰书葬陈哀公志与国之大事也而圣人于楚灭陈之憾见矣
　　【景王十二年】九年【晋平二十五年齐景十五年衞灵二年蔡灵十年郑简三十三年曹武二十二年陈灭杞平三年宋平四十三年秦哀四年楚灵八年呉夷昧十一年】
　　春叔弓防楚子于陈
　　正传曰书叔弓防楚子于陈着其防之非也左氏曰春叔弓宋华亥郑防吉衞赵黡防楚子于陈愚谓楚灵灭陈陵中国之尊絶先王之祀其恶极罪大天地所不容而鲁乃使大夫及列国以往防之是成其罪恶而莫之恤矣故春秋非之
　　许迁于夷
　　正传曰书许迁于夷罪楚也乱先王之封也左氏曰二月庚申楚公子弃疾迁许于夷实城父取州来淮北之田以益之伍举授许男田然丹迁城父人于陈以夷濮西田益之迁方城外人于许愚谓先王疆理天下分封有定而楚乃迁许于夷肆为缪乱其罪大矣
　　夏四月陈灾
　　正传曰书陈灾志变也而陈之名存矣是时陈已灭矣春秋因其灾而书之存陈国之名而楚灭陈之罪再着矣公羊曰陈已灭矣其言陈火何存陈也谷梁曰火不志此何以志闵陈而存之也胡氏曰凡外灾告则书今楚已灭陈夷于属县使穿封戌为公矣必不遣使告于诸侯言亡国之有天灾也何以书于鲁国之防乎当是时叔弓与楚子防于陈则目撃其事矣虽彼不来告此不往吊叔弓使毕而归语陈故也鲁史遂书之耳或曰国史所书必承赴告岂有凭使人之言而载之于史者曰周景王崩有尹单猛朝之变固无赴告矣叔鞅至自京师言王室之乱也春秋承其言遂书于策亦此类耳仲尼作经存而弗革者葢兴灭国继絶世以尧舜三代公天下之心为心异于孤秦罢侯置守欲私一人以自奉者所以归民心合天德也谷梁以为存陈得其防矣
　　秋仲孙貜如齐
　　正传曰书仲孙貜如齐志礼也左氏曰孟僖子如齐殷聘礼也愚谓自叔老之聘齐二十年于此矣殷聘者盛聘也盛聘所以修睦结好以无忘乎其旧邦交之宜也故春秋与之
　　冬筑郎囿
　　正传曰郎邑名书冬筑郎囿罪轻作也左氏曰书时也季平子欲其速成也叔孙昭子曰诗云经始勿亟庶民子来焉用速成其以勦民也无囿犹可无民其可乎愚谓左氏以为书时非也夫囿之筑非所以为民也乃所以厉民也叔孙昭子之言是矣然但云焉用速耳而不言其不宜筑也夫不宜筑而筑者虽时亦病也春秋书之其轻作之罪见矣
　　【景王十三年】十年【晋平二十六年卒齐景十六年衞灵三年蔡灵十一年郑简三十四年曹武二十三年陈灭杞平四年宋平四十四年卒秦哀五年楚灵九年呉夷昧十二年】
　　春王正月
　　正传曰无事亦书时月义见于前
　　夏齐栾施来奔
　　正传曰书齐栾施来奔罪纳亡也左氏曰齐惠栾高氏【即子雅子尾之后】皆嗜酒信内多怨彊于陈鲍氏而恶之夏有告陈桓子曰子旗【即栾施子雅之子】子良【即高彊子尾之子】将攻陈鲍亦告鲍氏桓子受甲而如鲍氏遭子良醉而骋遂见文子【即鲍国】则亦授甲矣使视二子则皆将饮酒桓子曰彼虽不信闻我授甲则必逐我及其饮酒也先伐诸陈鲍方睦遂伐栾高氏五月庚辰战于稷栾高败又败诸庄国人追之又败诸鹿门栾施高彊来奔陈鲍分其室晏子谓桓子必致诸公让德之主也让之谓懿德凡有血气皆有争心故利不可强思义为愈义利之本也蕰利生孽姑使无蕰乎可以滋长桓子尽致诸公而请老于莒
　　秋七月季孙意如叔弓仲孙貜帅师伐莒
　　正传曰书季孙意如叔弓仲孙貜帅师伐莒着非义也左氏曰秋七月平子伐莒取郠献俘始用人于亳社臧武仲在齐闻之曰周公其不享鲁祭乎周公享义鲁无义诗曰德音孔昭视民不佻佻之谓甚矣而壹用之将谁福哉胡氏曰前已舎中军矣曷为犹以三卿并将乎季氏毁中军四分公室择其二二家各有其一至是季孙身为主将二子各率一军为之副则三军固在其曰舎之者特欲中分鲁国之众为己私耳以为复古则误矣襄公已来既作三军地皆三家之土民皆三家之兵每一军出各将其所属而公室无与焉是知虽舎中军而三卿并将旧额固存矣
　　戊子晋侯彪卒
　　正传曰彪晋侯名书戊子晋侯彪卒志盟主之大故也史因赴而书之见诸侯相恤之义焉左氏曰戊子晋平公卒郑伯如晋及河晋人辞之游吉遂如晋
　　九月叔孙舎如晋葬晋平公
　　正传曰书叔孙舎如晋葬晋平公志礼也诸侯之丧五月而葬同盟至礼也葬使卿往防焉礼也左氏曰九月叔孙婼齐国弱宋华定衞北宫喜郑罕虎许人曹人莒人邾人滕人薛人杞人小邾人如晋葬平公也既葬诸侯之大夫欲因见新君叔孙昭子曰非礼也弗听叔向辞之曰大夫之事毕矣而又命孤孤斩焉在衰绖之中其以嘉服见则丧礼未毕其以丧服见是重受吊也大夫将若之何皆无辞以见昭子至自晋大夫皆见高彊见而退昭子语诸大夫曰为人子不可不慎也哉昔庆封亡子尾多受邑而稍致诸君君以为忠而甚宠之将死疾于公宫辇而归君亲推之其子不能任是以在此忠为令德其子弗能任罪犹及之惟不愼也丧夫人之力弃德旷宗以及其身不亦害乎
　　十有二月甲子宋公成卒
　　正传曰书宋公成卒志隣国之大故也来赴故史书之
　　【景王十四年】十有一年【晋昭公夷元年齐景十七年衞灵四年蔡灵十二年弑郑简三十五年曹武二十四年陈灭杞平五年宋元公佐元年秦哀六年楚灵十年呉夷昧十三年】
　　春王二月叔弓如宋葬宋平公
　　正传曰书叔弓如宋葬宋平公志礼也诸侯之丧卿往防葬礼也
　　夏四月丁巳楚子防诱蔡侯般杀之于申
　　正传曰书楚子防诱蔡侯般杀之于申则楚之不义甚矣左氏曰景王问于苌曰今兹诸侯何实吉何实凶对曰蔡凶此蔡侯般弑其君之歳也歳在豕韦弗过此矣楚将有之然壅也歳及大梁蔡复楚凶天之道也楚子在申召蔡灵侯灵侯将往蔡大夫曰王贪而无信唯蔡于憾今币重而言甘诱我也不如无往蔡侯不可三月丙申楚子伏申而享蔡侯于申醉而执之夏四月丁巳杀之刑其士七十人公羊以为为其诱讨也此讨贼也虽诱之则曷为絶之懐恶而讨不义君子不与也愚谓观此二传则蔡侯固有可讨之罪然不以声其罪而行讨乃诱而讨之是以贼讨贼也故春秋罪之
　　楚公子弃疾帅师围蔡
　　正传曰书楚公子弃疾帅师围蔡则楚贪残之罪自见矣夫般有罪声而讨之归之司冦可也诱执而杀之可乎杀其君则已甚矣又围其国以暴其民可乎春秋书围国于诱君之后则楚之罪恶并见矣左氏曰公子弃疾帅师围蔡韩宣子问于叔向曰楚其克乎对曰克哉蔡侯获罪于君而不能恤其民天将假手于楚以毙之何故不克然肸闻之不信以幸不可再也楚王奉孙吴以讨于陈曰将定而国陈人听命而遂县之今又诱蔡而杀其君以围其国虽幸而克必受其咎弗能久矣桀克有缗以丧其国纣克东夷以陨其身楚小位下而亟暴于二王能无咎乎天之假助不善非祚之也厚其凶恶而降之罚也且譬之如天其有五材而将用之力尽而敝之是以无拯不可没振愚谓左氏此传可谓详且尽矣胡氏曰世子般弑其君诸侯与通防盟十有三年矣是王国制于荆楚而莫之觉也楚子若以大义唱天下奉辞致讨执般于蔡讨其弑父之罪而在宫者无赦焉讨其弑君之罪而在官者无赦焉残其身潴其宫室谋于蔡众置君而去虽古之征暴乱者不越是矣又何恶乎今防本心欲图其国不为讨贼举也而又挟欺毁信重币甘言诈诱其君执而杀之肆行无道贪得一时流毒于后弃疾以是杀戎蛮商鞅以是绐魏将秦人以是刼懐王倾危成俗天下大乱刘项之际死者十九圣人深恶楚防而名之也其虑远矣后世诛讨乱臣者或畏其彊或幸其弱不以大义兴师至用诡谋诈力徼幸胜之若事之捷反侧皆惧苟其不捷适足长乱如代宗之图思明宪宗之绐王弁昧于春秋垂戒之防矣愚谓胡氏之论是也但楚防之恶不待贬而称名而自见矣
　　五月甲申夫人归氏薨
　　正传曰归氏昭公母书夫人归氏薨志君母之大故也而礼之变亦可见矣左氏曰五月齐归薨杜氏曰胡女归姓汪氏曰襄公三十一年左传敬归之姊齐归则襄公之妾也妾母称夫人义见成风薨葬
　　大搜于比蒲
　　正传曰何以书左氏曰非礼也公羊曰大搜者简车徒也胡氏曰其曰大搜越礼也君有重丧国不废搜不忌君也三纲君政之本君执此以驭其下臣执此以事其上政之大本于是乎在君有三年之慼而国不废一日之搜则无本矣然则君有重丧丧不二事以简车徒为非礼也乃有身从金革而无避者独何欤曰丧不二事大搜而简车徒则废其常可也有门庭之冦而宗庙社稷之存亡繋焉必从权制而无避矣伯禽服丧徐夷并兴至于东郊出战之师与筑城之役同日并举度缓急轻重葢有不得已焉者矣晋王克用薨梁兵压境而庄宗决胜于夹寨周太祖殂契丹入冦而世宗接战于高平若此者君行为显亲非不顾也臣行为爱君非不忌也惟审于缓急轻重之宜斯可矣
　　仲孙貜防邾子盟于祲祥
　　正传曰书仲孙貜防邾子盟于祲祥志非礼也盟非礼也臣与君盟又非礼也左氏以孟僖子防邾庄公盟于祲祥修好礼也非也
　　秋季孙意如防晋韩起齐国弱宋华亥衞北宫佗郑罕虎曹人杞人于厥憖
　　正传曰书防于厥憖善其防也义救蔡也夫蔡亡其君不足惜也蔡之民何罪焉君已亡而救蔡则无所为而为之义也左氏曰楚师在蔡晋荀吴谓韩宣子曰不能救陈又不能救蔡物以无亲晋之不能亦可知也己为盟主而不恤亡国将焉用之秋防于厥憖谋救蔡也郑子皮将行子产曰行不逺不能救蔡也蔡小而不顺楚大而弗德天将弃蔡以壅楚盈而罚之蔡必亡矣且丧君而能守者鲜矣三年王其有咎乎美恶周必复王恶周矣晋人使狐父请蔡于楚弗许○胡氏曰文十五年晋灵公帅八国之诸侯盟于扈春秋畧而不序者谋伐齐而不克定其乱也襄公三十年叔孙豹防十二国之大夫于澶渊诸国之大夫皆称人鲁卿讳而不书者视蔡乱而不能讨其贼也今楚将灭蔡请于楚而弗许晋之不能亦可知矣曷为诸国犹序大夫无贬乎扈之盟晋侯受赂弗克而还诸侯畧而不序亡义利之分也澶渊之防谋救宋灾而不讨蔡罪大夫贬而称人鲁卿讳而不书失重轻之别也亡义利之分为不仁失重轻之别为不智今晋与诸侯心欲救蔡而力弗加焉则无恶也凡此见春秋明义利审重轻以恕待人而不求其备矣愚谓称人以为贬不书以为讳非春秋直笔之义也余义见前
　　九月己亥葬我小君齐归
　　正传曰书葬我小君齐归志君母之大事也左氏曰葬齐归公不慼晋士之送葬者归以语史赵史赵曰必为鲁郊侍者曰何故曰归姓也不思亲祖不归也叔向曰鲁公室其卑乎君有大丧国不废搜有三年之丧无一日之慼国不恤丧不忌君也君无慼容不顾亲也国不忌君君不顾亲能无卑乎殆其失国
　　冬十有一月丁酉楚师灭蔡执蔡世子有以归用之正传曰此何以书见楚无道之甚也既杀其君又围其国用其世子暴虐甚矣蔡君有罪世子何罪焉左氏曰冬十一月楚子灭蔡用隠太子于冈山申无宇曰不祥五牲不相为用况用诸侯乎王必悔之○胡氏曰内入国而以其君来外灭国而以其君归皆服而以之易词也既书灭蔡矣又书执蔡世子有者世子无降服之状强执以归而虐用之也或以为未逾年之君其称世子者不君灵公故不成其子非也楚防杀蔡般弃疾围其国凡八月而见灭世子在穷迫危惧之中固未暇立其位安得以为未逾年之君而称子也假使立乎其位而般死于楚其丧未至不敛不葬世子亦不成乎为君矣然世子继世有国之称必以此称蔡有者父母之仇不与共天下与民守国效死不降至于力屈就擒虐用其身而不顾也则有之为世子之道得矣愚谓胡氏辩或人之説是矣然又以以为易词而又以世子不降为得世子之道类非圣经取义之大指也
　　【景王十五年】十有二年【晋昭二年齐景十八年卫灵五年蔡灭郑简三十六年卒曹武二十五年陈灭杞平六年宋元二年秦哀七年楚灵十一年呉夷昧十四年】
　　春齐高偃帅师纳北燕伯于阳
　　正传曰阳即唐燕之别邑也书齐高偃帅师纳北燕伯于阳志义举也左氏曰春齐高偃纳北燕伯款于唐因其众也愚谓诸侯无罪为强臣所迫出奔而诸侯纳之礼也三年北燕伯出奔齐六年齐将纳之不果葢十年亡在外矣今则终能纳之于其境内其恤隣济难之义得矣故春秋书之公羊子曰子曰我乃知之矣在侧者曰子苟知之何以不革曰如尔所不知何春秋之信史也其序则齐桓晋文其防则主防者为之也其词则丘有罪焉尔愚谓此与孟子之言其事则齐桓晋文其文则史其义则丘窃取之词不合葢治春秋为义例之词者为之也
　　三月壬申郑伯嘉卒
　　正传曰书郑伯嘉卒志隣国之大故也诸侯有防葬之礼故来赴则史书之
　　夏宋公使华定来聘
　　正传曰书宋公使华定来聘志礼也左氏曰夏宋华定来聘通嗣君也享之为赋蓼萧弗知又不答赋昭子曰必亡宴语之不懐宠光之不宣令德之不知同福之不受将何以在
　　公如晋至河乃复
　　正传曰书公如晋至河乃复志非礼也语曰恭近于礼逺耻辱也诸侯嗣位诸侯使卿大夫往聘礼也其自往朝之非礼也是时齐衞郑君朝晋而鲁公亦往焉宜其见辞于河而逮耻辱也左氏曰取郠之役莒人愬于晋晋有平公之丧未之治也故辞公公子憖遂如晋
　　五月葬郑简公
　　正传曰书葬郑简公志非礼也诸侯五月而葬郑简公三月而葬太速矣非礼也故春秋因赴而书之以着其非礼之举焉
　　楚杀其大夫成熊
　　正传曰成熊即成虎令尹子玉之孙与鬬氏同出若敖氏宣四年鬬椒作乱故楚子信譛而追讨之书楚杀其大夫成熊着专杀之罪也左氏曰楚子谓成虎若敖之余也遂杀之或譛成虎于楚子成虎知之而不能行书曰楚杀其大夫成虎懐宠也
　　秋七月
　　正传曰无事亦书时月义见于前
　　冬十月公子憖出奔齐
　　正传曰憖字子仲书公子憖出奔齐志乱也左氏曰季平子立而不礼于南蒯【季氏家臣南遗子】南蒯谓子仲吾出季氏而归其室于公子更其位我以费为公臣子仲许之南蒯语叔仲穆子且告之故季悼子之卒也叔孙昭子以再命为卿及平子伐莒克之更受三命叔仲子欲构二家谓平子曰三命逾父兄非礼也平子曰然故使昭子昭子曰叔孙有家祸杀适立庶故婼也及此若因祸以毙之则闻命矣若不废君命则固有着矣昭子朝而命吏曰婼将与季氏讼书辞无颇季孙惧而归罪于叔仲子故叔仲子小南蒯公子憖谋季氏憖告公而遂从公如晋南蒯惧不克以费叛如齐子仲【即公孙憖】还及衞闻乱逃介而先及郊闻费叛遂奔齐愚谓南蒯之谋憖实与焉至于乱其国以危其君是谁之罪欤春秋书出奔所以深罪之而究乱之由起也
　　楚子伐徐
　　正传曰书楚子伐徐着陵暴之罪也左氏曰楚子狩于州来次于颍尾使荡侯潘子司马督嚣尹午陵尹喜帅师围徐以惧吴楚子次于干谿以为之援雨雪王皮冠秦复陶翠被豹舄执鞭以出仆析父从右尹子革夕王见之去冠被舎鞭与之语曰昔我先王熊绎与吕伋王孙牟燮父禽父并事康王四国皆有分我独无有今吾使人于周求鼎以为分王其与我乎对曰与君王哉昔我先王熊绎辟在荆山荜路蓝缕以处草莽跋涉山林以事天子唯是桃弧棘矢以共御王事齐王舅也晋及鲁衞王母弟也楚是以无分而彼皆有今周与四国服事君王将唯命是从岂其爱鼎王曰昔我皇祖伯父昆吾旧许是宅今郑人贪赖其田而不我与我若求之其与我乎对曰与君王哉周不爱鼎郑敢爱田王曰昔诸侯逺我而畏晋今我大城陈蔡不羮赋皆千乘子与有劳焉诸侯其畏我乎对曰畏君王哉是四国者专足畏也又加之以楚敢不畏君王哉工尹路请曰君王命剥圭以为鏚秘敢请命王入视之析父谓子革【即郑丹也】吾子楚国之望也今与王言如响国其若之何子革曰摩厉以须王出吾刃将斩矣王出复语左史倚相趋过王曰是良史也子善视之是能读三坟五典八索九丘对曰臣尝问焉昔穆王欲肆其志周行天下将皆必有车辙马迹焉祭公谋父作祈招之诗以止王心王是以获没于祗宫臣问其诗而不知也若逺问焉其焉能知之王曰子能乎对曰能其诗曰祈招之愔愔式昭德音思我王度式如玉式如金形民之力而无醉饱之心王揖而入馈不食寝不寐数日不能自克以及于难仲尼曰古也有志克己复礼仁也信善哉楚灵王若能如是岂其辱于干谿愚谓此本传也信斯言也至此得非楚子暴侈之心其有悔乎
　　晋伐鲜虞
　　正传曰鲜虞虞国也书晋伐鲜虞志非义也左氏曰因肥之役也程子曰晋假道于鲜虞而遂伐之见利忘义夷狄之道也○胡氏曰左氏曰晋荀吴伪防齐师者假道鲜虞遂入晋阳冬书晋伐鲜虞狄之也献公假道于虞以灭虢因执虞公则以师与人称之今晋虽为谖固可罪也而狄之不亦过乎楚奉孙吴讨陈因以灭陈诱蔡般杀之因以灭蔡晋人视其残虐莫能救则亦已矣而效其所为以伐人国是王国居而荆人行也人之所以为人王国之所以为王国信义而已矣信义一失充类至尽孟子故谓禽兽逼人人将相食自春秋末世至于六国亡秦变诈并兴倾危成俗河决鱼烂不可壅而收之皆失信弃义之明验也春秋谨严于此制治未乱拔本塞源之意岂曰过乎
　　【景王十六年】十有三年【晋昭三年齐景十九年衞灵六年蔡平公庐元年郑定公宁元年曹武二十六年陈惠公呉元年杞平七年宋元三年秦哀八年楚灵十二年弑呉夷昧十五年】
　　春叔弓帅师围费
</div>
    <div class="pagination">
<a href="春秋正传_page33.html">上一页</a><span>...</span><a href="春秋正传_page29.html">29</a><a href="春秋正传_page30.html">30</a><a href="春秋正传_page31.html">31</a><a href="春秋正传_page32.html">32</a><a href="春秋正传_page33.html">33</a><span class="current-page">34</span><a href="春秋正传_page35.html">35</a><a href="春秋正传_page36.html">36</a><a href="春秋正传_page37.html">37</a><a href="春秋正传_page38.html">38</a><a href="春秋正传_page39.html">39</a><span>...</span><a href="春秋正传_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
