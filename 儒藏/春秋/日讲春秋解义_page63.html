<!DOCTYPE html>
<html>
<head>
    <meta charset="UTF-8">
    <title>日讲春秋解义 - 第 63 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日讲春秋解义 - 第 63 页/共 72 页</h1>
    <div class="content">　　日讲春秋解义卷五十四
<经部,春秋类,日讲春秋解义>
　　钦定四库全书
　　日讲春秋解义卷五十五
　　昭公
　　二十有六年春王正月
　　【附录左传】二十六年春王正月庚申齐侯取郓
　　葬宋元公
　　【左传】葬宋元公如先君礼也【善宋人违命以合礼】
　　昭公在外而鲁于诸侯之丧每遣使防葬则意如之专鲁与君无异矣
　　三月公至自齐居于郓
　　【左传】三月公至自齐处于郓言鲁地也
　　【谷梁传】公次于阳州其曰至自齐何也【公但至阳州未至齐】以齐侯之见公可以言至自齐也居于郓者公在外也至自齐道义不外公也【君虽在外犹以在国之礼录之是崇君之道】公来自野井初未及齐国都而曰至自齐野井齐地故也入鲁境故书至犹在外故书地居者有其
　　土地人民之称若曰鲁地非意如之所得有所以存公也郑伯突失国而取栎以居衞侯衎失国而取夷仪以居皆书曰入此不言入内辞也爲尊者亲者讳使若适他国而返居于郓存一国之防也
　　夏公围成
　　【左传】夏齐侯将纳公命无受鲁货申丰从女贾【丰贾二人皆季氏家臣】以币锦二两【二丈爲一端二端爲一两所谓匹也二两二疋】防一如瑱【瑱充耳防卷也急卷使如充耳易怀藏】适齐师谓子犹之人高齮【子犹梁丘据齮子犹家臣】能货子犹爲高氏后粟五千庾【言若能爲行货于子犹当爲请使得爲高氏后又当致粟五千庾庾十六斗凡八千斛】高齮以锦示子犹子犹欲之齮曰鲁人买之百两一布【布陈之以百两爲数言买此甚多】以道之不通先入币财【财犹材也】子犹受之言于齐侯曰羣臣不尽力于鲁君者非不能事君也然据有异焉【异犹怪也】宋元公爲鲁君如晋卒于曲棘叔孙昭子求纳其君无疾而死【俱在前年】不知天之弃鲁耶抑鲁君有罪于鬼神故及此也君若待于曲棘使羣臣从鲁君以卜焉若可师有济也君而继之兹无敌矣若其无成君无辱焉齐侯从之使公子鉏帅师从公【鉏齐大夫】成大夫公孙朝谓平子曰有都以衞国也请我受师【以成邑御齐师】许之请纳质弗许曰信女足矣告于齐师曰孟氏鲁之敝室也用成已甚弗能忍也请息肩于齐【公孙朝诈齐师言欲降使来取成】齐师围成成人伐齐师之饮马于淄者曰将以厌众【以厌众心不欲使知已降也淄杜注水出泰山梁父县西北入汶汉梁父在今泗水县北】鲁成备而后告曰不胜众【告齐言众不欲降已不能胜】师及齐师战于炊鼻【季氏师拒公炊鼻杜注鲁地】齐子渊捷从泄声子【声子鲁大夫】射之中楯瓦【瓦楯脊】繇朐汏辀匕入者三寸【入楯瓦也朐车轭辀车辕繇过也汏矢激匕矢镞也】声子射其马斩鞅殪改驾人以爲鬷戾也而助之【人鲁人也鬷戾叔孙氏司马】子车曰齐人也【子车即渊捷】将击子车子车射之殪其御曰又之【又欲使射余人】子车曰众可惧也而不可怒也子囊带从野泄叱之【囊带齐大夫野泄即声子】泄曰军无私怒报乃私也将亢子又叱之【子囊复叱】亦叱之【野泄亦叱也言齐无战心但相叱】冉竖射陈武子中手【冉竖季氏臣武子陈子彊】失弓而骂【武子骂】以告平子曰有君子白晳鬒须眉甚口平子曰必子彊也无乃亢诸对曰谓之君子何敢亢之【僞言不敢违季氏】林雍羞爲顔鸣右下【皆鲁人羞爲右故下车战】苑何忌取其耳【何忌齐大夫】顔鸣去之【其右见获惧而去之】苑子之御曰视下顾【复欲使苑子击其足】苑子刜林雍断其足鑋而乗于他车以归【刜砍也鑋一足行】顔鸣三入齐师呼曰林雍乗【言鲁人皆致力于季氏不以私怨而相弃】
　　【谷梁传】非国不言围所以言围者以大公也【崇大其事】齐侯谋纳公使公子鉏帅师围成不书公以齐师而直曰公围成恶齐受季氏之赂虽得其师不足以也春秋凡公出在境内而返不书至定公在国而致围成所以着公之危弱攻私邑如敌国也昭公已去国而不致围成者所以存公如公之在国也然昭公既孙自他国返必书至惟自围成而复居于郓不言至亦以示内外之别耳
　　【附录左传】四月单子如晋告急五月戊午刘人败王城之师于尸氏【刘人刘蚠之属王城子朝之徒尸氏杜注在巩县西南偃师城汉志偃师有尸乡今河南偃师县西南新蔡镇即古尸乡也】戊辰王城人刘人战于施谷【施谷杜注周地】刘师败绩
　　秋公会齐侯莒子邾子杞伯盟于鄟陵【鄟公羊作剸鄟陵杜注地阙左传】秋盟于鄟陵谋纳公也
　　霸统既絶参盟复作此齐景假纳公之名以纠合也十六年齐徐郯莒尝盟于蒲隧十九年宋邾郳尝盟于虫则诸侯固有不待霸主而自盟会者矣至是始书以晋不复能有诸侯也晋不主盟而后齐专盟矣
　　公至自会居于郓
　　【谷梁传】公在外也至自会道义不外公也
　　凡公行返而告庙则书至昭公居郓非宗庙之所在何以书曾子问云君去其国大宰取羣庙之主以从则昭公之去郓而返亦或告于祖祢顾季氏彊悖专有鲁国当时史官阿附必不书至圣人以所见之世而特志耳
　　【附录左传】七月己巳刘子以王出【师败惧而出】庚午次于渠【渠杜注周地按即周阳渠也在今洛阳县亦名九曲渎】王城人焚刘【烧刘子邑】丙子王宿于褚氏【褚氏杜注洛阳县南有褚氏亭在今洛阳县东】丁丑王次于萑谷庚辰王入于胥靡辛巳王次于滑【萑谷杜注周地按距洛九十里有大谷汉设关于此萑谷盖其支径胥靡滑杜注皆周地本郑邑今河南偃师县东南有胥靡城县南有缑氏故城卽古滑地也】晋知跞赵鞅帅师纳王使女宽守阙塞【女宽晋大夫阙塞杜注洛阳西南伊阙口也今洛阳县南阙塞山是】
　　九月庚申楚子居卒
　　【左传】九月楚平王卒令尹子常欲立子西【子西平王之长庶】曰大子壬弱【壬昭王也】其母非适也王子建实聘之子西长而好善立长则顺建善则治王顺国治可不务乎子西怒曰是乱国而恶君王也【言王子建聘之是彰平王之恶】国有外援不可渎也【外援秦也】王有适嗣不可乱也败亲速雠【不立壬秦将来讨是速雠也】乱嗣不祥我受其名【受恶名】赂吾以天下吾滋不从也楚国何爲必杀令尹令尹惧乃立昭王
　　冬十月天王入于成周【成周杜注洛阳今故城在县东北】
　　【公传】羊成周者何东周也【在王城之东故曰东周】其言入何不嫌也【据入者簒词旣曰天王则不嫌爲簒矣】
　　【谷梁传】周有入无出也【王者无外不言出】
　　因狄泉故称入惠王襄王入皆不书此曷爲书幸之也王室乱入无足讳焉尔其不曰入于京师而云成周者成周在王城之东曰下都王城爲洛之上都时子朝据王城故王入成周以居子朝旣奔余党尚在王城敬王畏偪遂都成周故以地名书之着其实也
　　尹氏召伯毛伯以王子朝奔楚
　　【左传】冬十月丙申王起师于滑辛丑在郊【郊杜注子朝邑】遂次于尸十一月辛酉晋师克巩【知跞赵鞅之师】召伯盈逐王子朝【伯盈本党子朝晋师克巩知其不成逐之而逆敬王】王子朝及召氏之族毛伯得尹氏固南宫嚚奉周之典籍以奔楚【尹召二族皆奔故称氏重见尹固名者爲后还见杀】隂忌奔莒以叛【隂忌子朝党莒杜注周邑】召伯逆王于尸及刘子单子盟遂军圉泽次于隄上【圉泽隄上杜注皆周地按圉泽卽东圉之泽也在今洛阳县东境】癸酉王入于成周甲戌盟于襄宫【襄王庙】晋师使成公般戍周而还【般晋大夫】十二月癸未王入于庄宫【庄宫在王城】王子朝使告于诸侯曰昔武王克殷成王靖四方康王息民竝建母弟以蕃屛周亦曰吾无专享文武之功且爲后人之迷败倾覆而溺入于难则振救之至于夷王王愆于厥身【夷王厉王父也愆恶疾】诸侯莫不竝走其望以祈王身至于厉王王心戾虐万民弗忍居王于彘【不忍害王也厉王末周人流王于彘】诸侯释位以闲王政【闲犹与也周召二公与治王之政事号曰共和】宣王有志而后效官【宣王厉王子彘之乱宣王尚少召公虎取而长之效授也】至于幽王【宣王子】天不吊周王昏不若用愆厥位【若顺也愆失也】携王奸命诸侯替之而建王嗣用迁郏鄏【携王幽王少子伯服也王嗣宜臼也幽王后申姜生大子宜臼王幸襃姒生伯服欲立之而杀大子大子奔申申伯与鄫及西戎伐周战于戏幽王死诸侯废伯服而立宜臼是爲平王东迁郏鄏】则是兄弟之能用力于王室也至于惠王天不靖周生頽祸心施于叔带惠襄辟难越去王都【惠王平王六世孙頽惠王庶叔也庄十九年作乱惠王适郑襄王惠王子叔带襄王弟僖二十四年叔带作乱襄王处泛】则有晋郑咸黜不端【黜去也晋文杀叔带郑厉杀子頽爲王室去不端直之人】以绥定王家则是兄弟之能率先王之命也在定王六年秦人降妖【定王襄王孙定王六年鲁宣八年】曰周其有頿王【頿口上须】亦克能修其职诸侯服享二世共职【二世谓灵景】王室其有闲王位诸侯不图而受其乱灾【闲王位本谓子朝今子朝以爲王猛受乱灾本谓楚今子朝以爲晋】至于灵王生而有頿【灵王定王孙】王甚神圣无恶于诸侯灵王景王克终其世【景王灵王子】今王室乱单旗刘狄剥乱天下壹行不若【单旗穆公也刘狄刘蚡也壹专也】谓先王何常之有【言无常法】唯余心所命其谁敢讨之帅羣不吊之人【吊至也】以行乱于王室侵欲无厌规求无度贯渎鬼神【贯习也】慢弃刑法倍奸齐盟傲很威仪矫诬先王晋爲不道是摄是赞【摄持也】思肆其防极兹不谷震荡播越窜在荆蛮【不谷子朝自谓】未有攸底若我一二兄弟甥舅奬顺天法无助狡猾以从先王之命母速天罚赦图不谷【赦其忧而图其难】则所愿也敢尽布其腹心及先王之经而诸侯实深图之昔先王之命曰王后无适则择立长年钧以德德钧以卜王不立爱公卿无私古之制也穆后及大子寿早夭卽世【在十五年】单刘赞私立少以闲先王【闲错先王之制】亦唯伯仲叔季图之【伯仲叔季总谓诸侯】闵马父闻子朝之辞曰文辞以行礼也子朝干景之命远晋之大以专其志无礼甚矣文辞何爲【传终王室乱】
　　【谷梁传】远矣非也【非责也奔簒君之贼其责远矣】奔直奔也
　　尹氏世卿秉政擅权书立朝书以朝奔楚着始终怙恶不悛也幷举召毛治其党也奔不言出者簒贼窃逃以逭天讨无所出也故比于国灭之君与在境外之臣但以奔书曰奔楚则楚受簒贼之罪亦见矣
　　【附录左传】齐有彗星【出齐之分野】齐侯使禳之晏子曰无益也祗取诬焉天道不謟【謟疑也】不贰其命若之何禳之且天之有彗也以除秽也君无秽徳又何禳焉若德之秽禳之何损诗曰惟此文王小心翼翼昭事上帝聿懐多福厥德不回以受方国【诗大雅翼翼共也聿惟也回违也言文王德不违天人故四方之国归往之】君无违德方国将至何患于彗诗曰我无所监夏后及商用乱之故民卒流亡【逸诗也言追监夏商之亡皆以乱故】若德回乱民将流亡祝史之爲无能补也公说乃止　齐侯与晏子坐于路寝公叹曰美哉室其谁有此乎【景公自知德不能久有国故叹也】晏子曰敢问何谓也公曰吾以爲在德对曰如君之言其陈氏乎陈氏虽无大德而有施于民豆区釡钟之数其取之公也薄【谓以公量收】其施之民也厚【谓以私量贷】公厚敛焉陈氏厚施焉民归之矣诗曰虽无德与女式歌且舞【诗小雅义取虽无大德要有喜説之心欲歌舞之式用也】陈氏之施民歌舞之矣后世若少惰陈氏而不亡则国其国也已公曰善哉是可若何对曰唯礼可以己之在礼家施不及国民不迁农不移工贾不变【守常业】士不滥【不失职】官不滔【滔慢也】大夫不收公利【不作福】公曰善哉我不能矣吾今而后知礼之可以爲国也对曰礼之可以爲国也久矣与天地竝君令臣共父慈子孝兄爱弟敬夫和妻柔姑慈妇听礼也君令而不违臣共而不贰父慈而敎子孝而箴【箴谏也】兄爱而友弟敬而顺夫和而义妻柔而正姑慈而从【从不自专】妇听而婉【婉顺也】礼之善物也公曰善哉寡人今而后闻此礼之上也对曰先王所禀于天地以爲其民也【禀受也爲治也】是以先王上之
　　二十有七年春公如齐公至自齐居于郓
　　【左传】二十七年春公如齐公至自齐处于郓言在外也【在外邑故书地】
　　【谷梁传】公在外也
　　夏四月吴弑其君僚
　　【左传】吴子欲因楚丧而伐之【前年楚平王卒】使公子掩余公子烛庸帅师围潜【二子皆王僚母弟濳杜注楚邑在庐江六县西南今江南霍山县东北有城】使延州来季子聘于上国【季子夲封延陵后复封州来故曰延州来】遂聘于晋以观诸侯【观强弱】楚莠尹然工尹麇帅师救濳【二尹楚官然麇其名】左司马沈尹戌帅都君子与王马之属以济师【都君子在都邑之士有复除者王马之属王之养马官属校人也】与吴师遇于穷【穷水经注水出安丰县穷谷在今江南霍丘县西】令尹子常以舟师及沙汭而还【沙汭杜注水名水经注沙南流至义成县西南入淮在今江南懐远县东北】左尹郤宛工尹寿帅师至于濳吴师不能退【遇穷之师当吴前濳之师要吴后故吴不得退去】吴公子光曰此时也弗可失也【欲因以弑王】告鱄设诸曰【鱄设诸二十年伍员所见勇士】上国有言曰不索何获我王嗣也【光吴王诸樊子故曰王嗣】吾欲求之事若克季子虽至【至谓聘还】不吾废也鱄设诸曰王可弑也母老子弱是无若我何【欲以老弱托光】光曰我尔身也【言我身犹尔身】夏四月光伏甲于堀室而享王【掘地为室】王使甲坐于道及其门门阶戸席皆王亲也夹之以铍羞者献体改服于门外【羞进食也献体解衣】执羞者坐行而入【坐行膝行】执铍者夹承之【承执羞者】及体以相授也【铍及进羞者体以所食授王】光僞足疾入于堀室【恐难作王党杀己故辟之】鱄设诸寘剑于鱼中以进【全鱼炙故可置剑】抽剑刺王铍交于胷【交鱄设诸胷】遂弑王阖庐以其子爲卿【子鱄诸子】季子至曰苟先君无废祀民人无废主社稷有奉国家无倾乃吾君也吾谁敢怨哀死事生以待天命非我生乱立者从之先人之道也【吴自诸樊以下兄弟相传而不立适是乱由先人起也季子自知力不能讨光故云尔】复命哭墓【复使命于僚墓】复位而待【复本位待光命】吴公子掩余奔徐公子烛庸奔钟吾【钟吾杜注小国汉志东海郡司吾今江南宿迁县西北有司吾城】楚师闻吴乱而还【爲后谮郤宛起】
　　此公子光使鱄诸弑之而称国何也光旣弑立自以诸樊之冢嗣假言国之臣民皆欲弑僚而还国于己故以众弑赴于诸侯春秋不书人而书国所以发后人之疑使考之而得其实也先儒多以吴之乱责季子惟赵氏鹏飞曰使季子不逃而受之亦不免于乱何则季子之终将授之谁哉受之而身当其乱孰若逃之而自洁其身乎此笃论也
　　楚杀其大夫郤宛【郤谷梁作郄】
　　【左传】郤宛直而和国人说之鄢将师爲右领【右领官名】与费无极比而恶之【恶郤宛】令尹子常贿而信谗无极谮郤宛焉谓子常曰子恶欲饮子酒【子恶郤宛】又谓子恶令尹欲饮酒于子氏子恶曰我贱人也不足以辱令尹令尹将必来辱爲惠己甚吾无以酬之若何无极曰令尹好甲兵子出之吾择焉【择此以进子常】取五甲五兵曰寘诸门令尹至必观之而从以酬之【日无极辞】及飨日帷诸门左【张帷陈甲兵其中】无极谓令尹曰吾几祸子子恶将爲子不利甲在门矣子必无往且此役也【此春救濳之役】吴可以得志子恶取赂焉而还又误羣帅使退其师曰乗乱不祥吴乗我丧我乗其乱不亦可乎令尹使视郤氏则有甲焉不往召鄢将师而告之【告子恶门有甲兵将害己】将师退遂令攻郤氏且爇之【爇烧也】子恶闻之遂自杀也国人弗爇令曰不爇郤氏与之同罪或取一编菅焉或取一秉秆焉【编菅苫也秉把也秆槀也】国人投之遂弗爇也令尹炮之【炮燔郤宛】尽灭郤氏之族党杀阳令终与其弟完及佗与晋陈及其子弟【令终阳匄子晋陈楚大夫皆郤氏党】晋陈之族呼于国曰鄢氏费氏自以爲王专祸楚国弱寡王室蒙王与令尹以自利也令尹尽信之矣国将如何令尹病之【爲下杀无极张本】
　　郤宛之死费无极谮诸囊瓦杀之而经以国杀爲文罪楚君也君无道以令其臣致擅杀大夫而无忌纪纲亡矣故以累上之辞书之
　　秋晋士鞅宋乐祁犂衞北宫喜曹人邾人滕人会于扈【左传】秋防于扈令戍周且谋纳公也宋衞皆利纳公固请之范献子取货于季孙谓司城子梁与北宫贞子曰【子梁宋乐祁也贞子衞北宫喜】季孙未知其罪而君伐之请囚请亡于是乎不获君又弗克而自出也夫岂无备而能出君乎季氏之复天救之也休公徒之怒而啓叔孙氏之心不然岂其伐人而説甲执冰以游叔孙氏惧祸之滥而自同于季氏天之道也鲁君守齐三年而无成季氏甚得其民淮夷与之有十年之备有齐楚之援【公虽在齐言齐不致力】有天之赞有民之助有坚守之心有列国之权而弗敢宣也【宣用也】事君如在国【书公行告公至是也】故鞅以爲难二子皆图国者也而欲纳鲁君鞅之愿也请从二子以围鲁无成死之二子惧皆辞乃辞小国而以难复【以难纳白晋君】
　　扈之会谋纳公而以货解无贬辞者以令戍周故也是时大夫同恶相济齐景爲鄟陵之盟而梁丘据入季氏之锦晋顷爲扈之会而士鞅纳季氏之货二君懵然无知以爲鲁之休戚无关于己孰知田常韬祸于齐六卿伏忧于晋厝火积薪而不悟使二君能爲鲁讨贼亦足以詟内盗之志也
　　冬十月曹伯午卒
　　邾快来奔
　　【公羊传】邾娄快者何邾娄之大夫也邾娄无大夫此何以书以近书也
　　快之来奔从其类也意如逐君专国又诱人之臣使之叛其君而已爲之逋逃主罪可胜诛乎春秋书之以深恶季氏也
　　【附录左传】孟懿子阳虎伐郓【阳虎季氏家臣伐郓欲夺公】郓人将战子家子曰天命不慆久矣【慆疑也言弃君不疑】使君亡者必此众也天旣祸之而自福也不亦难乎犹有鬼神此必败也呜呼爲无望也夫其死于此乎公使子家子如晋公徒败于且知【且知杜注近郓地】　楚郤宛之难国言未已进胙者莫不谤令尹【进胙国中祭祀也谤诅也】沈尹戌言于子常曰夫左尹与中廏尹【中廏尹阳令终】莫知其罪而子杀之以兴谤讟至于今不己戍也惑之仁者杀人以掩谤犹弗爲也今吾子杀人以兴谤而弗图不亦异乎夫无极楚之谗人也民莫不知去朝吴【在十五年】出蔡侯朱【在二十一年】丧大子建杀连尹奢【在二十年】屏王之耳目使不聪明不然平王之温惠共俭有过成庄无不及焉所以不获诸侯迩无极也今又杀三不辜以兴大谤【三不辜郤氏阳氏晋陈氏】几及子矣子而不图将焉用之夫鄢将师矫子之命以灭三族国之良也而不愆位【鄢将师矫灭三良罪也而在位无愆过言失刑】吴新有君【光新立也】疆埸日骇楚国若有大事子其危哉知者除谗以自安也今子爱谗以自危也甚矣其惑也子常曰是瓦之罪敢不良图九月己未子常杀费无极与鄢将师尽灭其族以説于国谤言乃止
　　公如齐
　　【左传】冬公如齐齐侯请飨之子家子曰朝夕立于其朝又何飨焉其饮酒也乃饮酒使宰献而请安【比公于大夫也礼君不敌臣宴大夫使宰爲主献献爵也请安齐侯请自安不在坐也】子仲之子曰重爲齐侯夫人曰请使重见【子仲鲁公子憖十二年奔齐行饮酒礼而欲使重见从宴媟也】子家子乃以君出【辟齐夫人】
　　公至自齐居于郓
　　公朝齐者二会齐者一每行必书至书居系臣民之望也据左氏仲孙何忌阳虎伐郓公徒败于且知而经不书存君也上之与下有征无战况见伐于其臣而又败乎故削之
　　【附录左传】十二月晋籍秦致诸侯之戍于周鲁人辞以难【经所以不书戍周籍秦籍谈子】
　　二十有八年春王三月葬曹悼公
　　公如晋次于干侯【干侯杜注在魏郡斥丘县晋竟内邑今直隶成安县东南有斥丘古城左传】二十八年春公如晋将如干侯【齐侯卑公故适晋】子家子曰有求于人而卽其安人孰矜之其造于竟【欲使次于竟以待命】弗听使请逆于晋晋人曰天祸鲁国君淹恤在外君亦不使一个辱在寡人而卽安于甥舅其亦使逆君【言自使齐逆君】使公复于竟而后逆之【言公不能用子家所以见辱谷梁传】公在外也
　　昭公不见礼于齐故如晋言次不得入也次于阳州犹曰齐鲁之境也次于干侯则进退维谷羇旅之人耳齐犹致恤患之文晋则拒而不受盖党意如以弱其君者晋诸卿之本谋也岂肯忽爲公而背季氏哉
　　夏四月丙戌郑伯宁卒【宁公羊作甯】
　　六月葬郑定公
　　【附录左传】晋祁胜与邬臧通室【二子祁盈家臣也通室易妻】祁盈将执之【盈祁午之子】访于司马叔游【叔游司马叔侯之子】叔游曰郑书有之恶直丑正实蕃有徒【郑书古书名言害正直者实多徒众丑亦恶也】无道立矣子惧不免【言世乱谗胜】诗曰民之多辟无自立辟【诗大雅辟邪也辟法也】姑已若何盈曰祁氏私有讨国何有焉遂执之祁胜赂荀跞荀跞爲之言于晋侯晋侯执祁盈【以其专戮】祁盈之臣曰钧将皆死憖使吾君闻胜与臧之死也以爲快【憖发语之音吾君谓祁盈】乃杀之夏六月晋杀祁盈及杨食我【杨杜注叔向邑食我叔向子伯石也】食我祁盈之党也而助乱故杀之遂灭祁氏羊舌氏初叔向欲娶于申公巫臣氏【夏姬女也】其母欲娶其党叔向曰吾母多而庶鲜吾惩舅氏矣【嫌母氏性不旷】其母曰子灵之妻杀三夫一君一子而亡一国两卿矣【子灵巫臣妻夏姬三夫陈御叔楚襄老及巫臣时巫臣已死一君陈灵公一子夏征舒一国陈也两卿孔宁仪行父】可无惩乎吾闻之甚美必有甚恶是郑穆少妃姚子之子子貉之妹也【子貉郑灵公夷】子貉早死无后而天钟美于是【是夏姬也子貉死在宣四年】将必以是大有败也昔有仍氏生女黰黑而甚美【有仍古诸侯也美发爲黰】光可以鉴【发肤光色可以照人】名曰妻【以发黒故】乐正后防取之【防舜典乐之君长】生伯封实有豕心贪惏无餍忿纇无期谓之封豕【纇戾也封大也】有穷后羿灭之【羿簒夏后者】防是以不祀且三代之亡共子之废皆是物也【夏以妹喜殷以妲己周以襃姒三代所由亡也共子晋申生以骊姬废】女何以爲哉夫有尤物足以移人苟非德义则必有祸叔向惧不敢取平公强使取之生伯石【伯石杨食我】伯石始生子容之母走谒诸姑【子容母叔向嫂伯华妻也姑叔向母】曰长叔姒生男【兄弟之妻相谓姒】姑视之及堂闻其声而还曰是豺狼之声也狼子野心非是莫丧羊舌氏矣遂弗视
　　秋七月癸巳滕子宁卒【宁公羊作甯】
　　【附录左传】秋晋韩宣子卒魏献子爲政【献子魏舒】分祁氏之田以爲七县【七县邬祁平陵梗阳涂水马首盂也】分羊舌氏之田以爲三县【铜鞮平阳杨氏】司马弥牟爲邬大夫【邬杜注大原邬县在今山西介休县东北】贾辛爲祁大夫【祁杜注大原祁县今山西祁县东南有古城】司马乌爲平陵大夫【平陵亦曰大陵今山西文水县东北有大陵故城】魏戊爲梗阳大夫【戊魏舒庶子梗阳杜注在大原晋阳县南今山西淸源县南有梗阳城】知徐吾爲涂水大夫【徐吾知盈孙涂水杜注大原榆次县今山西榆次县西南有涂水故城】韩固爲马首大夫【固韩起孙马首元和志故城在寿阳县东南今县属山西大原府】孟丙爲盂大夫【盂杜注大原盂县卽今山西盂县也】乐霄爲铜鞮大夫【铜鞮杜注上党铜鞮县今山西沁州西南有故城】赵朝爲平阳大夫【朝赵胜曾孙平阳杜注平阳县今故城在山西临汾县西南】僚安爲杨氏大夫【杨氏杜注平阳杨氏县今古杨城在山西洪洞县南又名危城村】谓贾辛司马乌爲有力于王室【二十二年纳王故乌卽司马督】故举之谓知徐吾赵朝韩固魏戊余子之不失职能守业者也【卿之庶子爲余子】其四人者皆受县而后见于魏子以贤举也【四人司马弥牟孟丙乐霄僚安也受县而后见言采众而举不以私也】魏子谓成鱄【鱄晋大夫】吾与戊也县人其以我爲党乎对曰何也戊之爲人也远不忘君近不偪同【不偪同位】居利思义在约思纯【无滥心】有守心而无淫行虽与之县不亦可乎昔武王克啇光有天下其兄弟之国者十有五人姬姓之国者四十人皆举亲也夫举无他唯善所在亲疏一也诗曰惟此文王帝度其心莫其徳音其徳克明克明克类克长克君王此大国克顺克比比于文王其徳靡悔旣受帝祉施于孙子【诗大雅美文王能王大国受天福施及子孙】心能制义曰度德正应和曰莫【莫然淸静】照临四方曰明勤施无私曰类【施而无私物得其所无失类也】敎诲不倦曰长【敎诲长人之道】赏庆刑威曰君【作福作威君之职也】慈和徧服曰顺【唯顺故天下徧服】择善而从之曰比【比方善事使相从也】经纬天地曰文【经纬相错故织成文】九德不愆作事无悔【九德上九曰也皆无愆过则动无悔吝】故袭天禄子孙赖之主之举也近文德矣所及其远哉　贾辛将适其县见于魏子魏子曰辛来昔叔向适郑鬷蔑恶【鬷蔑郑然明恶貌丑】欲观叔向从使之收器者而往【从随也随使人应敛爼豆者】立于堂下一言而善叔向将饮酒闻之曰必鬷明也【素闻其贤故闻其言而知之】下执其手以上曰昔贾大夫恶【贾国之大夫恶亦丑也】娶妻而美三年不言不笑御以如皋【爲妻御之皋泽】射雉获之其妻始笑而言贾大夫曰才之不可以已我不能射女遂不言不笑夫今子少不飏【顔貌不显扬】子若无言吾几失子矣言之不可以已也如是遂如故知今女有力于王室吾是以举女【因贾辛有功而后举之言人不可无能】行乎敬之哉母堕乃力仲尼闻魏子之举也以爲义曰近不失亲【谓举魏戊】远不失举【以贤举】可谓义矣又闻其命贾辛也以爲忠诗曰永言配命自求多福忠也【诗大雅永长也言能长配天命致多福者唯忠】魏子之举也义其命也忠其长有后于晋国乎
　　冬葬滕悼公
　　【附录左传】冬梗阳人有狱魏戊不能断以狱上【上魏子】其大宗赂以女乐【讼者之大宗】魏子将受之魏戊谓阎没女宽曰【二人魏子之属大夫】主以不贿闻于诸侯若受梗阳人贿莫甚焉吾子必谏皆许诺退朝待于庭【待于魏子之庭】馈入召之【召二大夫食】比置三叹旣食使坐【更命之令坐】魏子曰吾闻诸伯叔谚曰唯食忘忧吾子置食之闲三叹何也同辞而对曰或赐二小人酒不夕食【或他人也言饥甚】馈之始至恐其不足是以叹中置自咎曰岂将军食之而有不足是以再叹【魏子中军帅故谓之将军】及馈之毕愿以小人之腹爲君子之心属厌而已【属足也言小人之腹饱犹知厌足君子之心亦宜然】献子辞梗阳人【传言魏氏所以兴】











　　日讲春秋解义卷五十五
　　钦定四库全书
　　日讲春秋解义卷五十六
　　昭公
　　二十有九年春公至自干侯居于郓齐侯使高张来唁公
　　【左传】二十九年春公至自干侯处于郓齐侯使高张来唁公称主君【比公于大夫】子家子曰齐卑君矣君祗辱焉公如干侯
　　【谷梁传】唁公不得入于鲁也
　　不以自晋致者未至晋都不得与晋侯相见故书至自干侯齐侯荀跞唁公皆地此何以不地唁于野井齐地也唁于干侯晋地也今在郓乃鲁地故但书来
　　【附录左传】三月己卯京师杀召伯盈尹氏固及原伯鲁之子【皆子朝党也称伯鲁子终不説学】尹固之复也【二十六年尹固与子朝俱奔楚而道还】有妇人遇之周郊尤之曰处则劝人爲祸行则数
　　日而反是夫也其过三岁乎夏五月庚寅王子赵车入于鄻以叛阴不佞败之【赵车子朝之余也鄻杜注周邑阴不佞周大夫】
　　公如晋次于干侯
　　【左传】平子每岁贾马【贾买也】具从者之衣屦而归之于干侯公执归马者卖之【卖其马】乃不归马衞侯来献其乗马曰啓服【啓服马名】堑而死【堕堑死也】公将爲之椟【爲作棺】子家子曰从者病矣请以食之乃以帏裹之【礼曰敝帏不弃爲埋马也】公赐公衍羔裘使献龙辅于齐侯【龙辅玉名】遂入羔裘齐侯喜与之阳谷【阳谷杜注齐邑】公衍公爲之生也其母偕出【出之产舍】公衍先生公爲之母曰相与偕出请相与偕告【畱公衍母使待己共白公】三日公爲生其母先以告公爲爲兄公私喜于阳谷而思于鲁曰务人爲此祸也【务人公爲也始与公若谋逐季氏】且后生而爲兄其诬也久矣乃黜之而以公衍爲大子
　　书次于干侯复不见受也公稔知晋之彊臣党于意如今絶望于齐不得已而求于晋迹愈勤而计愈左矣使公定居于郓郓犹不至于溃也
　　夏四月庚子叔诣卒
　　【谷梁传】季孙意如曰叔倪无病而死此皆无公也是天命也【言皆天命使鲁无君尔】非我罪也
　　秋七月
　　【附录左传】秋龙见于绛郊【绛晋国都】魏献子问于蔡墨曰【蔡墨晋大史】吾闻之虫莫知于龙以其不生得也谓之知信乎对曰人实不知非龙实知【言龙无知乃人不知之耳】古者畜龙故国有豢龙氏有御龙氏【豢御养也】献子曰是二氏者吾亦闻之而不知其故是何谓也对曰昔有飂叔安【飂杜注古国也汉志南阳湖阳县故廖国师古曰左传作飂今湖阳故城在河南唐县南叔安飂君名】有裔子曰董父实甚好龙能求其耆欲以饮食之龙多归之乃扰畜龙【扰顺也】以服事帝舜帝赐之姓曰董氏曰豢龙【豢龙官名官有世功则以官氏】封诸鬷川鬷夷氏其后也【鬷川杜注鬷水上夷皆董姓】故帝舜氏世有畜龙及有夏孔甲扰于有帝【孔甲少康之后九世君也其德能顺于天】帝赐之乗龙河汉各二【合爲四】各有雌雄孔甲不能食而未获豢龙氏有陶唐氏旣衰其后有刘累【刘累尧之子孙】学扰龙于豢龙氏以事孔甲能饮食之夏后嘉之赐氏曰御龙【夏后孔甲】以更豕韦之后【更代也以刘累代彭姓之豕韦累寻迁鲁县豕韦复国至商而灭累之后世复承其国爲豕韦氏见襄二十四年】龙一雌死潜醢以食夏后【潜藏也藏以爲醢明龙不知】夏后飨之旣而使求之【求致龙也】惧而迁于鲁县【不能致龙故惧鲁县杜注鲁阳也今河南鲁山县东北有鲁阳故城】范氏其后也【晋范氏】献子曰今何故无之对曰夫物物有其官官修其方【方法术】朝夕思之一日失职则死及之【失职有罪】失官不食【不食禄】官宿其业【宿犹安也】其物乃至【设水官修则龙至】若泯弃之物乃坻伏【坻止伏匿】郁湮不育【鬰滞也湮塞也育生也】故有五行之官是谓五官实列受氏姓封爲上公祀爲贵神社稷五祀是尊是奉【五官之君长能修其业者死皆配食于五行之神爲王者所尊奉】木正曰句芒【正官长也取木生句曲而有芒角也其祀重】火正曰祝融【祝融明貌其祀犂】金正曰蓐收【秋物摧蓐而可收也其祀该】水正曰防【水阴而幽防其祀修及熙】土正曰后土【土爲羣物主故称后也其祀句龙在家则祀中霤在野则爲社】龙水物也水官弃矣故龙不生得不然周易有之在干【干下干上干】之姤【巽下干上姤干初九变】曰潜龙勿用【干初九爻辞】其同人【离下干上同人干九二变】曰见龙在田【干九二爻辞】其大有【干下离上大有干九五变】曰飞龙在天【干九五爻辞】其夬【干下兑上夬干上九变】曰亢龙有悔【干上九爻辞】其坤【坤下坤上坤干六爻皆变】曰见羣龙无首吉【干用九爻辞】坤之剥【坤下艮上剥坤上六变】曰龙战于野【坤上六爻辞】若不朝夕见谁能物之【物谓上六卦所称龙各不同也今説易者皆以龙喻阳气如史墨之言则爲皆是真龙】献子曰社稷五祀谁氏之五官也对曰少皞氏有四叔【少皞金天氏】曰重曰该曰修曰熙实能金木及水【能治其官】使重爲句芒【木正】该爲蓐收【金正】修及熙爲防【二子相代爲水正】世不失职遂济穷桑此其三祀也【穷桑少皞之号杜注地在鲁北】颛顼氏有子曰犂爲祝融【犂爲火正】共工氏有子曰句龙爲后土【共工在大皞后神农前以水名官者其子句龙能平水土】此其二祀也后土爲社稷田正也【掌播殖也】有烈山氏之子曰柱爲稷【烈山氏神农世诸侯】自夏以上祀之【祀柱】周弃亦爲稷【弃周之始祖能播百谷汤旣胜夏废柱而以弃代之】自商以来祀之【传言蔡墨之博物】
　　冬十月郓溃
　　【公羊传】邑不言溃此其言溃何【据国曰溃邑曰叛】郛之也【郛郭】曷爲郛之君存焉尔【昭公居之故从国言溃不言国之言郛之者公失国也谷梁传】溃之爲言上下不相得也上下不相得则恶矣亦讥公也昭公出奔民如释重负
　　此意如闲公如干侯诱其民溃散叛公使公不得更入郓也自是公遂削迹于鲁论者多咎公之失民而不知季氏专国已歴三世加意如凶威所胁民之从之实以耳濡目染之有素而非一朝一夕之故也
　　【附录左传】冬晋赵鞅荀寅帅师城汝滨【赵鞅赵武孙也荀寅中行荀吴之子汝滨杜注晋所取陆浑地陆浑今嵩县汝水在县南】遂赋晋国一鼓铁以铸刑鼎【令晋国各出功力共鼓石爲铁计令一鼓而足因军役而爲之故言遂】着范宣子所爲刑书焉仲尼曰晋其亡乎失其度矣夫晋国将守唐叔之所受法度以经纬其民卿大夫以序守之【序位次也】民是以能尊其贵贵是以能守其业贵贱不愆所谓度也文公是以作执秩之官爲被庐之法【在僖二十七年】以爲盟主今弃是度也而爲刑鼎民在鼎矣何以尊贵【弃礼征书故不尊贵】贵何业之守【民不奉上则上失业】贵贱无序何以爲国且夫宣子之刑夷之搜也晋国之乱制也【夷搜在文六年一搜而三易中军帅贾季箕郑之徒遂作乱故曰乱制】若之何以爲法蔡史墨曰【蔡史墨卽蔡墨】范氏中行氏其亡乎中行寅爲下卿而干上令擅作刑器以爲国法是法奸也又加范氏焉易之亡也【范宣子刑书中旣废矣今复变易兴之是成其咎】其及赵氏赵孟与焉然不得已若德可以免【铸刑鼎本非赵鞅意爲定十三年荀寅士吉射入朝歌以叛传】
　　三十年春王正月公在干侯
　　【左传】三十年春王正月公在干侯不先书郓与干侯非公且征过也【征明也先此二十七年二十八年公在郓二十九年公在干侯而经不释朝正之礼者盖以公尚在竟内至是郓溃客寄干侯故书所在责公不能系臣民之望明有过也谷梁传】中国不存公存公故也【中国犹国中也】
</div>
    <div class="pagination">
<a href="日讲春秋解义_page62.html">上一页</a><span>...</span><a href="日讲春秋解义_page58.html">58</a><a href="日讲春秋解义_page59.html">59</a><a href="日讲春秋解义_page60.html">60</a><a href="日讲春秋解义_page61.html">61</a><a href="日讲春秋解义_page62.html">62</a><span class="current-page">63</span><a href="日讲春秋解义_page64.html">64</a><a href="日讲春秋解义_page65.html">65</a><a href="日讲春秋解义_page66.html">66</a><a href="日讲春秋解义_page67.html">67</a><a href="日讲春秋解义_page68.html">68</a><span>...</span><a href="日讲春秋解义_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
