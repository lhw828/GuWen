<!DOCTYPE html>
<html>
 <head>
  <meta charset="utf-8"/>
  <title>
   左传杜林合注 - 第 7 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   左传杜林合注 - 第 7 页/共 15 页
  </h1>
  <div class="content">
   传二十六年春王正月公防莒兹防公【兹防时君之号莒夷无諡以号为称○防普悲反】甯庄子【林即甯速】盟于向寻洮之盟也【洮盟在前年】○齐师侵我西鄙讨是二盟也【杜讨鲁与衞莒为洮向之二盟】○夏齐孝公伐我北鄙衞人伐齐【林卫救鲁故伐齐】洮之盟故也公使展喜犒师【杜劳齐师○犒若报反】使受命于展禽【林使展喜受劳师之辞命于栁下惠】齐侯未入竟展喜从之曰寡君闻君亲举玉趾将辱于敝邑使下臣犒执事【杜言执事不敢斥尊○趾音止足也】齐侯曰鲁人恐乎对曰小人恐矣君子则否【林言小人无知则畏恐也其君子有见识则不畏恐】齐侯曰室如县罄野无青草何恃而不恐【杜如而也时夏四月今之二月野物未成故言居室而资粮县尽在野则无蔬食之物所以当恐○恐曲勇反下同县音罄亦作磬尽也】对曰恃先王之命昔周公大公股肱周室夹辅成王成王劳之而赐之盟曰世世子孙无相害也载在盟府【林言鲁之所恃者以有先王之命所以不恐周公鲁之祖太公齐之祖二公相成王为周室之股肱成王嘉二公之功而慰劳之赐二公以盟齐鲁二国世世之子孙无得相为患害此二句乃载书之辞载在盟书而藏于司盟之府杜载载书也○太音泰下同夹古洽反旧音古协反】太师职之【杜职主也大公为太师兼主司盟之官】桓公是以纠合诸侯而谋其不协【林桓公承齐之绪是以能纠率列国之诸侯有不和协者则防盟以图谋之】弥缝其阙而匡救其灾昭旧职也【林言桓公所以成霸业者昭明大公夹辅之旧职○缝扶容反】及君即位诸侯之望曰其率桓之功【杜率循也】我敝邑用不敢保聚【杜用此旧盟故不聚众保守】曰岂其嗣世九年而弃命废职【林弃先王之命废大公之职】其若先君何君必不然恃此以不恐齐侯乃还○东门襄仲臧文仲如楚乞师【杜襄仲居东门故以为氏臧文仲为襄仲副使故不书林襄仲即公子遂】臧孙见子玉而道之伐齐宋以其不臣也【杜言其不臣事周室可以此罪责而伐之○道音导】○夔子不祀祝融与鬻熊【祝融高辛氏之火正楚之逺祖也鬻熊祝融之十一世孙夔楚之别封故亦世绍其祀○融余忠反鬻音育】楚人让之对曰我先王熊摰有疾鬼神弗赦而自窜于夔【杜熊摰楚嫡子有疾不得嗣位故别封为夔子林熊摰即楚熊渠之中子红立为卾王者也○摰音至窜七乱反字林又于外反】吾是以失楚又何祀焉【杜废其常祀而饰辞文过】秋楚成得臣鬭宜申帅师灭夔以夔子归【杜成得臣令尹子玉也鬭宜申司马子西也】○宋以其善于晋侯也【杜重耳之出也宋襄公赠马二十乘】叛楚即晋【林宋自二十四年朝楚为平至是叛楚即晋】冬楚令尹子玉司马子西帅师伐宋围緍○公以楚师伐齐取谷凡师能左右之曰以【杜左右谓进退在已○左右并如字】寘桓公子雍于谷易牙奉之以为鲁援【雍本与孝公争立故使居谷以偪齐○寘之豉反援于眷反】楚申公叔侯戍之【为二十八年楚子使申叔去谷张本】桓公之子七人为七大夫于楚【言孝公不能抚公族】





　　左传杜林合注卷十二
&lt;经部,春秋类,左传杜林合注&gt;
　　钦定四库全书
　　左传杜林合注卷十三　明　王道焜
　　赵如源　同编
　　僖公五
　　经【戊子】二十有七年春杞子来朝○夏六月庚寅齐侯昭卒【杜十九年与鲁大夫盟于齐林孝公卒弟昭公潘立】○秋八月乙未葬齐孝公【杜无传三月而葬速】○乙巳公子遂帅师入杞【杜弗地曰入八月无乙巳乙巳九月六日】○冬楚人陈侯蔡侯郑伯许男围宋【杜传言楚子使子玉去宋经书人者耻不得志以微者告犹序诸侯之上楚主兵故林楚序诸侯上而称人嫌予楚以霸也】十有二月甲戍公防诸侯盟于宋【杜无传诸侯伐宋公与楚有好而往防之非后期宋方见围无嫌于与盟故直以宋地】
　　传二十七年春杞桓公来朝用夷礼故曰子【杜杞先代之后而迫于东夷风俗杂壊言语衣服有时而夷故杞子卒传言其夷也今称朝者始于朝礼终而不全异于介葛卢故唯贬其爵】公卑杞杞不共也【杜杞用夷礼故贱之共音恭○本亦作恭】○夏齐孝公卒有齐怨【杜前年齐再伐鲁】不废丧纪礼也【杜吊赠之数不有废林得交邻之礼】○秋入杞责无礼也【杜责不共也○责无礼本或作责礼也】○楚子将围宋使子文治兵于睽【杜子文时不为令尹故云使治兵习号令也睽楚邑○睽苦圭反又音圭】终朝而毕不戮一人【杜终朝自旦及食时也子文欲委重于子玉故略其事○朝如字戮音六】子玉复治兵于蒍【杜子玉为令尹故蒍楚邑○复扶又反蒍又于委反】终日而毕鞭七人贯三人耳【林以矢穿其耳○贯音官又古乱反】国老皆贺子文子文饮之酒【林国老卿大夫之致仕者也皆贺子文使子玉为令尹能堪其事○饮于鸩反】蒍贾尚幼后至不贺【杜蒍贾伯嬴孙叔敖之父幼少也○嬴音盈】子文问之对曰不知所贺【林言不知所以可贺之由】子之传政于子玉曰以靖国也靖诸内而败诸外所获几何【林述子文二十三年答叔伯之言一时虽获安靖于内而异日骄功生事必致丧败于外言所得不补所丧○传自专反几居岂反】子玉之败子之举也举以败国将何贺焉【林子玉若败楚师于外由子文实举以自代举子玉而以败国事将何足以为贺】子玉刚而无礼不可以治民过三百乘其不能以入矣茍入而贺何后之有【林言子玉力小任重将不能以入其众而治之也茍子玉能入其众而举贺典未为后时而失礼言不胜其任不足贺杜三百乘二万二千五百人○乘绳证反】○冬楚子及诸侯围宋宋公孙固如晋告急【杜公孙固宋庄公孙林即二十二年大司马固】先轸曰报施救患取威定霸于是乎在矣【杜先轸晋下军之佐原轸也林报宋赠马之施救宋被围之患取威重于诸侯定霸业于晋国四事皆在救宋之一举矣○轸之忍反施式豉反】狐偃曰楚始得曹而新昏于卫若伐曹卫楚必救之则齐宋免矣【杜前年楚使申叔侯戍谷以逼齐】于是乎搜于被庐【杜晋常以春搜礼改政令敬其始也被庐晋地林搜治兵也○搜所求反被皮义反庐力居反】作三军【杜闵元年晋献公作二军今复大国之礼】谋元帅【林谘谋于众以谁可当中军大帅之任○帅所类反】赵衰曰郤縠可臣亟闻其言矣説礼乐而敦诗书诗书义之府也礼乐德之则也德义利之本也夏书曰赋纳以言明试以功车服以庸【林言臣数闻郤縠之言其所喜説者礼乐之事其所崇敦者诗书之文诗备美刺善恶书载帝王兴废此义理之府藏也礼以导中乐以导和此德行之法则也德行义理利国利民之本也杜尚书虞夏书也取纳以言观其志也明试以功考其事也车服以庸报其劳也赋犹取也庸功也○縠本又作谷同胡本反亟欺冀反数也説音説】君其试之【林言臣既闻其言君盍明试以功】乃使郤縠将中军郤溱佐之使狐偃将上军让于狐毛而佐之【杜狐毛偃之兄○将子匠反下皆同溱侧巾反】命赵衰为卿【林将下军】让于栾枝先轸【杜栾枝贞子也栾宾之孙○栾鲁官反】使栾枝将下军先轸佐之荀林父御戎魏犫为右【杜荀林父中行桓子】晋侯始入而敎其民二年欲用之【杜二十四年入】子犯曰民未知义未安其居【林无义则茍生用之易至于逃散】于是乎出定襄王【二十五年定襄王以示事君之义】入务利民民懐生矣【林民皆懐生安居知生之可乐】将用之子犯曰民未知信未宣其用【杜宣明也未明于见用之信】于是乎伐原以示之信【杜伐原在二十五年林待三日粮退三十里以示之信】民易资者不求丰焉明徴其辞【林民以货物易资财者不诈以求丰多明定其辞不二价重言信也】公曰可矣乎子犯曰民未知礼未生其共于是乎大搜以示之礼【杜搜顺少长明贵贱】作执秩以正其官【杜执秩主爵秩之官○秩直乙反】民听不惑而后用之【林民知义知信知礼则听上之命而不疑惑然后用民以图霸业如下文所云】出谷戍释宋围【杜楚子使申叔去谷子玉去宋】一战而霸文之教也【杜谓明年战城濮林由晋侯以文徳教民故也】
　　经【己丑】二十有八年春晋侯侵曹晋侯伐卫【杜再举晋侯者曹卫两来告林晋文公始图霸自此至践土凡五书晋侯予晋以霸也】○公子买戍卫不卒戍刺之【杜公子买鲁大夫子丛也内杀大夫皆书刺言用周礼三刺之法示不枉滥也公实畏晋杀子丛而遂诬丛以废戍罪恐不为远近所信故显书其罪○刺七赐反】楚人救卫○三月丙午晋侯入曹执曹伯畀宋人【杜畀与也执诸侯当以归京师晋欲怒楚使战故以与宋所谓谲而不正○畀必利反】○夏四月己巳晋侯齐师宋师秦师及楚人战于城濮楚师败绩【杜宋公齐国归父秦小子憖既次城濮以师属晋不与战也子玉及陈蔡之师不书楚人耻败告文略也大崩曰败绩林城濮卫地○濮音卜】○楚杀其大夫得臣【杜子玉违其君命以取败称名以杀罪之】○卫侯出奔楚○五月癸丑公防晋侯齐侯宋公蔡侯郑伯卫子莒子盟于践土【杜践土郑地王子虎临盟不同歃故不书卫侯出奔其弟叔武摄位受盟非王命所加从未成君之礼故称子而序郑伯之下经书癸丑月十八日也传书癸亥月二十八日经传必有误○践侣浅反土如字或又音杜】○陈侯如防【杜无传陈本与楚楚败惧而属晋来不及盟故曰如防】○公朝于王所【杜无传王在践土非京师故曰王所林书朝王始此先朝王而后盟是以天子与斯盟也书盟而后朝春春秋不以天子与斯盟之辞也】○六月卫侯郑自楚复归于卫【杜复其位曰复归晋人感叔武之贤而复卫侯卫侯之入由于叔武故以国逆为文例在成十八年】卫元咺出奔晋【杜元咺卫大夫虽为叔武讼诉失君臣之节故无贤文奔例在宣十年○咺况晩反】○陈侯款卒【杜无传凡四同盟林穆公卒子共公朔立】○秋杞伯姬来【杜无傅荘公女归寜曰来】○公子遂如齐【杜无传聘也】○冬公防晋侯齐侯宋公蔡侯郑伯陈子莒子邾人秦人于温【杜陈共公称子先君未葬例在九年宋襄公称子自在本班陈共公称子降在郑下陈懐公称子而在郑上传无义例盖主防所次非褒贬也】○天王狩于河阳【杜晋地今河内有河阳县晋实召王为其辞逆而意顺故经以王狩为辞林晋侯召王以诸侯见是先狩而后防也春秋先书防后书狩者书狩而后防是以天子与斯防也先书防后书狩春秋不以天子与私防之辞也○狩本又作守音同】壬申公朝于王所【杜壬申十月十日有日而无月史阙文】○晋人执卫侯归之于京师【杜称人以执罪及民也例在成十五年诸侯不得相治故归之京师】卫元咺自晋复归于衞【杜元咺与卫侯讼得胜而归从国逆例者明卫侯无道于民国人与元咺】○诸侯遂围许【杜防温诸侯也许比再防不至故因防共伐之】曹伯襄复归于曹【杜晋感侯獳之言而复曹伯故从国逆例】遂防诸侯围许【杜言遂得复而行不归国也】
　　传二十八年春晋侯将伐曹假道于卫【杜曹在卫东故】卫人弗许还自南河济【杜从汲郡南渡自卫南而东】侵曹伐卫【林无钟鼔曰侵有钟鼓曰伐】正月戊申取五鹿【杜五鹿衞地】○二月晋郤縠卒原轸将中军胥臣佐下军上德也【杜先轸以下军佐超将中军故曰上徳胥臣司空季子○将子匠反胥思徐反】晋侯齐侯盟于敛盂【杜敛孟卫地林齐侯以谷戍之迫故从晋求援○敛徐音亷又力俭反盂音于】卫侯请盟晋人弗许卫侯欲与楚国人不欲故出其君以説于晋卫侯出居于襄牛【林晋文公怨其不礼又不假道故不许卫盟卫人以其君欲从楚故逐出其君以自解説于晋杜襄牛卫地○説音悦或如字】○公子买戍卫【杜晋伐卫卫楚之昏姻鲁欲与楚故戍卫】楚人救卫不克公惧于晋杀子丛以説焉【林楚欲救卫而不能鲁见晋强楚弱故惧晋讨杜召子丛而杀之以谢晋○説音悦】谓楚人曰不卒戍也【杜诈告楚人言子丛不终戍事而归故杀之杀子丛在楚救卫下经在上者救卫赴晩至】○晋侯围曹门焉多死【林攻曹城门晋人多死】曹人尸诸城上【杜磔晋死人于城上】晋侯患之听舆人之谋曰称舍于墓【林晋文公患其摇动军心听众人之计谋顺众心也杜舆众也舍墓为将发冢○舆音余】师迁焉曹人凶惧【杜迁至曹人墓凶凶恐惧声○凶凶勇反】为其所得者棺而出之因其凶也而攻之【林为其所得晋人棺敛其尸而出之于外欲加礼于晋师以免发冢之祸晋师因曹人之凶攻曹之城○棺古患反一音官】三月丙午入曹数之以其不用僖负羁而乘轩者三百人也且曰献状【杜轩大夫车言其无德居位者多故责其功状○轩许言反】令无入僖负羁之宫而免其族报施也【杜报飱璧之施○施始防反】魏犫颠颉怒曰劳之不图报于何有【林二子各有从亡之劳故怒言从亡之劳苦尚不图谋何有于报人之微施○颉户结反】爇僖负羁氏【杜爇烧也○爇如悦反】魏犫伤于胸公欲杀之而爱其材使问且视之病将杀之【杜文公欲讨其违命而爱其有材力使人责问魏犫且视其伤胸之病将待其复命而杀之】魏犫束胸见使者曰以君之灵不有宁也【杜言不以病故自安宁也○见贤遍反使所吏反】距跃三百曲踊三百【杜距跃超越也曲踊跳踊也百犹励也林盖距地向前超跃越物而过凡三次勉励而为之○距音巨跃羊略反三如字又息暂反百音陌下放此】乃舍之【林文公以其有礼乃赦不杀○舍如字又音舍下同】杀颠颉以徇于师立舟之侨以为戎右【杜舟之侨故虢臣闵二年奔晋以代魏犫为先归张本林盖赦魏犫而黜其职○徇似俊反】宋人使门尹般如晋师告急【杜门尹般宋大夫林楚人犹未解围故告急○般音斑】公曰宋人告急舍之则絶【杜与晋絶】告楚不许【林告楚释宋楚又不许盖兵交使在其间此必晋尝为宋请传不备载】我欲战矣齐秦未可若之何【林齐秦二国未肯助我与楚战】先轸曰使宋舍我而赂齐秦【林设计使宋舍晋而以赂求救于齐秦○舍音舍】借之告楚【杜假借齐秦使为宋请○借在亦反】我执曹君而分曹卫之田以赐宋人【林欲以激怒楚师】楚爱曹卫必不许也【杜不许齐秦之请】喜赂怒顽能无战乎【杜言齐秦喜得宋赂而怒楚之顽必自战也不可告请故曰顽】公説执曹伯分曹卫之田以畀宋人【林尽如先轸之计○説音悦畀必利反】楚子入居于申【杜申在方城内故曰入】使申叔去谷【二十六年申叔戌谷】使子玉去宋【林二十七年楚围宋今使撤围而去】曰无从晋师【林言无得从晋师与之争战】晋侯在外十九年矣而果得晋国【杜晋侯生十七年而亡亡十九年而反凡三十六年至此四十矣】险阻艰难备尝之矣民之情伪尽知之矣天假之年【林难险备尝则志虑坚情伪尽知则见识明杜献公之子九人唯文公在故曰天假之年】而除其害【杜除惠懐吕郤】天之所置其可废乎军志曰允当则归【杜军志兵书杜引此盖谓齐秦既为宋请则赦宋而归可谓允当无求过分○当丁浪反】又曰知难而退又曰有德不可敌【林盖谓晋师武臣力难以胜之可以退也晋侯备尝难险尽知情伪为有德不可与之敌也】此三志者晋之谓矣【杜谓今与晋遇当用此三志】子玉使伯棼请战【林伯棼子越椒也鬭伯比之孙请战于楚成王求益师与晋战也○棼扶云反又扶粉反】曰非敢必有功也愿以间执防慝之口【杜间执犹塞也防慝若蒍贾之言谓子玉不能以三百乘入○间间厠之间慝吐得反】王怒【林楚成王怒其不肯去宋而请兵以战】少与之师唯西广东宫与若敖之六卒实从之【林楚子还申遣此兵以就前围宋之众楚有左右广又大子有宫甲分取以给之若敖楚武王之祖父葬若敖者子玉之祖也六卒子玉宗人之兵六百人言不悉师以益之○广古旷反卒子忽反】子玉使宛春告于晋师曰请复卫侯而封曹臣亦释宋之围【林宛春楚大夫杜卫侯未出竟曹伯见执在宋已失位故言复卫封曹○宛于元反又于阮反】子犯曰子玉无礼哉君取一臣取二【杜君取一以释宋围惠晋侯臣取二复曹卫为已功】不可失矣【林言可伐其罪勿失此机防矣】先轸曰子与之定人之谓礼楚一言而定三国我一言而亡之我则无礼何以战乎不许楚言是弃宋也救而弃之谓诸侯何【林先轸以子犯之言为不然故曰子许之言安定人国谓之有礼子玉一言而复卫封曹释宋是安三国晋不许楚则晋亡曹卫楚亦亡宋是亡三国我则无礼可以安定三国何以为战之本乎不许楚复曹卫之言是弃宋不欲楚解围而去救宋而反弃之将为诸侯所怪】楚有三施我有三怨怨讐已多将何以战不如私许复曹卫以携之【林此下乃先轸画防杜私许二国使告絶于楚而后复之携离也○施始防反】执宛春以怒楚既战而后图之【杜须胜负决乃定计】公説乃拘宛春于卫且私许复曹卫曹卫告絶于楚子玉怒从晋师【林从晋师求战也○説音悦拘音俱】晋师退军吏曰以君辟臣辱也且楚师老矣何故退【林以晋君而避子玉故曰以君辟臣且楚师连年在外疲敝已极何故退师避之】子犯曰师直为壮曲为老岂在久乎【林凡用师之道理直为强壮理曲为衰老岂以久出为老乎】微楚之惠不及此【林重耳过楚楚成王有赠送之惠】退三舍辟之所以报也【杜一舍三十里初楚子云若反国何以报我故以退三舍为报】背惠食言以亢其讐【杜亢犹当也讐谓楚也林背楚之惠而自食其避楚之言以当楚人之讐怨○背音佩下同亢苦浪反】我曲楚直其众素饱不可谓老【杜直气盈饱】我退而楚还我将何求若其不还君退臣犯曲在彼矣退三舍楚众欲止子玉不可夏四月戊辰晋侯宋公齐国归父崔夭秦小子憖次于城濮【杜国归父崔夭齐大夫也小子憖秦穆公子也城濮卫地林师过信为次○夭于表反】楚师背酅而舍【杜酅丘陵险阻名林盖楚从晋师舍止之地其背负险此所谓君退臣犯也○酅户圭反】晋侯患之听舆人之诵【杜恐众畏险故听其歌诵】曰原田每每舍其旧而新是谋【杜髙平曰原喻晋君美盛若原田之草每每然可以谋立新功不足念旧惠○每亡回反又梅对反舍音舍】公疑焉【杜疑众谓已背旧谋】子犯曰战也战而捷必得诸侯若其不捷表里山河必无害也【杜晋国外河而内山】公曰若楚惠何栾贞子曰汉阳诸姬楚实尽之【杜贞子栾枝也水北曰阳姬姓之国在汉北者楚尽灭之】思小惠而忘大耻不如战也【林思楚赠送之小惠而忘其灭诸姬之大耻不如与楚一战以决胜负】晋侯梦与楚子搏【杜搏手搏○搏音博】楚子伏已而盬其脑【杜盬啑也林梦搏时楚子伏晋侯之上而以口啑具脑也○盬音古脑乃老反】是以惧子犯曰吉我得天楚伏其罪吾且柔之矣【杜晋侯上向故得天楚子下向地故伏其罪脑所以柔物子犯审见事宜故权言以答梦】子玉使鬭勃请战【杜鬭勃楚大夫】曰请与君之士戏【林以战为戏可见子玉轻用民命】君冯轼而观之得臣与寓目焉【林得臣子玉名杜寓寄也○冯皮氷反轼音式与音预寓音遇】晋侯使栾枝对曰寡君闻命矣楚君之惠未之敢忘是以在此为大夫退其敢当君乎【林言晋君闻楚欲战之命矣楚君皆日赠送之惠中心未敢弭忘是以未敢决战迟回在此大夫谓子玉言为子玉退三舍其何敢辄与君敌乎○为于伪反】既不获命矣【杜不获止命】敢烦大夫谓二三子【杜烦鬭勃令戒勅子玉子西之属】戒尔车乘敬尔君事诘朝将见【杜诘朝平旦林言平旦将以军礼见○乘绳证反下皆同诘起吉反朝如字见如字又贤遍反】晋车七百乘韅靷鞅靽【杜五万二千五百人在背曰韅在胸曰靷在腹曰鞅在后曰靽言驾乘修备林一云着掖皮曰韅轴曰靷颈皮曰鞅絷曰靽○韅许见反王又去见反説文作□靷以忍反鞅于杖反靽音半】晋侯登有莘之虚以观师曰少长有礼其可用也【杜有莘故国名少长犹言大小林登高以观晋师之强弱少者在前长者在后如军礼也○莘所巾反虚丘鱼反少诗照反长丁丈反】遂伐其木以益其兵【杜伐木以益攻战之具舆曳柴亦是也】己巳晋师陈于莘北胥臣以下军之佐当陈蔡子玉以若敖之六卒将中军曰今日必无晋矣子西将左子上将右【林莘北即城濮胥臣佐下军自以其军当陈人蔡人子玉以其宗人之兵六百人为亲兵自卫以将中军子玉自夸其强言今日必尽灭晋师杜子西鬬宜申子上鬬勃○陈直觐反卒子忽反下同将于匠反下同】胥臣蒙马以虎皮先犯陈蔡【林马见虎则伏胥臣以虎皮蒙马欲使楚马见之而惧也】陈蔡奔楚右师溃【杜陈蔡属楚右师○溃户内反】狐毛设二斾而退之【杜斾火旗也又建二斾而退使若大将稍却○斾涛具反】栾枝使舆曳柴而伪遁【杜曳柴起尘诈为众走○遁徒困反】楚师驰之【杜楚师见二斾先退曳柴尘起以为晋师已走故驰而逐之】原轸郤溱以中军公族横击之【林原轸即先轸杜公族公所率之军】狐毛狐偃以上军夹攻子西楚左师溃楚师败绩子玉收其卒而止故不败【杜三军唯中军完是大崩○夹古洽反又音颊】晋师三日馆谷【杜馆舍也食楚军谷三日】及癸酉而还甲午至于衡雍作王宫于践土【杜衡雍郑地今荥阳卷县襄王闻晋战胜自徃劳之故为作宫○雍于用反】乡役之三月【杜乡犹属也城濮役之前三月○乡许亮反又作卿同】郑伯如楚致其师为楚师既败而惧使子人九行成于晋【杜子人氏九名林行成求服也○为于伪反】晋栾枝入盟郑伯五月丙午晋侯及郑伯盟于衡雍丁未献楚俘于王驷介百乘徒兵千【杜驷介四马被甲徒兵步卒○驷音四介音界】郑伯傅王用平礼也【杜傅相也以周平王享晋文侯仇之礼享晋侯】己酉王享醴命晋侯宥【杜既享又命晋侯助以束帛以将厚意】王命尹氏及王子虎内史叔兴父策命晋侯为侯伯【杜以策书命晋侯为伯也周礼九命作伯尹氏王子虎皆王卿士也叔兴父大夫也三官命之以宠晋】赐之大辂之服戎辂之服【林大辂金辂也祭祀所乘其服鷩冕戎辂戎车也兵事所乘其服韦弁○辂音路】彤弓一彤矢百玈弓矢千【杜彤赤弓玈黑弓弓一犬百则矢千弓十矣诸侯赐弓矢然后专征伐○彤徒冬反玈音卢本或作旅字非也矢千本或作玈弓十玈矢千后人専辄加也】秬鬯一卣【杜秬黑黍鬯香酒所以降神卣器名○秬音巨鬯勅亮反卣音酉又音由尔雅云卣中尊也】虎贲三百人【林周礼虎贲氏以虎士三百人先后王而趍侯伯始受此赐○贲音奔】曰王谓叔父敬服王命以绥四国纠逖王慝【林晋与周同姓故称曰叔父敬谨佩服王室之休命以抚绥四方诸侯之国杜逖远也有恶于王者纠而远之○逖勅歴反慝他得反】晋侯三辞从命曰重耳敢再拜稽首奉扬天子之丕显休命【杜稽首首至地丕大也休美也○三息暂反又如字丕普悲反休许虬反】受策以出出入三觐【杜出入犹去来也从来至去凡三见王】卫侯闻楚师败惧出奔楚遂适陈【杜自襄牛出】使元咺奉叔武以受盟【林元咺卫大夫叔武卫侯弟杜奉使摄君事】癸亥王子虎盟诸侯于王庭【杜践王宫之庭书践土别于京师】要言曰皆奬王室无相害也有渝此盟明神殛之俾队其师无克祚国【林载书要约之言使诸侯同心奬助王室无得私相侵害有敢渝变今日盟誓之言则明神共诛殛之使陨坠其师众无能世祚其国家○奬将丈反渝羊朱反殛纪力反本又作极下是殛同俾本亦作卑必尔反队直类反祚才故反】及其孙无有老幼【林曾孙之子曰孙自孙而下无问老幼俱受变盟之祸】君子谓是盟也信【杜合义信】谓晋于是役也能以德攻【杜以文徳教民而后用之○攻如字一音公送反】○初楚子玉自为琼弁玉缨未之服也【杜弁以鹿子皮为之琼美玉之别名次之以饰弁及缨诗云防弁如星林缨所以结于颔下而埀者○琼求营反説文云赤玉弁本又作玣皮彦反】先战梦河神谓已曰畀余【林先城濮未战时子玉自梦有河之神谓已言以弁缨与我○先如字又悉荐反畀必利反与也】余赐女孟诸之麋【杜孟诸宋薮泽水草之交曰麋林盖神言以宋之地利送子玉○女音汝麋亡皮反】弗致也大心与子西使荣黄谏【杜大心子玉之子子西子玉之族子玉刚愎故因荣黄荣黄荣季也林諌子玉使以弁缨祷于河神】弗听荣季曰死而利国犹或为之况琼玉乎是粪土也而可以济师将何爱焉【林言死而可以利国家忠臣义士犹或肯为之况琼弁玉缨之属乎不过粪土之类尔言其不足爱也杜因神之欲以附百姓之愿济师之理○粪弗问反】弗听出告二子曰非神败令尹令尹其不勤民实自败也【杜尽心尽力无所爱惜为勤林盖祷河本无预于战而足以系属民心今子玉吝惜琼玉不为民祷战是无勤民之心实自取祸败】既败王使谓之曰大夫若入其若申息之老何【杜申息二邑子弟皆从子玉而死言何以见其父老】子西孙伯曰得臣将死二臣止之曰君其将以为戮【杜孙伯即大心子玉子也二子以此答王使言欲令子玉往就君戮】及连谷而死【杜至连谷王无赦防故自杀也文十年传曰城濮之役王使止子玉曰无死不及子西亦自杀缢而县絶故得不死王时别遣追前使连谷楚地杀得臣经在践土盟上传在下者説晋事毕而次及楚属文之宜○谷胡木反】晋侯闻之而后喜可知也【杜喜见于顔色】曰莫余毒也已蒍吕臣实为令尹奉已而已不在民矣【林言子玉既死莫有为我之毒害也已蒍吕臣即叔伯代子玉为令尹但能奉已苟幸无过而已杜言其自守无大志】○或诉元咺于卫侯曰立叔武矣其子角从公公使杀之【林诉犹谮也而有缓急之异语曰浸润之谮肤受之愬是谮如水之润物以渐而入诉如风寒之袭人以暴而至此言诉盖暴至也杜角元咺子○从才用反又如字】咺不废命奉夷叔以入守【林咺不敢以子杀之故废卫侯之命奉夷叔以入卫守国夷叔即叔武杜夷谥○守手又反】六月晋人复卫侯【杜以叔武受盟于践土故听卫侯归】甯武子与卫人盟于宛濮【杜武子甯俞也陈留长垣县西南有宛亭近濮水○宛于阮反】曰天祸卫国君臣不协以及此忧也【杜卫侯欲与楚国人不欲故不和也】今天诱其衷【杜衷中也林上天悔祸而诱掖卫人之中心○衷音忠或丁仲反下同】使皆降心以相从也不有居者谁守社稷不有行者谁扞牧圉【杜牛曰牧马曰圉○扞户旦反牧音目】不协之故【林恐居者行者不和协相安之故】用昭乞盟于尔大神以诱天衷【林以诱掖中心之天理】自今日以往既盟之后行者无保其力居者无惧其罪有渝此盟以相及也明神先君是纠是殛【林凡从君出行者无保恃其宣效劳力凡在国不出者无恐惧其遭罹罪戾苟有渝变此盟誓以恶相及司盟之明神与卫国之先君纠正其罪而诛殛其人】国人闻此盟也而后不贰【林然后各安其所无有二心杜传言叔武之贤甯俞之忠卫侯所以书复归】卫侯先期入【杜不信叔武○先悉荐反】甯子先长牂守门以为使也与之乘而入【杜甯子患公之欲速故先入欲安喻国人林长牂卫大夫时为卫守门以甯子为成公使卫共载而入国○牂子郎反使所吏反】公子歂犬华仲前驱【杜卫侯遂驱掩子未备二子卫大夫○歂市专反华户化反又如字】叔武将沐闻君至喜捉髪走出前驱射而杀之公知其无罪也枕之股而哭之【杜公以叔武尸枕其股○射食亦反枕支鸩反】歂犬走出【杜手射叔武故】公使杀之元咺出奔晋【杜元咺以卫侯驱入杀叔武故至晋愬之】○城濮之战晋中军风于泽【杜牛马因风而走皆失之○牛马牝牡相夸曰风】兦大斾之左旃【杜大斾旗名系旐曰斾通帛曰旃○旃章然反尔雅云因章曰旃】祁瞒奸命【杜掌此二事而不修为奸军令○瞒莫干反奸音干】司马杀之以徇于诸侯使茅茷代之师还壬午济河舟之侨先归【林舟之侨为戎右弃其职而先归○茷扶废反侨其骄反】士防摄右【杜权代舟之侨也士防随武子士蒍之孙】秋七月丙申振旅恺以入于晋【林入曰振旅整行列也长者在前少者在后殿师之义也军乐曰恺师出有功则恺歌入国以献于社○恺开在反】献俘授馘饮至大赏【杜献楚俘于庙林授数也数所截耳馘○馘古获反】徴防讨贰【杜徴召诸侯将冬防于温林讨诸侯之有二心者】杀舟之侨以徇于国民于是大服君子谓文公其能刑矣三罪而民服【杜三罪颠颉祁瞒舟之侨】诗云惠此中国以绥四方不失赏刑之谓也【杜诗大雅言赏刑不失则中国受惠四方安靖】○冬防于温讨不服也【杜讨卫许】卫侯与元咺讼【杜争杀叔武事】甯武子为辅鍼庄子为坐士荣为大士【杜大士治狱官也周礼命夫命妇不躬坐狱讼元咺又不宜与其君对坐故使鍼庄子为坐又使卫之忠臣及其狱官质正元咺传曰王叔之宰与伯舆之大夫坐狱于王庭各不身亲盖今长吏有罪先验吏卒之义○鍼其亷反坐如字或音才卧反】卫侯不胜【杜三子辞屈】杀士荣刖鍼庄子谓甯俞忠而免之执卫侯归之于京师寘诸深室【林断足曰刖杜深室别为囚室○刖音月又五割反寘之豉反】甯子职纳橐饘焉【杜甯俞以君在幽隘故亲以衣食为已职槖衣囊饘麋也言其忠至所虑者深○槖音托饘之然反】元咺归于卫立公子瑕【杜瑕卫公子适也】是防也晋侯召王以诸侯见且使王狩【杜晋侯大合诸侯而欲尊事天子以为名义自嫌强大不敢朝周喻王出狩因得尽羣臣之礼皆谲而不正之事○见贤遍反】仲尼曰以臣召君不可以训故书曰天王狩于河阳言非其地也【杜使若天王自狩以失地故书河阳实以属晋非王狩地林水北为阳】且明德也【杜隠其召君之阙欲以明晋之功徳河阳之狩赵盾之弑泄冶之罪皆违凡变例以起大义危疑之理故特称仲尼以明之】壬申公朝于王所【杜执卫侯经在朝王下传在上者告执晚】○丁丑诸侯围许【杜十月十五日有日无月】晋侯有疾曹伯之竖侯獳货筮史【杜竖掌通内外者林曹共公之小臣姓侯名儒纳货赂于晋大史之掌卜筮者】使曰以曹为解【杜以灭曹为解故○解户卖反又古买反】齐桓公为防而封异姓【杜封邢卫】今君为防而灭同姓曹叔振铎文之昭也【杜叔振铎曹始封君文王之子○铎待洛反】先君康叔武之穆也且合诸侯而灭兄弟非礼也【林曹与晋为兄弟之国而晋灭之非盟主之礼也】与卫偕命【杜私许复曹卫】而不与偕复非信也【林已复卫侯而曹不与卫同时俱复非出令之信也】同罪异罚非刑也【林曹卫皆有不礼从楚之罪而卫复曹否非罚罪之刑也】礼以行义信以守礼刑以正邪舍此三者君将若之何公説复曹伯遂防诸侯围许【○邪似嗟反舍音舍説音悦】○晋侯作三行以御狄荀林父将中行屠击将右行先蔑将左行【杜晋置上中下三军今复増置三行以辟天子六军之名三行无佐疑大夫帅○行户郎反将子匠反屠音徒击古狄反一音计蔑亡结反】




　　左传杜林合注卷十三
　　钦定四库全书
　　左传杜林合注卷十四　明　王道焜
　　赵如源　同编
　　僖公六
　　经【庚寅】二十有九年春介葛卢来【杜介东夷国也在城阳黔陬县葛卢介君名也不称朝不见公且不能行朝礼虽不见公国宾礼之故书○介音戒】公至自围许【杜无传】○夏六月防王人晋人宋人齐人陈人蔡人秦人盟于翟泉【杜翟泉在洛阳城内大仓西南池水也鲁侯讳盟天子大夫诸侯大夫又违礼盟公侯王子虎违礼下盟故不言公防又皆称人○翟直厯反】○秋大雨雹【雨十付反传同雹蒲学反】○冬介葛卢来
　　传二十九年春介葛卢来朝舍于昌衍之上【杜鲁县东南有昌平城○衍以善反】公在防【林时公防围许未返国】馈之刍米礼也【杜嫌公行不当致馈故曰礼也○馈其媿反刍初俱反】○夏公防王子虎晋狐偃宋公孙固齐国归父陈辕涛涂秦小子憖盟于翟泉寻践土之盟且谋伐郑也【杜经书蔡人而传无名氏即微者秦小子憖在蔡下者若宋向戌之后防○辕音袁涛音桃憖鱼觐反】卿不书罪之也【杜晋侯始霸翼戴天子诸侯辑睦王室无虞而王子虎下盟列国以渎大典诸侯大夫上敌公侯亏礼伤教故贬诸大夫讳公与盟】在礼卿不防公侯防伯子男可也【林在防盟之礼公侯爵尊卿不敢敌之防盟大国之卿当小国之君故可以防伯子男诸卿之见贬亦兼有此阙故传重发之】○秋大雨雹为灾也【林周之秋今之五六七月也故为灾】○冬介葛卢来以未见公故复来朝礼之加燕好【杜燕燕礼也好好货也一岁再来故加之○复扶又反好呼报反】介葛卢闻牛鸣曰是生三牺皆用之矣其音云问之而信【林葛卢能识其声曰是牛已生三犊皆为牺用之宗庙之祭矣其声如此试问之牧人果然传言人听或通鸟兽之情○牺许宜反】
　　经【卒邜】三十年春王正月○夏狄侵齐○秋卫杀其大夫元咺及公子瑕【杜咺见杀称名者讼君求直又先归立公子瑕非国人所与罪之也瑕立经年未防诸侯故不称君】卫侯郑归于卫【杜鲁为之请故从诸侯纳之例例在成十八年】○晋人秦人围郑【杜晋军函陵秦军泛南各使微者围郑故称人林于是秦伯私与郑盟戍郑而去之秦晋之怨自此始】○介人侵萧【杜无传林萧宋附庸国】○冬天王使宰周公来聘【杜周公天子三公兼冢宰也】公子遂如京师遂如晋【杜如京师报宰周公林鲁始聘周聘晋】
　　传三十年春晋人侵郑以观其可攻与否狄闻晋之有郑虞也夏狄侵齐【林狄以晋有郑之忧乃乘其间隙杜齐晋与国○间间厠之间】○晋侯使医衍酖卫侯【杜衍医名晋侯实怨卫侯欲杀而罪不及死故使医因治疾而加酖毒○衍以善反酖音鸩】甯俞货医使薄其酖不死【杜甯俞视卫侯衣食故得知之】公为之请纳玉于王与晋侯皆十防王许之【杜双玉曰防公本与卫同好故为之请○为于伪反防音角】秋乃释卫侯○卫侯使赂周歂冶厪曰苟能纳我吾使尔为卿【杜恐元咺距已故赂周冶○歂市专反冶音也厪音觐又音谨人名也汉书音义云古勤字也郑氏音勤】周冶杀元咺及子适子仪【林子适即公子瑕杜子仪瑕毋弟不书杀贱也○适丁厯反】公入祀先君周冶既服将命【杜服卿服将入庙受命】周歂先入及门遇疾而死【杜及庙门忽遇暴疾而死】冶厪辞卿【杜见周歂死而惧】○九月甲午晋侯秦伯围郑以其无礼于晋【杜文公亡过郑郑不礼之】且贰于楚也晋军函陵秦军泛南【杜此东泛也在荥阳中牟县南】佚之狐言于郑伯曰国危矣若使烛之武见秦君师必退【杜佚之孤烛之武皆郑大夫○佚音逸】公从之辞曰臣之壮也犹不如人今老矣无能为也已【林盖怨其不用而卑辞以拒之也】公曰吾不能早用子今急而求子是寡人之过也然郑亡子亦有不利焉【林若郑国为晋秦所防则子之宗族家室亦有所不免于害】许之夜缒而出【杜缒县城而下○缒丈伪反】见秦伯曰秦晋围郑郑既知亡矣若亡郑而有益于君敢以烦执事【杜执事亦谓秦】越国以鄙远君知其难也【林郑在东秦在西晋居其间杜设得郑以为秦边邑则越晋而难保】焉用亡郑以陪邻【林安用防郑而以其土地陪益邻国邻谓晋也○焉于防反下焉取之同陪蒲冋反】邻之厚君之薄也若舍郑以为东道主行李之往来共其乏困【林郑在东故言东道主行李使人也乏阙也困惫也言供其舍馆资量之阙乏○舍音舍又如字共音恭本亦作供】君亦无所害且君尝为晋君赐矣许君焦瑕朝济而夕设版焉君之所知也【杜晋君谓恵公也焦瑕晋河外五城之二邑朝济河而夕设版筑以距秦言背秦之速○朝如字版音板】夫晋何厌之有既东封郑又欲肆其西封【杜封疆也肆申也林既灭郑以其土地为东方封疆之界又欲申广其西方之封土○厌于盐反】若不阙秦将焉取之阙秦以利晋唯君图之【林阙犹削小也若不削小秦之土地将安所从取之言晋强必为秦害】秦伯説与郑人盟使杞子逢孙扬孙戍之乃还【杜三子秦大夫反为郑守○説音悦】子犯请击之公曰不可微夫人之力不及此【杜请击秦也夫人谓秦穆公夫音扶】因人之力而敝之不仁失其所与不知【林秦不同心而与之共事是失也○知音智】以乱易整不武【杜秦晋和整而还相攻更为乱也】吾其还也亦去之○初郑公子兰出犇晋【杜兰郑穆公】从于晋侯伐郑请无与围郑【林兰自以郑为宗国请于晋文公不与于围郑之役○与音预】许之使待命于东【杜晋东界】郑石甲父侯宣多逆以为大子以求成于晋晋人许之【杜二子郑大夫言穆公所以立】○冬王使周公阅来聘飨【林天子之三公也名阅来聘鲁僖公为设享礼○阅音悦】有昌歜白黒形盐【杜昌歜昌蒲葅白熬稻黑熬黍形盐盐形象虎○歜在感反】辞【林宰阅辞礼】曰国君文足昭也武可畏也则有备物之享以象其德荐五味羞嘉谷盐虎形【杜嘉谷熬稻黍也以象其文也盐虎形以象武也】以献其功吾何以堪之○东门襄仲将聘于周遂初聘于晋【林东门襄仲即公子遂杜公既命襄仲聘周未行故曰将又命自周聘晋故曰遂自入春秋鲁始聘晋故曰初】
　　经【壬辰】三十有一年春取济西田【杜晋分曹田以赐鲁故不繋曹不用师徒故曰取】○公子遂如晋○夏四月四卜郊不从乃免牲【杜曰卜不从不吉也卜郊不吉故免牲免犹纵也林诸侯之有郊禘东周之僣礼也鲁之郊禘恵公请之犹未率以为常僖公始作颂以夸其盛于是四卜不从犹三望故特书以示讥】犹三望【杜三望分野之星国中山川皆因郊祀望而祭之鲁废郊天而修其小祀故曰犹犹者可止之辞】○秋七月○冬杞伯姬来求妇【杜无传自为其子成昬】○秋围卫十有二月卫迁于帝丘【杜辟狄难也帝丘今东郡濮阳县故帝颛顼之墟故曰帝丘】
　　传三十一年春取济西田分曹地也【杜二十八年晋文讨曹分其地竟界未定至是乃以赐诸侯】使臧文仲往【林鲁使臧文仲往晋受地】宿于重馆【杜高平方与县西北有重乡城○重直龙反】重馆人告曰晋新得诸侯必亲其共不速行将无及也【林言晋文公新得诸侯为伯必亲防其恭顺有礼之人文仲若不速行则先至者受地已尽后至者将无及于事】从之分曹地自洮以南东傅于济尽曹地也【杜文仲不书请田而已非聘享防同也济水自荥阳东过鲁之西至乐安入海○洮吐刀反傅音附尽津忍反】襄仲如晋拜曹田也○夏四月四卜郊不从乃免牲非礼也【杜诸侯不得郊天鲁以周公故得用天子礼乐故郊为鲁常祀林左氏以郊为鲁之常祀故以不郊免牲为非礼其説未得为正然直解当从其文姑置勿论可也】犹三望亦非礼也【林左氏亦以废郊而望为非】礼不卜常祀【林常祀不卜必以其时】而卜其牲日【杜卜牲与日知吉凶】牛卜日曰牲【杜既得吉日则牛改名曰牲】牲成而卜郊上怠慢也【林盖卜牛在卜日之前今经书免牲则是既得吉日改牛名牲矣方复卜郊之可否是上之人怠于古典而慢渎防】望郊之细也【林望祭山川郊礼之细防者也】不郊亦无望可也○秋晋搜于清原作五军以御狄【杜二十八年晋作三行今罢之更为上下新军河东闻喜县北有清原】赵衰为卿【杜二十七年命赵衰为卿让于栾枝今始从原大夫为新军帅】○冬狄围卫卫迁于帝丘卜曰三百年【林灼曰卜言都帝丘有三百年之安】卫成公梦康叔曰相夺予享【杜相夏后啓之孙居帝丘享祭也○日音越或人实反相息亮反下同】公命祀相甯武子不可曰鬼神非其族类不歆其祀【杜歆犹飨也○歆许金反】杞鄫何事【杜言杞鄫夏后自当祀相】相之不享于此久矣非卫之罪也【杜言帝丘久不祀相非卫所絶】不可以间成王周公之命祀【林成王周公封建诸侯诸侯以受命各有常祀不可以间其祀命○间间厠之间】请改祀命【杜改祀相之命】○郑泄驾恶公子瑕郑伯亦恶之故公子瑕出奔楚【杜瑕文公子传为纳瑕张本泄驾亦郑大夫隐五年泄驾距此九十年疑非一人○恶乌路反下同】
　　经【癸巳】三十有二年春王正月○夏四月己丑郑伯防卒【杜无传文公也三同盟林文公卒穆公兰立○防在妾反】○卫人侵狄【杜报前年狄围卫】○秋卫人及狄盟【杜不地者就狄庐帐盟】○冬十有二月己夘晋侯重耳卒【杜同盟践土翟泉林晋文公卒子襄公驩立晋襄公继伯】
　　传三十二年春楚鬭章请平于晋【林楚自城濮与晋不平至是请平】晋阳处父报之晋楚始通【杜阳处父晋大夫晋楚自春秋以来始交使命为和同】○夏狄有乱卫人侵狄狄请平焉秋卫人及狄盟○冬晋文公卒庚辰将殡于曲沃【杜殡窆棺也曲沃有旧宫焉】出绛【杜绛晋都】柩有声如牛【杜如牛呴声○柩其救反礼云在牀曰尸在棺曰柩】卜偃使大夫拜曰君命大事将有西师过轶我击之必大防焉【杜声自柩出故曰君命大事戎事也卜偃闻秦宻谋故因柩声以正众心林秦居西方故言将有西师○过古禾反又古卧反轶直结反又音逸】杞子自郑使告于秦【杜三十年秦使大夫杞子戌郑】曰郑人使我掌其北门之管【杜管籥也】若潜师以来国可得也穆公访诸蹇叔蹇叔曰劳师以袭远非所闻也【杜蹇叔秦大夫林劳顿兵师以掩袭远方之国我未闻其能济事也○蹇纪辇反】师劳力竭远主备之无乃不可乎师知所为郑必知之勤而无所必有悖心【林兵师劳苦其力必尽远方之主必知而为之备言不可以得郑也秦师既知其所欲为之事郑国必得而知之秦兵勤劳而无所得必生悖戾之心害及良善○悖必内反】且行千里其谁不知【林自秦至郑师行千里远渉传播其谁不知师之所为】公辞焉【杜辞不受其言】召孟明西乞白乙使出师于东门之外【杜孟明百里孟明视西乞西乞术白乙白乙丙】蹇叔哭之曰孟子【林呼孟明而告之○孟子本或作孟兮】吾见师之出而不见其入也公使谓之曰尔何知中寿尔墓之木拱矣【杜合手曰拱言其过老悖不可用林人生上寿百二十年中寿百年下寿八十年毁之以为汝但中寿汝墓之木已拱死将至矣○寿音授又如字拱九勇反】蹇叔之子与师哭而送之曰晋人御师必于殽【杜殽在农渑池县西林殽即今之函谷闗○殽本又作崤户交反刘昌宗音豪】殽有二陵焉【杜大阜曰陵】其南陵夏后臯之墓也【杜臯夏桀之祖父○夏户雅反臯古刀反】其北陵文王之所辟风雨也【杜此道在二殽之间南谷中谷深委曲两山相嵚故可以辟风雨古道由此魏武帝西讨巴汉恶其险而更开北山髙道○辟音避】必死是间【杜以其深险故】余收尔骨焉秦师遂东【林郑在秦东故秦师东行杜为明年晋败秦于殽传】经【甲午】三十有三年春王二月秦人入滑【林滑姬姓国灭而书入不能有其地】○齐侯使国归父来聘○夏四月辛巳晋人及姜戎败秦师于殽【杜晋侯讳背丧用兵故通以贱者告姜戎姜姓之戎居晋南鄙戎子驹支之先也晋人角之诸戎犄之不同陈故言及林晋秦七十二年之争始于殽而终于十三国之伐】○癸巳葬晋文公○狄侵齐○公伐邾取訾娄【○訾子斯反】○秋公子遂帅师伐邾○晋人败狄于箕【杜大原阳邑县南有箕城郤缺称人者未为卿】○冬十月公如齐○十有二月公至自齐○乙巳公薨于小寝【杜小寝内寝也乙巳十一月十二日经书十二月误】○陨霜不杀草李梅实【杜无传书时失也周十一月今九月霜当微而重重而不能杀草所以为灾○陨于敏反】○晋人陈人郑人伐许
　　传三十三年春秦师过周北门左右免胄而下【杜王城之北门冑兠鍪兵车非大将御者在中故左右下御不下○胄直救反】超乘者三百乘【林超乘谓超上车而乘之葢左右免胄而下超乘而上欲其速也○乘绳证反】王孙满尚防观之言于王曰秦师轻而无礼必败【杜谓过天子门不卷甲束兵超乘示勇○轻遣政反下同】轻则寡谋无礼则脱【林轻狂则谋虑必然寡少无礼则待敌必然踈脱杜脱易也○脱他活反】入险而脱又不能谋能无败乎【林入险地而踈脱又无深谋远虑能不为人所败乎】及滑郑商人高将市于周遇之以乘韦先牛十二犒师【林商行贾也姓高名将市易于周道遇秦师乘四也韦熟革也古者将献遗于人必有以先之皆以轻先重此郑商将献年于秦故以四韦先○先悉荐反犒苦报反】曰寡君闻吾子将步师出于敝邑敢犒从者不腆敝邑为从者之淹居则具一日之积行则备一夕之卫【林言知孟明将行师出于郑国敢以十二牛犒劳秦之从者敝邑不甚富厚但为秦从者淹久在外之故若秦师尚留居郑则为秦异一日刍米薪菜之积若秦师径行过郑则为秦备一夕捍御外侮之卫○步犹行也从才用反下同腆他典反为于伪反下同积子赐反】且使遽告于郑【林遽传车犹今之驿逓也告郑使为备○遽其据反】郑穆公使视客馆【林郑得商人之报使人视秦杞子等三大夫戍郑之馆舍】则束载厉兵秣马矣【杜严兵待秦师○秣音末谷马也説文作防云食马谷也】使皇武子辞焉【林郑穆公乃使大夫皇武子谢辞秦大夫戍郑者使去】曰吾子淹久于敝邑唯是脯资饩牵竭矣【杜资粮也生曰饩牵谓牛羊豕○饩许气反牲腥曰饩牲生曰牵】为吾子之将行也【杜示知其情】郑之有原圃犹秦之有具囿也【杜原圃具囿皆囿名○圃布古反】吾子取其麋鹿以闲敝邑若何【杜使秦戍自取麋鹿以为行资令敝邑得闲睱若何犹如何荥阳中牟县西有圃田泽○麋亡悲反闲音闲】杞子奔齐逢孙杨孙奔宋【林杞子即秦大夫戍郑而掌郑人北门之管者知谋泄故奔齐二子亦秦大夫与杞子同戍者同谋不济不敢归秦故亦奔宋】孟明曰郑有备矣不可冀也【林不可冀望其国】攻之不克围之不继【林攻而伐之则有备不可必胜环而围之则兵少奠有后继】吾其还也灭滑而还【林此蹇叔所谓勤而无所必有悖心者也】○齐国庄子来聘【林即国归父】自郊劳至于赠贿礼成而加之以敏【杜迎来曰郊劳送去曰赠贿敏审当于事○劳力报反贿呼罪反】臧文仲言于公曰国子为政齐犹有礼君其朝焉臣闻之服于有礼社稷之卫也【杜为公如齐传】○晋原轸曰秦违蹇叔而以贪勤民天奉我也【杜奉与也林秦违弃蹇叔之忠諌而以贪于得郑勤劳其民是天与我以胜秦之机防○奉扶用反下同】奉不可失敌不可纵纵敌患生违天不祥必伐秦师栾枝曰未报秦施而伐其师其为死君乎【杜言以君死故忘秦施○纵子用反施始豉反下同】先轸曰秦不哀吾丧而伐吾同姓秦则无礼何施之为【杜言秦以无礼加已施不足顾】吾闻之一日纵敌数世之患也谋及子孙可谓死君乎【杜言不可谓背君○数所主反】遂发命遽兴姜戎【林以车起姜戎之兵欲速也】子墨衰绖【林晋文公未葬故襄公称子以凶服从戎故墨染其衰而加绖○衰七雷反绖直结反】梁御戎莱驹为右夏四月辛巳败秦师于殽获百里孟明视西乞术白乙丙以归遂墨以葬文公晋于是始墨【杜后遂常以为俗记礼所由变○莱音来】文嬴请三帅【杜文嬴晋文公始适秦秦穆公所妻夫人襄公嫡母三帅孟明等○嬴音盈帅所类反】曰彼实搆吾二君寡君若得而食之不厌君何辱讨焉使归就戮于秦以逞寡君之志若何【林言彼三帅实交搆我秦晋二君致有今日之败秦君怨此三人若生得而食其肉犹未厌足于腹何辱晋君执而戮之使三帅归秦以就刑戮使秦君得快意戮之如何○厌于艶反又于盐反戮音六选勑领反】公许之先轸朝问秦囚公曰夫人请之吾舍之矣先轸怒曰武夫力而拘诸原妇人暂而免诸国【杜暂犹卒也○拘音俱】堕军实而长宼讐【林堕毁晋国之军实而崇长秦人之宼讐○堕许规反长丁丈反】亡无日矣不顾而唾【林不顾襄公在前而咳唾于地此无礼之甚也○唾他卧反】公使阳处父追之及诸河则在舟中矣释左骖以公命赠孟明【林矫称襄公命已以马赠孟明欲使还拜谢因而执之○骖七南反】孟明稽首【林孟明知其诈乃遥于舟中稽首拜命】曰君之惠不以累臣衅鼓【杜累囚系也杀人以血涂鼓谓之衅鼓○累律追反衅许觐反】使归就戮于秦寡君之以为戮死且不朽【林若秦君治亡师之罪加之以戮此身虽死此心感恩终不朽腐】若从君惠而免之三年将拜君赐【杜意欲报伐晋】秦伯素服郊次【杜待之于郊】乡师而哭曰孤违蹇叔以辱二三子孤之罪也不替孟明孤之过也大夫何罪且吾不以一掩大德【林降名称孤云孤实违弃蹇叔之忠諌致子三帅困辱于晋此皆我之罪戾不废孟明之师而使之取败此皆我之过失孟明何罪之有且三帅皆贤吾终不以一败之小过而掩其终身之大徳○乡许亮反替他计反所景反掩于检反】○狄侵齐因晋丧也【林齐晋之与国因晋有文公之丧也】○公伐邾取訾娄以报升陉之役【杜在二十二年】邾人不设备【林鲁帅退而邾人伏不设战守之备】秋襄仲复伐邾【杜鲁亦因晋以陵小国○复扶又反】○狄伐晋【林乘晋丧】及箕八月戊子晋侯败狄于箕郤缺获白狄子【杜白狄狄别种也故西河郡有白部胡林白狄之君子爵也○箕音基】先轸曰匹夫逞志于君【杜谓不顾而唾】而无讨敢不自讨乎免胄入狄师死焉【林力战而死】狄人归其元【杜元首也】面如生【杜言其有异于人】初臼季使过冀见冀缺耨其妻馌之【杜臼季胥臣也冀晋邑耨锄也野馈曰馌林冀缺即郤缺耨耘苖也○臼具九反使所吏反过古禾及耨乃豆反馌于辄反字林于劫反】敬相待如宾与之归【林胥臣知其贤乃与郤缺俱归晋国】言诸文公曰敬德之聚也能敬必有德德以治民【林唯有德者可以治民】君请用之臣闻之出门如宾【杜如见大宾】承事如祭【杜常谨敬也】仁之则也【林主一如此是为仁之法则】公曰其父有罪可乎【杜缺父冀苪欲杀文公在二十四年】对曰舜之罪也殛鲧其举也兴禹【林鲧湮洪水舜加之罪殛鲧于羽山鲧之子曰禹能治水舜复举而用之】管敬仲桓之贼也实相以济【林管仲射齐桓公中钩故曰贼实相桓公以济伯业】康诰曰父不慈子不只兄不友弟不共不相及也【杜康诰周书祗敬也林言康诰各正其罪不以父罪而及其子弟罪而及其兄也】诗曰采葑采菲无以下体君取节焉可也【杜诗国风也葑菲之菜上善下恶食之者不以其恶而弃其善言可取其善节】文公以为下军大夫反自箕襄公以三命命先且居将中军【杜且居先轸之子其父死敌故进之林周礼三命受位】以再命命先茅之县赏胥臣曰举郤缺子之功也【杜先茅絶后故取其县以赏胥臣林周礼再命受服】以一命命郤缺为卿复与之冀【杜还其父故邑】亦未有军行【杜虽登卿位未有军列】○冬公如齐朝且吊有狄师也【林朝于齐昭公且吊齐为狄所侵】反薨于小寝即安也【杜小寝夫人寝也讥公就所安不终于路寝】○晋陈郑伐许讨其贰于楚也【林讨其从楚不肯服晋】楚令尹子上侵陈蔡【林子上即鬭勃】陈蔡成【杜陈蔡与楚为成】遂伐郑将纳公子瑕【杜三十一年瑕奔楚】门于桔柣之门瑕覆于周氏之汪【林桔柣郑门名杜车倾覆池水中】外仆髠屯禽之以献【林郑之外仆髠髪而名也者禽瑕杀之以其尸献郑伯】文夫人敛而葬之鄫城之下【杜郑文公夫人也鄫城故鄫国在荥阳宻县东北传言穆公所以遂有国】○晋阳处父侵蔡【杜蔡即楚故】楚子上救之与晋师夹泜而军【杜泜水出鲁阳县东经襄城定陵入汝】阳子患之使谓子上曰吾闻之文不犯顺武不违敌【林有文徳者不肯犯顺意谓相约涉水而伐其师是犯顺也文者必不肯为有武德者不肯弃敌意谓相约退舍而自弃去是违敌也武者必不肯为】子若欲战则吾退舍子济而陈【杜欲辟楚使渡成陈而后战】迟速唯命不然纾我【杜纾缓也】老师费财亦无益也【杜师久为老】乃驾以待【林驾马于车以待楚之命】子上欲涉大孙伯曰【林即成大心子玉之子】不可晋人无信半涉而薄我悔败何及不如纾之乃退舍【杜楚退欲使晋渡】阳子宣言曰楚师遁矣遂归楚师亦归太子商臣谮子上曰受晋赂而辟之楚之耻也罪莫大焉王杀子上【杜商臣怨子上止王立已故谮之】○葬僖公缓【杜文公元年经书四月葬僖公僖公实以今年十一月薨并闰七月乃葬故传云缓自此以下遂因説作主祭祀之事文相次也皆当次在经葬僖公下今在此简编倒错】作主非礼也【杜文二年乃作主遂因葬文通讥之】凡君薨葬哭而祔祔而作主特祀于主【材既葬及虞则免丧故曰卒哭哭止也以新死之神祔之于祖尸柩已远孝子思慕故造木主立几筵焉特用丧礼祭祀于寝不同之于宗庙言凡君者谓诸侯以上不通于卿大夫】烝尝禘于庙【杜冬祭曰烝秋祭曰尝新主既立特祀于寝则宗庙四时常祀自如旧也三年礼毕又大禘乃皆同于吉】









　　左传杜林合注卷十四
　　钦定四库全书
　　左传杜林合注卷十五　明　王道焜
　　赵如源　同编
　　文公一【公名兴僖公子母声姜諡法慈惠爱民曰文忠信接礼曰文】
　　周【襄王二十六年○鲁文公八年襄王崩子顷王立文十四年顷王崩子匡王立】
　　郑【穆公二年○详见僖公元年】
　　齐【昭公七年○鲁文公十四年昭公卒子舍立九月舍弑懿公商人立文十八年懿公弑惠公元立】宋【成公十一年○鲁文公七年成公卒昭公杵臼立文十六年昭公弑弟文公鲍立】
　　晋【襄公继霸二年○鲁文六年襄公卒子灵公夷臯立是年赵盾为政】
　　卫【成公九年○详见僖公元年】
　　蔡【庄公二十年○鲁文公十五年庄公卒子文侯申立】
　　曹【共公二十七年○鲁文公九年共公卒子文公夀立】
　　滕【详见隐公元年鲁文公十二年滕昭公来朝】
　　陈【共公六年○鲁文公十三年共公卒子灵公平国立】
　　杞【详见僖公元年】
　　薛【详见隐公元年及僖公元年】
　　莒【鲁文公十八年莒大子仆弑莒公庻其子季佗立】
　　邾【文公四十一年○鲁文公十三年邾文公卒子定公玃且立】
　　许【僖公二十九年○鲁文公五年僖公卒昭公锡我立】
　　小邾【详见僖公元年】
　　楚【成王四十六年○鲁文公元年冬成王遇弑子穆王商臣立文十年次于厥貉文十三年穆王卒子庄王立楚庄王争霸】
　　秦【穆公三十四年○秦用孟明以为政鲁文公三年秦伯伐晋济河焚舟遂霸西戎史记穆公三十七年益国十二开地千里天子使召公过贺穆公以金鼓文六年穆公卒子康公防立文十八年康公卒子共公稻立】
　　吴【详见隐公元年】
　　越【详见隐公元年】
　　经【乙未】元年春王正月公即位【杜无传先君未葬而公即位不可旷年无君】○二月癸亥日有食之【杜无传癸亥月一日不书朔官失之】○天王使叔服来防葬【杜叔氏服字诸侯丧天子使大夫防葬礼也】○夏四月丁巳葬我君僖公【杜七月而葬缓】○天王使毛伯来锡公命【杜毛国伯爵诸侯为王卿士者诸侯即位天子赐以命圭合瑞为信僖十一年王赐晋侯命亦其比也林自隐至文六君惟桓文书即位而后书锡命以其自即位也○锡呈歴反】○晋侯伐衞【杜晋襄公先告诸侯而伐衞虽大夫亲伐而称晋侯从告辞也】○叔孙得臣如京师【杜得臣叔牙之孙】○衞人伐晋【林卫孔达为政不共盟主兴兵邻国受讨丧邑故贬称人】○秋公孙敖防晋侯于戚【杜戚衞邑在顿丘衞县西礼卿不防公侯而春秋鲁大夫皆不贬者体例已举故据用鲁史成文而已内称公卒称薨皆用鲁史】○冬十月丁未楚世子商臣弑其君頵【杜商臣穆王也弑君例在宣四年○頵忧伦反又丘伦反】○公孙敖如齐【杜传例曰始聘焉礼也】
　　传元年春王使内史叔服来防葬公孙敖闻其能相人也【杜公孙敖鲁大夫庆父之子林叔服能视人顔色知吉凶○相息亮反】见其二子焉叔服曰谷也食子难也收子【林谷公孙敖长子文伯也难公孙敖次子惠叔也杜食子奉祭祀供养者也收子葬子身也○见贤遍反食音嗣难乃多反又如字】谷也丰下必有后于鲁国【杜丰下盖面方为八年公孙敖奔莒传】○于是闰三月非礼也【杜于厯法闰当在僖公末年误于今年三月置闰盖时达厯者所讥】先王之正时也履端于始举正于中归余于终【林日月运转于天犹人之行歩故推厯谓之歩厯歩厯之始以为术之端首谓以十一月一日子初一刻冬至为厯首朞之日三百六十有六日日月之行又有迟速而必分为十二月举中气以正月月朔之与月节毎月各剰一日所有余日归余于终积成一月则置之为闰故言归余于终】履端于始序则不愆【杜四时无愆过○愆起防反】举正于中民则不惑【杜斗建不失其次寒暑不失其常故无疑惑】归余于终事则不悖【杜四时得所则事无悖乱○悖必内反】○夏四月丁巳葬僖公【杜传皆不虚载经文而此经孤见知僖公末年传宜在此下】○王使毛伯衞来锡公命【杜衞毛伯字○一本作毛伯衞来锡公命一本作天王使】叔孙得臣如周拜【杜谢赐命】○晋文公之季年【林季末也】诸侯朝晋衞成公不朝使孔达侵郑伐緜訾及匡【杜孔达衞大夫匡在颍川新汲县东北○訾子斯反】晋襄公既祥【杜诸侯虽谅闇亦因祥祭为位而哭】使告于诸侯而伐衞及南阳【杜今河内地】先且居曰【林时为中军帅】效尤祸也【杜尤衞不朝故伐今不朝王是效衞致祸时王在温故劝之○且子余反】请君朝王臣从师晋侯朝王于温先且居胥臣伐衞五月辛酉朔晋师围戚六月戊戌取之获孙昭子【昭子卫大夫食戚邑】卫人使告于陈陈共公曰更伐之我辞之【杜见伐求和不竞大甚故使报伐示已力足以距晋林我为卫以辞谢晋求和○共音恭更古孟反又音庚】卫孔达帅师伐晋君子以为合古者越国而谋【合古之道而失今事霸主之礼故国失其邑身见执辱】○秋晋侯疆戚田故公孙敖防之【杜晋取卫田正其疆界○疆居良反】○初楚子将以商臣为太子访诸令尹子上子上曰君之齿未也【杜齿年也言尚少】而又多爱黜乃乱也【林若已立为太子而又黜之乃取乱之道也】楚国之举恒在少者【杜举立也】且是人也蠭目而豺声忍人也【杜能忍行不义○蠭本又作蜂芳逢反豺仕皆反】不可立也弗听既又欲立王子职而黜太子商臣【杜职商臣庻弟】商臣闻之而未察【林商臣得闻其事而未辨其信否】告其师潘崇曰若之何而察之潘崇曰享江芊而勿敬也【杜江芊成王妹嫁于江○芉亡氏反史记以为成王妾】从之江芊怒曰呼役夫【杜呼发声也役夫贱者称○呼好贺反役夫如字】宜君王之欲杀女而立职也【林言汝无礼如此宜成王之欲废杀女而立王子职○女音汝】告潘崇曰信矣潘崇曰能事诸乎【杜问能事职否】曰不能能行乎曰不能能行大事乎曰能【杜大事谓弑君林此鬭勃所谓忍人也】冬十月以宫甲围成王【杜大子宫甲僖二十八年王以东宫卒从子玉盖取此宫甲】王请食熊蹯而死【杜熊掌难熟冀久将有外救林蹯熊掌也○蹯音烦】弗听丁未王缢諡之曰灵不瞑曰成乃瞑【杜言其忍甚未敛而加恶諡○瞑亡丁反又亡千反】穆王立以其为大子之室与潘崇使为大师且掌环列之尹【杜环列之尹宫衞之官列兵而环王宫○大音泰环如字又音患】○穆伯如齐始聘焉礼也【杜穆伯公孙敖林文公即位始聘齐】凡君即位卿出并聘【林卿出并聘列国】践修旧好要结外援【杜践犹履行也○好呼报反下同要于遥反援于眷反】好事邻国以衞社稷忠信卑让之道也忠徳之正也信徳之固也卑让徳之基也【林尽心为民为忠君徳之正大也尽已尽人为信君徳之坚固也谦卑逊让君徳之基本也因此发凡以明诸侯谅闇则国事皆用吉礼】○殽之役【杜在僖　三十三年】晋人既归秦帅秦大夫及左右皆言于秦伯曰是败也孟明之罪也必杀之秦伯曰是孤之辠也周芮良夫之诗曰大风有隧贪人败类【杜诗大雅隧蹊径也周大夫芮伯刺厉王言贪人之败善类若大风之行毁壊众物所在成蹊径○帅所类反芮如锐反诗大雅桑柔篇隧音遂道也败必迈反】听言则对诵言如醉【杜言昏乱之君不好典诵之言闻之若醉得道听涂说之言则喜而答对○诵似用反】匪用其良覆俾我悖【杜覆反也俾使也不用良臣之言反使我为悖乱○覆芳服反俾本亦作卑必尔反】是贪故也孤之谓矣孤实贪以祸夫子夫子何罪复使为政【杜为明年秦晋战彭衙传○复扶又反】
　　经【丙申】二年春王二月甲子晋侯及秦师战于彭衙秦师败绩【杜孟明名氏不见非命卿也大崩曰败绩冯翊郃阳县西北有彭衙城林彭衙秦地○衙音牙】○丁丑作僖公主【杜主者殷人以柏周人以栗三年丧终则迁入于庙】○三月乙巳及晋处父盟【杜处父为晋正卿不能匡君以礼而亲与公盟故贬其族族去则非卿故以防人常称为耦以直厌不直不地者盟晋都○朝而遂盟之于是始】○夏六月公孙敖会宋公陈侯郑伯晋士縠盟于垂陇【杜垂陇郑地荥阳县东有陇城士縠出盟诸侯受成于衞故贵而书其氏林大夫而与诸侯敌于是始是故书士縠而后凡役书大夫○縠户木反本亦作縠同陇力勇反】○自十有二月不雨至于秋七月【杜无传周七月今五月也不雨足为灾不书旱五縠犹有收】○八月丁邜大事于大庙跻僖公【杜大事禘也跻升也僖公闵公庻兄继闵而立庙坐宜次闵下今升在闵上故书而讥之时未应吉禘而于大庙行之其讥已明徒以逆祀故特大其事异其文○大庙音泰传同跻子兮反】○冬晋人宋人陈人郑人伐秦【杜四人皆卿秦穆悔过终用孟明故贬四国大夫以尊泰伯】○公子遂如齐纳币【杜传曰礼也僖公丧终此年十一月则纳币在十二月也士昏六礼其一纳采纳徴始有纁束帛诸侯则谓之纳币其礼与士礼不同盖公为大子时已行昏礼也】
　　传二年春秦孟明视帅师伐晋以报殽之役二月晋侯御之先且居将中军赵衰佐之【杜代郤溱○御鱼吕反将子匠反衰初危反】王官无地御戎【杜代梁】狐鞫居为右【杜鞫居续简伯○鞫九六反】甲子及秦师战于彭衙秦师败绩晋人谓秦拜赐之师【杜以孟明言三年将拜君赐故嗤之】战于殽也晋梁御戎莱驹为右【林原前时事并在僖三十三年】战之明日晋襄公秦囚使莱驹以戈斩之囚呼莱驹失戈狼瞫取戈以斩囚禽之以从公乗遂以为右【林戈刀也禽获也因上文莱驹失戈故言禽之生死皆曰禽因代莱驹为右与公乗战襄公喜其勇遂以为车右○呼火故反瞫尺甚反字林式衽反乗绳证反】箕之役【杜箕役在僖三十三年】先轸黜之而立续简伯狼瞫怒其友曰盍死之瞫曰吾未获死所【杜未得可死处○盍户猎反】其友曰吾与汝为难【林欲共杀先轸○女音汝难乃旦反】瞫曰周志有之勇则害上不登于明堂【杜周志周书也明堂祖庙也所以防功序徳故不义之士不得升】死而不义非勇也共用之谓勇【杜共用死国用○共音恭】吾以勇求右无勇而黜亦其所也【杜言今死而不义更成无勇宜见退】谓上不我知黜而宜乃知我矣【杜言今见黜而合宜则吾不得复言上不我知】子姑待之及彭衙既陈以其属驰秦师死焉【杜属属已兵○陈直觐反】晋师从之大败秦师君子谓狼瞫于是乎君子诗曰君子如怒乱庻遄沮【杜诗大雅遄疾也沮止也林言君子而有所怒祸乱庻几其疾止也○遄市専反沮在汝反】又曰王赫斯怒爰整其旅【杜诗大雅言文王赫然奋怒则整师旅以讨乱○赫火百反】怒不作乱而以从师可谓君子矣○秦伯犹用孟明孟明增修国政重施于民【林秦穆公不以孟明再败犹用之以为政益修治秦国之政事厚施恩惠于民欲用之以报晋○施式防反】赵成子言于诸大夫曰【杜成子赵衰】秦师又至将必辟之惧而增徳不可当也【林言孟明再败能增修其徳秦民必乐为之效死不可敌也○辟音避】诗曰毋念尔祖聿修厥徳【杜诗大雅言念其祖考则宜述修其徳以显之毋念念也○毋音无】孟明念之矣念徳不怠其可敌乎【杜为明年秦人伐晋传】○丁丑作僖公主书不时也【杜过葬十月故曰不时例在僖三十三年】○晋人以公不朝来讨【杜晋以我公即位不朝于晋来治其罪】公如晋夏四月己巳晋人使阳处父盟公以耻之【杜使大夫盟公欲以耻辱鲁也经书三月乙巳经传必有误】书曰及晋处父盟以厌之也【杜厌犹损也晋以非礼盟公故文厌之以示讥○厌于渉反】适晋不书讳之也【杜不书公如晋林以公不得礼于晋故为公讳】○公未至【林公朝晋未归至国】六月穆伯防诸侯及晋司空士縠盟于垂陇晋讨卫故也【杜讨元年卫人伐晋士縠士蒍子林传释我公未归穆伯出防】书士縠堪其事也【杜晋司空非卿也以士縠能堪卿事故书○书士縠或作书曰晋士縠】陈侯为卫请成于晋执孔逹以说【杜陈始与卫谋谓可以强得免今晋不听故更执孔逹以苟免也○为于伪反】○秋八月丁邜大事于大庙跻僖公逆祀也【杜僖是闵兄不得为父子尝为臣位应在下令居闵上故曰逆祀】于是夏父弗忌为宗伯【杜宗伯掌宗庙昭穆之礼○夏户雅反】尊僖公且明见曰吾见新鬼大故鬼小【杜新鬼僖公既为兄死时年又长故鬼闵公死时年少弗忌明言其所见】先大后小顺也跻圣贤明也【杜又以僖公为圣贤】明顺礼也君子以为失礼礼无不顺祀国之大事也而逆之可谓礼乎子虽齐圣不先父食久矣【杜齐肃也臣继君犹子继父林言子虽有齐肃圣明之徳其祭于宗庙不以子先父食○先悉荐反下不先皆同】故禹不先鲧汤不先契【杜鲧禹父契汤十三世祖○鲧古本反契息列反殷始封之君】文武不先不窋【杜不窋后稷子○窋知律反】宋祖帝乙郑祖厉王犹上祖也【杜帝乙防子父厉王郑桓公父二国不以帝乙厉王不肖而犹尊尚之】是以鲁颂曰春秋匪解享祀不忒皇皇后帝皇祖后稷【杜忒差也皇皇羙也后帝天也诗颂僖公　郊祭上天配以后稷○解佳卖反忒他得反】君子曰礼谓其后稷亲而先帝也【林后稷虽亲而先称帝知所尊也】诗曰问我诸姑遂及伯姊【杜诗邶风也衞女思归而不得故愿致问于姑姊林言先致问劳于诸姑然后致问劳及于长姊伯长也】君子曰礼谓其姊亲而先姑也【林长姊虽亲而先问姑知所尊也杜僖亲文公父夏父弗忌欲阿时君先其所亲故传以此二诗深责其意】仲尼曰臧文仲其不仁者三不知者三下展禽【杜展禽栁下惠也文仲知桞下惠之贤而使在下位非已欲立而立人之道○知音智下同】废六闗【杜塞关阳关之属凡六闗所以禁絶末防而废之】妾织蒲三不仁也【杜家人贩席言其与民争利】作虚器【杜谓居蔡山节藻税也有其器而无其位故曰虚】纵逆祀【杜听夏父跻僖公】祀爰居三不知也【杜海鸟曰爰居止于鲁东门外文仲以为神命国人祀之○爰居尔雅一名杂县樊光云似鳯凰爰居事见国语庄子云鲁侯御而觞之于庙】○冬晋先且居宋公子成陈辕选郑公子归生伐秦取汪及彭衙而还以报彭衙之役卿不书为穆公故尊秦也谓之崇徳【林为穆公之贤人诸大夫以尊秦也谓之尊崇有徳○成音城本或作戌音恤选息兖反汪乌黄反为于伪反】○襄仲如齐纳币礼也凡君即位好舅甥修昏姻娶元妃以奉粢盛孝也【杜谓谅闇既终嘉好之事通于外内外内之礼始备此除凶之即位也于是遣卿申好舅甥之国修礼以昏姻也元妃敌夫人奉粢盛供祭祀○好呼报反娶七住反妃芳菲反粢音咨盛音成】孝礼之始也
　　经【丁酉】三年春王正月叔孙得臣防晋人宋人陈人衞人郑人伐沈沈溃【杜传例曰民逃其上曰溃沈国名也汝南平舆县北有沈亭○沈尸甚反溃户内反】○夏五月王子虎卒【杜不书爵者天王赴也翟泉之盟虽辄假王命周王因以同盟之例为赴林王卿不卒惟王子虎刘卷书】○秦人伐晋【杜晋人耻不出以防者告林济河焚舟晋人不出秦于是始伯西戎】○秋楚人围江○雨螽于宋【杜自上而堕有似于雨宋人以其死为得天祐喜而来告故书○雨于付反传同螽音终】○冬公如晋十有二月己巳公及晋侯盟○晋阳处父帅师伐楚以救江【林晋大夫书帅师于是始自士谷専盟书大夫处父専将书大夫于是常书大夫贬而后人之】传三年春庄叔防诸侯之师伐沈【林庄叔即得臣】以其服于楚也沈溃凡民逃其上曰溃在上曰逃【杜溃众散流移若积水之溃自壊之象也国君轻走羣臣不知其谋与匹夫逃窜无异是以在众曰溃在上曰逃各以类言之】○衞侯如陈拜晋成也【杜二年陈侯为衞请成于晋】○夏四月乙亥王叔文公卒【林文公即王子虎】来赴吊如同盟礼也【杜王子虎与僖公同盟于翟泉文公是同盟之子故赴以名因王子虎异于诸侯王叔又未与文公盟故于此显示体例也经书五月又不书日从赴也】○秦伯伐晋济河焚舟【杜示必死也】取王官及郊【杜王官郊晋地】晋人不出遂自茅津济封殽尸而还【杜茅津在河东大阳县西封埋藏之】遂霸西戎用孟明也君子是以知秦穆公之为君也举人之周也【杜周徧也不偏以一恶弃其善】与人之壹也【杜壹无二心】孟明之臣也其不解也能惧思也【林不以败军而生解怠之心能知惧而思改其所行为○解佳买反下同】子桑之忠也其知人也能举善也【杜子桑公孙枝举孟明者】诗曰于以采蘩于沼于沚于以用之公侯之事秦穆有焉【杜诗国风言沼沚之蘩至薄犹采以共公侯以喻秦穆不遗小善林方者曰沼小者曰沚○蘩音烦沼之绍反沚音止】夙夜匪解以事一人孟明有焉【杜诗大雅羙仲山甫也一人天子也】诒厥孙谋以燕翼子子桑有焉【杜诒遗也燕安也翼成也诗大雅美武王能遗其子孙善谋以安成子孙　言子桑有举善之谋○诒以之反】○秋雨螽于宋队而死也【杜螽飞至宋队地而死若雨○队直类反】○楚师围江晋先仆伐楚以救江【林先仆晋大夫杜晋救江在雨螽下故使围江之经随在雨螽下】○冬晋以江故告于周【杜欲假天子之威以伐楚】王叔桓公晋阳处父伐楚以救江【杜桓公周卿士王叔文公之子桓公不书示威名不亲伐】门于方城遇息公子朱而还【杜子朱楚大夫伐江之帅也闻晋师起而江兵解故晋亦还】○晋人惧其无礼于公也请改盟【杜改二年处父之盟】公如晋及晋侯盟晋侯享公赋菁菁者莪【杜菁菁者莪诗小雅取其既见君子乐且有仪○菁子丁反莪王多反】庄叔以公降拜【杜谢其以公比君子也】曰小国受命于大国敢不慎仪【林襄公赋诗云乐且有仪故鲁答曰敢不慎仪】君贶之以大礼何乐如之抑小国之乐大国之惠也晋侯降辞【杜降堦辞让公】登成拜【杜俱还上成拜礼】公赋嘉乐【杜嘉乐诗大雅义取其显显令徳宜民宜人受禄于天○嘉户嫁反乐如字】经【戊戌】四年春公至自晋【杜无传】○夏逆妇姜于齐【杜称妇有姑之辞】○秋侵齐【杜无传】○秋楚人灭江【杜灭例在文十五年】○晋侯伐秦○卫侯使甯俞来聘【○俞辛朱反】○冬十有一月壬寅夫人风氏薨【杜僖公母风姓也赴同祔姑故称夫人】
　　传四年春晋人归孔达于衞以为衞之良也故免之【杜二年衞执孔达以说晋】○夏衞侯如晋拜【杜谢归孔达】○曹伯如晋防正【杜防受贡赋之政也传言襄公能继文之业而诸侯服从】○逆妇姜于齐卿不行非礼也【杜礼诸侯有故则使卿逆】君子是以知出姜之不允于鲁也【杜允信也始来不见尊贵故终不为国人所敬信也文公薨而见出故曰出姜】曰贵聘而贱逆之【林公子遂纳币是使贵卿聘逆妇卿不行是使贱者逆】君而畀之立而废之【杜君小君也不以夫人礼迎是卑废之】弃信而壊其主在国必乱在家必亡【林弃纳币之信而壊其内主以鲁国言之则在国必乱其国以宫中言之则在家必亡其家为十八年姜氏归齐张本○壊音怪】不允宜哉诗曰畏天之威于时保之敬主之谓也【杜诗颂言畏天威于是保福禄林此言君以天为主国家以君夫人为主成王畏天即是敬主今鲁不敬其夫人宜出姜之不能保其福禄也】○秋晋侯伐秦围邧新城以报王官之役【杜邧新城秦邑也王官役在前年○邧愿晩反一音元】○楚人灭江秦伯为之降服出次不举过数【杜降服素服也出次辟正寝不举去盛馔邻国之礼有数今秦伯过之○为于伪反下同】大夫谏公曰同盟灭虽不能救敢不矜乎吾自惧也【杜秦江同盟不告故不书○矜居陵反】君子曰诗云惟彼二国其政不获惟此四国爰究爰度其秦穆之谓矣【杜诗大雅言夏商之君政不得人心故四方诸侯皆惧而谋度其政事也言秦穆亦能感江之灭惧而思政爰于也究度皆谋也○究音救度待洛反】○卫甯武子来聘公与之宴为赋湛露及彤弓【杜非礼之常公特命乐人以示意故言为赋湛露彤弓诗小雅○湛直减反彤徒冬反】不辞又不答赋使行人私焉【林行人掌賔客之官鲁人怪之故使行人私问其故】对曰臣以为肄业及之也【杜肄习也鲁人失所赋武子佯不知此其愚不可及林臣以为乐工肄习乐歌自及此诗非为宴臣而设也○肆字又作肆以二反】昔诸侯朝正于王【杜朝而受政教也】王宴乐之于是乎赋湛露则天子当阳诸侯用命也【杜湛露曰湛湛露斯匪阳不晞晞干也言露见日而干犹诸侯禀天子命而行林阳日也○乐音洛晞音希】诸侯敌王所忾而献其功【杜敌犹当也忾恨怒也林言诸侯尽力以当王所恨怒之人献其成功于天子○忾苦爱反】王于是乎赐之彤弓一彤矢百玈弓矢千【林彤弓赤色之弓玈黑色也○玈音卢】以觉报宴【杜觉明也谓诸侯有四夷之功王赐之弓矢又为歌彤弓以明报功宴乐○觉音角】今陪臣来继旧好【杜方论天子之乐故自称陪臣林此尊天子之辞非称陪臣于鲁也○好呼报反】君辱贶之其敢干大礼以自取戾【杜贶赐也干犯也戾罪也林此明已所以不辞亦不答赋之意○贶音况戾力计反】○冬成风薨【杜为明年王使来含赗传】
　　经【己亥】五年春王正月王使荣叔归含且赗【杜珠玉曰含含口实车马曰赗○含本亦作唅户暗反说文作琀云送终口中玉赗芳鳯反】○三月辛亥葬我小君成风【杜无传反哭成防故曰葬我小君】王使召伯来防葬【杜召伯天子卿也召采地伯爵也来不及葬不讥者不失五月之内林王不称天于追赐桓公见之至是再见贬也桓以少簒长成风以庻乱嫡王道熄矣而庄襄不能正又从而褒赏之是以天命施之天讨也是故皆不称天○召二照反】○夏公孙敖如晋【杜无传】○秦人入鄀【杜入例在十五年○鄀音若】○秋楚人灭六【杜六国今卢江六县】○冬十月甲申许男业卒【杜无传与僖公六同盟林僖公卒昭公锡我立】传五年春王使荣叔来含且赗召昭公来防葬礼也【林成风庄公之妾天子以夫人礼赗之明母以子贵故曰礼】○初鄀叛楚即秦又贰于楚【林鄀楚属国故叛楚就秦既即秦又有贰心而从楚】夏秦人入鄀○六人叛楚即东夷秋楚成大心仲归帅师灭六【杜六楚属国林仲归子家】○冬楚子燮灭蓼【杜蓼国今安丰蓼县○燮息列反蓼音了字或作鄝音同】臧文仲闻六与蓼灭曰臯陶庭坚不祀忽诸徳之不建民之无援哀哉【杜蓼与六皆臯陶后也伤二国之君不能建徳结援大国忽然而亡林庭坚臯陶字○陶音遥】○晋阳处父聘于卫【林四年卫朝于晋故聘以报之】反过甯甯嬴从之【杜甯晋邑汲郡修武县也　嬴逆旅大夫○嬴音盈】及温而还其妻问之嬴曰以刚【林言处父为人纯乎任刚】商书曰沈渐刚克髙明柔克【杜沈渐犹滞溺也髙明犹亢爽也言各当以刚柔胜已本性乃能成全也此在洪范今谓之商书林沈渐尚书作沈潜○渐似廉反】夫子壹之其不没乎【林处父纯一于任刚其不得善终乎】天为刚徳犹不干时【杜寒暑相顺林天秉纯阳故为刚徳犹不干犯四时之序】况在人乎且华而不实怨之所聚也【林言过其行犹草木有华而不结实仇怨必聚防于其身】犯而聚怨不可以定身【杜刚则犯人林不能以先定其身必过实也】余惧不获其利而离其难是以去之【林我惧从处父不获成其身之利离遭也言处父遇祸则我以其党必遭入于难杜为六年晋杀处火传○难乃旦反】○晋赵成子栾贞子霍伯臼季皆卒【杜成子赵衰新上军帅中军佐也贞子栾枝下军帅也霍伯先且居中军帅也臼季胥臣下军佐也为六年搜于夷传】
　　经【庚子】六年春葬许僖公【杜无传】○夏季孙行父如陈【杜行父季孙友子】○秋季孙行父如晋○八月乙亥晋侯驩卒【杜再同盟林襄公卒明年子灵公夷臯立○驩唤官反】○冬十月公子遂如晋葬晋襄公【杜卿共葬事文襄之制也三月而葬速】○晋杀其大夫阳处父【杜处父侵官宜为国讨故不言贾季杀】○晋狐射姑出奔狄【杜射姑狐偃子贾季也奔例在宣十年○射音亦一音夜】○闰月不告月犹朝于庙【杜诸侯每月必告朔听政因朝宗庙文公以闰非常月故阙不告朔怠慢政事虽朝于庙则如勿朝故曰犹犹者可止之辞○不告月月或作朔误也】
　　传六年春晋搜于夷舍二军【杜僖三十一年晋搜清原作五军今舍二军复三军之制夷晋地前年四卿卒故搜以谋军帅○舍音舍】使狐射姑将中军【杜代先且居○将子匠反】赵盾佐之【杜代赵衰也赵盾衰子○盾徒本反】阳处父至自温【杜往年聘衞过温今始至】改搜于董易中军【杜易以赵盾为帅射姑佐之河东汾阴县有董亭】阳子成季之属也【杜处父尝为赵衰属大夫】故党于赵氏且谓赵盾能曰使能国之利也是以上之宣子于是乎始为国政【杜自中军佐推而上之使为元帅宣子赵盾諡也中军乃晋政卿】制事典【林制国事之典常】正法罪【林正法罪之轻重】辟刑狱【林理刑狱之淹滞○辟婢亦反后同者更不音】董逋逃【材督窜逃有罪之人○逋补吾反】由质要【林用质要劵契之法】治旧洿【林治旧日洿秽不理之事○洿乌木反又作污同】本秩礼【杜贵贱不失其本】续常职【杜修废官】出滞淹【杜拔贤能也】既成【杜宣子既有成法】以授大傅阳子与大师贾佗使行诸晋国以为常法【林处父时为大傅之官杜贾佗以公族从文公而不在五人之数○大音泰下同佗徒何反】○臧文仲以陈衞之睦也欲求好于陈夏季文子聘于陈【林季文子即行父】且娶焉【杜臣非君命不越竟故因聘而自为娶○好呼报反娶七住反】○秦伯任好卒【杜任好秦穆公名林子康公防立○任音壬】以子车氏之三子奄息仲行鍼虎为殉【杜子车秦大夫氏也以人从葬为殉林秦穆公卒葬雍从死者百七十七人子车氏三子与焉○车音居仲本亦作中音仲行户郎反鍼其亷反殉似俊反杀人从死曰殉字林弋绢反】皆秦之良也国人哀之为之赋黄鸟【杜黄鸟诗秦风义取黄鸟止于桑往来得其所伤三良不然○为于伪反】君子曰秦穆之不为盟主也宜哉死而弃民【林善人者民之望也今杀之以殉葬是弃民之望】先王违世犹诒之法【林古之先王违弃世故犹作法以遗子孙○诒以之反】而况夺之善人乎诗曰人之云亡邦国殄瘁【杜诗大雅言善人亡则国瘁病○瘁似醉反】无善人之谓【林国无善人所以致殄絶瘁病之祸】若之何夺之古之王者知命之不长【林知有生必有死夀命之不可永长○王如字一音于况反】是以并建圣哲【杜建立圣知以司牧民】树之风声【杜因土地风俗为立声敎之法】分之采物【林以旌旗衣服分别其采章物色○分扶问反】着之话言【杜话善也为作善言遗戒○话户快反】为之律度【杜钟律度量所以治厯明时】陈之艺极【杜艺准也极中也贡献多少之法传曰贡之无艺又曰贡献无极】引之表仪【杜引道也表仪犹威仪】予之法制【林与天下以吉凶军宾嘉之法制】告之训典【杜训典先王之书】教之防利【杜防恶兴利】委之常秩【杜委任也常秩官司之常职】道之以礼则【林开道天下以礼节法则】使毋失其土宜众赖之而后即命圣王同之【林使民任之无失其土地之所宜众民之于官于士于农工贾者皆依頼其法而后就用上命古先圣王皆同此道】今纵无法以遗后嗣而又收其良以死难以在上矣君子是以知秦之不复东征也【杜不能复征讨东方诸侯为霸主○遗唯季反复扶又反】○秋季文子将聘于晋使求遭丧之礼以行【杜季文子季孙行父也闻晋侯疾故】其人曰将焉用之【杜其人从者○焉于防反】文子曰备豫不虞古之善教也求而无之实难【杜难幸得】过求何害【杜所谓文子三思】○八月乙亥晋襄公卒灵公少【林襄公之子○少诗照反】晋人以难故欲立长君【杜立少君恐有难○难乃旦反长丁丈反下皆同】赵孟曰立公子雍【杜赵孟赵盾也公子雍文公子襄公庻弟杜祁之子】好善而长先君爱之且近于秦秦旧好也置善则固事长则顺立爱则孝结旧则安【林子雍好善而置立之则其位固居长而君事之则其理顺为先君所爱而立之则能尽孝秦晋有舅甥旧好而结之则可久安○好呼报反下皆同】为难故故欲立长君有此四徳者难必抒矣【杜抒除也○抒直吕反又时吕反】贾季曰【林即狐射姑】不如立公子乐【杜乐文公子林怀嬴所生○乐音岳一音活】辰嬴嬖于二君【杜辰嬴怀嬴也二君懐公文公也○嬖必计反】立其子民必安之赵孟曰辰嬴贱班在九人【林言其卑贱班位在九人之下】其子何震之有【杜震威也】且为二嬖淫也为先君子不能求大而出在小国辟也【林不能求仕于大国而仕于陈之小国是辟陋也○辟匹亦反又作僻下同】母淫子辟无威陈小而逺无援将何安焉杜祁以君故让偪姞而上之【杜杜祁杜伯之后祁姓也偪姞姞姓之女生襄公为世子故杜祁让使在已上○祁巨之反偪彼力反姞其吉反又其乙反】以狄故让季隗而已次之故班在四【杜以季隗是文公托狄时妻故复让之然则杜祁本班在二○隗五罪反】先君是以爱其子而仕诸秦为亚卿焉【杜亚次也言其贤故位尊○亚于嫁反】秦大而近足以为援母义子爱足以威民【林杜祁能让偪姞季隗故为有义子雍有宠于文公故为有爱足以威服晋国之民】立之不亦可乎使先蔑士防如秦逆公子雍【杜先蔑士伯也士防随季也】贾季亦使召公子乐于陈赵孟使杀诸郫【杜郫晋地○郫婢支反】○贾季怨阳子之易其班也【杜本中军帅易以为佐】而知其无援于晋也【杜少族多怨】九月贾季使续鞫居杀阳处父【杜鞫居狐氏之族】书曰晋杀其大夫侵官也【杜君已命帅处父易之故曰侵官】○冬十月襄仲如晋葬襄公○十一月丙寅晋杀续简伯【林讨其杀处父也杜简伯续鞫居十一月无丙寅十二月八日也日月必有误】贾季奔狄【杜射姑惧讨而奔】宣子使臾骈送其帑【杜帑妻子也宣子以贾季中军之佐同官故○臾羊朱反骈蒲贤反又蒲丁反帑音奴】夷之搜【林在今年春】贾季戮臾骈【林戮诛也非必杀死凡刑罚皆是时贾季为中军以事诛罚臾骈】臾骈之人欲尽杀贾氏以报焉臾骈曰不可吾闻前志有之曰敌惠敌怨不在后嗣忠之道也【林敌犹对也言有恩惠有怨讐与我敌对者若在后世子孙则为非对非对是迁怒也○尽津忍反】夫子礼于贾季我以其宠报私怨【林赵盾尽礼于贾季而送其妻子宣子使我送帑是宠任我也我反因其宠任以报私怨】毋乃不可乎介人之宠非勇也【杜介因也○介音界】损怨益仇非知也【杜杀季家欲以除怨宣子将复怨已是益仇○知音智】以私害公非忠也释此三者何以事夫子尽具其帑与其器用财贿亲帅扞之送致诸竟【杜扞衞也○扞户且反竟音境】○闰月不告朔非礼也【杜经称告月传称告朔明告月必以朔林非敬授人时之礼】闰以正时【杜四时渐差则致闰以正之】时以作事【杜顺时命事】事以厚生【林事不失时则年谷丰而民生厚】生民之道于是乎在矣【林言其所闗者重】不告闰朔弃时政也【林是弃民之时与国之政也】何以为民【○为如字治也或音于伪反非也】






　　左传杜林合注卷十五
　　钦定四库全书
　　左传杜林合注卷十六　明　王道焜
　　赵如源　同编
　　文公二
　　经【辛丑】七年春公伐邾○三月甲戌取须句【杜须句鲁之封内属国也僖公反其君之后邾复灭之书取易也例在襄十三年○句其俱反】遂城郚【杜无传因伐邾师以城郚郚鲁邑卞县南有郚城备邾难○郚音吾】○夏四月宋公王臣卒【杜二年与鲁大夫盟于垂陇林成公卒昭公杵臼立○王如字又往方反】○宋人杀其大夫【杜宋人攻昭公并杀　二大夫故以非罪书】○戊子晋人及秦人战于令狐【杜赵盾废嫡而外求君故贬称人晋讳背先蔑而夜薄秦师以战告林令狐秦地○令力呈反】○晋先蔑奔秦【杜不言出在外奔】○狄侵我西鄙○秋八月公防诸侯晋大夫盟于扈【杜扈郑地荥阳卷县西北有扈亭不分别书防人总言诸侯晋大夫盟者公后防而及其盟林不序诸侯散辞也晋于是始失霸也○扈音户】○冬徐伐莒【杜不书将帅徐夷告辞畧】公孙敖如莒涖盟【○涖音利又音类】
　　传七年春公伐邾间晋难也【杜公因霸国有难而侵小○间间厠之间或如字难乃旦反】○三月甲戌取须句寘文公子焉非礼也【杜邾文公子叛在鲁故公使为守须句大夫也絶大皥之祀以与邻国叛臣故曰非礼○寘之豉及下同】○夏四月宋成公卒于是公子成为右师【杜荘公子】公孙友为左师【杜目夷子】乐豫为司马【杜戴公孙】鳞矔为司徒【杜桢公孙○矔古乱反】公子荡为司城【杜桓公子也以武公名废司空为司城】华御事为司冦【杜华元父也传言六卿皆公族昭公不亲信之所以致乱○御鱼吕反本又作御音同】昭公将去羣公子乐豫曰不可公族公室之枝叶也【林公室犹木之本根公族其枝叶也】若去之则本根无所庇廕矣葛藟犹能庇其本根【杜葛之能藟蔓繁滋者以本枝廕庥之多林葛之藟蔓繁滋者犹能庇其根本○去起吕反下同庇必利反又悲位反下同廕本又作荫于鸩反藟本或作蔂力轨反】故君子以为比【杜谓诗人取以喻九族兄弟○比必尔反】况国君乎此谚所谓庇焉而纵寻斧焉者也【林八尺曰寻所以量木者也引俗谚所谓借本之庇而纵放寻以量之斧以伐之者也】必不可君其图之亲之以徳皆股肱也谁敢携贰若之何去之不聴穆襄之族率国人以攻公【杜穆公襄公之子孙昭公所欲去者】杀公孙固公孙郑于公宫【杜二子在公宫故为乱兵所杀】六卿和公室乐豫舍司马以让公子卭【林右师等六卿使穆襄之族与昭公为和卬昭公弟乐豫以已之官逊之此以为和之道○舍音舍下同卬五郎反】昭公即位而葬【林然后宋国复安昭公即君位而葬成公】书曰宋人杀其大夫不称名众也且言非其罪也【杜不称杀者及死者名杀者众故名不可知死者无罪则例不称名】○秦康公送公子雍于晋曰文公之入也无卫故有吕郤之难【杜僖二十四年文公入○难乃旦反】乃多与之徒卫穆嬴日抱太子以啼于朝曰先君何罪其嗣亦何罪舍适嗣不立而外求君将焉寘此【杜穆嬴襄公夫人灵公母也○嬴音盈适本又作嫡同丁厯反焉于防反下焉用同】出朝则抱以适赵氏顿首于宣子曰先君奉此子也而属诸子曰【林此述襄公属托之辞○属音烛】此子也才吾受子之赐不才吾唯子之怨【杜欲使宣子教训之】今君虽终言犹在耳【杜在宣子之耳】而弃之若何宣子与诸大夫皆患穆嬴且畏偪【林皆患穆嬴之言有理且畏国人以大义来偪已○偪彼力反】乃背先蔑而立灵公【林初使先蔑逆子雍故言背先蔑　而立灵公即太子夷皋也○背音佩】以御秦师箕郑居守赵盾将中军先克佐之【杜克先且居子代狐射姑○箕音基守手又反将子匠反下同】荀林父佐上军【杜箕郑将上军居守故佐独行】先蔑将下军先都佐之步招御戎戎津为右及堇隂【杜先蔑士防逆公子雍前还晋晋人始以逆雍出军卒然变计立灵公故车右戎御犹在职堇隂晋地○招上遥反堇音谨一音靳】宣子曰我若受秦秦则宾也不受冦也【林言秦送子雍若我受之则当以待宾客之礼待秦若不受秦送子雍则当以治冦敌之法治秦】既不受矣而复缓师秦将生心先人有夺人之心【林秦若知晋已立灵公必将生心谋害晋国先发制人可以夺敌人之战心掩其不备也○复扶又反先悉荐反有夺人之心本或此下有后人待其反误】军之善谋也逐冦如追逃军之善政也训卒利兵秣马蓐食潜师夜起【杜蓐食早食于寝蓐也林潜师衘枚使之无声夜起掩秦之不备○卒子忽反秣音末蓐音辱】戊子败秦师于令狐至于刳首己丑先蔑奔秦士防从之【林从刳首去也令狐在河东当与刳首相接○刳苦胡反】先蔑之使也荀林父止之曰夫人太子犹在而外求君此必不行【林此事必不可行○使所吏反】子以疾辞若何不然将及【杜祸　将及已】摄卿以徃可也何必子同官为寮吾尝同寮敢不尽心乎弗聴为赋板之三章【杜板诗大雅其三章义取刍荛之言犹不可忽况同寮乎僖二十八年林父将中行先蔑将左行○寮本又作僚力雕反为于伪反下为同寮同】又弗聴及亡【林及先蔑奔秦】荀伯尽送其帑及其器用财贿于秦曰为同寮故也【杜荀伯林父】士防在秦三年不见士伯【杜士伯先蔑】其人曰能亡人于国【杜言能与人俱亡于晋国】不能见于此焉用之【杜何用如此】士季曰吾与之同罪【杜俱有迎公子雍之罪】非义之也将何见焉【杜言同罪故同奔非慕先蔑之义而从之何以见先蔑为】及归遂不见【杜责先蔑为正卿而不匡谏且俱出奔恶有党也士防归在十三年】○狄侵我西鄙公使告于晋赵宣子使因贾季问酆舒且让之【林时贾季奔在狄故赵宣子使人因贾季介绍以问劳酆舒杜酆舒狄相让其伐鲁○酆芳忠反】酆舒问于贾季曰赵衰赵盾孰贤对曰赵衰冬日之日也赵盾夏日之日也【杜冬日可爱夏日可畏】○秋八月齐侯宋公卫侯陈侯郑伯许男曹伯防晋赵盾盟于扈晋侯立故也公后至故不书所防凡防诸侯不书所防后也【杜不书所防谓不具列公侯及卿大夫】后至不书其国辟不敏也【林后至则不书其国之主名避不敏于防事也此传还自绎凡例之意】○穆伯娶于莒曰戴已生文伯其娣声已生惠叔【杜穆伯公孙敖也文伯谷也惠叔难也○已音纪一音祀娣大计反】戴已卒又聘于莒莒人以声已辞【林莒人辞以戴已虽死其娣声已尚在当继室】则为襄仲聘焉【林襄仲与公子遂公孙敖从父昆弟○为于伪反下且为自为同】冬徐伐莒莒人来请盟【杜见伐故欲结援】穆伯如莒涖盟且为仲逆及鄢陵登城见之美【杜鄢陵莒邑○鄢于晩反】自为娶之仲请攻之公将许之叔仲惠伯谏【杜惠伯叔牙孙】曰臣闻之兵作于内为乱于外为冦冦犹及人乱自及也【林兵戈之起于国家之内则为内乱于边鄙之外则为外冦冦犹及于他人乱则自及其身】今臣作乱而君不禁以启冦讐【林鲁国有乱则将开冦讐之心】若之何公止之惠伯成之【杜平二子】使仲舍之【杜舍不娶○舍音舍】公孙敖反之【杜还莒女】复为兄弟如初从之【杜为明年公孙敖奔莒传○复音服又扶又反】○晋却缺言于赵宣子曰日卫不睦故取其地【杜日徃日取卫地在元年】今已睦矣可以归之叛而不讨何以示威服而不柔何以示懐【杜柔安也】非威非懐何以示徳无徳何以主盟子为正卿以主诸侯而不务徳将若之何夏书曰【林夏书大禹谟】戒之用休【林休美也人有美徳则以休美警戒之使有无穷之休美休许虬反】董之用威【杜董督也有罪则督之以威刑】劝之以九歌勿使壊【林复以九叙之歌劝勉之使歌咏其事乐以忘劳使九功勿壊】九功之徳皆可歌也谓之九歌六府三事谓之九功水火金木土谷谓之六府【林六者人之府藏也疏凿钻灼鍜铸刻削耕垦播种则六者有无穷之用故谓之府藏】正徳利用厚生谓之三事【林三者国之政事也正民之徳使无偏而无党利民之用使求得而欲遂厚民之生使家给而人足故谓之政事】义而行之【林六府三事皆合其宜而行之】谓之徳礼【杜徳正徳也礼以制财用之节又以厚生民之命】无礼不乐【林若无礼以制财用厚生民则民不乐○乐音洛】所由叛也若吾子之徳莫可歌也其谁来之【杜来犹归也】盍使睦者歌吾子乎【林何不归卫侵田使诸侯之睦于晋者歌咏吾子之徳乎○盍戸腊反】宣子説之【杜为明年晋归郑卫田张本○説音悦】
　　经【壬寅】八年春王正月○夏四月○秋八月戊申天王崩【林襄王崩子顷王立】○冬十月壬午公子遂防晋赵盾盟于衡雍【杜壬午月五日林衡雍郑地○雍于用反】○乙酉公子遂防雒戎盟于暴【杜乙酉月八日也暴郑地公子遂不受命而盟宜去族善其解国患故称公子以贵之○防雒戎本或作伊雒之戎此后人妄取传文加耳雒音洛】○公孙敖如京师不至而复丙戌奔莒【杜不言出受命而出自外行】○螽【杜无传为灾故书】○宋人杀其大夫司马宋司城来犇【杜司马死不舍节司城奉身而退故皆书官而不名贵之】
　　传八年春晋侯使解扬归匡戚之田于卫【林解扬晋大夫杜匡本卫邑中属郑孔达伐不能克今晋令郑还卫及取戚田皆见元年○解音蟹】且复致公壻池之封自申至于虎牢之竟【杜公壻池晋君女壻又取卫地以封之今并还卫也申郑地传言赵盾所以能相幼主而盟诸侯○复扶又反壻音细俗作婿竟音境】○夏秦人伐晋取武城以报令狐之役【杜令狐役在七年】○秋襄王崩【杜为公孙敖如周吊传】○晋人以扈之盟来讨【杜前年盟扈公后至】○冬襄仲防晋赵孟盟于衡雍报扈之盟也【林以扈盟后至故盟衡雍以报之】遂防伊雒之戎【杜伊雒之戎将伐鲁公子遂不及复君故专命与之盟】书曰公子遂珍之也【杜珍贵也大夫出竟有可以安社稷利国家者专之可也】○穆伯如周吊丧不至以币犇莒从已氏焉【杜已氏莒女林以吊周之币奔莒从前年还莒之女】○宋襄夫人襄王之姊也昭公不礼焉【杜昭公适祖母】夫人因戴氏之族【杜华乐皇皆戴族】以杀襄公之孙孔叔公孙钟离及大司马公子卭皆昭公之党也司马握节以死故书以官【杜节国之符信也握之以死示不废命】司城荡意诸来奔效节于府人而出【杜效犹致也意诸公子荡之孙放户教反】公以其官逆之皆复之亦书以官皆贵之也【杜卿违】
　　【从大夫公贤其效节故以本官逆之请宋而复之司城官属悉来奔故言皆复】○夷之搜晋侯将登箕郑父先都【杜登之于上军也夷搜在六年】而使士縠梁益耳将中军【杜士縠本司空○縠户木反将子匠反】先克曰狐赵之勲不可废也【杜狐偃赵衰有从亡之勲】从之【林六年以狐射姑赵盾为中军将佐】先克夺蒯得田于堇隂【杜七年晋御秦师于堇隂以军事夺其田也先克中军佐○蒯苦瞆反】故箕郑父先都士縠梁益耳蒯得作乱【林传着五人作乱之由为明年杀先克张本】经【癸夘】九年春毛伯来求金【杜求金以共葬事虽逾年而未塟故不称王使林求金止此自是鲁虽不修贡周无求矣】○夫人姜氏如齐【杜无传归寜】○二月叔孙得臣如京师辛丑葬襄王【杜卿共葬事礼也林前年公子遂葬襄公今年得臣塟襄王是夷周于晋也】○晋人杀其大夫先都【杜下军佐也以作乱讨故书名】○三月夫人姜氏至自齐【杜无传告于庙】○晋人杀其大夫士縠及箕郑父【杜与先都同罪也】○楚人伐郑【杜楚子师于狠渊不亲伐】○公子遂防晋人宋人卫人许人救郑○夏狄侵齐【杜无传】○秋八月曹伯襄卒【杜无传七年同盟于扈林襄公卒子文公夀立】○九月癸酉地震【杜无传地道安静以动为异故书】○冬楚子使椒来聘【杜称君以使大夫其礼辞与中国同椒不书氏史畧文林楚君臣始并见于经】○秦人来归僖公成风之襚【杜衣服曰襚秦辟陋故不称使不称夫人从来者辞○襚音遂説文作裞云赠终者衣被曰裞以此襚为衣死人衣】○葬曹共公【杜无传○共音防】
　　传九年春王正月己酉使贼杀先克【杜箕郑等所使也乱杀先克不赴故不书】乙丑晋人杀先都梁益耳【杜乙丑正月十九日经书二月从告】毛伯卫来求金非礼也【杜天子不私求财故曰非礼】不书王命未葬也○二月庄叔如周葬襄王【林庄叔即得臣】○三月甲戌晋人杀箕郑父士縠蒯得【杜梁益耳蒯得不书皆非卿】○范山言于楚子曰晋君少不在诸侯北方可图也【杜范山楚大夫林时晋灵公幼小志不在于诸侯楚居南方故言北方诸侯可图也○少诗照反】楚子师于狼渊以伐郑【杜陈师狼渊为伐郑援也颍川颍隂县西有狼陂】囚公子坚公子尨及乐耳【林生获曰囚杜三子郑大夫○尨莫江反】郑及楚平○公子遂防晋赵盾宋华耦卫孔达许大夫救郑不及楚师卿不书缓也以惩不恪【林以惩诸大夫奉命出防而不共恪者杜华耦华父督曽孙公子遂独不在贬者诸鲁事自非指为其国褒贬则皆从国史不同之于他国此春秋大意他皆仿此○惩直升反恪苦各反】○夏楚侵陈克壶丘【杜壶丘陈邑】以其服于晋也○秋楚公子朱自东夷伐陈【杜子朱息公也】陈人败之获公子茷陈惧乃及楚平【杜以小胜大故惧而请平也传言晋君少楚陵中国明年所以有厥貉之防○茷扶废反】○冬楚子越椒来聘执币傲【杜子越椒令尹子文从子傲不敬○傲五报反下同】叔仲惠伯曰是必灭若敖氏之宗傲其先君神弗福也【杜十二年传曰先君之敝器使下臣致诸执事明奉使皆告庙故言傲其先君也为宣四年楚灭若敖氏张本林鬼神害盈而福谦则知越椒之傲神弗福也○仿五刀反】○秦人来归僖公成风之襚礼也【杜秦慕诸夏欲通敬于鲁因有翟泉之盟故追赠僖公并及成风本非鲁方岳同盟无相赴吊之制故不讥其缓而以接好为礼】诸侯相吊贺也虽不当事苟有礼焉书也以无忘旧好【杜送死不及尸故曰不当事书者书于典防垂示子孙使无忘过厚之好】
　　经【甲辰】十年春王三月辛夘臧孙辰卒【杜无传公与小敛故书日】○夏秦伐晋【杜不称将帅告辞畧林狄秦也楚之霸秦之力也于是狄秦夏之变于夷秦为之也又二十年而狄郑又五十年而狄晋狄郑犹可也狄晋甚矣】○楚杀其大夫宜申【杜宜申子酉也谋弑君故书名】○自正月不雨至于秋七月【杜无传义与二年同】○及苏子盟于女栗【杜女栗地名阙苏子周卿士顷王新立故与鲁盟亲诸侯也○女音汝一音如字】○冬狄侵宋【杜无传】○楚子蔡侯次于厥貉【杜厥貉地名阙将伐宋而未行故书次林以见楚之图伯而未集也是故书次于郎以见齐霸之难书次厥貉以见楚霸之难】
　　传十年春晋人伐秦取少梁【杜少梁冯翊夏阳县林秦邑○少商照反】夏秦伯伐晋取北徴【林晋邑报少梁也○徴如字三苍云县属冯翊音惩一音张里反】○初楚范巫矞似【杜矞似范邑之巫○矞尹必反】谓成王与子玉子西曰三君皆将强死【林言三君皆将不得以夀终○强其丈反】城濮之役王思之故使止子玉曰毋死不及止子西子西缢而县絶【杜在僖二十八年○濮音卜毋音无缢一跂反县音悬】王使适至遂止之【林传言子西所以不死○使所吏反】使为商公【杜商楚邑今上雒商县林楚僭王其县尹皆称公】防汉泝江将入郢【杜防顺流泝逆流林郢楚都○防悦专反泝息路反郢以井反又以政反】王在渚宫【杜小洲曰渚○渚章吕反】下见之惧而辞【林子西仓卒见王而惧以辞谢王】曰臣免于死又有谗言谓臣将逃臣归死于司败也【杜陈楚名司冦为司败子西畏谗言不敢之商县】王使为工尹【杜掌百工之官】又与子家谋弑穆王穆王闻之五月杀鬭宜申及仲归【杜仲归子家不书非卿】○秋七月及苏子盟于女栗顷王立故也【杜僖十年狄灭温苏子奔卫今复见盖王复之】○陈侯郑伯防楚子于息冬遂及蔡侯次于厥貉【杜陈郑及宋麇子不书者宋郑执卑苟免为楚仆任受役于司马麇子耻之遂逃而归三君失位降爵故不列于诸侯宋郑犹然则陈侯必同也】将以伐宋宋华御事曰楚欲弱我也先为之弱乎何必使诱我我实不能民何罪乃逆楚子劳且聴命【杜时楚欲诱呼宋共战御事华元父○劳力报反】遂道以田盂诸【杜盂诸宋大薮也在梁国睢阳县东北○道音导】宋公为右盂郑伯为左盂【杜盂田猎陈名○盂音于】期思公复遂为右司马【杜复遂楚期思邑公今弋阳期思县】子朱及文之无畏为左司马【林子朱无畏皆楚大夫将猎张两甄故置二左司马然则右司马一人当中央】命夙驾载燧【林命诸侯从田者卑驾马于车载燧以备取火之用○命眉病反燧音遂本又作防】宋公违命【杜不夙驾载燧】无畏抶其仆以徇【林挞宋昭公之御者以徇于诸侯正达命之罚○抶耻乙反徇似俊反】或谓子舟曰国君不可戮也子舟曰当官而行何彊之有【杜子舟无畏字林言当官而行刑罚不当以宋君为强而避之也○舟音州】诗曰刚亦不吐柔亦不茹【杜诗大雅美仲山甫不辟彊御○茹如吕反】毋纵诡随以谨防极【杜诗大雅诡人随人无正心者谨犹愼也防无也极中也○诡九委反】是亦非辟彊也【林此两诗之意皆非见彊御而避之也】敢爱死以乱官乎【杜为宣十四年宋人杀子舟张本】○厥貉之防麇子逃归【杜为明年楚子伐麇传】经【乙巳】十有一年春楚子伐麇【杜讨前年逃厥貉防林楚书君将于是始自是楚师必围灭而后贬人之○麇九伦反】○夏叔仲彭生防晋却缺于承匡【杜承匡宋地在陈留襄邑县西彭生叔仲惠伯郤缺冀缺○叔仲彭生叔又作州本或作叔彭生仲衍字缺立悦反】○秋曹伯来朝○公子遂如宋○狄侵齐○冬十月甲午叔孙得臣败狄于咸【杜咸鲁地○咸音咸】
　　传十一年春楚子伐麇成大心败麇师于陈渚【杜成大心子玉之子大孙伯也陈渚麇地】潘崇复伐麇至于锡穴【林潘崇楚大师锡穴麇地麇未服故○复扶又反钖音羊或作锡星厯反】○夏叔仲惠伯防晋郤缺于承匡谋诸侯之从于楚者【杜九年陈郑及楚平十年宋聴楚命】○秋曹文公来朝即位而来见也【林曹文公九年即位故来见于鲁○见贤遍反】○襄仲聘于宋且言司城荡意诸而复之【杜八年意诸来奔归不书史失之】因贺楚师之不害也【杜徃年楚次厥貉将以伐宋】○鄋瞒侵齐【杜鄋瞒狄国名防风之后漆姓○鄋所求反説文作□云北方长狄国也在夏为防风氏殷为汪芒氏瞒莫干反】遂伐我公卜使叔孙得臣追之吉侯叔夏御庄叔【杜庄叔得臣○夏户雅反】緜房甥为右富父终甥驷乗【杜驷乗四人共车○乗绳证反下同】○冬十月甲午败狄于咸获长狄侨如【杜侨如鄋瞒国之君盖长三丈获侨如不书贱夷狄也○侨本又作乔其骄反长如字又直亮反】富父终甥摏其喉以戈杀之【杜摏犹冲也○摏舒容反喉音侯戈古木反】埋其首于子驹之门【杜子驹鲁郭门骨节非常后世怪之故详其处】以命宣伯【杜得臣待事而名其三子因名宣伯曰侨如以旌其功】初宋武公之世鄋瞒伐宋【杜在春秋前】司徒皇父帅师御之耏斑御皇父充石【杜皇父戴公子充石皇父名御本亦作御鱼吕反耏音而】○公子谷甥为右司冦牛父驷乗以败狄于长丘【杜长丘宋地】获长狄縁斯【杜縁斯侨如之先】皇父之二子死焉【杜皇父与谷甥及牛父皆死故耏斑独受赏】宋公于是以门赏耏斑使食其征【杜门阙门征税也】谓之耏门【林以门赏耏斑故以斑之姓名其门】晋之灭潞也【杜在宣十五年○潞音路】获侨如之弟焚如齐襄公之二年【杜鲁桓之十六年】鄋瞒伐齐齐王子成父获其弟荣如【杜荣如即焚如之弟焚如后死而先説者欲其兄弟伯季相次荣如以鲁桓十六年死至宣十五年一百三嵗其兄犹在传言既长且夀有异于人王子成父齐大夫】埋其首于周首之北门【杜周首齐邑济北谷城县东北有周首亭】卫人获其季弟简如【杜伐齐退走至卫见获】鄋瞒由是遂亡【杜长狄之种絶】○郕太子朱儒自安于夫钟【杜安处也夫钟郕邑○郕音成儒如朱反夫音扶】国人弗徇【杜徇顺也为明年郕伯来奔传○徇侣俊反】
　　经【丙午】十有二年春王正月郕伯来奔【林此郕太子朱儒也其曰郕伯见鲁以诸侯之礼逆之也是故郕太子朱儒鲁谓之郕伯晋太子州蒲晋谓之晋侯从而书之徒见其悖礼焉者尔】○杞伯来朝【杜复称伯舍夷礼】○二月庚子子叔姬卒【杜既嫁成人虽见出弃犹以恩録其卒】○夏楚人围巢【杜巢吴楚间小国庐江六县东有居巢城】○秋滕子来朝○秦伯使术来聘【杜术不称氏史畧文林秦君臣始并见】○冬十有二月戊午晋人秦人战于河曲【杜不书败绩交绥而退不大崩也称人秦晋无功以防者告也皆陈曰战例在庄十一年河曲在河东蒲坂县南】○季孙行父帅师城诸及郓【杜郓莒鲁所争者城阳姑幕县南有员亭员即郓也以其逺偪外国故帅师城之○郓音运】传十二年春郕伯卒【林朱儒之父卒】郕人立君【杜太子自安于外邑故】太子以夫钟与郕邽来奔【杜郕邽亦邑○邽音圭】公以诸侯逆之【林公重土地故以诸侯礼逆之】非礼也【杜非公宠叛人】故书曰郕伯来犇不书地尊诸侯也【林既尊以为诸侯故不复见其窃邑之罪所以深责鲁也】○杞桓公来朝始朝公也【杜公即位始来朝】且请絶叔姬而无絶昬公许之【杜不絶昏立其娣以为夫人不书来归未笄而卒】二月叔姬卒不言杞絶也【杜既许其絶故不言杞】书叔姬言非女也【杜女未嫁而卒不书】○楚令尹大孙伯卒成嘉为令尹【杜若敖曽孙子孔】羣舒叛楚【杜羣舒偃姓舒庸舒鸠之属今庐江南有舒城舒城西南有龙舒】夏子孔执舒子平及宗子遂围巢【杜平舒君名宗巢二国羣舒之属】○秋滕昭公来朝亦始朝公也○秦伯使西乞术来聘且言将伐晋襄仲辞玉【林鲁以秦将伐晋故辞玉】曰君不忘先君之好照临鲁国【林言其光宠鲁国如日月之照临】镇抚其社稷重之以大器寡君敢辞玉【杜大器圭璋也不欲与秦为好故辞玉○好呼报反下皆同重直用反】对曰不腆敝器不足辞也【杜腆厚也○腆他兴反】主人三辞宾答曰寡君愿徼福于周公鲁公以事君【林主人即襄仲宾即西乞术杜徼要也鲁公伯禽也言愿事君以并蒙先君之福○徼古尧反】不腆先君之敝器使下臣致诸执事以为瑞节【杜出聘必告庙故称先君之器林节信也以圭璋为信故言以为瑞节○瑞垂伪反】要结好命【林要约交结二国交好之命】所以借寡君之命结二国之好【杜借荐也○借在夜反】是以敢致之襄仲曰不有君子其能国乎国无陋矣厚贿之【杜贿赠送也○贿呼罪反】○秦为令狐之役故冬秦伯伐晋取羁马【杜令狐役在七年羁马晋邑○为于伪反令力丁反】晋人御之赵盾将中军荀林父佐之【杜林父代先克○将子匠反下皆同】却缺将上军【杜代箕郑】臾骈佐之【杜代林父○骈步边反】栾盾将下军【杜栾枝子代先蔑○栾力官反盾徒本反】胥甲佐之【杜胥臣子代先都】范无恤御戎【杜代步招】以从秦师于河曲臾骈曰秦不能久请深垒固军以待之【林请深沟高垒坚固军屯待秦自退而击之勿与战○垒力轨反】从之秦人欲战秦伯谓士防曰若何而战【杜晋士防七年奔秦】对曰赵氏新出其属曰臾骈必实为此谋将以老我师也【杜臾骈赵盾属大夫新出佐上军】赵有侧室曰穿晋君之壻也【杜侧室支子穿赵夙庶孙○穿音川】有宠而弱不在军事【林君壻故有宠年少故弱未尝涉知军事】好勇而狂且恶臾骈之佐上军也若使轻者肆焉其可【林言若使轻兵暂徃攻之而速退则激怒赵穿可得一战○恶乌路反轻遣政反肆音四】秦伯以璧祈战于河【杜祷求胜】十二月戊午秦军掩晋上军【林秦从士防之计以轻兵掩袭晋之上军】赵穿追之不及【杜上军不动赵穿独追之】反怒曰裹粮坐甲【林裹粮包裹粮食也坐甲战士被甲不得复卧坐而待敌也○裹音果】固敌是求敌至不击将何俟焉军吏曰将有待也【杜待可击】穿曰我不知谋将独出乃以其属出宣子曰秦获穿也获一卿矣【杜僖三十三年晋侯以一命命郤缺为卿不在军帅之数然则晋自有散位从卿者】秦以胜归我何以报乃皆出战交绥【杜司马法曰逐奔不逺从绥不及逐奔不逺则难诱从绥不及则难陷然则古名退军为绥秦晋志未能坚战短兵未至争而两退故曰交绥】秦行人夜戒晋师曰两君之士皆未憖也明日请相见也【杜憖缺也○憖鱼觐反又鱼辖反方言云伤也字林云问也牛吝反】臾骈曰使者目动而言肆惧我也【杜目动心不安言肆声放失常节○使所吏反】将遁矣薄诸河必败之【杜薄迫也○遁徒困反薄蒲莫反下同败卑卖反】胥甲赵穿当军门呼曰死伤未收而弃之不惠也不待期而薄人于险无勇也乃止【杜晋师止为宣元年放胥甲传】秦师夜遁复侵晋入瑕【○复扶又反】○城诸及郓书时也【林得城筑之时】
　　经【丁未】十有三年春王正月○夏五月壬午陈侯朔卒【杜无传再同盟林共公卒子灵公平国立】○邾子蘧蒢卒【杜未同盟而赴以名林文公卒子定公貜且立○蘧其居反蒢丈居反】○自正月不雨至于秋七月【杜无传义与二年同】○大室屋壊【杜大庙之室○大音泰传同】○冬公如晋卫侯防公于沓【杜沓地阙○沓徒答反】○狄侵卫【杜无传】○十有二月己丑公及晋侯盟【杜十二月无己丑己丑十一月十一日】○公还自晋郑伯防公于棐【林棐郑地楚次厥貉而晋遂不竞于是公朝晋卫侯防公公还自晋郑伯防公诸夏之惧甚矣○棐劳味反又非尾反】传十三年春晋侯使嘉处瑕以守桃林之塞【杜嘉晋大夫赐其瑕邑令师众守桃林以备秦桃林在农华隂县东潼闗○章亷反塞悉代反】晋人患秦之用士防也【林晋以前年士防为秦画计故患秦用之】夏六卿相见于诸浮【杜诸浮晋地】赵宣子曰随防在秦贾季在狄难日至矣若之何【林随防即士防杜六年贾季奔狄○难乃旦反日人实反】中行桓子曰请复贾季【杜中行桓子荀林父也僖二十八年始将中行故以为氏○行户郎反】能外事【林用贾季能任在外之事】且由旧勲【杜有狐偃之旧勲】郤成子【林即却缺】曰贾季乱且罪大【杜杀阳处父故】不如随防能贱而有耻柔而不犯【林能处卑贱而有亷耻之心虽善柔顺而不可犯以不义】其知足使也且无罪【林其奔秦以迎子雍之故非其罪也○知音智】乃使魏夀余伪以魏叛者以诱士防执其帑于晋使夜逸【杜魏夀余毕万之后帑夀余子○帑音奴】请自归于秦【林夀余请以弘邑自归降于秦】秦伯许之【杜许受其邑】履士防之足于朝【杜蹑士防足欲使行】秦伯师于河西【杜将取魏】魏人在东【杜今河北县于秦为在河之东】寿余曰请东人之能与夫二三有司言者吾与之先【杜欲与晋人在秦者共先告喻魏有司○夫音扶】使士防士防辞曰晋人虎狼也若背其言臣死妻子为戮无益于君不可悔也【林言晋人虎狼之性暴不可测若反背其言不以魏降秦臣徃魏必为晋人所杀妻子留秦必被诛戮无补益于秦君追悔亦不可及杜辞行示巳无去心○背音佩下同】秦伯曰若背其言所不归尔帑者有如河【杜言必归其妻子明白如河林盖康公指河兴士防为誓】乃行绕朝赠之以防【杜防马挝临别授之马挝并示已所防以展情绕朝秦大夫○绕如字又张遥反防本又作防初革反】曰子无谓秦无人吾谋适不用也【杜示已觉其情】既济魏人噪而还【杜喜得士防○噪素报反还音旋】秦人归其帑其处者为刘氏【林秦康公不背指河之誓归士防妻子于晋其处秦不归者别为刘氏杜士防尧后刘累之别族复累之姓】○邾文公卜迁于绎【杜绎邾邑鲁国邹县北有绎山○绎音亦】史曰【林邾大史掌卜者】利于民而不利于君邾子曰苟利于民孤之利也天生民而树之君以利之也民既利矣孤必与焉左右曰命可长也君何弗为邾子曰命在养民【林言国家之命在于养育民人民生厚用利则大命不穷○与音预】死之短长时也民苟利矣迁也吉莫如之【杜左右以一人之命为言文公以百姓之命为主一人之命各有短长不可如何百姓之命乃传世无穷故徙也】遂迁于绎五月邾文公卒君子曰知命【林君子谓邾文公知天命之在民不以死生惑其心所谓知命也】○秋七月大室之屋壊书不共也【杜简慢宗庙使至倾圯故书以见臣子不共】○冬公如晋朝且寻盟【林寻八年衡雍之盟】卫侯防公于沓请平于晋公还郑伯防公于棐亦请平于晋公皆成之【杜郑卫贰于楚畏晋故因公请平】郑伯与公宴于棐子家赋鸿雁【杜子家郑大夫公子归生也鸿雁诗小雅义取侯伯哀恤鳏寡有征行之劳言郑国寡弱欲使鲁侯还晋防之】季文子曰寡君未免于此【杜言亦同有防弱之忧】文子赋四月【杜四月诗小雅义取行役逾时思归祭祀不欲为还晋】子家赋载驰之四章【杜载驰诗鄘风四章从下峩取□国有急欲引大国以救助】文子赋采薇之四章【杜采薇诗小雅取其岂敢定居一月三防许为郑还不敢安居】郑伯拜【杜谢公为行】公答拜
  </div>
  <div class="pagination">
   <a href="左传杜林合注_page6.html">
    上一页
   </a>
   <span>
    ...
   </span>
   <a href="左传杜林合注_page2.html">
    2
   </a>
   <a href="左传杜林合注_page3.html">
    3
   </a>
   <a href="左传杜林合注_page4.html">
    4
   </a>
   <a href="左传杜林合注_page5.html">
    5
   </a>
   <a href="左传杜林合注_page6.html">
    6
   </a>
   <span class="current-page">
    7
   </span>
   <a href="左传杜林合注_page8.html">
    8
   </a>
   <a href="左传杜林合注_page9.html">
    9
   </a>
   <a href="左传杜林合注_page10.html">
    10
   </a>
   <a href="左传杜林合注_page11.html">
    11
   </a>
   <a href="左传杜林合注_page12.html">
    12
   </a>
   <span>
    ...
   </span>
   <a href="左传杜林合注_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
