<!DOCTYPE html>
<html>
<head>
    <meta charset="UTF-8">
    <title>钦定春秋传说汇纂 - 第 16 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定春秋传说汇纂 - 第 16 页/共 87 页</h1>
    <div class="content">　　集説【黄氏震曰使防葬故书　吴氏澂曰不书月史失之盖陈佗簒立而葬之也　俞氏皋曰不书月日阙文也是年陈佗杀大子免而自立不书不来告也】
　　城祝丘【祝丘杜注鲁地汉即丘县孟康曰春秋时之祝丘也今沂州东南五十里有即丘城】集説【杜氏预曰齐郑将袭纪故　髙氏闶曰庄二十年夫人防齐侯于祝丘是齐鲁两境上邑也齐将袭纪公欲助纪而畏齐之来讨故非时城此以备之以桓之暴逆夺民之力则旱蝗应矣　家氏铉翁曰非时也故书】
　　秋蔡人卫人陈人从王伐郑
　　左传【王夺郑伯政郑伯不朝秋王以诸侯伐郑郑伯御之王为中军虢公林父将右军蔡人卫人属焉周公黒肩将左军陈人属焉郑子元请为左拒以当蔡人卫人为右拒以当陈人曰陈乱民莫有鬬心若先犯之必奔王卒顾之必乱蔡卫不枝固将先奔既而萃于王卒可以集事从之曼伯为右拒祭仲足为左拒原繁髙渠弥以中军奉公为鱼丽之陈先偏后伍伍承弥缝战于繻葛命二拒曰旝动而鼓蔡卫陈皆奔王卒乱郑师合以攻之王卒大败祝聃射王中肩王亦能军祝聃请从之公曰君子不欲多上人况敢陵天子乎苟自救也社稷无陨多矣夜郑伯使祭足劳王且问左右】
　　【繻葛杜注郑地或云即长葛也今河南开封府长葛县北十二里有故城】
　　公羊【其言从王伐郑何从王正也】
　　胡传【案左氏王夺郑伯政郑伯不朝王以诸侯伐郑郑伯御之战于繻葛王卒大败春秋书王必称天者所章则天命也所用刖天讨也王夺郑伯政而怒其不朝以诸侯伐焉非天讨也故不称天或曰郑伯不朝恶得为无罪曰桓公弑君而自立宋督弑君而得政天下大恶人理所不容也则遣使来聘而莫之讨郑伯不朝贬其爵可也何为愤怒自将以攻之也移此师以加宋鲁谁曰非天讨乎春秋天子之事述天理而时措之也既讥天王以端本矣三国以兵防伐则言従王者又以明君臣之义也君行而臣従正也战于繻葛而不书战王卒大败而不书败者又以存天下之防也三纲军政之本圣人寓军政于春秋而书法若此皆裁自圣心非国史所能与也】
　　集説【杜氏预曰王自为伐郑之主君臣之辞也　啖氏助曰不言防及臣従君之辞也　胡氏瑗曰不书王师败绩于郑王者无敌于天下书战则王者可敌书败则诸侯得御故言伐而不言败茅戎书败者王师非王亲兵致讨故败而书之　孙氏复曰桓王以蔡人卫人陈人伐郑郑伯叛王也其言蔡人卫人陈人从王伐郑者不使天子首兵也案十四年宋人以齐人蔡人卫人陈人伐郑僖二十六年公以楚师伐齐定四年蔡侯以吴子及楚人战于柏举皆曰以此不使天子首兵可知也曷为不使首兵天子无敌非郑伯可得伉也故曰蔡人卫人陈人从王伐郑以尊之尊桓王所以甚郑伯之恶也夫郑同姓诸侯密迩畿甸桓王亲以三国之众伐之拒而不服此郑伯之罪不容诛矣　刘氏敞曰谷梁曰举従者之辞也其举从者之辞何也为天王讳伐郑也非也直言従王伐郑文顺事明可不烦觧矣又妄云举从者之辞何益哉且安见讳伐郑之义哉　程子曰王师于诸侯不书败诸侯不可敌王也　叶氏梦得曰古者诸侯有罪方伯征之方伯不能服二伯征之二伯不能服而后王亲征之诸侯而至于王亲征之无以立于天下矣　吕氏祖谦曰天子得用诸侯之师故不曰以而曰从王臣聼君之辞也　陈氏傅良曰王师不书书伐郑伐郑不服也伐郑不服而后王命不行于天下尝战矣而不言战尝败绩矣而不言败绩讳之也其曰蔡人卫人陈人从王伐郑尊王也　薛氏季宣曰九伐之法无亲征诸侯之制王亲戎事危道也其不书王师何王为重也　家氏翁曰王讨叛而不胜反为所败此王室一大变春秋是以书三国从王伐郑存君臣之义以示天下后世亦襃三国之能以师从王责齐宋鲁大国之不从王者也　万氏孝若曰桓王伐郑非天讨庄王锡桓公命非天命故皆不书天　俞氏皋曰三国称人将卑师少也从顺辞也王自将而三国以微者从亦罪也不言败讳也李氏廉曰春秋王师之出有二伐郑救卫是也陈氏云王师不书书伐郑伐郑不服而后王命不行于天下书救卫救卫无功而后王命不行于天下此説固是然春秋明道不计功故伐郑不书以而救卫书子突又不可以一槩论也　汪氏克寛曰称王以诸侯伐郑而经书三国从王实变文以着君臣之大分然成十三年云公及诸侯遂从刘康公成肃公防伐秦而经不书诸侯从刘子成子者王臣非至尊之比犹尹子单子之伐郑止以列防为文也襄十四年传云诸侯之大夫从晋侯伐秦而经不书大夫从晋侯者诸侯非王命不当擅兴列国之师盖齐桓晋文之侵伐止以列防为文也文定谓桓王伐郑非天讨乃端本澄源之意董子所谓正心以正朝廷正朝廷以正四方而逺近莫不壹于正非谓郑庄之无罪也春秋深明其用自贵者始王不称天以正其本三国书从以明人臣从君之义战败不书以存大君无敌之体书三国从王伐郑以人臣而致天子之亲伐则郑之罪亦不可掩矣从王伐郑为一经之特笔轻重之权衡君臣之名分莫不毕见岂不深切着明矣哉】
　　大雩【此书雩之始】
　　左传【秋大雩书不时也凡祀启蛰而郊龙见而雩始杀而尝闭蛰而烝过则书】
　　公羊【大雩者何旱祭也然则何以不言旱言雩则旱见言旱则雩不见何以书记灾也】胡传【大雩者雩于上帝用盛乐也诸侯雩于境内之山川尔鲁诸侯而郊禘大雩欲悉书于防则有不胜书故雩祭则因旱以书而特谓之大郊禘亦因事以书而义自见此皆国史所不能与君子以谓性命之文是也诸侯不得祭天地大夫不得祭山川士庻人不敢以他人祖祢祭于巳之寝礼也故季氏旅于泰山子曰呜呼曾谓泰山不如林放乎明乎春秋所书郊禘大雩之义则知圣人治国知指诸掌之説矣】
　　集説【礼记月令曰仲夏之月命有司为民祈祀山川百源大雩帝用盛乐注云雩吁嗟求雨之祭也雩帝为坛于南郊之旁雩五方上帝配以先帝自鼗鞞至柷敔皆作曰盛乐他雩用歌舞而已正雩在四月为五月不雨修雩故记之于五月也　郑氏康成曰天子雩上帝诸侯以下雩上公　杜氏预曰启蛰夏正建寅之月祀天南郊龙见建巳之月苍龙宿之体昏见东方万物始盛待雨而大故祭天逺为百谷祈膏雨建酉之月隂气始杀嘉谷始熟故荐尝于宗庙建亥之月昆虫闭户万物皆成可荐者众故烝祭宗庙　孙氏复曰雩求雨之祭建巳之月常祀也故经无六月雩者建午建申之月非常则书谓之大者雩于上帝也天子雩于上帝诸侯雩于山川百神鲁诸侯也雩于山川百神礼也雩于上帝非礼也是时周室既防诸侯之僭者多举于鲁则诸侯僣之从可见矣然春秋鲁史孔子不敢斥也其或灾异非常改作不时者则从而録之以着其僣天子之恶隐五年九月考仲子之宫初献六羽此年秋大雩六年八月壬午大阅闵二年夏五月乙酉吉禘于庄公僖三十一年夏四月四卜郊不从乃免牲宣三年春王正月郊牛之口伤改卜牛牛死乃不郊定二年夏五月壬辰雉门及两观灾之类是也呜呼其防防矣　程子曰成王尊周公故赐鲁重祭得郊禘大雩大雩雩于上帝用盛乐也诸侯雩于境内之山川耳成王之赐鲁公之受皆失道也故夫子曰鲁之郊禘非礼也周公其衰矣大雩嵗之常祀不能皆书也故因其非时则书之遇旱灾则非时而雩书之所以见其非礼且志旱也郊禘亦因事而书又曰古者一年之间祭天甚多春则因播种而祈谷夏则恐旱暵而大雩　杨氏时曰愚案启蛰而郊龙见而雩此诗颂所谓春夏祈谷于上帝也龙见而雩与周礼所掌春秋所书不同周礼司巫帅巫而舞雩为旱而雩也春秋书雩二十有一因旱而雩也龙见而雩乃建巳之月逺为百谷祈膏雨与启蛰之郊其意同是以乐则必用盛乐与它祭不同声音之号所以诏告于天地之间以逹神明也郊非不用乐也以礼为主雩非不用礼也以乐为主亦各随其宜也　朱子曰天子祭天地诸侯祭国内山川只縁是他属我故祭得他若不属我气便不与之交感如何祭得此春秋所书郊禘大雩之义也　家氏翁曰常祀不书书雩皆旱而雩也大雩帝天子事也雩山川百神诸侯事也鲁僣雩帝故书大以讥之郊禘亦僣何以不书大曰郊禘一而已矣雩则诸侯天子为礼各异故书大以讥其僣　吴氏曰鲁之雩祀僣王礼特书曰大雩以表其为天子祀上帝之雩而非诸侯祭山川之雩也左氏谓龙见而雩过则书龙见者孟夏建巳之月经无书六月雩者盖得礼则不书七月八月九月则皆过时故书书冬则建酉之月谷已成熟尤为非时也鲁有舞雩坛盖祀帝于坛如郊焉而用盛乐歌舞于坛上故名其坛为舞雩而日亦如郊之用辛也　齐氏履谦曰天子有雩诸侯亦有雩天子有社诸侯亦有社雩社虽同所以为雩社则异故春秋大雩则书鼓于社则书皆非礼之礼也　李氏廉曰经书雩二十一止书秋者七此年及成三襄五十六昭八定七十二是也书八月者四僖十一襄二十八昭三二十四是也书七月者二昭二十五是也书九月者七僖十三防八十七昭六十六定元七年是也书冬者一成七年是也盖左氏但知龙见而雩为正故以为不时而不知因旱而雩乃记灾也公羊以大雩为大旱赵子以称大为徧雩旧説又以为大者礼物有加也是皆不知大雩之为僣矣一年而二雩者昭二十五定七年也皆旱甚而无格天之诚季辛又雩不言大者啖子曰承上文也　汪氏克寛曰经书雩二十一左氏于此年云书不时襄五年八年二十八年昭三年六年十六年二十四年皆曰旱也昭二十五年再雩则曰旱甚余年无传首言不时而后皆言旱其意以互文见义皆以旱而皆不时也然春秋书雩实以旱书而并着其僣耳　熊氏过曰雩者号祭吁嗟求雨也鲁南为雩门舞雩在城南舞以女巫雩乐以皇所以逹阳中之隂雩祭以舞为盛遂名坛曰舞雩舞雩有二龙见而雩设坛祈泽常祭也旱而雩非常也大雩上帝用盛乐又非常僣也胡氏义备矣月令建午之雩则秦制耳】
　　【案以逺释雩本孔疏耳贾服皆无此义杜注谓万物待雨又曰逺为百谷祈膏雨似以雨释雩逺字非其所立义也尔雅谓雩为号祭则谷梁吁义近之古人释文或从类或谐声雩文从雨而声近吁若逺则两无取焉】
　　螽【公作】
　　公羊【何以书记灾也】
　　谷梁【螽虫灾也】
　　集説【何氏休曰者烦扰之所生　杜氏预曰蚣蝑之属为灾故书　孔氏颖逹曰释虫云蜇螽蜙蝑雄方言云舂黍谓之蜙蝑陆玑毛诗疏云幽州人谓之舂箕舂箕即舂黍蝗类也长而青股鸣者或谓似蝗而小斑黒其股状如瑇瑁又五月中以两股相切作声闻十数歩尔雅又有蟿螽土螽樊光云皆蜙蝑之属然则螽之种类多故言属以包之称凡物不为灾不书知此为灾故书　程子曰蝗也既旱又蝗饥不待书也　朱子曰螽蝗属长而青长角长股一生九十九子　郑氏樵曰古曰螽今曰蝗　家氏翁曰继雩书螽旱蝗竝作也　汪氏克寛曰春秋书螽者十桓僖文襄之世各一见惟宣哀之世各三见　程氏端学曰螽者乖戾之气所生也生则害五谷大意与书螟同　李氏廉曰经书螽十桓五宣十三十五皆书秋文八书冬僖十五宣六襄七皆书八月哀十三书九月哀十二十三书十二月案此与隐五年书螟同盖以久暂计之则时甚于月矣谷梁之説非也故不録】
　　冬州公如曹【州国名今山东青州府安邱县淳于城州所都也　曹杜注曹国济隂定陶县今属山东兖州府县西北四里有定陶故城即曹国也孔疏世本州国姜姓曹国伯爵谱云曹姬姓文王子叔振铎之后】
　　左【淳于公如曹度其国危遂不复】
　　【淳于杜注州国所都城阳淳于县也今青州府安邱县东北三十里有淳于故城】
　　公羊【外相如不书此何以书过我也】
　　谷梁【外相如不书此其书何也过我也】
　　胡传【案左氏淳于公如曹度其国危遂不复天子三公称公王者之后称公州公诸侯而称公者昔毕髙以父师而保厘东土卫武以列国而入相于周盖与后世出入均劳之意同此其所以称公也外相知不书此何以书将有其末故先录其本】
　　集説【孔氏颖逹曰如者朝也以朝出国不得书奔外朝不书以因来向鲁故书其本也　赵氏匡曰据经文直书讥其外交故书曰如曹　刘氏敞曰州公者何寰内诸侯也外相如不书此何以书过我也过我则何以书接焉尔　程子曰州公尝为王三公故称公不能保其国去如曹遂不复　张氏洽曰州称公与祭公同则州必畿内之地河内州县也左氏乃云淳于公杜注城阳淳于县州国所都昭元年云城淳于或云因州公不反国为所并遂以淳于为都未详孰是　吴氏曰此人君之失国者与纪侯大去其国同但州公之去国有所如纪侯之去国无所如尔凡国君如他国皆朝也盖其国危亡寄托于曹假朝礼以行实则奔也　赵氏鹏飞曰州公王臣也天下诸侯非二王后无称公者以夏之后宋以商之后故爵以公天子三公称公祭公虞公虢公与此州公是也州寰内采邑也公爵也州邑即河内州县其初盖蘓忿生采地至是为州公食邑左氏乃以为淳于公淳于公则公耳淳于隶今密州后迁于淳于世或以地称之如东楼公之类是也左氏不知遂以淳于公为州公不知诸侯非二王后非天子三公无称公者外相如不书此何以书为六年寔来起也州公其寔来鲁而中道如曺故先书州公如曺而继书寔来文相承也】
　　【案左氏以州公为淳于公张氏洽赵氏鹏飞皆以州为畿内之国与癸公同二説各有所见今竝存之】
　　【乙桓王十亥四年】六年【齐僖二十五年晋小子三年卫宣十三年蔡桓九年郑庄三十八年曹桓五十一年陈厉公跃元年武四十五年宋庄四年秦寜十年楚武三十五年】
　　春正月寔来
　　左传【六年春自曹来朝书曰寔来不复其国也】
　　公羊【寔来者何犹曰是人来也孰谓谓州公也曷为谓之寔来慢之也曷为慢之化我也】谷梁【寔来者是来也何为是来谓州公也其谓之是来何也以其昼我故简言之也诸侯不以过相朝也】
　　胡传【案左氏自曹来朝书曰寔来不复其国也寔者州公名也春秋之法诸侯不生名失地灭同姓则名正名经世之本名正而天下定矣或曰诸侯失国而后托于诸侯孟子以为礼也今州公来朝将以诸侯之礼接之乎则春秋乃书其名将以匹夫之贱畜之乎孟子乃以托国为礼将何处而可曰世衰道微诸侯放恣强凌弱众暴寡天子不能正方伯不能治其有壤地褊小廹乎大国之间而失国是不幸焉非其罪也则以诸侯之礼接之可也若谭子在莒子在黄温子在卫虽失国出奔而春秋不名义可见矣若夫不能修道以正其国或弃贤保佞或骄奢滛纵或用兵暴乱自底灭亡如蔡献舞邾益曹阳州寔之徒皆其自取焉尔则待之以初乃礼之过也观春秋名与不名则知所以处寓公之礼与强为善自暴弃者之劝戒矣】
　　集説【杜氏预曰寔实也不言州公者承上五年冬经如曹间无异事省文从可知又曰亦承五年冬淳于公如曹也言奔则来行朝礼言朝则遂留不去故变文言寔来　刘氏敞曰寔来者孰谓谓州公也曷为不曰州公来简之也　程子曰五年冬如曺尚为君也故以诸侯书之今不能反国则匹夫也故名之来来鲁也忽称郑忽明其正也寔不称州亡其国也　陈氏傅良曰以为来朝则非朝也来奔则非奔也但曰州公来则疑于祭伯故书曰州公如曹春正月寔来是不复其国之辞也古者君去其国大宰取羣庙之主以从而托于诸侯曰寓公先王所以通不得已也州公如曹寔来纪侯大去其国不书奔通不得已也　张氏洽曰淳于公自曹来朝记礼者曰天子曰非佗伯父寔来成二年王曰所使来抚予一人而巩伯寔来今案书州公曰寔来以其不复国而略之也】
　　【案三皆以寔来为州公来程子及胡亦同惟三以寔来为承上文而程胡以寔为州公之名盖诸侯不生名失地则名也强氏治主三传之説引证寔来甚为详核则二説当竝存】
　　附録左【楚武王侵随使防章求成焉军于瑕以待之随人使少师董成鬬伯比言于楚子曰吾不得志于汉东也我则使然我张吾三军而被吾甲兵以武临之彼则惧而协以谋我故难间也汉东之国随为大随张必弃小国小国离楚之利也少师侈请羸师以张之熊率且比曰季梁在何益闘伯比曰以为后圗少师得其君王毁军而纳少师少师归请追楚师随侯将许之季梁止之曰天方授楚楚之羸其诱我也君何急焉臣闻小之能敌大也小道大淫所谓道忠于民而信于神也上思利民忠也祝史正辞信也今民馁而君逞欲祝史矫举以祭臣不知其可也公曰吾牲牷肥腯粢盛丰备何则不信对曰夫民神之主也是以圣王先成民而后致力于神故奉牲以告曰博硕肥腯谓民力之普存也谓其畜之硕大蕃滋也谓其不疾瘯蠡也谓其备腯咸有也奉盛以告曰絜粢丰盛谓其三时不害而民和年丰也奉酒醴以告曰嘉栗防酒谓其上下皆有嘉徳而无违心也所谓馨香无谗慝也故务其三时修其五教亲其九族以致其禋祀于是乎民和而神降之福故动则有成今民各有心而鬼神乏主君虽独丰其何福之有君姑修政而亲兄弟之国庻免于难随侯惧而修政楚不敢伐】
　　【随杜注义阳随县西魏置随州今属湖广徳安府古城在州南孔疏世本随国姬姓不知始封为谁瑕杜注随地　汉杜注汉水出武都至江夏入江武都今汉中府寜羌州江夏今武昌府江夏县】
　　夏四月公防纪侯于郕【郕左公作成　成杜注鲁地泰山钜平县东南今山东兖州府寜阳县东北九十里有故城社即古成城也】
　　左传【夏防于成纪来谘谋齐难也】
　　集説【杜氏预曰齐欲灭纪故来谋之　孙氏复曰此与二年书来朝三年防郕同防　孙氏觉曰其后齐终并纪防盟侵伐自此无已经书之所以见强国暴恣而小国防弱奔走不暇以救其危者也　程子曰谋齐难也　髙氏闶曰以纪之防而捍齐之强者十有七年亦纪侯忧畏谘谋之功也欤　黄氏震曰齐欲圗纪纪鲁甥也以鲁婚于齐故求鲁而公防之　家氏翁曰前年齐郑以盗窃之兵袭纪而弗遂因是启衅且将大加兵于其国纪睦于鲁越境而谋公徃防之义之不容巳者春秋无讥也是冬纪复来朝胡氏谓鲁桓弑君之贼人人得而讨之而纪主之以求援其何以能国然纪实危廹而有求于鲁当时诸侯之国未有能与齐为敌者惟鲁望国纪之求之亦有弗获巳焉是以春秋无讥至冬而复来则不能无讥矣】
　　附録左传【北戎伐齐齐侯使乞师于郑郑大子忽帅师救齐大败戎师获其二帅大良少良甲首三百以献于齐于是诸侯之大夫戍齐齐人馈之饩使鲁为其班后郑郑忽以其有功也怒故有郎之师公之未昏于齐也齐侯欲以文姜妻郑大子忽大子忽辞人问其故大子曰人各有耦齐大非吾耦也诗云自求多福在我而已大国何为君子曰善自为谋及其败戎师也齐侯又请妻之固辞人问其故大子曰无事于齐吾犹不敢今以君命奔齐之急而受室以归是以师昏也民其谓我何遂辞诸郑伯】
　　秋八月壬午大阅
　　左【简车马也】
　　公羊【大阅者何简车徒也】
　　谷梁【大阅者何阅兵车也修教眀谕国道也平而修戎事非正也】
　　胡【大阅简车马也周制大司马中冬大阅敎众庻修战法独详于三时者为农隙故也书八月不时矣以鼓则王执路鼓诸侯执贲鼓以旗则王载太常诸侯载旂以杀则王下大绥诸侯下小绥其礼固亦不同也书大阅非礼矣先王寓军政于四时之田训民御暴其备豫也惧郑忽畏齐人不因田狩而阅兵车厉农失政甚矣何以保其国乎春秋非特以不时非礼书也乃天未隂雨彻彼桑土绸缪牖户之意】集説【周礼中冬教大阅前期羣吏戒众庻修战法虞人莱所田之野为表百歩则一为三表又五十步为一表田之日司马建旗于后表之中羣吏以旗物鼓铎镯铙各帅其民而致质明弊旗诛后至者乃陈车徒如战之陈皆坐羣吏聼担于陈前斩牲以左右徇陈曰不用命者斩之中军以鼙令鼓鼓人皆三鼓司马振铎羣吏作旗车徒皆作鼓行鸣镯车徒皆行及表乃止三鼓摝铎羣吏弊旗车徒皆坐又三鼓振铎作旗车徒皆作鼓进鸣镯车骤徒趋及表乃止坐作如初乃鼓车驰徒走及表乃止鼓戒三阕车三发徒三刺乃鼓退鸣铙且却及表乃止坐作如初何氏休曰孔子曰以不教民战是谓弃之故比年简徒谓之搜三年简车谓之大阅五年大简车徒谓之大搜存不忘亡安不忘危　杜氏预曰齐为大国以戎事征诸侯之戍嘉美郑忽而忽欲以有功为班怒而诉齐鲁人惧之故以非时简车马　孔氏颖逹曰公狩于郎公狩于禚皆书公大搜大阅不书公者周礼虽四时教战而遂以田猎但搜阅车马未必皆因田猎田猎従禽未必皆阅车马何则怠慢之主外作禽荒岂待敎战方始猎也公及齐人狩于禚乃与邻国共猎必非自教民战以矢鱼于棠非教战之事主为逰戏而斥言公则狩于郎禚亦主为游戏故特书公也大搜大阅国家之常礼公身虽在非为逰戏如此之类例不书公定十四年大搜于比蒲邾子来防公公身在搜而经不书公知其法所不书以其国家大事非公私欲故也且比蒲昌间皆举搜地此不言地者盖在国简阅未必田猎昭十八年郑人简兵大搜在于城内此亦当在城内　陆氏淳曰公羊盖以罕书也案以其非常故书耳非为少也谷梁盖以观妇人也案经无异文自穿凿　孙氏复曰八月不时也大阅非礼也大阅仲冬简车马八月不时可知也大阅大搜谓天子田　刘氏敞曰何以书讥何讥尔不时也大阅之礼冬事也秋兴之非正也厉农甚矣　孙氏觉曰周礼大司马之职中春教振旅中夏教茇舎中秋教治兵中冬教大阅又因以行田猎之礼然而大阅之礼比于三时最为盛大盖当仲冬之月田事已毕而农功间隙之际又禽兽盛长取而无择故也天子有天下诸侯有一国军旅之事皆不可忘宗庙之事皆不可忽故田猎以四时皆以习兵教战因取禽兽以共祭祀也周礼所载者天子之事春秋所书者诸侯之事春秋常事不书书之者皆有所见也大阅之礼冬行之是也春秋之八月夏之六月也盛夏六月之时农方居野而苗稼方长桓公于此乃行大阅之礼简车徒选士马以妨农之稼圣人所以深罪也　程子曰为国之道武备不可废必于农隙讲肄保民守国之道也盛夏大阅妨农害人失政之甚无事而为之妄动也有警而为之教之不素何以保其国乎　王氏葆曰古者外事用刚日内事用柔日兵戎外事故大阅以壬午治兵以甲午犹吉日美宣王田而曰吉日维戊吉日庚午也　邵氏寳曰凡王所建皆曰大大庙大学之类是也凡王所举皆曰大大搜大阅之类是也曽谓鲁可行之乎书责之也】
　　蔡人杀陈佗
　　胡传【佗弑太子而代其位至是逾年不成之为君者以贼讨也书蔡人以善蔡书陈佗以善陈善蔡者以蔡人知佗之为贼善陈者以陈国不以佗为君知其为贼故称人称人讨贼之词也不以为君故称名称名当讨之贼也鲁桓弑君而郑伯与之盟宋督弑君而四国纳其赂则不知其为贼矣齐商人弑君者及其见杀而称位蔡般弑父者及其是杀则称爵是齐蔡国人皆以为君矣圣人于此抑与夺遏人欲于横流存天理于既灭见诸行事可谓深切着明矣簒弑之贼外则异国皆欲致讨而不赦内则国人不以为君而莫之与谁敢劝于为恶故曰孔子成春秋而乱臣贼子惧】
　　集説【赵氏匡曰佗杀太子之贼公谷不逹此意妄云滛于蔡滛猎于蔡不近人情　陆氏淳曰啖氏云佗逾年之君也不曰陈侯以贼诛也又曰淳闻于师曰臣弑其君子弑其父凡在官者杀无赦陈佗杀太子之贼也蔡虽他国以义杀之亦变之正也故书曰蔡人　孙氏复曰称人以杀讨贼乱也　刘氏敞曰称人以杀何讨贼之辞也此蔡人也其以讨贼言之何与之也何为与之上无天子下无方伯天下诸侯有为无道孽乱宗贱害贵者义能讨之则讨之可也又曰公羊以谓外滛乎蔡蔡人杀之非也蔡人者讨贼之辞也佗本簒故以讨贼之辞言之犹卫人杀州吁齐人杀无知楚人杀陈夏徴舒等也佗虽自君内不为国人所附外不为天子所命是以异于商人而不得以逾年例言也　程子曰佗弑世子免而窃位不能有其国故书曰陈佗陈厉公蔡出也故蔡桓侯杀佗而立之佗天下之大恶人皆得诛之蔡侯杀之实以私也而书蔡人见杀贼者众人之公也　朱子曰此是夫子据鲁史书之佗之弑君初不见于经者亦是鲁史无之耳　吕氏大圭曰陈佗既逾年矣而不称君何也齐无知亦逾年而不称君盖当时一国之人异邦之人犹知其为弑逆也　家氏翁曰臣弑其君子弑其父夫人皆得而讨陈人讨州吁蔡人杀陈佗此邻国之二讨春秋所深与也五国定州吁四国成宋督齐郑辅鲁桓宋鲁扶郑突春秋深诛而痛斥之此与国之四逆也而又有特笔之三罪焉州吁陈佗无知是也彼列于诸侯之防或既立逾年春秋以讨贼书不成其为君此圣人之特笔非因乎旧史者也亦有讨贼而不明正其罪者不以本罪讨也　俞氏皋曰案左氏曰陈厉公蔡出也故蔡人杀佗而立之然则蔡人杀佗出于私意而经书无贬者善其讨贼也公羊以为滛谷梁以为猎皆臆説也程氏端学曰春秋有一事见一义者不必兼首尾其余有首必有尾有尾必有首所谓属辞比事者也蔡人杀陈佗事之尾也而首不经见五年正月甲戌之下赵谓当记陈佗作乱事岂其然乎　汪氏克寛曰弑君而见杀者十有二惟四人以讨贼书州吁无知卫人齐人能自讨贼陈佗夏征舒待蔡人楚人讨之臣子之不能讨其罪着矣晋恵因里克弑君而得国卫献因甯喜弑君而复国利其所为使复为大夫既又忌而杀之非讨贼也故以国杀大夫为文楚弃疾诱比以为君之利而俾当大恶之名既而杀之意在代其位非讨贼也故以公子相杀为文陈人虽杀宋万然与贼为党待宋人之赂而后杀之齐庆封诱崔杼而致之死皆非天讨故不以讨贼书也宋督死于南宫万书之则为捍君难故不见于经齐商人蔡般既为国人所君旷嵗歴年假手而讨之春秋虽欲夺其爵位同之于贼有不可得矣　李氏亷曰杀他国君例四陈佗鄫子蔡般戎蛮子也　金氏贤曰州吁死于陈而书卫人杀陈佗死于蔡而不书陈人杀者何哉盖书卫人者嘉其臣之忠也不书陈人者着其臣之罪也】
　　九月丁卯子同生
　　左【以大子生之礼举之接以大牢卜士负之士妻食之公与文姜宗妇命之公问名于申繻对曰名有五有信有义有象有假有类以名生为信以徳命为义以类命为象取于物为假取于父为类不以国不以官不以山川不以隐疾丕以畜牲不以器币周人以讳事神名终将讳之故以国则废名以官则废职以山川则废主以畜牲则废祀以器币则废礼晋以僖侯废司徒宋以武公废司空先君献武废二山是以大物不可以命公曰是其生也与吾同物命之曰同】
　　公羊【子同生孰谓谓庄公也何言乎子同生喜有正也未有言喜有正者此其言喜有正何久无正也子公羊子曰其诸以病桓与】
　　胡传【适冢始生即书于防与子之法也与子者定于立适子以适天下之逹礼也故有君薨而世子未生之礼植遗腹朝委裘而天下不乱者以名分素明而民志定也经书子同生所以明与子之法正国家之本防后世配适夺正之事垂训之义大矣】
　　集説【何氏休曰所以书庄公生者感隐桓之祸生于无正故喜之　孔氏颖逹曰杜云十二公惟子同是适夫人之长子又云文公哀公其母竝无明文未知其母是适与否盖其父未为君之前已生总令是适亦不书也　啖氏助曰君适子生以大子生之礼接之则史书　赵氏匡曰礼备于适是重宗庙记其是以着其非也　刘氏敞曰子同生者孰谓谓庄公也何以书贵也何贵尔世子也又曰谷梁曰疑故志之非也圣人岂至此乎若圣人疑之谁复不疑之乎且诗云展我甥兮展者信也诗人贤者信鲁庄公为齐侯之甥何有仲尼反疑其先君为齐侯之子乎就令当时国人有疑之者是国恶无大于此矣圣人曷为明明掲之乎　程子曰冡嫡之生国之大事故书　叶氏梦得曰举之以礼则书不以礼则不书所以重嫡也　朱子曰桓三年夫人姜氏至自齐六年子同生十八年桓公乃与夫人如齐则庄公诚非齐侯之子矣　郑氏玉曰生即书之所以见名分之巳定而明父子之亲担于天子然后称世子所以见爵秩之贵而明君臣之义】
　　冬纪侯来朝
　　左【冬纪侯来朝请王命以求成于齐公告不能】
　　胡传【案左氏防于郕谘谋齐难也冬来朝请王命以求成于齐也公告不能孟子曰观近臣以其所为主观逺臣以其所主主者成败之机荣辱之本也昭公弃晋主齐至于客死郑伯逃齐主楚终以乞盟观其所主而荣辱成败见矣鲁桓者弑君之贼人人之所同恶夫人得而讨之也而主之以求援其能国乎然则何以免于贬志不在于朝桓也】
　　集説【杜氏预曰纪微弱不能自通于天子欲因公以请王命公无宠于王故告不能　程子曰纪侯惧齐来朝以求助不能上诉于天子近赴于诸侯和辑其民人效死以守而欲求援于鲁桓不能保其国宜矣　家氏翁白夏防于郕冬又来朝纪之求于鲁至矣卒不能有益坐待灭亡春秋书之责纪之不能自治其国苟焉圗存责鲁坐受邻国之朝莫之或拯也　汪氏克寛曰桓公簒立惴惴焉不能自保安足与谋纪难哉春秋所以恕纪侯而不之贬者纪以蕞尔之国介居大国之间欲上告于天子则不能欲下告方伯连率则无非齐之与国其所以仆仆朝鲁防鲁亦曰纪之与鲁暨鲁之与齐皆比邻婚姻之国或可资其助耳比事而观纪不能自强于政治鲁桓不能忧人之忧急人之急齐以强大肆意吞噬弱小其罪皆不待贬而自见矣　卓氏尔康曰左氏纪侯请王命以求成于齐公告不能杜谓公无宠于王故告不能然明年王使主纪婚矣何言不能自通也当繇齐欲灭纪鲁与齐好不敢显言为纪求成耳】
　　【丙桓王十子五年】七年【齐僖二十六年晋小子四年卫宣十四年蔡桓十年郑庄三十九年曹桓五十二年陈厉二年武四十六年宋庄五年秦寜十一年楚武三十六年】
　　春二月己亥焚咸丘【咸丘杜注鲁地髙平钜野县南有咸亭今属山东兖州府】胡传【咸丘地名也易称王用三驱在礼天子不合围诸侯不掩羣夫子钓而不纲弋不射宿皆爱物之意也推此心以及物至于鸟兽若草木裕无滛猎之过矣书焚咸丘所谓焚林而田也】
　　集説【杜氏预曰焚火田也讥尽物故书　孔氏颖逹曰以火焚地明为田猎故知焚是火田也不言搜狩者以火田非搜狩之法而直书其焚以讥其尽物也释例曰狩既非法虽得地亦讥不复讥其失地也咸丘知地亦非也礼记王制云昆虫未蛰不以火田则是巳蛰得火田也又尔雅释天云火田为狩似法得火田而讥其焚者説尔雅者李廵孙炎皆云放火烧草守其下风周礼罗氏蜡则作罗襦郑云襦细密之罗此时蛰者毕矣可以罗罔围取禽也今俗放火张罗其遗教然则彼大田者直焚其一丛一聚罗守下风非谓焚其一泽也礼天子不合围诸侯不掩羣尚不尽取一群岂容并焚一泽知其讥尽物故书也　刘氏敞曰焚咸丘者何以火田也以火田则其曰焚咸丘何火田而咸丘焚也何以书讥何讥尔焚咸丘疾矣又曰焚咸丘滛猎之过也古者诛不逐奔追不越防又曰公羊谓咸丘者邾娄之邑其君在焉故不系国焚之者樵之也非也案公羊凡春秋所书内取也茍不系国悉归之邾娄今此亦其比也又案邾人执鄫子用之蔡人卫人伐戴郑伯伐取之诸若此类不仁之甚者春秋明书之不使文乱实若诚火攻人君应书曰伐咸丘焚之与伐戴之文相符矣今但曰焚咸丘而无兵戈之意安知不以火田乎又曰谷梁曰其不言邾咸丘疾其以火攻与公羊説相近吾既言之矣　程子曰古者昆虫蛰而后火田去莽翳以逐禽兽非竭山林而焚之也咸丘地名云焚咸丘如尽焚其地见其广之甚也　髙氏闶曰咸丘乃鲁地近齐者故孟子以咸丘防为齐东野人　叶氏梦得曰灾先言所而后言所灾天火也见其火而已焚先言焚而后言所焚人火也有焚之者也　赵氏鹏飞曰咸丘鲁邑也公谷以为邾咸丘夫春秋书地未有不系其国者宋彭城是也故虽在楚必系之宋岂有邾邑而不书邾咸丘耶不书邾后世安知其为邾邑也然则焚咸丘无贬乎曰贬贬滛猎也猎不至于焚山而况焚邑乎邑人民之聚也攻兽而灾及于人甚矣　黄氏仲炎曰焚林而田明年无田竭泽而渔明年无渔故春秋书焚咸丘恶尽物也夫求尽物于山泽圣人且犹恶之况求尽利于民乎　王氏元杰曰桓公焚林而田物无遗类岂先王仁民爱物之心哉春秋书焚咸丘以着其残忍害物之心】
　　夏谷伯绥来朝邓侯吾离来朝【谷杜注谷国在南阳筑阳县北今湖广襄阳府谷城县治为故筑阳城古谷城在县北　邓释例曰邓国义阳邓县今湖广襄阳府东北二十里有邓城孔疏世本邓为曼姓楚文王灭之谷则不知何姓是谁灭之】
　　公羊【皆何以名失地之君也其称侯朝何贵者无后待之以初也】
　　谷梁【其名何也失国也失国则其以朝言之何也尝以诸侯与之接矣虽失国弗损吾异日也】胡【春秋之法诸侯不生名谷伯邓侯何以名桓天下之大恶也执之者无禁杀之者无罪谷伯邓侯越国逾境相继而来朝即大恶之党也故特贬而书名与失地灭同姓者比焉经于朝桓者或贬爵或书名或称人以深絶其党拨乱之法严矣】
　　集説【杜氏预曰不总称朝者各自行朝礼也　孙氏复曰春秋之法诸侯不生名生名恶之大者也此年谷伯绥来朝邓侯吾离来朝十五年郑伯突出奔蔡庄十年荆败蔡师于莘以蔡侯献舞归僖十九年宋人执滕子婴齐二十五年卫侯燬灭邢昭十一年楚子虔诱蔡侯般杀之于申是也桓大逆之人诸侯皆得杀之谷伯绥邓侯吾离不能致讨反交臂而来朝故生而名之也　刘氏敞曰左氏曰名贱之也非也侯伯之爵岂小哉且上杞侯来朝虽不敬犹不书名计杞之国又非大于邓谷也彼何故不名此非春秋之意也又经书夏朝传云春朝此传所据者以夏正记事也杜云以春来夏乃行朝礼为之蔽短非实矣　陈氏傅良曰诸侯不名爵从其爵未爵称字必防不能自通者也而后名之未成君名之卒名之失国名之尝失国矣虽复入归亦名之舎是无名道矣而名之者贬也贬谷邓之君朝桓也　叶氏梦得曰谷伯邓侯失地之君也诸侯以奔来者书以奔以朝来者书以朝失地则何以能朝犹不失其为君者也古者谓是为寄公或曰寓公诸侯分地处之而不臣　赵氏鹏飞曰春秋诸侯以小朝大势之常也滕薛纪牟葛皆小国也来朝未有书名者诸侯不名惟失地名薨则赴以名谷邓生名失地也谷邓皆在南阳廹于楚距京师八百里京师至鲁又六百里合千四百里之遥其间越蔡越许越陈越曹越宿及邾而朝于鲁何益哉盖为楚所逼失地而奔越大小七国而不见容者惧楚也至鲁逺于楚而容之故朝于鲁以朝礼见故书朝以失地故书名　家氏翁曰是嵗阙秋冬杜氏以为史之阙文吕氏东莱以为春秋以后之阙文据传是冬曲沃伯诱晋小子侯弑之此亦事之大者春秋未必不书其不见者亦阙文欤程氏端学曰先儒皆谓逆乱天道嵗功不成故不具四时其穿凿附防将以扶植世教而不知其破碎】
　　【经旨矣使孔子果以冢宰聘桓而阙秋冬次年仍叔子复聘于此为甚当复阙秋冬而不阙果以谷邓朝桓而阙秋冬当先阙于滕子来朝与四国防稷成宋乱取郜鼎之时而又不阙则孔子取义于是乎疎矣今幸四年七年秋冬适无事可书而阙之也知有事焉不知孔子竝其事阙之邪将仍书其事而独阙秋冬二字邪　王氏元杰曰弑逆之贼诛止其身党之者无罪人皆得以肆其奸矣春秋斥书二国之名以正党恶附奸之罪也　陈氏宗之曰説文云鲁在泰山之下谷邓在方城之外去泰山絶逺越国逾境相继朝桓非桓大恶之党而何故特贬之　陈氏际泰曰宰渠之聘也以夏谷邓之朝亦夏也故得阙二时也使聘与朝或在秋冬之间将不阙乎无以立教其阙之也则并致阙之故而去之后之人又何縁知其为立教焉】
　　【案曲礼曰诸侯失地名故公谷以谷邓书名为失国之君而叶氏梦得赵氏鹏飞皆从之于义为正孙氏复胡氏安国陈氏傅良谓贬其朝桓似亦有理今竝存之不书秋冬史阙文也四年杜注甚明朱子亟取焉故程胡二传及何氏休之説俱不录】
　　附録左传【盟向求成于郑既而背之秋郑人齐人卫人伐盟向王迁盟向之民于郏　冬曲沃伯诱晋小子侯杀之】
　　【郏杜注王城也今河南府洛阳县西有郏鄏陌亦谓之郏山】
　　【丁桓王十丑六年】八年【齐僖二十七年晋侯缗元年卫宣十五年蔡桓十一年郑庄四十年曹桓五十三年陈厉三年杞武四十七年宋庄六年秦寜十二年楚武三十七年】
　　春正月己卯烝
　　公羊【烝者何冬祭也春曰祠夏曰礿秋曰尝冬曰烝常事不书此何以书讥何讥尔讥亟也亟则黩黩则不敬君子之祭也敬而不黩疏则怠怠则忘士不及兹四者则冬不裘夏不葛】
　　胡传【案周官大司马烝以中冬今鲁烝以春正月其不同何也周书有周月以纪政而其言曰夏数得天百王所同其在商周革命改正示不相沿至于敬授民时廵狩烝享犹自夏焉然则司马中冬教大阅献禽以享烝所谓自夏而鲁之烝祭在正月见春秋用周正纪鲁事也而谷梁子乃曰烝冬事也春兴之志不时也是以闭蛰而烝为是与周制异矣春秋非以不时志也为再烝见渎书也】
　　集説【何氏休曰烝众也气盛貌冬万物毕成所荐众多芬芳备具故曰烝　杜氏预曰此夏之仲月非为过而书者为下五月复烝见渎也　孔氏颖逹曰卫氏难杜云上五年闭蛰而烝谓十月比正月烝则是过时而烝秦氏释云案周礼四时之祭皆用四仲之月此正月则是夏之仲冬何为不得烝而云过时也又曰大司马职曰中夏献禽以享礿中冬献禽以享烝言四时之祭不得后仲月非谓孟月不得烝也释例曰周礼祭宗庙以仲月盖言其下限也下限至于仲月则上限起于孟月仲是下限则周之正月得为烝祭　赵氏匡曰周虽以建子为正至于祭祀则用夏时本月以行四时之祭故桓八年正月烝则夏之仲冬也凡四时之祭皆用孟月宣八年六月有事于太庙即夏之孟月也若有故及日不吉即用仲月桓八年正月烝是也若又有故及日不吉即用季月昭十五年二月有事于武宫即夏之季月也然吉事先近月茍有其故而用季月渉于怠矣当用仲月为嘉也又曰周礼记四时祭名云春祠夏礿秋尝冬烝诗云礿祠烝尝于公先王而春秋无礿祠者盖春秋中再书烝一书尝两书禘皆为失礼及有变故乃书尔于祠礿二祭无他故所以不书也又曰正月之烝不失时也经为五月又烝故书此以明一嵗再烝若不书即似春有故不烝夏乃烝尔　刘氏敞曰此未有言烝者其谓之亟何以夏五月为亟也春秋欲见五月再烝故于此不得不书犹将书壬午犹绎者不得不先书有事于太庙也　程子曰冬烝非过也书之以见五月又烝为非礼之甚也　赵氏鹏飞曰礼有时不时则失礼礼有莭烦数则失节烝冬事也四时之祭惟烝为甚腆盖非冬则物不可得而备今正月而烝礼也若五月之烝夏之三月物华而未实禽兽孕育之际安得物而备之非暴殄天物不能也圣人文起于此而义在彼故曰为五月烝起也　汪氏克寛曰四时常祀惟桓公之经书烝书尝盖再烝之渎与未易灾之余而尝之慢皆失礼之大者况冬烝而以夏五月行之酉月尝而以未月行之或太过或不及皆失时之甚者故笔之于经以示贬焉或谓桓有大恶不可以祀先君故圣人因其失礼而特书以重其恶其言失之凿矣　季氏本曰内事用柔日故烝以己夘丁丑尝以乙亥吉禘以乙酉大事以丁卯有事以辛巳癸酉义同】
　　天王使家父来聘
　　胡传【下聘弑逆之人而不加贬何也既名冢宰于前其余无责焉乃同则书重之义以此见春秋任宰相之専而责之备也】
　　集説【杜氏预曰家父天子大夫家氏父字　孙氏觉曰桓公大恶之人也而五年之间来聘者三春秋一切书之所以见不能讨恶而王道之衰遂使簒人得志也　程子曰鲁桓公弑立未尝朝觐而王屡聘之失道之甚也　叶氏梦得曰家父王之下大夫也　赵氏与权曰五年之中周三聘鲁古者七年一聘周则过矣六年一朝自隐至桓未尝一至天子之庭鲁之辜将焉逃春秋书之伤周责鲁之意隐然矣赵氏鹏飞曰命鲁主婚也鲁将为纪谋纳女于王王使家父来聘言娶于纪也　家氏翁曰天王下】
　　【聘逆人初而贬以正法也再而贬申着其义也至于三义尽于前不贬犹贬也　陈氏深曰孔氏曰此年及十五年上距幽王之卒七十五嵗而诗节南山乃家父刺幽王古人字或累世同之云汉诗序仍叔美宣王桓五年仍叔之子来聘仍氏亦世字如赵氏世称孟智氏世称伯也　汪氏克寛曰家父乃周之世臣诗纪家父刺幽王之昏乱与尹氏之不平而不惮激怒于君相盖竭忠于王室者也桓公之经两书家父亦家氏之子若孙尔一则聘所不当聘一则求所不当求皆徇于王命而依阿茍且以从于非义其视节南山之诵能无愧乎比事以观不待贬絶而恶自见矣　季氏本曰家氏父名盖天子之元士作节南山诗者自谓家父作诵以究王讻而可不名称乎】
　　附録左传【春灭翼】
　　夏五月丁丑烝
　　公羊【何以书讥亟也】
　　谷梁【黩祀也志不敬也】
　　胡传【春秋之文有一句而包数义者有再书而一贬者戎伐凡伯于楚丘以归之类一句而包数义春正月己卯烝夏五月丁丑烝再书而一贬】
　　集説【孙氏觉曰祖父至尊神明至幽而以非礼渎之圣人所以深辜也　程子曰正月既烝矣而非时复烝者必以前烝为不备也其黩乱甚矣　宋氏宜春曰武氏子来求赙一责天王求赙一责鲁之不共一贬而起二事此两书烝二事而一贬　赵氏与权曰夏而礿礼也烝非其时也嵗再烝焉祭之渎也而桓公行之将以事神适以慢神将以寜神适以渎神　吴氏曰建子之月已烝矣建辰之月又烝焉于春季而行冬祭非其时非其礼也　李氏亷曰周礼纪四时祭名云春祠夏礿秋尝冬烝公羊亦同毛诗云礿祠烝尝此取协韵尔非有异也王制曰春礿夏禘秋尝冬烝郊特牲曰春禘而秋尝祭义与郊特牲同祭统与王制同吴氏草庐曰王制篇内礿皆当读为祠禘皆当读为礿此説是也赵氏曰禘非时祭之名也礼记诸篇皆汉儒约春秋为之见春秋有禘于庄公遂以为时祭见春秋惟两书禘一闵二年五月一僖八年七月一春一夏遂有春禘夏禘之説又见春秋止有烝尝禘三祭遂为诸侯阙一祭之説皆不可信也】
　　附録左传【随少师有宠楚鬭伯比曰可矣雠有衅不可失也夏楚子合诸侯于沈鹿黄随不防使防章譲黄楚子伐随军于汉淮之间季梁请下之弗许而后战所以怒我而怠防也少师谓随侯曰必速战不然将失楚师随侯御之望楚师季梁曰楚人上左君必左无与王遇且攻其右右无良焉必败偏败众乃擕矣少师曰不当王非敌也弗从战于速随师败绩随侯逸鬬丹获其戎车与其戎右少师秋随及楚平楚子将不许鬭伯比曰天去其疾矣随未可克也乃盟而还】
　　【沈鹿杜注楚地今湖广安陆府钟祥县东六十里有鹿湖池深不可测即其地也　黄杜注黄国弋阳县魏置弋阳郡于此今河南汝寜府光州境弋阳城在州东黄城在州西史记黄帝末孙陆终之后封于黄陆氏纂例黄嬴姓　淮汉志南阳郡平氏县禹贡桐柏大复山在东南淮水所出水经淮水至广陵淮浦县入海淮浦今安东县也平氏故城在今河南南阳府西北　速杜注随地传云楚伐随军于汉淮之间当在今湖广徳安府应山县境】
　　秋伐邾
　　集説【孙氏复曰不出主名防者也　孙氏觉曰不言帅师微者伐之也　髙氏闶曰桓自弑立恃其强恶以陵小国小国皆畏而从之故纪郕邓谷滕或朝或防惟邾恃旧好而不顾至是遂伐之其曰伐邾必有辞焉邾不能奉词以讨桓公弑逆之辜宜乎其反见伐也　黄氏震曰东莱吕氏曰微者也其事不可得而详者也天子在诸侯擅相侵伐君子以为无王此春秋所以作也岷隐戴氏曰隐公尝亲伐邾今虽大夫亦不行盖卑邾矣其后僖公卑邾而不设备是以有升陉之败愚案吕之説正论也而戴之説亦其一事之戒　赵氏鹏飞曰仪父盖知义者也隐有逊千乗之心则即位三月仪父来盟桓有簒逆之恶则定位六年仪父不至非义何恃哉桓公愤其然故无故而伐之责其不至也然邾终不即至迄十五年因牟人葛人之来不得已而与之俱而后朝焉以是知义之果可恃也桓以不义而伐人之国用兵何名哉故不书公不书师而见贬　家氏翁曰不书公贬也大夫行亦当书帅师不书亦贬也　湛氏若水曰春秋无义战凡非奉王命而行讨者皆不义之兵也桓簒立不能修臣职而朝王反受列国之朝又肆其横兵而伐邾以强陵弱以众暴寡其为恶极矣故春秋书之以着其罪　季氏本曰邾小国为鲁所廹然叛服不常凡加兵者皆不服故也】
　　冬十月雨雪
　　公羊【何以书记异也何异尔不时也】
　　集説【何氏休曰周之十月夏之八月未当雨雪此隂太盛兵象也　范氏甯曰礼月令曰孟冬行秋令则霜雪不时　杜氏预曰今八月也书时失　程子曰建酉之月未霜而雪书异也　叶氏梦得曰雨雪不志此何以志建酉之月也　齐氏履谦曰春秋凡三书雨雪雨皆言大此独不言大言大者以大为异不言大者以失时为异】
　　附録左传【冬王命虢仲立晋哀侯之弟缗于晋】
　　祭公来遂逆王后于纪【书遂始此】
　　左传【礼也】
　　公羊【祭公者何天子之三公也何以不称使昏礼不称主人遂者何生事也大夫无遂事此其言遂何成使乎我也其成使乎我奈何使我为媒可则因用是徃逆矣女在其国称女此其称王后何王者无外其辞成矣】
　　谷梁【遂继事之辞也其曰遂逆王后故畧之也或曰天子无外王命之则成矣】
　　胡传【刘敞曰祭公王之三公也曷为不称使不与王之使祭公也师傅之官坐而论道其任重矣今其来鲁乃命鲁侯以昏姻之事者也若是则大夫可矣何必三公任之重使之轻故祭公縁此义得専命不报遂行如纪而王以轻使为失祭公以遂行为罪矣此説是也为之节者宜使卿徃逆公监之则于礼得矣使祭公命鲁主昏姻之事则曰不可卿徃而公监之何以可乎命鲁轻矣卿徃公监之重矣官师从单靖公逆王后于齐刘夏非卿而书靖公合礼则不书故先儒以为使卿逆公监之礼也】
　　集説【杜氏预曰祭公诸侯为天子三公者王使鲁主昏故祭公受命而迎也天子无外故因称王后卿不书举重畧轻又曰天子娶于诸侯使同姓诸侯为之主祭公来受命于鲁故曰礼　孔氏颖逹曰隐元年云祭伯今而称公知其为天子三公从周向纪不由鲁国纵令因使过鲁自当假道而去不须言来也凡言遂者因上事生下事之辞既书其来又言遂逆是先来见鲁君然后向纪知王使鲁主昏故祭公来受鲁命而徃迎也凡昏姻皆賔主敌体相对行礼天子嫁女于诸侯使诸侯为主令与夫家为礼天子聘后于诸侯亦使诸侯为主令与后家为礼嫁女则送女于鲁令鲁嫁女与人迎后则令鲁为主使鲁遣使徃逆故祭公受鲁命也嫁王女者王姬至鲁而后至夫家其王后昏后不来至鲁者以王姬至鲁待夫家之逆以为礼故须至鲁后则王命已成于鲁无事故即归京帅于逆称王后举其得王之命后礼已成于归称季姜申父母之尊言子尊不加于父母从父母之家而将归于王据父母之家为文故于归申父母之尊也刘夏逆后讥卿不行皆不讥王不亲行明是王不当亲也文王之逆太姒身为公子迎在殷世未可据此以为天子礼也　赵氏匡曰若但书逆女则是祭公自逆故须言王后尔今不言使即罪全归祭公　孙氏复曰天子不亲迎娶后则使三公逆之祭公三公书者为遂事起也其言祭公来者祭公来谋逆后之期也桓王娶后于纪鲁受命主之故祭公来谋逆后之期既谋之则当复命于天子命之逆则逆之不可専也祭公不复命于王専逆王后于纪故曰遂以恶之不言逆女者王后重矣非诸侯夫人可得齐也故不言逆女也　刘氏敞曰三公坐而论道使三公以逆女非正也祭公逆王后于纪则何为来由乎我使我主其礼也曷为使我主其礼昏姻之事必有嘉让之辞焉太上无敌不可以质惟诸侯同姓者主之遂者何生事也大夫无遂事遂而非礼非也此其为非礼柰何使我主之纪有成矣自是徃逆也蘓氏辙曰谷梁曰不言使不正其以宗庙大事即谋于我也非也若不正其即谋于我者言遂逆足矣】
　　【不言使何哉言使岂妨于即谋于我乎王将逆后于纪而使鲁主之故祭公自鲁如纪不称使谋昏也遂继事之辞也大夫出疆有以二事出者有以一事出而専继事者其书皆曰遂得失则视其实而已祭公自鲁逆王后公子遂如周及晋皆以二事出者也公子结媵而及齐宋盟専继事者也　程子曰祭公受命逆后而至鲁先私行朝防之礼故书来而以逆后为遂事责其不防王命而轻天下之母也　陈氏傅良曰逆后六书非公卿也而后书是故原庄公逆恵后于陈不书召桓公逆定后于齐不书则祭公何以书后妃母仪天下而以遂専之也祭公不称使则王者有成命也王者有成命而以遂専之故书遂始于此凡遂讥也莫甚于遂逆后罪祭公且罪鲁也　张氏洽曰天子虽无亲迎之礼然祭公谋于鲁则当复命于王然后遣于宗庙以明逆后之重今使鲁为媒而因是徃逆轻防王配如此何以示正始之道哉黄氏震曰刘氏权衡曰天子娶后当使同姓诸侯主其辞命祭公逆后于纪使我主其礼也岷隐曰祭公至鲁遂徃逆后此天王之命非祭公自为之纪鲁甥也咨谋于鲁而行木讷曰齐将灭纪纪托于鲁鲁势不能芘纪于是为之谋俾纳女于王托王为重焉盖自五年齐欲袭纪纪惧求鲁六年防于成秋又来朝今春家父来聘则谋昏也今祭公来因不反命而遂逆王后齐侯继此不复犯纪僖公没襄公始灭纪纳女亦延纪数年愚案刘以礼言戴以情言赵以事势言可以叅考　家氏翁曰昏礼不称主人者谓天子虽尊不自为主人也左氏庄十八年虢公晋侯郑伯使原庄公逆王后于陈陈妫归于京师不言王使而曰虢晋郑使之逆此不称主人之明证也祭公何以来乎周制天子与诸侯为昏则使同姓之国为之主鲁以周公之后为王主礼其来旧矣谷乃云不正其以宗庙之大事即谋于我其未然欤是时纪困于齐请昏于王室以为图存之计鲁实主之王使祭公下询于鲁亦以是故尔祭公为逆后而来无讥也祭公以遂事而徃则有讥也刘原父谓三公乃师傅之官与天子坐而论道其任重矣今其来鲁乃命鲁以昏姻之事以为任之重使之轻愚谓周之三公即宰相也天子不行亲迎之礼而使其宰徃逆所以重大昏之始其未为失与当是时赗妾聘逆皆以命其宰宗庙重事而使三公于礼不为过　汪氏克寛曰祭公自鲁逆王后受王命谋昏于鲁竝迎后于纪逆后大事也安有无王命而敢専之哉但天子昏礼当使大夫谋昏于同姓之诸侯待其复命然后使上卿徃迎而公监之故王遣三公谋昏则以轻使为失祭公不复命于王而即知纪逆后则以遂行为罪而交责之也】
　　【案刘氏敞曰三公逆女非正也胡传畅发其义谓当使卿迎而公监之其説是矣孙氏复以为天子不亲迎要后则使三公逆之家氏翁谓宗庙重事而使三公于礼不为过似亦有理故竝存焉程子谓王姬下嫁则同姓诸侯为主逆王后无使诸侯为主之礼然据家氏翁所引庄十八年虢晋郑使原庄公逆后则同姓诸侯为主确有可据】
　　【戊桓王十寅七年】九年【齐僖二十八年晋缗二年卫宣十六年蔡桓十二年郑庄四十一年曹桓五十四年陈厉四年靖公元年宋庄七年秦出子元年楚武三十八年】
　　春纪季姜归于京师
　　左传【凡诸侯之女行唯王后书】
</div>
    <div class="pagination">
<a href="钦定春秋传说汇纂_page15.html">上一页</a><span>...</span><a href="钦定春秋传说汇纂_page11.html">11</a><a href="钦定春秋传说汇纂_page12.html">12</a><a href="钦定春秋传说汇纂_page13.html">13</a><a href="钦定春秋传说汇纂_page14.html">14</a><a href="钦定春秋传说汇纂_page15.html">15</a><span class="current-page">16</span><a href="钦定春秋传说汇纂_page17.html">17</a><a href="钦定春秋传说汇纂_page18.html">18</a><a href="钦定春秋传说汇纂_page19.html">19</a><a href="钦定春秋传说汇纂_page20.html">20</a><a href="钦定春秋传说汇纂_page21.html">21</a><span>...</span><a href="钦定春秋传说汇纂_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
