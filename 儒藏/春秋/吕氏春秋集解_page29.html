<!DOCTYPE html>
<html>
<head>
    <meta charset="UTF-8">
    <title>吕氏春秋集解 - 第 29 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吕氏春秋集解 - 第 29 页/共 61 页</h1>
    <div class="content">　　十年春王三月辛卯臧孙辰卒
　　夏秦伐晋
　　左氏传春晋人伐秦取少梁夏秦伯伐晋取北徴伊川先生解礼一失则天理灭亡将入于禽兽圣人初恐人之入于禽兽也故春秋之法极谨严诸侯而有弃礼者则遂絶之
　　高邮孙氏曰以其易世相雠交攻不已故不称其人但曰秦者外之也
　　楚杀其大夫冝申
　　左氏传楚子西谋弑穆王穆王闻之五月杀鬬冝申武夷胡氏传案左氏冝申与仲归谋弑穆王而诛则是讨弑君之贼也曷爲称国以杀又书其官而不曰楚人杀冝申乎曰穆王者即楚世子商臣也而春秋之义微矣
　　自正月不雨至于秋七月
　　谷梁传歴时而言不雨文不闵雨也不闵雨者无志乎民也
　　及苏子盟于女栗
　　杜氏注苏子周卿士女栗地阙
　　刘氏传孰及之公也公则曷爲不言公不与公盟也曷爲不与公盟古者内诸侯不外交外诸侯不内交有至尊在不贰之也
　　冬狄侵宋
　　楚子蔡侯次于厥【公作屈】貉
　　左氏传陈侯郑伯会楚子于息冬遂及蔡侯次于厥貉将以伐宋宋华御事曰楚欲弱我也先爲之弱乎何必使诱我我实不能民何罪乃逆楚子劳且听命
　　高邮孙氏曰厥貉之次遂称楚子而明年伐麇又以爵书盖自是与中国等矣楚蛮荒而中国与之等则楚人益强而中国之衰益甚矣
　　武夷胡氏传楚灭江六平陈与郑于是乎爲伐宋之举次于厥貉凡伐而次者其次爲善次而伐者其次爲贬齐师次陉修文告以威敌善之也故上书伐楚以着其美楚次厥貉藏祸心以凭夏贬之也故下书伐麇以着其罪当是时陈郑宋皆从楚矣独书蔡侯何哉郑失三大夫俟救而不及陈获公子茷而惧宋方有狄难盖有不得已者非所欲也蔡无四境之虞则是得已不已志在从于楚矣故削三国书蔡侯见其弃诸夏之恶也
　　十有一年春楚子伐麇【公作圈】
　　左氏传十年厥貉之会麇子逃归十一年春楚子伐麇成大心败麇师于防渚潘崇复伐麇至于锡冗
　　襄陵许氏曰楚侵伐书爵始此中国日替矣
　　夏叔仲彭生会晋郤缺于承匡
　　左氏传叔仲惠伯会晋郤缺于承匡谋诸侯之从于楚者【杜氏注九年陈郑及楚平十年宋听楚命】
　　杜氏注承匡宋地在陈留襄邑县西郤缺冀缺
　　秋曹伯来朝
　　左氏传秋曹文公来朝即位而来见也
　　公子遂如宋
　　左氏传襄仲聘于宋且言司城荡意诸而复之因贺楚师之不害也
　　狄侵齐
　　冬十月甲午叔孙得臣败狄于咸
　　左氏传鄋瞒侵齐【杜氏注鄋瞒秋国名防风之后漆姓】遂伐我公卜使叔孙得臣追之吉侯叔夏御庄叔緜房甥爲右富父终甥驷乗冬十月甲午败狄于咸获长狄侨如富父终甥桩其喉以戈杀之
　　公羊传长狄也
　　杜氏注咸鲁地
　　刘氏意林非长狄乎曰非也春秋正名狄也戎也淮夷也白狄也赤狄也山戎也夷蛮也陆浑戎也姜戎也是不一名
　　十有二年春王正月郕【公作盛】伯来奔
　　左氏传十一年郕大子朱儒自安于夫钟国人弗徇十二年春郕伯卒郕人立君大子以夫钟与郕邽来奔公以诸侯逆之
　　辨疑赵子曰案诸侯嗣位未逾年犹称子岂有君父病而不视死而不丧身未即位以邑出奔而称郕伯一何乖缪且郑忽曹羁莒展皆已即位及其出奔犹但称名况于郕未嗣位乎且春秋正王纲之节乃云爲鲁公以诸侯迎之之故即书曰郕伯乃春秋紊王纲也一何厚诬邪刘氏权衡意者先郕伯以去年卒太子今即位而不能自安遂出奔此乃眞郕伯矣以其即位日浅或谓之太子而左氏则误以爲太子出奔也
　　公羊传失地之君也
　　泰山孙氏曰诸侯播越失地皆名此不名者非自失国也案庄八年师及齐师围郕郕降于齐师自是入齐爲附庸此而来奔齐所偪尔故不名
　　常山刘氏曰太子位当世立国人弗立而来奔圣人即书其爵以其当立爲君也郕人岂可絶之哉春秋大居正王道若此岂有乱乎
　　伯来朝
　　左氏传桓公来朝始朝公也且请絶叔姬而无絶防公许之
　　杜氏注复称伯舍夷礼
　　二月庚子子叔姬卒
　　左氏传二月叔姬卒不言絶也
　　陆氏纂例赵子曰时君之女故曰子以别非先君之女也
　　高邮孙氏曰左氏经无子字
　　夏楚人围巢
　　左氏传羣舒叛楚夏子孔执舒子平及宗子遂围巢杜氏注巢吴楚间小国庐江六县东有居巢城
　　秋滕子来朝
　　左氏传滕昭公来朝亦始朝公也
　　秦伯使术【公作遂】来聘
　　左氏传秦伯使西乞术来聘且言将伐晋襄仲辞玉曰君不忘先君之好照临鲁国鎭抚其社稷重之以大器寡君敢辞玉对曰不腆敝器不足辞也主人三辞賔荅曰寡君愿儌福于周公鲁公以事君不腆先君之敝器使下臣致诸执事以爲瑞节要结好命所以借寡君之命结二国之好是以敢致之襄仲曰不有君子其能国乎国无陋矣厚贿之
　　辨疑曰案例外大夫来鲁未命者皆书名无他义也
　　冬十有二月戊午晋人秦人战于河曲
　　左氏传秦爲令狐之役故冬秦伯伐晋取羁马晋人御之赵盾将中军荀林父佐之郤缺将上军臾骈佐之栾盾将下军胥甲佐之范无恤御戎以从秦师于河曲臾骈曰秦不能久请深垒固军以待之从之秦人欲战秦伯谓士会曰若何而战对曰赵氏新出其属曰臾骈实爲此谋将以老我师也赵有侧室曰穿晋君之壻也有宠而弱不任军事好勇而狂且恶臾骈之佐上军也若使轻者肆焉其可十二月戊午秦军掩晋上军赵穿追之不及反怒以其属出宣子曰秦获穿也获一卿矣秦以胜归我何以报乃皆出战交绥秦行人夜戒晋师曰两军之士皆未憖也明日请相见也臾骈曰使者目动而言肆惧我也将遁矣薄诸河必败之胥甲赵穿当军门呼曰死伤未収而弃之不惠也不待期而薄人于险无勇也乃止秦师夜遁复侵晋入瑕
　　伊川先生解凡战皆以主人及客秦曲故不云晋及杜氏注河曲在河东蒲坂县南
　　陆氏纂例赵子曰凡战不书及交爲主也【如秦初伐晋而晋复追之至河曲而战之类也】
　　武夷胡氏传秦伯亲将晋上卿赵盾御之其称人何爲令狐之役故也秦纳不正遂非积忿晋不谢秦濳师御之是以暴兵连祸至此极也凡战皆以主人及客者处已之道寡怨之方王者之事其不书晋及何也前年秦师来伐晋不言战者晋已服矣故狄秦而免晋今又爲此役则秦曲甚矣故不以晋爲主惟动大众从秦师不奉词令以止之也故贬而称人此轻重之权衡也
　　季孙行父帅师城诸及郓【公作运】
　　左氏传书时也
　　杜氏注郓莒鲁所争者城阳姑幕县南有贠亭须即郓也
　　十有三年春王正月
　　夏五月壬午陈侯朔卒
　　邾子蘧蒢卒
　　左氏传邾文公卜迁于绎史曰利于民而不利于君邾子曰苟利于民孤之利也遂迁于绎五月邾文公卒君子曰知命
　　自正月不雨至于秋七月
　　大【公作世】室屋坏
　　左氏传秋七月大室之屋坏书不共也
　　公羊传世室屋坏世室者何鲁公之庙也周公称大庙鲁公称世室羣公称宫鲁祭周公何以爲牲周公用白牡鲁公用骍刚羣公不毛鲁祭周公何以爲盛周公盛鲁公焘羣公廪世室屋坏何以书讥何讥尔久不修也
　　谷梁传大室犹世室也周公曰大庙伯禽曰大室羣公曰宫爲社稷之主而先君之庙坏极称之志不敬也
　　杜氏注大庙之室
　　常山刘氏曰观春秋之中文公事宗庙最爲不谨遂有大室屋坏之变天人之际可不畏哉
　　吕氏曰君子之于宗庙有斯须不敢忘者非以崇孝而厚远也孝子之于亲心固如是也推是心以爲政虽不中不远矣鲁之爲国至使大室屋坏其能有以及物乎
　　冬公如晋衞侯会公于沓【公无公字】
　　高邮孙氏曰沓之会公也已去鲁而未至于晋也
　　狄侵衞
　　十二月己丑公及晋侯盟公【公谷无公字】还自晋郑伯会公于棐【公作斐】
　　左氏传冬公如晋朝且寻盟衞侯会公于沓请平于晋公还郑伯会公于棐亦请平于晋公皆成之
　　公羊传还者何善辞也何善尔往党衞侯会公于沓至得与晋侯盟反党郑伯会公于棐故善之也【何氏注党所也所犹时齐人语也】
　　杜氏注棐郑地
　　十有四年春王正月公至自晋
　　邾【公作邾意下同】人伐我南鄙叔仲彭生帅师伐邾
　　左氏传邾文公之卒也公使吊焉不敬邾人来讨伐我南鄙故惠伯伐邾
　　夏五月乙亥齐侯潘卒
　　左氏传子叔姬妃齐昭公生舍叔姬无宠舍无威公子商人骤施而多聚士尽其家贷于公有司以继之夏五月昭公卒舍即位
　　六月公会宋公陈侯衞侯郑伯许男曹伯晋赵盾癸酉同盟于新城
　　左氏传邾文公元妃齐姜生定公二妃晋姬生捷菑文公卒邾人立定公捷菑奔晋六月同盟于新城从于楚者服且谋邾也
　　谷梁传同者有同也同外楚也
　　伊川先生解诸侯始会议合而后盟盟者志同故书同同外楚也
　　杜氏注新城宋地在梁国谷熟县西
　　武夷胡氏传同盟于新城同外楚也其曰同者志诸侯同欲非强之也而宋公陈侯郑伯在焉则知楚次厥貉三国虽从诚有勿获已者削而不书盖恕之也蔡不与盟果有弃盟党恶之实矣夷攷晋楚行事未有以大相远也而春秋予夺如此者荆楚僭王若与同好陵蔑中华是将代宗周爲共主君臣之义灭矣可不谨乎
　　秋七月有星孛入于北斗
　　公羊传孛者何彗星也其言入于北斗何北斗有中也【中者魁中】何以书记异也
　　谷梁传孛之爲言犹茀也其曰入北斗斗有环域也高邮孙氏曰星孛之异经书者三而皆曰有也有者不冝有之辞且不知其孛者何星阙所不知也
　　公至自会
　　晋人纳捷【公作接】菑于邾弗克纳【公作邾娄】
　　左氏传晋赵盾以诸侯之师八百乗纳捷菑于邾邾人辞曰齐出貜且长宣子曰辞顺而勿从不祥乃还
　　谷梁传是郤克也其曰人何也微之也何爲微之也长毂五百乗緜地千里过宋郑滕薛敻入千乗之国欲变人之主至城下然后知何知之晚也弗克纳未伐而曰弗克何也弗克其义也捷菑晋出也貜且齐出也貜且正也捷菑不正也
　　陆氏纂例其自以爲君而来争国者则不论命与不命皆但名而已不言公子公孙言非复人臣也所谓当国者也齐小白【庄九年】阳生【哀六年】邾捷菑【文十四年】莒去疾【昭元年】之类是也
　　陆氏微旨赵子曰弗克纳言失之于初而得之于末也愈乎遂也淳闻于师曰据三传之说晋师皆有名氏则必非微者矣书曰人何也曰废置诸侯王者之事人臣专之罪莫大焉夫子善其闻义能徙故爲之讳也凡事不合常礼而心可嘉者皆以讳爲善
　　刘氏传弗者迁辞也
</div>
    <div class="pagination">
<a href="吕氏春秋集解_page28.html">上一页</a><span>...</span><a href="吕氏春秋集解_page24.html">24</a><a href="吕氏春秋集解_page25.html">25</a><a href="吕氏春秋集解_page26.html">26</a><a href="吕氏春秋集解_page27.html">27</a><a href="吕氏春秋集解_page28.html">28</a><span class="current-page">29</span><a href="吕氏春秋集解_page30.html">30</a><a href="吕氏春秋集解_page31.html">31</a><a href="吕氏春秋集解_page32.html">32</a><a href="吕氏春秋集解_page33.html">33</a><a href="吕氏春秋集解_page34.html">34</a><span>...</span><a href="吕氏春秋集解_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
