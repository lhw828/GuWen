<!DOCTYPE html>
<html>
 <head>
  <meta charset="utf-8"/>
  <title>
   春秋会通 - 第 5 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋会通 - 第 5 页/共 27 页
  </h1>
  <div class="content">
   【案来盟例五郑语衞良夫称使者前定之盟也谓已有约言未足效信而释疑复遣使固结之也楚屈完齐高子不称使者权在二子谓齐楚二君遣使之时未甞有命令盟也宋华孙不称使者华孙权臣专行不受君命也屈完非来鲁非书来者内桓师也○又案谷梁曰前定之盟不日此以荀庚良夫却犫孙林父向戌等因聘而盟之例推之也彼皆书日则后定可知矣○又案语后为子人氏郑昭公之祸以羣弟之多宠也今厉公夺嫡又复私爱子人使交政中华何不鉴覆辙乎观母之役郑子华言于齐桓曰泄氏孔氏子人氏实违君命君若去之以为成则子人氏之专权于郑可知矣】
　　秋八月壬申御廪灾左氏【注御廪公所亲耕以奉粢盛之仓也天火曰灾】公羊【何以书记灾也注火自出烧之曰灾】胡氏【门观灾而新作则书御廪之新必矣何以不书营宫室以宗庙为先重本也御廪灾而新不书常事也】
　　【案经书内灾八御廪西宫新宫雉门两观桓僖宫亳社也外灾六齐成周宋二陈四国也○又案月令季秋藏帝借之收于神仓即此】
　　乙亥尝左氏【书不害也注旣戒曰致齐御廪虽灾茍不害嘉谷则祭不应废故书以示法先其时亦过也】公羊【常事不书何以书讥尝也曰犹尝乎御廪灾不如勿尝而已矣注当废一时祭以自责以奉天灾也周八月非孟秋本不时不以不时书者本不当尝也】谷梁【御廪之灾不志此其志何也以为唯未易灾之余而尝可也志不敬也何用见其未易灾之余而尝也曰甸粟而内之三宫三宫米而藏之御廪夫尝必有兼甸之事焉壬申御廪灾乙亥尝以为未易灾之余而尝也注甸师内粟夫人亲舂是兼甸也壬申乙亥相去四日用日至少而功多明未及易也】胡氏【尝祭时事之常则何以书志不时与不敬也春秋纪事用周月而以八月尝则不时也御廪灾于壬中而尝以乙亥是不改卜而供未易灾之余则不敬也礼以时为大施于事则不时礼以敬为本发于心则不敬故书】
　　【案三传惟谷梁得之而夫人兼甸之说亦非公羊以为不如勿尝亦非奉宗庙之义而注者又以为冝废祭自责则大谬矣左注尤失实茍不害何必书乎故胡氏不时不改卜之说主赵子】
　　冬十有二月丁巳齐侯禄父卒○宋人以齐人蔡人衞人陈人伐郑左氏【宋人以诸侯伐郑报宋之战也焚渠门入及大逵伐东郊取牛首以大宫之椽归为卢门之椽传例凡师能左右之曰以】公羊【以者何行其意也注以己从人曰行言四国行宋意也宋前纳突求赂突背恩伐宋故宋结四国伐之四国本不起兵当分别之故加以也宋恃四国乃伐郑四国当与宋同罪非为四国见轻重】谷梁【以者不以者也民者君之本也使人以其死非正也注不以者谓本非所得制今得以之也刺四国使宋专用其师轻民命也】胡氏【师而曰以者能左右之以行己意也宋怨郑突之背己故以四国伐郑鲁怨齐人之侵己故以楚师伐齐蔡怨囊瓦之拘已故以呉子伐楚蔡弱于呉鲁弱于楚宋与蔡衞陈敌而弱于齐乃用其师以行己意故特书曰以列国之兵有制皆统乎天子而敢私用之与私为之用以伐人国大乱之道也故谷梁子曰以者不以者也】陈氏【伐未有言以者则其言以何用诸侯之师于是始也东迁之后诸侯虽会伐非一国之志也非一国之志则会者序爵而已矣如隐四年伐郑桓十五年伐郑皆先宋之类虽主兵也而小国序大国之上亦非一国之志也如隐五年邾郑伐宋庄五年齐宋伐衞之类以一国而用诸侯之师于是始此伯之所由兴也伯者之令行于天下自是无书以者矣书以者必中国用夷狄者也】
　　【案兵事书以例三谷梁于此年及公以楚师下皆曰以者不以者也而注者又引雍氏曰兵者不祥之器不得已而用之安有驱民死地以共假借之役乎此说是矣独于蔡侯之以呉子则曰以蔡侯之以之举其贵者则又变不以之例盖其所以以者虽同而事则异观此伐郑皆书人取谷特书至则贬之无疑而蔡侯以呉特进而书爵则无讥矣此春秋所以不可一槩论也赵氏以为宋但用齐蔡等兵而不自交锋厯引左氏柏举之战呉楚自战而蔡不交锋以证之亦有理陈氏之说于世变亦有情要之诸说皆通可参用】
　　十有五年春二月天王使家父来求车左氏【非礼也诸侯不贡车服天子不私求财】公羊【王者无求求车非礼也】谷梁【古者诸侯时献于天子以其国之所有故有辞让而无征求求车非礼也求金甚矣】胡氏【遣使需索之谓求王畿千里租税所入足以充费不至于有求四方诸侯各有职贡不至于来求以丧事而求货财已为不可况车服乎经于求赙求车求金皆书曰求垂后戒也夫上有好者下必有甚焉王者有求下观而化诸侯大夫士庶人皆将有求以利其国家皇皇唯恐不足未至于夺攘不餍也古之君人必昭俭德以临照百官民志既定之后皆安其分兵刑寝矣及侈心一动莫为防制必至于廉耻道丧宠赂日章沦于危亡而后己也观春秋所书则见王室衰乱之由而知兴衰拨乱之说矣】张氏【礼诸侯九贡无有以车供王室之用者周室固取轻于诸侯而家父大夫无所正救奉使侯国自取辱命之罪亦见矣】
　　三月乙未天王崩【桓王也隐四年即位在位二十三年庄王立】○夏四月己巳葬齐僖公○五月郑伯突出奔蔡左氏【祭仲专郑伯患之使其壻雍纠杀之将享诸郊雍姬知之遂告祭仲祭仲杀雍纠尸诸周氏之汪公载以出曰谋及妇人冝其死也夏厉公出奔蔡六月乙亥昭公入注传例不书大夫逐之而言奔罪之也】公羊【突何以名夺正也注据衞侯出奔楚不名此名者着其夺正也】谷梁【讥夺正也注礼诸侯不生名今名突以讥之】胡氏【此祭仲逐之也没而不书何也陆淳曰逐君之臣其罪易见也君而见逐其恶甚矣圣人之敎在乎端本清源故凡诸侯之奔皆不书所逐之臣而以自奔为名所以警乎人君其说是也夫君实有国而出于臣乃其自取焉耳本正而天下之事理矣】张氏【圣人之大寳曰位孟子论伯夷栁下惠得百里之地而君之皆能以朝诸侯有天下圣贤贵于得位以其足以恢斯道润泽斯民中才之主茍能制节谨度用贤治民自足以守其社稷何至位南面之尊秉一国之权而为臣民所逐哉故凡失位出奔者春秋皆以自出书之所以罪其道之自失邦之自丧非臣民所得而逐之也其书爵而不名者罪轻恶减虽曰失道而尚可待其改过自新则位为未絶若突以庶夺正固不可以有国又初与权臣比而簒位又与亲戚谋而欲杀之为反覆盗贼之计以自取亡盖王法之所当诛故特书其名以罪之】
　　【案诸侯被逐出奔书名者七郑突衞朔衞衎燕蔡朱莒庚舆邾益例同惟郑成公郕伯不名】
　　郑世子忽复归于郑左氏【注忽实居君位故今还以复其位之例为文也称世子者忽为大子有母氏之宠邓曼宗卿之援祭仲有功于诸侯此大子之盛者也而守介节以失大国之助知三公子之强不从祭仲之言修小善絜小行从匹夫之仁忘社稷之大计故君子谓之善自为谋言不能谋国也父卒不能自君郑人亦不君之出则降名以赴入则逆以大子之礼始于见逐终于见杀三公子更乱郑国实忽之由也】公羊【其称世子何复正也注称世子明复正以效祭仲之权】谷梁【反正也】胡氏【忽尝嗣位君其国归而独称世子则亡其君位明矣其称复归者谓旣絶而复归也然诸侯失国出奔归而称复则可大夫失位出奔归而称复则不可古者诸侯世国大夫不世官或曰复厌词也】陈氏【不称郑伯以是为终失国也春秋无二尊茍失国虽见杀不书故郑无昭公晋无怀公】
　　【案郑忽自十一年五月庄公卒而立至九月奔衞五年于外乃得复归不从衞侯朔衎之例称爵乃称世子者忽之所以得归以其尝为世子也所以不称郑伯者以其不能君也程子曰忽本当立故称世子不能保其位故不爵刘氏曰书复归诸侯之正也此说皆得之○又案忽自此年归至十七年见弑并无书郑伯者此忽终不能君之验也○又案诸侯失国复归者四郑忽衞侯郑曹伯襄衞侯衎也大夫失位称复归者衞元咺也】
　　许叔入于许公会齐侯于艾【艾谷作蒿公作鄗】左氏【谋定许也注许叔许庄公弟也隐十一年郑使许大夫奉许叔居许东偏郑庄旣卒乃入居位许人嘉之以字告也叔本不去国虽称入非国逆例】谷梁【许叔许之贵者也莫冝乎许叔其曰入何也其归之道非所以归也注许国之贵莫过许叔叔之冝立又无与贰而进无王命退非父授故不书曰归同之恶入】胡氏【许大岳之裔先王建国迫于齐郑不得奉其社稷未闻可灭之罪也则当伸大义以直词上告诸天王下赴诸方伯求复其国粪除宗庙孰能与之争今乃因乱窃入则非复国之义故书入于许入云者难词也】陈氏【入未有书字者虽公子也弗谓公子此其曰许叔何所以别有罪也叔不书字则疑于齐小白阳生莒去疾】
　　【案许之失国本郑庄以壤地相接之故欲灭而并之故纠合齐鲁以为入许之役然又以三国共利难于独专灭国之罪齐鲁旣逊而不受则郑不得不假许叔奉祀以倡存许之说其实许地已入于郑矣今许叔乗郑乱以入而齐鲁会艾以定之盖郑庄方强则二国挟郑以为利郑庄旣卒则二国定许以为名会艾之谋岂非自解其入许之非己意乎然春秋于入许书及则已推见至隐虽今日之得不足掩其前之失矣○又案诸侯入国例七许叔冝复国而不得其道故书字书入齐小白阳生莒去疾可以有无君父之命故虽以国氏不书公子而书入郑突衞朔乱伦失正已失国而又复春秋以其逆也故书爵书名书入独衞献入夷仪春秋俟其改过也故书爵书入而不名胡氏于许叔小白去疾皆曰难词则阳生衞献亦可入此例于衞朔曰逆词则郑突亦可入此例公羊注以为许叔本小国春秋前失爵在字例入者出入皆恶明当诛是盖不知入许之本末而妄为此说也左氏归入例亦多不合此条谷梁得之张氏曰诸侯进以正乃可以正邦国因乱窃入已之不正无以正乎人故书入以见义有所不受也】
　　邾人牟人葛人来朝【牟国今泰山牟县葛国在梁国宁陵县东北古葛伯国】左氏【注三人皆附庸之世子也其君应称名故其子降称人】公羊【何以皆称人夷狄之也注桓公行恶而三人俱朝事之三人为众众足责故夷狄之谷注引此】胡氏【其狄之何天王崩不奔丧而相率朝弑君之贼也】陈氏【朝未有书人者旅见非邦交之旧自参以上甚矣】
　　【案卿之朝鲁七此年及宣元成六成十八襄元二十八定十五也而此朝桓独贬之左氏无杜注无据】
　　秋九月郑伯突入于栎左氏【郑伯因栎人杀守栎大夫檀伯而遂居栎注栎郑别都也今河南阳翟县未得国直书入无义例也又左氏昭公十一年曰楚申无宇对楚子曰郑庄公城栎而寘子元焉使昭公不立郑京栎实杀曼伯宋萧亳实杀子游齐渠丘实杀无知衞蒲戚实出献公由是观之则害于国末大必折尾大不掉君所知也】公羊【栎者何郑之邑曷为不言入于郑末言尔曷为末言尔祭仲亡矣注祭仲亡则郑国易得故明入邑则忽危矣不须言入国也末浅也】谷梁【注突不正书入明不当受】胡氏【经于厉公复国削而不书独书入于栎何也夫制邑之死虢君京城之叛大叔皆庄公所亲戒也今又城栎而寘子元焉使昭公不立何谋国之误也衞有蒲戚而出献公楚有陈蔡不羮而叛弃疾末大必折有国之害也故夫子行乎季孙曰古者家不藏甲邑无百雉之城遂堕三都以张公室于厉公复国削而不书者若曰旣入于栎则其国已复矣于以明居重驭轻强榦弱枝以身使臂之义为天下与来世之鉴也为国者可不谨于礼哉春秋此义皆小康之事衰世之意也】张氏【春秋止书突入栎而忽仪亹之事皆不书者所以见大都耦国旣入于此则郑国之命已制于突与入其国都盖无以异特书入栎而略其入国亦所以谨乱之所由生也又以见忽仪亹突之为君者末矣而不足纪此春秋所以为简严之书也】
　　【案春秋谨强都之害书突入栎而不书其入郑书晋灭下阳而不书其灭虢责郑之失虎牢予鲁之堕费郈皆此意也诸得之只公羊拘于祭仲知权之说故于突之出入皆不合何氏曰入邑则忽危不须言入国此说虽近之而大意非矣公羊下文又以为忽以此年出奔亦无据○又案陈氏曰郑突入栎与衞侯入夷仪同皆未得国之词也然突书名则又异矣】
　　冬十有一月公会宋公衞侯陈侯于袲伐郑【袲宋地公羊乍多】左氏【会于袲谋伐郑将纳厉公也弗克而还注先行会礼而后伐也】公羊【注月者善诸侯征突善録义兵也】谷梁【地而后伐疑词也非其疑也注郑突欲簒国伐而征之义也不应疑故责之】胡氏【左氏曰将纳厉公也谷梁曰非其疑也昭公与突之是非邪正亦明矣然昭公虽正其才不足以君一国之人复归于郑日以微弱厉公虽簒其知足以结四邻之援旣入于栎日以盛强诸侯不顾是非而计其强弱始疑于辅正终变而与邪谷梁所谓非其疑者非其疑于为义而果于为不义相与连兵动众纳簒国之公子也故详书其会地而后言伐以讥之也】陈氏【纳厉公也会伐会盟会救皆前定之词也未前定则书会于某而后伐棐林召陵之类是也会于某而后盟重丘是也会于某而后救牡丘是也前定同欲也未定继事也】张氏【案鲁桓宋庄衞朔皆以不正得国其为突谋乃水流湿火就燥之意独陈侯疑之耳然寡不胜众所以疑而不遂合也】
　　【案谷梁地而后侵伐例三此年于袲伐郑及宣元年棐林伐郑定四年召陵侵楚是也棐林曰地而后伐郑疑词也此其地何则着其美也盖以为欲美赵盾之功故详録其会地召陵曰志疑也疏曰一会之中十九国众力之强足以服楚不敢深入浅侵郊竟则责诸侯之疑居然可晓观此说则是三役者其疑同而得失异矣陈氏张氏亦善发明谷梁者独公羊以为善録义兵观下文书至以贬公则恐不如左氏之得事情也】
　　【周庄王元年】十有六年春正月公会宋公蔡侯衞侯于曹夏四月公会宋公衞侯陈侯蔡侯伐郑左氏【会于曹谋伐郑纳厉公也夏伐郑注春旣谋之今书会者鲁讳议纳不正蔡常在衞上今序陈下盖后至】胡氏【王制诸侯之爵次其后先固有序矣春秋时礼制旣亡伯者以意之向背为升降诸国以势之强弱相上下蔡尝先衞今序陈下者先儒以为后至也以至之先后易其序是以利率人而不要诸礼也岂所以定民志乎后世有以浓赏诱人之趋事赴功以重罚沮人之奉公守正意亦如此春秋防微杜渐尤谨于名分考其所书意自见矣】
　　【案春秋以先至而进其位如悼公于齐世子光之类甚多皆同此例】
　　秋七月公至自伐郑左氏【以饮至之礼也】谷梁【桓无会其致何也危之也注桓公再助簒伐正危殆之甚喜得全归故致之】胡氏【伐郑则致罪之也曷为罪之以纳突也诸侯失国诸侯纳之正也伐郑以纳突非正也故书至以罪桓之上无正法恣为不义而莫之禁也案张氏曰郑突本因宋以入国而入国之后即比鲁而仇宋十二年之战十四年之伐其怨深矣今而出奔又能使鲁宋自冬及夏悉力纳之此程子所谓突善结诸侯故皆为之致力者也衞朔与母构兄亦奸恶之雄今复因同恶之合陵蔡侯而居其上春秋比事直书见王政不行伯者未作强暴之祸可畏如此及桓文之兴而后少抑焉春秋欲不与齐晋可得乎此亦善论○又案经书公至自伐十二而至自伐郑者五除此役外余皆伯事也至伐齐三伐衞伐戎伐莱伐秦各一】
　　冬城向左氏【书时也注曰书时也而下有十一月旧说因谓传误此城向亦俱是十一月但本事异各随本而书之耳又推校此年闰在六月则月却而节前水星可在十一月而正也】张氏【下有十一月即夏正九月不时也】
　　【案啖子曰下有十一月纵是同月亦今之九月农工未毕不可兴役则张氏说是】
　　十有一月衞侯朔出奔齐左氏【初衞宣公烝于夷姜生急子属诸右公子为之娶于齐而美公取之生夀及朔属寿于左公子夷姜缢宣姜与公子朔构急子公使诸齐使盗待诸莘将杀之寿子告之使行不可曰弃父之命恶用子矣有无父之国则可也及行饮以酒寿子载其旌以先盗杀之急子至曰我之求也此何罪请杀我乎又杀之二公子故怨惠公十一月左公子泄右公子职立公子黔牟惠公奔齐注朔惠公也谗构取国不书二公子逐罪之也】公羊【衞侯朔何以名絶曷为絶之得罪于天子也其得罪天子奈何见使守衞朔而不能使衞小众越在岱阴齐属负兹舍不即罪尔】谷梁【朔之名恶也天子召而不往也】
　　【案朔得罪天子之说公谷皆以为天子召而不往详公羊之意谓使守衞国之宗庙告朔而天子召之发小众不能使行朔走在岱阴齐地托疾而止不就罪也汉礼诸侯有疾自称负兹舎止也张氏发明之曰朔已立五年二公子不能独逐之必因其陵蔑天子周室欲讨而后二子得以行其志所以庄六年王人子突救衞公羊氏之说必有所矣但公羊文意迂晦不明有类闻之词未审然否】
　　十有七年春正月丙辰公会齐侯纪侯盟于黄【黄齐地】左氏【平齐纪且谋衞故也注齐欲灭纪衞逐其君】张氏【案公十三年会纪侯败齐师以益其怨今乃盟之岂足以释憾又朔得罪于天子而欲纳之一动而二失也】
　　二月丙午公会邾仪父盟于趡【趡鲁地○丙午三月四日也会公谷作及高邮孙氏从之】左氏【寻蔑之盟也】
　　夏五月丙午及齐师战于奚【公羊无夏字○奚鲁地谷梁作郎】左氏【疆事也于是齐人侵鲁疆疆吏来告公曰疆场之事愼守其一而备其不虞姑尽所备焉事至而战又何谒焉注齐背盟而来公以信待故不书侵伐皆陈曰战】谷梁【内讳败举其可道者也不言其人以吾败也不言及之者为内讳也】
　　【案公羊无夏字注者曰夏阳也月阴也此战盖由桓公有同非吾子之说故去夏以明夫人不系于公谬妄不取○又案及战例三此年奚庄九年干时僖二十三年升陉也干时升陉讳公此战谷梁亦以为讳公左氏以为公不亲临胡氏无未知孰是】
　　六月丁丑蔡侯封人卒○秋八月蔡季自陈归于蔡左氏【蔡桓侯卒蔡人召蔡季于陈秋蔡季自陈归于蔡蔡人嘉之也注季蔡侯弟也桓侯无子故召季而立之季内得国人之望外有诸侯之助故书字以善得众称归以明外纳】公羊【注称字者蔡侯封人无子季次当立封人欲立献舞而疾害季季辟之陈封人死归反奔丧思慕三年卒无怨心故贤而字之】谷梁【蔡季蔡之贵者也自陈陈有奉焉尔】胡氏【季字也归顺词也蔡季之去以道而去者也其归以礼而归者也公子不去国季何以去权也旣归何以不有国献舞立矣若季者刘敞所谓智足以与权而不乱力足以得国而不居远而不携迩而不迫者也是以见贵于春秋】陈氏【归未有称字者虽公子也弗谓公子此其曰蔡季所以别有罪也季不称字则疑于郑突曹赤】
　　【案蔡季左氏以为季即献舞非也故诸传多从公羊然则复国于危疑之际考之书法惟蔡季为善以其洁身而去一无争心念念宗国闻召即归能远祸于未然不悻悻以为高其去就合冝故春秋贵之而得兄弟书字之例○又案春秋兄弟之归者惟蔡季与季子或称字或称子美之也非若陈黄楚比之书名者比矣书大夫之自某而归者蔡季之自陈非若元咺孙林父公孟彄之假力于晋齐者比矣○又案兄弟之取贵于春秋者惟许叔之复蔡季之归纪季之去叔肸之不仕与夫季子之来归而已皆书字以贵之衞鱄虽合于春秋而不得同于书字之例者主于书弟以罪衞侯而鱄亦无可美也】
　　癸巳葬蔡桓侯胡氏【啖助曰蔡桓何以称侯盖蔡季之贤知请谥也人亦多爱其君者莫能爱君以礼而季能行之此贤者所以异于众人也人子不以非所得而加之于父是为孝人臣不以非所得而加之于君是为忠春秋诸侯虽伯子男之葬皆从其私谥而称公志其失礼之实为后世戒欲其以正终也垂训大矣】
　　【案蔡桓称侯杜氏以为谬误徐邈以为蔡臣子失礼何氏以为封人不能任用蔡季故夺其臣子辞皆非也】
　　及宋人衞人伐邾左氏【宋志也注邾宋争疆鲁从宋志背趡之盟】张氏【桓公春与齐邾盟旣而皆背之战奚伐邾并见于一年之闲盖其为人渎信而好乱不仁而佳兵人理灭矣冝其不逾年见杀于齐也】
　　【案此年伐邾左氏以为宋志正与隐七年传同而此年不见事实诸传又无杜氏盖臆说耳】
　　冬十月朔日有食之左氏【不书日官失之也天子有日官诸侯有日御日官居卿以底日日御不失日以授百官于朝】公羊【注是后夫人谮公为齐所诱杀去日者着桓行恶故深为内惧其将见杀无日】谷梁【言朔不言日食旣朔也】
　　【案日食例已见隐三年何氏因公羊传独无言朔不书日例故为立说如此非也】
　　十有八年春王正月谷梁【注此年书王以王法终治桓之事】胡氏【是年桓公已终复书王者春秋之时诸侯放恣弑君簒国已列于会则不复致讨故鲁宣杀恶及视以取国赂齐请会而传曰会于平州以定公位曹伯负刍杀大子自立见执于晋而曹人请之曰若为有罪则君列诸会矣孔子为此惧作春秋于十八年复书王者明弑君之贼虽身已没而王法不得赦也又据桓十五年天王崩至是新君嗣位三年之丧毕矣明弑君之贼虽在前朝而古今之恶一也然则簒弑者不容于天地之间身无存没时无古今皆得讨而不赦圣人之法严矣已列于会则不致讨可乎故曰春秋成而乱贼惧】
　　公会齐侯于泺公与夫人姜氏遂如齐【公羊无与字】左氏【春公将有行遂与姜氏如齐申繻曰女有家男有室无相渎也谓之有礼易此必败公会齐侯于泺遂及文姜如齐齐侯通焉公谪之以告】公羊【公何不言及夫人夫人外也夫人外者何内辞也其实夫人外公也】谷梁【泺之会不言及夫人何也以夫人之伉弗称数也】胡氏【与者许可之辞曰与者罪在公也桓公微弱不能防闲文姜委曲顺从无所不可使至淫乱为二国患故为乱者文姜而春秋罪桓公治其本也】
　　夏四月丙子公薨于齐丁酉公之丧至自齐左氏【丙子享公使公子彭生乘公公薨于车鲁人告于齐曰寡君畏君之威不敢宁居来脩旧好礼成而不反无所归咎恶于诸侯请以彭生除之齐人杀彭生】胡氏【鲁公弑而薨者则以不地见其弑今书桓公薨于齐岂不没其实乎前书公与夫人姜氏如齐后书夫人孙于齐去其姓氏而庄公不书即位则其实亦明矣】
　　秋七月○冬十有二月己丑葬我君桓公左氏【注九月乃葬缓慢也】公羊【贼未讨则何以书葬雠在外也雠在外则何以书葬君子辞也】谷梁【此其言葬何也不责逾国而讨于是也】胡氏【夫桓公之雠在齐则外也隐公之雠在鲁则内也在外者不责其逾国固有任之者矣在内者讨于是此春秋之法也故十八年书王而桓公书葬惟可与权者其知之矣案桓公在位十有八年首乱兄弟之伦而天理隳终渎夫妇之伦而人理丧鲁国乱臣贼子之祸接迹于史册贯始于此故春秋一书再书又屡书以贬之不书王者十四年去秋冬者二年贬宰纠之聘诛滕子谷邓邾牟葛之朝纪大水雨雪无冰日食之灾志有年之异其意亦备矣其忧亦深矣然其为人往往亦不义而得众故即位之一年弃许田以结郑而有垂越之成二年因宋赂以立督而有于稷之会三年假姻好以协齐而有嬴之会讙之会弟年之来矣及其得志天王屡聘逺国屡朝于是宋之战纪之战伐邾纳突无所不至自以为莫己害矣孰知祸起于帷簿哉此盖天理之应也胡氏曰隐公之雠在内在内者讨于是春秋于桓公书其亦隐然以为足以快鲁国臣子之心哉彼三之説亦何足以知之】








　　春秋会通卷四
&lt;经部,春秋类,春秋会通&gt;
　　钦定四库全书
　　春秋会通卷五　　　　　　元　李廉　撰庄公【名同諡法胜敌克乱曰庄在位三十二年】左氏【庄公桓公之子母文姜桓公薨于齐庄公立】
　　【周庄王四年】元年春王正月左氏【不称即位文姜出故也注文姜与桓公俱行而桓为齐所杀故不敢还庄公父弑母出故不忍行即位之礼姜于是感公意而还】公羊【何以不言即位隐之也孰隐隐子也注隐痛是子之祸不忍言即位疏诸侯于其封内三年穪子若表臣子之心不可旷年无君乃称公】谷梁【继弑君不言即位正也先君不以道终则子不忍即位也】胡氏【不书即位内无所承上不请命也或曰庄公嫡长其为储副明矣虽内无所承上不请命独不可以享国而书即位乎曰诸侯之嫡子必誓于王庄虽嫡长而未誓安得为国储君副称世子也夫为世子必誓于王为诸侯可以内无所承上不请命擅有其国即诸侯之位邪春秋绌而不书父子君臣之大伦正矣案经不书即位者隐庄闵僖四公隐公之立特以非出惠公之意与桓闵僖之继弑者不同春秋旣托始于隐以明大法矣而庄公之事又与闵僖不同盖闵僖之立犹念念讨贼故庆父叔牙卒不得志于鲁今桓公见戕于齐庄公继承之初创钜痛深异于他公不但当请于王而即位而父仇未讨亦当告于天子以国事委冢宰而专以讨贼复雠为事今泰然居之曽不以父之无辜为念则非人子矣其不书即位仅比于桓公之特书者异耳然以人子之心处庄公之时又知庄之无志非可与隐闵僖比也惟深明时义者知之若左氏以为念母则大非春秋之防矣】
　　三月夫人孙于齐左氏【不称姜氏絶不为亲礼也注庄公母文姜也鲁人责之故出奔内讳奔称孙姜氏齐姓文姜之义冝与齐絶而复奔齐故于其奔去姜氏以示义】公羊【内讳奔谓之孙夫人固在齐矣其言孙于齐何念母也正月以存君念母以首事夫人何以不称姜氏贬曷为贬与弑公也其与弑公奈何夫人谮于齐侯曰公曰同非吾子齐侯之子也齐侯怒与之饮酒使公子彭生乘焉搚干而杀之念母者所善也则曷为于其念母焉贬不与念母也】谷梁【讳奔也接练时録母之变始人之也不言氏姓贬之也人之于天也以道受命于人也以言受命不若于道者天絶之也不若于言者人絶之也臣子大受命】胡氏【夫人文姜也桓公之弑姜氏与焉为鲁臣子者义不共戴天矣嗣君夫人所出也恩如之何徇私情则害天下之大义举王法则伤母子之至恩此国论之难断者也经书夫人孙齐而恩义之轻重审矣梁人有继母杀其父者而其子杀之有司欲当以大逆孔子孙季彦过梁对梁相曰文姜与弑鲁桓春秋去其姜氏传谓絶不为亲礼也夫絶不为亲即凡人耳方诸古义冝以非司寇而擅杀人者当之不得以逆论也人以为允故通于春秋然后能权天下之事矣孙者顺让之词使若不为臣子所逐以全恩也哀姜去而弗返文姜即归于鲁例以孙书何也与闻弑桓之罪已极有如去而弗返深絶之也然则恩轻而义重矣河广之诗其词何取而圣人録于国风者明宋襄公之重本亦此义也其垂训逺矣】
　　【案三传文姜之孙左注则以为文姜旣归而复出奔公谷则以为文姜本未归但因练祭时感夫人不与祭故録之二説已不同然称姜氏左注以为文姜冝与齐絶公谷以为鲁臣子冝絶文姜二说又不同然考之左氏本文絶不为亲安知非谓鲁之臣子当絶文姜而不以为亲乎但其文意不明致杜氏误释耳故胡氏引孔季彦之言而左氏之传始明要之此条公谷皆通而谷梁尤精盖文姜之罪上通于天为鲁臣子者原先君之祸固难以嗣君夫人所出而以恩掩义故断以大义而絶之所以尊綂而重本也古圣人制礼有等衰制服有轻重三纲之设以夫为妻纲皆所以明天伦之正岂若禽兽知有母而不知有父乎胡氏之说至矣又案经书孙三文姜昭公也皆出奔之文文姜不书姓氏而哀姜书姓氏者哀姜与弑子之罪杀于文姜之弑夫也】
　　夏单伯逆王姬【逆左氏作送】左氏【注单伯天子卿也单采地伯爵也王将嫁女于齐旣命鲁为主故单伯送女不称使也天子嫁女于诸侯使同姓诸侯主之不亲昬尊卑不敌】公羊【单伯者何吾大夫之命乎天子者也何以不称使天子召而使之也逆之者何使我主之也注伯字也不称使不言如京师也如者内称使之文】谷梁【命大夫故不名也其不言如何也其义不可受于京师也何也曰君躬弑于齐使之主防姻与齐为礼其义固不可受也】胡氏【单伯者君之命大夫也逆王姬使为之主也不言如者谷梁以为义不可受于京师也此明忘亲释怨无以立人道矣】
　　【案单伯杜氏以为周大夫左氏于此条无传而十四年单伯会伐宋则曰齐请师于周于文十四年单伯如齐则曰襄仲请以王宠求昭姬故杜氏因之且左氏经旣作送王姬则单伯为王臣明矣然谓之送则张氏曰单伯果以天子大夫送王姬必俟馆成之后方至鲁岂得王姬以夏至而馆乃秋筑哉又以单伯会伐宋会齐于鄄例推之则通春秋如尹单之伐宰周公刘子之会盟亦止序诸侯之上未有书王臣会诸侯者春秋内鲁凡上书会字者皆鲁之君大夫也又以单伯如齐单伯至自齐例推之则通春秋未有书王臣如他国者又未有书王臣至者凡书如书至者皆内鲁之文也反覆推之皆不合故陆氏纂例从公谷定以为鲁之命大夫而曰诸国大夫王赐之畿内邑为号令归国者皆书族书字同于王大夫敬之也程氏刘氏胡氏皆从之其主左氏者只以鲁无单族为疑夫旣谓王命为鲁卿则以单伯为周单子之族亦可但不可直以为周大夫耳任氏于单伯会鄄则云制会在王师氏又谓齐以单伯主之集义亦谓单伯主之者诸侯尊王之义其说虽未尝不通然于春秋之例不合也但单伯始见于庄元年终见于文十四年一人之身而阅歴八十嵗此又不可考其书逆而不书单伯以王姬至者张氏谓别于鲁之夫人○又案王申子类曰礼天子使其大夫监于方伯之国国三人鲁大夫有单伯费伯夷伯是鲁有监国三大夫也】
　　附録【命大夫说】公羊【礼诸侯三年一贡于天子天子命与诸侯辅助为政所以通贤共治示不独专大国举三人次国二人小国一人】谷梁【诸侯嵗贡士于天子天子亲命之使还其国为大夫者不名天子就其国命之者以名氏通】张氏【不称名氏盖周礼所谓公之孤四命也】
　　秋筑王姬之馆于外左氏【为外礼也注公在谅隂虑齐侯当亲迎不忍便以礼接于庙又不敢逆王命故筑舎于外】公羊【何以书讥何讥尔筑之礼也于外非礼也主王姬者必为之改筑于路寝则不可小寝则嫌羣公子之舎则已卑矣其道必为之改筑者也】谷梁【筑之外变之正也变之为正何也仇雠之人非所以接防姻也衰麻非所以接弁冕也其不言齐侯之来逆何也不使齐侯得与吾为礼也】胡氏【筑之于外得变之正乎曰不正有三年之丧天王于义不当使之主有不共戴天之雠庄公于义不可为之主筑之于外之为冝不若辞而不主之为正也是以君子贵端本也或曰天王有命固不可辞使单伯逆于京师上得尊周之义为之筑馆于外下未失居丧之礼奚为不可曰以常礼言之可也今庄公有父之雠方居苫块此礼之大变也而为之主防是废人伦灭天理矣春秋于此事一书再书又再书者其义以复雠为重示天下后世臣子不可忘君亲之意故虽筑馆于外不以为得礼而特书之也】
　　【案诸传公羊以筑于外为非礼是知鲁主王姬之常事而不知今日之齐乃雠也左氏谷梁以筑于外为合礼是知齐之为雠而不知雠终不可与交则虽于外而亦非也故赵子曰与雠主昬纵在城外岂为礼乎○又案春秋书筑馆一筑台三筑囿三筑邑一皆创始之文也】
　　冬十月乙亥陈侯林卒○王使荣叔来锡桓公命【书锡命之始】左氏【注荣叔周大夫荣氏叔字锡赐也追命桓公襃称其德若昭七年王追命衞襄之比】公羊【锡者何赐也命者何加我服也其言桓公何追命也注不言天王者桓行实恶而追锡之悖天道也】谷梁【礼有受命无来锡命锡命非正也生服之死行之礼也生不服死追锡之不正甚矣注周礼大宗伯职曰王命诸侯则傧之是来受命】胡氏【啖助曰不称天王宠簒弑以渎三纲也春秋书王必称天所履者天位也所行者天道也所赏者天命也所刑者天讨也今桓公弑君簒国而王不能讨反追命之无天甚矣桓无王王无天其失非小恶也与葬成风引为夫人使妾并嫡无以异故其文一施之范乃以出居于郑来聘求车三事为证而谓非义之所存误矣】陈氏【春秋之初亟书王人书来求犹有治不脩贡之事焉书来锡命犹治不禀命之事焉君子盖有感于此而非徒以为讥也】张氏【庄公主王姬之昬故亲鲁而宠嘉其父遣使赐之防命】
　　【案锡命例三庄王锡桓公宠簒弑也故不书天王以深责之文元年襄王锡文公成八年简王锡成公二公不朝又无敌忾之功遣使锡命之非正也然比之桓公则有间矣故仍书天亦以见王室之失礼也○又案王不书天者锡桓公及赙葬成风也范以为仍叔来聘家父求车其失不减于赙葬成风天王出居其罪尤大于锡桓公而皆书天则此三者非义所存旧史有详略夫子因而弗革耳胡氏以为桓公以臣弑君成风以妾并嫡其事皆三纲所系故其文一施之主何休赵子○又案锡命公羊注取礼纬说礼有九锡一车马以代其步二衣服以表其德三乐则以化其民四朱户以明其别五纳陆以安其体六虎贲以备非常七弓矢使得专征八缺钺使得专杀九秬鬯使之祭祀皆所以劝善扶不能言命不言服者重命不重财物周礼典命百里不过九命七十里不过七命五十里不过五命谷梁注亦引九锡文而疏曰九锡与周礼九命异何休旣引九锡又引九命其意以九锡即九命也今案大宗伯以九仪之命正邦国之位一命受职再命受服三命受位四命受器五命受则六命赐官七命赐国八命作牧九命作伯则与九锡不同矣旧解九锡之名舆马大辂戎辂各一马二也衣服衮也乐则轩县也朱户所居之室朱其户也纳陛从中阶而升也虎贲三百人也弓矢彤玈之弓矢也鈇钺大柯斧赐之专杀也秬鬯秬鬯之酒盛以圭瓒之中以祭礼也胡氏于文元年曰黻冕圭璧因其终丧入见而赐之车马衮黻因其嵗时来朝而锡之彤弓玈矢因其敌忾献功而锡之然参之诸书平王命晋文侯以秬鬯弓矢虎贲宰孔赐齐侯受命赏服大辂龙旗九旒渠门赤旗襄公命晋文公亦以大辂之服戎辂之服彤弓鏚钺秬鬯虎贲而已则古者策命之典亦不过如此何休范甯本得之但其所引出礼纬文白虎通则汉儒以汉法附会増益之也胡氏取礼及诗为证而分为三事盖诗人之词不过言其大槩其实有功亦可以赐车马黻冕也王命士会以黻冕是矣又考之左文元年毛伯锡命注曰诸侯即位天子赐以命圭庄二十七年惠王使召伯廖赐齐侯命不言所命杜氏直谓命为侯伯襄十四年灵王使刘定公赐齐侯命曰昔伯舅大公右我先王股肱周室师保万民世胙大师以表东海王室之不坏繄伯舅是赖今余命女环兹率舅氏之典纂乃祖考无沗乃旧敬之哉无废朕命昭七年衞告丧请命景王使成简公如衞吊且追命襄公曰叔父陟恪在我先王之左右以佐事上帝余敢忘高圉亚圉而命晋文之辞亦有防书以此观之则锡命有命辞有命物矣又或止有命辞而无命物亦未可知也有命辞有命物者如后世以玺书襃赏功臣増秩赐金是也止有命辞者如后世赐手诏襃美是也要之三传之说皆可通○又案韦昭国语锡晋文命下注云命服也诸侯七命冕服七章赐晋惠公命下又曰赐瑞其说又不同见文元年○又案防命晋侯为侯伯下杜注曰九命作伯是旣加以九命之伯又加以九锡之赐则何氏兼引九锡九命亦自有见】
　　王姬归于齐公羊【何以书我主之也】谷梁【为之中者归之也】胡氏【鲁主王姬之嫁旧矣在他公时常事不书此独书者以归于齐故也逆于京师筑馆于外而不书归于齐则无以见其罪之在也书归于齐而后忘亲释怨之罪着矣春秋复雠之义明矣】
　　【案书王姬归齐二此年及十一年也此归襄公十一年归桓公】
　　齐师迁纪郱鄑郚【书迁之始】左氏【注齐欲灭纪故徙其三邑之民而取其地】胡氏【郱鄑郚者纪三邑也邑不言迁迁不言师其以师迁之者见纪民犹足与守而齐人强暴用大众以迫之为已属也凡书迁者自是而灭矣春秋兴灭国继絶世则迁国邑者不再贬而罪已见】
　　【案此传惟杜氏得之谷梁以纪为一国郱鄑郚为一国是齐人举而迁二国已谬戾而又举或曰迁纪于郱鄑郚则经文无于字此范氏所以未详也公羊知郱鄑郚为纪邑而又以春秋大襄公之复雠故为讳而不书取皆非也不可据○又案经书迁人国邑三齐师迁郱鄑郚十年宋人迁宿闵二年齐人迁阳是也宿与阳皆国而郱鄑郚为纪邑迁宿迁阳皆书人而迁郱鄑郚书师此春秋特笔着齐之罪也】
　　二年春王二月葬陈庄公○夏公子庆父帅师伐于余丘【鲁孟氏得政之始】左氏【注庄公时年十五则庆父庄公庶兄于余丘国名】公羊【于余丘者何邾娄邑也曷为不系乎邾娄国之也曷为国之君存焉尔】谷梁【国而曰伐于余丘邾邑也其曰伐何也公子贵矣师重矣而敌人之邑公子病矣病公子所以讥乎公也】胡氏【国而曰伐此邑尔其曰伐何也志庆父之得兵权也庄公幼年即位首以庆父主兵卒致子般之祸于余丘法不当书圣人特书以志乱之所由为后戒也】
　　【案胡氏曰鲁在春秋中见弑者三君其贼未有不得鲁国之兵权者公子翚再为主将专会诸侯不出隐公之命仲遂擅兵两世入杞伐邾防师救郑三军服其威令之日久矣故翚弑隐公而寪氏不能明其罪庆父弑子般而成季不能遏其恶公子遂弑恶及视而叔仲惠伯不能免其死夫岂一朝一夕之故哉春秋所书为戒逺矣故一经书鲁大夫帅师伐国者九伐邾七伐莒一独于余丘以邑而书伐亦春秋特笔欲以起问者察事情也○又案胡氏以于余丘为邾邑从公谷以庆父为庄公兄主杜氏何休以庆父为公弟杜氏陆氏以于余丘为国谷梁以伐邑为病公子皆不合】
　　秋七月齐王姬卒谷梁【为之主者卒之也公羊同】胡氏【比内女为之服也檀弓曰齐告王姬之丧鲁庄公为之大功或曰由鲁嫁故为之服姊妹之服庄公于齐王姬厚矣如不共戴天之念何所谓不能三年而缌小功之察也特卒王姬以着其罪】
　　冬十有二月夫人姜氏会齐侯于禚【禚齐地公羊作郆】左氏【书奸也】谷梁【妇人旣嫁不逾竟逾竟非正也妇人不言会言会非正也飨甚矣】胡氏【妇人无外事送迎不出门见兄弟不逾阈在家从父旣嫁从夫夫死从子今会齐侯是庄公不能防闲其母失子道也故赵匡曰姜氏齐侯之恶着矣亦所以病公也曰子可制母乎夫死从子通乎其下况于国君君者人神之主风敎之本也不能正家如正国何若庄公者哀痛以思父诚敬以事母威刑以督下车马仆从莫不俟命夫人徒往乎夫人之往也则公威命之不行哀戚之不至尔】
　　乙酉宋公冯卒
　　三年春王正月溺会齐师伐衞左氏【疾之也注溺鲁大夫疾其专命而行故去氏】公羊【溺吾大夫之未命者也】谷梁【公子溺也其不称公子何也恶其会仇雠伐同姓故贬而名之也】胡氏【有父之雠而释怨其罪大矣况与合党兴师伐人国乎余见谷梁】陈氏【隐桓庄之世吾大夫会伐恒名之自公孙兹不贬矣】
　　【案公子溺之为贬左氏谷梁同但左氏传文不详故杜预放公子翚例释之不知何所据也考之三传左氏则曰衞朔出奔二公子立黔牟何休则据世本史记以为衞朔背叛出奔天子新立公子留范氏则以为齐受天子罪人为之兴师而鲁同之然则黔牟与留虽未知孰是而此时卫朔在齐齐欲纳之明矣齐党罪人固不足责而庄公新立寝苫枕戈莫先于率国人以同仇舎是不顾而二年伐于余丘三年伐衞又且同齐师以往此何心哉左氏疾之之说固得之惜乎注者之无见也余见翚帅师下】
　　夏四月葬宋庄公○五月葬桓王左氏【缓也注王以桓十五年三月崩七年乃葬故曰缓】公羊【盖改葬也】胡氏【缓也天子七月而葬同轨毕至诸侯五月同盟至大夫三月同位至士逾月外姻至王崩至是盖七年矣先儒或言天子不志葬又以为不言葬者常也夫事孰有大于葬天子者而可以不志乎死生终始之际人道之大变岂以是为常事而不书也案桓王之葬公羊用纬书感精符说以为恒星不见星陨如雨周人荣奢改葬桓王之应其说不经谷梁又引或说以为周人却尸以求诸侯之会葬刘氏张氏亦主之然非人情也谷梁又曰天子志崩不志葬亦非也谷梁曰志葬故也危不得葬也亦非其释天子之义曰独隂不生独阳不生独天不生三合然后生故曰母之子也可天之子也可尊者取尊称焉卑者取卑称焉其曰王者民之所归往也此虽无关于春秋之义而数语尤精先儒亦取之故记焉○又案春秋十三王志葬者桓庄匡简景而已诸侯之不臣可知也○又案桓王以隐公三年立其年即有周郑交恶之事而祭足取温之麦成周之禾矣隐五年曲沃庄伯伐翼以支戕宗而王又使尹氏武氏助之六年郑伯朝周而王又不礼焉八年虢公忌父始作卿士于周九年郑人假王命以讨宋十一年王又取邬刘蒍邗之田于郑君子是以知桓王之失郑矣故桓五年有繻葛之败七年而齐郑衞伐盟向王迁盟向之民于郏虽畿内之地亦不能保矣十年又为詹父伐虢是又助臣伐君何以示其下故自纳后聘鲁外皆无见于经传者十五年而崩在位二十五年子庄王立越七年始葬考之传文惟桓十八年传曰周公欲弑庄王立王子克辛伯告王遂与王杀周公黒肩王子克奔燕初子仪有宠于桓王桓王属诸周公辛伯谏曰并后匹嫡两政耦国乱之本也周公不从故及繇此观之岂非王室有子仪黑肩之乱乎此王室事不经见附于此】
　　秋纪季以酅入于齐【酅纪邑在齐东安平县】左氏【纪季以酅入于齐纪于是乎始判】公羊【纪侯之弟也何以不名贤也何贤乎纪季鲁子曰请后五庙以存姑姊妹注贤之者以存先祖之功则除出奔之罪明其知权言入者难词贤季有难去兄入齐之心故见之】谷梁【酅纪之邑也入于齐者以酅事齐也入者内弗受也注纪国微弱齐将吞并纪季深覩存亡之机大惧社稷之倾故超然遐举以酅事齐庶嗣不泯宗庙永存春秋贤之故襃之齐受人之邑而灭人之国故于义不可受也】胡氏【大夫不得用地公子不当去国盗地以下敌弃君以避患非人臣也故春秋之义私逃者必书奔有罪者必加贬今季不书奔则非窃地也不书名则非贬也诸侯兄弟贬则书名宋辰秦鍼之类是也不贬则书字蔡季许叔之类是也纪季所以不书奔者有纪侯之命矣所以不书名者天下无道强众相陵天子不能正方伯不能伐屈己事齐请后五庙其亦不得已而为之者所以无贬乎入云者难词也】陈氏【纪侯在而季以酅入齐若以邑叛然是纪侯意也季不称字则疑于宋鱼石邾庶其案春秋书以地出奔者邾庶其莒牟娄邾黒肱是也书名书地而窃邑叛君之罪着矣书大夫入于某者宋鱼石晋栾盈是也书地书复入而据邑叛君之罪见矣今季不书奔不书名所以别于二例也不书弟明非纪侯之薄也书入所以罪齐而闵季也春秋所以如此书者原季之情免季之罪不使与其他公子去国者比耳故纪季之事谓之不贬则可谓之知权亦可如以为贤而襃之则恐未可与微子适周例论也余见蔡季下○又案赵子曰诸侯兄弟以国连字者蔡叔许叔纪季蔡季皆国而字之言与君一体也】
　　冬公次于滑【书次之始滑郑地公羊作郎】左氏【将会郑伯谋纪故也郑伯辞以难凡师一宿为舎再宿为信过信为次】公羊【其言次于郎何刺欲救纪而后不能也】谷梁【次止也有畏也欲救纪而不能也注畏齐】胡氏【春秋纪兵伐而书次以次为善救而书次以次为讥次于滑以讥之也赵匡言夫子意在刺无王命若讥其怯懦则当褒其勇者春秋乃鼓乱之书也其说误矣易于谦之六五则曰利用侵伐师之六四则曰左次无咎进退勇怯顾义如何耳岂可専以勇为鼓乱而不与也】张氏【公之次师于滑将以郑之不会而辞于纪耳非实有救纪之心也彼于父之雠尚忘之岂眞有心于存纪哉书次滑见师出无名以深讥之】
　　【案春秋公书次惟庄公与昭公耳二公皆无志之君也以为庄之不竞无异于昭之失国也庄之经书次者三此年次滑书公八年次郎书师三十年次成不书公不书师甚矣庄之不竞于齐也君父死焉不能讨谋纪而齐灭纪及齐围郕而郕降于齐救鄣而鄣卒不免师出何名哉此救而不书救者不以救予公也书救则疑于聂北雍榆矣余见八年】
　　四年春王二月夫人姜氏享齐侯于祝丘【祝丘鲁地】谷梁【飨甚矣飨齐侯所以病齐侯也】胡氏【享者两君相见之礼所以训共俭也两君相见享于庙中礼也牺象不出门嘉乐不野合非两君相见又去其国而享诸侯甚矣】
　　三月纪伯姬卒公羊【注礼天子诸侯絶期大夫絶缌天子惟女之适二王后者诸侯惟女之为诸侯夫人者恩得申故卒之】
　　夏齐侯陈侯郑伯遇于垂胡氏【苏辙曰子仪也桓十五年书突出奔蔡忽归于郑是年九月突入于栎十七年高渠弥弑忽立子亹十八年齐襄公杀子亹郑人立子仪庄十四年突使傅瑕杀子仪而入则遇于垂者子仪也然则郑有二君可乎春秋有一国而二君者郑突与仪衞衎与剽是也突衎始终为君子仪君郑十有四年剽君衞十有一年皆能君者也故春秋因其实而君之然则孰与曰皆不与也突之入以簒衎之出以恶仪剽虽国人所立而突衎在焉非所以为安也故四人者春秋莫适与也皆不设其实耳君子不幸而处于此如子臧季札可也不如此则乱不止为此说者善矣然而郑伯实厉公也非子仪也】张氏【三国遇垂谋取纪也】
　　【案垂之遇三皆无文】
　　纪侯大去其国左氏【纪侯不能下齐以与纪季夏纪侯大去其国违齐难也】谷梁【大去者不遗一人之辞也言民之从者四年而后毕也纪侯贤而齐侯灭之不言灭而曰大去者不使小人加乎君子】胡氏【凡大阅大雩大搜而谓之大者讥其僭也大无者志仓廪之竭也大去者土地人民仪章器物悉委置之而不顾也或曰以争国为小而不为以去国为大而为之者也夫守天子之土疆承先祖之祭祀义莫重焉委之而去无贬欤曰有国家者以义言之世守非身之所能为则当效死而弗去以道言之不以其所以养人者害人亦可去而不守于斯二者顾所择如何尔然则拟诸大王去邠之事其可以无愧矣曰大王去邠从之者如归市纪侯去国日以微灭则何大王之可拟哉故圣人与其不争而去而不与其去而不存与其不争而去是以异于失地之君而不名不与其去而不存是故书叔姬归酅而不録纪侯之卒明其为君之末矣】陈氏【诸侯去国恒书奔此不以奔罪加纪侯也不以奔罪加纪侯何罪齐也黄之会鲁为之求成而不得免焉迁郱鄑郚纪之不絶如线也纪季以酅入齐又不得免焉则有去而已矣失国如纪侯庶几有辞焉故不以奔罪加纪侯也然则何以罪齐书曰纪侯大去其国未知纪之自亡与人之亡之与曰齐侯葬纪伯姬则齐亡之也】
　　【案大去之说左氏谷梁略同惟公羊以为纪侯之祖谮齐哀公于周懿王而烹之故春秋大齐之复雠其说曰大去者何灭也敦灭之齐灭之曷为不言齐灭为襄公讳也春秋为贤者讳何贤乎襄公复雠也何雠尔逺祖也哀公亨乎周纪侯谮之以襄公之为于此焉者事祖祢之心尽矣尽者何襄公将复雠乎纪卜之曰师丧分焉寡人死之不为不吉也逺祖者几世乎九世矣九世犹可以复雠乎虽百世可也家亦可乎曰不可国君一体也今纪无罪此非怒与曰非也古者有明天子则纪侯必诛必无纪者纪侯之不诛至今有纪者犹无明天子也古者诸侯必有防聚之事相朝聘之道号辞必称先君以相接然则齐纪无说焉不可以并立乎天下故将去纪侯者不得不去纪也有明天子则襄公得为若行乎曰不得也不得则襄公曷为为之上无天子下无方伯縁恩疾者可也注曰齐侯谓死为吉者复雠以死败为荣也此语甚善但以论鲁庄之复雠则可以论齐襄之复雠则不可盖敌惠敌怨不在后嗣故胡氏以为者借此以深罪鲁庄之不能复雠耳○又案纪侯之去程子以大为纪侯名书名贬其失守比于梁亡齐殱郑弃其师之例恐不可从】
　　六月乙丑齐侯葬纪伯姬左氏【注纪季以酅入齐为附庸而纪侯大去其国齐侯加礼物以纪国夫人礼葬之】公羊【外夫人不书葬此何以书隐之也何隐尔国亡矣徒葬于齐尔】胡氏【不称齐人而目其君者见齐襄迫逐纪侯吏之去国虽其夫人在殡而不及葬然后襄公之罪着矣或曰葬之礼也而以为着其罪何也弑鲁君灭其防姻之国而葬其女是犹加刃于人以手抚之也而可以为礼乎斥言齐侯贱之也或曰恶其诈也如纪似礼存季似义葬伯姬似仁恶似而非者恶莠恐其乱苗也】
　　【案春秋内女书葬者三人此与纪叔姬宋姬皆闵之也】
　　秋七月○冬公及齐人狩于禚【禚公羊作郜】左氏【注公越竟与齐微者俱狩失礼可知】公羊【公曷为与微者狩齐侯也齐侯则其称人何讳与雠狩也前此者有事矣后此者有事矣则曷为独于此焉讥于雠者将壹讥而已故择其重者而讥焉莫重乎其与雠狩也于雠则曷为将壹讥而已雠者无时焉可与通通则为大讥不可胜讥故将壹讥而已其余从同同】谷梁【齐人者齐侯也卑公之敌所以卑公也何为卑公不复雠而怨不释刺释怨也】胡氏【庄公于齐侯不共戴天则无时焉可通也而与之狩是忘亲释怨非人子矣夫狩者驰骋田猎其为乐下主乎己一为干豆其事上主乎宗庙以为有人心者冝于此焉变矣故齐侯称人而鲁公书及以着其罪】
　　【案三传惟杜氏以为微者公谷皆以为齐侯胡氏从公谷余已见桓四年】
　　五年春王正月○夏夫人姜氏如齐师谷梁【师而曰如众也】胡氏【师者众多之地案齐诗载驱刺襄公无礼义盛其车服疾驱于通道大都与文姜淫之诗也曰汶水汤汤行人彭彭鲁道有荡齐子翺翔彭彭者多貌也曰会曰享犹为之名也至是如齐师羞恶之心已矣】
　　秋郳黎来来朝【郳公羊作倪黎左氏作犂东海昌虑县东北有郳城】左氏【名未王命也注未受爵命为诸侯发附庸称名例也其后数从齐桓以尊周室王命以为小邾子】公羊【小邾娄则曷为谓之倪未能以其名通也其名何微国也】谷梁【微国之君未爵命者也】胡氏【国何以名夷狄之附庸也中国附庸例书字邾仪父萧叔是也夷狄附庸例书名郳黎来介葛卢是也能脩朝礼故特书朝其后王命以为小邾子盖于此己能自进于礼矣】
　　【案郳以僖七年书小邾子其来朝五此年及僖七襄七昭三昭十七年也其后复役于宋故宋仲几曰滕薛郳吾役也其不得与仪父书字例者未能同于中国也其不与介葛卢书来例者已能进于礼也】
　　冬公会齐人宋人陈人蔡人伐衞左氏【纳惠公也】公羊【此伐衞何纳朔也曷为不言纳衞侯朔辟王也】谷梁【是齐侯宋公也其曰人何也人诸侯所以人公也其人公何也逆天王之命也】胡氏【桓十六年衞侯朔出奔齐经书其名者以王命絶之也又党有罪以纳之故贬而称人余同谷梁】
　　【案公会伐书人陈氏以庄二十六年伐徐例通之而曰凡会伐有诸侯在焉则其大夫称人有诸侯而在大夫不称人自齐国佐始恐难从】
　　六年春王正月王人子突救衞【正月公谷作三月因比书救之始】左氏【王人救衞注王人王之微官也虽官卑而见授以大事故称人而又称字】公羊【王人者何微者也子突者何贵也贵则其称人何系诸人也曷为系诸人王人耳注朔在岱隂齐时一使可致一夫可诛而缓令交连五国之兵伐天子所立还以自纳王遣贵子突卒不能救遂为天下笑故为王者讳使若遣微者为愈因为内杀恶也】谷梁【王人卑者也称名贵之也善救衞也救者善则伐者不正矣注此名当为字误尔】胡氏【王人微者子突字也以下士之微超从大夫之例而书字者襃救衞也朔陷其兄使至于死罪固大矣然其父所立诸侯莫得而治也王治其旧恶而废之可也又借诸侯之力抗王命以入国是故四国之君贬而称人王人之微嘉而书字或曰子突王之子弟也用兵大事而委诸子弟使无成功故书人以讥之必若此言是春秋以成败论事而不计理也使诸侯苟顾逆顺之理子突虽微自足以申天命矣彼旣肆行莫之顾也虽天子亲临将有请从如祝聃者况其下乎子突不胜五国使之得入其亦不幸焉尔矣幸不幸命也守义循理者法也君子行法以俟命故其襃贬如此】
　　【案春秋王师之出而合司马九伐之法者惟此一事故虽以微者而书字以襃之若公羊以为王之子弟若王子瑕之类则恐非也通经书王人三胡氏曰王朝下士书人故救衞之王人与盟洮之王人皆下士也但救衞为义事则特书字盟洮不以奉命而出则但序公侯之上以尊王命耳至于翟泉之王人左氏以为王子虎则本非下士但春秋贬之而同于下士之例此变文也○又案通经书救二十三始于王之救衞终于吴之救陈胡氏例曰凡书救者皆善辞救者善则伐者不善矣而陈氏曰救不书必救而无功也然后书自救衞无功而后王命益不行于天下此说亦是但胡氏得圣人恤患之大义陈氏得圣人忧世之微情皆可通其余次救救次救至以救等例见后】
　　夏六月衞侯朔入于衞秋公至自伐衞左氏【夏衞侯入放公子黔牟于周放跪于秦杀左公子泄右公子职乃即位君子以二公子之立黔牟为不度矣夫能固位者必度于本末而后立衷焉不知其本不谋知本之不枝弗强诗云本枝百世注书入以国逆告也】公羊【何以名絶之曷为絶之犯命也其言入何簒辞也何以致伐不敢胜天子地注据传例不得意致伐】谷梁【其不言伐衞纳朔何不逆天王之命也入者内弗受也何用弗受也为以王命絶之也朔之名恶也朔入逆则出顺矣朔出入名以王命絶之也恶事不致此其致何也不致则无用见公之恶事之成也】胡氏【入有二义一难词一逆词也朔借诸侯之力连五国之师拒王官之微者以复归于衞其势冝无难矣而书入者逆王命也春秋大义在于天下为公选贤与能而不拘大人世及之礼虽以正取国未之贵也况杀其兄以逆王命乎故衞朔书名书入以着其恶王人书字书救以着其善外则诸侯书人内则庄公书至而春秋之情见矣】
　　【案春秋书奔君复国皆称复归郑世子忽衞侯郑衞侯衎皆与其复也衎初入夷仪不称归未得国也独衞侯朔之入衞与郑伯突入栎同文故谷梁曰簒辞也然春秋于诸侯继世有父命则得书即位齐景公逐阳生而立孺子荼与衞宣之杀伋寿而立朔一也陈乞之迎阳生与泄立黔牟一也春秋以陈乞君荼而阳生书入说者谓荼有父命则朔独无父命乎由是观之则虽有父命而乱伦失正又当以君命为辱矣胡氏谨始例说好】
　　附録【公羊至例】公羊【得意致会不得意致伐注所伐国服兵解国安故不复録兵所从来独重其本会之时即伐郑会萧鱼至会是也所伐国不服兵将复用国家有危故重録所从来如伐郑盟亳北至伐郑是也此谓公与二国已上也公与一国及独出用兵得意不致不得意致伐公与二国已上出会盟得意致会不得意不致公与一国出会盟得意致地不得意不致疏得意致会者以其成会也不得意不致者无功可言也得意致地者以离不成会故也不得意不致者无功可致矣】
  </div>
  <div class="pagination">
   <a href="春秋会通_page4.html">
    上一页
   </a>
   <a href="春秋会通.html">
    1
   </a>
   <a href="春秋会通_page2.html">
    2
   </a>
   <a href="春秋会通_page3.html">
    3
   </a>
   <a href="春秋会通_page4.html">
    4
   </a>
   <span class="current-page">
    5
   </span>
   <a href="春秋会通_page6.html">
    6
   </a>
   <a href="春秋会通_page7.html">
    7
   </a>
   <a href="春秋会通_page8.html">
    8
   </a>
   <a href="春秋会通_page9.html">
    9
   </a>
   <a href="春秋会通_page10.html">
    10
   </a>
   <span>
    ...
   </span>
   <a href="春秋会通_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
