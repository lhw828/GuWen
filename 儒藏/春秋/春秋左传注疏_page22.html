<!DOCTYPE html>
<html>
 <head>
  <meta charset="utf-8"/>
  <title>
   春秋左传注疏 - 第 22 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋左传注疏 - 第 22 页/共 45 页
  </h1>
  <div class="content">
   春秋左传注疏卷二十四
　　春秋左氏传注疏卷二十四考证
　　传楚子使申舟聘于齐曰无假道于宋○赵汸曰楚子忿晋伐郑欲伐宋而无名故不假道以起怨其聘于晋非为好也以怠晋之救宋而已
　　传今楚在宋君其圗之公说下疏一叚○监本讹刻于前孟献子言于公曰叚下今改正
　　初税亩注公田之法十取其一○万斯大学春秋随笔曰孟子言助法曰其中为公田八家皆私百亩非谓周之彻法如此也汉书食货志直本此以言周制后儒因之若是则周人乃百亩而助矣何名为彻哉惟赵岐注孟子曰周人耕百亩者彻取十亩以为赋斯言得之矣按司马法云亩百为夫夫三为屋屋三为井小司徒亦云九夫为井是周人井九百亩分之九夫每夫百亩以十亩为公田君取其入而不收余亩之税今宣公于公田之外更税余亩之十一故曰税亩也书者讥重困农民且着十二之始也
　　传谚曰髙下在心○【臣照】按杜注谓度时制宜则与下川泽纳污山薮藏疾瑾瑜匿瑕国君含垢等不一例盖言物本无髙下意为髙则髙意为下则下耳
　　传我无尔诈尔无我虞○赵汸补注曰凡书平则不书盟以平为重【臣召南】按左氏载曹刿无劫盟之事而公羊言手剑而从左氏载华元类刺客之为而公羊言乗堙出见其不同如此
　　传故文反正为乏○【臣召南】按许慎说文亦祗汉时篆体不与古文符合故亥字二首六身漫无似处惟此传反正为乏及止戈为武二文相沿未变也
　　传及雒注雒晋地○【臣召南】按杜注于地理考校极精此雒非河南伊雒之雒亦非河西泾雒之雒故直注曰晋地
　　传谷出不过借○【臣浩】按谷梁传曰古者什一借而不税初税亩非正也知借之义
　　传冬蝝生饥幸之也○赵汸补注曰蝝未成螽故不为灾杜注未失说者议之过矣本为一嵗再生记异文偶与下饥相连传通饥释之以为幸之也注又以为喜而书之陋益甚矣
　　成周宣榭火注宣榭讲武屋别在洛阳者○【臣召南】按公羊谓是宣王之庙而左氏不言宣王若以诗证之则宣王尝于东都讲武车攻吉日是也意者讲军实于是榭故谓之宣榭欤
　　传晋侯请于王○赵汸补注曰传见列国之卿犹有请命者
　　传齐项公帷妇人使观之○【臣照】按谷梁谓妇人乃萧同叔子景公之母观于郤克对齐使必以萧同叔子为质乃退师似笑于房之妇即萧同叔子但萧同叔子景公之母郤克欲质其母以辱之顾亦不必萧同叔子之果笑也必当时有此说谷梁信而着之左氏疑而阙之
　　邾人戕鄫子于鄫○【臣浩】按经书戕以着邾人之虐书戕于鄫以着鄫人不救其君之罪














　　春秋左氏传注疏卷二十四考证
　　钦定四库全书
　　春秋左传注疏卷二十五【起成公元年尽二年】
　　晋杜氏注　唐陆徳明音义　孔頴达疏
　　成公音义【陆曰成公名黒肱宣公子諡法安民立政曰成】疏【正义曰鲁世家云成公名黒肱宣公之子穆姜所生以定王十七年即位諡法安民立政曰成释例曰计公衡之年成公又非穆姜所生不知其母何氏也案宣元年夫人妇姜至自齐即穆姜也至此始十八年耳二年传称公衡为质于楚公衡成公子也既堪为质则其年已长成公若是穆姜之子未得有成长之男】
　　经元年春王正月公即位注无传
　　二月辛酉葬我君宣公注无传
　　无冰注无传周二月今之十二月而无冰书冬温疏【正义曰襄二十八年春无冰彼春无月则是竟春无冰亦应竟春无冰而书在二月下者以盛寒之月书之也縠梁传曰终时无冰则志此未终时而言无冰何也终无冰矣加之寒之辞也其意言此月寒最甚此月无冰则终无冰矣杜言今之十二月者见此意也冬而无冰是时之失故书之记冬温也】
　　三月作丘甲注周礼九夫为井四井为邑四邑为丘丘十六井出戎马一匹牛三头四丘为甸甸六十四井出长毂一乘戎马四匹牛十二头甲士三人步卒七十二人此甸所赋今鲁使丘出之讥重敛故书音义【甸徒练反一音绳证反乘绳证反卒尊忽反敛力验反】疏【正义曰周礼九夫为井四井为邑四邑为丘四丘为甸小司徒职文也司马法六尺为步步百为亩畆百为夫夫三为屋屋三为井四井为邑四邑为丘丘有戎马一匹牛三头是曰匹马丘牛四丘为甸甸六十四井出长毂一乘马四匹牛十二头甲士三人步卒七十二人戈楯具谓之乘马然则杜之此注多是司马法文而独以周礼冠之者以司马法祖述周礼其所陈者即是周法言此是周之礼法耳不言周礼有此文也郑注论语云司马法成方十里出革车一乘与此不同者郑注小司徒云方十里为成縁边一里治沟洫实出税者方八里六十四井案郑注小司徒又引司马法云成出革车一乘甲士十人徒二十人十成为终千井革车十乘甲士百人徒二百人十终为同万井革车百乘甲士千人徒二千人与此车一乘甲士三人步卒七十二人不同者小司徒辨畿内都鄙之地域郑所引士十人徒二十人者谓公卿大夫畿内采地之制此之所谓诸侯邦国出军之法故不同也古者用兵天子先用六乡六乡不足取六遂六遂不足取公卿采邑及诸侯邦国若诸侯出兵先尽三乡三遂乡遂不足然后总徴竟内之兵案此一车甲士步卒总七十五人周礼大司马五人为伍五伍为两四两为卒五卒为旅五旅为师五师为军大致不同者大司马所云谓乡遂出军及临时对敌布陈用兵之法此甲士三人步卒七十二人谓征课邦国出兵之时所征之兵既至临陈还同乡遂之法必知临敌用乡遂法者以桓五年战于繻葛先偏后伍又宣十二年广有一卒卒偏之两及尚书牧誓云千夫长百夫长是临时对敌皆用卒两师旅也长毂马牛甲兵戈楯皆一甸之民同共此物若乡遂所用车马甲兵之属皆国家所共知者以一乡出一军则是家出一人其物不可私备故也此言四丘为甸竝据上地言之若以上中下地相通则二甸共出长毂一乘耳甸即乘也六十四井出车一乘是故以甸为名此一乘甲兵甸之所赋今鲁使丘出甸赋乃四倍于常讥其重敛故书之也谷梁传曰作为也丘为甲也丘甲国之事也丘作甲非正也古者立国家百官具农工皆有职以事上古者有四民有士民有商民有农民有工民丘作甲非正也其意以为四邑为丘使一丘农民皆作甲以农为工失其本业故讥之今左氏经传竝言作丘甲耳重敛之事传无明文而知必异谷梁以为丘作甸甲者以传云为齐难故作丘甲以虑有齐难而多作甲兵知使丘为甸甲而倍作之也士卒马牛悉倍于常而独言甲者甲是新作之物其余敛充之耳非作之也讥其新作故举甲言之初税畆言初此不言初者此备齐难暂为之耳非是终用故不言初然则筑城备难非时不讥此亦备难而讥之者鲁是大国甲兵先多僖公之世颂云公车千乘昭公之搜传称革车千乘此时亦应然也其甲足以拒敌而又加之重敛故讥之】
　　夏臧孙许及晋侯盟于赤棘注晋地
　　秋王师败绩于茅戎注茅戎戎别种也不言战王者至尊天下莫之得校故以自败为文不书败地而书茅戎明为茅戎所败书秋从告音义【茅亡交反史记及二传皆作贸种章勇反】冬十月
　　传元年春晋侯使瑕嘉平戎于王注平文十七年邥垂之役詹嘉处瑕故谓之瑕嘉音义【邥音审詹之亷反】单襄公如晋拜成注单襄公王卿士谢晋为平戎音义【单音善为于伪反下文同】刘康公徼戎将遂伐之注康公王季子也戎平还欲要其无备音义【徼古尧反要也要一遥反】疏【正义曰宣十年经书王季子来聘传言刘康公知即王季子也传言平戎于王戎必遣使诣周受平但康公要戎者非要戎平还之使单使来平不足伐也欲伐其国耳以未平之日设备御周今既平矣戎必无备要其无备将遂往伐之故下云遂伐茅戎起兵伐其国也】叔服曰背盟而欺大国此必败注叔服周内史音义【背音佩下音同】背盟不祥欺大国不义神人弗助将何以胜不聼遂伐茅戎三月癸未败绩于徐吾氏注徐吾氏茅戎之别也疏【正义曰败于徐吾之地也茅戎已是戎内之别徐吾又是茅戎之内聚落之名王师与茅戎战之处】○为齐难故作丘甲注前年鲁乞师于楚欲以伐齐楚师不出故惧而作丘甲音义【难乃旦反下同】○闻齐将出楚师夏盟于赤棘注与晋盟惧齐楚○秋王人来告败注解经所以秋乃书○冬臧宣叔令修赋缮完注治完城郭音义【缮市战反完和端反】具守备音义【守手又反】曰齐楚结好我新与晋盟晋楚争盟齐师必至虽晋人伐齐楚必救之是齐楚同我也注同共也音义【好呼报反】知难而有备乃可以逞注逞解也为二年齐侯伐传音义【解音蟹】
　　经二年春齐侯伐我北鄙
　　夏四月丙戌卫孙良夫帅师及齐师战于新筑卫师败绩注新筑卫地皆陈曰战大崩曰败绩四月无丙戌丙戌五月一日音义【筑音竹陈直觐反】
　　六月癸酉季孙行父臧孙许叔孙侨如公孙婴齐帅师会晋郤克卫孙良夫曹公子首及齐侯战于鞌齐师败绩注鲁乞师于晋而不以与谋之例者从盟主之令上行于下非匹敌和成之类例在宣十年曹大夫常不书而书公子首者首命于国备于礼成为卿故也鞌齐地音义【侨其骄反注同郤去逆反鞌音安与音预敌如字本或作适音敌】疏【正义曰此云盟主之令故不从与谋释例云乞师不得从与谋所以不同者以事得两通故互言之鲁于聘与盟会虽二卿竝行止书一使至于行师用兵则竝书诸将此书四卿昭定之世或书三卿或书二卿皆谓重兵故书之其他国唯书元帅详内略外也书曹公子首者释例曰公侯伯子男及卿大夫士命数周官具有等差当春秋时渐以变改是故仲尼丘明据时之宜从而然之不复与周官同也命者其君正爵命之于朝其宫室车旗衣服礼仪各如其命数皆以卿礼书于经卫之于晋不得比次国则邾莒杞鄫之属固以微矣此等诸国当时附随大国不得列于防者甚众及其得列上不能自通于天子下无暇于备礼成制故与于盟防战伐甚多唯曹公子首得见经其余或命而礼仪不备或未加命数故皆不书之是言首成为卿故书】
　　秋七月齐侯使国佐如师己酉及国佐盟于袁娄注谷梁曰鞌去齐五百里袁娄去齐五十里疏【正义曰齐之四竟不应过遥且鞌已是齐地未必竟上之邑岂得去齐有五百里乎谷梁又云壹战緜地五百里则是甚言之耳释例土地名鞌与袁娄竝阙不知其处逺近无以验之】
　　八月壬午宋公鲍卒注未同盟而赴以名音义【鲍步卯反】庚寅卫侯速卒注宣十七年盟于断道据传庚寅九月七日
　　取汶阳田注晋使齐还鲁故书取不以好得故不言归音义【汶音问好呼报反】疏【正义曰晋使齐还鲁鲁不用力故直书取哀八年齐人归讙及阐此不言齐人归者不以好得非齐归我故不言归】
　　冬楚师郑师侵卫注子重不书不亲伐疏【正义曰僖二十五年楚人围陈注云子玉称人从告此云子重不书不亲伐者彼以路逺或当不以实告此传言侵卫遂侵我道路既近告当以实经传皆言楚师例是将卑师众故以为子重不亲伐所以通其义也】
　　十有一月公会楚公子婴齐于蜀注公与大夫会不贬婴齐者时有许蔡之君故疏【正义曰传称在礼卿不会公侯会公侯则贬之而称人翟泉之盟是也此婴齐会公乃称公子而不贬者为其会有蔡许之君蔡侯许男与公相敌婴齐不与公敌故不贬也传称孟孙赂楚楚人许平即云十一月公及楚公子婴齐蔡侯许男秦右大夫説宋华元陈公孙寜卫孙良夫郑公子去疾及齐国之大夫盟于蜀凡会且盟者必先会而后盟盟时蔡许在列会时必亦在焉以二君乘楚车谓之失位经虽抑而不书会时其身实在且二君与楚同行无容不列于会故知二君在会婴齐不敌公也或以为于时兵将婴齐为主蔡许为王左右属婴齐则二君卑于婴齐何由得与公敌斯不然矣征伐以主兵为先盟会以尊卑为序春秋之常也僖二十七年楚人陈侯蔡侯郑伯许男围宋楚既称人必非贵者为其主兵犹序于上文十年公会诸侯晋大夫盟于扈传曰齐侯宋公卫侯陈侯郑伯许男曹伯会晋赵盾盟于扈于时晋为盟主召诸侯使集会而赵盾犹序于下文不先诸侯则知此时行兵楚为其主会则蔡许在先故二君自敌公明婴齐不敌公也襄二十六年公会晋人郑良霄宋人曹人于澶渊传曰公会晋赵武宋向戌郑良霄曹人于澶渊赵武不书尊公也于是卫侯会之然则时有卫侯犹贬赵武者于时卫侯虽往晋将执之不得与会而赵武敌公故贬之也彼传又曰晋人执喜北宫遗使女齐以先归卫侯如晋晋人执之于会己执其卿卫侯如晋晋即执之明其不得与会公无所敌故赵武敌公与此异也】
　　丙申公及楚人秦人宋人陈人卫人郑人齐人曹人邾人薛人鄫人盟于蜀注齐在郑下非卿传曰卿不书匮盟也然则楚卿于是始与中国凖自此以下楚卿不书皆贬恶也音义【匮其位反】疏【正义曰诸会盟同地而间无他事者例不重序其人此防盟序者前防之时唯公防楚耳蔡许从楚而行唯应蔡许在列秦宋以下诸国未至防盟人别故别序也诸征伐防盟实卿而贬称人者传皆言其名氏实是大夫而本合称人者则传皆言大夫此传郑公子去疾以上言其名氏则皆是卿也齐国之大夫则实是大夫故齐在郑下为非卿故也传曰卿不书匮盟也谓匮盟之故并贬楚卿楚卿于是盟上始与中国相凖释例曰楚之君臣最多混错旧説亦随文强生善恶之状混渎无已其不能得辞则皆言恶蛮夷得志然当齐桓之盛而经以屈完敌之若必有褒贬非抑楚也此乃楚之初兴未闲周之典礼告命之书自生同异犹秦之僻陋不与中国凖故春秋抑秦以存例也楚之熊绎始封于楚辟在荆山荜路蓝缕以居俗裔及武王熊通始居江汉之间然未能自同于列国故经称荆败蔡师荆人来聘从其所居之称而总其君臣至于鲁僖始称楚人而班次在于蔡下僖二十一年当楚成王之世能遂其业内列于公侯防于盂楚之君爵始与中国列然其臣名氏犹多参错至鲁成二年楚公子婴齐始乃具列传曰卿不书匮盟也兼为楚臣示例也自此以上春秋未以入例自此以下褒贬之义可得而论之也杜言兼为楚臣示例者觧传言匮盟之意传言卿不书者非独言诸侯之卿不书兼言楚卿亦不书是兼为楚卿示例】
　　传二年春齐侯伐我北鄙围龙注龙鲁邑在泰山博县西南顷公之嬖人卢蒲就魁门焉注攻龙门也音义【顷音倾嬖必计反魁苦回反】龙人囚之齐侯曰勿杀吾与而盟无入而封注封竟音义【竟音境】弗聼杀而膊诸城上注膊磔也音义【膊普各反磔陟百反】疏【正义曰周礼掌戮掌斩杀贼谍而搏之郑云搏当为膊诸城上之膊字之误也膊谓去衣磔之方言云膊曝也】齐侯亲鼓士陵城三日取龙遂南侵及巢丘注取龙侵巢丘不书其义未闻疏【正义曰外取内邑非鲁之罪无所可讳而此独不书故杜云其义未闻贾逵云杀卢蒲就魁不与齐盟以亡其邑故讳不书耳案楚子灭萧婴齐入莒皆杀楚人而经不变文以加罪此何当改文以讳恶也哀八年齐人取讙及阐以淫女见取犹尚书之此杀敌见取何以当讳知讳义不通故不从也】○卫侯使孙良夫石稷相向禽将侵齐与齐师遇注齐伐鲁还相遇于卫也良夫孙林父之父石稷石碏四世孙相俞子音义【相息亮反向舒亮反碏七畧反俞羊朱反】石子欲还孙子曰不可以师伐人遇其师而还将谓君何注言无以答君若知不能则如无出令既遇矣不如战也夏有注阙文失新筑战事石成子曰师败矣子不少须众惧尽注成子石稷也卫师已败而孙良夫复欲战故成子欲使须救音义【复扶又反】子丧师徒何以复命皆不对又曰子国卿也陨子辱矣注陨见禽获音义【丧息浪反陨于敏反】疏【正义曰子者指斥孙子其言竝告诸将言皆不对者孙子与相向禽皆不对又曰子国卿也乃专与孙子言耳】子以众退我此乃止注我于此止御齐师音义【御鱼吕反】且告车来甚众注新筑人救孙桓子故竝告令军中齐师乃止次于鞫居注鞫居卫地音义【鞫居六反】新筑人仲叔于奚救孙桓子桓子是以免注于奚守新筑大夫疏【正义曰大夫守邑以邑冠之呼为某人孔子父邹邑大夫传称邹人纥论语谓孔子为邹人之子即此类也】既卫人赏之以邑注赏于奚辞请曲县注轩县也周礼天子乐宫县四面诸侯轩县阙南方音义【县音注同】疏【正义曰周礼小胥正乐县之位王宫县诸侯轩县大夫判县士特县郑众云宫县四面县轩县去其一面判县又去一面特县又去一面四面象宫室四面有墙故谓之宫县轩县三面其形曲故春秋传曰请曲县繁缨以朝诸侯之礼也郑云乐县谓钟磬之属县于笋虡者轩县去南面辟王也判县左右之合又空北面特县县于东方或于阶间而已是先儒皆以阙南方故曲也家语説此事云请曲县之乐繁缨以朝王肃云轩县阙一面故谓之曲县】繁缨以朝许之注繁缨马饰皆诸侯之服音义【繁步于反注同】疏【正义曰周礼巾车掌王之五路玉路繁缨十有再就以祀金路繁缨九就同姓以封象路繁缨七就异姓以封革路绦缨五就以封四卫木路前樊鹄缨以封蕃国郑云樊读如鞶带之鞶谓金马大带也缨金马鞅也玉路金路象路其樊及缨皆以五彩罽饰之就成也玉路十二成金路九成象路七成革路繁缨以绦丝饰之而五成木路以浅黒饰韦为樊鹄色饰韦为缨亦五成是言天子诸侯樊缨之饰樊即鞶也字之异耳巾车又云孤乘夏篆卿乘夏缦大夫乘墨车士乘栈车其饰皆无樊缨是樊缨为马之饰皆诸侯之服也案仪礼既夕士荐马缨三就又诸侯之卿有受革辂木辂之赐皆有繁缨而云诸侯之服者以与曲县相对又于奚所请故云诸侯之服且诸侯之卿特赐乃有大辂士丧礼为送葬设盛服耳皆非正法所有】仲尼闻之曰惜也不如多与之邑唯器与名不可以假人注器车服名爵号君之所司也名以出信注名位不愆为民所信音义【愆起防反】信以守器注动不失信则车服可保器以蔵礼注车服所以表尊卑礼以行义注尊卑有礼各得其冝义以生利注得其宜则利生利以平民政之大节也若以假人与人政也政亡则国家从之弗可止也已疏【正义曰仲尼在后闻之曰此曲县繁缨可惜也不如多与之邑唯车服之器与爵号之名不可以借人也此名号车服是君之所主也名位不愆则为下民所信此名所以出信也动不失信然后车服可保此信所以守车服之器也礼明尊卑之别车服以表尊卑车服之器其中所以蔵礼言礼蔵于车服之中也义者宜也尊卑各有其礼上下乃得其宜此礼所以行其物宜也物皆得宜然则是利生焉此义所以生利益也利益所以成民此乃政教之大节也若以名器借人则是与人政也政教既亡则国家从之而亡不复可救止也已言利以平民者平成也每事有利所以成就下民使国益民皆是利也此以曲县繁缨与人假人器耳名器俱是可重故并言也】○孙桓子还于新筑不入注不入国遂如晋乞师臧宣叔亦如晋乞师皆主郤献子注宣十七年郤克至齐为妇人所笑遂怒故鲁卫因之孙桓子臧宣叔皆不以国命各自诣郤克故不书晋侯许之七百乘注五万二千五百人音义【乘绳证反下同】郤子曰此城濮之赋也注城濮在僖二十八年音义【濮音卜】有先君之眀与先大夫之肃故防克于先大夫无能为役注无能为之役使请八百乘许之注六万人郤克将中军士燮佐上军注范文子代荀庚音义【将子匠反】疏【正义曰宣十二年邲之战传称荀林父将中军先縠佐之士防将上军郤克佐之赵朔将下军栾书佐之十三年晋杀先縠当是士防佐中军郤克将上军不知谁代郤克佐上军疑是荀首为之十六年士防将中军则林父卒矣当是郤克佐中军疑是荀首将上军荀庚佐之十七年士防请老郤克将中军当是荀首佐中军荀庚将上军所以知者此年传称楚屈巫对荘王云知防之父中行伯之季弟也新佐中军则荀首于荘王之世已佐中军明士防老后郤克迁而荀首代也首于邲战尚为大夫不应宣之末年得佐中军故疑先縠死后代郤克佐上军也眀年荀庚来聘传称中行伯之于晋也其位在三则此时荀庚将上军矣林父卒来已久不应始用荀庚故疑林父卒后荀庚即佐上军士会老后荀庚转将上军故杜以为士燮代荀庚也邲战以来赵朔无代令栾书将下军则赵朔卒矣故知栾书代赵朔不如此时谁代栾书佐下军也】栾书将下军注代赵朔韩厥为司马以救鲁卫臧宣叔逆晋师且道之季文子帅师防之及卫地韩献子将斩人郤献子驰将救之至则既斩之矣郤子使速以徇告其仆曰吾以分谤也注不欲使韩氏独受谤音义【道音导徇似俊反】师从齐师于莘注莘齐地音义【莘所巾反】六月壬申师至于靡笄之下注靡笄山名音义【靡笄如字或又音摩笄音鸡】齐侯使请战曰子以君师辱于敝邑不腆敝赋诘朝请见注诘朝平旦音义【腆他典反诘起吉反朝如字注及下朝夕朝食同见贤遍反】对曰晋与鲁卫兄弟也来告曰大国朝夕释憾于敝邑之地注大国谓齐敝邑鲁卫自称音义【憾胡暗反本又作感】寡君不忍使羣臣请于大国无令舆师淹于君地注舆众也淹久也音义【令力呈反师如字下无令舆师同一音所类反】能进不能退君无所辱命注言自欲战不复须君命音义【复扶又反】齐侯曰大夫之许寡人之愿也若其不许亦将见也齐高固入晋师桀石以投人注桀担也音义【担丁甘反】禽之而乘其车注既获其人因释已车而载所获者车繋桑本焉以徇齐垒注将至齐垒以桑树繋车而走欲自异音义【垒力轨反】曰欲勇者贾余余勇注贾卖也言已勇有余欲卖之音义【贾音古注同卖摩懈反】癸酉师陈于鞌邴夏御齐侯逄丑父为右晋觧张御郤克郑丘缓为右齐侯曰余姑翦灭此而后朝食注姑且也翦尽也音义【陈直觐反邴音丙又彼命反夏户雅反觧音蟹张如字一音直亮反】不介马而驰之注介甲也郤克伤于矢流血及屦未絶鼓音注中将自执旗鼓故虽伤而击鼓不息音义【将子匠反下将在左同】疏【正义曰以郤克为中军之将言己之伤而未絶鼓音眀是法当自执旗鼓也周礼大仆军旅田役赞王鼓郑云王通鼓佐击其余面上云齐侯亲鼓则天子诸侯自将兵者亦亲执旗鼓以令众】曰余病矣张侯曰自始合而矢贯余手及肘余折以御左轮朱殷岂敢言病吾子忍之注张侯觧张也朱血色血色久则殷殷音近烟今人谓赤黒为殷色言血多污车轮御犹不敢息音义【贯古乱反下注同肘竹九反折之设反殷于闲反徐于辰反注同近附近之近污汚秽之污字林一故反】缓曰自始合苟有险余必下推车子岂识之然子病矣注以其不识已推车音义【推昌谁反又他囘反注及下推车同】张侯曰师之耳目在吾旗鼓进退从之此车一人殿之可以集事注殿镇也集成也音义【殿多练反注同】若之何其以病注絶句败君之大事也疏【正义曰郤克云余病矣言已不堪击鼓欲有退军之意故责之云如之何其以身病之故欲丧败君之大事也】擐甲执兵固即死也注擐贯也即就也音义【擐音患】病未及死吾子勉之左并辔右援枹而鼓马逸不能止师从之注晋师从郤克车音义【并必政反援音爰枹音浮鼓槌也亦作桴】疏【正义曰説文云援引也枹击鼓杖也援枹而鼓谓引杖以击之】齐师败绩逐之三周华不注注华不注山名音义【华如字又户化反注之住反】韩厥梦子舆谓已曰且辟左右注子舆韩厥父故中御而从齐侯注居中代御者自非元帅御者皆在中将在左音义【帅所类反】疏【正义曰韩厥为司马亦是军之诸将也以梦之故乃居中为御明其本不当中先非御者若御不在中又不须云代御以此知自非元帅其余军之诸将皆御者在中将在左】邴夏曰射其御者君子也公曰谓之君子而射之非礼也注齐侯不知戎礼音义【射食亦反下并注皆同】疏【正义曰僖二十二年传曰虽及胡耉获则取之明耻敎战求杀敌也宣二年传曰戎昭果毅以聼之之谓礼杀敌为果致果为毅是戎事以杀敌为礼齐侯谓射君子为非礼者乃是齐侯不知戎礼也】射其左越于车下注越队也音义【队直类反】射其右毙于车中綦母张丧车从韩厥曰请寓乘注綦母张晋大夫寓寄也音义【綦母音其下音无丧息浪反乘绳证反】从左右皆肘之使立于后注以左右皆死不欲使立其处音义【处昌虑反】疏【正义曰説文云肘臂节也谓左右为凶处故以肘排退之】韩厥俛定其右注俛俯也右被射仆车中故俯安隠之音义【俛音勉仆音赴又蒲北反】疏【正义曰言此者为下丑父与公易位由厥之俯故不觉其易綦母张葢助厥定右故竝不见之】逢丑父与公易位注居公处将及华泉骖絓于木而止注骖马絓也音义【华户化反絓户卦反一音卦骖七南反】丑父寝于轏中注轏士车音义【轏士产仄又士板反字林仕谏反云卧车也】疏【正义曰周礼巾车士乘栈车郑云栈车不韦鞔而漆之考工记舆人云栈车欲弇郑云为其无革鞔不坚易坼壊然则弇者谓上狭下阔也轏与栈字异音义同耳】蛇出于其下以肱击之伤而匿之故不能推车而及注为韩厥所及丑父欲为右故匿其伤音义【肱古反匿女力反注同】韩厥执絷马前注絷马绊也执之示脩臣仆之职音义【絷张立反绊音半】再拜稽首奉觞加璧以进注进觞璧亦以示敬音义【觞式羊反】疏【正义曰襄二十五年郑公孙舎之帅师入陈传曰陈侯免拥社子展执絷而见再拜稽首承饮而进献事与此同唯无璧耳盖古者有此礼彼虽败绩犹是国君故战胜之将示之以臣礼事之不忍即加屈辱所以申贵贱之义晋语云靡笄之役郤献子伐齐齐侯来献之以得殒命之礼也服防引司马法其有殒命以行礼如防所用仪也若殒命则左结旗司马授饮右持苞壶左承饮以进杜不引之者盖彼此不甚相当故也】曰寡君使羣臣为鲁卫请曰无令舆师陷入君地注本但为二国救请不欲乃过入君地谦辞音义【为于伪反注同令力呈反】下臣不幸属当戎行无所逃隠注属适也音义【属音烛注同行下郎反】且惧奔辟而忝两君臣辱戎士注若奔辟则为辱晋君并为齐侯羞故言二君此盖韩厥自处臣仆谦敬之饰言音义【辟音避注同徐扶臂反服氏扶赤反】敢告不敏摄官承乏注言欲以已不敏摄承空乏从君俱还音义【从才用反又如字】丑父使公下如华泉取饮郑周父御佐车宛茷为右载齐侯以免注佐车副车音义【宛纡元反茷扶废反】韩厥献丑父郤献子将戮之呼曰自今无有代其君任患者有一于此将为戮乎郤子曰人不难以死免其君我戮之不祥赦之以劝事君者乃免之齐侯免求丑父三入三出注重其代已故三入晋军求之音义【呼火故反任音壬难乃旦反】疏【正义曰刘以齐侯三入齐军又三出齐军以求丑父毎出之时齐之将帅败而怖惧以帅而退不待齐侯致使齐侯入于狄卒今知不然者以传文三入在前三出在后若用此説齐侯先在晋军今入齐军得以三入在前今齐侯既先在齐军欲出求丑父应先出后入不应先入后出且初时二出容有二入在后之出遂入狄卒有出无入何得云三入又以传文师帅两字分眀故杜以为齐侯每出齐师以帅厉退者每出之文别自为义不计上之三出刘君不逹此防妄规杜失非也】每出齐师以帅退入于狄卒注齐师大败皆有退心故齐侯轻出其众以帅厉退者遂迸入狄卒狄卒者狄人从晋讨齐者音义【卒子忽反注及下同轻遣政反迸补诤反】狄卒皆抽戈楯冒之以入于卫师卫师免之注狄卫畏齐之强故不敢害齐侯皆共免护之音义【楯食凖反又音允冒亡报反】遂自徐闗入齐侯见保者曰勉之齐师败矣注所过城邑皆勉励其守者音义【守手又反】辟女子注使辟君也齐侯单还故妇人不辟之音义【辟音避注皆同一音扶亦反单音丹】女子曰君免乎曰免矣曰鋭司徒免乎曰免矣注鋭司徒主鋭兵者音义【鋭悦嵗反】曰苟君与吾父免矣可若何注言余人不可复如何音义【复扶又反】乃奔注走辟君齐侯以为有礼注先问君后问父故也既而问之辟司徒之妻也注辟司徒主垒辟者音义【辟音壁必觅反注同徐甫亦反】予之石窌注石窌邑名济北卢县东有地名石窌音义【窌力救反一音力到反】晋师从齐师入自丘舆击马陉注丘舆马陉皆齐邑音义【陉音刑】齐侯使宾媚人赂以纪甗玉磬与地注媚人国佐也甗玉甑皆灭纪所得音义【媚羙异反赂音路甗鱼辇反徐音彦又音言字林牛健反甑子孕反又慈陵反】疏【正义曰经书齐侯使国佐如师故知宾媚人即国佐也杜谱云国佐宾媚人武子三事互见于经传不知賔媚人是何等名号也郑众注考工记云甗无底甑方言云甑自闗而东谓之甗知甗是甑也下云子得其国寳知甗亦以玉为之传文玉在甗磬之间眀二者皆是玉也荘四年纪侯大去其国不言齐灭而云灭纪所得者纪侯被偪而去后齐侯收其民人又取其国寳此则与灭无异故为此解】不可则聼客之所为宾媚人致赂晋人不可曰必以萧同叔子为质注同叔萧君之字齐侯外祖父子女也难斥言其母故逺言之音义【质徐音致下同难乃旦反】而使齐之封内尽东其亩注使垄亩东西行音义【尽津忍反垄力勇反行户郎反又如字】对曰萧同叔子非他寡君之母也若以匹敌则亦晋君之母也吾子布大命于诸侯而曰必质其母以为信其若王命何注言违王命且是以不孝令也诗曰孝子不匮永锡尔类注诗大雅言孝心不乏者又能以孝道长赐其志类若以不孝令于诸侯其无乃非徳类也乎注不以孝徳赐同类疏【正义曰萧同叔子非他人是寡君之母也若以匹敌言之则亦晋君之母也吾子布大命于诸侯而曰必质其诸侯之母以为信其若王命何先王之命诸侯也使之孝其母亲其类今轻慢其母不爱同类即是违王命也奈此王命何子今轻齐侯之母亦是轻晋侯之母自轻其母即是不孝且告吾诸侯云以母为质是此者以不孝之事令诸侯也诗之意言孝子所以行孝不为匮乏之道故以孝道长赐女之族类诸侯皆晋侯之类晋侯皆以孝徳赐同类若以不孝之事号令诸侯其无乃非是以孝徳赐同类乎责其违孝道也所引诗者大雅既醉之篇】先王疆理天下物土之宜而布其利注疆界也理正也物土之宜播殖之物各从土宜音义【疆居良反注下皆同】故诗曰我疆我理南东其亩注诗小雅或南或东从其土宜疏【正义曰此诗小雅信南山之篇】今吾子疆理诸侯而曰尽东其亩而已唯吾子戎车是利注晋之伐齐循垄东行易音义【易以防反】无顾土宜其无乃非先王之命也乎反先王则不义何以为盟主其晋实有阙注阙失四王之王也注禹汤文武音义【之王于况反】树徳而济同欲焉注树立也济成也五伯之霸也注夏伯昆吾商伯大彭豕韦周伯齐桓晋文音义【或曰齐桓晋文宋襄秦穆楚荘】疏【正义曰郑语云祝融能昭显天地之光明其后八姓昆吾为夏伯矣大彭豕韦为商伯论语云管仲相桓公霸诸侯昭九年传曰文之伯也岂能改物是三代有五伯矣伯者长也言为诸侯之长也郑云天子哀诸侯兴故曰霸霸把也言把持王者之政教故其字或作伯或作霸也】勤而抚之以役王命注役事也今吾子求合诸侯以逞无疆之欲注疆竟也音义【竟如字又音境】疏【正义曰禹汤文武四王之王天下也立徳于民而成其同欲民有所欲上即同之东畆南畆皆顺民意五伯之霸诸侯也唯勤劳其功而抚顺之以奉事王命而已不改王之制度也吾子求合诸侯以快其无疆畔之欲止求自快已欲不与民同是违王霸之政也】诗曰布政优优百禄是遒注诗颂殷汤布政优和故百禄来聚遒聚也音义【遒在由反徐子由反】子实不优而弃百禄诸侯何害焉注言不能为诸侯害疏【正义曰诗商颂言成汤布政优优然而寛故百种福禄于是聚归之子实不能优寛而自弃福禄于诸侯何害言不能为诸侯害也所引诗者商颂长发之篇】不然注不见许寡君之命使臣则有辞矣曰子以君师辱于敝邑不腆敝赋以犒从者注战而曰犒为孙辞音义【使所吏反犒苦报反从才用反】疏【正义曰士卒之劳于外师众枯犒以酒食劳之谓之犒师此以师拒战非犒劳之义而亦称犒者言以此师众徃当待之如以酒食犒之然为逊顺之辞耳】畏君之震师徒桡败注震动桡曲也音义【桡乃教反】吾子惠徼齐国之福不泯其社稷使继旧好唯是先君之敝器土地不敢爱子又不许请收合余烬注烬火余也音义【泯弥忍反好呼报反合如字一音閤烬似刃反】背城借一注欲于城下复借一战音义【背音佩复扶乂反】敝邑之幸亦云从也况其不幸敢不唯命是听注言完全之时尚不敢违晋今若不幸则从命疏【正义曰言于先完全福幸之时尚不违晋故言亦云从也是指其实事刘以为齐人请战言敝邑脱或有幸战胜亦云从也虚称未然之事乖违文势上下苟异杜氏而规其过非也】鲁卫谏曰齐疾我矣注谏郤克也其死亡者皆亲昵也子若不许雠我必甚唯子则又何求子得其国寳注谓甗磬音义【昵女亦反】我亦得地注齐归所侵而纾于难注齐服则难缓音义【纾音纡缓也一音直吕反难乃旦反注同】其荣多矣齐晋亦唯天所授岂必晋晋人许之对曰羣臣帅赋舆注赋舆犹兵车以为鲁卫请若苟有以借于口而复于寡君注借荐复白也音义【为于伪反借在夜反注同】疏【正义曰礼承玉之物名为缫借借是承荐之言故为荐也复者报命于君故为白也言无物则空口以为报少有所得则于口为借故曰借口服防云今河南俗语治生求利少有所得皆言可用借手也】君之惠也敢不唯命是听禽郑自师逆公注禽郑鲁大夫归逆公防晋师秋七月晋师及齐国佐盟于爰娄使齐人归我汶阳之田公防晋师于上鄍注上鄍地阙公防晋师不书史阙音义【鄍觅经反】疏【正义曰定八年经书公防晋师于瓦此独不书故云史阙谓旧史先阙故仲尼修经无之】赐三帅先路三命之服注三帅郤克士燮栾书已尝受王先路之赐今改而易新并此车所建所服之物音义【帅所类反注及下同】疏【正义曰周礼典命公之孤四命其卿三命其大夫再命其士一命侯伯之卿大夫士亦如之此三帅皆卿也本国三命故鲁赐以三命之服司马司空舆师侯正亚旅皆大夫本国一命故皆受一命之服于卿言赐于大夫言受互相足也周礼大夫再命此司马司空等皆是再命春秋之时其事已异于周礼故大夫一命注正义曰三卿各统一军故总称三帅鲁君之赐晋臣正可如其法所得服改新以与之耳不得特命他臣发初赐以此物且彼若先无此物则无由敢受鲁赐故杜以为此三帅已尝受王先路之赐今改而易新并此车所建之旌旗所着之衣服皆赐之也案释例先路者革路若木路或云先或云次盖以就数为差其受之于王则称大杜言革路若木路者或用革或用木也知受之于王则称大者郑子蟜叔孙穆子受之于王皆称大是也革木是卿大夫车之尊者故云大路金路是诸侯车之尊者亦称大则定四年大路大旂是也玉路天子车之尊者亦称大故顾命云大路在宾阶面是也言所建所服之物者周礼巾车革路建大白以即戎司服云凡兵事韦弁服巾车又云木路建大麾以田司服又云凡田冠弁服然则此车所建或是大白大麾所服或是韦弁冠弁刘以为既言先路则是晋君之赐杜云受王先路之赐非其义也今知不然者杜以穆叔子蟜尝受王路故杜据而言之释例应云受王大路之赐言先路者顺传先路之文故也刘以为尝受晋君赐而规杜氏非也】司马司空舆师正亚旅皆受一命之服注晋司马司空皆大夫舆师主兵车候正主斥亚旅亦大夫也皆鲁侯赐疏【正义曰司马司空本是卿官之名但晋之诸卿皆以三军将佐为号其司马司空皆为大夫之官仍有为卿之嫌故云晋司马司空皆大夫也明他国以为卿晋以为大夫也舆师至于亚旅本是大夫官名故又云亦大夫也军行有此大夫从者司马主甲兵司空主营垒舆师主兵车正主斥亚旅次于卿是众大夫也无专职掌散共军事故后言之直言受服嫌非鲁赐故云皆鲁侯赐】○八月宋文公卒始厚葬用蜃炭益车马始用殉注烧蛤为炭以瘗圹多埋车马用人从葬音义【蜃市忍反蛤也炭吐旦反殉似浚反蛤苦答反瘗于例反圹苦晃反一音旷】疏【正义曰晋语云雀入于海为蛤雉入于淮为蜃月今孟冬雉入大水为蜃郑云大水谓淮也大蛤曰蜃则蜃者蛤之类也周礼掌蜃掌敛互物蜃物以共闉圹之蜃郑云互物蚌蛤之属闉犹塞也将井椁先塞下以蜃御湿也是用蜃以瘗圹也礼檀弓记曰涂车刍灵自古有之郑曰刍灵束茅为人马谓之灵者神之类也不解涂车当是用泥为车也传言益车马者谓用此涂车茅马益多于常故云多埋车马也郑云杀人以卫死者曰殉言殉还其左右也言始用殉则自此以后宋君葬常用殉故谓此为始也刘以为用蜃炭者用蜃复用炭知不然者杜以传用蜃炭共文故知烧蛤为炭又且炭亦灰之类虽灰亦得称炭刘君以为用蜃复用炭而规杜氏非也】重器备注重犹多也音义【重直恭反注同】疏【正义曰重谓重叠故犹多多为皿器也言噐备者士丧礼下篇陈明器云用器弓矢耒耜敦杅槃匜役器甲胄干笮燕器杖笠翣其器有共用之器有备御之器故言器备】椁有四阿棺有翰桧注四阿四注椁也翰旁饰桧上饰皆王礼音义【椁音郭翰户旦反一音韩桧古外反徐音会】疏【正义曰周礼匠人云殷人四阿重屋郑云阿栋也四角设栋也是为四注椁也士丧礼下篇陈明器云抗木横三缩二谓于椁之上设此木从二横三以御土则士之椁上平也今此椁上四注而下则其上方而尖也礼天子椁题凑诸侯不题凑不题凑则无四阿释诂云桢翰榦也舎人曰桢正也筑墙所立两木也翰所以当墙两边障土者也翰在墙之旁则知此翰亦在旁也诗云会弁如星郑云防谓弁之缝中言其际防之处也防在弁之上知此桧亦在上棺有此物明是其饰故以为旁饰上饰也言椁有棺有则是本不当有言其厚葬讥其奢侈宋公所僭必僭天子明此四阿翰桧皆是王之礼也蜃炭言用亦本不当用其蜃炭盖亦王之礼也车马器备法得有之言益言重但讥其多耳殉则本不得然非讥其僭】君子谓华元乐举于是乎不臣臣治烦去惑者也是以伏死而争今二子者君生则纵其惑注谓文十八年杀母弟须音义【去起吕反下去之同争争鬬之争】死又益其侈是弃君于恶也何臣之为注若言何用为臣音义【侈昌氏反又式氏反】疏【正义曰言何用为臣是不成臣也言虽有若无刘君还以为不成臣与杜义无别而规杜氏非也】○九月卫穆公卒晋三子自役吊焉哭于大门之外注师还过卫故因吊之未复命故不敢成礼音义【过古禾反人古卧反】卫人逆之注逆于门外设丧位妇人哭于门内注丧位妇人哭于堂賔在门外故移在门内送亦如之遂常以葬注至葬行此礼疏【正义曰哭于大门之外谓大门外之西东面卫人逆之谓大门外之东西面各从賔主之位妇人哭于门内谓门内之西东面以堂上在西东面故也至于三子之去卫人送之其位亦如之自此有邻国吊者常行此礼而至于葬沈氏云杂记吊者即位于门西东面主孤西面相者受命曰孤某使请事客曰寡君使某如何不淑相者入告出曰孤某须矣吊者入主人升堂西面吊者升自西阶东面致命此臣奉君命行吊之礼今三子师行经卫竟不敢成礼故于大门之外注正义曰丧大记云君之丧夫人坐于西方内命妇姑姊妹子姓立于西方外命妇率外宗哭于堂上北面又曰妇人迎客送客不下堂是丧位妇人哭于堂】○楚之讨陈夏氏也注在宣十二年音义【夏户雅反下同】庄王欲纳夏姬申公巫臣曰不可君召诸侯以讨罪也今纳夏姬贪其色也贪色为淫淫为大罚周书曰明徳慎罚注周书康诰文王所以造周也明徳务崇之之谓也慎罚务去之之谓也疏【正义曰周书康诰之篇周公述文王之事以告康叔云惟乃丕显考文王克明徳慎罚巫臣既引其言乃申其意言文王能为此行故所以造周国也务崇之谓务欲崇益道徳务去之谓务欲去其刑罚】若兴诸侯以取大罚非慎之也君其图之王乃止子反欲取之巫臣曰是不祥人也是夭子蛮注子蛮郑灵公夏姬之兄杀死无后音义【杀申志反下文杀灵侯同】杀御叔注御叔夏姬之夫亦早死音义【御鱼据反】疏【正义曰子蛮御叔自以短命死耳似天钟羙于是致使物无两大故以二事为夏姬之罪】弑灵侯注陈灵公也戮夏南注夏姬子征舒出孔仪注孔寜仪行父丧陈国注楚灭陈音义【丧息浪反下注而丧同】何不祥如是人生实难其有不获死乎注言死易得无取夏姬以速之音义【易以防反】天下多羙妇人何必是子反乃止王以予连尹襄老襄老死于邲不获其尸注邲战在宣十二年其子黒要烝焉注黒要襄老子音义【要一遥反烝之承反】巫臣使道焉曰归吾聘女注道夏姬使归郑音义【道音导注同聘女匹政反下音汝】疏【正义曰礼记内则云聘则为妻奔则为妾道之云女归郑国吾依礼聘女以为妻也】又使自郑召之曰尸可得也注襄老尸必来逆之姬以告王王问诸屈巫注屈巫巫臣音义【屈居勿反】对曰其信知防之父成公之嬖也而中行伯之季弟也注知防父荀首也中行伯荀林父也邲之战楚人囚知防音义【知防音智下于耕反】新佐中军而善郑皇戌甚爱此子注爱知防也其必因郑而归王子与襄老之尸以求之注王子楚公子杀臣也邲之战以荀首囚也郑人惧于邲之役而欲求媚于晋其必许之王遣夏姬归将行谓送者曰不得尸吾不反矣巫臣聘诸郑郑伯许之注聘夏姬及共王即位将为阳桥之役注楚伐鲁至阳桥在此年冬音义【共音恭】使屈巫聘于齐且告师期巫臣尽室以行注室家尽去申叔跪从其父将适郢遇之注叔跪申叔时之子音义【跪其委反又居委反从才用反郢以井反又以政反】曰异哉夫子有三军之惧而又有桑中之喜宜将窃妻以逃者也注桑中卫风淫奔之诗及郑使介反币而以夏姬行注介副也币聘物音义【介音界】将奔齐齐师新败曰吾不处不胜之国遂奔晋而因郤至注至郤克族子疏【正义曰世本郤豹生冀芮芮生缺缺生克又云豹生义义生步杨杨生蒲城鹊居居生至如世本克是豹之曾孙至是豹之孙于克为二从兄弟子】以臣于晋晋人使为邢大夫注邢晋邑音义【邢音刑】子反请以重币锢之注禁锢勿令仕音义【锢音固令力呈反】疏【正义曰説文云锢铸塞也鐡器穿穴者铸鐡以塞之使不漏禁人使不得仕官者其事亦似之故谓之禁锢今世犹然】王曰止其自为谋也则过矣其为吾先君谋也则忠忠社稷之固也所盖多矣注盖覆也音义【自为于伪反又如字为吾于伪反】且彼若能利国家虽重币晋将可乎注言不许若无益于晋晋将弃之何劳锢焉注为七年楚灭巫臣族晋南通吴张本○晋师归范文子后入武子曰无为吾望尔也乎注武子士防文子之父对曰师有功国人喜以逆之先入必属耳目焉是代帅受名也故不敢武子曰吾知免矣注知其不益已祸音义【属章欲反后同帅所类反下注称帅军帅将帅同吾知一本无知字】郤伯见公曰子之力也夫对曰君之训也二三子之力也臣何力之有焉注郤伯郤克音义【见贤遍反下同夫音扶】范叔见劳之如郤伯对曰庚所命也克之制也燮何力之有焉注荀庚将上军时不出范文子上军佐代行故称帅以让音义【劳力报反将子匠反下同】栾伯见公亦如之对曰燮之诏也士用命也书何力之有焉注诏告也栾书下军帅故推功上军传言晋将帅克让所以能胜齐○宣公使求好于楚庄王卒宣公薨不克作好注在宣十八年音义【好呼报反下同】公即位受盟于晋注元年盟赤棘防晋伐齐卫人不行使于楚注不聘楚音义【使音所吏反】而亦受盟于晋从于伐齐故楚令尹子重为阳桥之役以救齐将起师子重曰君弱注传曰寡人生十年而丧先君共王即位至是二年盖年十二三矣羣臣不如先大夫师众而后可诗曰济济多士文王以寜注诗大雅言文王以众士安音义【济子礼反】夫文王犹用众况吾侪乎注侪等音义【侪仕皆反】且先君庄王属之曰无徳以及逺方莫如惠恤其民而善其用之乃大户注阅氏户口音义【阅音悦】已责注弃逋责音义【逋补吾反】逮鳏注施及老鳏音义【鳏古顽反施始防反】救乏赦罪悉师王卒尽行彭名御戎蔡景公为左许灵公为右注王卒尽行故王戎车亦行虽无是王令二君当左右之位音义【卒子忽反注同令力呈反】疏【正义曰诸言御戎皆御君之戎车此云彭名御戎知王戎车亦行也若君亲在军则君当车中御者在左勇力之士在右故御戎戎右常连言之此王车虽行王身不在故不立戎右使御者在中令蔡许二君居王车上当左右之位若夹卫王然下注云乘楚王车为左右是二君皆在车之上也】二君弱皆强冠之冬楚师侵卫遂侵我师于蜀注公赂之而退故不书侵音义【强其丈反冠古乱反】使臧孙往注臧孙宣叔也辞曰楚逺而久固将退矣无功而受名臣不敢注不敢虚受退楚名楚侵及阳桥注阳桥鲁地孟孙请往赂之注楚侵遂深故孟孙请以赂往孟孙献子也以执斵执鍼织纴注执斵匠人执鍼女工织纴织缯布者音义【斵竹角反鍼之林反纴女金反徐而鸩反】皆百人公衡为质注公衡成公子音义【质音致】以请盟楚人许平十一月公及楚公子婴齐蔡侯许男秦右大夫説宋华元陈公孙寜卫孙良夫郑公子去疾及齐国之大夫盟于蜀注齐大夫不书其名非卿也音义【説音悦去起吕反】疏【正义曰诸大夫盟防经贬之称人或总言大夫若实是国卿本合书名者传即显其名氏若本是大夫不合书名者传直言其大夫见其贬与不贬俱当称人故不复言其名氏此传言齐国之大夫传不显其名为非卿故也襄十六年溴梁之防经书戊寅大夫盟传云于是叔孙豹晋荀偃宋向戌卫殖郑公孙虿小邾之大夫盟于时防上郑之下有曹莒邾薛杞而小邾之大夫最处其下举小邾而上包之此盟郑人之下有齐曹邾薛鄫俱是大夫齐最在上举齐而下总之止为齐若是卿则合言名氏此防非卿故举齐也】卿不书匮盟也于是乎畏晋而窃与楚盟故曰匮盟注匮乏也疏【正义曰私窃为盟盟终不固此盟是匮乏之道也传既言匮盟以解经又自解名曰匮盟之意于是乎畏晋而窃与楚盟故曰此是匮乏之盟也诸侯之卿窃与楚盟而仲尼贬之言其不应背晋故责之也责诸侯之背晋是成晋为盟主也哀十二年公防吴于槖臯呉子请盟公不欲使子贡辞之而私与卫侯宋皇瑗盟彼畏吴而窃相与盟不贬者不与吴为盟主言其私盟可许但鲁自畏吴不书其盟其情无可责也释例曰诸侯畏晋而窃与楚盟书盟而贬其卿此所以成晋为盟主也吴之彊大始于防鄫终于黄池凡三防三伐三盟雅书防伐而不书盟者吴以盟主自居而行其夷礼礼仪不典则盟神不蠲非所以结信义昭明徳故不録其盟不与其成为盟主也既不与呉之为盟主则宋鲁卫三国私盟可许故无贬文是也若然僖二十一年公防诸侯盟于薄二十七年公防诸侯盟于宋彼二者皆显与楚盟并无贬责此窃与楚盟而贬之者当僖公之时齐桓既卒晋文未兴中国无伯惟彊是与虽逺共楚盟无所可责此时晋为盟主堪率诸侯私窃为盟心实畏晋故贬之耳然诸侯之卿畏晋容可贬之楚之彊盛恒与晋敌非是畏晋卿亦贬者楚既彊盛应显然作盟今私窃受盟不敢宣露亦是畏晋之义且成晋为伯事须贬楚】蔡侯许男不书乘楚车也谓之失位注乘楚王车为左右则失位也卿不书则称人诸侯不书皆不见经君臣之别音义【见贤遍反别彼列反】疏【正义曰小国之从大国其征伐也皆自乘其车自率其军至战陈之时与同出力耳此二君弃己之车乘楚之乘乃为楚王左右则是失位既失其位非复国君故侵与盟防竝皆不序经书楚师郑师侵卫于时蔡许在矣公防楚公子婴齐于蜀蔡许亦在也及盟又蔡许之君在焉侵也防也盟也三事竝失其位经悉不书故传于盟下释之明上侵卫防蜀皆失位也旧説诸侯之贬亦书为人杜意谓诸侯之贬不至于人故因此而又明之卿不书则称人诸侯不书则全不见经此是君臣之别明贬诸侯无称人之法也】君子曰位其不可不慎也乎蔡许之君一失其位不得列于诸侯况其下乎诗曰不解于位民之攸塈注诗大雅言在上者勤正其位则国安而民息也攸所也塈息也音义【解佳卖反塈许器反】疏【正义曰此大雅假乐之篇】其是之谓矣○楚师及宋公衡逃归臧宣叔曰衡父不忍数年之不宴注宴乐也音义【数所主反乐音洛】以弃鲁国国将若之何谁居后之人必有任是夫国弃矣注居辞也言后人必有当此患音义【居音基任音壬夫音扶】是行也晋辟楚畏其众也君子曰众之不可已也大夫为政犹以众克况明君而善用其众乎大誓所谓商兆民离周十人同者众也注大誓周书万亿曰兆民离则弱合则成众言殷以散亡周以众兴疏【正义曰泰誓云受有亿兆夷人离心离徳予有乱臣十人同心同徳此言大誓所谓者引其意非本文也】○晋侯使巩朔献齐防于周王弗见使单襄公辞焉曰蛮夷戎狄不式王命注式用也音义【防在妾反】淫毁常王命伐之则有献防王亲受而劳之所以惩不敬劝有功也兄弟甥舅侵败王略注兄弟同姓国甥舅异姓国略经略法度音义【面善反劳力报反败必迈反】王命伐之告事而已不献其功所以敬亲昵注告伐事而不献囚俘音义【昵女乙反】禁淫慝也注淫慝谓虣掠百姓取囚俘也音义【慝他得反虣本又作暴薄报反掠音亮】今叔父克遂有功于齐注克能也而不使命卿镇抚王室所使来抚余一人而巩伯实来未有职司于王室注巩朔上军大夫非命卿名位不达于王室又奸先王之礼注谓献齐防音义【奸音干】余虽欲于巩伯注欲受其献其敢废旧典以忝叔父夫齐甥舅之国也而大师之后也注齐世与周昏故曰甥舅音义【大音泰】寜不亦淫从其欲以怒叔父抑岂不可谏诲士庄伯不能对注荘伯巩朔音义【从才用反本亦作纵】王使委于三吏注委属也三吏三公也音义【三公者天子之吏也】疏【正义曰曲礼云五官之长曰伯其摈于天子也曰天子之吏郑云谓三公也是三公称吏故知三吏三公也】礼之如侯伯克敌使大天告庆之礼降于卿礼一等王以巩伯宴而私贿之使相告之曰非礼也勿籍注相相礼者籍书也王畏晋故私宴贿以慰巩朔音义【相息亮反注同】疏【正义曰如侯伯克敌使大夫告庆之礼则不得依献防之礼其献防之礼王待之必重于告庆之礼巩朔晋之上军大夫也纵使得如献防之礼亦当降卿礼一等传言降于卿礼一等以见王待巩朔不失常也】






　　春秋左传注疏卷二十五
　　春秋左氏传注疏卷二十五考证
　　作丘甲注此甸所赋今鲁使丘出之○孙觉曰如杜説以为甸出甲士三人而使丘出之也夫一甸之地兼有四丘而使丘出甸赋丘岂能供之哉亦不能顿取于民如此之暴也盖古者一甸之地兼有四丘而出长毂一乘甲士三人步卒七十二人成公始作丘甲则是丘出一甲而甸出甲士四人也往者三人而今增其一丘出一人焉故曰作丘甲也又按万斯大学春秋随笔曰作丘甲増甲士也而步卒如故鲁畏齐强车増一甲皆为四乘因使一丘出一甲其步卒之增则在襄十一年作三军时也
　　传士燮佐上军○【臣召南】按以传及疏证之则士燮佐上军也监本别本作将上军者非今改正
　　传丑父使公下如华泉取饮○林尧叟曰时丑父代为齐侯故诈使公下车往华泉取水而饮欲使公因而走逸【臣召南】按华泉华不注山泉水也
　　传五伯之霸也注夏伯昆吾商伯大彭豕韦周伯齐桓晋文○赵汸补注曰传以五伯对四王则通三代霸者言之是也宋襄秦穆不成霸楚庄吞噬中国岂有所谓勤而抚之以役王命之事顾炎武日知録曰诗正义引服防説与此同应邵风俗通亦主此説
　　传使齐人归我汶阳之田○林尧叟曰汶阳之田本鲁地为齐所侵故晋使齐归之于我【臣召南】按汶阳之田鲁僖所以赏季友是季氏私田也故是役行父力主之
　　传公衡为质注公衡成公子○【臣召南】按公衡恐是宣公子成公弟以成公之年计之不应以稚子为质也
　　传而不使命卿镇抚王室○【臣浩】按晋之命卿当是三军将佐据此则当时列国之卿虽擅自废置尚犹禀于王室假其爵命如士防之将中军为太傅且必请王命以黻冕也杜前注三帅已尝受王先路之赐知非臆度
　　传使相告之曰非礼也勿籍○林尧叟曰言此宴贿皆非礼之正也勿书此以为礼典【臣召南】按此説恐未全言献齐捷及使大夫皆非礼也勿书此于册以见待晋独优











　　春秋左氏传注疏卷二十五考证
&lt;经部,春秋类,春秋左传注疏&gt;
　　钦定四库全书
　　春秋左传注疏卷二十六【起成公三年尽十年】
　　晋杜氏注　唐陆德明音义　孔颖达疏
　　经三年春王正月公会晋侯宋公卫侯曹伯伐郑注宋卫未葬而称爵以接邻国非礼也疏【正义曰僖九年传曰宋桓公卒未葬而襄公会诸侯故曰子凡在丧公侯曰子传因未葬而发在丧之例是先君未葬嗣君不得称爵以防诸侯也知非逾年得成君者文八年八月天王崩九年春毛伯来求金传曰不书王命未葬也彼王既逾年矣犹不得称王命臣知诸侯虽则逾年但是未葬不得称爵以接邻国正以王不命臣明知其非礼也】
　　辛亥葬衞穆公注无传
　　二月公至自伐郑注无传
　　甲子新宫灾三日哭注无传三年丧毕宣公神主新入庙故谓之新宫书三日哭善得礼宗庙亲之神灵所冯居而遇灾故哀而哭之音义【冯皮氷反】疏【正义曰公羊传曰新宫者何宣公之宫也宣宫则曷为谓之新宫不忍言也其言三日哭何庙灾三日哭礼也谷梁传曰新宫者祢宫也三日哭哀也其哀礼也廹近不敢称諡恭也二传皆以新宫为宣宫三日哭为得礼故杜依用之宣公以其十八年冬十月薨至二年十月而大祥祥而禘祭神主始入庙故谓之新宫礼檀弓记曰有焚其先人之室则三日哭故曰新宫火亦三日哭郑曰谓人烧其宗庙新宫火人火也记称新宫火者指此新宫灾耳传例曰天火曰灾人火曰火三家经传有火字皆为灾郑以为人火虽非其义要天火人火其哭皆当三日是其善得礼也哀三年桓宫僖宫灾不言哭而此言三日哭者释例曰新宫者宣公之庙父庙也谅闇始阕而遇天灾故感而哭之以致哀异于余庙也】
　　乙亥葬宋文公注无传七月而葬缓
　　夏公如晋
　　郑公子去疾帅师伐许
　　公至自晋注无传
  </div>
  <div class="pagination">
   <a href="春秋左传注疏_page21.html">
    上一页
   </a>
   <span>
    ...
   </span>
   <a href="春秋左传注疏_page17.html">
    17
   </a>
   <a href="春秋左传注疏_page18.html">
    18
   </a>
   <a href="春秋左传注疏_page19.html">
    19
   </a>
   <a href="春秋左传注疏_page20.html">
    20
   </a>
   <a href="春秋左传注疏_page21.html">
    21
   </a>
   <span class="current-page">
    22
   </span>
   <a href="春秋左传注疏_page23.html">
    23
   </a>
   <a href="春秋左传注疏_page24.html">
    24
   </a>
   <a href="春秋左传注疏_page25.html">
    25
   </a>
   <a href="春秋左传注疏_page26.html">
    26
   </a>
   <a href="春秋左传注疏_page27.html">
    27
   </a>
   <span>
    ...
   </span>
   <a href="春秋左传注疏_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
