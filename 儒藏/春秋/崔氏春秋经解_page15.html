<!DOCTYPE html>
<html>
<head>
    <meta charset="UTF-8">
    <title>崔氏春秋经解 - 第 15 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>崔氏春秋经解 - 第 15 页/共 28 页</h1>
    <div class="content">　　夏成周宣榭火
　　言成周以别西周则西周有故宫庙矣宫庙之火故志之也外灾以月志然而火之为害则防矣故时志也志其不谨而已
　　秋郯伯姬来归
　　冬大有年
　　十有七年春王正月庚子许男锡我卒
　　丁未蔡侯申卒
　　夏葬许昭公
　　蔡文公
　　六月癸卯日有食之
　　己未公防晋侯卫侯曹伯邾子同盟于断道
　　秋公至自防
　　不以月致有讥者也春秋以例见者不疑矣【按本例云宣公之立事齐而不事晋岂断道之防晋有责于我乎故不月致以见之】
　　冬十有一月壬午公弟叔肸卒
　　公弟公母弟也曰叔肸盖卒而后命以氏者其后叔老叔弓者其族也
　　十有八年春晋侯卫世子臧伐齐
　　公伐杞
　　杞于鲁昏姻之国而公伐之以公为不韪矣故不月以见讥此成五年杞叔姬所以来归也
　　夏四月
　　秋七月邾人戕鄫子于鄫
　　鄫防国未尝见卒于春秋以邾人戕而后见之也邾人戕鄫子于鄫则鄫之臣子有罪矣戕国君重事例当日又诸侯卒则名戕鄫子不名不日防国赴告之礼或不备也
　　甲戌楚子旅卒
　　吴楚僣号以偪天子故春秋不书其葬难言之也僣诸公犹可言也僣天子不可言矣虽然安知非赴告不时鲁不往防而后不葬乎盖是时吴楚方强诸侯不敢不防葬又楚子昭卒而襄公在楚亦不书葬则知春秋于吴楚固不书葬矣
　　公孙归父如晋
　　冬十月壬戌公薨于路寝
　　归父还自晋至笙遂奔齐
　　不称公孙前见也其地见未入乎国也比至于笙闻公之薨畏罪而奔齐然则归父有恶于新君矣废命逃刑于是乎不臣故曰遂奔齐以恶之













　　钦定四库全书
　　春秋经解卷八　　　　　宋　崔子方　撰成公
　　元年春王正月公即位
　　二月辛酉葬我君宣公
　　无冰
　　三月作丘甲
　　古者四邑为丘丘有牛马之赋四丘为甸甸然后有甲士步卒之赋今曰丘甲其以甸赋而赋丘乎然其详不可考矣经意以见古者于丘不赋甲今于丘赋甲焉尔讥其厚敛而困民也传谓作为也丘为甲也此误矣葢丘甲者其法也作者始而为之之辞尔戎事例日此不日以见讥
　　夏臧孙许及晋侯盟于赤棘
　　不正大夫主盟而盟诸侯故不月也虽内大夫犹以为讥况外大夫而盟公者耶此处父所以去族而公子婴齐所以人之也春秋之谨于名分如此
　　秋王师败绩于茅戎
　　目茅戎而不目其地若王之用师于彼而自败其绩云尔王者之师天下莫敢与校矣而乃戎狄败之春秋深恶焉故畧而时志之
　　冬十月
　　二年春齐侯伐我北鄙
　　夏四月丙戌衞孙良夫帅师及齐师战于新筑衞师败绩
　　六月癸酉季孙行父臧孙许叔孙侨如公孙婴齐帅师会晋郤克衞孙良夫曹公子首及齐侯战于鞌齐师败绩
　　传谓曹无大夫而书公子首举其贵者误矣春秋小国之大夫不名谓其不命于天子故也当是时周室衰弱诸侯强大小国见侵不能请命于天子而天子亦且不能命之此小国所以无大夫也然考之当时曹莒虽小国然其出会叙盟常次衞郑之后而居邾滕之前以为次国则不足以为小国则其尤也是或能请命于天子故春秋所书于其无命大夫则阙之于其有命大夫则亦从而书之此曹公子首所以见于经欤不独此也曹羁公孙会与杀其大夫之类皆是也莒之见于经者如莒庆展舆公子意恢之类是也至于邾滕薛之属则未有书其人亦未尝有书出奔归入杀大夫者则知曹莒之有异明矣
　　秋七月齐侯使国佐如师己酉及国佐盟于袁娄大夫盟不以日志此嫌国佐如师而遂与之盟且以见自鞌至于袁娄緜地五百里自癸酉至于己酉歴三十有七日然后得盟以迫齐为己甚故日志以见讥也
　　八月壬午宋公鲍卒
　　庚寅衞侯速卒
　　取汶阳田
　　取之齐也战胜而得地非以好归故不言齐人来归而言取汶阳我故田也
　　冬楚师郑师侵衞
　　十有一月公会楚公子婴齐于蜀
　　大夫会公而文不贬何也欲有所见也且会小而盟大方欲致贬乎盟故于会有所不贬且以见书楚人者实公子婴齐贬而后人之也凡会者外为主公子婴齐抗礼而会公侯公子罪矣
　　丙申公及楚人秦人宋人陈人衞人郑人齐人曹人邾人薛人鄫人盟于蜀
　　齐当先陈衞郑今陈衞郑先齐何也以见三国皆卿而齐则大夫尔为其会公而盟故例贬而人之向使三国非卿而例当称人则齐固自先三国而叙矣故凡春秋之事有隠者必将有见也虽然其不没公何也楚合十一国之大夫而公独会焉非强我也公固与之盟尔且及者内为主见公以人君之尊而下从人臣之盟诸大夫虽贬而公之失正可知矣不言同见公之与大夫盟非所同也大夫盟例不致葢略之也
　　三年春王正月公会晋侯宋公衞侯曹伯伐郑
　　辛亥葬衞穆公
　　二月公至自伐郑
　　甲子新宫灾三日哭
　　葢宣宫也彼言桓宫僖宫而此言新宫迩故也当时之辞也三年之防毕始庙祭矣哀痛之故三日哭也
　　乙亥葬宋文公
　　夏公如晋
　　郑公子去疾帅师伐许
　　公至自晋
　　秋叔孙侨如帅师围棘
　　大雩
　　晋郤克衞孙良夫伐廧咎如
　　冬十有一月晋侯使荀庚来聘衞侯使孙良夫来聘丙午及荀庚盟丁未及孙良夫盟
　　葢公盟也不言及之者大夫不敌公也日而后盟知其为公矣【按本例云大夫何以不贬彼以宾客之道来我固与之盟尔】
　　郑伐许
　　不书人微者或以为伐防无义背盟无信故狄之夫诸侯伐防背盟者亦有矣何独郑耶【按范甯谷梁注云郑从楚而伐衞之防又叛诸侯之盟故狄之扬士勋疏云谓前年卫侯速卒楚郑侵衞及郑背晋为诸侯所伐是也考上文郑公子去疾伐许直书其事则此条书郑非因前之伐防背盟可知崔氏驳之良是】
　　四年春宋公使华元来聘
　　三月壬申郑伯坚卒
　　伯来朝
　　告絶叔姬也
　　夏四月甲寅臧孙许卒
　　公如晋
　　葬郑襄公
　　秋公至自晋
　　致不月知其往亦不月者也讥亟也
　　冬城郓
　　文十二年城诸及郓此又城郓亟城之迫于莒也
　　郑伯伐许
　　郑伯在防而伐人之国又不降名春秋各随其所称而见褒贬焉
　　五年春王正月杞叔姬来归
　　以叔姬之归为内过也且杞伯来朝而告絶知伯之有辞矣女归例时此月之以见讥焉春秋之责己如此然犹异于齐人来归子叔姬之为罪矣
　　仲孙蔑如宋
　　夏叔孙侨如会晋荀首于谷
　　梁山崩
　　秋大水
</div>
    <div class="pagination">
<a href="崔氏春秋经解_page14.html">上一页</a><span>...</span><a href="崔氏春秋经解_page10.html">10</a><a href="崔氏春秋经解_page11.html">11</a><a href="崔氏春秋经解_page12.html">12</a><a href="崔氏春秋经解_page13.html">13</a><a href="崔氏春秋经解_page14.html">14</a><span class="current-page">15</span><a href="崔氏春秋经解_page16.html">16</a><a href="崔氏春秋经解_page17.html">17</a><a href="崔氏春秋经解_page18.html">18</a><a href="崔氏春秋经解_page19.html">19</a><a href="崔氏春秋经解_page20.html">20</a><span>...</span><a href="崔氏春秋经解_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
