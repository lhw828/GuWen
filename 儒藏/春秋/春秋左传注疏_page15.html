<!DOCTYPE html>
<html>
<head>
    <meta charset="UTF-8">
    <title>春秋左传注疏 - 第 15 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传注疏 - 第 15 页/共 45 页</h1>
    <div class="content">　　冬十有二月癸亥公会衞子莒庆盟于洮注洮鲁地衞文公旣葬成公不称爵者述父之志降名从未成君故书子以善之莒庆不称氏未赐族音义【洮吐刀反】疏【正义曰八年盟于洮杜云曹地三十一年鲁始得曹田此时不得爲鲁地注误耳礼先君旣葬则嗣子成君此文公旣葬成公不称爵者释例曰文公欲平莒于鲁未终而薨故衞子专父之志鲁人由此亦脩文公之好此孝子之至感而人情之所笃故成公虽已免丧至于此盟会降以在丧自名犹武王伐纣称大子发故经随而书子传从而释之曰脩文公之好也是说书子善之事】
　　传二十五年春衞人伐邢二礼从国子廵城掖以赴外杀之疏【正义曰说文云掖持臂也谓执持其臂投之城外也掖本持臂之名遂谓臂下胁上爲掖是因名转而相生也】正月丙午衞侯燬灭邢同姓也故名礼至爲铭曰余掖杀国子莫余敢止注恶其不知耻诈以灭同姓而反铭功于器音义【掖音亦说文云以手持人臂曰掖恶乌路反】○秦伯师于河上将纳王狐偃言于晋侯曰求诸侯莫如勤王注勤纳王也诸侯信之且大义也继文之业注晋文侯仇爲平王侯伯匡辅周室音义【仇音求】疏【正义曰言欲继文侯之功业而使信义宣布于诸侯今日纳王是爲可矣】而信宣于诸侯今爲可矣使卜偃卜之曰吉遇黄帝战于阪泉之兆注黄帝与神农之后姜氏战于阪泉之野胜之今得其兆故以爲吉疏【正义曰大戴礼五帝徳曰黄帝与赤帝战于阪泉之野晋语云昔少典娶于有蟜氏生黄帝炎帝黄帝爲姬炎帝爲姜二帝用师以相济也韦昭注云济当爲挤挤灭也史记称黄帝伐炎帝之后于阪泉之野炎帝卽神农也黄帝将战卜得吉兆今卜复得彼兆故以爲吉也】公曰吾不堪也注文公自以爲己当此兆故曰不堪对曰周礼未改今之王古之帝也注言周徳虽衰其命未改今之周王自当帝兆不谓晋公曰筮之筮之遇大有注干下离上大有之睽注兑下离上睽大有九三变而爲睽曰吉遇公用享于天子之卦注大有九三爻辞也三爲三公而得位变而爲兑兑爲说得位而说故能爲王所宴飨战克而王飨疏【正义曰卜遇黄帝吉兆是战克也筮得大有是王飨也】吉孰大焉注言卜筮协吉且是卦也注方更总言二卦之义不系于一爻天爲泽以当日天子降心以逆公不亦可乎注干爲天兑爲泽干变爲兑而上当离离爲日日之在天垂曜在泽天子在上说心在下是降心逆公之象大有去睽而复亦其所也注言去睽卦还论大有亦有天子降心之象干尊离卑降尊下卑亦其义也音义【下遐嫁反】晋侯辞秦师而下注辞让秦师使还顺流故曰下三月甲辰次于阳樊右师围温注大叔在温故左师逆王○夏四月丁巳王入于王城取大叔于温杀之于隰城戊午晋侯朝王王飨醴命之宥注旣行飨礼而设醴酒又加之以币帛以助劝也宥助也音义【隰音习醴音礼宥音又】请隧弗许注阙地通路曰隧王之葬礼也诸侯皆县柩而下音义【隧音遂今之延道阙其月反县音柩其九反】疏【正义曰隐元年传曰阙地及泉隧而相见是阙地通路曰隧也天子之葬棺重礼大尤须谨愼去圹逺而阙地通路从远处而渐邪下之诸侯以下棺轻礼小临圹上而直县下之故隧爲王之葬礼诸侯皆县柩而下故不得用隧晋侯请隧者欲请以王礼葬也】曰王章也注章显王者与诸侯异未有代徳而有二王亦叔父之所恶也与之阳樊温原攒茅之田晋于是始啓南阳注在晋山南河北故曰南阳音义【恶乌路反攒才官反】阳樊不服围之苍葛呼曰注苍葛阳樊人音义【呼唤故反】德以柔中国刑以威四夷宜吾不敢服也此谁非王之亲姻其俘之也乃出其民注取其土而已音义【俘芳扶反】○秋秦晋伐鄀注鄀本在商密秦楚界上小国其后迁于南郡鄀县音义【鄀音若国名字林云楚邑楮斫反】疏【正义曰言本在商密者据在后移都称旧鄀以爲本耳其实此时在商密后始迁于鄀县国至彼县而灭故彼县专得鄀名当此秦晋伐鄀之时国名爲鄀所都之邑名商密楚以申息之师戍商密者正谓戍鄀国也析是鄀之别邑戍人居析地爲商密之援】楚鬬克屈御宼以申息之师戍商密注鬬克申公子仪屈御寇息公子边商密鄀别邑今南乡丹水县戍守也二子屯兵于析以爲商密援音义【御鱼吕反屯徒门反援于眷反】秦人过析隈入而系舆人以围商密昬而传焉注析楚邑一名白羽今南乡析县隈隐蔽之处系缚舆人诈爲克析得其囚俘者昬而傅城不欲令商密知囚非析人音义【过古卧反王音戈析星暦反俗作析隈乌回反系音计舆音余传音附注同处昌虑反令力呈反】宵坎血加书僞与子仪子边盟者注掘地爲坎以埋盟之余血加盟书其上音义【掘其勿反又其月反本又作阙其月反】商密人惧曰秦取析矣戍人反矣乃降秦师囚申公子仪息公子边以归注商密旣降析戍亦败故得囚二子音义【降户江反后除注降名皆同】楚令尹子玉追秦师弗及注不复言晋者秦爲兵主音义【复扶又反】遂围陈纳顿子于顿注爲顿围陈音义【爲于僞反】○冬晋侯围原命三日之粮原不降命去之谍出注谍间也音义【谍音牒间间厕之间】曰原将降矣军吏曰请待之公曰信国之寳也民之所庇也得原失信何以庇之所亡滋多退一舍而原降迁原伯贯于冀注伯贯周守原大夫也音义【庇必利反又音秘贯古乱反】赵衰爲原大夫狐凑爲温大夫注狐溱狐毛之子音义【溱侧巾反】○衞人平莒于我十二月盟于洮脩衞文公之好且及莒平也注莒以元年郦之役怨鲁衞文公将平之未及而卒成公追成父志降名以行事故曰脩文公之好音义【好呼报反注同郦力知反】○晋侯问原守于寺人勃鞮注勃鞮披也音义【守手又反勃歩忽反鞮丁兮反】对曰昔赵衰以壶飱从径馁而弗食注言其亷且仁不忘君也径犹行也音义【飱音孙从才用反旧如字径古定反一读以壶飱从絶句读径爲经连下句乖于杜意馁如罪反饿也】疏【正义曰杜以径犹行者以传文爲径故释爲行上读爲义刘改径爲经谓经歴饥馁下属爲句辄改其字以规杜氏非也】故使处原注从披言也衰虽有大功犹简小善以进之示不遗劳音义【披普皮反】
　　经二十有六年春王正月己未公会莒子衞甯速盟于向注向莒地甯速衞大夫庄子也音义【向舒亮反】
　　齐人侵我西鄙公追齐师至酅弗及注公逐齐师远至齐地故书之济北谷城县西有地名酅下音义【酅本又作巂户圭反注同一音以转反】疏【正义曰于例将卑师少称人将卑师众称师此来去一也而师人异文者谷梁传曰其侵也曰人其追也曰师以公之弗及大之也此传无解或如谷梁之言美公能逐其师若言追大师然变文以美公犹嘉季子之获而书莒拏也公追戎于济西不言所至此言至酅者美公逺追能逺至齐地故书之也桓十年齐侯衞侯郑伯来战于郎传曰不书侵伐我有辞也此齐人侵我讨洮向二盟与莒和好我亦无罪而书侵者于时晋文初起诸侯无伯齐侯是桓公之子欲以盟主自居鲁不告齐而私爲此盟非有正礼可辞齐侯容得侵伐故从本文】
　　夏齐人伐我北鄙注孝公未入鲁竟先使微者伐之音义【竟音境传同】
　　衞人伐齐
　　公子遂如楚乞师注公子遂鲁卿也乞不保得之辞疏【正义曰公子遂名书于经则是卿也而云大夫者大夫是总辞也今定本爲鲁卿乞则自我之心得否在于彼国乞者执谦之意不保必得之辞释例曰凡乞者有求过理之辞执谦以偪成其计故虽小国之乞大国大国之乞小国亦皆从不与谋之例臧宣叔郤锜乞师是也然则与谋者彼此合讨同谋共行乞师者取彼之力我独用之故不从与谋之例公羊传曰乞者何卑辞也曷爲内外同辞重师也曷爲重师师不出正反战不正胜谷梁亦同其意以爲兵凶器战危事用师必有死伤不可必全得归本不可谓之假借故皆以乞爲名】秋楚人灭夔以夔子归注夔楚同姓国今建平秭归县夔有不祀之罪故不讥楚灭同姓音义【夔求龟反秭音姊】冬楚人伐宋围缗公以楚师伐齐取谷注传例曰师能左右之曰以音义【缗亡巾反】公至自伐齐注无传
　　传二十六年春王正月公会莒兹防公注兹防时君之号莒夷无諡以号爲称音义【防普悲反称尺证反】甯庄子盟于向寻洮之盟也注洮盟在前年○齐师侵我西鄙讨是二盟也○夏齐孝公伐我北鄙衞人伐齐洮之盟故也公使展喜犒师注劳齐师音义【犒苦报反劳也劳力报反下文同】疏【正义曰犒者以酒食饷馈军师之名也服虔云以师枯槁故馈之饮食劳苦谓之劳也鲁语云使展喜以膏沐犒师】使受命于展禽注桞下惠疏【正义曰鲁语展禽对臧文仲云获闻之是其人氏展名获字禽柳下是其所食之邑名諡曰惠列女传柳下惠死门人将諡之妻曰夫子之諡宜爲惠乎门人从以爲恵庄子云柳下季者季是五十字禽是二十字】齐侯未入竟展喜从之曰寡君闻君亲举玉趾将辱于敝邑使下臣犒执事注言执事不敢斥尊音义【趾音止足也】齐侯曰鲁人恐乎对曰小人恐矣君子则否齐侯曰室如县罄野无青草何恃而不恐注如而也时夏四月今之二月野物未成故言居室而资粮县尽在野则无蔬食之物所以当恐音义【恐立勇反下及注皆同县音注同罄亦作磬尽也】疏【正义曰服虔云言室屋皆发撤榱椽在如县罄孔晁曰县罄但有桷无覆盖杜以下云野无青草言在野无青草可食明此在室无资粮可噉故改如爲而言居室而资粮县尽刘云如罄在县下无粟帛炫乃以服义规杜非也】对曰恃先王之命昔周公大公股肱周室夹辅成王成王劳之而赐之盟曰世世子孙无相害也载在盟府注载载书也音义【大音防下及注同夹古洽反旧音古协反】大师职之注职主也大公爲大师兼主司盟之官桓公是以纠合诸侯而谋其不协弥缝其阙而匡救其灾昭旧职也及君卽位诸侯之望曰其率桓之功注率循也音义【缝扶容反】我敝邑用不敢保聚注用此旧盟故不聚众保守曰岂其嗣世九年而弃命废职其若先君何君必不然恃此以不恐齐侯乃还○东门襄仲臧文仲如楚乞师注襄仲居东门故以爲氏臧文仲爲襄仲副使故不书音义【使所吏反】臧孙见子玉而道之伐齐宋以其不臣也注言其不臣事周室可以此罪责而伐之音义【道音导】○夔子不祀祝融与鬻熊注祝融高辛氏之火正楚之远祖也鬻熊祝融之十二世孙夔楚之别封故亦世绍其祀音义【融余忠反鬻音育】疏【正义曰楚世家云楚之先出自帝颛顼高阳高阳生称称生卷章卷章生重黎黎爲高辛氏火正帝喾命曰祝融帝诛重黎而以其弟呉回居火正爲祝融呉囘生陆终陆终生季连季连芉姓楚其后也其后中微或在中国或在蛮夷不能纪其世周文王之时季连之苗裔曰鬻熊事文王曾孙熊绎成王封于楚是祝融鬻熊皆爲楚之逺祖也自祝融至鬻熊司马迁不能纪其世杜言十二世不知出何书故刘规杜云计其间出有一千二百年略而言之则百年爲一世计父子爲十二世何以得近千二百年乎今删定知不然者以其间或兄弟伯叔相及皆爲君故年多而世少或可转写误刘更无别文以意而规杜氏未爲得也】楚人让之对曰我先王熊摰有疾鬼神弗赦而自窜于夔注熊摰楚嫡子有疾不得嗣位故别封爲夔子音义【摰音至窜七乱反字林又千外反嫡丁歴反】疏【正义曰传言熊摰有疾是以失楚明是嫡子有疾不得嗣位楚世家无其事不知熊摰是何君之适何时封夔按郑语孔晁注云熊绎孙曰熊摰有疾楚人废之立其弟熊延熊摰自弃于夔子孙有功王命爲夔子亦不知何所据也】吾是以失楚又何祀焉注废其常祀而饰辞文过秋楚成得臣鬬宜申帅师灭夔以夔子归注成得臣令尹子玉也鬬宜申司马子西也○宋以其善于晋侯也注重耳之出也宋襄公赠马二十乘音义【乘绳证反】叛楚卽晋冬楚令尹子王司马子西帅师伐宋围缗公以楚师伐齐取谷凡师能左右之曰以注左右谓进退在己音义【左右竝如字】疏【正义曰能左右者谓欲左则左欲右则右故注云谓进退在己释例曰凡师能左右之曰以谓求助于诸侯而专制其用征伐进退帅意而行故变会及之文而曰以施于匹敌相用者若伯主之命则上行于下非例所及也呉虽大国顺蔡侯之请自将其众唯蔡侯之命故亦言以呉子也传例称师则诸不言师者皆不用以爲例也以之于言所渉甚多刘贾许颖旣不守例爲断又亦不能尽通诸以唯杂取晋人执季孙以归刘子单子以王猛居于皇尹氏毛伯以王子朝奔楚随示以义数事而已又云诸称以皆小以大下以上非其宜也寻按晋侯以季孙归又非下以上也荆以蔡侯归亦非小以大也】寘桓公子雍于谷易牙奉之以爲鲁援注雍本与孝公争立故使居谷以偪齐音义【寘之防反援于眷反】楚申公叔侯戍之注爲二十八年楚子使申叔去谷张本桓公之子七人爲七大夫于楚注言孝公不能抚公族
　　经二十有七年春杞子来朝
　　夏六月庚寅齐侯昭卒注十九年与鲁大夫盟于齐秋八月乙未葬齐孝公注无传三月而葬速
　　乙巳公子遂帅师入杞注弗地曰入八月无乙巳乙巳九月六日
　　冬楚人陈侯蔡侯郑伯许男围宋注传言楚子使子玉去宋经书人者耻不得志以微者告犹序诸侯之上楚主兵故疏【正义曰此年传云楚子及诸侯围宋则是楚子亲自来也十二月公会诸侯盟于宋公爲楚子在宋而徃会之明与楚子共盟也明年传晋侯执曹伯分曹卫之田以畀宋人其下始云楚子入居于申使子玉去宋由此而言楚子初来围宋必亲至宋国使子玉主兵明年见晋之盛身始去之独留子玉于宋耳杜以诸侯之贬不至称人今言楚人不得爲楚子之身也子玉楚之正卿宜书其名今书曰楚人非子玉也故云耻不得志以微者告也若然庄二十八年齐人伐卫杜云齐侯称人者讳取赂而还以贱者告二十二年宋公及楚人战于杜云楚告命不以主帅人数故略称人则以彼二解义亦得通但传有子玉在宋之文故据子玉解之所以通其义也初围宋在此年冬楚子入居于中乃是明年三月围至明年不克始是不得志耳非是初围之时爲不得志也杜意当以此爲明年始来告以今冬围耳下句卽有公会诸侯于宋楚未来告而公得徃会之者公传闻卽往非待告也其书围宋之事必待专使来告传闻行言不得书也然则成十三年公会诸侯伐秦传称战于麻隧秦师败绩而经无战败之事杜云时公在师复不须告盖经文阙□传文独存卽如彼言公见其事不复须告此时公会诸侯于宋卽是亲见宋围何以不卽书之而云待楚告者按检上下襄十一年公会晋侯云云伐郑传称郑人行成下言晋赵武入盟郑伯郑子展出盟晋侯杜云二盟不书不告二十五年公会晋侯云云于夷仪传称伐齐齐人使隰鉏请成庆封如师杜云庆封独使于晋不通诸侯故不书二十六年传六月公会晋赵武宋向戌郑良霄曹人于澶渊晋人执甯喜以归杜云归晋而后告诸侯故经书在秋此三事者公虽在会不告不书所言不须告者皆谓公亲行其事麻隧公亲在战故云不复须告此时公往与盟不与围宋故围宋之事必待告乃书旣以微者来告犹序诸侯之上者春秋之例会同以国大小爲序征伐则以主兵在前此序诸侯之上由楚主兵故也】十有二月甲戌公会诸侯盟于宋注无传诸侯伐宋公与楚有好而往会之非后期宋方见围无嫌于与盟故直以宋地音义【好呼报反与音预】疏【正义曰陈蔡郑许皆是楚之属国楚子帅而与之围宋往年公使公子遂如楚乞师始与之通和好鲁非楚之属国围宋之事公不与谋直闻其在宋往会之耳非是楚来召公公自往会之非后期也言此者文七年扈之盟爲公后期不序其国而总曰诸侯此亦总曰诸侯有后期之嫌故名之非爲后期而总称诸侯卽上围宋之诸侯也一事而再见者前目而后凡常例也围称楚人以微者告鲁此与诸侯盟会必是楚子亲之不复别言楚子者上以厯序诸侯遂令楚子当楚人之处卽从总文故不复曲序之也凡盟会以国爲地者必国主与其盟会此时宋方见围无嫌与盟故直以宋地也】
　　传二十七年春杞桓公来朝用夷礼故曰子注杞先代之后而廹于东夷风俗杂坏言语衣服有时而夷故杞子卒传言其夷也今称朝者始于朝礼终而不全异于介葛卢故唯贬其爵公卑杞杞不共也注杞用夷礼故贱之音义【共音恭本亦作恭下注同】○夏齐孝公卒有齐怨注前年齐再伐鲁不废丧纪礼也注吊赠之数不有废疏【正义曰周礼小司徒掌丧纪之禁令庖人掌丧纪之庶羞乐记曰衰麻哭泣所以节丧纪也言丧纪者多矣丧纪者丧事之总名诸侯相与唯有吊赠故注云吊赠之数不有废也】○秋入杞责无礼也注责不共也音义【责无礼本或作责礼也】○楚子将围宋使子文治兵于睽注子文时不爲令尹故云使治兵习号令也睽楚邑音义【睽苦圭反又音圭】终朝而毕不戮一人注终朝自旦及食时也子文欲委重于子玉故略其事音义【朝如字注同戮音六】子玉复治兵于蔿注子玉爲令尹故蔿楚邑音义【复扶又反蔿于委反】终日而毕鞭七人贯三人耳音义【贯音官又古乱反】疏【正义曰耳助句也】国老皆贺子文疏【正义曰王制云有虞氏养国老于上庠养庶老于下庠然则园老者国之卿大夫士之致仕者也】子文饮之酒注贺子玉堪其事音义【饮于鸩反】蔿贾尚幼后至不贺注蔿贾伯嬴孙叔敖之父幼少也音义【嬴音盈少诗照反下同】子文问之对曰不知所贺子之传政于子玉曰以靖国也音义【传直专反】疏【正义曰二十三年子玉伐陈城顿而还子文使爲令尹叔伯曰子若国何对曰吾以靖国也夫有大功而无贵仕其人能靖者与有几子文恐子玉矜功爲乱故授令尹冀以靖国家此举其前言以非之】靖诸内而败诸外所获几何子玉之败子之举也举以败国将何贺焉子玉刚而无礼不可以治民过三百乘其不能以入矣疏【正义曰若使爲帅遇三百乘其必不能入前敌矣】苟入而贺何后之有注三百乘二万二千五百人音义【几居岂反乘绳证反下同】○冬楚子及诸侯围宋宋公孙固如晋告急注公孙固宋庄公孙先轸曰报施救患取威定霸于是乎在矣注先轸晋下军之佐原轸也报宋赠马之施音义【轸之忍反施式氏反注同】疏【正义曰刘云下搜于被庐先轸始佐下军此时未爲下军之佐以规杜氏知不然者以方欲救宋卽搜被庐先轸此语与搜相近不知未搜之前先轸身作何官故以搜后下军之佐明之然先轸后年亦爲中军帅不云中军帅者相去旣逺又隔下军之佐故杜不言之】狐偃曰楚始得曹而新昏于衞若伐曹衞楚必救之则齐宋免矣注前年楚使申叔侯戍谷以偪齐于是乎搜于被庐注晋常以春搜礼改政令敬其始也被庐晋地音义【搜所求反被皮义反庐力居反】作三军注闵元年晋献公作二军今复大国之礼谋元帅注中军帅音义【帅所类反注同】疏【正义曰元长也谓将帅之长军行则重者居中故晋以中军爲尊而上军次之其二军则上军爲尊故闵元年晋侯作二军公将上军】赵衰曰郤縠可臣亟闻其言矣说礼乐而敦诗书诗书义之府也礼乐德之则也德义利之本也音义【谷本又作谷同胡木反亟欺冀反数也说音悦】疏【正义曰说谓爱乐之敦谓厚重之诗之大旨劝善惩恶书之爲训尊贤伐罪奉上以道禁民爲非之谓义诗书义之府藏也礼者谦卑恭谨行归于敬乐者欣喜欢娯事合于爱揆度于内举措得中之谓徳礼乐者德之法则也心说礼乐志重诗书遵礼乐以布德习诗书以行义有德有义利民之本也晋语云文公问元帅于赵衰对曰郤谷可年五十矣守学弥惇夫好先王之法者德义之府也夫德义生民之本也能敦笃不忘百姓请使郤谷公从之】夏书曰赋纳以言明试以功车服以庸注尚书虞夏书也取纳以言观其志也明试以功考其事也车服以庸报其劳也赋犹取也庸功也君其试之疏【正义曰夏书言用臣之法赋取也取人纳用以其言察其言观其志也分明试用以其功考其功观其能也而赐之车服以报其庸庸亦功也知其有功乃赐之古人之法如此君其试用之注正义曰此古文虞书益稷之篇汉魏诸儒不见古文因伏生之谬从尧典至征凡二十篇总名曰虞夏书以与禹对言故传通谓大禹谟以下皆爲夏书也古本作敷纳以言明庶以功敷作赋庶作试师受不同古字改易耳赋税者取受之义故爲取也庸功释诂文舜典云敷奏以言明试以功车服以庸文虽略同此引夏书非舜典也】乃使郤縠将中军郤溱佐之使狐偃将上军让于狐毛而佐之注狐毛偃之兄音义【将子匠反下将上将皆同溱侧巾反】疏【正义曰晋语偃辞曰毛之知贤于臣其齿又长毛也不在位不敢闻命】命赵衰爲卿让于栾枝先轸注栾枝贞子也栾宾之孙音义【栾鲁官反】使栾枝将下军先轸佐之荀林父御戎魏犫爲右注荀林父中行桓子音义【行户刚反】晋侯始入而教其民二年欲用之注二十四年入子犯曰民未知义未安其居注无义则苟生疏【正义曰未知君臣之义不作长久之图苟且爲生以过朝夕是未安其居】于是乎出定襄王注二十五年定襄王以示事君之义入务利民民怀生矣疏【正义曰利民之事非止一涂晋语说文公爲政云弃责薄敛施舍分寡救乏振滞匡困资无轻闗易道通商寛农茂穑劝分省用足财利器明德以厚民性皆是利民之事民怀生者谓有怀义之心不复苟且刘云生旣厚民皆怀恋居处】将用之子犯曰民未知信未宣其用注宣明也未明于见用之信疏【正义曰信是人之所用若未伐原示信民未明于信是人用故传云未宣其用云见用者言信见爲人所用】于是乎伐原以示之信注伐原在二十五年民易资者不求丰焉注不诈以求多明徴其辞注重言信公曰可矣乎子犯曰民未知礼未生其共于是乎大搜以示之礼注搜顺少长明贵贱音义【长丁丈反】作执秩以正其官注执秩主爵秩之官音义【秩直乙反】民听不惑而后用之出谷戍释宋围注楚子使申叔去谷子玉去宋一战而霸文之教也注谓明年战城濮疏【正义曰论语云上好礼则民莫敢不敬上好义则民莫敢不服上好信则民莫敢不用情今晋侯以义信礼教民然后用之是文德之教也明年传君子谓晋于是彼也能以徳攻注云以文德教民而后用之谓此役也】
　　经二十有八年春晋侯侵曹晋侯伐衞注再举晋侯者曹衞两来告
　　公子买戍衞不卒戍刺之注公子买鲁大夫子丛也内杀大夫皆书刺言用周礼三刺之法示不枉滥也公实畏晋杀子丛而诬丛以废戍之罪恐不爲远近所信故显书其罪音义【刺七赐反杀也丛似东反枉纡徃反】疏【正义曰经言买传言丛盖名买字丛或字相似而一谬也周礼司刺掌三刺之法以赞司寇听狱讼一刺曰讯羣臣再刺曰讯羣吏三刺曰讯万民郑云刺杀也讯而有罪则杀之讯言也内杀大夫此及成十六年刺公子偃皆书刺者若云用彼三刺之法言问臣吏万民皆言合杀乃始杀之以示不枉滥也此三刺之法位在外朝库门之外臯门之内故小司寇掌外朝之政三公及州长百姓北面羣臣西面羣吏东面如此讯之也鲁史独设此名所以异于外也公羊以爲内讳杀大夫谓之刺以爲诸侯不得专杀故讳言刺之其意小异于此公实畏晋杀子丛以说晋言戍衞者丛之所爲又归罪于丛言不终戍事故杀之恐不爲逺近所信故显书子丛之罪也然鲁杀子丛本有两意谓楚云不卒戍谓晋云丛欲戍衞今经之所书书谓楚之辞不书谓晋之辞者以鲁先与楚同好恐楚疑之故显书不卒戍之罪以告属楚诸侯心实畏晋未敢宣露故经不书告晋之辞苏云公子买不卒戍者告晋楚之辞也谓晋云公子买比来戍衞今不使终其戍事是以杀之谓楚云比令公子买戍衞其买不终戍事是以杀之】楚人救衞
　　三月丙午晋侯入曹执曹伯畀宋人注畀与也执诸侯当以归京师晋欲怒楚使战故以与宋所谓谲而不正音义【畀必利反注同谲古穴反】疏【正义曰刘云公羊传曰畀者何与也其言以畀宋人何与使听之何休云宋称人者明听讼必师断与其师众共之谷梁传曰畀与也其曰人何也不以晋侯畀宋公也注云畀上与下之辞故不以侯畀公按传执曹伯分曹衞之田以畀宋人则田亦称人非爲断狱故称人也若不使晋侯与宋公自可改其畀名何以名之爲畀而使义不得与也若与宋人岂宋国卑贱之人得独受曹伯而治之乎二传之言皆不得合左氏当以人爲众辞举国而称之耳】
　　夏四月己巳晋侯齐师宋师秦师及楚人战于城濮楚师败绩注宋公齐国归父秦小子慭旣次城濮以师属晋不与战也子玉及陈蔡之师不书楚人耻败告文略也大崩曰败绩音义【濮音卜慭鱼觐反不与音预】疏【正义曰于例将卑师众称师此齐宋秦皆文称师则将非尊者传云宋公齐国归父秦小子慭次于城濮及其交战唯言晋师陈于莘北说晋之将帅与楚相敌都不言齐宋公卿知其旣次城濮以师属晋不与战也沈氏云定四年战于柏举传称蔡侯呉子唐侯伐楚杜云唐侯不书兵属于呉蔡今宋齐秦属晋而书之者彼柏举之战唐师并属呉蔡与之同陈故不书此齐宋师等虽属晋犹异陈故得书之传称子玉及陈蔡之师皆在于陈而不书者楚人耻败告辞略故史不得书之刘规过以爲晋人告略今知不然者但于此战时鲁犹属楚凡祸福相告必同好之国故知楚人来告也楚人来告不言陈蔡者耻其诸国皆在不能敌晋故略言楚人而已若其晋告则应衿其胜事以少败多何肯略其陈蔡而不告也刘以爲晋人来告而规杜氏非也】
　　楚杀其大夫得臣注子玉违其君命以取败称名以杀罪之
　　衞侯出奔楚
　　五月癸丑公会晋侯齐侯宋公蔡侯郑伯衞子莒子盟于践土注践土郑地王子虎临盟不同歃故不书衞侯出奔其弟叔武摄位受盟非王命所加从未成君之礼故称子而序郑伯之下经书癸丑月十八日也传书癸亥月二十八日经传必有误音义【践以浅反土如字或一音杜歃所洽反本又作喢】疏【正义曰传称王子虎盟诸侯于王庭而不书子虎知子虎临盟不与歃定四年传称践土之盟其载书云王若曰晋重鲁申卫武蔡甲午郑防齐潘宋王臣莒期其次与会不同者会之班次以国大小爲序及其盟也王臣临之异姓爲后故载书之次与会异也定四年召陵之会传称祝佗言于苌曰践土之盟卫成公不在夷叔其母弟也犹先蔡苌说告刘子乃长衞侯于盟如彼传文则践土召陵二盟卫皆先蔡而经书诸国之序二会皆蔡在衞先者释例曰周之宗盟异姓爲后故践土载书齐宋虽大降于郑卫斥周而言止谓王官之宰临盟者也其余杂盟未必皆然践土召陵二会蔡在衞上时国之次至盟乃正其高下者敬恭明神本其始也是言盟会异次之意也如释例之言王官之宰临盟乃以异姓爲后则二十九年翟泉之盟王子虎在焉宣七年黒壤之盟王叔桓公临之彼二盟亦当异姓爲后与会异次也八年洮之盟王人在列杜指王官之宰则卑者未必能别同姓异姓若无王宫之伯则以大小爲序襄二十七年宋之盟晋楚争先是其余杂盟不先同姓之文也周礼典命云诸侯之适子誓于天子摄其君则下其君一等未誓则以皮帛继子男叔武是衞侯之弟未得从世子之法摄位受盟旧无正礼其班位高下出于主会之意以其非王命所加使从未成君之礼故称子而序于郑伯之下盖晋文之意使然】
　　陈侯如会注无传陈本与楚楚败惧而属晋来不及盟故曰如会疏【正义曰沈氏云八年郑伯云乞盟此直云如会者彼及其盟故云乞盟此则不及其盟又陈侯不乞故与彼文异】
　　公朝于王所注无传王在践土非京师故曰王所疏【正义曰谷梁传曰朝不言所言所者非其所也是其由非京师故称王所也公羊传曰曷爲不言公如京师天子在是也曷爲不言天子在是不与致天子也其意言晋文公召王来践土左传于此无召王之事直云作王宫于践土杜云襄王闻战胜自徃劳之故爲作宫则以王意自徃非晋召之不同公羊说也】
　　六月衞侯郑自楚复归于衞注复其位曰复归晋人感叔武之贤而复衞侯衞侯之入由于叔武故以国逆爲文例在成十八年衞元咺出奔晋注元咺衞大夫虽爲叔武讼诉失君臣之节故无贤文奔例在宣十年音义【咺况晚反爲于僞反下爲其同诉本又作愬苏路反】疏【正义曰宣十年齐崔氏出奔卫传曰书曰崔氏非其罪也文八年宋司城来奔传言司城効节于府人而出故书以官贵之也然书官及氏爲贵则书名不是贤文以元咺诉君于晋所诉虽直令君防罪失君臣之节故无贤文书其名从本文也】
　　陈侯款卒注无传凡四同盟疏【正义曰款以十三年卽位十五年盟于牡丘十九年于齐二十一年于薄二十七年于宋鲁陈俱在是四同盟也】
　　秋杞伯姬来注无传庄公女归宁曰来
　　公子遂如齐注无传聘也
　　冬公会晋侯齐侯宋公蔡侯郑伯陈子莒子邾人秦人于温注陈共公称子先君未葬例在九年宋襄公称子自在本班陈共公称子降在郑下陈怀公称子而在郑上传无义例盖主会所次非褒贬也音义【共音恭下共公同】疏【正义曰陈侯款经不书葬正以称子知其先君未葬也宋襄称子九年葵丘会也陈共公称子此会也陈怀公称子定四年召陵会也其班次上下传无义例故疑主会所次非褒贬也桓十六年公会宋公卫侯陈侯蔡侯伐郑杜云蔡常在卫上今序陈下盖后至二十九年翟泉之盟秦人在陈蔡之下传歴序诸侯之卿而有秦小子慭杜云秦小子慭在蔡下者若宋向戌之后会彼二事班失其次杜以后至释之知此陈共公称子降在郑下非后至者杜以后至爲说亦无明文正以国之大小班序先定今乃退在小国之下因向戌有后至之讥故取以爲说耳未成君者例无定式不知所由故言盖爲疑辞疑主会之意亦未必不由后至而降之礼杂记云君薨太子号称子待犹君也然则待之如君在本班者爲得礼也降其班者出自主会之意】
　　天王狩于河阳注晋地今河内有河阳县晋实召王爲其辞逆而意顺故经以王狩爲辞音义【狩本又作守音同】壬申公朝于王所注壬申十月十日有日而无月史阙文晋人执衞侯归之于京师注称人以执罪及民也例在成十五年诸侯不得相治故归之京师疏【正义曰成十五年晋侯执曹伯归于京师彼不言之此言之者公羊传曰归之于者罪已定矣归于者罪未定也左氏无此义正是更异辞耳】衞元咺自晋复归于衞注元咺与衞侯讼得胜而归从国逆例者明衞侯无道于民国人与元咺
　　诸侯遂围许注会温诸侯也许比再会不至故因会共伐之音义【比如字王俾利反】曹伯襄复归于曹注晋感侯獳之言而复曹伯故从国逆例音义【獳乃侯反】疏【正义曰侯獳爱君以请此曹伯从园逆之例成十六年曹人再请于晋乃释成公而云曹伯归自京师从外纳之文者彼国人请君自是事此侯獳货筮史致其诚心晋侯感其言而特释之所以显侯獳故从国逆例也】遂会诸侯围许注言遂得复而行不归国也
　　传二十八年春晋侯将伐曹假道于衞注曹在衞东故衞人弗许还自南河济注从汲郡南渡出衞南而东音义【汲音急】侵曹伐衞正月戊申取五鹿注五鹿衞地二月晋郤縠卒原轸将中军胥臣佐下军上德也注先轸以下军佐超将中军故曰上德胥臣司空季子音义【将子匠反胥思徐反】晋侯齐侯盟于敛盂注敛盂衞地音义【敛徐音亷又力检反盂音于】衞侯请盟晋人弗许衞侯欲与楚国人不欲故出其君以说于晋衞侯出居于襄牛注襄牛衞地音义【说音悦或如字】○公子买戍衞注晋伐衞衞楚之昏姻鲁欲与楚故戍衞楚人救衞不克公惧于晋杀子丛以说焉注召子丛而杀之以谢晋音义【说音悦】谓楚人曰不卒戍也注谓告楚人言子丛不终戍事而归故杀之杀子丛在楚救衞下经在上者救衞赴晚至○晋侯围曹门焉多死注攻曹城门曹人尸诸城上注磔晋死人于城上音义【磔张宅反】晋侯患之听舆人之谋曰称舍于墓注舆众也舎墓为将发冡音义【舆音余爲如字又于僞反】疏【正义曰此谋字或作诵渉下文而误耳其云诵者音韵如诗赋此称舍于墓直是计谋之言不得爲诵今定本作谋】师迁焉曹人凶惧注迁至曹人墓凶凶恐惧声音义【凶凶勇反恐丘勇反】爲其所得者棺而出之因其凶也而攻之三月丙午入曹数之以其不用僖负羁而乘轩者三百人也且曰献状注轩大夫车言其无德居位者多故责其功状音义【棺古患反一音官轩许言反】令无入僖负羁之宫而免其族报施也注报飱璧之施音义【施始豉反注同飱音孙】魏犫顚颉怒曰劳之不图报于何有注二子各有从亡之劳音义【颉胡诘反从才用反】疏【正义曰二子有从行之劳未得厚赏故言劳苦之大不尝图谋其报此小惠于何有哉恨公忘己而念彼也】爇僖负羁氏注爇烧也音义【爇如悦反】魏犫伤于胷公欲杀之而爱其材注材力使问且视之病将杀之魏犫束胷见使者曰以君之灵不有宁也注言不以病故自安宁音义【见贤遍反使所吏反】距跃三百曲踊三百注距跃超越也曲踊跳踊也百犹劢也音义【距音巨跃羊略反三如字又息暂反百音陌下放此跳徒雕反劢音迈】疏【正义曰诗称鱼跃易言龙跃则跃是举身向上之名礼记妇人踊不絶地则踊亦向上之名诗云踊跃用兵则踊跃二事势相类也说文云跃超也踊跳也然则跃以疾生名故以距跃爲超越言距地向前跳而越物过也曲踊以曲爲言则谓向上跳而折复下故以曲踊爲跳踊耳言直上向下而已以伤病之人而再言三百不可爲六百跳也杜言百犹励亦不知励何所谓盖复训励爲勉言每跳皆勉力爲之】乃舍之杀顚颉以徇于师立舟之侨以爲戎右注舟之侨故虢臣闵二年奔晋以代魏犫爲先归张本音义【舍如字又音舍下同徇似俊反】宋人使门尹般如晋师告急注门尹般宋大夫音义【般音班】公曰宋人告急舍之则絶注与晋絶告楚不许我欲战矣齐秦未可若之何注未肯战先轸曰使宋舍我而赂齐秦注求救于齐秦音义【舍音舍】借之告楚注假借齐秦使爲宋请音义【借在亦反借也爲于僞反】我执曹君而分曹衞之田以赐宋人楚爱曹衞必不许也注不许齐秦之请喜赂怒顽能无战乎注言齐秦喜得宋赂而怒楚之顽必自战也不可告请故曰顽公说执曹伯分曹衞之田以畀宋人楚子入居于申注申在方城内故曰入音义【说音悦畀必利反】使申叔去谷注二十六年申叔戍谷使子玉去宋曰无从晋师晋侯在外十九年矣而果得晋国注晋侯生十七年而亡亡十九年而反凡三十六年至此四十矣险阻艰难备尝之矣民之情僞尽知之矣天假之年注献公之子九人唯文公在故曰天假之年而除其害注除惠怀吕郤天之所置其可废乎军志曰允当则归注无求过分军志兵书音义【当丁浪反分扶问反】又曰知难而退又曰有德不可敌此三志者晋之谓矣注谓今与晋遇当用此三志疏【正义曰允当则归谓信当分理则须归还无求过分决战取胜也知难而退谓知前敌之难则须退辟也有德不可敌谓必知敌彊不须与竞也此三志者与晋相遇之谓矣刘云此志三云者情有浅深允当则归谓彼虽可胜得当则还言前人弱于己也知难而退谓胜不可必早自退敛言前人与己敌也有德不可敌谓必知彼彊不须与竞言前人彊于己也三者从弱至彊总言晋之谓矣指言晋彊于己也】子玉使伯棼请战注伯棼子越椒也鬬伯比之孙音义【棼扶云反王扶粉反】曰非敢必有功也愿以间执防慝之口注间执犹塞也防慝若蔿贾之言谓子玉不能以三百乘入音义【间间厠之间注同慝吐得反乘绳证反】王怒少与之师唯西广东宫与若敖之六卒实从之注楚子还申遣此兵以就前围宋之众楚有左右广又大子有宫甲分取以给之若敖楚武王之祖父葬若敖者子玉之祖也六卒子玉宗人之兵六百人言不悉师以益之音义【广古旷反注同卒子忽反注同】疏【正义曰宣十二年传栾武子说楚事云其君之戎分爲二广广有一卒卒偏之两是楚有左右广也周礼车仆掌戎路之萃广车之萃郑云广车横陈之车襄十一年郑人赂晋侯以广车盖兵车之名名之爲广因卽以车表兵谓属西广之兵也文元年商臣以宫甲围成王是东宫兵也周礼司马凡制军百人爲卒知六卒六百人也】子玉使宛春告于晋师曰请复衞侯而封曹臣亦释宋之围注衞侯未出竟曹伯见执在宋已失位故言复衞封曹音义【宛于元反又于阮反竟音境】子犯曰子玉无礼哉君取一臣取二注君取一以释宋围惠晋侯臣取二复曹卫爲己功不可失矣注言可伐先轸曰子与之疏【正义曰以子犯言爲无理故先言子与之欲令子犯与子玉复衞封曹旣言此以答子犯然后复言其不可之理更别爲之立计使私许复曹衞以携之】定人之谓礼楚一言而定三国我一言而亡之我则无礼何以战乎不许楚言是弃宋也救而弃之谓诸侯何注言将爲诸侯所怪楚有三施我有三怨怨雠已多将何以战不如私许复曹衞以携之注私许二国使告絶于楚而后复之携离也音义【施始豉反】执宛春以怒楚旣战而后图之注须胜负决乃定计公说乃拘宛春于衞且私许复曹衞曹衞告絶于楚子玉怒从晋师晋师退军吏曰以君辟臣辱也且楚师老矣何故退子犯曰师直爲壮曲爲老岂在久乎微楚之惠不及此注重耳过楚楚成王有赠送之惠音义【说音悦拘音俱过古禾反】退三舍辟之所以报也注一舍三十里初楚子云若反国何以报我故以退三舍爲报背惠食言疏【正义曰释诂云食僞也孙炎云食言之僞尚书汤誓云尔无不信朕不食言孔安国云食尽其言僞不实也哀二十五年传孟武伯恶郭重曰何肥也公曰是食言多矣能无肥乎然则食言者言而不行如食之消散后终不行则前言爲僞通谓僞言爲食言故尔雅训食爲僞也】以亢其雠注亢犹当也雠谓楚也音义【背音佩下及注同亢苦浪反】我曲楚直其众素饱不可谓老注直气盈饱疏【正义曰素训爲上忿怒之深空腹不食直气盈饱也】我退而楚还我将何求若其不还君退臣犯曲在彼矣退三舍楚众欲止子玉不可夏四月戊辰晋侯宋公齐国归父崔夭秦小子慭次于城濮注国归父崔夭齐大夫也小子慭秦穆公子也城濮衞地音义【夭于表反】楚师背酅而舍注酅丘陵险阻名音义【酅户圭反】疏【正义曰兵法右背山陵前左水泽楚师背酅而舍知其背丘陵也盖所舍之处有丘陵名酅其处有险阻也】晋侯患之听舆人之诵注恐众畏险故听其歌诵曰原田每每舍其旧而新是谋注髙平曰原喻晋君美盛若原田之草每每然可以谋立新功不足念旧惠音义【毎亡回反又梅对反舍音舍】公疑焉注疑众谓已背旧谋新子犯曰战也战而防必得诸侯若其不防表里山河必无害也注晋国外河而内山公曰若楚惠何栾贞子曰汉阳诸姬楚实尽之注贞子栾枝也水北曰阳姬姓之国在汉北者楚尽灭之思小惠而忘大耻不如战也晋侯梦与楚子搏注搏手搏音义【搏音博】楚子伏已而盬其脑注盬啑也音义【盬音古脑乃老反啑子荅反又所荅反又子甲反】疏【正义曰盬之爲啑未见正训盖相传爲然服虔云如俗语相骂云啑女脑矣】是以惧子犯曰吉我得天楚伏其罪吾且柔之矣注晋侯上向故得天楚子下向地故伏其罪脑所以柔物子犯审见事宜故权言以荅梦音义【向或作向许亮反下同】子玉使鬭勃请战注鬬勃楚大夫曰请与君之士戏君冯轼而观之得臣与寓目焉注寓寄也音义【冯皮氷反轼音式与音预寓音遇】晋侯使栾枝对曰寡君闻命矣楚君之惠未之敢忘是以在此爲大夫退其敢当君乎旣不获命矣注不获止命音义【爲于僞反】敢烦大夫谓二三子注烦鬬勃令戒勑子玉子西之属音义【令力呈反】戒尔车乘敬尔君事诘朝将见注诘朝平旦音义【乘绳证反下及注皆同诘起吉反朝如字注同见如字又贤遍反】晋车七百乘韅靷鞅靽注五万二千五百人在背曰韅在胷曰靷在腹曰鞅在后曰靽言驾乘修备音义【韅许见反王又去见反说文作□云着掖皮靷引刃反说文云轴也鞅于杖反说文云颈皮也靽音半一云絷也背如字】疏【正义曰说文云韅着掖皮也靷轴也鞅颈皮也此注与说文不同盖以时騐而爲解也骖马挽车有皮在背者有约胷者有在腹爲带者有絷绊其足者从马上而下次之在后正谓在足是也传唯举四事文无所结举其小事皆具言其驾乘修备明诸事皆备也】晋侯登有莘之虚以观师曰少长有礼其可用也注有莘故国名少长犹言大小音义【莘所巾反虚丘鱼反少诗照反注同长丁丈反注同】遂伐其木以益其兵注伐木以益攻战之具舆曳柴亦是也音义【攻如字又音贡】己巳晋师陈于莘北胥臣以下军之佐当陈蔡子玉以若敖之六卒将中军曰今日必无晋矣子西将左子上将右注子西鬬宜申子上鬬勃音义【陈于直觐反卒子忽反下同将子匠反下及注同】胥臣蒙马以虎皮先犯陈蔡陈蔡奔楚右师溃注陈蔡属楚右师音义【溃户内反】狐毛设二斾而退之注斾大旗也又建二斾而退使若大将稍郤音义【斾薄贝反】栾枝使舆曵柴而僞遁注曵柴起尘诈爲众走音义【遁徒困反】楚师驰之原轸郤溱以中军公族横击之注公族公所率之军狐毛狐偃以上军夹攻子西楚左师溃楚师败绩子玉収其卒而止故不败注三军唯中军完是大崩音义【夹古洽反又音颊】晋师三日馆谷注馆舍也食楚军谷三日及癸酉而还甲午至于衡雍作王宫于践土注衡雍郑地今荣阳卷县襄王闻晋战胜自徃劳之故爲作宫音义【雍于用反卷音权又丘权反劳力报反故爲于僞反下文同】乡役之三月注乡犹属也城濮役之前三月音义【乡许亮反又作向同属音烛】郑伯如楚致其师爲楚师旣败而惧疏【正义曰致其师者致其郑国之师许以佐楚也战时虽无郑师要本心佐楚故旣败而惧】使子人九行成于晋注子人氏九名音义【爲于僞反】疏【正义曰桓十四年郑伯使其弟语来盟传称子人来盟杜云子人卽弟语也其后爲子人氏七年传子华云泄氏孔氏子人氏三族实违君命今子人九必是语之后也杜谱以九爲杂人谬矣】晋栾枝入盟郑伯五月丙午晋侯及郑伯盟于衡雍疏【正义曰此二盟及上文晋侯齐侯盟于敛盂皆不书者皆不告也】丁未献楚俘于王驷介百乘徒兵千注驷介四马被甲徒兵歩卒音义【驷音四介音界被皮义反卒子忽反】郑伯傅王用平礼也注傅相也以周平王享晋文侯仇之礼享晋侯音义【相息亮反】己酉王享醴命晋侯侑注旣飨又命晋侯助以束帛以将厚意王命尹氏及王子虎内史叔兴父防命晋侯爲侯伯注以防书命晋侯爲伯也周礼九命作伯尹氏王子虎皆王卿士也叔兴父大夫也三官命之以宠晋疏【正义曰周语称晋文公初立襄王使大宰文公及内史叔兴赐文公命注国语者皆以爲大宰文公卽王子虎也今尹氏又在王子虎之上故以爲皆卿士唯叔兴是大夫或云皆大夫皆字妄耳九命者大宗伯云一命受职再命受服三命受位四命受器五命赐则六命赐官七命赐国八命作牧九命作伯】赐之大辂之服戎辂之服注大辂金辂戎辂戎车二辂各有服音义【辂音路】疏【正义曰周礼巾车金路钩樊缨九就建大旗以宾同姓以封革路龙勒条缨五就建大白以卽戎金路以封同姓知大辂是金辂也革路以卽戎言戎辂戎车卽周礼之革路二辂各有服者周礼司服侯伯之服自鷩冤而下凡兵事韦弁服金辂祭祀所乘其大辂之服当谓鷩冤之服戎辂之服当谓韦弁服也】彤弓一彤矢百玈弓矢千注彤赤弓玈黒弓弓一矢百则矢千弓十矣诸侯赐弓矢然后专征伐音义【彤徒冬反玈音卢本或作旅字非也矢千本或作玈弓十玈矢千后人专辄加也】疏【正义曰彤赤玈黒旧说皆然说文彤从丹玈从是赤黑之别也周礼司弓矢掌六弓王弓弧弓以授射甲革椹质者夹弓庾弓以授射豻侯鸟兽者唐弓大弓以授学射者使者劳者郑云劳者勤劳王事若晋文侯文公受王弓矢之赐者考工记弓人云徃体多来体寡谓之夹庾之属徃体寡来体多谓之王弓之属徃体来体若一谓之唐弓之属然则唐大是弓彊弱之名彤玈是弓所漆之色王弧则合九而成规唐大合七而成规夹庾合五而成规司弓矢又有八矢枉矢絜矢利火射用诸守城车战杀矢鍭矢用诸近射田猎矰矢茀矢用诸弋射恒矢痹矢用诸散射郑注约考工记云枉矢之属五分二在前三在后杀矢之属三分一在前二在后矰矢之属七分三在前四在后恒矢之属轩輖中其枉杀矰恒弓所用絜鍭茀痹弩所用彼司弓矢旣云枉矢絜矢用诸守城车战此天子赐诸侯弓矢使用之以战则彤矢玈矢当彼枉矢也但弓矢相配彊弓用重矢弱弓用轻矢旣唐弓大弓彊弱中其恒矢轩輖亦中又司弓矢云矢痹矢用诸散射郑云散射谓礼射及习射也此赐弓矢则礼乐之事彤矢玈矢或当恒矢也玈弓矢千具于彤而略于玈准之则矢千弓十也诸侯赐弓矢然后专征伐王制文】秬鬯一卣注秬黑黍鬯香酒所以降神卣器名音义【秬音巨鬯勑亮反卣音酉又音由尔雅云卣中尊也】疏【正义曰秬黒黍释草云李廵云黑黍一名秬黍周礼鬯人掌共秬鬯而餙之郑云鬯酿秬爲酒芬香条畅于上下也郁人掌祼器凡祭祀之祼事和郁鬯以实彞而陈之礼祭祀必先祼是用之以降神也释器云彞卣罍器也李廵曰卣鬯之罇也孙炎曰罇彞爲上罍爲下卣居中也诗江溪篇述宣王赐召穆公云秬鬯一卣告于文人郑笺云赐之使祭其宗庙告其先祖也当赐之时实之于卣其祭则陈之于彞也】虎贲三百人疏【正义曰国语云天子有虎贲习武训诸侯有旅贲御灾害大夫有贰车备承事士有陪乘告奔走周礼司马之属虎贲氏下大夫二人虎士八百人掌先后王而趋以卒伍军旅会同亦如之舍则守王闲】曰王谓叔父敬服王命以绥四国纠逖王慝注逖远也有恶于王者纠而远之音义【贲音奔逖勑歴反慝他得反恶也】疏【正义曰逖远释诂文纠者绳治之名有恶于王者当绳治之而使逺于王也】晋侯三辞从命曰重耳敢再拜稽首奉扬天子之丕显休命注稽首首至地丕大也休美也音义【三息暂反又如字从例放此丕普悲反休许虬反注同】受防以出出入三觐注出入犹去来也从来至去凡三见王音义【见贤遍反】○衞侯闻楚师败惧出奔楚遂适陈注自襄牛出使元咺奉叔武以受盟注奉使摄君事音义【使摄君事并如字或读连上奉字爲句使音所吏反非也】癸亥王子虎盟诸侯于王庭注践土宫之庭书践土别于京师音义【别彼列反】要言曰皆奬王室无相害也有渝此盟明神殛之俾队其师无克祚国注奬助也渝变也殛诛也俾使也队陨也克能也音义【奬将丈反渝羊朱反殛纪力反本亦作极下是殛同俾本亦作卑必尔反队直类反祚才故反陨于敏反】疏【正义曰劝奬者佐助之意故爲助也余皆释言文注】及其孙无有老幼君子谓是盟也信注合义信谓晋于是役也能以德攻注以文德教民而后用之音义【攻如字一音公送反】初楚子玉自爲琼弁玉缨未之服也注弁以鹿子皮爲之琼玉之别名次之以饰弁及缨诗云会弁如星音义【琼求营反说文云赤玉弁本又作玣皮彦反会本又作璯古外反又户外反】疏【正义曰礼称皮弁明其用皮也知以鹿子皮者相传爲然至今仍用之诗毛传云琼玉之美者则琼亦玉也选美者饰弁以恶者饰缨耳周礼弁师掌王之皮弁会五采玉璂郑云会缝中也璂读如綦綦结也皮弁之缝中每贯结五采玉以爲饰谓之綦又诸侯及孤卿大夫之皮弁各以其等爲之郑云孤则璂饰四三命之卿璂饰三再命之大夫璂饰二是诸侯之臣其皮弁得以玉爲饰也弁师又云王五采诸侯三采郑云王璂饰十二上公九诸伯七子男五卿大夫皆二采璂饰各如其命数郑又云三采朱白苍二米朱缘其缨之饰则无以言之盖以玉饰缨之末耳诗云会弁如星衞风淇澳篇也郑笺云会谓弁之缝中饰之以玉皪皪而处状似星也】先战梦河神谓己曰畀余余赐女孟诸之麋注孟诸宋薮泽水草之交曰麋音义【先如字又悉荐反畀必利反与也女音汝麋亡皮反薮素口反】疏【正义曰释地云十薮宋有孟诸郭璞云今在梁国睢阳县东北周礼职方氏正东曰青州其泽薮曰望诸禹贡豫州导菏泽被孟猪明皆是一物而字改易耳释水云水草交爲眉李廵曰水中有草木交会曰湄古字皆得通用故此作麋耳】弗致也大心与子西使荣黄谏注大心子玉之子子西子玉之族子玉刚愎故因荣黄荣黄荣季也音义【愎皮逼反】弗听荣季曰死而利国犹或爲之况琼玉乎是粪土也而可以济师将何爱焉注因神之欲以附百姓之愿济师之理音义【粪弗问反】疏【正义曰刘云神道冥昧与人不交楚师之败未必由此但于时战在河旁河神许助若子玉从神所求不惜琼玉则国人以爲神得所欲必将助己自当三军用命战士争先亦旣不遂神心人谓神必不助则众意皆阻莫不畏敌且兵凶战危必有伤杀三军之命在兹一举犹尚爱惜此物是无恤民之心在军之士谁肯竞劝故云因神之欲以附百姓之愿是济师之理也禆灶请用瓘斚禳火非神所求若从而与之则惊动民意且灾不可免徒长妖妄故子产不与异于此也】弗听出告二子曰非神败令尹令尹其不勤民实自败也注尽心尽力无所爱惜爲勤音义【尽竝津忍反】旣败王使谓之曰大夫若入其若申息之老何注申息二邑子弟皆从子玉而死言何以见其父老音义【从如字又才用反】子西孙伯曰得臣将死二臣止之曰君其将以爲戮注孙伯卽大心子玉子也二子以此荅王使言欲令子玉往就君戮音义【使所吏反下前使同令力呈反】及连谷而死注至连谷王无赦命故自杀也文十年传曰城濮之役王使止子玉曰无死不及子西亦自杀缢而县絶故得不死王时别遣追前使连谷楚地杀得臣经在践土盟上传在下者说晋事毕而次及楚属文之宜音义【谷胡木反缢一赐反又于计反县音属音烛】晋侯闻之而后喜可知也注喜见于顔色音义【见贤遍反】曰莫余毒也已蒍吕臣实爲令尹奉己而已不在民矣注言其自守无大志○或诉元咺于衞侯曰立叔武矣其子角从公公使杀之注角元咺子音义【从才用反又如字】咺不废命奉夷叔以入守注夷諡音义【守手又反】疏【正义曰諡法安民好靖曰夷】六月晋人复衞侯注以叔武受盟于践土故听衞侯归音义【听吐丁反】甯武子与衞人盟于宛濮注武子甯俞也陈畱长垣县西南有宛亭近濮水音义【宛于阮反俞羊朱反近附近之近】曰天祸衞国君臣不协以及此忧也注衞侯欲与楚国人不欲故不和也今天诱其衷注衷中也音义【衷音忠或丁仲反下同】使皆降心以相从也不有居者谁守社稷不有行者谁扞牧圉注牛曰牧马曰圉音义【扞户旦反牧音木养牛曰牧养马曰圉】不协之故用昭乞盟于尔大神以诱天衷自今日以往旣盟之后行者无保其力居者无惧其罪有渝此盟以相及也注以恶相及明神先君是纠是殛国人闻此盟也而后不贰注传言叔武之贤甯俞之忠衞侯所以书复归衞侯先期入注不信叔武音义【先悉荐反】甯子先长牂守门以爲使也与之乘而入注长牂衞大夫甯子患公之欲速故先入欲安喻国人音义【牂子郎反使所吏反】公子歂犬华仲前驱注衞侯遂驱掩甯子未备二子衞大夫音义【歂市专反华户花反又如字】叔武将沐闻公至喜捉髪走出前驱射而杀之公知其无罪也枕之股而哭之注公以叔武尸枕其股音义【射食亦反下注同枕支鸩反注同】歂犬走出注手射叔武故公使杀之元咺出奔晋注元咺以衞侯驱入杀叔武故至晋愬之○城濮之战晋中军风于泽注牛马因风而走皆失之疏【正义曰刘规过爲以放牛马于泽遗失大斾左旃不失牛马今则定知不然者若不失牛马唯亡左旃罪未至重何须杀之以徇马牛是军之要用于事尤重故费誓云马牛其风臣妾逋逃则有常刑今旣亡左旃又失牛马爲罪至重故杀之以徇若牛马不失又大斾在军何得因放牛马而亡左旃故知风于泽者爲别失牛马又于军中亡失大斾之左旃故杜云掌此二事而不修理刘以爲不失牛马而规杜过非也】亡大斾之左旃注大斾旗名系旐曰斾通帛曰旃音义【旃章然反尔雅云因章曰旃】疏【正义曰释天云缁广充幅长寻曰旐继旐曰斾则斾是旗之尾也今别名大斾则此斾有异于常故以大斾爲旗名上云狐毛设二斾而退之亦此类也通帛爲旜周礼司常文也郑云通帛谓大赤从周正色无饰释天云因章曰旃孙炎曰因其绘色以爲旗章不画之是也谓之左旃盖是左军所建者此亦于事难明不可强说】祁瞒奸命注掌此二事而不脩爲奸军令音义【瞒莫于反奸音干】司马杀之以徇于诸侯使茅茷代之师还壬午济河舟之侨先归士会摄右注权代舟之侨也士会随武子士荐之孙音义【茷扶废反侨其骄反】秋七月丙申振旅恺以入于晋注恺乐也音义【恺开在反乐音洛】疏【正义曰大司马云若师有功则左执律右秉钺以先恺乐献于社注云律所以听军声钺所以爲将威兵乐曰恺司马注曰得意则恺乐恺歌示喜也】献俘授馘饮至大赏注授数也献楚俘于庙音义【馘古获反数色主反】徴会讨贰注徴召诸侯将冬会于温杀舟之侨以徇于国民于是大服君子谓文公其能刑矣三罪而民服注三罪顚颉祁瞒舟之侨诗云惠此中国以绥四方不失赏刑之谓也注诗大雅言赏刑不失则中国受惠四方安靖○冬会于温讨不服也注讨衞许衞侯与元咺讼注争杀叔武事甯武子爲辅鍼庄子爲坐士荣爲大士注大士治狱官也周礼命夫命妇不躬坐狱讼元咺又不宜与其君对坐故使鍼庄子爲主又使衞之忠臣及其狱官质正元咺传曰王叔之宰与伯舆之大夫坐狱于王庭各不身亲盖今长吏有罪先验吏卒之义音义【鍼其亷反坐如字或一音才卧反长丁丈反卒子忽反】疏【正义曰周礼狱官多以士爲名郑云士察也主察狱讼之事者周礼命夫命妇不躬坐狱讼小司寇职文也郑云爲治狱吏亵尊者也躬身也不身坐必使其属若子弟也防服传曰命夫者其男子之爲大夫者命妇者其妇人之爲大夫妻者凡断狱讼皆令竞者坐而受其辞故云不躬坐也大司寇云以两造禁民讼以两剂禁民狱郑云讼谓以财货相告者狱谓相告以罪名者对文则小别散则可以通狱讼皆争罪之事也元咺不宜与君对坐故使鍼庄子代衞侯爲坐狱之主甯子爲辅辅庄子也以甯子位高故先言之士荣亦辅庄子举其官名以其主狱事故亦使辅之与晋之狱官对理质正元咺也所引传曰在襄十年】衞侯不胜注三子辞屈杀士荣刖鍼庄子谓甯俞忠而免之执衞侯归之于京师寘诸深室注深室别爲囚室音义【刖音月又五割反寘之防反】甯子职纳橐饘焉注甯俞以君在幽隘故亲以衣食爲己职橐衣囊饘糜也言其忠至所虑者深音义【橐音托饘之然反隘于卖反囊乃郎反糜亡皮反】疏【正义曰甯俞亲以衣食爲己职者虑君饥渴且防酖毒也诗毛传曰小曰橐大曰囊囊橐所以盛衣亦可以盛食宣二年传曰爲之箪食与肉寘诸橐以与之是也释言曰糊饘也鬻糜也郭璞曰饘糜也孙炎曰鬻淖糜也然则糜之与鬻稠淖之异名耳】元咺归于衞立公子瑕注瑕衞公子适也音义【适下歴反】○是会也晋侯召王以诸侯见且使王狩注晋侯大合诸侯而欲尊事天子以爲名义自嫌强大不敢朝周喻王出狩因得尽羣臣之礼皆谲而不正之事音义【见贤遍反】疏【正义曰晋侯本意止欲大合诸侯之师共尊事天子以爲臣之名义实无觊觎之心但于时周室旣衰天子微弱忽然帅九国之师将数十万众入京师以临天子似有簒夺之谋恐爲天子拒逆或复天子怖惧弃位出奔则晋侯心实尽诚无辞可解故自嫌强大不敢朝王故召诸侯来会于温温去京师路近因加讽谕令王就会受朝天子不可以受朝爲辞故令假称出狩若言王自出狩诸侯因会遇王遂共朝王得尽君臣之礼皆孔子所谓谲而不正之事谷梁传曰全天王之行也爲若将狩而遇诸侯之朝也爲天王讳也是使王狩之意也公羊以爲践土与此皆是晋侯召王何休云时晋文公年老恐霸功不成故上白天子曰诸侯不可卒致愿王居践土下谓诸侯曰天子在是不可不朝廹使正君臣明王法案温去京师路无百里晋侯已能致之于温何故不能致之于洛何休妄造其辞事非晋侯之意故杜氏正之自嫌彊大不敢朝周耳】仲尼曰以臣召君不可以训故书曰天王狩于河阳言非其地也注使若天王自狩以失地故书河阳实以属晋非王狩地疏【正义曰此传称仲尼之语卽云书曰明是仲尼新意非旧文也杜以书曰爲仲尼新意亦以此而知之圣人作法所以贻训后世以臣召君不可以爲教训故改正旧史旧史当依实而书言晋侯召王且使王狩仲尼书曰天王狩于河阳言天王自来狩猎于河阳之地使若猎失其地故书之以讥王然释例曰天子诸侯田猎皆于其封内不越国而取诸人河阳实以属晋非王狩所故言非其地且明徳也义在隐其召君之阙是说改史之意也计天王之狩失地不书因此实非王地借之以改旧史若讥王狩然实不讥王也谷梁传曰水北爲阳山南爲阳温河阳也会于温言小诸侯以河阳言之大天子也然河阳与温止是一地天子来就诸侯假辞以称狩耳左氏无此义但会指所在之地故言温狩是田猎之所故广言其地苏氏云明晋侯之徳没其召君书天子之狩显其失地便是褒诸侯贬天子所以然者此亦假其失地之文欲明王狩所在非实贬也若隐其召君则全没不书于义爲可必书天王非地之狩者若全没其文无以明晋侯尊崇天子之徳故书天子出狩诸侯往朝】且明德也注隐其召君之阙欲以明晋之功德河阳之狩赵盾之弑泄冶之罪皆违凡变例以起大义危疑之理故特称仲尼以明之音义【弑音试泄息列反冶音也危疑如字一本音作佹九委反】疏【正义曰晋侯所以召王志在尊崇天子故解旧史隐其召君之阙以明晋侯之功徳功德谓尊事天子是也丘明爲传所以写仲尼之意凡所改易皆是仲尼而于河阳之狩赵盾之弑泄冶之罪此三事特称仲尼曰者史策所书皆书实事晋侯召王使狩而作自狩之文是言不实也凡例弑君称君君无道灵公不君而称臣以弑似君无过也大夫无罪见杀不书其名泄冶忠谏而被杀书名乃罪合死也此三事皆违凡典变旧例以起大义危疑之理恐人不信须圣言以爲证故特称仲尼以明之】壬申公朝于王所注执衞侯经在朝王下传在上者告执晚疏【正义曰传之上下例不虚举经文此虚举经者终上晋侯召王以诸侯见之事】○丁丑诸侯围许注十月十五日有日无月晋侯有疾曹伯之竖侯獳货筮史注竖掌通内外者史晋史使曰以曹爲解注以灭曹爲解故音义【解户买反注同又古买反】齐桓公爲会而封异姓注封郉衞今君爲会而灭同姓曹叔振铎文之昭也注叔振铎曹始封君文王之子音义【铎待洛反】先君唐叔武之穆也且合诸侯而灭兄弟非礼也与衞偕命注私许复曹衞而不与偕复非信也同罪异罚非刑也注卫已复故礼以行义信以守礼刑以正邪舍此三者君将若之何公说复曹伯遂会诸侯于许○晋侯作三行以御狄荀林父将中行屠击将右行先蔑将左行注晋置上中下三军今复增置三行以辟天子六军之名三行无佐疑大夫帅音义【邪似嗟反舍音舍说音悦行户郎反下及注同将子匠反屠音徒击古狄反又音计蔑亡结反复扶又反】












　　春秋左传注疏卷十五
　　春秋左氏传注疏卷十五考证
　　宋荡伯姬来逆妇疏以荡爲氏则此人字荡也○【臣照】按此人字荡或谓字应作氏今攷众仲对隐公问云天子建德因生以赐姓胙之土而命之氏诸侯以字爲諡因以爲族今宋桓公生公子荡荡生公孙寿寿生荡意诸后遂以荡爲氏则是荡乃公子荡之字盖以字行荡非名也孙以祖字爲氏卽所爲诸侯以字也故孔氏曰以荡爲氏则此人字荡
　　楚人围陈纳顿子于顿注不言遂明一事也○明监本讹作时今改正
　　传继文之业注晋文侯仇爲平王侯伯匡辅周室○监本误刋在于今爲可矣句下今改正
　　传遇公用享于天子之卦注故能爲王所宴飨○【臣召南】按周易作公用亨于天子王弼注读如字以通解之曰公用斯位乃得通乎天子之道也先儒多依其说惟朱子本义据此传作享曰谓朝献也盖古字亨通之亨享献之享烹餁之烹皆作亨也
　　传右师围温左师逆王○【臣召南】按晋武公初灭翼王命以一军爲晋侯至献公始作上下二军惠公因之与秦战韩时公与韩简分将其一至文公初犹是两军此左师右师是也至二十七年搜被庐始作三军
　　传晋于是始启南阳○赵汸补注曰传见晋文以功取畿内地至王室益弱【臣召南】按周之东也晋郑是依其弱也亦以晋郑而晋爲尤甚阳樊温原攒茅之田桓王尝以畀郑至此又以赏晋畿内所余曾复几何观于盟向之求成阳樊之不服知周民犹戴王室而强侯之跋扈等于攘夺也
　　传齐侯曰室如县罄注如而也疏刘云如罄在县下无粟帛○【臣浩】按刘说胜杜
　　传凡师能左右之曰以○赵匡曰齐桓晋文用诸侯师悉能左右之何不曰以凡不用我师而用彼师曰以也【臣照】按孟子讥五霸搂诸侯以伐诸侯然则师能左右之者卽搂也诸侯不奉王命而左右于诸侯正王纲之不振也公以楚师伐齐讥也若五伯之会诸侯直书之而美恶不相揜则不必书以且内外异辞以者内辞也
　　传命赵衰爲卿让于栾枝先轸○【臣召南】按晋语赵衰辞曰栾枝贞慎先轸有谋胥臣多闻皆可爲辅佐臣勿若也疏于狐偃让狐毛引晋语于此独遗
　　晋侯侵曹晋侯伐衞○【臣浩】按注以曹衞两来告故两书晋侯其实不然吕祖谦曰侵曹伐衞两事也旣侵曹矣又伐衞也事与齐桓之侵蔡遂伐楚不同
　　公朝子王所注王在践土非京师故曰王所○刘敞曰践土之会天子自往也自往虽微而犹可言河阳之会臣召君不可以训故书狩焉
　　天王狩于河阳○孙觉曰齐桓之兴始致世子晋文之霸遂召天王【臣召南】按河阳卽温也变文言河阳此圣笔也
　　传而乘轩者三百人也○【臣召南】按史记晋世家曰用美女乘轩者三百人也妄加用美女三字此史迁之谬又按诗曹风候人刺曹共公近小人也彼其之子三百赤芾疏引此传乘轩者三百人爲证甚确
　　传晋侯在外十九年矣注至此四十矣○【臣召南】按杜此注所以驳正史记之谬也晋世家谓重耳年十七有贤士五人献公卽位重耳年二十一奔狄时年四十三出亡凡十九岁而得入时年六十二矣杜故显言以别之
　　传我曲楚直其众素饱疏素训爲上○【臣浩】按注云直气盈饱则此句应作素训爲直
　　传晋师陈于莘北○林尧叟曰莘北卽城濮
　　传至于衡雍作王宫于践土注衡雍郑地今荣阳卷县襄王闻晋战胜自往劳之故爲作宫○【臣召南】按史记集解引服虔曰旣败楚师襄王自往临践土赐命晋侯晋侯闻而爲之作宫此杜注用服义也
　　传使子人九行成于晋疏泄氏孔氏子人氏○泄监本讹作泄今改正
　　传受防以出出入三觐○【臣召南】按史记晋世家用此传又忽误以尚书文侯之命爲襄王命文公其疎如此
　　传楚子玉自爲琼弁玉缨注弁以鹿子皮爲之○子监本讹作孟今改正
　　传晋侯作三行注以辟天子六军之名○【臣召南】按史记集解引服虔曰辟天子六军故谓之三行是杜用服义





　　春秋左氏传注疏卷十五考证
<经部,春秋类,春秋左传注疏>
　　钦定四库全书
　　春秋左传注疏卷十六【起僖公二十九年尽三十三年】
　　晋杜氏注　唐陆徳明音义　孔颖达疏
　　经二十有九年春介葛卢来注介东夷国也在城阳黔陬县葛卢介君名也不称朝不见公且不能行朝礼虽不见公国宾礼之故书音义【介音界国名黔巨廉反又音琴陬子侯反又侧留反】公至自围许注无传
　　夏六月会王人晋人宋人齐人陈人蔡人秦人盟于翟泉注翟泉今洛阳城内太仓西南池水也鲁侯讳盟天子大夫诸侯大夫又违礼盟公侯王子虎违礼下盟故不言公会又皆称人音义【翟直歴反大仓音奉】疏【正义曰传曰卿不书罪之也在礼卿不会公侯唯言诸侯之卿会鲁君罪耳不言罪鲁侯与子虎知其亦有罪者襄二十六年公会晋人郑良霄宋人曹人于澶渊彼为赵武敌公贬之称人而文不没公此没公不书明公别有罪五年公及齐侯宋公云云会王世子于首止王世子不盟也九年公会宰周公云云于葵丘宰周公不盟也徃年践土之会王子虎盟诸侯于王庭宣七年黒壤之会王叔桓公临之王之公卿皆不与诸侯共盟则知诸侯不合盟王臣王臣不合与于盟今王子虎亦贬称人知鲁侯讳盟天子大夫故没公不书也王子虎违礼下盟故贬称人】秋大雨雹音义【雨于付反传同雹蒲学反】
　　冬介葛卢来
　　传二十九年春介葛卢来朝舍于昌衍之上注鲁县东南有昌平城音义【衍以善反】公在会馈之刍米礼也注嫌公行不当致馈故曰礼也音义【馈其媿反刍初俱反】疏【正义曰周礼掌客天子待诸侯之礼上公饔饩九牢饔五牢饩四牢车禾视死牢牢十车则禾五十车车未视生牢牢十车则米四十车侯伯饔饩七牢禾四十车米三十车子男饔饩五牢禾三十车米二十车刍薪皆倍禾也聘礼卿饔饩五牢禾米与子男同其附庸执帛与公之孤同则饔饩亦五牢禾三十车米二十车刍薪倍禾则此馈之刍米刍六十车未二十车】○夏公会王子虎晋狐偃宋公孙固齐国归父陈辕涛涂秦小子憖盟于翟泉寻践土之盟且谋伐郑也注经书蔡人而传无名氏即微者秦小子憖在蔡下者若宋向戌之后会音义【辕音袁涛音桃憖鱼觐反向式亮反】疏【正义曰晋侯受命郑伯傅王践土与温二会咸在郑无叛晋之状而此会谋伐郑者文公昔尝过郑郑不礼焉城濮战前郑复如楚虽以败楚之后畏威来会晋侯以大义受之内实怀恨此会郑人不至必有背晋之心故谋伐之也晋语城濮战下称文公诛观状以伐郑及其陴郑人以名实行成公不许得叔詹将亨而舎之左传无伐郑之事盖温会以后已尝伐郑郑至今未服故此会谋伐明年遂与秦围之传曰且贰于楚也郑自知负晋故有二心也注正义曰经若贬卿称人传则言其名氏若传无名氏则本是微人此经书蔡人而传无名氏此是实蔡之微者秦是大国小子憖名见于传而在蔡微者之后若宋向戌之后防也襄二十六年公会晋人郑良霄宋人曹人于澶渊传曰赵武不书尊公也向戌不书后也郑先宋不失所也宋是大国常在郑先向戌既以会公贬又以后至退其班使在郑下此小子憖既以会公贬又退之在蔡下若彼宋向戌之后防也然向戌后会传为发之经书良霄以驳向戌之后今小子憖既是后会传不为发又不书蔡人之名以驳之者但秦辟陋西戎未同中国蔡人又蔡之微者不合书名故传不发之经不贬责也公孙固序在齐上者盖为大司马尊于归父归父虽执齐政不废身非上卿如管仲之类犹文十七年陈公孙宁襄二十七年陈孔奂皆序在衞下杜云非上卿即此类也】卿不书罪之也注晋侯始覇翼戴天子诸侯辑睦王室无虞而王子虎下盟列国以渎大典诸侯大夫上敌公侯亏礼伤教故贬诸大夫讳公与盟音义【辑音集又七入反渎徒木反上时掌反又如字与音预】在礼卿不会公侯会伯子男可也注大国之卿当小国之君故可以会伯子男诸卿之见贬亦兼有此阙故传重发之音义【重直用反】疏【正义曰昭二十三年传叔孙婼曰列国之卿当小国之君固周制也是其可以会伯子男也诸卿见贬兼有此阙谓诸卿既上盟天子大夫又上敌公侯故云兼案杜上注经云诸侯大夫违礼盟公侯又注传云诸侯大夫上敌公侯则是唯责诸侯大夫上敌公侯不责上盟天子之使而言兼有此阙者以鲁君上盟天子之使已讳而不书则诸侯之臣罪在可悉故传云卿不书罪之畧言其事故杜经传二注】
　　【唯言敌公侯不云盟王使以其可知故也刘以为直责其敌公侯不责其盟王使以规杜氏必如刘义则是君盟王使乃为有罪臣盟王使飜无贬责便是君臣易位尊卑失序圣人垂训岂若是乎】○秋大雨雹为灾也○冬介葛卢来以其未见公故复来朝礼之加燕好注燕燕礼也好好货也一嵗再来故加之音义【复扶又反好呼报反下同】介葛卢闻牛鸣曰是生三牺皆用之矣其音云问之而信注传言人聴或通鸟兽之情音义【牺许宜反】疏【正义曰周礼夷掌与鸟言貉掌与兽言郑司农云夷狄之人或晓鸟兽之言郑云夷征东夷所获貉征东北夷所获然则介葛卢是东夷之国其土俗有知者故介葛卢晓之】
　　经三十年春王正月
　　夏狄侵齐
　　秋衞杀其大夫元咺及公子瑕注咺见杀称名者讼君求直又先归立公子瑕非国人所与罪之也瑕立经年未会诸侯故不称君疏【正义曰咺既称名故知以讼君立瑕为咺之罪状春秋之世诸侯虽簒弑而立已列于会虽复见弑即成为君齐商人蔡侯班之属是也瑕立虽已经年未会诸侯故不称君既不成君即与元咺同为国讨之辞元咺先死故称及也瑕若成君当据周歂冶厪为文书曰衞弑其君瑕】衞侯郑归于衞注鲁为之请故从诸侯纳之例例在成十八年音义【为于伪反】
　　晋人秦人围郑注晋军函陵秦军泛南各使微者围郑故称人音义【函音咸泛音凡传同】
　　介人侵萧注无传
　　冬天王使宰周公来聘注周公天子三公兼冢宰也音义【兼如字又经念反】公子遂如京师遂如晋注如京师报宰周公
　　传三十年春晋人侵郑以观其可攻与否狄间晋之有郑虞也音义【间间厠之间】夏狄侵齐注齐晋与国○晋侯使医衍酖衞侯注衍医名晋侯实怨衞侯欲杀而罪不及死故使医因治疾而加酖毒音义【衍以善反酖音鸩】疏【正义曰周礼大司马以九伐之法正邦国贼杀其亲则正之郑云正之者执而治其罪王覇记曰正杀之也春秋僖二十八年晋人执衞侯归之于京师坐杀其弟叔武如郑彼言则衞侯合死而云罪不及死者衞侯之心疑叔武耳前驱歂犬卜君意而杀之非衞侯命杀也公知其无罪枕股而哭又命杀歂犬是则杀非公意也故不至死若然则是衞侯无罪而徃年衞侯与元咺讼衞侯不胜杀士荣刖鍼庄子者用谗疑贤弟渝盟先期入是衞侯之罪也罪不合死而晋侯心怨欲得杀之故使医因治疾而加酖毒若不治疾不得使医故知因治疾也鲁语云晋人执衞成公归之于周使医酖之不死医亦不诛臧文仲言于僖公曰夫衞君殆无罪矣今晋侯酖衞侯而不死亦不讨其使者讳而恶杀之也是罪不合死之事也】俞货医使薄其酖不死注俞视衞侯衣食故得知之公为之请纳玉于王与晋侯皆十防王许之注双玉曰防公本与衞同好故为之请音义【公为于伪反注同防音角好呼报反】秋乃释衞侯○衞侯使赂周歂冶厪曰苟能纳我吾使尔为卿注恐元咺距已故赂周冶音义【歂市专反冶音也厪音觐又音谨人名也汉书音义云古勤字也郑氏音勤】周冶杀元咺及子适子仪注子仪瑕母弟不书杀贱也音义【适丁歴反】公入祀先君周冶既服将命注服卿服将入庙受命疏【正义曰言祀先君而服将命知其将入庙也必入庙者祭统云古者明君爵有徳而禄有功必赐爵禄于太庙示不敢专也命臣必在庙而王制云爵人于朝者朝上询于众人位定然后入庙受命今世受官犹然】周歂先入及门遇疾而死冶厪辞卿注见周歂死而惧○九月甲午晋侯秦伯围郑以其无礼于晋注文公亡过郑郑不礼之音义【过古禾反】且贰于楚也晋军函陵秦军泛南注此东泛也在荥阳中牟县疏【正义曰刘云二十四年王出适郑处于泛注云郑南泛也释例土地名僖三十四年泛下云此南汜也周王出居于汜楚戍郑师于汜襄城县南汜城是也此年泛下云此东汜也秦军泛南晋伐郑师于汜荥阳中牟县南汜泽是也杜考校既精当不徒尔寻讨传文未见杜意】佚之狐言于郑伯曰国危矣若使烛之武见秦君师必退注佚之狐烛之武皆郑大夫音义【佚音逸】公从之辞曰臣之壮也犹不如人今老矣无能为也已公曰吾不能早用子今急而求子是寡人之过也然郑亡子亦有不利焉许之夜缒而出注缒县城而下音义【缒支伪反县音】见秦伯曰秦晋围郑郑既知亡矣若郑亡而有益于君敢以烦执事注执事亦谓秦越国以鄙远君知其难也注设得郑以为秦邉邑则越晋而难保焉用亡郑以倍邻注倍益也音义【焉于防反下焉取之同倍蒲囬反】邻之厚君之薄也若舎郑以为东道主行李之往来共其乏困注行李使人音义【舍音舍又如字共音恭木亦作供使所吏反】疏【正义曰襄八年传云一介行李杜云行李行人也昭十三年传云行理之命杜云行理使人李理字异为注则同都不觧理字周语行理以节逆之贾逵云理吏也小行人也孔晁注国语其本亦作李字注云行李行人之官也然则两字通用本多作理训之为吏故为行人使人也】君亦无所害且君尝为晋君赐矣许君焦瑕朝济而夕设版焉君之所知也注晋君谓惠公也焦瑕晋河外五城之二邑朝济河而夕设版筑以距秦言背秦之速音义【朝如字注同版音反背音佩】夫晋何厌之有既东封郑又欲肆其西封注封疆也肆申也音义【厌于盐反疆古良反】若不阙秦将焉取之疏【正义曰沈云不阙秦家更何处取之言有心取秦先谋取郑言灭秦以将利晋益大疆土】阙秦以利晋唯君图之秦伯説与郑人盟使杞子逄孙杨孙戍之乃还注三子秦大夫反为郑守音义【说音悦为于僞反】子犯请击之公曰不可微夫人之力不及此注请击秦也夫人谓秦穆公音义【夫音扶注同】因人之力而敝之不仁失其所与不知以乱易整不武注秦晋和整而还相攻更相乱也音义【知音智】吾其还也亦去之○初郑公子兰出奔晋注兰郑穆公从于晋侯伐郑请无与围郑许之使待命于东注晋东界音义【与音预】郑石甲父侯宣多逆以为大子以求成于晋晋人许之注二子郑大夫言穆公所以立○冬王使周公阅来聘飨有昌歜白黒形盐注昌歜昌蒲葅白熬稻黒熬黍形盐盐形象虎音义【阅音悦歜在感反葅庄居反熬稻五刀反】疏【正义曰昌歜飨之所设必是笾豆之实周礼醢人朝事之豆其实有昌本麋臡郑云昌本昌蒲根切之四寸为菹彼昌本可以为葅知此昌歜即是昌蒲葅也齐有邴歜鲁有公甫歜其音为触说文云歜盛气怒也从欠蜀声此昌歜之音相传为在惑反不知其字与彼为同为异徧检书传昌蒲之草无此别名未知其所由也此云白黒下云嘉谷谷之白黒唯稻黍为然下云盐虎形知其形象虎也】辞曰国君文足昭也武可畏也则有备物之飨以象其徳荐五味羞嘉谷盐虎形注嘉谷熬稻黍也以象其文也盐虎形以象武也以献其功吾何以堪之疏【正义曰周礼掌客王廵守百官从者所过之国共其积膳三公眂上公之礼卿眂侯伯之礼大夫眡子男之礼宰周公是天子三公其主国待之当尊于国君但周公自谦不敢当比国君耳既云备物之飨以象其徳及説备物之下即云以献其功功徳互见之耳献其功者献谓呈见族表之也备设以象徳荐献以见功故象献分配为文】○东门襄仲将聘于周遂初聘于晋注公既命襄仲聘周未行故曰将又命自周聘晋故曰遂自入春秋鲁始聘晋故曰初疏【正义曰经书实行之事传説将命之初故云命之将聘于周未行又命之遂聘于晋令其从周即去更不廻也贾服不晓传意解为先聘晋后聘周故杜详説之】
　　经三十有一年春取济西田注晋分曹田以赐鲁故不系曹不用师徒故曰取疏【正义曰济西之田实是曹地晋文公以赐鲁故不系于曹不系晋者晋本意赐诸侯不为己有故亦不系晋也昭四年传例曰凡克邑不用师徒曰取取田取邑义亦同也】
　　公子遂如晋
　　夏四月四卜郊不从乃免牲注龟曰卜不从不吉也卜郊不吉故免牲免犹纵也疏【正义曰曰卜曲礼文也洪范稽疑云从筮从谓从人之心也人心欲吉不从是不吉也卜郊不吉不复为郊牲无所用故免牲免犹纵放不杀之也谷梁传曰免牲者为之缁衣纁裳有司端奉送至于南郊免牛亦然左传无説其事或然也桓五年传例曰凡祀啓蛰而郊啓蛰周之三月也今于夏四月卜郊者传举节气有前有却但使春分未过仍得为郊故四月得卜郊也故释例曰凡十二月而节气有二十四共通三百六十六日分为四时间之以闰月故节不必得恒在其月初而中气亦不得恒在其月之半是以传举天宿气节为文而不以月为正僖公襄公夏四月卜郊但讥其非所宜卜而不讥其四月不可郊也孟献子曰启蛰而郊郊而后耕耕谓春分也言得启蛰当卜郊不得过春分耳是言四月得郊也周礼太宰职云祀五帝前期十日帅执事而卜日然则将祭必十日之前豫卜之也言四卜郊者盖三月毎旬一卜至四月上旬更一卜乃成为四卜也此言四卜郊不从襄七年三卜郊不从公羊传曰曷为或言三卜或言四卜三卜礼也四卜非礼也三卜何以礼求吉之道三今左传以为礼不卜常祀则一卜亦非不云四非而三是异于公羊説】犹三望注三望分野之星国中山川皆郊祀望而祭之鲁废郊天而修其小祀故曰犹犹者可止之辞音义【分扶问反】疏【正义曰公羊传曰三望者何望祭也然则曷祭祭防山河海郑以为望者祭山川之名诸侯之祭山川在其地则祭之非其地则不祭且鲁竟不及于河禹贡海岱及淮惟徐州徐即鲁地三望谓淮海岱也贾逵服防以为三望分野之星国之山川今杜亦从之以襄九年传曰陶唐氏之火正闗伯居商丘祀大火相土因之故商主大火昭元年传云辰为商星参为晋星楚语云天子徧祀羣神品物诸侯二王后祀天地三辰及其土地之山川注国语者皆云诸侯二王后祀天地三辰日月星也非二王后杞分野星辰山川也以此知三望分野之星国内山川其义是也昭七年夏四月甲辰朔日有食之于时夏之二月日在降娄传称去衞地如鲁地于十二次豕韦衞地降娄鲁地鲁祭分野之星其祭奎娄之神也此三望者因郊祭天而望祭之于法不独祭也鲁既废郊天而独修小故曰犹公羊谷梁皆云犹者可止之辞】秋七月
　　冬杞伯姬来求妇注无传自为其子成昏音义【爲于伪反】狄围衞十有二月衞迁于帝丘注辟狄难也帝丘今东郡濮阳县故帝颛顼之虚故曰帝丘音义【难乃旦反颛音专顼许玉反虚起鱼反】疏【正义曰传称狄围衞衞迁于帝丘盖有险阻可以辟狄难也释例曰帝丘故帝颛顼之虚故曰帝丘昆吾氏因之故曰昆吾之虚东郡濮阳县是也】
　　传三十一年春取济西田分曹地也注二十八年晋文讨曹分其地竟界未定至是乃以赐诸侯音义【竟音境】使臧文仲往宿于重馆注高平方与县西北有重乡城音义【重直龙反注同方音房与音预】重馆人告曰晋新得诸侯必亲其共不速行将无及也从之分曹地自洮以南东傅于济尽曹地也注文仲不书请田而已非聘享会同也济水自荥阳东过鲁之西至乐安入海音义【洮吐刁反传音附尽湋忍反乐音洛】疏【正义曰鲁语说此事云获地于诸侯为多臧文仲反既复命为之请曰地之多重馆人之力也臣闻之曰善有章虽贱赏也今一言而辟竟其章大矣请赏之乃出而爵之】襄仲如晋拜曹田也○夏四月四卜郊不从乃免牲非礼也注诸侯不得郊天鲁以周公故得用天子礼乐故郊为鲁常祀疏【正义曰明堂位称成王防弱周公践天子之位以治天下制礼作乐七年致政于成王成王以周公为有勲劳于天下命鲁公世世祀周公以天子之礼乐是以鲁君孟春乗大辂载弧韣旂十有二旊日月之章祀帝于郊配以后稷天子之礼也是鲁以周公之故得用天子礼乐天子命之则为常祀故郊为鲁之常祀也记言正月谓周正违子之月与传启蛰而郊其月不同礼记是后儒所作不可以难左传】犹三望亦非礼也礼不卜常祀注必其时而卜其牲日注卜牲与日知吉凶牛卜日曰牲注既得吉日则牛改名曰牲疏【正义曰卜云卜其牲日则牲之与日俱卜之也必当先卜牲而后卜日卜得吉日则改牛为牲然则牛虽卜吉未得称牲牲是成用之名不可改名为牲更卜吉凶明知卜牛在卜日之前也此言免牲是已得吉日牲既成矣成七年乃免牛是未得吉日牲未成也】牲成而卜郊上怠慢也注怠于古典慢渎策望郊之细也不郊亦无望可也○秋晋搜于清原作五军以御狄注二十八年晋作三行今罢之更为上下新军河东闻喜县北有清原音义【行户郎反】赵衰为卿注二十七年命赵衰为卿让于栾枝今始从原大夫为新军帅音义【帅所类反】疏【正义曰晋语云文公命赵衰为卿让于栾枝先轸后又使为卿让于狐偃孤毛卒又使为卿让于先且居公曰赵衰三让其所让皆社稯之衞也废让是废徳也以赵衰故搜于清原作五军使赵衰将新上军箕郑佐之胥婴将下军先都佐之如彼文正为赵衰作五军故特言赵衰为卿以见之于时旧三军之将佐先轸将中军郤溱佐之先且居将上军狐偃佐之乐枝将下军胥臣佐之国语有其文也】○冬狄围衞衞迁于帝丘卜曰三百年疏【正义曰案史记衞世家及年表衞从此年以后歴十九君积四百二十年衞元君乃徙于野王元君卒子角代立秦灭衞废角为庻人】衞成公夣康叔曰相夺予享注相夏后启之孙居帝丘享祭也音义【卜曰音越或人实反非也】
　　【相息亮反注及下同夏戸雅反下同】疏【正义曰夏本纪禹生启启生太康及仲康仲康生相是为启之孙也周礼祭人鬼曰享】公命祀相甯武子不可曰鬼神非其族类不歆其祀注歆犹飨也音义【歆许金反】杞鄫何事注言杞鄫夏后自当祀相相之不享于此久矣非衞之罪也注言帝丘久不祀相非衞所絶不可以间成王周公之命祀注诸侯受命各有常祀音义【间间厠之间】请改祀命注改祀相之命疏【正义曰昭七年传称晋居夏虚祀鲧而晋侯疾瘳此衞居帝丘而不合祀相者祭法云鲧障洪水而殛死载在祀典传称实为夏郊三代祀之周室既衰晋为盟主当代天子祭絶祀之神故祭鲧为得礼相无功徳于民惟当子孙自祭故称杞鄫何事非衞之罪与鲧异也】○郑泄驾恶公子瑕郑伯亦恶之故公子瑕出奔楚注瑕文公子传为纳瑕张本泄驾亦郑大夫隐五年泄驾距此九十年疑非一人音义【恶乌路反下同】
　　经三十有二年春王正月
　　夏四月己丑郑伯防卒注无传文公也三同盟音义【防在妾反】疏【正义曰经无其故言其諡也防以荘二十二年即位至此与鲁十余同盟言三同盟者但杜数同盟不例若周盟少者数先君之盟或数大夫之盟或数经不书盟而传载盟者若同盟多者唯数今君或就今君之中数其大会盟亡显著者比言三同盟者皆据王臣临盟则八年盟于洮九年于葵丘二十八年于践土是也刘炫不寻杜意而规其谬非也】
　　衞人侵狄注报前年狄围衞
　　秋衞人及狄盟注不地者就狄庐帐盟音义【庐力于反帐张亮反】疏【正义曰会狄于攒函言地今不言地故云就庐帐盟庐帐即是狄人所居之处上云衞人侵狄及狄盟犹若公如晋及晋侯盟是指其所居之处故不言地刘云春秋时戎狄错居中国此狄无国都处所直云及狄盟盟于狄之处也此狄俗逐水草无城郭宫室故云就庐帐盟】
　　冬十有二月己卯晋侯重耳卒注同盟践土翟泉传三十二年春楚鬬章请平于晋晋阳处父报之晋楚始通注阳处父晋大夫晋楚自春秋以来始交使命为和同音义【使所吏反】○夏狄有乱衞人侵狄狄请平焉○秋衞人及秋盟○冬晋文公卒庚辰将殡于曲沃注殡窆棺也曲沃有旧宫焉音义【窆彼验反一本作涂】疏【正义曰周礼乡师职云大丧及与匠师御柩及窆执斧以莅匠师昭十二年传曰日中而塴礼记皆作封封墉窆声相近而字改易耳皆谓时下棺之名也殡则攒置于西序亦是下棺于地故殡为窆棺也晋武公自曲沃而兼晋国曲沃有旧时宫庙故公卒而往殡焉礼诸侯五日而殡案经文以己卯卒庚辰是卒之明日即将殡者以曲沃路逺故早行耳礼在牀日尸在棺曰柩下云柩有声明是敛于棺而后行也】出绛柩有声如牛注如牛呴声音义【柩其救反礼云在牀曰尸在棺曰柩呴呼口反】卜偃使大夫拜曰君命大事将有西师过轶我击之必大防焉注声自柩出故曰君命大事戎事也卜偃闻秦宻谋故因柩声以正众心音义【过古禾反又古卧反轶直结反又音逸】杞子自郑使告于秦注三十年秦使大夫杞子戍郑曰郑人使我掌其北门之管注管籥也音义【籥余若反】若濳师以来国可得也穆公访诸蹇叔蹇叔曰劳师以袭远非所闻也注蹇叔秦大夫音义【蹇纪辇反】师劳力竭远主备之无乃不可乎师知所为郑必知之勤而无所必有悖心注将害良善音义【悖必内反】且行千里其谁不知公辞焉注辞不受其言召孟明西乞白乙使出师于东门之外注孟明百里孟明视西乞西乞术白乙白乙丙疏【正义曰世族谱以百里孟明视为百里奚之子则姓百里名视字孟明也古人之言名字者皆先字后名而连言之其术丙必是名西乞白乙或字或氏不可明也谱云或以为西乞术白乙丙为蹇叔子案传称蹇叔之子与师言其在师中而已若是西乞白乙则为将帅不得云与也或说必妄记异闻耳】蹇叔哭之曰孟子吾见师之出而不见其入也公使谓之曰尔何知中夀疏【正义曰上夀百二十嵗中夀百下夀八十】尔墓之木拱矣注合手曰拱言其过老悖不可用音义【孟子本或作孟兮夀音授又如字拱九勇反】蹇叔之子与师哭而送之曰晋人御师必于殽注殽在农渑池县西音义【殽本又作崤户交反刘昌宗音豪渑緜善反又緜忍反与芋恕反】殽有二陵焉注大阜曰陵疏【正义曰释地云髙平曰陆大陆曰阜大阜曰陵李廵曰高平谓土地丰正名为陆大陆谓土地髙大名曰阜阜最髙大为陵】其南陵夏后臯之墓也注臯夏桀之祖父音义【夏户雅反注同臯古刀反】疏【正义曰夏本纪文桀父名发桀名履癸】其北陵文王之所辟风雨也注此道在二殽之间南谷中谷深委曲两山相嵚故可以辟风雨古道由此魏武帝西讨巴汉恶其险而更开北山髙道音义【辟音避谷古木反又音欲嵚许金反又音钦本或作岚力含反恶乌路反】疏【正义曰此道见在殽是山名俗呼为土殽石殽其阨道在两殽之间山髙而曲两山参差相映其下两所不及故可以辟风雨也公羊传曰蹇叔送其子而戒之曰尔即死必于殽之嵚岩是文王之所辟风雨者也此注言两山相嵚故可以辟风雨者杜氏此言或取公羊之意嵚字盖从山但嵚岩是山之貌而云相嵚文亦不顺未能审杜意也何休云其处险阻隘势一人可要百故文王过之驱驰常若辟风雨】必死是间注以其深险故余收尔骨焉秦师遂东注为明年晋败秦于殽传音义【为于伪反】
　　经三十有三年春王二月秦人入滑注灭而书入不能有其地
　　齐侯使国归父来聘
</div>
    <div class="pagination">
<a href="春秋左传注疏_page14.html">上一页</a><span>...</span><a href="春秋左传注疏_page10.html">10</a><a href="春秋左传注疏_page11.html">11</a><a href="春秋左传注疏_page12.html">12</a><a href="春秋左传注疏_page13.html">13</a><a href="春秋左传注疏_page14.html">14</a><span class="current-page">15</span><a href="春秋左传注疏_page16.html">16</a><a href="春秋左传注疏_page17.html">17</a><a href="春秋左传注疏_page18.html">18</a><a href="春秋左传注疏_page19.html">19</a><a href="春秋左传注疏_page20.html">20</a><span>...</span><a href="春秋左传注疏_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
