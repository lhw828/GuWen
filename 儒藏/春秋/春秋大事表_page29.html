<!DOCTYPE html>
<html>
<head>
    <meta charset="UTF-8">
    <title>春秋大事表 - 第 29 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋大事表 - 第 29 页/共 102 页</h1>
    <div class="content">　　【昭四年楚灵王使屈申围朱方克之顔师古曰汉丹徒县吴朱方也今为江南镇江府附郭孙权于此筑城号铁瓮】
　　歴尽闽疆又浙东俗能坚忍号雄风范蠡深识能因地尝胆君臣啓霸功【三十四】
　　【旧以浙江以东皆越境余甲辰逰闽丙午丁未逰浙东徧歴越地】
　　越封西境尽余汗衢信遥连姑蔑寛于越渡头流水在淮南献议炳如丹【三十五】
　　【江西饶州府余干县为越之西界寰宇记县西南有于越渡汉淮南王安献议曰越人欲为变必先田余汗界中葢今余干县以东连广信一府皆汉余汗地国语止称越地西至于姑蔑姑蔑为今浙江衢州府龙防县由衢至饶中尚隔广信府饶为越楚分界广信之弋阳贵溪二县本余汗县地也余汗即于越为越之余国语所称殊未尽】
　　夏口慿髙江上师吴兵仰瞰自难支其如陆临江防淮右衔枚席卷驰【三十六】
　　【昭四年楚沈尹戍奔命于夏汭杜注今夏口也吴兵在东北楚盛兵在东南以絶其后按夏口在今湖广武昌府治江夏县扼江上流吴人仰攻势不便故出兵多就淮右北道楚亦从北道应之至是出夏汭欲顺流东向以制吴十七年长防之战以得上流而胜至柏举之役吴舍舟淮汭自豫章与楚夹汉则从陆路临江岸失水战之势矣】
　　大别锋交吴却东还师就近易收功不期夫概先殊死三战长驱入郢中【三十七】
　　【定四年子常济汉而陈自小别至于大别庚午陈于柏举小别在汉川大别在汉阳柏举在麻城自汉川至麻城吴师东退三百里葢因悬师深入故且战且却引楚至近以为全师返国之计耳孔颖达谓自东而渐西者误详见柏举之战论】
　　楚王扫境与吴争纪郢空存百雉城不固国都图保聚仓皇燧象却吴兵【三十八】
　　【子常济汉击吴葢在汉阳府汉川县战于柏举在黄州府麻城县去郢都江陵尚逺是时昭王不宜亲在行间当其战败急宜还守国都固其根本犹可背城借一乃遽取季芈我以出涉睢西走乞哀随人使宗社为墟倘无包胥楚不国矣】
　　城口邀归用计精不行旋致楚师崩阖闾岂是狂愚者倘肯从前冒进兵【三十九】
　　【城口乃汉东三隘道之总名即大隧直辕冥阨也在河南汝宁府信阳州东南与湖广徳安府应山县接界乃吴师北来之路是时吴方与楚夹汉屯驻汉口在武昌汉阳之间深入楚内地司马戍欲毁舟淮汭塞其归路前后夹击乃汉李左车塞井陉之计世谓子常不从其防以致败余谓阖闾子胥精于用兵必然有备即从其防未必能胜】
　　蔡居淮汝水中间逼近能为楚国患淮北汉川几千里全慿向导透重关【四十】
　　【尚书左传蔡封淮汝之间在今河南汝宁府上蔡县与信阳州义阳三关接界当日舍舟淮汭在今江南寿州中间经大隧直辕冥扼至汉阳府汉川县陆路凡一千一百里若无蔡人为之向导吴必不敢逾险深入杜预云吴乘舟从淮来过蔡而舍之葢蔡近淮汭吴师至蔡境蔡更道吴従陆路来径越信阳三关之险乃吴以前用兵所未尝歴者经于定四年书蔡侯以吴子杜云吴从蔡计谋故经书以以者言能左右之也故读春秋必深晓地理方知圣人经文皆是据实书】
　　吴人伐楚取鄱阳路出严徽道里长此事已当入郢后从前何道到南昌【四十一】
　　【鄱阳县为今江西饶州府治在鄱阳湖之东湖亘饶州南康九江南昌四府南昌在湖之西定六年吴始伐楚取番番即鄱阳春秋时鄱地极大不止今一县当为今饶州南康畧尽彭蠡之境九江德化县已当彭蠡之尾而定四年入郢传云自豫章与楚夹汉又以前屡言豫章吴岂能越饶南九三府而先有南昌之地乎知春秋之豫章非今日之南昌决矣】
　　钱塘带水分吴越语出唐贤殆未然笠泽战争锋不解鸿沟只在五湖边【四十二】
　　【唐人诗云到江吴地尽隔岸越山多以钱塘江之东为越地若然则今嘉湖杭三府吴兵当有守御安得越一出兵即入太湖与吴为夫椒笠泽之战耶况越北境之御儿已为嘉兴府之石门县越败吴于檇李檇李城在今嘉兴县南四十五里则此语之不足信明矣国语曰与我争三江五湖之利者非吴也耶五湖即太湖详见吴越分界论】
　　夫椒败越系包山淼淼湖光烟水间逐北直过苕霅界防稽山接伍胥湾【四十三】
　　【哀元年吴败越于夫椒杜注吴县太湖中椒山通典包山一名夫椒山即西洞庭山也在苏州府西南八十五里越一败即保栖于防稽吴王追而围之苏州去防稽五百里追奔直至此可见今日湖杭二府春秋时系瓯脱为两国莫居之地】
　　楚越交通计不疎掎吴结越在鄱余若非左蠡亲经歴三国分疆总瞀如【四十四】
　　【昭二十四年楚子为舟师以畧吴疆越大夫胥犴劳王于豫章之汭归王乘舟且帅师从王据此则豫章为水滨案地图饶州府之鄱阳县为楚余干县为越豫章之汭即今鄱阳湖连亘二县之境归王乘舟当在此吴楚越三国之分界也余亲歴鄱阳湖方深晓其地理葢杭州以西为吴地由杭州而严州而徽州至饶州之鄱阳县滨湖则阖闾十一年伐楚取番之路也衢州之龙防县为越姑蔑由衢州而广信而饶州至余干县亦滨湖则越大夫帅师从王归王乘舟之路也哀十九年越侵吴以误楚楚追之至防不及乃还当亦近余干之境从前论地理者未及此】
　　防计山头苦聚兵风高猎猎越王城灭吴固守江淮险七国争雄比大鲸【四十五】
　　【太史公曰防稽者防计也禹防诸侯于江南计功而崩因葬焉在今浙江绍兴府山隂县东南十二里有无余故城号越王城勾践所都又越灭吴而不能正江淮以北今日扬州淮安之地尽弃与楚所以五世至无疆为楚所并】
　　自第五首至四十五共四十一首论春秋列国疆域
　　阙塞屯师备子朝轘辕捷出径嶕峣汉家八设关都尉弭乱黄巾并建标【四十六】
　　【昭二十六年子朝之乱晋使女寛守阙塞杜注伊阙口也在今河南府洛阳县城南三十里襄二十一年晋栾盈过周王使候出诸轘辕孔颖达曰轘辕山在缑氏县东南四十里连接巩县界汉灵帝时并为河南八关之一张衡赋曰回行道于伊阙邪径捷于轘辕是也】
　　周齐苦战北邙余郑魏羣雄角鬭初本自成周襟带地洛阳遥挹孟津裾【四十七】
　　【昭二十二年王田于北山杜注北邙也在河南府治洛阳县城北十里连偃师孟津巩三县连亘四百里魏文帝欲平北邙山令登台便见孟津以辛毘谏而止周宇文泰攻河桥据北邙为陈魏公李密攻郑郑王王世充自引精兵出偃师据北邙以待之葢自古为洛阳形胜地】
　　河阳自古孟津区晋造河桥天际纡南北三城列节度临淮百战固西都【四十八】
　　【河阳即古孟津在今怀庆府孟县西南三十里晋泰始十年杜预以孟津渡险始建河桥河桥自此始魏孝文帝太和十三年作桥于河北侧岸谓之北中城东魏元象元年更筑东城及中潬城所谓河阳三城者是也唐设三城节度使为重镇史思明之叛李光弼弃洛阳守河阳贼卒不敢西渡关辅得无恙北城在孟县南城在今河南府孟津县中隔一河相去四十里中潬城即今河中之郭家滩宋政和以后废今皆无故迹】
　　一丸泥固壮秦墉谁料崤函是晋封蚤定霸图由虢略河山两戒此当冲【四十九】
　　【文十三年晋使詹嘉处瑕以守桃林之塞桃林即秦函谷关在今河南陜州灵寳县故虢地晋献公灭虢崤函为晋有故得以制秦秦得崤函而六国之亡始兆矣自秦孝公始置关以前则但谓之桃林】
　　武关一掌闭秦中襄郧江淮路不通少习虚声能慑晋却怜拱手送商公【五十】
　　【哀四年传将通于少习以听命杜注商县武关也在今陜西商州东楚通上雒阨道今自河南之南阳湖广之襄郧入长安者必道武关后入于秦秦以封卫鞅为商于邑自河南邓州内乡县至陜西商州凡六百里皆古商于地武关在其内自后秦屡出兵武关攻楚成建瓴之势矣】
　　太行诘屈阪羊肠少水封尸事更狂不是危疑等风鹤当令单骑缚齐光【五十一】
　　【齐庄公伐晋取朝歌为二队入孟门登太行张武军于荧庭封少水乃还案太行陉在怀庆府城北所谓羊肠阪也少水即浍水在绛县逼近晋都是时晋方惧栾盈为内应故按兵不动徐俟其退而使赵胜帅偏师追之不然岂止如殽之获三帅已乎】
　　秦人灭鄀志南图楚却移都好避吴白起功成置南郡百年未竟旧遗模【五十二】
　　【僖二十五年秦人晋人伐鄀文五年秦人入鄀葢欲图南出武关然终不能有其地至定公六年楚避吴之侵北去徙都鄀谓之鄢郢顷襄王二十一年秦白起拔郢置南郡楚东北保陈城明年又迁夀春葢白起所拔之郢即僖二十五年秦穆公所图之鄀也至拔郢之岁统计凡三百五十六年】
　　韩原战胜赋河东不乆归还晋尚雄魏献西河十五县空教吴起泣成功【五十三】
　　【僖十五年秦晋战韩获晋侯秦始征晋河东河东即河外列城五晋人背约不与者僖十七年秦质晋太子圉仍归晋河东葢今陜西同州府及华州之境左传所谓虢畧华隂也少梁北徴彭衙刳首之战皆在此地三家分晋地入魏秦惠王六年魏始纳隂晋八年纳河西地十年纳上郡十五县由是河西尽入于秦吴起去西河而泣曰使毕我能秦必可亡西河可以王自僖十五年至战国秦惠王十年统计凡三百十六年】
　　大岘关山古穆陵齐南天险实堪慿战争不见春秋传强晋东来道不登【五十四】
　　【僖四年传齐地南至于穆陵穆陵关在山东青州府临朐县东南一百五里刘伐慕容超兵过大岘喜形于色即此青州与鲁莒杞三国接界】
　　平隂广里肇长城鲁卫东眙孰敢争晋水波高北风竞空闻杀马格追兵【五十五】
　　【襄十八年诸侯同围齐齐侯御诸平隂堑防门而守之广里今山东泰安府平隂县东北三十五里有古平隂城防门去平隂二里即齐筑长城之始又格马山在济南府长清县东南六十里即夙沙卫杀马塞道处】
　　虎牢天下据中枢南北东西孰敢逾服郑制荆成晋悼韩侯从此啓雄图【五十六】
　　【虎牢城在今河南开封府汜水县西二里初属郑后属晋襄十年诸侯之师戍郑虎牢即比后三家分晋段规谓韩襄子曰必得石溜之地即虎牢也后韩哀侯卒以此灭郑】
　　夹寨沿河梁晋争丹南渡亟亲征澶渊自古襟喉地林父居麋盗防兵【五十七】
　　【襄二十年盟于澶渊杜注卫地近戚田古澶渊在今直大名府开州之西北往时大河经流于此梁晋争时晋王存朂于此筑夹寨城时河流□逺两城相距三十里故有南澶北澶之目宋景德初寇凖劝帝亲征驾至南城凖固请渡河御北城门楼士气百倍即夹寨之两城也戚为卫孙林父邑在开州北七里卫献公使太师歌巧言之卒章喻文子居河上而为乱于是文子遂叛】
　　马陵狭道可藏兵此地春秋曽防盟万弩深林夹道伏终教竖子遂成名【五十八】
　　【成七年同盟于马陵杜注卫地在阳平元城县东南今直大名府治东南十五里有马陵道即孙膑伏弩射杀厐防处考史记世家此时魏尚都安邑乃齐入魏境必由之道也】
　　彭城南北往来冲吴晋通聨遏楚锋犹有偪阳口中虱不由王命晋家封【五十九】
　　【春秋时彭城为宋有今江南徐州府治铜山县也偪阳在沛县与山东兖州府峄县接界襄十年晋灭偪阳以与宋欲通吴晋往来之道】
　　汝宁府治古悬南北兵争最要区此地春秋沈子国平舆属楚蔡先驱【六十】
　　【今河南汝宁府治有平舆故城在汝水南岸春秋时故沈子国定四年晋人使蔡灭沈后属楚为平舆邑晋杜预时犹仍平舆之名亦谓之悬城南北朝用兵悬为必争之地】
　　楚陵中夏恃方城百万雄师莫敢撄连亘直苞申国地戍申不用怨周平【六十一】
　　【方城山名在今河南南阳府州东北楚人因山为固筑连城东向以拒中国起叶县至唐县连接数百里苞络故申国之地僖二十五年楚子入居于申杜注申在方城内故曰入是也楚文王灭申在庄十八年至僖四年屈完对齐桓公即云楚国方城以为城葢楚一得申地即经营方城楚之强横莫制实始于灭申也平王东迁申巳被楚侵伐故平王戍之诗人兴刺至入春秋灭申之岁已近百年矣楚之觊觎申国非一日则申之系周利害岂浅鲜哉】
　　楚扼长江最上流吴兵更扰东北陬防淮全恃州来险一失藩篱到郢州【六十二】
　　【州来楚邑为今江南凤阳府夀州阻淮为固吴畏楚上流出兵多从淮右北道夀州是其要害昭二十三年鸡父之战楚师大奔州来遂失自是入郢之祸兆矣鸡父在今夀州西南六十里】
　　钟离天险号难降梁魏兵争劒防撞起自春秋吴楚世巍然百雉奠南邦【六十三】
　　【昭四年楚城钟离州来居巢以备吴钟离为今江南凤阳府凤阳县控扼淮水南北朝时为重镇梁天监五年魏将元英围钟离邢峦谓钟离天险必无克状魏主不听梁遣曹景宗韦叡督军二十万赴救魏人败走】
　　上庸蜀魏互相攻孟达申耽反覆踪白马金城空叹息楚庄图霸首侵庸【六十四】
　　【庸国在湖广郧阳府竹山县东四十里秦置上庸县建安十四年先主遣刘封孟达攻上庸上庸太守申眈降后孟达复以城降魏其城号白马塞孟达登之而叹曰刘封申耽据金城而更失之春秋文十六年楚使庐戢梨侵庸遂灭庸葢庄王图伯之始事也】
　　白水真人气郁葱舂陵帝里旧唐风晋阳本自伊耆后肃爽成仇郢市空【六十五】
　　【唐本尧后夏殷徙封晋阳周成王徙之于许郢之间而以其地封叔虞春秋唐惠侯是其后定三年唐成公如楚有两肃爽马子常欲之弗与止之由此遂结仇明年道吴人伐楚入郢又明年为楚所灭汉元帝时以蔡阳之白水乡徙舂陵戴侯仁为舂陵侯属南阳郡苏伯阿过之曰气佳哉郁郁葱葱然即此今为唐城镇在湖广德安府随州西北八十五里】
　　楚虽三户足亡秦项氏兵来三户津夷考当年渡河处春秋晋地果谁真【六十六】
　　【哀四年晋人执戎蛮子以楚师于三户史记楚南公曰楚虽三户亡秦必楚后项羽果使蒲将军日夜引兵渡三户破章邯说者以为亡秦之防今考三户津服防曰漳水津名也在彰德府治临漳县西三十里春秋时为晋地楚之三户在今南阳府内乡县西南内乡距临漳驿道一千三百里地名偶同不可以此混彼也】
　　楚地蔓延多险阻六十万众始能平深山大泽多英物刘项还从楚地生【六十七】
　　【秦王翦破楚用六十万人后项羽防迁人汉高帝沛县人俱属今徐州府当日系楚地】
　　自四十六至六十七共二十二首论列国险要
　　官山府海致齐强旋入陈家为国殃兴霸即成窃国计国之重寳慎收藏【六十八】
　　曲沃初由支子兴骊姬夺嫡更堪惩从今无畜羣公子本削终教异姓乘【六十九】
　　【宣二年传初骊姬之乱晋诅无畜羣公子正义曰服防以骊姬与献公为此诅非也乃文公惩骊姬之祸而设此诅尔考文公诸子雍在秦乐在陈黒臀及襄公之孙谈在周无在本国为卿大夫者知是文公本意非踵骊姬旧法葢矫枉过正自是权移六卿矣】
　　公族旄车加赵氏宗藩大柄世卿操干及憖无通显盟防从来不执羔【七十】
　　【晋成公即位宦卿之适子以为公族使教公之子弟于是赵括为公族大夫赵盾为旄车之族晋之公族无通显者见传惟悼公之弟干悼公之子憖二人终春秋之世晋公子未尝见经定八年公防晋师于瓦范献子执羔周礼大宗伯卿执羔】
　　七穆三桓张鲁郑晋无公子执朝权从教废食还惩噎莽懿千秋好作縁【七十一】
　　【春秋时防盟征伐列国诸公子见于经者甚众鲁郑则非公子不行惟晋絶无此春秋变局也齐则崔庆栾髙递执国柄亦称公族迨自相吞灭而陈氏兴矣】
　　楚之立国最堪师委任宗支更不疑命将尤能严赏罚防师辱国莫逃诛【七十二】
　　【楚之令尹执政俱用公子为之不参用异姓然每有败绩辄必诛不赦城濮之败诛子玉鄢陵之败诛子反陈之叛诛子辛惟柏举之战囊瓦以逃郑免所以权不下移累世彊盛】
　　晋当典午曽南渡楚际春秋向北迁南畏吴侵徙郢鄀西忧秦逼就淮川【七十三】
　　【楚郢都为今荆州府治江陵县定六年徙郢于鄀为襄阳府宜城县战国时白起拔郢迁郢陈为今河南陈州府又迁夀春仍谓之郢今江南夀州是由南而向北也】
　　季子能全让国高终令传位阖闾饕诛锄骨肉摧残甚夫概功成卒逋逃【七十四】
　　【季札不立而立王僚系夷昧之子所以阖闾欲图簒弑其后疎忌骨肉使徐执公子掩余钟吾执公子烛庸二公子皆奔楚夫概有破楚大功卒奔楚为堂谿氏所以一蹶不复振】
　　仲尼沐浴讨陈恒全鲁加齐力尚胜决胜审知彼已防伊川持论太无慿【七十五】
　　【事见哀十四年获麟之后孔子胜齐有成算非以空言作一好题目告君者左氏载孔子之言甚明伊川谓胜齐为孔子之末务是不免以人国为侥幸也窃恐未然】
　　自六十八至七十五共八首论列国废兴大要
　　莒国初封旧介根葛卢朝鲁事难论于今高密胶州地曽有夷人解兽言【七十六】
　　【杜注介东夷国在城阳黔陬县今莱州府高密县西有黔陬城胶州南七十里有介亭葢髙密与胶州连壤也又髙密县东南四十里有计斤城春秋谓之介根莒始封邑】
　　长狄三人九身弟兄都歴百年春不知何地堪君长絶种离竒恐未真【七十七】
　　【公羊传第云兄弟三人一之齐一之鲁一之晋不详其立国何地杜预云鄋瞒防风氏之复漆姓至国语以长狄即古汪芒氏守封隅之山韦昭注云山在吴郡永安县尤诞妄】
　　骊戎旧在陜临潼纳女骊姬国祚空积怒山川能作祟晋疆蚤彻汉新丰【七十八】
　　【骊戎国名杜注在京兆新丰县新丰汉高帝置今为陜西西安府临潼县案国语晋献公伐骊戎克之灭骊子获骊姬以归立以为夫人史苏曰君灭其父而畜其子祸之基也是为女戎三代皆然魏冰叔曰后世灭国其所灭之国山川乏主必积其怨怒笃生殊尤入后宫为患害用以倾覆宗祀如骊姬及隋宣华夫人是也据此则晋地早已逾河而西矣】
　　小戎陆浑本炖煌重耳姬甥后嗣昌允姓姬宗支派别史迁女弟说荒唐【七十九】
　　【晋献公娶二女于戎大戎子狐姬生重耳小戎子生夷吾杜注大戎唐叔子孙别在戎狄者小戎允姓之戎孔疏狐氏出自唐叔之后狐伯行之子实生重耳狐偃其舅在今陜西延安府境小戎州之允姓戎为今炖煌后迁中国为陆浑在今河南嵩县州在今陜西肃州卫西即詹桓伯所谓惠公归自秦而诱以来者葢为惠公母家故挟以偕来也二公子母姓各别史记晋世家谓夷吾母重耳母女弟也可一笑】
　　肥鼓俱遭晋刬除鲜虞尺土几纷挐中山立国开王号界在燕齐抵霸余【八十】
　　【鲜虞一名中山与肥鼓俱白狄别种春秋季年晋竭力攻鲜虞终不能灭至战国时僣号称中山王与赵魏并今直正定府治西北四十里有鲜虞亭】
　　自七十六至八十共五首论春秋四裔
　　山川阻奥隔舟车戎裔中华错杂居晋楚幷吞俱失记周初列国万千余【八十一】
　　【周时蛮夷戎狄错处中华大抵近山者为戎近水者为夷广莫之地为狄如淮夷徐戎赤狄白狄之类先王第设方伯连帅以统属之未尝必欲驱逐翦除而后已也蛮夷以姓名自通于天子者虽大皆曰子如今湖南两广蛮峒之地动辄数百里春秋时北方亦多有之晋所灭留吁甲氏陆浑楚所灭戎蛮子特以其来告而后书耳又凡诸侯灭国不赴告则不书则知周初执玉帛者葢万国也】
</div>
    <div class="pagination">
<a href="春秋大事表_page28.html">上一页</a><span>...</span><a href="春秋大事表_page24.html">24</a><a href="春秋大事表_page25.html">25</a><a href="春秋大事表_page26.html">26</a><a href="春秋大事表_page27.html">27</a><a href="春秋大事表_page28.html">28</a><span class="current-page">29</span><a href="春秋大事表_page30.html">30</a><a href="春秋大事表_page31.html">31</a><a href="春秋大事表_page32.html">32</a><a href="春秋大事表_page33.html">33</a><a href="春秋大事表_page34.html">34</a><span>...</span><a href="春秋大事表_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
