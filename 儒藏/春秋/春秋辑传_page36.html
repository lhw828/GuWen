<!DOCTYPE html>
<html>
<head>
    <meta charset="UTF-8">
    <title>春秋辑传 - 第 36 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋辑传 - 第 36 页/共 44 页</h1>
    <div class="content">　　五年春王正月舎中军
　　左传舍中军卑公室也【杜氏曰罢中军季孙称左师孟氏称右师叔孙氏则自以叔孙为军名　孔氏曰初作三军十二分其国民三家得七公得五国民不尽属公公室已卑矣今舍中军四分公室三家自取其税减已税以贡于公民全不属公公室益卑也】初作三军三分公室而各有其一季氏尽征之【无所入于公】叔孙氏臣其子弟【以父兄归公】孟氏取其半焉【复以子弟之牛归公】及其舍之也四分公室季氏择二二子各一皆尽征之而贡于公仲至自齐季孙欲立之南遗曰【季氏家臣】叔孙氏厚则季氏薄彼实家乱子勿与知不亦可乎【此与卢蒲嫳告庆封之语同防牛即叔孙之东郭偃棠无咎也孟丙仲壬则崔成崔疆也叔孙之季孙则崔舒之庆封也】南遗使国人助防牛攻诸大库之庭【攻仲壬也鲁城内有大庭氏之虚于其上作库】司宫射之中目而死防牛取东鄙三十邑以与南遗昭子即位朝其家众曰防牛祸叔孙氏使乱大从杀适立庶又披其邑【昭子不知牛饿杀其父故但言其见罪】将以赦罪罪莫大焉必速杀之防牛惧奔齐【昭子无意决杀之故犹使得奔当时就执之以请于君大夫而诛之可也】孟仲之子杀诸塞关之外【齐鲁界上关】投其首于宁风之棘上【宁风齐地】　按舍中军非独欲弱公室亦欲乗叔孙婼位之未定薄仲叔二家之厚以厚已也公谷以为复古复正非也苟曰后此二卿二军则十年季孙意如叔弓仲孙貜帅师伐莒及哀二年季孙斯叔孙州仇仲孙何忌帅师伐邾何以三卿并将三军并出邪荀恱云春秋之义舍中军则善之皆惑于公谷之説而未之考也
　　楚杀其大夫屈申
　　左传楚子以屈申为贰于呉杀之
　　公如晋
　　左传公如晋自郊劳【至时】至于赠贿【去时】无失礼晋侯谓女叔齐曰鲁侯不亦善于礼乎对曰鲁侯焉知礼公曰何为自郊劳至于赠贿礼无违者何故不知对曰是仪也不可谓礼礼所以守其国行其政令无失其民者也今政令在家不能取也有子家羁【庄公孙】弗能用也奸大国之盟陵虐小国【谓伐莒取郓】利人之难【因莒乱而取郓】不知其私【不知已国亦有衅】公室四分民食于他【他谓三家言公知民然仰给食于三家】思莫左公不图其终【羣臣无为公虑而图其终者】为国君难将及身不恤其所礼之本末将于此乎在【修政用贤守信睦隣威福在已国家安定礼之大节也】而屑屑焉习仪以亟言善于礼不亦逺乎【时晋侯亦失政叔齐以此讽諌】
　　夏莒牟夷以牟娄及防兹来奔
　　左传牟夷非卿而书尊地也　公羊传莒牟夷者莒大夫也莒无大夫此何以书重地也其言及防兹来奔何不以私邑累公邑也　谷梁传以者不以者也来奔者不言出及防兹以大及小也莒无大夫其曰牟夷何也以其地来也以地来则何以书重地也杜氏曰城阳平昌县西南有防亭姑幕县东北有兹亭　按取卞而襄公几欲适诸侯伐莒取郓而叔孙豹几戮于防今公在晋而所为复尔盖欲陷公使晋人执之也
　　秋七月公至自晋
　　左传莒人愬于晋晋侯欲止公范献子曰不可人朝而执之诱也乃归公
　　戊辰叔弓帅师败莒师于蚡泉【蚡扶粉反公作濆谷作贲】
　　左传莒人来讨不设备叔弓败诸蚡泉莒未陈也杜氏曰蚡泉鲁地
　　秦伯卒
　　冬楚子蔡侯陈侯许男顿子沈子徐人越人伐吴【越始见经】左传冬楚子以诸侯及东夷伐呉以报棘栎麻【楚东鄙三邑名四年冬呉伐楚入此】之役防射以繁阳之师防于夏汭越大夫常夀过帅师防楚子于琐【楚地】闻呉师出防啓疆帅师从之遽不设备呉人败诸鹊岸【庐江舒县有鹊尾渚】楚子以驲至于罗汭【罗水名】楚师济于罗汭沈尹赤防楚子次于莱山防射帅繁阳之师先入南怀楚师从之及汝清【南懐汝清皆楚界】呉不可入楚子遂观兵于坻箕之山是行也呉蚤设备楚无功而还　此为楚通越制呉之始自合晋楚之成中国兵未及弭而荆楚搂吾诸侯以伐呉徒为不义役矣
　　六年春王正月伯益姑卒
　　葬秦景公【秦始书葬】
　　附左传郑人铸刑书【铸于鼎】叔向使诒子产书曰先王议事以制不为刑辟民知有辟则不忌于上并有争心以徴于书而徼幸以成之弗可为矣
　　夏季孙宿如晋
　　左传拜莒田也【谢前年受叛邑不见讨】　宿之营私无礼甚矣左传反以其辞加笾为知礼
　　葬文公
　　宋华合比出奔卫
　　左传宋寺人栁有宠太子佐恶之华合比曰我杀之栁闻之乃坎用牲埋书而告公曰合比将纳亡人之族【亡人华臣也襄十七年奔卫】既盟于北郭矣公使视之有焉遂逐华合比合比奔卫于是华亥【合比弟】欲代右师乃与寺人栁比从为之征公使代之　按杀太子痤也以寺人伊戾之谗逐华合比也以寺人栁之谗刑人之能败人国家也如此然附伊戾者向戌比栁者华亥得外臣之合而其譛乃售刑人与小人隂类相合间人之父子兄弟以至于坠宗陨祀者多矣可不戒哉
　　秋九月大雩
　　楚防罢帅师伐呉【罢音皮】
　　左传徐仪楚聘于楚【仪楚徐大夫】楚子执之逃归惧其叛也使防泄【楚大夫】伐徐呉人救之令尹子荡帅师伐呉师于豫章而次于干谿【在谯国城父县南楚东竟】呉人败其师于房钟【呉地】子荡归罪于防泄而杀之　按帅师非防泄也而泄伏其诛故书防罢伐呉以正之楚再不竞于呉乃移兵有事陈蔡至复伐徐而国乱矣
　　冬叔弓如楚
　　左传聘且吊败也　按四年公不防申将朝楚而使叔弓先聘耳楚恃其强必不告败于诸侯彼不来告吾何由吊之左氏之说非也
　　附左传十一月齐侯如晋请伐北燕晋侯许之
　　齐侯伐伐燕
　　左传十二月齐侯遂伐北燕将纳简公【北燕伯三年出奔齐】按晋人纳防菑于邾则书弗克纳此纳北燕伯亦不克而还不书者诸侯失国诸侯纳之正也非奉少夺长之比但齐景受赂而退故止书伐耳
　　七年春王正月暨齐平
　　左传齐求之也　贾逵何休以为鲁与齐平许恵卿以为燕与齐平杜云间无异事故不重言燕　左传癸巳齐侯次于虢【燕竟】燕人行成二月戊午盟于濡上【濡水出髙阳县东北】燕人归燕姬赂以瑶【玉也】罋玉椟【匮也】斚耳【玉爵】不克而还【受赂不克果纳简公】　李氏曰推之经例暨齐平正与及齐平及郑平句法相似而下文又有叔孙涖盟正与叔还涖盟之事相类且左氏下文明说燕人行成而上文又以为齐求之文法自相背今若截齐求之也四字正解齐鲁之平而以癸巳以下方终齐燕之事则两得之矣盖左氏本无误而许恵卿之误也五年传有齐燕平之月则谓濡上之盟耳疏强増暨字以实之非　胡传我所欲曰及不得已曰暨
　　三月公如楚
　　左氏谓楚子成章华之台愿与诸侯落之召公而公往也
　　叔孙舍如齐涖盟【舍左谷作婼丑畧反后同涖音利人音类】
　　谷梁传内之前定之辞谓之涖外之前定之辞谓之来
　　夏四月甲辰朔日有食之
　　附左传郑子产聘于晋　郑人相惊以伯有曰伯有至矣则皆走不知所往铸刑书之嵗二月或梦伯有介而行曰壬子余将杀带也【驷带助攻伯有】明年壬寅余又将杀段也【公孙段丰氏党】及壬子驷带卒国人益惧齐燕平之月壬寅公孙段卒国人愈惧其明月子产立公孙泄【子孔之子】及良止【伯有之子】以抚之乃止【立以为大夫使有宗庙杀子孔在襄十九年】子太叔问其故子产曰鬼有所归乃不为厉吾为之归也太叔曰公孙泄何为【子孔不为厉问何为并立泄】子产曰说也为身无义而图说【伯有无义以妖鬼故立之恐惑民并立泄使若自以大义存诛絶之后者以解于民】从政有所反之以取媚也及子产适晋赵景子问焉【中军佐赵成】曰伯有犹能为鬼乎子产曰能人生始化曰魄既生魄阳曰魂【孔氏曰此将说淫厉故逺本其初人之生也始变化为形形之灵者名之曰魄也既生魄矣魄内自有阳气气之神者名之曰魂也魂魄神灵之名附形之灵为魄附气之神为魂附形之灵者谓初生之时耳目心识手足运动啼呼为声此则魄之灵也附气之神者谓精神性识渐有所知此则附气之神也郑祭义注云气谓虚吸出入者也耳目之聪明为魄是言魄附形而魂附气也人之生也魄盛魂强及其死也形消气尽圣王縁生事死制其祭祀别为之名改生之魂曰神改生之魄曰鬼刘云人之生也形必有气气形相合义无先后而此云始生曰魄魄阳曰魂有先后者以形有质而气无质寻形以知气故先魄而后魂其实无先后者也　朱子曰子产此论穷理甚精】用物精多则魂魄强是以有精爽至于神明匹夫匹妇强死【不病也】其魂魄犹能冯依于人以为淫厉况良霄我先君穆公之胄子良之孙子耳之子敝邑之卿从政三世矣郑虽无腆抑谚曰蕞尔国而三世执其政柄其用物也宏矣其取精也多矣其族又大所冯厚矣而强死能为鬼不亦宜乎
　　秋八月戊辰卫侯恶卒
　　左传卫襄公卒晋大夫言于范献子曰卫事晋为睦晋不礼焉庇其贼人【孙林父】而取其地【戚地】故诸侯贰今又不礼于卫之嗣卫必叛我是絶诸侯也献子以告韩宣子宣子説使献子如卫吊且反戚田卫齐恶告丧于周且请命王使成简公如卫吊且追命襄公
　　九月公至自楚
　　冬十有一月癸未季孙宿卒
　　十二月癸亥葬卫襄公
　　左传卫襄公夫人姜氏无子嬖人婤姶生孟絷及元孟絷之足不良故孔成子【孔达之孙】立灵公
　　八年春
　　陈侯之弟招杀陈世子偃师
　　左传陈哀公元妃郑姬生悼太子偃师二妃生公子留下妃生公子胜二妃嬖留有宠属诸司徒招与公子过【皆哀公弟】哀公有废疾三月甲申公子招公子过杀偃师而立公子留书曰陈侯之弟招杀陈世子偃师罪左招也　谷梁传乡曰陈公子招【在元年】今曰陈侯之弟招何也曰尽其亲所以恶招也　孔氏曰招与公子过共杀偃师而立公子留及楚杀徴师留出奔郑招乃归罪于过而使陈人杀之及楚师来讨又推过为首得免重责不死而放之于越是以招为从罪也若其从招之诈如楚之意则宜书过杀偃师今书曰陈侯之弟招杀陈世子偃师是仲尼知其实状以招为首也　今按称弟以杀世子者叔父之亲加戕于国储君贰之重以立庶孽致楚灭陈尽其亲所以甚其恶也哀有庶嫡矣又属其嬖孽于二公子戕其国本哀自为之也书曰陈侯斥君之辞也余如孔氏説
　　夏四月辛丑陈侯溺卒
　　左传夏四月辛亥哀公缢【忧恚自杀经书辛丑从赴】
　　叔弓如晋
　　左氏谓晋筑虒祁之宫成而诸侯贺之未知信否然前年楚成章华之台召诸侯落之则晋成虒祁之宫而诸侯贺之固也及是时般乐怠敖可吊也而贺之史赵知之矣【虒音斯虒祁地名在绛西四十里临汾水】
　　楚人执陈行人干征师杀之
　　左传干徴师【陈大夫】赴于楚且告有立君公子胜愬之于楚楚人执而杀之书曰楚人执陈行人干徴师杀之罪不在行人也
　　陈公子留出奔郑
　　秋搜于红【搜所求反书搜始此】
　　左传秋大搜于红自根牟至于商卫革车千乗【大搜数军实简车马也根牟鲁东界琅琊阳都县有牟乡商宋地鲁西竟接宋卫也言千乗明大搜且见鲁众之大数也】　谷梁传因搜狩以习武事礼之大者也艾兰以为防【兰香草也防为田之大限】置旃以为辕门【旃旌旗之名通帛曰旃辕门仰车以其辕表门】以葛覆质以为【质椹也门中臬】流旁握【谓车两辖头各去门边空握握四寸也】御轚者不得入【轚挂则不得入门】车轨尘【尘不出辙】马候蹄【发足相应迟疾相投】揜禽旅【揜取众禽】御者不失其驰【不失驰骋之节】然后射者能中过防弗逐不从奔之道也【战不逐奔】面伤不献【嫌诛降】不成禽不献【恶虐幼小】禽虽多天子取三十焉其余与士众以习射于射宫射而中田不得禽则得禽田得禽而射不中则不得禽是以知古之贵仁义而贱勇力也　杜氏曰红鲁地沛国萧县西有红亭刘氏曰搜春事也秋兴之非正也搜有常地于红
　　亦非正也曷为不言公公不与搜也　昭定之搜不言公　按公羊云以罕书谷梁云正也皆非此三家既分公室假搜礼以数军实隂择其才勇之士以强私党耳春搜者猎之浅秋狝者猎之深比秋而行搜礼姑浅猎而寡获示不贪于从禽其实则数军实而已诸家非时之论未尽其情也
　　陈人杀其大夫公子过【古未反】
　　左传陈公子招归罪于公子过而杀之
　　大雩
　　冬十月壬午楚师灭陈执陈公子招放之于越杀陈孔奂【奂公作瑗】
　　左传九月楚公子弃疾帅师奉孙呉【偃师之子】围陈宋戴恶防之冬十一月壬午灭陈【壬午十月十八日传言十一月悮】使穿封戍【楚大夫】为陈公晋侯问于史赵曰陈其遂亡乎对曰未也臣闻盛徳必百世祀虞之世数未也继守将左齐其兆既存矣【谓陈氏】　杜氏曰孔奂招之党
　　葬陈哀公
　　九年春叔弓防楚子于陈
　　杜氏曰以事往非行防礼　此与宣十五年公孙归父防楚子于宋事同
　　许迁于夷
　　左传二月庚申楚公子弃疾迁许于夷实城父【此时改城父为夷故传实之城父属谯郡】取州来淮北之田以益之　杜氏曰许畏郑欲迁故以自迁为文
　　附左传周甘人与晋阎嘉争阎田晋梁丙张趯【他歴反】率隂戎【陆浑之戎】伐颍【周邑】王使桓伯【周大夫】辞于晋【责让之】曰我自夏以后稷魏骀芮岐毕吾西土也【在夏世以后稷功受此五国为西土之长】及武王克商蒲姑商奄吾东土也巴濮楚邓吾南土也肃慎燕亳吾北土也吾何迩封之有文武成康之建母弟以蕃屏周亦其废队是为岂如弁髦而因以敝之【童子垂髦始冠必三加冠成礼而弃其始冠故云】先王居梼杌于四裔以御螭魅故允姓之奸【隂戎之祖与三苗俱放三危者】居于瓜州【今敦煌】伯父恵公归自秦【僖十五年】而诱以来【僖二十二年】使偪我诸姬入我郊甸则戎焉取之戎有中国谁之咎也后稷封殖天下【修封疆殖五谷】今戎制之【毁封疆践五稼唯以畜牧】不亦难乎伯父图之我在伯父犹衣服之有冠冕木水之有本原民人之有谋主也伯父若裂冠毁冕拔本墓原専弃谋主虽戎狄其何有余一人【伯父犹然戎狄何责】叔向谓宣子曰文之伯也岂能改物翼戴天子而加之以共自文以来世有衰徳而暴灭宗周以宣示其侈诸侯之贰不亦宜乎且王辞直子其图之宣子説王有姻丧使赵武如周吊且致阎田与襚反颍俘王亦使宾滑【周大夫】执甘大夫襄以説于晋晋人礼而归之
　　夏四月陈灾【公谷作火】
　　公羊传陈已灭矣其言陈火何存陈也曰存陈悕【悲也】矣曷为存陈灭人之国执人之罪人【指公子招】杀人之贼【指孔瑗即孔奂此传以孔奂为招手杀偃师】葬人之君【此传以陈哀公为楚葬之】若是则陈存悕矣　谷梁传国曰灾邑曰火火不志此何以志闵陈而存之也【范氏曰陈已灭矣犹书火者不与楚灭也不可以方全国故不云灾】　杜氏曰天火曰灾陈既已灭降为楚县而书陈灾者犹晋之梁山沙鹿崩不书晋灾害系于所灾所害故以所在为名【孔氏曰以彼不系晋知法自不当系楚非是存陈】　赵氏曰灾公谷皆为火按前后未有书外火者唯宣榭火以乐器所在见周之所司无人示讥耳此则不同其例也当依左氏为灾　按春秋地名系其本国者是其原封所有也灭国未有还系之者况陈以千乗侯封三恪之尊虽一时为强夷所乗后五年复封有其社稷者五十二年葬陈哀公列国犹防史犹书于防陈实未亡也春秋安得遽曰楚之陈乎陈灾与宋灾同亦直书灾异尔存陈之说固非本防以梁山沙鹿为比而谓其已降为县而不书楚者系灾所在为名此亦非也存陈之説虽非本防不伤教意汉建安二十五年通鉴已纪黄初之元朱子以为夺汉太速予魏太亟非春秋存陈之意以不与楚之灭而存陈此本可通但公羊家又以存陈为天意左氏亦有火出而火陈逐楚而建陈之説皆诸儒以意衍説不足信也国曰灾邑曰火亦非
　　秋仲孙貜如齐【貜俱缚反】
　　冬筑郎囿
　　左传季平子欲其速成叔孙昭子曰诗曰经始勿亟庶民子来焉用速成以民无囿犹可无民其可乎按桓四年狩于郎庄三十一年筑台于郎今又筑
　　为囿禄去公室政在大夫而淫于游观昭公之志可知矣或曰意如虞君于耳目之玩而有其权也
　　十年春王正月
　　夏齐栾施来奔【齐公作晋】
　　左传齐恵栾髙氏皆者酒【栾髙二族皆出恵公】信内【信妇人言】多怨强于陈鲍氏而恶之夏有告陈桓子曰子旗子良将攻陈鲍亦告鲍氏桓子受甲而如鲍氏见文子【鲍国】则亦授甲矣遂伐栾髙氏五月庚辰战于稷栾髙败栾施髙强来奔陈鲍分其室　按此陈氏専国之渐也
　　秋七月季孙意如叔弓仲孙貜帅师伐莒【意公作隠后同】左传平子伐莒取郠　按舍中军是借二军复古之名以掩中分鲁国之实尔其平居也四分其民季氏择二二子各一至其出军则季氏専将一军身为元帅而孟仲各将一军之半以为之副此所以虽曰舍中军而三卿帅师盖旧额固存也八年搜于红自根牟至于商卫革车千乗邾人告呉曰鲁赋八百乗则鲁军制非能复古可见矣叔孙婼居守故叔弓所将者叔孙氏之兵也取郠不书公见讨于平丘故讳之
　　戊子晋侯彪卒
　　左传晋平公卒郑伯如晋及河晋人辞之【礼诸侯不相吊】游吉遂如晋
　　九月叔孙舍如晋葬晋平公
　　左传九月叔孙婼齐国弱宋华定卫北宫喜郑罕虎许人曺人莒人邾人薛人人小邾人如晋葬平公也郑子皮将以币行子产曰丧焉用币子皮固请以行既葬诸侯之大夫欲因见新君叔向辞之曰大夫之事毕矣而又命孤孤斩焉在衰绖之中【既葬未卒哭故犹服斩衰】其以嘉服见则丧礼未毕其以丧服见是重受吊也大夫将若之何皆无辞以见
　　十有二月甲子宋公成卒【成公作戍】
　　十有一年春王二月叔弓如宋葬宋平公
　　夏四月丁巳楚子防诱蔡侯般杀之于申楚公子弃疾帅师围蔡
　　左传楚子在申召蔡灵侯灵侯将往蔡大夫曰王贪而无信唯蔡于憾今币重而言甘诱我也不如无往蔡侯不可三月丙申楚子伏甲飨蔡侯于申而执之夏四月丁巳杀之刑其士七十人公子弃疾帅师围蔡韩宣子问于叔向曰楚其克乎对曰克哉蔡侯获罪于其君而不能其民天将假手于楚以毙之何故不克然肸闻之不信以幸不可再也楚王奉孙呉以讨于陈曰将定而国陈人聴命而遂县之今又诱蔡而杀其君以围其国虽幸而克必受其咎桀克有缗以丧其国纣克东夷而陨其身楚小位下而亟暴于二王能无咎乎　胡传世子般弑其君十三年矣楚子不以大义致讨乃诱杀之圣人深恶而名之也其虑逺矣后世讨乱者或畏其强或幸其弱不以大义兴师用诈胜之若事之防反侧皆惧苟其不防适足长乱如代宗之图思明宪宗之绐王弁昧于春秋垂戒之防矣　按楚奉孙呉以讨陈而遂县之今诱杀般其辞于人必又曰吾讨其弑君也春秋深恶之故名防于诱杀般之上言防与般等耳夫般弑其君诸侯与通防盟者十三年于兹以楚子为之防主也以弑君之贼防弑君之贼同恶相求诸侯非唯力不能讨亦势不敢讨矣今楚以得陈又欲举蔡故为此诈谖之举乌可于十三年之后以倡义致讨责之怀恶之人哉楚子未暇治也而责其讨般胡氏之义疎矣公羊传楚子防何以名絶曷为絶之为其诱讨也
　　此讨贼也虽诱之则曷为絶之怀恶而讨不义君子不予也
　　五月甲申夫人归氏薨大搜于比蒲【比音毗】
　　左传齐归薨大搜于比蒲非礼也【襄三十一年传言敬归之娣齐归则襄公之妾也妾母称夫人义见成风薨葬】　按九月葬齐归晋士之送葬者归语鲁故叔向曰君有大丧国不废搜不忌君也搜于红不言公公不与搜也此又在君夫人之丧公不与可知而大搜不废是三家以驰骋田猎间君丧也叔向所谓不忌君也三家之罪不待贬絶而见矣其书大搜又见僭礼也抑人亦有言为政不难其身正则巨室畏之巨室服则一国服矣昭公始即位在慼而有嘉容今齐归之丧又无慼容叔向以为有三年之丧而无一日之慼不顾亲也臣不忌君君不顾亲能无卑乎然则书大搜亦罪昭公薄于人伦其身不正故不为强臣之所忌而专国擅兵间国哀而耀武也
　　仲孙貜防邾子盟于祲祥【祲子鸠反又七林反公作侵羊】
　　秋季孙意如防晋韩起齐国弱宋华亥卫北宫佗郑罕虎曺人杞人于厥憖【鱼靳反公作屈银】
　　左传楚师在蔡晋荀呉谓韩宣子曰不能救陈又不能救蔡物以无亲晋之不能亦可知也已为盟主而不恤亡国将焉用之秋防于厥憖谋救蔡也　按蔡世子有与楚义不同天坚守不下其志亦可悯矣厥憖合天下之兵畏而不敢救遣使乞请于楚卑辱己甚夫宋之盟以弭兵召诸侯故诸侯麇至今楚背盟肆暴欲逞无厌于陈蔡晋不能以义责之而反以姑息舍忍冀保前好岂不悖哉春秋备书诸国之大夫罪之也胡氏谓心欲救蔡而力弗加春秋恕其不能而不求备失圣人之意矣　祲祥厥憖地皆阙左传晋人使狐父请蔡于楚弗许
　　九月己亥葬我小君齐归
　　冬十有一月丁酉楚师灭蔡执蔡世子有以归用之左传楚子灭蔡用隠太子于冈山　按楚诱蔡侯般而杀之其世子有先是居守至是痛父饮血誓不与讐贼俱生被围八月抗敌不下力尽势竭终不肯屈服故为贼防所执而虐用之怒其拒师之久也有之于世子之道得矣故书之以闵而贤之也有受命居守父杀国围穷迫之中捍敌不暇固未暇立乎其位则世子者其本称也公羊以为未逾年之君非也又谓不君灵公不成其子故称世子圣人善善恶恶各以其身安得不君灵公不成其子耶
　　附左传楚子城陈蔡不羮【襄城县东南有不羮城定陵西北有不羮城】使弃疾为蔡公
　　十有二年春齐髙偃帅师纳北燕伯于阳
　　杜氏曰三年燕伯出奔髙偃髙傒孙齐大夫阳即唐燕别邑中山有唐县不言于燕未得国都
　　三月壬中郑伯嘉卒
　　夏宋公使华定来聘
　　左传通嗣君也
</div>
    <div class="pagination">
<a href="春秋辑传_page35.html">上一页</a><span>...</span><a href="春秋辑传_page31.html">31</a><a href="春秋辑传_page32.html">32</a><a href="春秋辑传_page33.html">33</a><a href="春秋辑传_page34.html">34</a><a href="春秋辑传_page35.html">35</a><span class="current-page">36</span><a href="春秋辑传_page37.html">37</a><a href="春秋辑传_page38.html">38</a><a href="春秋辑传_page39.html">39</a><a href="春秋辑传_page40.html">40</a><a href="春秋辑传_page41.html">41</a><span>...</span><a href="春秋辑传_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
