<!DOCTYPE html>
<html>
<head>
    <meta charset="UTF-8">
    <title>春秋会通 - 第 27 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋会通 - 第 27 页/共 27 页</h1>
    <div class="content">　　呉伐陈左氏【呉之入楚也使召陈怀公怀公朝国人而问焉逢滑曰臣闻国之兴也视民如伤呉日敝于兵暴骨如莽而未见德焉祸之适呉其何日之有陈侯从之及夫差克越乃脩先君之怨侵陈至是呉伐陈复脩旧怨也楚子曰吾先君与陈有盟不可以不救乃救陈师于城父】张氏【夫差脩怨黩兵以取灭亡春秋狄之】
　　夏齐国夏及高张来奔左氏【齐陈乞伪事高国者每朝必骖乘焉所从必言诸大夫又谓诸大夫曰二子恃得君而欲谋二三子盍及其未作也先诸作而后悔亦无及也大夫从之夏陈乞鲍牧及诸大夫以甲入于公宫昭子闻之与惠子乘如公战于庄败国人追之国夏奔莒遂及高张晏圉施来奔注二子阿君废长立少既受命又不能全书名罪之】陈氏【齐杀其大夫高厚齐崔杼弑其君光齐国夏及高张来奔齐陈乞弑其君荼圣人之垂诫深矣】张氏【高国为国世臣从君于昬受其顾命力不足以卫上委君而出奔书名以辠其不忠也】
　　叔还会呉于柤张氏【许氏曰叔还以呉在柤故往会之始结呉好也夷狄兽心可以盛强服难以衰弱御以鲁政之不脩务与呉亲以资其力君子志柤之会知鲁之将有呉患矣】
　　【案叔还之会呉与公孙归父防楚子于宋叔弓会楚子于陈一也而春秋狄呉何哉伐我之兆见于此矣春秋之末臣与呉会者一公与呉会者二然后有黄池之两伯中国为呉鲁不得不任其责也】
　　秋七月庚寅楚子轸卒【昭王卒惠王章立】左氏【楚子在城父将救陈有疾卒于城父子闾与子西子期谋逆越女之子章立之而还】
　　【案左氏载楚昭有死雠之志及其命公子启为王与不肯移祸于令尹司马等亦足见昭王之贤又载子西子期子闾之让国不立亦足见三子之贤故楚不终衰○又案楚子疾卜曰河为祟王弗祭曰三代命祀祭不越望江汉睢漳楚之望也孔子曰楚昭王知大道矣此足以证诸侯不当三望之事】
　　齐阳生入于齐齐陈乞弑其君荼【荼公作舎】左氏【陈僖子使召公子阳生逮夜至于齐僖子使子士之母养之与馈者皆入冬十月丁卯立之将盟鲍子醉而往其臣差车鲍防曰此谁之命也陈子曰受命于鲍子遂诬鲍子曰子之命也鲍子曰女忘君之为孺子牛而折其齿乎而背之也悼公稽首曰吾子奉义而行者也若我可不必亡一大夫若我不可不必亡一公子义则进否则退敢不唯子是从废兴无以乱则所愿也鲍子曰谁非君之子乃受盟使胡姬以安孺子如赖去鬻姒杀王甲拘江说囚王豹于句窦之丘公使朱毛告于陈子曰微子则不及此然君异于器器二不匮君二多难敢布诸大夫僖子不对而泣曰君举不信羣臣乎以齐国之困困又有忧少君不可以访是以求长君庶亦能容羣臣乎不然夫孺子何罪毛复命公悔之毛曰君大访于陈子而图其小可也使朱毛迁孺子于骀不至杀诸野幕之下注楚比劫立陈乞流涕子家惮老皆疑免罪故春秋明而书之以为弑主】公羊【弑而立者不以当国之辞言之此其以当国之辞言之何为谖也此其为谖柰何景公谓陈乞曰吾欲立舎何如陈子曰所乐乎为君者欲立则立之不欲立则不立君如欲立之则臣请立之阳生谓陈乞曰吾闻子盖将不欲立我也陈乞曰夫千乘之主将废正而立不正必杀正者吾不立子者所以生子也走矣与之玉节而走之景公死而舎立陈乞使人迎阳生于诸其家除景公之丧诸大夫皆在朝陈乞曰常之母有鱼菽之祭愿诸大夫之化我也皆曰诺于是皆之陈乞之家坐陈乞曰吾有所为甲请以示焉皆曰诺于是使力士举巨囊而至于中霤诸大夫见之皆色然而骇开之则闯然公子阳生也陈乞曰此君也己诸大夫不得已皆逡巡北面再拜稽首而君之尔自是往弑舎注阳生先诈致诸大夫立于陈乞家然后弑舎故先书当国起其事也不举阳生弑者谖成于乞也】谷梁【荼不正则其曰君何也荼虽不正己受命矣】胡氏【阳生曷为不称公子非先君之子也为人子者无以有已则以父母之心为心者景公命荼世其国已则簒荼而自立是自絶于先君岂得复为先君之子也不称公子者诛不子也阳生不子则曷为系之齐春秋端本之书也正其本则事理阳生之不子其谁使之也不有废长立少以启乱者乎故齐景公问政于孔子孔子对曰君君臣臣父父子子君不君则臣不臣父不父则子不子以阳生系之齐着乱之所由生也然而弑荼者阳生与朱毛也曷为书陈乞初景公谓陈乞吾欲立荼何如对曰所乐乎为君者欲立则立之不欲立则不立也君如欲立之则臣请立之阳生谓乞曰吾闻子盖将不欲立我也对曰千乘之主欲废正而立不正必杀正者吾不立子者所以生子也与之玉节而走之鲁景公死荼立陈乞使人迎阳生寘诸家召诸大夫而示之曰此君也诸大夫知乞有备不得已逡巡北面再拜而君之尔故里克中立不免杀身之刑陈乞献谀终被弑君之罪皆不明春秋之义陷于大恶而不知者也】陈氏【衞侯入喜弑则喜为衞侯弑也阳生入陈乞弑则乞为阳生弑也】
　　【案齐阳生书法与齐小白同皆非有君父之命而以次则居长当立故不书公子而称国也衞州吁书法与齐无知同皆罪其君不待以公子之道使之与闻国政而当国故不称公子而称国余例皆可参通此条公羊当国之说非是至其载陈乞本末独详于左氏有以知春秋罪乞之大意则胡氏详矣盖当废立之际大臣当据经守正守死不回然后可不然必陷于大恶里克陈乞事正同】
　　冬仲孙何忌帅师伐邾○宋向巢帅师伐曹
　　七年春宋皇瑗帅师侵郑左氏【宋师侵郑郑叛晋故也】张氏【案老丘之役宋郑始因隙地以启兵争卒致各取其师以逞其杀人之志所以详其交争之实也】
　　【案宋之叛晋久矣岂复为晋讨郑乎左氏非】
　　晋魏曼多帅师侵衞左氏【晋师侵衞衞不服也】
　　夏公会呉于鄫左氏【公会呉于鄫呉来徴百牢子服景伯对曰先王未之有也呉人曰宋百牢我鲁不可以后宋且鲁牢晋大夫过十呉王百牢不亦可乎景伯曰晋范鞅贪而弃礼以大国惧敝邑故敝邑十一牢之君若以礼命于诸侯则有数矣周之王也制礼上物不过十二以为天之大数也呉人弗听景伯曰呉将亡矣弃天而背本不与必弃疾于我乃与之大宰嚭召季康子康子使子贡辞嚭曰国君道长而大夫不出门何也对曰岂以为礼畏大国也大国不以礼命于诸侯苟不以礼岂可量也寡君既共命焉其老岂敢弃其国大伯端委以治周礼仲雍嗣之断发文身羸以为饰岂礼也哉有由然也反自鄫以呉为无能为也】张氏【比年书会呉所以着哀公之失谋于始而遗患于后也
　　案下文左传则此会有盟不书讳与呉盟也】
　　秋公伐邾八月己酉入邾以邾子益来左氏【季康子欲伐邾乃飨大夫以谋之子服景伯曰小所以事大信也大所以保小仁也背大国不信伐小国不仁失二德者危将焉保孟孙曰二三子以为何如恶贤而逆之对曰禹合诸侯于涂山执玉帛者万国今其存者无数十焉唯大不字小小不事大也知必危何故不言鲁德如邾而以众加之可乎不乐而出秋伐邾及范门犹闻钟声大夫谏不听茅成子请告于呉不许曰鲁击柝闻于邾呉二千里不三月不至何及于我且国内岂不足成子以茅叛师遂入邾处其公宫众师昼掠邾众保于绎帅宵掠以邾子益来献于亳社囚诸负瑕邾茅夷鸿以束帛乘韦自请救于呉曰鲁弱晋而逺呉冯恃其众而背君之盟辟君之执事以陵我小国邾非敢自爱也惧君威之不立若夏盟于鄫衍秋而背之成求而不违四方诸侯其何以事君且鲁赋八百乗君之贰也邾赋六百乗君之私也以私奉贰唯君图之呉子从之】公羊【入不言伐此其言伐何内辞也若使他人然邾娄子益何以名絶曷为絶之获也曷为不言其获内大恶讳也注讳获诸侯故不举重而两书使若鲁公伐而去他人入之以来也】谷梁【以者不以者也益之名恶也春秋有临天下之言焉有临一国之言焉有临一家之言焉其言来者有外鲁之辞焉】胡氏【春秋隠君之恶故灭国书取婉以成章而不失其实也恃强陵弱无故伐人而入其国处其宫昼夜掠以其君来献于亳社囚于负瑕此天下之大恶也呉师为是克东阳齐人为是取吾二邑辱国亦甚矣何以备书于防而不讳乎圣人道隆而德大人之有恶务去之而不积也则不念其恶而进之矣以邾子益来恶也归邾子益于邾是知其为恶能去之而不积也故书以邾子来而不讳者欲见后书归邾子之为能去其恶而与之也圣人之情见矣明此然后可以操赏罚之权不明乎此以操赏罚之权而能济者鲜矣】
　　【案在外曰以归在内曰以来内外之别也鲁伐邾止此】
　　宋人围曹冬郑驷帅师救曹左氏【宋人围曹郑桓子思曰宋人有曹郑之患也不可以不救冬郑师救曹侵宋初曹人或梦众君子立于社宫而谋亡曹曹叔振铎请待公孙彊许之及曹伯阳即位好田弋曹鄙人公孙彊好弋获白鴈献之且言田弋之说说之因访政事大说有宠使为司城以听政彊言霸说于曹伯曹伯从之乃背晋而奸宋宋人伐之晋人不救筑五邑于其郊曰黍丘揖丘大城钟邘】陈氏【自鲁救晋凡晋楚之救皆不书六十年矣其再见以中国无伯而诸侯自相救也诸侯自相救犹可也呉救陈诸侯亦几于亡矣】
　　【案谢氏曰曹之病于宋久矣大国无一为之援而郑能帅师救之善之也】
　　八年春王正月宋公入曹以曹伯阳归左氏【宋公伐曹将还褚师子肥殿曹人诟之不行师待之公闻之怒命反之遂灭曹执曹伯及司城彊以归杀之】胡氏【此灭曹也曷为不言灭灭者亡国之善词上下之同力也曹伯阳好田弋公孙彊献白鴈言田弋之说因访政事大说之彊言霸说于曹伯因背晋而奸宋书宋公入曹以曹伯阳归而削其见灭之实犹虞之亡书晋人执虞公而不言灭也春秋轻重之权衡故书法若此有国者妄听辨言以乱旧政自取灭亡之祸可以鉴矣】
　　【案胡氏不书灭之说本苏氏得之公羊曰不言灭讳同姓之灭也何讳乎同姓之灭力能救之而不能救也案楚灭蔡卫灭邢春秋不讳则其说非矣○案陈氏曰桧亡东周之始也曹亡春秋之终也夫子之删诗也系曹桧于国风之后于桧之卒篇曰思周道也伤天下之无王也于曹之卒篇曰思治也伤天下之无伯也春秋作于定哀之际文武之所襃大诸侯亡国多矣莫强于齐晋晋赵鞅归于晋则晋亡之渐也齐陈乞弑其君荼则齐亡之渐也夫子尝喟然于此矣兴灭国继絶世脩废官举逸民盖常常有此言也于是曹不言灭此说甚好只于不书灭之义亦不明】
　　呉伐我左氏【呉为邾故将伐鲁问于叔孙辄辄对曰鲁有名而无情伐之必得志焉退而告公山不狃不狃曰非礼也君子违不适雠国未臣而有伐之奔命焉死之可也所托也则隠且夫人之行也不以所恶废乡今子以小恶而欲覆宗国不亦难乎王问于子泄对曰鲁虽无与立必有与毙诸侯将救之未可以得志焉晋与齐楚辅之是四雠也夫鲁齐晋之唇唇亡齿寒君所知也不救何为三月呉伐我子泄率故道险从武城初武城人或有因于呉竟田焉拘鄫人之沤菅者曰何故使吾水滋及呉师至拘者道之以伐武城克之王犯尝为之宰澹台子羽之父好焉国人惧懿子谓景伯若之何对曰呉师来斯与之战何患焉且召之而至又何求焉呉师克东阳而进舎于五梧明日舎于蚕室公賔庚公甲叔子与战于夷获叔子与析朱鉏献于王王曰此同车必使能国未可望也明日舎于夷宗遂次于泗上微虎欲宵攻王舎私属徒七百人三踊于幕庭卒三百人有若与焉及稷门之内或谓季孙曰不足以害呉而多杀国士不如已也乃止之呉子闻之一夕三迁呉人行成将盟景伯曰楚人围宋易子而食析骸而防犹无城下之盟我未及亏而有城下之盟是弃国也呉轻而逺不能久将归矣请少待之呉人盟而还注道险由险道也王犯呉大夫不书盟耻也】胡氏【呉为邾故兴师伐鲁兵加国都而盟于城下经书伐我不言四鄙及与呉盟者讳之也来战于郎直书不讳盟于城下何讳之深也楚人围宋亦云急矣欲盟城下则曰有以国毙不能从也晋师从齐齐侯致赂晋人不可国佐曰请合余烬背城借一遂盟于爰娄而春秋与之今鲁未及亏不能少待遂有城下之盟是弃国也夫弃国者其能国乎使有华元国佐之臣则不至此矣故春秋不言四鄙及与呉盟者欲见其实而深讳之以为后世谋国之士不能以礼义自强偷生惜死至于侵削陵迟而不知耻者之戒也】
　　【案春秋伐我者必书四鄙不使难迩我国也独此与明年国书伐我为特笔盖曲在我也胡氏讳城下之盟其说本苏氏谢氏曰不至国都则书某鄙至国都则书伐我亦是若公羊注以为讳围者非是○案是时鲁政虽陵无以为国然观左氏所记尽忠死难之士皇多有之此所以为礼义之国欤公山不狃以叛亡之人而处心尚能如此贤于人逺矣孔子之欲往岂无意夫】
　　夏齐人取讙及阐【阐公作僤】左氏【齐悼公之来也季康子以其妹妻之即位而迎之季鲂侯通焉女言其情弗敢与也齐侯怒齐鲍牧帅师伐我取讙及阐】公羊【外取邑不书此何以书所以赂齐也曷为赂齐为以邾娄子益来也注邾齐与国畏为齐所怒而赂之】谷梁【恶内也注宣九年传曰内不言取言取授之也以是为赂齐此言取盖亦赂也邾子益齐之甥也畏齐故赂之案此条书法与取济西田同程氏胡氏谢氏皆主公谷其左氏为季姬之说诸家不从】
　　归邾子益于邾左氏【齐侯使如呉请师将以伐我乃归邾子邾子又无道呉子使大宰子余讨之囚诸楼台栫之以棘使诸大夫奉大子革以为政】公羊【注获归不书此书者善鲁能悔过归之防据秦获晋侯后归之不书】
　　秋七月○冬十有二月癸亥杞伯过卒○齐人归讙及阐左氏【秋及齐平臧賔如如齐涖盟齐闾丘明来涖盟且逆季姬以归嬖冬齐人归讙及阐季姬嬖故也注不言来命归之无官使也】公羊【注书者善鲁能悔过归邾子益所丧之邑不求自得故不言来使若不从齐来与归我济西田同文防济西书我者以其未絶于我此不言我谁僤实絶于我也】谷梁【注归邾子故亦还其赂】胡氏【案左氏邾子益齐出也鲁以益来则齐人取讙及阐又如呉请师而怒犹未怠也以此见国君造恶不悛则四邻谋取其国家莫能保矣归邾子益于邾则齐人归讙及阐又辞师于呉而德犹未泯也以此见国君去恶而不积则四邻不侵其封境而自安矣曰以曰取者逆词也曰归者顺词也去逆效顺息争休兵齐无取地之罪鲁无失地之辱以此见迁善之优改过之大而春秋不讳入邾以邾子益来者以明归益于邾之能掩其前恶而美之也】张氏【程子曰不云我田既归邾子亦归其田非以为惠也】
　　【案此条不书我程子得之其说与前条亲爱遗惠之意相发明下书来者彼此悔过非若夹谷之心悦诚服也其左氏季姬嬖及公羊注防未絶已絶之义皆无据不可取○案书田邑止此】
　　九年春王二月葬杞僖公○宋皇瑗帅师取郑师于雍丘左氏【郑武子賸之嬖许瑕求邑无以与之请外取许之故围宋雍丘宋皇瑕围郑师每日迁舎垒合郑师哭子姚救之大败二月宋取郑师于雍丘使有能者无死以郏张与郑罗归晋赵鞅卜救郑不吉史赵曰郑方有罪不可救也乃止注賸即罕达】公羊【其言取之何易也其易柰何诈之也】谷梁【取易辞也以师而易取郑病矣】张氏【许氏曰春秋之季日寻干戈诈力相倾奇变滋起于是始志取人之师甚其谲恶其尽也郑以不义深入敌境而围其邑此固丧师之道也】
　　【案胡氏例左氏例覆而败曰取悉虏而俘之曰取观左氏所载使有能者无死而止以二人归则杀人多矣春秋之末特书取师者二谢氏所谓着其祸之大者是也自定十五年老丘之役以来宋郑结怨久矣故皇瑗悉力取雍丘之师罕达悉力取嵒之师盖不胜忿怨以至于此也长平之坑所由来渐矣此当与隠十年郑庄取三国之师同看】
　　夏楚人伐陈左氏【陈即呉故也】
　　【案六年呉伐陈楚昭救之卒于城父不克而还则陈之即呉惟强是从而已昭王之卒楚惠君臣不念陈之有德于楚也而亟伐之此春秋所以以救予呉也欤】
　　秋宋公伐郑左氏【注报雍丘】
　　冬十月
　　附録左氏【是年齐侯使公孟绰辞师于呉呉子曰昔歳寡人闻命今又革之不知所从将进受命于君秋呉城邘沟通江淮冬呉子使来儆师伐齐】
　　十年春王二月邾子益来奔左氏【邾隠公来奔齐甥故遂奔齐】公会呉伐齐三月戊戌齐侯阳生卒左氏【公会呉子邾子郯子伐齐南鄙师于鄎齐人弑悼公赴于师呉子三日哭于军门之外徐承帅舟师将自海入齐齐人败之呉师乃还注以疾赴故不书弑】胡氏【春秋不着齐人弑君之罪而以卒书者亦犹郑伯髠顽弑而书卒不忍以夷秋之民加中国之君也鲁人入邾以其君来罪也齐侯为是取讙及阐如呉请师讨之也鲁人悔惧归益于邾是知其罪而能改也齐侯为是归讙及阐又辞师于呉是变之正也夫变之正者礼义之所在中国之君也呉人欲遂前言而背违正理狄道也齐之臣子不能将顺上及其君此天下之大变常理之所无也故没其见弑之祸而以卒书所谓不忍以夷狄之民加中国之君也而存天理之意微矣】张氏【许氏曰人事之变有幸不幸而春秋之义裁成天地见正命焉】
　　夏宋人伐郑○晋赵鞅帅师侵齐左氏【晋赵鞅帅师伐齐取犂及辕毁高唐之郭侵及赖而还】
　　【案传书伐而经书侵者乗呉之乱伐齐之丧无名甚矣】
　　五月公至自伐齐
　　【案哀公编书公会呉者五独此役与黄池书至盖圣人择其危甚者而书之也】
　　附録左氏【是年秋呉子使来复儆师】
　　葬齐悼公○衞公孟彄自齐归于衞
　　【案彄蒯聩之党今归于卫必从辄而弃蒯聩故十五年春蒯聩入国彄复奔齐】
　　薛伯夷卒秋葬薛惠公○冬楚公子结帅师伐陈呉救陈左氏【楚子期伐陈呉延州来季子救陈谓子期曰二君不务德而力争诸侯民何罪焉我请退以为子名务德而安民乃还注季子不书陈人来告不以名】公羊【注救中国不进者陈呉与国救陈欲以备中国故不进】胡氏【春秋恶首乱善解纷自诛乱臣贼子之外凡书救者未有不善之救在王室则罪诸侯子突救衞是也救在逺国则罪四邻晋阳处父救江是也救在夷狄则罪中国楚公子贞救郑狄救齐呉救陈是也呉虽蛮夷之国来会于戚则进而书人矣使札来聘又进而书子矣救而果善曷为独以号与而不进之也其以号举而不进之者深着楚罪而伤中国之衰也陈者有虞之后尝为楚灭而仅存耳今又无故兴师肆行侵伐而列国诸侯纵其暴横不能脩方伯连帅之职而呉能救之故独以号举深着楚罪而伤中国之衰也子欲居九夷乗桴浮于海而曰夷狄之有君不如诸夏之亡也其书呉救陈之意乎】陈氏【但书呉不以救陈録季子也呉救陈诸夏几于亡矣春秋所甚惧也书呉而已谊不在季子也】
　　十有一年春齐国书帅师伐我左氏【齐为鄎故国书高无防帅师伐我及清齐地季孙谓其宰冉求曰齐师在清必鲁故也若之何求曰一子守二子从公御诸竟季孙曰不能求曰居封疆之间季孙告二子二子不可求曰若不可则君无出一子帅师背城而战不属者非鲁人也鲁之羣室众于齐之兵车一室敌车优矣子何患焉二子之不欲战也宜政在季氏当子之身齐人伐鲁而不能战子之耻也大不列于诸侯矣季孙使从于朝武叔呼而问战焉对曰君子有逺虑小人何知懿子强问之对曰小人虑材而言量力而共者也武叔曰是谓我不成丈夫也退而搜乗孟孺子泄帅右师顔羽御邴泄为右冉求帅左师管周父御樊迟为右季孙曰须也弱有子曰就用命焉季氏之甲七千冉有以武城人三百为己徒卒老幼守宫次于雩门之外五日右师从之公叔务人见保者而泣曰事充政重上不能谋士不能死何以治民吾既言之矣敢不勉乎师及齐师战于郊齐师自稷曲师不逾沟樊迟曰非不能也不信子也请三刻而逾之如之众从之师入齐军右师奔齐人从之陈瓘陈庄渉泗孟之侧后入以为殿抽矢防其马曰马不进也林不狃徐歩而死师获甲首八十齐人不能师宵谋曰齐人遁冉有请从之三季孙弗许公为与嬖僮汪锜乗皆死皆殡孔子曰能执干戈以卫社稷可无殇也冉有用矛于齐师故能入其军孔子曰义也】胡氏【诸侯来伐无有不书四鄙者今齐师及清涉泗非有城下之盟可讳之辱亦书伐我何也傅说复于高宗曰惟甲胄起戎惟干戈省厥躬者自反之谓也自反而缩则为壮自反而不缩则为老师之老壮在曲直曲直自我而不系乎人者也邾子齐之甥鲁尝入邾以其君来齐人为是取谁及阐请师于呉曲在我也及归邾益而齐人归讙及阐又辞呉师直在齐矣鲁人何名会呉伐之也故春秋之记斯师特曰伐我者欲省致师之由而躬自厚也垂戒之义大矣】张氏【刘氏曰不言四鄙者受之也】
　　夏陈辕颇出奔郑【辕公作袁】左氏【初辕颇为司徒赋封田以嫁公女有余以为己大器国人逐之故出道渴其族辕咺进稻醴粱糗腵脯焉喜曰何其给也曰器成而具曰何不吾谏曰惧先行】张氏【许氏曰春秋书辕颇之奔所以为人臣附上以刻下托公以营私者之戒也】
　　五月公会呉伐齐甲戌齐国书帅师及呉战于艾陵齐师败绩获齐国书左氏【为郊战故公会呉子伐齐五月克博至于嬴中军从王胥门巢将上军王子姑曹将下军展如将右军齐国书将中军髙无防将上军宗楼将下军将战齐公孙夏命其徒歌虞殡陈子行命其徒具含玉东郭书曰三战必死于此三矣陈书曰此行也吾闻鼔而已不闻金矣甲戌战于艾陵展如败高子国子败胥门巢王卒助之大败齐师获国书公孙夏闾丘明陈书东郭书革车八百乗甲首三千以献于公公使大史固归国子之元寘之新箧褽之以纁加组带焉寘书于其上曰天若不识不衷何以使下国秋季孙命脩守备曰小胜大祸也齐至无日矣注公与伐而不与战】公羊【注战不言伐举伐者鲁与伐而不与战】
　　【案此战以国书主之者呉之来伐齐人皆知其不可御而必败矣苟能全民兵严守备屈之以义而勿与交锋则齐可以坐困强呉而却之矣今乃以伐鲁方归之罢兵未息肩未解甲而快志于一朝之忿师败身获为国大殃故艾陵之战以国书主之者深罪之也谢氏之说是矣何氏以为不予夷狄主中国者恐非也春秋书战书获止此齐鲁交兵亦止此】
　　秋七月辛酉滕子虞母卒冬十有一月葬滕隠公○衞世叔齐出奔宋左氏【初疾娶于宋子朝其娣嬖子朝出孔文子使疾出其妻而妻之疾使侍人诱其初妻之娣寘于犂而为之一宫如二妻文子怒欲攻之仲尼止之遂夺其妻或淫于外州外州人夺之轩以献耻是二者故出衞人立遗使室孔姞注疾即齐也遗疾弟也孔姞孔文子之女疾之妻】附録左氏【孔文子之将攻大叔也访于仲尼仲尼曰胡簋之事则尝学之矣甲兵之事未之闻也退命驾而行文子遽止之将止鲁人以币召之乃归○世家季桓子卒遗言谓康子必召孔子其臣止之康子乃召冉求是年冉求与齐战有功康子乃召孔子而孔子归鲁年六十八矣然鲁终不能用孔子孔子亦不求仕乃叙书传礼记删诗正乐序易弟子盖三千焉】
　　十有二年春用田赋左氏【季孙欲以田赋使冉有访诸仲尼仲尼曰丘不识也三发卒曰子为国老待子而行若之何子之不言也仲尼不对而私于冉有曰君子之行也度于礼施取其厚事举其中敛从其薄如是则丘亦足矣若不度于礼而贪冒无厌则虽以田赋又将不足且子季孙若欲行而法则周公之典在若欲苟而行又何访焉弗听春用田赋注丘赋之法因其田财通出马一匹牛三头今欲别其田及家财各为一赋故言田赋】公羊【何以书讥何讥尔讥始用田赋也注田谓一井之田赋者敛取其财物也言用田赋者若今汉家敛民钱以田为率矣不言井者城郭里巷亦有井嫌悉赋之礼税民公田不过什一军赋十井不过一乘哀公外慕强呉空尽国储故复用田赋过什一】谷梁【古者公田什一用田赋非正也】胡氏【哀公问于有若曰年饥用不足如之何有若对曰盍彻乎曰二吾犹不足如之何其彻也曰百姓足君孰与不足百姓不足君孰与足古者公田什一助而不税鲁自宣公初税畆后世遂以为常而不复矣至是二犹不足故又以田赋也夫先王制土籍田以力而砥其逺迩赋里以入而量其有无今用田赋军旅之征非矣田以出粟为主而足食赋以出军为主而足兵周制宅不毛者有里布无职事者征夫家漆林之税二十而五则防力薄征当以农民为急而增赋竭作不使末业者独幸而免也今二犹不足而用田赋是重困农民而削其本何以为国书曰用田赋用者不宜用也近世议防商贾之征达于时政者欲先省国用首寛农民后及商贾知春秋讥田赋之意矣注里廛也谓商贾所居之区域】陈氏【以丘赋一乗为未足又以田赋之也故曰敛从其薄以丘亦足矣田赋之也者家一人也家一人管子内政之法也诸侯之益兵自齐始晋次之春秋之季鲁亦行之矣是故作丘甲用田赋不书初】
　　【案田赋之说杜氏以为丘赋之法因其田财通出马一匹牛三头今欲别其田及家财各为一赋则是一丘出马二匹牛六头也范氏注谷梁同之然杜氏于作丘甲条内已曰今鲁使丘出甸赋是一丘十六井已出马四匹牛十二头矣安得复以为出马一匹牛三头乎此其前后自相戾也况家财有无难均何得别之贾氏以为一井之田而欲出十六井之赋盖以为井出丘赋也夫一井八家而使出一马三牛之赋可乎故胡氏独用国语国语载孔子对冉有之言曰先王制土籍田以力而砥其逺迩赋里以入而量其有无任力以夫而议其老幼于是乎有鳏寡孤疾有军旅之出则征之无则已其岁收田一井出椶禾六百四十斛秉刍二百四十斗缶米十六斗不过是也先王以为足若子季孙欲其法也则有周公之籍矣大率以为田主出粟而赋则取于商贾之里廛今鲁以商贾所当出之赋而令农民出之则非古人重本抑末之意矣吕氏亦曰古者田出粟里出赋要之二家说为长盖收区域之征以备马牛车乗若汉家收田赋泉以补车马亦其遗意也縁此赋止里廛出之而今赋于田上故讥之耳然则司马法所谓甸出一秉者其止出一乗之人欤观春秋传所载多临事而始授以甲授以车则知马牛车乘决非丘甸所出也何氏说近之陈氏非是○又案孔子恶冉求聚敛附益之言盖在此时】
　　夏五月甲辰孟子卒左氏【昭夫人孟子卒昭公娶于呉故不书姓死不赴故不称夫人不反哭故不言葬小君】胡氏【其曰孟子云者讳取同姓也昭公不谨于礼欲结好强呉以去三家之权忍取同姓以混男女之别不命于天子以弱其配不见于庙不书于防以废其常典礼之本丧矣其失国也宜故陈司败问昭公知礼乎子曰知礼子退揖巫马期而进之曰君取于呉为同姓谓之呉孟子君而知礼孰不知礼书孟子卒虽曰为君隠而实亦不可揜矣】
　　公会呉于橐臯【在淮南呉地】左氏【公会呉于橐臯呉子使大宰嚭请寻盟公不欲使子贡对曰盟所以周信也故心以制之玉帛以奉之言以结之明神以要之寡君以为苟有盟焉弗可改也已若可寻也亦可寒也乃不寻盟注寻鄫之盟】
　　秋公会衞侯宋皇瑗于郧【广陵呉地】左氏【呉徴会于卫初卫人杀呉行人且姚而惧子羽曰呉方无道无乃辱吾君不如止也子木曰呉方无道国无道必弃疾于人呉虽无道犹足以患衞往也长木之毙无不摽也国狗之瘈无不噬也而况大国乎衞侯会呉于郧公及衞侯宋皇瑗盟卒辞呉盟呉人藩卫侯之舎子服景伯谓子贡曰夫诸侯之会事既毕矣侯伯致礼地主归饩以相辞也今呉不行礼于衞而藩其君舎以难之子盍见大宰乃请束锦以行语及衞故大宰嚭曰寡君愿事衞君衞君之来也缓寡君惧故将止之子贡曰衞君之来必谋于其众或欲或否是以缓来其欲来者子之党也其不欲来者子之雠也若执衞君是堕党而崇雠也且合诸侯而执衞君谁敢不惧或者难以霸乎嚭说乃舎衞侯注衞君辄也】
　　宋向巢帅师伐郑左氏【宋郑之间有隙地焉曰弥作顷丘玉畅嵒戈钖子产与宋人为成曰勿有是及宋平元之族自萧奔郑郑人为之城嵒戈九月宋向巢伐郑取杀元公孙遂围嵒十二月郑罕达救嵒丙申围宋师】
　　【案自皇瑗取郑师之后书宋公宋人伐郑者再宋兵亦可以释怨矣而向巢之师复起是必欲杀平元之族而后已也全师覆没亦蹈前日郑人之覆辙佳兵不祥其事好还信哉】
　　冬十有二月螽左氏【十二月螽仲尼曰火伏而后蛰者毕今火犹西流司厯过也注是岁失不置闰十二月即今九月九月初尚温故有螽】
　　十有三年春郑罕达帅师取宋师于嵒左氏【宋向魋救其师郑子賸使徇曰得桓魋者有赏魋逃归遂取宋师于嵒获成讙郜延以六邑为虚】
　　夏许男成卒○公会晋侯及呉子于黄池【黄池晋地】左氏【公会单平公晋定公呉夫差于黄池六月越子伐呉畴无余讴阳先及郊呉大子友王子地王孙弥庸寿于姚自上观之弥庸见姑蔑之旗曰吾父之旗也不可以见雠而弗杀也属徒五千王子地助之获畴无余讴阳越子至复战大败呉师获大子友王孙弥庸寿于姚丁亥入呉呉人告败于王王恶其闻也自刭七人于幕下秋七月辛丑盟呉晋争先呉人曰于周室我为长晋人曰于姬姓我为伯赵鞅呼司马寅曰日旰矣大事未成二臣之罪也建鼓整列二臣死之长幼必可知也对曰请姑视之反曰肉食者无墨今呉王有墨国胜乎大子死乎且夷德轻不忍久请少待之乃先晋人注夫差欲霸中国尊天子自去其僭号而称子以告令诸侯故使承而书之平公不书尊之不与会盟不书耻之故不録】公羊【呉何以称子呉主会也呉主会则曷为先言晋侯不与夷狄之主中国也其言及呉子何会两伯之辞也不与夷狄之主中国则曷为以会两伯之辞言之重呉也曷为重呉呉在是则天下诸侯莫敢不至也注防首止言及齐侯齐侯主会则知此言及呉子呉子主会明矣呉强而无道败齐临菑乗胜大防中国齐晋前驱鲁卫骖乗滕薛侠毂而趋以诸夏冠带之国反背天子而事夷狄耻甚不可忍言故深为讳词使若呉大以礼义会天下诸侯以尊事天子故进称子也两伯者晋序上者主会文也呉言及者亦人往为主之文也方不与夷狄主中国而又事实当见不可醇夺故张两伯词先晋及呉子使若晋主会为伯呉亦主会为伯也重呉者以晋大国尚犹汲汲于呉则知诸侯莫敢不至也不书诸侯者为微词使若天下尽会之而鲁侯蒙俗会之者恶与齐桓会贯举逺明近此但举大以明小者非尊天子故不得襃为逺夷皆至之词也主书者恶诸侯君事夷狄也】谷梁【黄池之防呉子进乎哉遂子矣呉夷狄之国也祝发文身故因鲁之礼因晋之权而请冠端而袭其借于成周以尊天王呉进矣呉东方之大国也累累致小国以会诸侯以合乎中国呉能为之则不臣乎呉进矣王尊称也子卑称也辞尊称而居卑称以会乎诸侯以尊天王呉王夫差曰好冠来孔子曰大矣哉夫差未能言冠而欲冠也】胡氏【黄池卫地其言及者会两伯之辞也春秋内中国而外诸夷呉人主会其先晋纪常也春秋四夷虽大皆曰子呉僭王矣其称子正名也以会两伯之词而言及者先呉则拂经而失序列书则泯实而传疑特书曰及顺天地之经着盟会之实又以见夷狄之强而抑其横也定公以来晋失伯业不主夏盟夫差暴横势倾上国自称周室于己为长盖太伯之后以族属言则伯父也而黄池之会圣人书法如此训后世治中国御四夷之道也】附録【外传呉王夫差既胜齐杀申胥乃起师北征阙为深沟通于商鲁之间北属之沂西属之济以会晋公午于黄池越王句践乃命范蠡率师沿海泝淮以絶呉路始率中军泝江以袭呉入其郛焚其姑苏徙其大舟呉晋争长未成边遽乃至以越乱告呉王惧乃合大夫而谋曰今无会而归与会而先晋孰利王孙雄曰二者莫利无会而归越闻章矣齐宋徐夷将夹沟而防我会而先晋晋既执诸侯之柄以临我将成其志以见天子必会而先之今夕必挑战以广民心请王厉士以奋其朋势彼将不战而先我呉王昬乃戒令秣马食士夜中乃令服兵擐甲系马舌出火灶陈士卒百人以为彻行万人以为方陈王亲秉钺中陈而立带甲三万以势攻鸡鸣乃定既陈去晋军一里昧明王乃秉枹亲鼓之军皆哗晋师大骇不出周军饬垒乃令董褐请事曰两君偃兵接好日中为期今大国越録而造于敝邑之军垒敢请乱故呉王亲对之曰天子有命周室卑约贡献莫入上帝鬼神而不可以告无姬姓之振也徒遽来告孤日夜相继匍匐就君今非王室不安平是忧亿负晋众庶不式戎狄楚秦将不长弟以力征一二兄弟之国孤欲守先君之班爵进则不敢退则不可今会日薄矣恐事之不集以为诸侯笑孤之事君在今日不得事君亦在今日董褐还致命乃告赵鞅曰臣观呉王之色类有大忧将毒不可与战主其许之先然而不可徒许之也鞅乃令董褐复命曰曩君之言周室既卑诸侯失礼于天子请贞于阳卜收文武之诸侯孤以下宻迩于天子无所逃辠讯让日至曰昔呉伯父不失春秋必率诸侯以顾在余一人今伯父有蛮荆之虞礼世不续用命孤礼佐周公以见我一二兄弟之国以休君忧今君掩王东海以淫名闻于天子君有短垣而自逾之况蛮荆则何有于周室夫命圭有命固曰呉伯不曰呉王诸侯是以敢辞夫诸侯无二君而周无二王君若无卑天子以干其不祥而曰呉公孤敢不顺从君命长弟许诺呉王许诺乃退就幕而防呉公先歃晋侯亚之】
　　【案此防左氏先晋国语先呉许氏曰此二国史籍之异也顾自宋之盟晋已为楚所先陵夷至黄池之会岂能复与呉争国语信也要之此条先晋之说当主公羊爵呉之说当主谷梁书及之说公羊胡氏皆得之其事实则国语为详但国语所载尊周室之事盖二国假此以相胜耳岂真能奉王命哉○又案国语载夫差既退于黄池使王孙苟告劳于周周王答曰苟伯父令女来明绍享余一人若余嘉之伯父曰勠力同德伯父若能然余一人兼受而介福伯父多歴年以没元身伯父秉德已侈大哉观此则夫差假尊周以自夸大可知矣○又案以自夸大可知至橐臯凡七书会呉至此乃特书呉子诚以夫差易王而称公耳此圣人予人之迁善也】
　　楚公子申帅师伐陈
　　【案哀公十七年楚子西之子公孙朝灭陈】
　　于越入呉胡氏【呉自柏举以来凭陵中国黄池之会遂主夏盟可谓强矣而春秋继书于越入呉所谓因事属词垂戒后世而见深切着明之义也曽子曰戒之戒之出乎尔者反乎尔老氏曰佳兵不祥之器其事好还夫以力胜人者人亦以力胜之矣吴尝破越遂有轻楚之心及其破楚又有骄齐之志既胜齐师复与晋人争长自谓莫之敌也而越己入其国都矣呉侵中国而越灭之越又不监而楚灭之楚又不监而秦灭之秦又不监而汉灭之老氏曽子其言岂欺也哉春秋初书于越入呉于柏举之后再书于越入呉于黄池之后皆因事属词垂戒后世不待贬絶而见深切着明之义也而可废乎】附録左氏【呉将伐齐越子率其众以朝焉王及列士皆有馈赂呉人皆喜惟子胥惧曰是豢呉也夫谏曰越在我心腹之疾也得志于齐犹获石田也无所用之越不为沼呉其泯矣弗听使于齐属其子于鲍氏为王孙氏反役王闻之使赐之属镂以死国语贠将死曰悬吾目于东门以见越之入呉也王取申胥之尸盛以防夷而投之于江哀十六年越灭呉】
　　秋公至自会
　　【案春秋书公至自会止此】
　　晋魏曼多帅师侵衞【公羊无曼字】公羊【此魏曼多也曷为谓之魏多讥二名二名非礼也】
　　【案公羊说与定六年仲孙忌同其说非是○又案晋事止于此李氏曰读隠之春秋而知王泽之竭也读昭定哀之春秋而知伯烈之坏也晋伯复盛于悼公浸衰于平昭而遂废于顷定夫晋以奕世九君之业岂无积累之功着在中夏至顷定一坏而不可复收呜呼废兴存亡未有无故而然者也千寻之木物能蠧之必其中先腐坏戕蚀而后蠧生焉尝原晋事之颠末而察其所由失矣或曰晋之微也大变在夷狄有楚弗攘有呉弗抑二强并立伯权遂弱自召陵拥十八国之众不能振旅至于戎蛮之执晋俛焉北面而事楚以京师之礼自呉灭巢灭徐伐陈伐齐晋不能谁何迄乎黄池之会呉哆然操方伯之令而下以列国命晋春秋由是絶笔焉则晋之失伯实夷狄之张也曰中国苟合夷狄岂能闲乎其端在诸侯之先贰当时以齐景卫灵宋景之君其国皆强勠力周旋何畏于呉楚今也齐景公抑晋代兴之志宋卫鲁郑之君无非攘臂以从齐者也盖晋执行人叔孙婼与邾大夫坐而失鲁执宋仲几乐祁犂而失宋渉佗成何诟卫而失卫荀寅辞蔡而失蔡假羽旄于郑而失郑是以齐得以尽取诸侯郑则与齐盟于咸会于安甫矣衞则与齐盟于沙次于五氏矣鲁则与齐防于牵宋则与齐会于洮矣终而齐侯衞侯且伐晋矣则晋之失伯乃诸侯之离也曰晋国苟治诸侯安得背乎其原在大夫之先叛使六卿诸臣如先大夫之肃皆尽忠以辅公何忧乎齐卫今也强家多门各求封殖而削弱之祸独归宗国自赵鞅取卫贡五百家动晋阳甲自韩不信执宋命卿不顾践土之盟自魏舒南面涖政敢干位以命大事而赵籍魏斯韩防为诸侯之萌已成矣则晋之失伯乃大夫之擅也曰晋之礼义素明则大夫岂得擅乎利胜而义微此上下之所以不夺不餍也范鞅请冠而鲁使蒙执赵鞅受杨楯而宋卿贾祸邯郸争贡而三卿乱国或取季孙之贿而昭公弗纳或求蔡侯之货而伐楚之师无出或索十牢而呉人借为口实孟子曰上下交征利而国危矣晋伯之衰是谁咎欤此春秋所以谨义利之所察天理人欲之分正君臣上下之位而示后世以防微杜渐反本澄源之道也顷公自昭三十一年即位至是凡三十一年至哀公二十年卒】
　　葬许元公○九月螽○冬十有一月有星孛于东方左氏【注平旦众星皆没而孛乃见故不言所在之次】公羊【孛者何彗星也其言于东方何见于旦也何以书记异也注周十一月夏九月日在房心房心天子明堂布政之庭于此旦见与日争明诸侯伐主典法灭絶之象】
　　【案胡氏说此呉亡之征也详见昭十七年】
　　盗杀陈夏区夫【区公作彄】○十有二月螽张氏【吕氏曰此年九月螽十二月又螽又比年十二月螽隂阳错乱之甚当世君臣亦可以自省矣许氏曰自用田赋而比年三书螽贪残无己之应也螽每在十二月传以为司厯之过此厯不时不革之敝与春秋书鲁人事至用田赋书鲁天灾至于二年三螽则见其民力已穷天命已去君子之心于鲁已矣故春秋以大敛之顚终也】
　　十有四年春西狩获麟左氏【春西狩于大野叔孙氏之车子鉏商获麟以为不祥以赐虞人仲尼观之曰麟也然后取之注麟者仁兽圣王之嘉瑞也时无明王出而遇获仲尼伤周道之不兴感嘉瑞之无应故因鲁春秋而脩中兴之教絶笔于获麟之一句者所感而作固所以为终也冬猎曰狩盖虞人脩常职故不书狩者大野在鲁西故曰西狩】公羊【何以书记异也何异尔非中国之兽也然则孰狩之薪采者也薪采者则微者也曷为以狩言之大之也曷为大之为获麟大之也麟者仁兽也有王者则至无王者则不至有以告者曰有麕而角者孔子曰孰为来哉孰为来哉反袂拭面涕沾袍顔渊死子曰噫天丧予子路死子曰噫天祝予西狩获麟孔子曰吾道穷矣春秋何以始乎隠祖之所逮闻也所见异词所闻异词所传闻异词何以终乎哀十四年曰备矣注疏麟之来也应于三义一为周亡之徴即传云记异也是也二为汉兴之瑞即传云孰为来哉是也三则见孔子将没之徴故孔子曰吾道穷矣是也不言为汉获之者微词也备者人道浃王道备欲见拨乱功成犹尧舜之隆凤凰来仪故麟于周为异春秋记以为瑞明太平以瑞应为效也】谷梁【引取之也狩地不地不狩也非狩而曰狩大获麟故大其适也其不言来不外麟于中国也其不言有不使麟不恒于中国也注夫闗雎之化王者之风麟之趾闗雎之应也然则斯麟之来归于王德矣】胡氏【河出图洛出书而八卦画箫韶作春秋成而凤麟至事应虽殊其理一也易曰大人者先天而天弗违后天而奉天时舜孔子先天者也先天而天弗违志壹之动气也伏羲氏后天者也后天而奉天时气壹之动志也有见乎此者则曰文成而麟至无见乎此者以为妖妄而近诬周南闗雎之化王者之风而麟之趾闗雎之应也召南鹊巢之德先公之教而驺虞鹊巢之应也世衰道微暴行交作臣弑其君者有之子弑其父者有之夫子为是作春秋明王道正人伦气志天人交相感应之际深矣制作文成而麟至宜矣商王恭黙思道帝赉良弼得于傅岩周公欲以身代其兄植璧秉珪而武王疾愈启金縢之防天乃反风出罪己之言荧惑退舎至于勇夫志士精诚所格上致日星之应召物产之祥盖有之矣况圣人之心感物而动见于行事以遗天下与来世哉箫韶九奏凤仪于廷鲁史成经麟出于野亦常理尔】
　　【案诗释文麟麕身牛尾马足一角角端有肉毛虫之长也不践生草不履生虫音中钟吕行中规矩王者至仁则出感麟而作春秋之说杜氏何氏程氏谢氏吕氏张氏诸家多同絶笔获麟之说诸家皆不过以为所感而起因以为终而何氏独以为春秋之成文致太平托言太平而瑞应至故就以麟终焉此其异也文成致麟之说本于范氏而胡氏因之其意直以为孔子自卫反鲁即脩春秋经成道备嘉瑞应焉而以天道终之比于闗雎之应而能事毕矣盖亦祖于何休之遗意也朱子曰胡安国谓絶笔于获麟为志壹则动气意思说得也甚好但以某观之生出一个物事为人所毙多少不好是亦一征兆也由朱子之言推之则麟固为文成之瑞亦为道衰之兆矣然孟子一治一乱章以孔子作春秋当世道之一治则何氏范氏之说亦必有所传而胡氏信之诚有见也陆氏亦以获麟入庆瑞例】
　　附録【终篇之义】公羊【君子曷为为春秋拨乱世反诸正莫近诸春秋则未知其为是与其诸君子乐道尧舜之道与末不亦乐乎尧舜之知君子也制春秋之义以俟后圣以君子之为亦有乐乎此也】谷梁【注曰春秋之文广大悉备义始于隠公道终于获麟】胡氏【诗以正情书以制事礼以成行乐以养和易以明变垂教亦备矣则曷为作春秋子曰我欲载之空言不如见之行事之深切着明也知我者其惟春秋乎何以约乎鲁史子曰我欲观夏道是故之而不足徴也我欲观殷道是故之宋而不足徴也我观周道幽厉伤之舎鲁何适矣何以始乎隠公三纲沦九法斁天下无复有王也何以絶笔于获麟其以天道终乎圣人之于天道命也有性焉君子不谓命也是故春秋天子之事圣人之用拨乱反正之书考诸三王而不缪建诸天地而不悖质诸鬼神而无疑百世以俟圣人而不惑其于格物脩身齐家治国施诸天下无所求而不得亦无所处而不当何莫学夫春秋故君子诚有乐乎此也由仲尼至于孟子百有余岁若顔曾则见而知之若孟子则闻而知之由孟子而来至于今千有余岁矣其书未亡其出于人心者犹在盖有不得已焉耳则亦有不得已焉耳矣】






　　春秋会通卷二十四
</div>
    <div class="pagination">
<a href="春秋会通_page26.html">上一页</a><span>...</span><a href="春秋会通_page22.html">22</a><a href="春秋会通_page23.html">23</a><a href="春秋会通_page24.html">24</a><a href="春秋会通_page25.html">25</a><a href="春秋会通_page26.html">26</a><span class="current-page">27</span>
    </div>
    <div class="pagination"><a href="index.html">返回目录</a></div>
</body>
</html>
