<!DOCTYPE html>
<html>
<head>
    <meta charset="UTF-8">
    <title>惠氏春秋说 - 第 23 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>惠氏春秋说 - 第 23 页/共 27 页</h1>
    <div class="content">　　左传冬筑郎囿书时也季平子欲其速成也叔孙昭子曰诗曰经始勿亟庶民子来焉用速成其以勦民也无囿犹可无民其可乎
　　三十有二年冬仲孙何忌防晋韩不信齐高张宋仲几卫太叔申郑国参曹人莒人邾人薛人人小邾人城成周
　　左传秋八月王使富辛与石张如晋请城成周【敬王徙都成周】天子曰天降祸于周俾我兄弟竝有乱心以为伯父忧我一二亲昵甥舅不遑啓处于今十年勤戍五年余一人无日忘之闵闵焉如农夫之望歳惧以待时伯父若肆大惠复二文之业弛周室之忧徼文武之福以固盟主宣昭令名则余一人有大愿矣昔成王合诸侯城成周以为东都崇文德焉今我欲徼福假灵于成王脩成周之城俾戍人无勤诸侯用宁蝥贼远屛晋之力也其委诸伯父使伯父实重图之俾我一人无徴怨于百姓而伯父有荣施先王庸之魏献子使伯音【韩不信】对曰天子有命敢不奉承以奔告于诸侯迟速衰序于是焉在冬十一月【经皆不书月】晋魏舒韩不信如京师合诸侯之大夫于狄泉寻盟且令城成周魏子南面【南面以令之】己丑士弥牟营成周计丈数揣高卑度厚薄仞沟洫物土方议远迩量事期计徒庸虑财用书糇粮以令役于诸侯属役赋丈书以授帅而效诸刘子韩简子临之以为成命【案传昭末年冬定元年春两合诸侯之大夫于狄泉皆魏舒为政舒属役于韩简子及原寿过而田于大陆还卒于甯范献子去其栢椁以其未复命而田也然则成周未城而魏舒先卒矣第正月辛巳魏子涖政庚寅栽相去不过十日耳城三旬而毕乃归诸侯之戍当在定元年三月也】
　　谷梁传天子微诸侯不享觐天子之在者惟祭与号故诸侯之大夫相帅以城之此变之正也
　　定公
　　六年冬城中城
　　谷梁传城中城三家张也或曰非外民也
　　十有三年夏筑蛇渊囿【京相璠曰今济北有蛇丘城城下有水鲁囿也蛇水迳铸城西又西南入汶】
　　十有四年【不书冬似阙文】城莒父及霄
　　十有五年冬城漆【案襄二十一年邾庶其以漆闾丘来奔郦道元谓漆乡在平阳县东北而漆乡东北十里见有闾丘乡则二乡相去甚近焉知漆闾丘非一邑乎十三州记平阳县有闾丘乡明二乡同在一县则漆闾丘似非两邑也定末年所城者岂即邾之邑欤】
　　左传冬城漆书不时告也【传文定有阙误当存疑】
　　哀公
　　三年夏季孙斯叔孙州仇帅师城啓阳【公羊作开阳】四年夏城西郛
　　五年春城毗
　　六年春城邾瑕【公羊作邾娄葭】
　　邑曰筑都曰城言邑小而都大也自其小而推之则筑馆筑台皆曰筑自其大而推之则城国都城成周皆曰城且小者非徒馆与台而已囿亦曰筑道亦曰筑曷为道亦曰筑书称说筑傅岩之野盖傅氏之岩通道所经常使胥靡刑人筑而防之秦为驰道道广五十歩三丈而树厚筑其外隐以金椎树以青松葢筑成甬道使民不得行故曰亭臯千里靡不被筑筑之者禁之也禁之者虞之也虞之者守之也凡所被筑悉为禁地有官守之故谷梁以为非正春秋筑微筑囿筑台皆然故特书以示讥啖助谓独筑囿则然滥列于筑微之下或又以为筑微者作邑也殊失筑之义矣古圣王之时地可垦辟皆农郊也悉弛之以赡氓实陂池而勿禁虚宫馆而勿仞隤墙塡壍使山泽之民得至焉谷梁所谓山林薮泽之利与民共之者也安可筑而守之使为禁地哉凡春秋书筑自筑馆之外皆讥也惟城则否或有难而城或有备而城城所以设险而守其国安得不先为之备乎是故莒恃其陋而不脩城郭浃辰之间而楚克其三都无备故也谷梁谓凡城之志皆讥似失之然惟有难而先为之备则虽非时而春秋不讥否则必于农隙先王之制诸侯无故非时而城是为产城必攻其所产产犹造也诸侯无故造城是叛也故必攻之僖六年诸侯伐郑围新城新城本名新密不曰新密而曰新城者首止之盟郑伯逃归畏齐之讨乃非时而城新密齐桓即以此声其辠而伐之故传曰郑所以不时城也葢筑不侵农地城不夺农时此非先王之旧典欤成九年定六年两城中城杜预谓中城鲁邑在东海廪丘县西南谷梁谓中城者中外之中故有外民之説信乎外有郭中有城城为中城则郭为外城矣然郭不名外城而名郛者城郭皆所以居民民不可外也如谷梁説则中城乃鲁之都非鲁之邑故言中城以别之然以为外民则我未敢信姑两存以待后之学者僖十四年城缘陵以迁襄二十九年城事同而书法不同前之城缘陵曰诸侯谷梁以为散辞左氏以为有阙后之城则详书十二国之大夫且以为弃诸姬而夏肄是屛焉未闻以此讥齐桓而顾以此讥晋平岂前之城缘陵独非夏肄是屛哉葢夏余也而即东夷知悼子合诸侯之大夫以城之诸侯之大夫哗然不服而有异论我以为缘陵之城诸侯实有阙而晋平城未见其阙也乃前有散辞后有异论岂非桓德衰而晋霸亦衰欤同一城也曷为缘陵独有阙僖元年夏城邢之三师即是年春救邢之三师如从省文之例则书曰师城邢可矣而仍详列三师者言三师实宿畱城之所谓辞繁而不杀也咸之防在前年之夏诸侯之散久矣至今年春而复城缘陵诸侯或至或不至或后至故杀其辞曰诸侯而弗目以此赵匡俗儒何足以知之【赵匡駮左传不知前目后凡之例而以为有阙前目后凡后世庸史皆知之而左氏独不知妄之甚矣】然则僖三年城楚丘曷为亦弗目此内辞也非散辞也鲁后其期故从内辞亦非弗目故一称诸侯一不称诸侯称诸侯而不言其人故曰弗目不称诸侯岂弗目哉合而观之则其义见焉矣僖二十九年翟泉之盟晋霸之始昭三十二年狄泉之防晋霸之终【翟狄通】前盟谋伐郑后防城成周皆诸侯之大夫防盟于京师均不可以训曷为一书一不书翟泉之盟王子虎涖之鲁僖公防之犹可言也狄泉之防晋魏舒涖之孟懿子防之不可言也故一书一不书或问曰公羊谓筑犹造也谷梁谓筑乃虞之后人皆从公羊莫有从谷梁者今独取谷梁而舍公羊请终其説城可谓之筑筑亦可谓之城春秋志城不志筑【筑馆不入例】志筑者恶之也曷为恶之以其筑而守之故恶之晏子曰山林之木衡鹿守之泽之萑蒲舟鲛守之薮之薪蒸虞候守之海之盐蜃祈望守之齐既然鲁独不然乎齐景公闻晏子之言乃为之去禁明筑者禁而守之矣竹书周显王四年梁惠成王发逢忌之薮以赐民地理志开封县逢池在东北或曰宋之逢泽也臣瓉曰今浚仪有逢陂忌泽昔梁惠王发其薮以赐民焉发而赐之者言旧禁而守之此非山林薮泽皆有禁哉禁不可书故书筑书筑则禁可知谷梁之説受之师故从之










　　春秋说卷十三
　　钦定四库全书
　　春秋説卷十四
　　翰林院侍读惠士奇撰
　　庄公
　　六年春王正月王人子突救卫【五年冬公防齐人宋人陈人蔡人伐卫孔疏云贵王人所以责诸侯也】
　　二十有八年秋荆伐郑公防齐人宋人救郑【公羊经作公防齐人宋人邾娄人救郑】
　　左传楚令尹子元欲蛊文夫人为馆于其宫侧而振万焉夫人闻之泣曰先君以是舞也习戎备也今令尹不寻诸仇雠而于未亡人之侧不亦异乎御人以告子元子元以车六百乘伐郑入于桔柣之门众车入自纯门及逵市县门不发楚言而出子元曰郑有人焉诸侯救郑楚师夜遁
　　谷梁传善救郑也
　　闵公
　　元年春王正月齐人救邢【庄三十二年冬狄伐邢】
　　左传狄人伐邢管敬仲言于齐侯曰戎狄豺狼不可厌也诸夏亲昵不可弃也宴安酖毒不可懐也诗云岂不懐归畏此简书简书同恶相恤之谓也请救邢以从简书齐人救邢
　　僖公
　　元年春王正月齐师宋师曹伯【伯二传作师】次于聂北救邢
　　左传诸侯救邢邢人溃出奔师师遂逐狄人具邢器用而迁之师无私焉
　　公羊传救不言次此其言次何不及事也不及事者邢已亡矣孰亡之葢狄灭之【卫亡而邢未亡葢狄病之非灭之】曷为先言次而后言救君也【臣先言救君先言次】君则其称师何诸侯之义不得专封【故称师】天子诸侯有相灭亡者力能救之则救之可也
　　谷梁传救不言次言次非救也非救而曰救何也遂齐侯之意也是齐侯欤齐侯也何用见其是齐侯也曹无师曹师者曹伯也其不言曹伯何也以其不言齐侯不可言曹伯也其不言齐侯何也以其不足乎扬不言齐侯也
　　六年秋楚人围许诸侯遂救许【是年夏公防齐侯宋公陈侯卫侯曹伯伐郑明救许者即伐郑之诸侯也故称遂】
　　左传夏诸侯伐郑秋楚子围许以救郑诸侯救许乃还【谓诸侯还明楚未还】冬蔡穆侯将许僖公以见楚子于武城许男面缚衔璧大夫衰绖士舆榇楚子问诸逢伯对曰昔武王克殷微子啓如是武王亲释其缚受其璧而祓之焚其榇礼而命之使复其所楚子从之
　　谷梁传善救许也
　　十有五年三月公孙敖帅师及诸侯之大夫救徐【是时楚人伐徐公防齐侯宋公陈侯卫侯郑伯许男曹伯盟于牡丘遂次于匡】
　　左传十五年春楚子伐徐徐即诸夏故也三月盟于牡丘寻葵丘之盟且救徐也孟穆伯帅师及诸侯之师救徐诸侯次于匡以待之【秋伐厉以救徐也】冬楚败徐于娄林徐恃救也
　　谷梁传善救徐也【案左传十六年夏齐伐厉不克救徐而还则是齐两伐厉三救徐经皆书其一而已】
　　十有八年夏师救齐【春王正月宋公曹伯卫人邾人伐齐纳孝公也】狄救齐【五月戊寅宋师及齐师战于甗齐师败绩】
　　谷梁传皆曰善救齐也
　　二十有八年春楚人救卫【晋侯伐卫公子买戍卫不卒戍刺之案传杀公子买在楚人救卫前以楚救不克而杀之也】
　　左传公子买戍卫楚人救卫不克公惧于晋杀子业以说焉谓楚人曰不卒戍也
　　文公
　　三年冬晋阳处父帅师伐楚以救江【是年秋楚人围江后汉志安阳故江国嬴姓义阳郡治也本汉之安阳县属汝南郡晋分南阳置义阳而以安阳为义阳郡治有江亭世谓白茅城圆而不方故江国也与秦同姓楚灭江秦伯降服出次葢以同姓故欤】
　　左传秋楚师围江晋先仆伐楚以救江【经不画】冬晋以江故告于周王叔桓公晋阳处父伐楚以救江门于方城遇息公子朱而还
　　公羊传此伐楚也其言救江何为谖也其为谖奈何伐楚为救江也
　　谷梁传此伐楚其言救江何也江逺楚近伐楚所以救江也
　　九年三月公子遂防晋人宋人卫人许人救郑【楚人伐郑】左传范山言于楚子曰晋君少不在诸侯北方可图也楚子师于狼渊以伐郑囚公子坚公子尨及乐耳郑及楚平公子遂防晋赵盾宋华耦卫孔达许大夫救郑不及楚师乡不书缓也以惩不恪
　　宣公
　　元年秋晋赵盾帅师救陈【楚子郑人侵陈遂侵宋宋公陈侯卫侯曹伯防晋师于棐林伐郑】
　　左传宋人之弑昭公也晋荀林父以诸侯之师伐宋宋及晋平宋文公受盟于晋又防诸侯于扈将为鲁讨齐皆取赂而还郑穆公曰晋不足与也遂受盟于楚陈共公之卒楚人不礼焉陈灵公受盟于晋秋楚子侵陈遂侵宋晋赵盾帅师救陈宋防于棐林以伐郑也楚蔿贾救郑遇于北林囚晋解扬晋人乃还
　　谷梁传善救陈也
　　九年冬晋郤缺帅师救郑【楚子伐郑】
　　左传楚子为厉之役故伐郑【十一年传厉之役郑伯逃归莫知在何年杜预以六年传楚人伐郑取成而还当之传不言厉亦无逃归之文定有脱简必欲指以实其事妄矣】晋郤缺救郑郑伯败楚师于柳棼国人皆喜唯子良忧曰是国之灾也吾死无日矣
　　十有二年冬卫人救陈【宋师伐陈】
　　左传晋原縠宋华椒卫孔达曹人【经皆书人】同盟于清丘曰恤病讨贰于是乡不书不实其言也宋为盟故伐陈卫人救之孔达曰先君有约言焉若大国讨我则死之【十三年传夏楚子伐宋以其救萧也君子曰清丘之盟唯宋可以免焉○谷梁杨疏曰卫人救陈不言善者卫宋同盟外楚今反救陈不足为善故不释】
　　成公
　　六年冬晋栾书帅师救郑【楚公子婴齐帅师伐郑】
　　左传楚子重伐郑郑从晋故也【五年冬同盟于虫牢郑服也】晋栾书救郑与楚师遇于绕角楚师还晋师遂侵蔡楚公子申公子成以申息之师救蔡御诸桑隧赵同赵括欲战请于武子武子将许之知庄子【荀首】范文子【士燮】韩献子【厥】谏曰不可乃遂还
　　七年秋公防晋侯齐侯宋公卫侯曹伯莒子邾子伯救郑【楚公子婴齐帅师伐郑】
　　左传七年春郑子良相成公以如晋见且拜师秋楚子重伐郑师于泛诸侯救郑郑共仲侯羽军楚师囚郧公钟仪献诸晋晋人以钟仪归囚诸军府
　　襄公
　　五年冬公防晋侯宋公卫侯郑伯曹伯齐世子光救陈【楚公子贞帅师伐陈】
　　左传秋楚人讨陈叛故曰由令尹子辛实侵欲焉乃杀之九月丙午盟于戚防吴且命戍陈也楚子囊为令尹范宣子曰我丧陈矣楚人讨贰而立子囊必改行而疾讨陈陈近于楚民朝夕急能无往乎有陈非吾事也无之而后可冬诸侯戍陈子囊伐陈十一月甲午防于城棣以救之【经不书城棣葢去陈尚逺故不书非公不及防也○案七年冬楚公子贞帅师围陈传称防于鄬以救之经书防不书救非救也】
　　谷梁传善救陈也
　　十年冬楚公子贞帅师救陈【是年秋公防晋侯宋公卫侯曹伯莒子邾子齐世子光滕子薛伯伯小邾子伐郑冬戍郑虎牢】
　　左传秋七月诸侯伐郑己酉师于牛首冬十月诸侯之师城虎牢而戍之晋师城梧及制士鲂魏绛戍之郑及晋平楚子囊救郑十一月诸侯之师还郑而南至于阳陵楚师不退知武子欲退栾黡独进师遂进己亥与楚师夹颍而军子矫曰诸侯既有成行必不战矣从之将退不从亦退退楚必围我犹将退也不如从楚亦以退之宵渉颍与楚人盟栾黡欲伐郑师荀防不可曰我实不能御楚又不能庇郑郑何辠不如致怨焉而还丁未诸侯之师还侵郑北鄙而归楚人亦还
　　十有二年春王三月莒人伐我东鄙围邰季孙宿帅师救邰遂入郓
　　左传季武子救邰遂入郓取其钟以为公盘
　　十有五年夏齐侯伐我北鄙围成公救成至遇左传齐侯围成贰于晋也
　　公羊传其言至遇何不敢进也【谷梁范注至遇而齐师已退】
　　二十有三年八月叔孙豹帅师救晋次于雍榆【秋齐侯伐卫遂伐晋】
　　左传秋齐侯伐卫自卫遂伐晋为二队入孟门登太行张武军于荧庭戍郫邵封少水乃还赵胜帅东阳之师以追之获晏牦八月叔孙豹帅师救晋次于雍榆礼也【雍榆晋地后属魏淇水迳其南又迳其东东北迳顿丘入白沟】公羊传曷为先言救而后言次先通君命也谷梁传言救后次非救也
　　哀公
　　七年冬郑驷帅师救曹【是年秋宋人围曹八年春王正月宋公入曹以曹伯阳归】
　　左传宋人围曹郑桓子思曰宋人有曹郑之患也不可以不救冬郑师救曹侵宋初曹伯阳即位好田弋曹鄙人公孙彊好弋获白鴈献之且言田弋之説説之因访政事大说之有宠使为司城以听政彊言霸说于曹伯曹伯从之乃背晋而奸宋宋人伐之晋人不救筑五邑于其郊曰黍丘揖丘大城钟邘八年春宋公伐曹将还禇师子肥殿曹人诟之不行师待之公闻之怒命反之遂灭曹执曹伯及司城彊以归杀之
　　十年冬吴救陈【是年冬楚公子结帅师伐陈】
　　左传冬楚子期伐陈吴延州来季子救陈谓子期曰二君不务徳而力争诸侯民何辠焉我请退以为子名务德而安民乃还
　　王者之师伐有辠救无辜惟其义而已吕氏春秋曰先王攻伐之事未有不攻无道而伐不义者也攻无道而伐不义则福莫大焉后世救守之心未有不守无道而救不义者也守无道而救不义则祸莫大焉故伐不可非救不可取惟义兵为可兵苟义伐可也救可也兵苟不义则伐不可救亦不可故乱天下者在于不论其义惟善其救揆厥所由由于有道者之废而无道者之恣行夫无道之恣行亦幸矣善救之説出则不肖者益幸也学者説春秋以为言救未有不善者其不然乎假令文王伐崇而同恶者救之何善之有哉春秋无义伐亦无义救而求其彼善于此者则莫如齐人救郑齐人救邢犹不失为义兵故春秋善之善之则曷为称人【庄二十八年公防齐人宋人救郑闵元年齐人救邢】春秋称人之义有三一曰讨贼二曰伐戎三曰救患讨贼称人者言人人之所同诛也伐戎称人者言人人之所同病也救患称人者言人人之所同患也庄二十八年救郑称人是齐侯欤曰齐侯也何以知其是齐侯经书公防传言诸侯则齐侯宋公明矣三十年齐人伐山戎説者谓称人以贬之此不识春秋之义者也且云桓不务德勤兵远伐不贬之则将开后世之君劳中国而事外夷舍近政而贵远略为此説者不知春秋异于秦汉戎狄徧于中原近在门庭患生肘腋亡邢灭卫皆非外夷齐侯北伐南侵亦非远略管敬仲明言戎翟豺狼不可厌也孔子亦云微管仲吾其被发左衽矣乃谓勤兵远伐故特贬称人不亦妄乎然则僖十年夏齐侯许男伐北戎曷为不称人或云狄之患大于戎齐桓舍狄而伐戎戎狄之患一也安得以意而分大小哉一称人一称爵者以其称许男不可不称齐侯也称人非贬称爵非褒如以北伐山戎为远略故称人以贬之则齐侯伐北戎独非远略乎而顾称爵以褒之也其不然必矣【赵匡欲改齐人为齐侯以就其説刘原父以为越竟伐山戎乃沛然自得矜功而欲封禅此本史记封禅书不见春秋内外两传后人掇封禅书数语编入管子其言诞妄不足信也原父可谓博而无识矣】僖元年三师次于聂北救邢谷梁谓言次非救也信乎曰否庄三年公次于滑欲救纪而不能三十年师次于成欲救鄣而不能皆书次而不书救则其不能救信矣聂北三师先书次后书救则能救可知或云救患如拯焚当如奉漏巵沃焦釡不可须臾少缓独不曰必有忍乃克有济乎救者惟期有济而已如其有济虽缓何伤也邢之不亡非实赖齐桓救之之力哉襄二十三年齐侯伐晋叔孙豹帅师救晋次于雍榆先言救后言次岂畏齐而不敢进欤非也齐侯闻晋之乱而伐之筑荧庭戍郫邵封少水尝与臧孙语而自多伐晋之功臧孙笑之且以为君似鼠夜行昼伏畏晋实甚豹虽懦必不畏此夜行之鼠矣葢至雍榆而齐师已退也齐霸终而鲁救齐晋霸衰而鲁救晋皆有关于天下之故者故特书于策而左氏以为礼者葢聂北与雍榆皆次也而一先一后见君臣之礼焉僖十八年宋襄伐齐纳孝公欤抑伐丧欤传称桓公与管仲属孝公于宋襄公及桓公卒而雍巫易牙立无亏孝公奔宋宋襄公纳孝公而伐齐齐桓之元妃王姬无子长卫姬生无亏闵二年齐桓使公子无亏帅师戍曹明齐桓之子无亏最长无亏长而齐立之且桓公许之矣特以立之者皆小人而桓公又尝属孝公于宋如孝公当立则经曷为书伐而不言纳子昭哉经书伐而不言纳不与其纳也非伐丧而何故鲁救之于前狄救之于后经两书救狄与鲁同辞葢进之也救者善则伐者恶矣且宋襄防盟征伐春秋皆无善辞后之人皆列于五霸异哉僖二十八年晋侯伐卫楚人救卫襄十年晋侯伐郑楚公子贞救郑伐者义乎救者义乎曰皆非义也如以强弱论则晋文强晋悼弱故晋文能御楚而晋悼退而避之方晋文之伐卫也卫侯欲与楚国人不欲遂出其君以説于晋岂非晋文强楚人不克救卫欤不克救曷为书救是时楚戍谷鲁戍卫其欲救卫也必先告鲁故书救鲁惧晋而杀戍者以不卒戍辠之戍不卒者非以其救不克哉晋悼合诸侯以伐郑与楚夹颍而军郑渉颍与楚人盟窃料晋之不敢与楚战也由是晋师退而楚人乃还则楚实能救郑矣故救卫救郑皆救也其事同其情异一则晋强而楚弱一则晋弱而楚强如以义言则两国交争伐与救皆非义也晋悼既不能御楚又不能庇郑乃城梧及制以逼之数合诸侯之师以伐之其不仁亦甚矣楚虽能救郑仍终不能得郑也故我谓春秋无义伐亦无义救者以此春秋二十三救皆先言伐或言围后言救未有伐与救并行者惟文三年冬晋阳处父伐楚以救江伐与救并行焉江远而楚近势不能越楚以救江故声言伐楚以师伐人遇其师而还既不成伐复不成救也贯之盟江黄皆与管仲曰江黄逺齐而近楚楚为利之国也若伐而不能救则无以宗诸侯矣桓公不听遂与之盟管仲死楚伐江灭黄桓公不能救故君子闵之齐桓尚不能救黄晋阳处父又焉能救江哉楚人灭江秦穆为之降服出次不举过数大夫谏公曰同盟灭虽不能救敢不矜乎江与秦同姓未闻同盟而秦穆谓之同盟者以其尝与诸夏之盟也同盟灭盟主不能救则盟主耻之虽非盟主亦以丧礼自处哀而矜之我所谓救非义者以为不能救而徒有救之名若阳处父者不如勿救而已矣宋卫同盟于清丘而外楚且曰恤病讨贰陈贰于楚而宋伐之卫孔达背盟而救之此不当救而救之者也不能救而救之者不犹愈于不当救而救之者乎然明知其义而背之与不能为义而窃取其名均非义也盟主之宗诸侯者太上以德绥其次以力服德不能绥力不能服一伐之一救之如两虎之闘争而可谓之义哉善乎延州来季子之救陈也哀十年楚子期伐陈延州来季子救陈谓子期曰二君不务德而力争诸侯民何辠焉我请退以为子名务德而安民不亦可乎
　　隐公
　　九年三月癸酉大雨震电庚辰大雨雪【是年春天王使南季来聘经不书王】
　　左传九年春王三月癸酉大雨霖以震【此左传经文】书始也庚辰大雨雪亦如之书时失也凡雨自三日以往为霖平地尺为大雪【此训大雨雪非以平地尺雪为异也赵匡驳之妄甚且既震而大雪传固明言时失矣】
　　公羊传大雨震电何以书记异也何异尔不时也【何注周之三月夏之正月雨当冰雪杂下雷当闻于地中其雉雊电未可见而大雨震电此阳气失其时】大雨雪何以书记异也何异尔俶甚也【俶始怒也始怒甚犹太甚也师説谓平地七尺雪盛隂之气也葢盛隂之气大怒】
　　谷梁传震雷也电霆也志疎数也八日之间再有大变隂阳错行故谨而日之也雨月志正也
　　桓公
　　元年秋大水
　　左传秋大水凡平原出水为大水【孔疏原地之高者不宜有水言出者谓水出于平原之上也】
　　公羊传何以书记灾也
　　谷梁传高下有水灾曰大水
</div>
    <div class="pagination">
<a href="惠氏春秋说_page22.html">上一页</a><span>...</span><a href="惠氏春秋说_page18.html">18</a><a href="惠氏春秋说_page19.html">19</a><a href="惠氏春秋说_page20.html">20</a><a href="惠氏春秋说_page21.html">21</a><a href="惠氏春秋说_page22.html">22</a><span class="current-page">23</span><a href="惠氏春秋说_page24.html">24</a><a href="惠氏春秋说_page25.html">25</a><a href="惠氏春秋说_page26.html">26</a><a href="惠氏春秋说_page27.html">27</a><a href="惠氏春秋说_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
