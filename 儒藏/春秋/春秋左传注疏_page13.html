<!DOCTYPE html>
<html>
 <head>
  <meta charset="utf-8"/>
  <title>
   春秋左传注疏 - 第 13 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋左传注疏 - 第 13 页/共 45 页
  </h1>
  <div class="content">
   秋九月大雩注无传书过
　　冬公子友如齐注无传
　　传十三年春齐侯使仲孙湫聘于周且言王子带注前年王子带奔齐言欲复之事毕不与王言注不言子带事归复命曰未可王怒未怠其十年乎不十年王弗召也○夏会于咸淮夷病杞故且谋王室也○秋爲戎难故诸侯戍周齐仲孙湫致之注戍守也致诸侯戍卒于周音义【爲于僞反下注欲爲同难乃旦反卒子忽反】○冬晋荐饥注麦禾皆不熟音义【荐在荐反重也饥音饥】疏【正义曰释天云谷不熟爲饥仍饥爲荐李廵曰谷不成熟曰饥连嵗不熟曰荐】使乞籴于秦秦伯谓子桑与诸乎对曰重施而报君将何求注言不损秦音义【籴直歴反施式豉反下同】重施而不报其民必携携而讨焉无众必败注不义故民离谓百里与诸乎注百里秦大夫对曰天灾流行国家代有救灾恤邻道也行道有福防郑之子豹在秦请伐晋注欲爲父报怨秦伯曰其君是恶其民何罪秦于是乎输粟于晋自雍及绛相继注雍秦国都绛晋国都音义【雍于用反绛古巷反】命之曰泛舟之役注从渭水运入河汾音义【泛芳劒反汾扶云反】疏【正义曰秦都雍雍临渭晋都绛绛临汾渭水从雍而东至农华隂县入河从河逆流而北上至河东汾隂县乃东入汾逆流东行而通绛故杜云从渭水运入河汾也】
　　经十有四年春诸侯城缘陵注縁陵杞邑辟淮夷迁都于縁陵
　　夏六月季姬及鄫子遇于防使鄫子来朝注季姬鲁女鄫夫人也鄫子夲无朝志爲季姬所召而来故言使鄫子来朝郑国今琅邪鄫县音义【鄫似绫反本或作缯】
　　秋八月辛卯沙鹿崩注沙鹿山名阳平元城县东有沙鹿土山在晋地灾害系于所灾所害故不系国疏【正义曰公羊传曰沙鹿者何河上之邑也谷梁传曰林属于山爲鹿沙山名也服防云沙山名鹿山足林属于山曰鹿取谷梁爲说也汉书元后传称后祖翁孺自东平陵徙魏郡元城委粟里元城建公曰昔春秋沙鹿崩晋史卜之曰隂爲阳雄土火相乗故有沙鹿崩崩后六百四十五年宜有圣女兴今王翁孺徙正値其地日月当之元城郭东有五鹿之虚卽沙鹿地计尔时去圣犹近所言当得其实故以沙鹿为山名依汉书为义也沙鹿实是晋地不言晋沙鹿者凡有灾害系于所灾所害之处不系于所属之国故不系晋也释例曰陈旣已灭降爲楚县而书陈灾者犹晋之梁山沙鹿崩不书晋也灾害系于所灾所害故以所在为名灾为陈灾成周宣榭火害为梁山沙鹿崩山崩必有所害故所灾所害别言之】
　　狄侵郑注无传
　　冬蔡侯肸卒注无传未同盟而赴以名音义【肸许乙反】传十四年春诸侯城缘陵而迁杞焉不书其人有阙也注阙谓器用不具城池未固而去爲惠不终也澶渊之防旣而无归大夫不书而国别称人今此总日诸侯君臣之辞不言城未迁也音义【澶市然反】疏【正义曰元年齐师宋师曹师城邢传称具邢器用而迁之师无私焉是器用具而城池固故具列三国之师详其文以羙之也今此总云诸侯城縁陵不言某侯某侯与城邢文异不具书其所城之人爲其有阙也知阙为器用不具城池不固而去爲惠不终故总言诸侯以讥之凡诸侯盟防不歴序其人总言诸侯者皆是讥之辞文十五年诸侯盟于扈传曰书曰诸侯无能为也十七年诸侯会于扈传曰书曰诸侯无功也是其总言诸侯皆讥辞也十六年防于淮传称城鄫役人病不果城而还亦是为惠不终而淮会具书其人者淮之会为谋鄫且东略非为城鄫而聚防既会之后乃欲城鄫而不果本意不城鄫无可贬也先儒以为诸侯有过贬而称人杜据澶渊之防与此传文知诸侯之贬不至称人故释例曰传灭入例卫侯燬灭邢同姓故名又云谷伯绥邓侯吾离来朝名贱之也又云不书蔡许之君乗楚车也谓之失位此皆诸侯贬之例例不称人也诸侯在事传有明文而经称人者凡十一条丘明不示其义而诸儒皆据案生意原无所出贬诸侯而去爵称人是爲君臣同文非正等差之谓也又澶渊大夫之会传曰不书其人按经皆去名称人至诸侯亲城缘陵传亦曰不书其人而经总称诸侯此大夫及诸侯经传所以爲别也通校春秋自宣公五年以下百数十年诸侯之咎甚多而皆无贬称人者益明此盖当时告命注记之异非仲尼所以爲例故也】○鄫季姬来宁公怒止之以鄫子之不朝也注来宁不书而后年书归鄫更嫁之文也明公絶鄫昏既来朝而还音义【还户闗反】夏遇于防而使来朝○秋八月辛卯沙鹿崩晋卜偃曰期年将有大咎防亡国注国主山川山崩川竭亡国之徴音义【期音基咎其九反防音祈又音机】疏【正义曰成五年传曰国主山川故山崩川竭君为之不举周语幽王二年西周三川皆震伯阳父曰昔伊雒竭而夏亡河竭而商亡国必依山川山崩川竭亡国之微也卜偃明逹灾异以山崩为亡国之徴知其将有大咎不言知之意非末学者所得详也释例曰天人之际或异而无感或感而不可知沙鹿崩因谓期年将有大咎梁山崩则云山有朽坏而自崩此皆圣贤之谠言逹者所宜先识是说卜偃之言非后人所能测】○冬秦饥使乞籴于晋晋人弗与庆郑曰背施无亲注庆郑晋大夫音义【背音佩后皆同施式豉反注及下而施毛十五年皆同】幸灾不仁贪爱不祥怒邻不义四德皆失何以守国虢射曰皮之不存毛将安傅注虢射惠公舅也皮以喻所许秦城毛以喻籴言既背秦施为怨以深虽与之籴犹无皮而施毛音义【传音附】疏【注正义曰晋语云秦饥惠公命输之粟虢射请勿与庆郑请与之公曰非郑之所知也遂不与秦侵晋至于韩公谓庆郑曰寇深矣奈何庆郑曰非郑之所知也君其讯射也公曰舅所病也是虢射为恵公之舅也】庆郑曰弃信背邻患孰恤之无信患作失援必毙是则然矣虢射曰无损于怨而厚于寇不如勿与注言与秦粟不足解怨适足使秦强庆郑曰背施幸灾民所弃也近犹雠之况怨敌乎弗听退曰君其悔是哉








　　春秋左传注疏卷十二
　　春秋左氏传注疏卷十二考证
　　楚人围许注楚子不亲围以围者告○【臣召南】按传明曰楚子围许以救郑下又明曰蔡穆侯将许僖公以见楚子于武城不得云楚子不亲围也
　　传围新密郑所以不时城也注郑以非时兴土功齐桓声其罪以告诸侯○顾炎武日知録曰罪莫大于逃盟而但责其非时兴土功不亦细乎且上文固曰以其逃首止之盟故也则不烦添此一节矣
　　传许男面缚衔璧○赵汸补注曰微子啓事盖逢伯设辞以动楚君欲其全许耳刘侍读疑许事爲妄误矣
　　小邾子来朝○宋忠曰邾顔别封小子肥于郳为小邾子
　　公会王人齐侯宋公卫侯许男曹伯陈世子款盟于洮○【臣浩】按公羊经陈世子款下有郑世子华经下文即曰郑伯乞盟则华必不得列于是防左氏经是也
　　传夏狄伐晋○【臣召南】按此传与上晋里克帅师本同一篇各本俱用一圈断之似误
　　又注明期年之言验○监本脱验字今増
　　传齐侯盟诸侯于葵丘○赵仿补注曰传记盟辞凡我同盟之人既盟之后言归于好即孟子所述之末句其五禁之辞传不能举则二伯之事阙漏多矣【臣召南】按葵丘五禁三传惟谷梁略记数语而亦不备防东莱集觧即以孟子初命曰全文截附传下
　　传宰孔先归○陈传良曰传言宰孔不与盟
　　传晋郤芮使夷吾重赂秦以求入○赵仿补注曰里克志在重耳夷吾得国不以正秦穆公贪贿而无逺畧重耳克让舅犯有谋其事皆见于外传可补传文之阙【臣召南】按桓文二霸传文俱不尽详而齐桓尤畧齐语晋语则始末具载矣
　　传及七舆大夫疏服防云上军之舆帅七人属申生者○【臣召南】按韦昭注晋语曰七舆申生下军之众大夫也说同服义但申生初将下军自东山之役乃将上军孔疏于杜注无不曲防惟此条以刘从服义为是
　　传受玉惰疏拜不稽首诬其王也【又】诬王无人【又】晋侯诬王人亦将诬之○监本诬字俱讹作无今依周语改正
　　传有天子之二守国髙在○【臣浩】按齐语亦但言髙子国子故杜云不知今当谁世林尧叟曰大国三卿其二卿命于天子则曰天子之守臣
　　传谓百里注百里秦大夫○林尧叟句解曰即百里奚也
　　诸侯城缘陵注縁陵杞邑○【臣召南】按汉书地理志北海郡营陵注臣瓒曰营陵春秋谓之縁陵
　　沙鹿崩注阳平元城县东有沙鹿土山○阳平监本讹作平阳今改正

　　春秋左氏传注疏卷十二考证
&lt;经部,春秋类,春秋左传注疏&gt;
　　钦定四库全书
　　春秋左传注疏卷十三【起僖公十五年尽二十一年】
　　晋杜氏注　唐陆德明音义　孔颖达疏
　　经十有五年春王正月公如齐注无传诸侯五年再相朝礼也例在文十五年疏【正义曰文十五年曹伯来朝传曰礼也诸侯五年再相朝以脩玉命古之制也杜云十一年曹伯来朝虽至此乃来亦五年也此十年公如齐至此则六年非五年再朝之事杜引之者以去朝岁亦五年故引证之刘云杜云礼者谓文十五年传爲礼此仍爲礼也】楚人伐徐
　　三月公会齐侯宋公陈侯衞侯郑伯许男曹伯盟于牡丘注牡丘地名阙音义【牡茂后反】遂次于匡注匡衞地在陈留长垣县西南公孙敖帅师及诸侯之大夫救徐注公孙敖庆父之子诸侯旣盟次匡皆遣大夫将兵救徐故不复具列国别也音义【复扶又反】
　　夏五月日有食之
　　秋七月齐师曹师伐厉注厉楚与国义阳随县北有厉乡
　　八月螽注无传爲灾音义【螽音终本亦作】
　　九月公至自会注无传
　　季姬归于鄫注无传来宁不书此书者以明中絶音义【中丁仲反又如字】
　　己卯晦震夷伯之庙注夷伯鲁大夫展氏之祖父夷谥伯字震者雷电击之大夫旣卒书字音义【晦音悔】疏【正义曰公羊谷梁传皆以晦爲冥谓昼日闇冥也杜以长歴推已卯晦九月三十日春秋値朔书朔値晦书晦无义例也传称于是展氏有隠慝焉知此夷伯展氏之祖父也大夫之谥多连字称之不知夷伯其名爲何又不知今之展氏其人是谁故漫言祖父耳谥法安人好静曰夷是夷爲谥也伯是其字也説文云震霹雳振物者电隂阳激曜也然则震是霹雳而言雷电击之者霹雳有声有光雷电之大者耳故言雷电以明之玉藻云士于君所言大夫没矣则称谥若字是大夫旣没礼书其字也】
　　冬宋人伐曹
　　楚人败徐于娄林注娄林徐地下邳僮县东南有娄亭音义【娄力侯反邳满悲反】
　　十有一月壬戌晋侯及秦伯战于韩获晋侯注例得大夫曰获晋侯背施无亲愎谏违卜故贬絶下从众臣之例而不言以归不书败绩晋师不大崩音义【愎皮逼反】疏【正义曰诸侯与大夫因战而被杀者昭二十三年传例君死曰灭大夫死曰获其被囚虏者大夫生死同名皆称爲获国君生获则曰以归蔡侯献舞沈子嘉胡子豹之类皆是也今此晋侯生获故解之不书败绩晋侯之车还泞而被执耳其师不大崩也】
　　传十五年春楚人伐徐徐即诸夏故也三月盟于牡丘寻葵丘之盟且救徐也注葵丘盟在九年音义【夏戸雅反下注同】孟穆伯帅师及诸侯之师救徐诸侯次于匡以待之○夏五月日有食之不书朔与日官失之也疏【正义曰桓十七年已有例此重发者沈氏云彼直不书日今朔日皆不书故重发之】○秋伐厉以救徐也○晋侯之入也秦穆姬属贾君焉注晋侯入在九年穆姬申生姊秦穆夫人贾君晋献公次妃贾女也音义【属音烛】疏【正义曰庄二十八年传曰晋献公娶于贾无子烝于齐姜生秦穆夫人及大子申生先言穆姬后言申生知是申生姊也言娶于贾则是正妃杜言次妃者盖杜别有所见也晋世家云申生母齐桓女也同母女弟爲秦穆夫人夷吾母重耳母女弟也按传申生之母本是武公之妾武公末年齐桓始立不得爲齐桓女也虢射惠公之舅狐偃文公之舅二母不得爲姊妹也皆马迁之妄也】且曰尽纳羣公子注羣公子晋武献之族宣二年传曰骊姬之乱诅无畜羣公子音义【诅庄据反】晋侯烝于贾君又不纳羣公子是以穆姬怨之晋侯许赂中大夫注中大夫国内执政里防等音义【烝之承反】疏【正义曰晋语称夷吾谓秦公子絷曰中大夫里克与我矣吾命之以汾阳之田百万防郑与我矣吾命之以负葵之田七十万此外犹应更有赂也】旣而皆背之赂秦伯以河外列城五东尽虢略南及华山内及解梁城旣而不与注河外河南也东尽虢略从河南而东尽虢界也解梁城今河东解县也华山在农华阴县西南音义【解音蟹注及下注同】疏【正义曰河自龙门而南至华阴而东晋在西河之东南河之北以河北爲内河南爲外虢略虢之境界也献公灭虢而有之今许以赂秦列城五者自华山而东尽虢之东界其间有五城也传称许君焦瑕盖是其二其余三城不可知也列城犹列国言其城之大者解梁城则在河北非此河外五城之数也】晋饥秦输之粟注在十三年秦饥晋闭之籴注在十四年故秦伯伐晋卜徒父筮之吉注徒父秦之掌龟卜者卜人而用筮不能通三易之占故据其所见杂占而言之疏【正义曰徒父以卜冠名知是掌龟卜者卜人当卜而今用筮知其本非所掌不能通三易之占其卦遇蛊不引易文是据其所见杂占而言之刘云案成十六年筮卦遇复云南国蹙射其元王中厥目亦是杂占则筮法亦用杂占不必皆取易辞而云不能通三易之占者今删定以爲此云渉河侯车败又云千乘三去获其雄狐了旡周易片意又云卜徒父筮之是卜人掌筮故杜云不能通三易而成十六年非卜人爲筮且南国蹙虽非易辞还是周易之象不与此同刘君以彼难此而防杜过非也】渉河侯车败诘之注秦伯之军渉河则晋侯车败也秦伯不解谓败在已故诘之音义【诘起吉反】疏【正义曰如杜此意则下千乘三去谓晋侯之乘车三度败坏而去三去之后而获晋君也刘以爲侯者五等总名国君大号以涉河侯车败爲秦伯车败又云韩战之前秦晋未有交兵何得言晋侯车有三败以爲秦伯车三败也今删定知不然者以秦是伯爵晋实是侯爵旣云侯车败故知是晋侯车败秦伯乍闻车败谓败在已不达其旨故致诘问也又以韩战之前秦晋未有交兵何得言晋侯车有三败者此谓车有败壊非兵败也刘君数生异见以规杜非也】对曰乃大吉也三败必获晋君其卦遇蛊注巽下艮上蛊音义【蛊音古】疏【正义曰艮刚巽柔刚上而柔下巽顺艮止旣顺而止无所争竞可以有事故曰蛊序卦曰蛊者事也】曰千乘三去三去之余获其雄狐夫狐蛊必其君也注于周易利渉大川往有事也亦秦胜晋之卦也今此所言盖卜筮书杂辞以狐蛊爲君其义欲以喻晋惠公其象未闻音义【乘绳证反去起居反又起据反一音起吕反下同】疏【正义曰筮者若取周易则其事可推此不引易意不可知故杜舍此传文而以周易言之蛊卦彖云利渉大川往有事也秦晋隔河往而有事亦是秦胜晋之卦也今此所言不出于易盖卜筮之书别有杂辞此杂辞不出周易无可据而推求故云其象未闻】蛊之贞风也其悔山也注内卦爲贞外卦爲悔巽爲风秦象艮爲山晋象疏【正义曰筮之画卦从下而始故以下爲内上爲外此言贞风悔山知内爲贞外爲悔洪范论筮云曰贞曰悔是筮之二体有贞悔之名也贞正也筮者先爲下体而以上卦重之是内爲正也干之上九称亢龙有悔从下而上物极则悔是外爲悔也凡筮者先爲其内后爲其外内卦爲已身外卦爲他人故巽爲秦象艮爲晋象】岁云秋矣我落其实而取其材所以克也注周九月夏之七月孟秋也艮爲山山有木今岁已秋风吹落山木之实则材爲人所取实落材亡不败何待三败及韩注晋侯车三坏疏【正义曰谓晋之车乘三度与秦战而败坏非谓晋侯亲乘之车也杜言晋侯车坏者成上侯车败之文故也且晋之车总属晋侯亦得云晋侯车也刘云此一句是史家序事充卜人之语言秦伯之车三经败坏乃至于韩而晋始惧】晋侯谓庆郑曰寇深矣若之何对曰君实深之可若何公曰不孙卜右庆郑吉弗使注恶其不孙不以爲车右此夷吾之多忌音义【孙音逊注同恶乌路反】歩扬御戎家仆徒爲右注歩扬郤犨之父乘小驷郑入也注郑所献马名小驷音义【驷音士】庆郑曰古者大事必乘其产生其水土而知其人心安其敎训而服习其道唯所纳之无不如志今乘异产以从戎事及惧而变将与人易注变化人意乱气狡愤隂血周作张脉偾兴外彊中干注狡戾也偾动也气狡愤于外则血脉必周身而作随气张动外虽有彊形而内实干竭音义【狡古卯反愤扶粉反张中亮反注同脉音麦愤方问反】疏【正义曰言马之乱气狡戾而愤满隂血徧身而动作张脉动起外虽有彊形内实干竭外为阳内爲阴血在肤内故称阴血血既动作脉必张起故言张脉也气愤于外内必干燥内血爲力故内润则彊内干则弱言干竭者竭尽也内干则力尽】进退不可周旋不能君必悔之弗听九月晋侯逆秦师使韩简视师注韩简晋大夫韩万之孙复曰师少于我鬭士倍我公曰何故对曰出因其资注谓奔梁求秦入用其宠注爲秦所纳饥食其粟三施而无报是以来也今又击之我怠秦奋倍犹未也公曰一夫不可狃况国乎注狃也言辟秦则使来音义【施式氏反年末注同狃女九反时世反又时设反】遂使请战曰寡人不佞能合其众而不能离也君若不还无所逃命秦伯使公孙枝对曰君之未入寡人惧之入而未定列犹吾忧也注列位也苟列定矣敢不承命韩简退曰吾幸而得囚注得囚爲幸言必败壬戌战于韩原注九月十三日疏【正义曰以经书十一月壬戌恐与经壬戌相乱故显言之下注云十一月壬戌十四日是也】晋戎马还泞而止注泞泥也还便旋也小驷不调故隋泥中音义【泞乃定反隋大果反】公号庆郑庆郑曰愎谏违卜注愎戾也音义【号戸刀反王戸报反】固败是求又何逃焉遂去之梁由靡御韩简虢射爲右辂秦伯将止之注辂迎也止获也音义【辂五嫁反】郑以救公误之遂失秦伯秦获晋侯以归注经书十一月壬戌十四日经从赴晋大夫反首拔舍从之注反首乱头髪下垂也拔草舍止坏形毁服音义【拔满末反注皆同】秦伯使辞焉曰二三子何其慼也寡人之从君而西也亦晋之妖梦是践岂敢以至注狐突不寐而与神言故谓之妖梦申生言帝许罚有罪今将晋君而西以厌息此语践厌也音义【厌于冉反一音于甲反又于輙反下同】晋大夫三拜稽首曰君履后土而戴皇天皇天后土实闻君之言羣臣敢在下风穆姬闻晋侯将至以太子防与女简璧登台而履薪焉注防康公名其母弟也简璧防姊妹古之宫闭者皆居之台以抗絶之穆姬欲自罪故登台而荐之以薪左右上下者皆履柴乃得通音义【防于耕反履如字徐本作屦九具反抗苦浪反荐在荐反上时掌反】疏【正义曰文十八年秦伯防卒即此康公也防连文即言与女简璧知是防弟简璧是其姊妹也刘向列女传说此事云与太子防公子与女简璧亦以简璧爲女也此言登台履薪是自囚之事哀八年传称邾子又无道吴子囚诸楼台栫之以棘以此二文知古之宫闭者皆居之于台以抗絶之俗本作屦者履是在足之服故践者亦称屦是以误焉定本作履薪】使以免服衰绖逆且告注免衰绖遭丧之服令行人服此服迎秦伯且告将以耻辱自杀音义【免音问又作才音同衰七雷反绖大结反令力呈反下同】疏【正义曰初死则有免服成则衰绖皆爲遭丧之服传文于此或有曰上天降灾使我两君相见不以玉帛而以兴戎若晋君朝以入则婢子夕以死夕以入则朝以死唯君裁之左传本无此言后人妄増之耳何以知其然二十二年传曰寡君之使婢子侍执巾栉杜云婢子妇人之卑称若此有婢子不当舍此而注彼也又此注云且告夫人将以耻辱自杀若有此辞不烦彼注服防解谊其文甚烦传本若有此文服防必应多解何由四十余字不解一言亦至二十二年始解婢子明是本无之也今定本亦无】曰上天降灾使我两君匪以玉帛相见而以兴戎若晋君朝以入则婢子夕以死夕以入则朝以死唯君裁之乃舍诸灵台注在京兆鄠县周之故台亦所以杜絶令不得通外内音义【鄠音戸自曰上天降灾此凡四十七字检古本皆无寻杜注亦不得有有是后人加也】大夫请以入公曰获晋侯以厚归也旣而丧归焉用之注若将晋侯入则夫人或自杀音义【焉于防反】大夫其何有焉注何有犹何得且晋人慼忧以重我注谓反首拔舍天地以要我不图晋忧重其怒也我食吾言背天地也注食消也音义【要于遥反重直用反下同】重怒难任背天不祥必归晋君注任当也音义【任音壬注及下同】公子絷曰不如杀之无聚慝焉注公子絷秦大夫恐夷吾归复相聚爲恶音义【絷张执反又丁立反慝他得反后同复扶又反】子桑曰归之而质其大子必得大成晋未可灭而杀其君祗以成恶注祗适也音义【质音置下注质秦同祗音支】且史佚有言曰无始祸注史佚周武王时太史名佚音义【佚音逸大音泰】无怙乱注恃人乱爲已利音义【怙音戸】无重怒重怒难任陵人不祥乃许晋平晋侯使郤乞告瑕吕饴甥且召之注郤乞晋大夫也瑕吕饴甥即吕甥也盖姓瑕吕名饴甥字子金晋侯闻秦将许之平故告吕甥召使迎已音义【饴音怡】子金敎之言曰朝国人而以君命赏注恐国人不从故先赏之于朝且告之曰孤虽归辱社稷矣其卜贰圉也注贰代也圉惠公太子懐公众皆哭注哀君不还国晋于是乎作爰田注分公田之税应入公者爰之于所赏之众音义【爰于元反】疏【正义曰服防孔晁皆云爰易也赏众以田易其疆畔杜言爰之于所赏之众则亦以爰爲易谓旧入公者乃改易与所赏之众】吕甥曰君亡之不恤而羣臣是忧惠之至也将若君何众曰何爲而可对曰征缮以辅孺子注征赋也缮治也孺子太子圉音义【孺如喻反】诸侯闻之丧君有君羣臣辑睦甲兵益多好我者劝恶我者惧庶有益乎众说晋于是乎作州兵注五党爲州州二千五百家也因此又使州长各缮甲兵音义【丧息浪反后同辑音集又七入反好呼报反恶乌路反说音悦长丁丈反下长男同】疏【正义曰周礼乡大夫以岁时登其夫家之众寡辩其可任者州长则否今以州长管人既少督察易精故使州长治之】初晋献公筮嫁伯姬于秦遇归妹注兑下震上归妹之睽注兑下离上睽归妹上六变而爲睽音义【睽苦圭反徐音圭】疏【正义曰兑下震上爲归妹震爲长男兑爲少女兑说也震动也少隂而承长阳说以动是归妹之象妇人谓嫁为归故名此卦为归妹兑下离上爲睽兑爲泽离爲火火动而上泽动而下乖离之象故名此卦爲睽睽乖也】史苏占之曰不吉注史苏晋卜筮之史疏【正义曰易归妹上六爻辞女承筐无实士刲羊无血无攸利此引彼文而以血为实为贶唯倒其句改两字而加二亦耳其意亦不异也二句以外皆史苏自衍卦意而为之辞非易文也易之爻辞亦名为繇故云其繇曰刲刺也贶赐也刺所以求血士刲羊亦无血筐所以承赐女承筐亦无赐皆所求无获是不吉之象西方邻国有责让之言不可报偿也嫁妹者欲其与夫和亲而其爻变为暌归妹之値睽爻既嫁而更乖张犹如无助者也言夫不助妻故乖离也震变为离离还变为震震为雷离为火震变为离是雷变为火以其为雷为火此嬴败姫言秦将败晋也震为车上六爻在震体则无其应是为车则脱其輹离为火上九爻在离体则失其位是为火则焚其旗车败旗焚是不利于行师若其行师败于宗族之丘邑也以其变为睽卦复就睽卦求之睽卦则上九孤絶失位是乖离而孤独也孤独无助遇寇难则张之弧弧弓也遇寇张弓怖惧警备亦是不吉之象侄其从姑言兄子其当从至姑家与同处也在姑家六年其将逋亡逃归其本国而弃遗其家室言将弃妻而独归也归家之明年其将死于高梁之虚筮嫁女而得此卦是不吉之象】其繇曰士刲羊亦无也女承筐亦无贶也注周易归妹上六爻辞也血也贶赐也刲羊士之功承筐女之职上六无应所求不获故下刲无血上承无实不吉之象也离爲中女震爲长男故称士女音义【繇直又反刲苦圭反刺割也音荒筐曲方反贶音况本亦作况应应对之应下无应同中丁仲反】疏【正义曰易之爻辞无二亦字传文加之言男亦犹女女亦犹男其意同也易言血而此言知是血也贶赐释诂文刲刺也厨宰男子之事故刲羊士之功也筐篚妇人所掌故承筐女之职也上爻与三其位相値一阴一阳乃爲相应上三俱是阴爻是爲无应动而无人应之所求无获故下刺无血上承无实是不吉之象上爻变则是震为离离为中女故称女承筐震为长男男称士故为士刲羊王弼以兑为羊羊谓三也上六处卦之穷仰无所承下又无应为女而上承则虚筐而莫之与为士而下命则刲羊而无血不应所命也言士发命而莫之应女承筐而莫之与是不吉之象服防以离为戈兵兑为羊震变为离是用兵刺羊之象也三至五有坎象坎为血血在羊上故刺无血也震为竹竹为筐震变为离离为火火动而上其施不下故筐无实也此士刲羊女承筐是归妹上六爻辞直据上六之一爻故杜云上六无应所求不获故下刲无血上承无实与王辅嗣同则不须变为离卦自有士女之义今杜云离爲中女便是据变之后始有女承筐之象既为离卦则上九有应所以与易说卦不同者但易之所论当卦爲义此旣用筮法震变为离故以离震杂说其理与易不同故服防亦称离为戈兵用变为说也】西邻责言不可偿也注将嫁女于西而遇不吉之卦故知有责让之言不可报偿音义【责侧介反又如字偿市亮反又音常】疏【正义曰如杜此言直以遇卦不吉则知言不可偿不知其象何所出也服虔以为三至五为坎坎为月月生西方故为西邻坎为水兑为泽泽聚水故坎责之泽泽偿水则竭故责言不可偿此取象甚迂杜言虚而不经谓此类也】归妹之睽犹无相也注归妹女嫁之卦睽乖离之象故曰无相相助也音义【相息亮反注同】疏【正义曰杜意嫁女而遇睽离之爻即是无相助也不知其象所出服虔云兑为金离为火金火相遇而相害故无助也】震之离亦离之震注二卦变而气相通疏【正义曰爲震与离通也震既与离通则离亦与震通言此二卦相通者爲下张本震为雷雷是动离为火震之离是动来适火离之震是火往适动欲明火之动炽之意】爲雷爲火爲嬴败姬注嬴秦姓姬晋姓震为雷离为火火动炽而害其母女嫁反害其家之象故曰爲嬴败姬音义【嬴音盈】疏【正义曰震为雷离为火说卦文服虔云离为日为火秦嬴姓水位三至五有坎象水胜火故为嬴败姬】车说其輹火焚其旗不利行师败于宗丘注輹车下缚也丘犹邑也震爲车离为火上六爻在震则无应故车脱輹在离则失位故火焚旗言皆失车火之用也车败旗焚故不利行师火还害母故败不出国近在宗邑音义【说吐活反注同輹音福又音服案车旁着畐音福老子所云三十辐共一毂是也车旁着复音服是车下伏兔如字又扶卧反】疏【正义曰子夏易传云輹车下伏兔也今人谓之车屐形如伏兔以绳于轴因名也土之髙者曰丘众之所聚为邑故丘犹邑也晋语震为车也说卦离爲火上爻在震则无应故车脱輹三亦阴爻是无应也在离则失位故火焚其旗初三五竒为阳位二四上偶为阴位在离则变爲阳而居阴位是失位也师行必乘车而建旗车败旗焚故不利行师也火还害母故败不出国近在宗邑也服防云五至三有坎为水象震为车车得水而脱其輹也震为龙龙为诸侯旗离之震故火焚其旗也震东方木兑西方金木遇金必败韩有先君之宗庙故曰宗丘】归妹睽孤寇张之弧注此睽上九爻辞也处睽之极故曰睽孤失位孤絶故遇寇难而有弓矢之警皆不吉之象音义【难乃旦反警音景】疏【正义曰睽卦上九云上九睽孤见豕负涂载鬼一车先张之弧复脱之弧匪寇婚媾往遇两则吉彼文甚多此略取之先张之弧谓见寇而张弓故曰遇寇难而有弓失之警皆不吉之象服防云坎为寇为弓故曰寇张之弧】侄其从姑注震爲木离爲火火从木生离爲震妹于火爲姑谓我侄者我谓之姑谓子圉质秦音义【侄待结反字林丈一反】疏【正义曰释亲云父之姊妹为姑女子谓晜弟之子为侄是谓我侄者我谓之姑】六年其逋逃归其国而弃其家注逋亡也家谓子圉妇怀嬴音义【逋补吾反】疏【正义曰桓卞八年传曰女有家男有室室家通言耳夫谓妻为家弃其家谓弃其妻故爲怀嬴也子圉以十七年质于秦二十二年逃归是六年乃逋也】明年其死于高梁之虚注惠公死之明年文公入杀怀公于高梁高梁晋地在平阳杨县西南凡筮者用周易则其象可推非此而往则临时占者或取于象或取于气或取于时日王相以成其占若尽附会以爻象则构虚而不经故略言其归趣他皆仿此音义【虚去鱼反王于况反相息亮反构本又作讲各依字读】疏【正义曰圉以二十二年归二十三年惠公死二十四年二月杀怀公于高梁是为惠公死之明年也此筮之意言六年逋明年死则是逃归之明年而云惠公死之明年者以二月即死据夏正言之犹是逃归之明年也但周正已改故以惠公证之耳春秋筮事既多此占最少其象故杜因而明之云用周易则其象可推非周易则不可得知本意所取不在周易者尽皆附会爻象以求其事则象非其类事非其实全构虚而不经故略言归趣而已不能尽得其象也阴阳书以为春则为木王火相土死金囚水休时日王相谓此也】及惠公在秦曰先君若从史苏之占吾不及此夫韩简侍曰龟象也筮数也物生而后有象象而后有滋滋而后有数先君之败德及可数乎史苏是占勿从何益注言龟以象示筮以数告象数相因而生然后有占占所以知吉凶不能变吉凶故先君败德非筮数所生虽复不从史苏不能益祸音义【夫音扶先君之败德及絶句可数乎一读及可数乎数色主反复扶又反】疏【正义曰卜之用龟灼以出兆是龟以金木水火土之象而告人筮之用蓍揲以为卦是筮以阴阳蓍策之数而告人也凡是动植飞走之物物旣生讫而后有其形象既为形象而后滋多滋多而后始有头数其意言龟以象而示人筮以数而告人惠公之意以先君若从史苏之占不嫁伯姬于秦已便不及此祸尤先君不从卜筮也韩简之意以为惠公及祸自由先君献公废适立庶之败德不由卜筮故云先君之败德旣定致公今及此祸可由筮数始生之乎败德有其象数筮龟从后而知因嫁女于秦见于蓍兆故云史苏是占纵使当时不从何能加益此祸明祸败既定龟筮知之从之不能损不从不能益也注正义曰谓象生而后有数是数因象而生也若易之卦象则因数而生故先揲蓍而后得卦是象从数生也上云龟象筮数下直言数不言象者上总论卜筮故龟筮并言当时唯筮伯姫故下直举数耳】诗曰下民之孽匪降自天僔沓背憎职竞由人注诗小雅言民之有邪恶非天所降僔沓面语背相憎疾皆人竞所主作因以讽諌惠公有以召此祸也音义【孽鱼列反僔尊本反沓徒合反邪似差反讽方凤反】疏【正义曰诗小雅十月之交篇也下民之有邪恶妖孽非是下自上天今小人僔僔沓沓相对谭语背则相憎主于竞逐为恶者由人耳因以讽諌惠公言善恶由公耳】○震夷伯之庙罪之也于是展氏有隐慝焉注隐恶非法所得尊贵罪所不加是以圣人因天地之变自然之妖以感动之知达之主则识先圣之情以自厉中下之主亦信妖祥以不妄神道助敎惟此爲深音义【知音智】疏【正义曰慝训恶也隐蔽之恶不见于外非法令所得绳也其人尊贵非刑罚所能加也忽有震破其庙乃是幽冥加罪圣人因天地之变自然之妖故章其事以感动秽行之人使自惩肃也知达之主则识先圣之情知此欲以惧愚人也中下之主亦信此妖祥之事谓身为恶行神必加祸以此不妄动作易称圣人以神道设敎故云神道助敎唯此事为深因此遂泛解春秋诸有妖祥之事皆为此也】○冬宋人伐曹讨旧怨也注庄十四年曹与诸侯伐宋○楚败徐于娄林徐恃救也注恃齐救○十月晋阴饴甥防秦伯盟于王城注阴饴甥即吕甥也食采于阴故曰阴饴甥王城秦地冯翊临晋县东有王城今名武乡秦伯曰晋国和乎对曰不和小人耻失其君而悼丧其亲注痛其亲为秦所杀不惮征缮以立圉也曰必报雠宁事戎狄君子爱其君而知其罪不惮征缮以待秦命曰必报德有死无二以此不和秦伯曰国谓君何对曰小人慼谓之不免君子恕以爲必归小人曰我毒秦秦岂归君注毒谓三施不报音义【惮徒旦反】君子曰我知罪矣秦必归君贰而执之服而舍之德莫厚焉刑莫威焉服者怀德贰者畏刑此一役也注言还惠公使诸侯威服复可当一事之功音义【舍如字又音舍还音环】疏【正义曰服防云一役者谓韩战之役知不然者吕甥之言劝秦伯而纳晋侯假称君子之意若纳晋君可以更当一役之功欲深劝秦伯若直论韩战之役于秦未有深利何肯纳也故杜别为其说刘以服义规之虽于理亦通未为殊絶】秦可以霸纳而不定废而不立以德爲怨秦不其然秦伯曰是吾心也改馆晋侯馈七牢焉注牛羊豕各一爲一牢音义【馈其位反】蛾析谓庆郑曰盍行乎注蛾析晋大夫也音义【蛾鱼绮反或作蚁一音五和反析星歴反本或作晢盍戸腊反】对曰陷君于败注谓呼不往误晋师失秦伯败而不死又使失刑非人臣也臣而不臣行将焉入十一月晋侯归丁丑杀庆郑而后入注丁丑月二十九日音义【焉于防反】是岁晋又饥秦伯又饩之粟曰吾怨其君而矜其民且吾闻唐叔之封也箕子曰其后必大晋其庸可兾乎注唐叔晋始封之君武王之子箕子殷王帝乙之子纣之庶兄音义【饩许气反】注【正义曰唐叔晋始封之君晋世家文也宋世家云箕子者纣亲戚也止云亲戚不知为父也兄也郑王肃皆以箕子为纣之诸父服杜以为纣之庶兄既无正文各以其意言耳歴检诸书不见箕子之名唯司马彪注庄子云胥余箕子名不知其然否】姑树德焉以待能者于是秦始征晋河东置官司焉注征赋也
　　经十有六年春王正月戊申朔陨石于宋五注陨落也闻其陨视之石数之五各随其闻见先后而记之庄七年星陨如雨见星之陨而坠于四远若山若水不见在地之验此则见在地之验而不见始陨之星史各据事而书音义【陨于敏反数色主反坠直类反】疏【正义曰陨落释诂文公羊传曰曷为先言霣而后言石霣石记闻闻其磌然视之则石察之则五是随闻见先后而记之也传称陨星也则石亦是星而与星陨文倒故解之彼见星之陨不见在地之验此见在地之石不见始陨之星史各据事而书故文异也三十三年书陨霜者亦见在地之霜不见在天之验故霜上言陨与此同也星石霜言陨雪雹螽言雨者其状似雨者称雨不似雨者即称陨也】是月六鹢退飞过宋都注是月陨石之月重言是月嫌同日鹢水鸟髙飞遇风而退宋人以爲灾告于诸侯故书音义【是月本或作是日鹢五歴反本或作鶂音同六其数也过古禾反重直用反传注同】疏【正义曰月令诸言是月皆是前事之月知此是陨石之月也石陨鹢退俱是宋事事相类而同时告故重言是月嫌同日也告者不以鹢退之日告故言是月以异之鹢水鸟者相传为然春秋考异邮云鹢者毛羽之虫生隂而属于阳洪范五行传曰鹢者阳禽鹢字或作鶂广志云鹢古退飞者今以其首爲船头庄子云鹢之相视眸子不运而风化博物志云雄雌相视则孕或曰维鸣上风雌承下风则亦孕是也鸟飞不能自退传言风也是鸟髙飞遇风而退却也公羊传曰视之则六察之则鹢徐而察之则退飞是亦随见先后而书之鲁史而记宋事知其宋人以为灾告于诸侯故书】
　　三月壬申公子季友卒注无传称字者贵之公与小敛故书日音义【与音预敛力验反公与小敛本亦作公与敛】疏【正义曰季是其字友是其名犹如仲遂叔肹之类皆名字双举刘以季为氏而规杜过非也云季友仲遂皆生赐族非字也】夏四月丙申鄫季姬卒注无传音义【鄫似陵反】
　　秋七月甲子公孙兹卒注无传
　　冬十有二月公会齐侯宋公陈侯衞侯郑伯许男邢侯曹伯于淮注临淮郡左右音义【邢音刑淮音怀】疏【正义曰淮水发源入海其路甚长会于淮者必是防于水旁不得会于水内杜欲指其处无以可明故云临淮郡左右】
　　传十六年春陨石于宋五陨星也注但言星则嫌星使石陨故重言陨星疏【正义曰下云风也是风使鹢退此若直言星也则嫌是星使石陨故重言陨星以明所陨之石即是星也易称在天成象在地成形则星之在上其形不可知也古今之说星陨至地皆言为石经书在地之验故言陨石传本在天之时故言陨星不知星之在上其形本是石也为当既陨始变为石圣贤不说难得而知】六鹢退飞过宋都风也注六鹢遇迅风而退飞风髙不为物害故不记风之异音义【迅音信又音峻疾也】周内史叔兴聘于宋宋襄公问焉曰是何祥也吉凶焉在注祥吉凶之先见者襄公以爲石陨鹢退能爲祸福之始故问其所在音义【焉于虔反见贤遍反又如字】疏【正义曰中庸云国家将兴必有贞祥国家将亡必有妖孽则事之先见善恶异名吉之先见谓之祥凶之先见谓之妖此总云祥者彼对文耳书序云亳有祥桑谷共生于朝五行传云青祥白祥之类恶事亦称为祥祥是总名公问是何祥也吉凶焉在故杜并以吉凶解之言吉凶先见皆为祥也襄公以为石陨鹢退能为祸福之始故问其所在盖当虑其在已故问之】对曰今兹鲁多大丧注今兹此岁明年齐有乱君将得诸侯而不终注鲁丧齐乱宋襄公不终别以政刑吉凶他占知之疏【正义曰此三者叔兴止言其事不说知之所由或观政敎刑法或他事别有占验故云别以政刑他占知之言知之不由石鹢也刘云政者若周大夫入陈竟见官职不脩君臣南冠如夏氏知简夷将乱子贡见公执玉卑知其替死也刑者若夷吾忌克多怨君子知其不终也吉凶有二隂阳调序四海玉烛时吉也隂阳错逆寒暑失度民多疠役五谷不登时凶也父慈子孝君义臣忠人吉也父不父子不子君不君臣不臣人凶也】退而告人曰君失问是阴阳之事非吉凶所生也注言石陨鹢退隂阳错逆所爲非人所生襄公不知阴阳而问人事故曰君失问叔兴自以对非其实恐爲有识所讥故退而告人音义【错七落反】疏【正义曰刘云言是阴阳之事也则知事由阴阳若阴阳顺序则物皆得性必无妖异故云阴阳错逆所为非人吉凶所生也传称天反时为灾地反物为妖人反德为乱乱则妖灾生洪范咎徴曰狂恒雨若之类皆言人有愆失乃致阴阳错逆而云阴阳错逆非人所生者石陨鹢飞事由阴阳错逆阴阳错逆乃是人行所致襄公不问已行何失致有此异乃谓既有此异将来始有吉凶故荅云是乃阴阳之事非将来吉凶所生言将来若有吉凶协此石鹢之异耳非始从石鹢而出也襄公不知隂阳错逆为既往之咎乃谓将来吉凶出石鹢之间是不知阴阳而空问人事故云君失问也叔兴若以实对当云由君愆失致有此异今乃别以政刑他占横说齐乱鲁丧自以对非其实恐为有识所讥故退而告人以此言也服防云鹢退风咎君行所致非吉凶所从生襄公不问已行何失而致此变但问吉凶焉在以为石陨鹢退吉凶所从而生故云君失问是刘用服义为说也今删定以杜注云石鹢阴阳错逆所为非人所生则阴阳错逆自然有此非由人事之失致此错逆又吉凶不由石鹢所生故传云是阴阳之事非吉凶所生是吉凶不由石鹢石鹢所生不由于人则吉凶之来别由人行得失耳故释例云或异而无感或感而不可知如此之类是也其传云乱则妖灾生洪范曰狂恒雨若此皆假之阴阳以为劝戒神道助敎非实辞也但圣贤之说未知孰是故两载其义以俟后贤】吉凶由人吾不敢逆君故也注积善余庆积恶余殃故曰吉凶由人君问吉凶不敢逆之故假他占以对音义【殃于良反】疏【正义曰积善余庆积恶余殃易文言文也言将来吉凶由人行所致行善则有吉行恶则有凶吉凶自由于君不从石鹢而出吾不敢逆君之心故假他占以对之】○夏齐伐厉不克救徐而还注十五年齐伐厉以救徐○秋狄侵晋取狐厨受铎渉汾及昆都因晋败也注狐厨受铎昆都晋三邑平阳临汾县西北有狐谷亭汾水出大原南入河音义【狐音胡厨直诛反铎徒各反汾扶云反水名大原音泰】疏【正义曰汾水从平阳南流折而西入于河临汾县在汾水北狐谷疑是狐厨乃在县之西北则狐厨受铎皆在汾北狄自北而侵南渉汾水至于昆都昆都在汾南也】○王以戎难告于齐齐征诸侯而戍周注十一年戎伐京师以来遂爲王室难音义【难乃旦反注同】○冬十一月乙卯郑杀子华注终管仲之言事在七年○十二月会于淮谋鄫且东略也注鄫爲淮夷所病故音义【爲于僞反】城鄫役人病有夜登丘而呼曰齐有乱不果城而还注役人遇厉气不堪久驻故作妖言音义【呼火故反还音旋】
　　经十有七年春齐人徐人伐英氏音义【英于京反】
　　夏灭项注项国今汝阴项县公在会别遣师灭项不言师讳之音义【项胡讲反国名鲁灭之也二传以为齐灭】疏【正义曰知非师少不言师而言讳之者沈云襄十三年传云用大师焉曰灭此既称灭故知用大师刘云案传齐人以为讨讨其灭国非讨用师既不讳灭何以讳师谓将卑师少称人不可自言鲁人故不称师不达此防以为将卑师少以规杜过非也】
　　秋夫人姜氏会齐侯于卞注卞今鲁国卞县音义【卞皮彦反】疏【正义曰妇人送迎不出门见兄弟不逾阈今出会齐侯无讥文者凡夫人之行得礼失礼直书其事善恶自明故于文悉无褒贬此时公为齐人所止夫人会以释之纵使违礼不合贬责】
　　九月公至自会注公旣见执于齐犹以防致者讳之冬十有二月乙亥齐侯小白卒注与僖公八同盟赴以名疏【正义曰元年盟于荦三年公子友如齐涖盟五年于首止七年于寗母八年于洮九年于葵丘十五年于牡丘四年与屈完盟于召陵诸侯皆在公亦与焉故为八也同盟相赴以名主谓当时两君但与其父盟亦得以名赴其子耳与僖盟既多故不复通数庄闵也】
　　传十七年春齐人爲徐伐英氏以报娄林之役也注英氏楚与国娄林役在十五年音义【爲于僞反】○夏晋大子圉爲质于秦秦归河东而妻之注秦征河东置官司在十五年音义【圉鱼吕反质音致下同妻七许反下同】惠公之在梁也梁伯妻之梁嬴孕过期注过十月不产怀子曰孕音义【嬴音盈下同孕以证反过古禾反】疏【正义曰十月而产妇人大期又家语云人十月而生故知过期过十月也易称妇孕不育说文云孕怀子也】卜招父与其子卜之注卜招父梁大卜音义【招上遥反大音泰】其子曰将生一男一女招曰然男为人臣女爲人妾故名男曰圉女曰妾注圉养马者不聘曰妾疏【正义曰昭七年传曰马有圉牛有牧内则云聘则为妻奔则为妾是也】及子圉西质妾为宦女焉注宦事秦爲妾音义【宦音患】○师灭项注师鲁师淮之会公有诸侯之事未归而取项注淮会在前年冬诸侯之事会同讲礼之事齐人以爲讨而止公注内讳执皆言止○秋声姜以公故会齐侯于卞注声姜僖公夫人齐女九月公至书曰至自会犹有诸侯之事焉且讳之也注耻见执故托会以告庙疏【正义曰实无诸侯之事而言至自会者尚似有诸侯之事焉】○齐侯之夫人三王姬徐嬴蔡姬皆无子齐侯好内多内宠内嬖如夫人者六人长衞姬生武孟注武孟公子无亏音义【好呼报反嬖必计反长丁丈反下注同】少衞姬生惠公注公子元音义【少计照反】郑姬生孝公注公子昭葛嬴生昭公注公子潘音义【潘判丹反】密姬生懿公注公子商人宋华子生公子雍注华氏之女子姓音义【华戸化反】公与管仲属孝公于宋襄公以爲大子雍巫有宠于衞共姬因寺人貂以荐羞于公注雍巫雍人名巫卽易牙音义【属音烛共音恭本亦作恭貂音雕易音亦】疏【正义曰周礼掌食之官有内雍外雍此人为雍宜名巫而字易牙也】亦有宠公许之立武孟注易牙既有宠于公爲长衞姬请立武孟音义【爲于僞反】管仲卒五公子皆求立冬十月乙亥齐桓公卒注乙亥十月八日易牙入与寺人貂因内宠以杀羣吏注内宠内官之有权宠者而立公子无亏孝公奔宋十二月乙亥赴辛巳夜殡注六十七日乃殡音义【殡必刅反】
　　经十有八年春王正月宋公曹伯衞人邾人伐齐注纳孝公
　　夏师救齐注无传
　　五月戊寅宋师及齐师战于甗齐师败绩注无亏既死曹衞邾先去鲁亦罢归故宋师独与齐战不称宋公不亲战也大崩曰败绩甗齐地音义【甗鱼免反又鱼偃反又音言一音彦】狄救齐注无传救四公子之徒
　　秋八月丁亥齐桓公注十一月而葬乱故八月无丁亥日误
　　冬邢人狄人伐衞注狄称人者史异辞传无义例疏【正义曰决上狄救齐不称人也于例将卑师众称师将卑师少称人谓中夏诸侯之例此称邢人是将卑师少者夷狄既无爵命非有君臣之别文多称戎称狄今君臣同文或单称狄或称狄人是时史异辞非褒贬也谷梁传曰狄其称人何也善累而后进之伐衞所以救齐也其意以为上已救齐今复伐衞救齐故进之称人左氏无此义故爲史异辞】
　　传十八年春宋襄公以诸侯伐齐三月齐人杀无亏注以説宋音义【说音悦又如字】○郑伯始朝于楚注中国无霸故楚子赐之金旣而悔之与之盟曰无以铸兵注楚金利故音义【铸之树反】疏【正义曰考工记云吴越之剑是也】故以铸三钟注古者以铜爲兵传言楚无霸者远略○齐人将立孝公不胜四公子之徒遂与宋人战注无亏已死故曰四公子音义【胜音升又升证反】夏五月宋败齐师于甗立孝公而还○秋八月葬齐桓公注孝公立而后得○冬邢人狄人伐衞围莬圃衞侯以国让父兄子弟及朝众曰苟能治之燬请从焉注燬衞文公名音义【莬音徒圃布古反又音布燬吁委反】众不可注不听衞侯让而从师于訾娄注陈师訾娄訾娄衞邑音义【訾子斯反娄郎句反又郎钩反】狄师还注独言狄还则邢留距衞言邢所以终为衞所灭○梁伯益其国而不能实也注多筑城邑而无民以实之命曰新里秦取之
　　经十有九年春王三月宋人执滕子婴齐注称人以执宋以罪及民告例在成十五年传例不以名为义书名及不书名皆从赴音义【婴于盈反】疏【正义曰此云宋人执滕子下云邾人执郐子二君于传无不道之状而皆称人以执是宋公欲重其罪以罪及民告故史从而书之以示虚实释例曰凡诸侯无加民之恶而称人以执皆时之赴告欲重其罪以加民爲辞国史承之书之于策而简牍之记具存夫子因示虚实故传随而着其本状以明得失也滕子郐子皆称人见执宋欲重二国之罪故以不道赴或名或不名从所告之文也传具载子鱼之辞以虐二国之君见义明非罪也杜言书名从赴者诸侯被执其罪与不罪直以执者称人称侯为异传例不以书名为义释例曰诸见执者已在罪贱之地书名与否非例所加故但言执某侯也其意言被执已是罪贱书名更无可加故不复以名为义旣不以为义而被执者有名与不名知其皆从赴也】
　　夏六月宋公曹人邾人盟于曹南注无传曹虽与盟而犹不服不肯致饩无地主之礼故不以国地而曰曹南所以及秋而见围音义【与音预下亦与同饩许气反】疏【正义曰哀十二年传曰诸侯之会侯伯致礼地主归饩桓十四年公会郑伯于曹传曰曹人致饩礼也春秋诸会于国都者卽以国都名爲会地地主不序于列此会地于曹南则在曹之都也在曹之都而曹在列是曹虽与盟而心犹不服秋宋人围曹传曰讨不服也以不服而被围知此地以曹南卽是不服之状明是不肯致饩无地主之礼以此故不以国地而曰曹南所以及秋而见围以秋见围知此时不服故注言之】鄫子会盟于邾注不及曹南之盟诸侯旣罢鄫乃会之于邾故不言如会疏【正义曰诸侯盟于曹南鄫子欲往会之未至于曹诸侯旣罢以邾旣盟讫故如邾会之本意欲往会盟未至于曹诸侯已去其实至于邾国故书会盟于邾言其意欲盟也二十八年践土盟下云陈侯如会彼谓往至会所此不至会所故书其所至而不言如会襄七年鄬之会下郑伯髠顽如会未见诸侯丙戌卒于鄵亦不至会所而云如会者其意欲会而在道身丧故亦书其所至义与此同但卒执事异故文异耳鄫子不及曹南而至于邾国盖宋公知其在邾故使邾子执之】己酉邾人执鄫子用之注称人以执宋以罪及民告也鄫虽失大国会盟之信然宋用之爲罚已虐故直书用之言若用畜产也不书社赴不及也不书宋使邾而以邾自用爲文南面之君善恶自专不得托之于他命音义【畜许又反】疏【正义曰昭十一年楚执蔡世子友用之与此执鄫子用之皆恶其无道直书用之言其若用畜牲所以恶楚宋也恶宋而以邾自用为文者南面之君善恶自专不得托之他命事实恶宋亦所以恶邾也传称用之于社而经不书于社故云赴不及也刘规过云执蔡世子友用之不言冈山此何须云于社今删定知不然者以庄二十五年皷用牲于社今鄫子旣同畜牲而用当云邾人用鄫子于社今不云于社故知赴不及则昭十一年执蔡世子友用之亦赴不及也】
　　秋宋人围曹衞人伐邢注伐邢在围曹前经书在后从赴
　　冬会陈人蔡人楚人郑人盟于齐注地于齐齐亦与盟疏【正义曰地于齐者言即以齐爲所盟之地也传称陈穆公请脩桓公之好而为此盟明是齐亦与盟地于齐而齐不序诸盟会以国都而地主不列于序者地主亦与盟会皆以此而知之耳】
　　梁亡注以自亡为文非取者之罪所以恶梁音义【恶乌路反】疏【正义曰诸侯受命天子分地建国无相灭之理此以自亡为文不书所取之国以为梁国自亡非复取者之罪所以深恶梁耳非言秦得灭人国也释例曰作事不时则怨讟动于民彼梁伯者虚与无虞之功诈称无害之宼遂沟其宫以荡百姓之心开大国之志是妖衅之先徴自亡之实应故不言秦灭梁而以自亡爲文】传十九年春遂城而居之注承前年传取新里故不复言秦也为此冬梁亡传音义【复扶又反】○宋人执滕宣公○夏宋公使邾文公用鄫子于次睢之社欲以属东夷注睢水受汴东经陈留梁谯沛彭城县入泗此水次有妖神东夷皆社祠之盖杀人而用祭音义【睢音虽属朱欲反谯在消反沛音贝泗音四祠音辞或音祀】疏【正义曰属训聚也杀鄫子以惧东夷使东夷聚来归已也齐桓以徳属诸侯诸侯聚归齐桓注正义曰释例曰汴水自荥阳受河睢水受汴东经陈留梁国谯郡沛国至彭城县入泗凡水首从水出谓之受流归他水谓之入汉书之例爲然言汴从河出睢从汴出也次谓水旁也下云用诸淫昏之鬼则此祀不在祀典故云此水次有妖神妖神而谓之社传言以属东夷则此是东夷之神故言东夷皆社祠之刘云按昭十年季平子伐莒献俘始用人于亳社彼亳社旧不用人杜何以知此社杀人而用祭乎今知不然者彼传云始用人于亳社故知旧来不用此云使邾文公用鄫子于次睢之社既不言始明知旧俗用之刘取彼而规杜过非也】司马子鱼曰古者六畜不相爲用注司马子鱼公子目夷也六畜不相为用谓若祭马先不用马音义【畜许又反注同爲于伪反下爲人同又如字注仿此】疏【正义曰尔雅释畜马牛羊豕犬鸡谓之六畜周礼谓之六牲养之曰畜用之曰牲其实一物也此云六畜不相为用昭十一年传曰五牲不相为用彼注不云马而以其余当之明其俱爲祭祀所用彼此同也周礼校人春祭马祖郑云马祖天驷也孝经说曰房为龙马六畜之言先祖者唯此一文而已以外牛羊之等其祖不知为何神也谓若祭马先不用马略举一隅防有文者言之耳沈氏云春秋说天苑主牛又有天鸡天狗天豕以马祖类之此等各有其祖】小事不用大牲疏【正义曰杂记言衅庙用羊门夹室皆用鸡隠十一年传称郑伯之诅使卒出豭行出犬鸡如此之类皆是不用大牲也】而况敢用人乎祭祀以为人也民神之主也用人其谁飨之齐桓公存三亡国以属诸侯注三亡国鲁衞邢疏【正义曰齐语云鲁有夫人庆父之乱二君弑死国絶无嗣桓公使高子存之狄人攻邢桓公筑夷仪以封之狄人攻卫卫人出庐于曹桓公城楚邱以封之是也卫则狄灭之矣鲁邢不灭而言亡者美大齐桓之功耳】义士犹曰薄德注谓欲因乱取鲁缓救邢衞今一会而虐二国之君注宋公三月以会召诸侯执滕子六月而会盟其月二十二日执鄫子故云一会而虐二国之君又用诸滛昬之鬼注非周社故将以求霸不亦难乎得死为幸注恐其亡国○秋衞人伐邢以报莬圃之役注邢不速退所以独见伐于是衞大旱卜有事于山川不吉注有事祭也寗庄子曰昔周饥克殷而年丰今邢方无道诸侯无伯注伯长也音义【长丁丈反】天其或者欲使衞讨邢乎从之师兴而雨○宋人围曹讨不服也注曹南盟不脩地主之礼故子鱼言于宋公曰文王闻崇德乱而伐之军三旬而不降注崇崇侯虎音义【降户江反下同】退脩敎而复伐之因垒而降注复往攻之备不改前而崇自服音义【复扶又反注同一本作而复伐之伐衍字也垒力轨反军垒】诗曰刑于寡妻至于兄弟以御于家邦注诗大雅言文王之敎自近及远寡妻嫡妻谓大姒也刑法也音义【御如字治也诗音五嫁反迎也嫡或作适丁歴反大姒音泰姒音似】今君德无乃犹有所阙而以伐人若之何盍姑内省德乎无阙而后动音义【盍胡腊反】○陈穆公请脩好于诸侯以无忘齐桓之德冬盟于齐脩桓公之好也注宋襄暴虐故思齐桓音义【好呼报反下同】○梁亡不书其主自取之也注不书取梁者主名初梁伯好土功亟城而弗处民罢而弗堪则曰某寇将至乃沟公宫注沟壍音义【亟欺兾反罢音皮壍七艳反】曰秦将袭我民惧而溃秦遂取梁音义【溃戸外反】
　　经二十年春新作南门注鲁城南门也本名稷门僖公更高大之今犹不与诸门同改名高门也言新以易旧言作以兴事皆更造之文也疏【正义曰鲁城南门本名稷门今新作者新脩彼稷门更令高大因改名高门此事非有所据鲁人相传云然今时鲁人其言犹如此也新者易旧之意作者兴事之辞皆是更造之文也刘贾先儒皆云言新有故在言作有新在故为此言以异之释例曰言新意所起言作以兴事通谓兴起功役之事总而言之不复分别因旧与造新也】
　　夏郜子来朝注无传郜姬姓国音义【郜古报反字林工竺反】疏【正义曰二十四年传富辰所云郜之初封文王之子季之弟以后更无所闻唯此年一见而已无时君諡号不知谁灭之】
　　五月乙巳西宫灾注无传西宫公别宫也天火曰灾例在宣十六年疏【正义曰谷梁以西宫爲闵公之庙礼宗庙在左不得称西宫也公羊传曰西宫者何小寝也小寝则曷为谓之西宫有西宫则有东宫矣此注取公羊为说故云公别宫也】
　　郑人入滑注入例在襄十三年音义【滑于八反】
　　秋齐人狄人盟于邢
　　冬楚人伐随
　　传二十年春新作南门书不时也注失土功之时凡啓塞从时注门戸道桥谓之啓城郭墙壍谓之塞皆官民之开闭不可一日而阙故特随坏时而治之今僖公脩餙城门非开闭之急故以土功之制讥之传嫌啓塞皆从土功之时故别起从时之例音义【塞素则反】疏【正义曰传唯言啓塞从时不知啓塞之言意何所谓服防云阖扇所以开键闭所以塞月令仲春脩阖扇孟冬脩键闭从时从此时也传旣云作门不时更发从时之例则啓塞之事当是城门之类安得以爲阖扇键闭细小之物乎若是仲春孟冬传何以不言春冬而直云从时知从何时岂丘明作传不了待月令而后明哉故杜更为别说虽杜之言亦无明证正以门戸道桥所以开人行路故以为啓城郭墙壍所以障蔽往来故以为塞虽言无所据而理在可通此二事者皆官民之所开闭终当须之不可一日而阙言从时者特从壊时而脩之不得拘以土功时月也此新作南门者当时不是倾壊僖公欲脩饰使高大耳非开闭之急得待土功间月今以日至之后兴造此门故以土功之制讥之云书不时也传既讥僖公作门不时嫌门戸墙壍之类交急之事亦待土功之月故别起从时之例言啓塞不须待时其新作门须待时耳杜云城郭谓之塞亦得从壊时而治之所以春秋筑城每云书不时者谓非因破壊而辄脩理故谓之不时释例曰门戸道桥城郭墙壍官民之开闭不可一日阙者也故特随壊时而脩之皆当其时而讫不必用土功之常时也故传既曰书不时又曰啓塞从时重发以明二义其他急事亦包之也鲁城南面三门隐公元年开一门故今南有四门僖公意更缮治高大稷门非啓塞之义而以日至之后兴功故经书春传曰书不时言失土功之时也啓塞之事犹得从宜而脩之】○滑人叛郑而服于衞夏郑公子士泄堵寇帅师入滑注公子士郑文公子泄堵寇郑大夫音义【泄息列反堵丁古反王又音者】○秋齐狄盟于邢爲邢谋衞难也于是衞方病邢音义【爲于僞反难乃旦反】○随以汉东诸侯叛楚冬楚鬭谷于莬帅师伐随取成而还君子曰随之见伐不量力也量力而动其过鲜矣善败由己而由人乎哉诗曰岂不夙夜谓行多露注诗召南言岂不欲早暮而行惧多露之濡已以喻违礼而行必有汚辱是亦量宜相时而动之义音义【谷奴口反于音乌莬音徒鲜息浅反下同召上照反暮本亦作莫音暮污污秽之污一音乌路反相息亮反】○宋襄公欲合诸侯臧文仲闻之曰以欲从人则可注屈己之欲从众之善以人从欲鲜济注爲明年鹿上盟传
　　经二十有一年春狄侵衞注无传为邢故音义【爲于僞反下爲邾同】
　　宋人齐人楚人盟于鹿上注鹿上宋地汝阴有原鹿县宋为盟主故在齐人上
　　夏大旱注雩不获雨故书旱自夏及秋五稼皆不收疏【正义曰春秋之例旱则脩雩雩必爲旱而经或书雩或书旱者雩而得雨喜雩有益书雩不书旱雩不得雨则书旱明灾成此时雩不获雨故书旱也周之夏即今之二月三月四月也于时方欲下种此月不雨未能成灾而书夏大旱者此后虽得少雨而终是不堪生殖从夏及秋五稼悉皆不收不收之后择最旱之月而书之故书夏大旱也刘云大旱而不书饥者传云是嵗也饥而不害故不书饥】
　　秋宋公楚子陈侯蔡侯郑伯许男曹伯会于盂注盂宋地楚始与中国行会礼故称爵音义【盂音于】执宋公以伐宋注不言楚执宋公者宋无德而争盟为诸侯所疾故总见众国共执之文音义【见贤遍反】
　　冬公伐邾注无传为邾灭须句故音义【句其俱反传同】
　　楚人使宜申来献防注无传献宋防也不言宋者秋伐宋冬来献防事不异年从可知不称楚子使来不称君命行礼音义【献轩建反防在接反】
　　十有二月癸丑公会诸侯盟于薄释宋公注诸侯旣与楚共伐宋宋服故为薄盟以释之公本无会期闻盟而往故书公会诸侯音义【薄如字】疏【正义曰诸侯之被执者皆不书其释释而公不与又不告故鲁史不得书之此由公往与盟见其得释故书之耳文七年公会诸侯及大夫盟于扈传曰公后至故不书所会凡会诸侯不书所会后也后至不书其国辟不敏也此盟亦总言诸侯不书其国似是公之后期故解之鲁先不属楚公本无会期闻盟而往故书公防诸侯非后期也公非后期而总书诸侯者此则会盂之诸侯也一事而再见者前目而后凡自谓前已歴序故后总言耳非为鲁公变文也】
　　传二十一年春宋人爲鹿上之盟以求诸侯于楚楚人许之公子目夷曰小国争盟祸也宋其亡乎幸而后败注谓军败○夏大旱公欲焚巫尫注巫尫女巫也主祈祷请雨者或以为尫非巫也瘠病之人其面上向俗谓天哀其病恐雨入其鼻故为之旱是以公欲焚之音义【尫乌黄反祷丁老反或丁报反瘠在亦反向本亦作向许亮反故爲于僞反】疏【正义曰周礼女巫职云旱暵则舞雩此以爲旱欲焚之故知巫尫女巫也幷以巫尫为女巫则尫是劣弱之称当以女巫尫弱故称尫也或以为尫非巫也巫是祷神之人尫是瘠病之人二者非一物也尫是病人天恐雨入其鼻俗有此说不出传记义或当然故两解之也檀弓云嵗旱穆公召县子而问焉曰天乆不雨吾欲暴尫而奚若曰天则不雨而暴人之疾子虐无乃不可与郑云尫者面向天觊天哀而雨之又曰吾欲暴巫而奚若郑云巫主接神亦觊天哀而雨之彼欲暴人疾而求雨故郑以为觊天哀而下雨此欲烧杀以求雨故杜以为天哀之而不雨意异故解异也礼记既言暴尫又别言暴巫巫尫非一物记言暴人之疾则尫是病人或说是也】臧文仲曰非旱备也脩城郭贬食省用务穑劝分注穑俭也劝分有无相济音义【贬彼俭反省所景反】疏【正义曰穑是爱惜之义故为俭也襄二十四年谷梁传曰五谷不升谓之大侵大侵之礼君食不兼味台榭不涂弛侯廷道不除百官布而不制鬼神祷而不祀曲礼云嵗凶年谷不登君膳不祭肺马不食谷如此之类皆是务为俭也务爲俭穑而脩城郭者服虔云国家凶荒则无道之国乗而加兵故脩城郭为守备也】此其务也巫尫何为天欲杀之则如勿生若能为旱焚之滋甚公从之是岁也饥而不害注不伤害民○秋诸侯会宋公于盂子鱼曰祸其在此乎君欲已甚其何以堪之于是楚执宋公以伐宋冬会于薄以释之子鱼曰祸犹未也未足以惩君注为二十二年战传音义【惩直升反乌宏反】○任宿须句颛臾风姓也实司大皥与有济之祀注司主也大皥伏羲四国伏羲之后故主其祀任今任城县也颛臾在泰山南武阳县东北须句在东平须昌县西北四国封近于济故世祀之音义【任音壬注同颛音专臾羊朱反风姓也本或作皆风姓大音泰皥胡老反济子礼反注及下注同羲本或作戏许宜反近附近之近】以服事诸夏注与诸夏同服王事音义【夏戸雅反注及下同】邾人灭须句须句子来奔因成风也注须句成风家成风为之言于公曰崇明祀保小寡周礼也注明祀大皥有济之祀保安也音义【爲于僞反】蛮夷猾夏周祸也注此邾灭须句而曰蛮夷昭二十三年叔孙豹曰邾又夷也然则邾虽曹姓之国迫近诸戎杂用夷礼故极言之猾夏乱诸夏音义【猾于八反叔孙豹百敎反按杜注所引是叔孙婼语今传本多作豹恐是传写误也宜为婼婼音勑若反】疏【正义曰蛮夷猾夏舜典文猾训为乱故云乱诸夏也此注引昭二十三年传当云叔孙婼曰徧检古本皆作豹字盖注后即写误】若封须句是崇皥济而脩祀纾祸也注纾觧也爲明年伐邾传音义【纾音舒】
  </div>
  <div class="pagination">
   <a href="春秋左传注疏_page12.html">
    上一页
   </a>
   <span>
    ...
   </span>
   <a href="春秋左传注疏_page8.html">
    8
   </a>
   <a href="春秋左传注疏_page9.html">
    9
   </a>
   <a href="春秋左传注疏_page10.html">
    10
   </a>
   <a href="春秋左传注疏_page11.html">
    11
   </a>
   <a href="春秋左传注疏_page12.html">
    12
   </a>
   <span class="current-page">
    13
   </span>
   <a href="春秋左传注疏_page14.html">
    14
   </a>
   <a href="春秋左传注疏_page15.html">
    15
   </a>
   <a href="春秋左传注疏_page16.html">
    16
   </a>
   <a href="春秋左传注疏_page17.html">
    17
   </a>
   <a href="春秋左传注疏_page18.html">
    18
   </a>
   <span>
    ...
   </span>
   <a href="春秋左传注疏_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
