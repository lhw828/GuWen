<!DOCTYPE html>
<html>
 <head>
  <meta charset="utf-8"/>
  <title>
   春秋左传属事 - 第 14 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋左传属事 - 第 14 页/共 17 页
  </h1>
  <div class="content">
   春秋左传属事卷十六　　明　傅逊　撰
　　郑
　　庄公克叔段
　　隠公元年　初郑武公娶于申曰武姜生庄公及共叔段庄公寤生惊姜氏故名曰寤生遂恶之爱共叔段欲立之亟请于武公公弗许及庄公即位为之请制公曰制岩邑也虢叔死焉他邑唯命请京使居之谓之京城大叔祭仲曰都城过百雉国之害也先王之制大都不过参国之一中五之一小九之一今京不度非制也君将不堪公曰姜氏欲之焉辟害对曰姜氏何厌之有不如早为之所无使滋蔓蔓难图也蔓草犹不可除况君之宠弟乎公曰多行不义必自毙子姑待之既而大叔命西鄙北鄙贰于己公子吕曰国不堪贰君将若之何欲与大叔臣请事之若弗与则请除之无生民心公曰无庸将自及大叔又収贰以为己邑至于廪延子封曰可矣厚将得众公曰不义不昵厚将崩大叔完聚缮甲兵具卒乘将袭郑夫人将启之公闻其期曰可矣命子封帅车二百乘以伐京京叛大叔段入于鄢公伐诸鄢五月辛丑大叔出奔共书曰郑伯克段于鄢段不弟故不言弟如二君故曰克称郑伯讥失教也谓之郑志不言出奔难之也遂寘姜氏于城颍而誓之曰不及黄泉无相见也既而悔之颍考叔为颍谷封人闻之有献于公公赐之食食舍肉公问之对曰小人有母皆尝小人之食矣未尝君之请以遗之公曰尔有母遗繄我独无颍考叔曰敢问何谓也公语之故且告之悔对曰君何患焉若阙地及泉隧而相见其谁曰不然公从之公入而赋大隧之中其乐也融融姜出而赋大隧之外其乐也泄遂为母子如初君子曰颍考叔纯孝也爱其母施及庄公诗曰孝子不匮永锡尔类其是之谓乎【申申伯国今为河南南阳县段出奔共故曰共叔共古共伯国今为河南辉县儿堕地能开目视者曰寤生虢叔东虢君今为河南陜州等县制泛水县恃制岩险而不修徳郑灭之恐段亦然故云云然庄之意实忌段恐居岩险而难制也已而顺姜请使居京因谓京城大叔见宠异于众臣京亦郑邑今为荥阳县亦虢地有索亭祭仲郑大夫方丈曰堵三堵曰雉一雉长三丈高一丈侯伯之城方五里径三百雉故其大都不得过百雉三一三分国城之一中小以次减不度不合法度早为所即欲以计除之也鄙郑邉邑贰两属也吕郑大夫字子封言叔久不除则举国之民当生他心公言无用除之祸将自及廪延郑邑今为河南延津县见转侵多也厚谓土地广大公言不义之人不为众所亲昵如墙之厚而无基必崩完城郭完聚人民聚缮治也步曰卒车曰乘启开也鄢郑地今为河南鄢陵县传言夫子作春秋改旧史以明义不早制而养成其恶故曰失教段实出奔而以克为文明郑伯志在于杀难言出奔颍水源出河南登封县颍谷经郑州至襄城县为渚河考叔典其封疆称封人闻公母子之故欲解而合之肉谓之羹食而不啜欲以发问也繄语助何谓佯不知设疑也隧若今延道赋赋诗融融和乐泄泄舒散纯笃也诗大雅既醉篇言孝子之心无穷能以其孝而推广于人所谓锡尔类考叔以其爱母之心而感庄公之念母故云然】冬十月郑共叔之乱公孙滑出奔衞衞人为之伐郑取廪延郑人以王师虢师伐衞南鄙【滑共叔子虢西虢国】
　　二年冬郑人伐衞讨公孙滑之乱也
　　庄公入许
　　隠公十一年夏公防郑伯于郲谋伐许也郑伯将伐许五月甲辰授兵于大宫公孙阏与颍考叔争车颍考叔挟辀以走子都拔棘以逐之及大逵弗及子都怒秋七月公防齐侯郑伯伐许庚辰傅于许颍考叔取郑伯之旗蝥弧以先登子都自下射之顚瑕叔盈又以蝥弧登周麾而呼曰君登矣郑师毕登壬午遂入许许庄公奔衞齐侯以许让公公曰君谓许不共故从君讨之许既伏其罪矣虽君有命寡人弗敢与闻乃与郑人郑伯使许大夫百里奉许叔以居许东偏曰天祸许国鬼神实不逞于许君而假手于我寡人寡人唯是一二父兄不能共亿其敢以许自为功乎寡人有弟不能和协而使糊其口于四方其况能久有许乎吾子其奉许叔以抚柔此民也吾将使获也佐吾子若寡人得没于地天其以礼悔祸于许无宁玆许公复奉其社稷唯我郑国之有请谒焉如旧昏媾其能降以相从也无滋他族实偪处此以与我郑国争此土也吾子孙其覆亡之不暇而况能禋祀许乎寡人之使吾子处此不唯许国之为亦聊以固吾圉也乃使公孙获处许西偏曰凡而器用财贿无寘于许我死乃亟去之吾先君新邑于此王室而既卑矣周之子孙日失其序夫许大岳之也天而旣厌周徳矣吾其能与许争乎君子谓郑庄公于是乎有礼礼经国家定社稷序民人利后嗣者也许无刑而伐之服而舍之度徳而处之量力而行之相时而动无累后人可谓知礼矣郑伯使卒出豭行出犬鸡以诅射颍考叔者君子谓郑庄公失政刑矣政以治民刑以正邪既无徳政又无威刑是以及邪邪而诅之将何益矣【郲即时来郑地今属河南荥阳县境许今为许州太宫郑祖庙古者出师授兵于庙公孙阏郑大夫字子都与考叔争车不胜至考叔以君旗登城射杀之辀车辕棘防也逵道方九轨傅附于城蝥弧君旗名颠坠而死瑕叔盈郑大夫继考叔登周徧也麾招也不共不敬礼许叔许公弟东偏东鄙父兄同姓羣臣共给亿安也弟叔段糊粥属获公孙获没于地以夀终也礼加礼悔祸悔前祸之无宁宁也谒告也重昏曰媾降降心也防齐以享谓之禋祀谓祀许之山川圉邉垂也太岳神农之后尧四岳继也自知身死而国乱如以许遗子孙则反为兵端故云云刑法也○庄公于此耿乎其心之良焉揣后嗣事又何明也而不为弥乱计何哉良由内衅已成复不能以义裁其私也百人为卒二十五人为行疾阏射考叔故令卒及行间皆诅之传言其徳刑俱废】桓公十五年夏许叔入于许公会齐侯于艾谋定许也【庄公卒子突争立国乱叔乘之以入公与齐侯因定之艾齐鲁间艾山】
　　庄公二十九年夏郑人侵许凡师有钟皷曰伐无曰侵轻曰袭【袭掩其不备】
　　厉公簒国
　　隠公七年冬郑公子忽在王所故陈侯请妻之郑伯许之乃成昏【以忽有王宠故】
　　八年四月甲辰郑公子忽如陈逆妇妫辛亥以妫氏归甲寅入于郑陈鍼子送女先配而后祖鍼子曰是不为夫妇诬其祖矣非礼也何以能育【妫陈姓鍼子陈大夫礼逆妇必先告祖庙而后行郑忽先逆妇而后告庙故鍼子讥之】
　　九年冬北戎侵郑郑伯御之患戎师曰彼徒我车惧其侵轶我也公子突曰使勇而无刚者尝寇而速去之君为三覆以待之戎轻而不整贪而无亲胜不相让败不相救先者见获必务进进而遇覆必速奔后者不救则无继矣乃可以逞从之戎人之前遇覆者奔祝聃逐之衷戎师前后击之尽殪戎师大奔十一月甲寅郑人大败戎师【突厉公名尝试也勇则能徃无刚不耻退覆伏兵也逞快也祝聃郑大夫先为三部伏兵聃帅勇而无刚者先犯戎而速奔以诱之入伏中戎遇伏还走聃反逐之戎前后及中三面受敌故曰衷后军不继故大奔殪死也见突于此已能兵】
　　桓公六年夏北戎伐齐齐侯使乞师于郑郑大子忽帅师救齐六月大败戎师获其二帅大良少良甲首三百以献于齐于是诸侯之大夫戍齐齐人馈之饩使鲁为其班后郑郑忽以其有功也怒故有郎之师公之未昏于齐也齐侯欲以文姜妻郑大子忽辞人问其故大子曰人各有耦齐大非吾耦也诗云自求多福在我而已大国何为君子曰善自为谋及其败戎师也齐侯又请妻之固辞人问其故大子曰无事于齐吾犹不敢今以君命奔齐之急而受室以归是以师昏也民其谓我何遂辞诸郑伯【大良少良戎二帅名甲首披甲者首熟曰饔生曰饩班次也鲁亲班齐馈则亦使戍齐矣诗大雅文王言求福由已非由人善善其得是道前文姜未昏鲁欲以之妻忽今既归鲁复欲以他女妻之忽谓以师救齐而得昏恐见怪于民乃托父命以辞○郑忽辞昏之言义正而识明盖贤公子也不幸遭不良人以致不终议者以此咎之谬矣且文姜淫乱又可娶乎】
　　十年冬齐衞郑来战于郎我有辞也初北戎病齐诸侯救之郑公子忽有功焉齐人饩诸侯使鲁次之鲁以周班后郑郑人怒请师于齐齐人以衞师助之故不称侵伐先书齐衞王爵也【郎鲁地今山东鱼台县不称侵伐而以战为文明鲁直诸侯曲故言我有辞以礼自释交绥而退无胜败郑主兵而序齐衞下者以王爵次之也见鲁犹秉周礼】
　　十一年　郑昭公之败北戎也齐人将妻之昭公辞祭仲曰必取之君多内宠子无大援将不立三公子皆君也弗从夏郑庄公卒初祭封人仲足有宠于庄公庄公使为卿为公娶邓曼生昭公故祭仲立之宋雍氏女于郑庄公曰雍姞生厉公雍氏宗有宠于宋庄公故诱祭仲而执之曰不立突将死亦执厉公而求赂焉祭仲与宋人盟以厉公归而立之秋九月丁亥昭公奔衞己亥厉公立【祭仲名足初守祭之封疆因以为氏今河南郑州有祭城三公子突亹仪其母皆有宠曼邓姓雍氏姞姓宋大夫以女妻人曰女】
　　十二年夏公欲平宋郑秋公及宋公盟于句凟之丘宋成未可知也故又会于虚冬又会于宋公辞平故与郑伯盟于武父遂帅师而伐宋战焉宋无信也君子曰苟信不继盟无益也诗云君子屡盟乱是用长无信也【句渎之丘即谷丘在河南归徳州南境与虚皆宋地宋以立厉公故责赂于郑郑人不堪遂不平公为成之与宋盟会者三宋公贪甚卒辞焉故与郑盟而伐宋诗小雅言无信故数盟数盟则情疏情疏则憾结故云长乱】
　　十三年春宋多责赂于郑郑不堪命故以纪鲁及齐与宋衞燕战不书所战后也郑人来请修好【公后地期不及其战故不书战地修好修武父之好】
　　十四年春会于曹曹人致饩礼也夏郑子人来寻盟且修曹之会【子人即弟语也其后为子人氏】冬宋人以诸侯伐郑报宋之战也焚渠门入及大逵伐东郊取牛首以大宫之椽归为卢门之椽【渠门郑城门逵道九轨东郊郑郊牛首郑邑大宫郑祖庙卢门宋城门为椽以辱之】十五年　祭仲专郑伯患之使其壻雍紏杀之将享诸郊雍姬知之谓其母曰父与夫孰亲其母曰人尽夫也父一而已胡可比也遂告祭仲曰雍氏舍其室而将享子于郊吾惑之以告祭仲杀雍紏尸诸周氏之汪公载以出曰谋及妇人宜其死也夏厉公出奔蔡六月乙亥昭公入【汪池也周氏郑大夫杀而暴其尸以示戮公愍其见杀故载以出】秋郑伯因栎人杀檀伯而遂居栎冬会于袲谋伐郑将纳厉公也弗克而还【栎郑别都今为河南钧州檀伯郑守栎大夫公与宋衞陈防袲宋地似今凤阳府虹县西境】十六年春正月会于曹谋伐郑也夏伐郑秋七月公至自伐郑以饮至之礼也【前谋弗克故再伐饮至告于庙而饮至也】
　　十七年　初郑伯将以高渠弥为卿昭公恶之固谏不聴昭公立惧其杀已也辛卯弑昭公而立公子亹君子谓昭公知所恶矣公子达曰高伯其为戮乎复恶已甚矣【亹昭公弟逵鲁大夫复重也伯高弥字本为昭公所恶而复弑君重为恶也】
　　十八年秋齐侯师于首止子亹防之高渠弥相七月戊戌齐人杀子亹而轘高渠弥蔡仲逆郑子于陈而立之是行也祭仲知之故称疾不徃人曰祭仲以知免仲曰信也【首止衞地师陈师讨郑弑君也渠弥不知讨已故相以徃车裂曰轘郑子昭公弟子仪也时人讥仲失忠臣之节仲以子亹为渠弥所立宜其见除故即然讥者之言以明本意】
　　庄公十四年夏郑厉公自栎侵郑及大陵获傅瑕傅瑕曰苟舍我吾请纳君与之盟而赦之六月甲子傅瑕杀郑子及其二子而纳厉公初内蛇与外蛇鬭于郑南门中内蛇死六年而厉公入公闻之问于申繻曰犹有妖乎对曰人之所忌其气焰以取之妖由人兴也人无衅焉妖不自作人弃常则妖兴故有妖厉公入遂杀傅瑕使谓原繁曰傅瑕贰周有常刑既伏其罪矣纳我而无二心者吾皆许之上大夫之事吾愿与伯父图之且寡人出伯父无里言入又不念寡人寡人憾焉对曰先君桓公命我先人典司宗祏社稷有主而外其心其何贰如之苟主社稷国内之民其谁不为臣臣无二心天之制也子仪在位十四年矣而谋召君者庸非贰乎庄公之子犹有八人若皆以官爵行赂劝贰而可以济事君其若之何臣闻命矣乃缢而死【大陵郑地傅瑕郑大夫洛诰火始焰焰厥攸灼始微而终盛之意也所忌者之气焰如此故至于灾盖厉公据栎而有复国之势子仪所忌也实由子仪不自强正使厉公有此气焰故云然贰二心也上大夫卿也伯父谓原繁里言纳我之言念心附也桓公郑始受封君宗祏宗庙中藏主石室言己世为宗庙守臣厉公自以先君郑事子仪者为二原繁谓子仪既主社稷纳亡者乃二也其义较正矣八人弟语其一余无考】
　　十六年秋郑伯治与于雍紏之乱者九月杀公子阏刖强鉏公父定叔出奔衞三年而复之曰不可使共叔无后于郑使以十月入曰良月也就盈数焉君子谓强鉏不能衞其足【子阏强鉏祭仲党断足曰刖公父定叔叔段之孙数满于十故为良月强鉏不能早避害故君子讥之】
　　穆公之立
　　僖公十六年冬十一月乙卯郑杀子华【详见齐桓公之伯】二十四年秋郑子华之弟子臧出奔宋好聚鹬冠郑伯闻而恶之使盗诱之八月盗杀之于陈宋之间君子曰服之不衷身之灾也诗曰彼己之子不称其服子臧之服不称也夫诗曰自诒伊慼其子臧之谓矣夏书曰地平天成称也【鹬翠鸟聚其羽以为冠非法之服衷犹适也诗曹风刺小人在位言彼人之徳不称其服又诗小雅取其自遗忧夏书禹谟地平其化天成其施上下相称为宜】
　　三十年九月甲午晋侯秦伯围郑　初郑公子兰出奔晋从于晋侯伐郑请无与围郑许之使待命于东郑石甲父侯宣多逆以为大子以求成于晋晋人许之【围郑余见晋秦交伐甲父宣多郑二大夫】
　　三十一年冬郑泄驾恶公子瑕郑伯亦恶之故公子瑕出奔楚【瑕文公子泄驾郑大夫】
　　三十三年冬楚令尹子上　伐郑将纳公子瑕门于桔柣之门瑕覆于周氏之汪外仆髠屯禽之以献文夫人敛而葬之郐城之下【桔柣郑城名汪池也车覆于其中献杀瑕以献夫人文公妻郐故国今为河南新郑密二县密旧有郐城】
　　宣公三年冬郑穆公卒初郑文公有贱妾曰燕姞梦天使与己兰曰余为伯鯈余而祖也以是为而子以兰有国香人服媚之如是既而文公见之与之兰而御之辞曰妾不才幸而有子将不信敢征兰乎公曰诺生穆公名之曰兰文公报郑子之妃曰陈妫生子华子臧子臧得罪而出诱子华而杀之南里使盗杀子臧于陈宋之间又娶于江生公子士朝于楚楚人酖之及叶而死又娶于苏生子瑕子俞弥俞弥早卒泄驾恶瑕文公亦恶之故不立也公逐羣公子公子兰奔晋从晋文公伐郑石癸曰吾闻姬姞耦其子孙必蕃姞吉人也后稷之元妃也今公子兰姞甥也天或启之必将为君其后必蕃先纳之可以亢宠与孔将鉏侯宣多纳之盟于大宫而立之以与晋平穆公有疾曰兰死吾其死乎吾所以生也刈兰而卒【因穆公之后盛于郑而追纪其始见天所启也姞南燕姓伯鯈南燕祖帝天命以兰为之子令人爱之如兰盖以兰之灵秀毓焉后有兰验子孙繁昌征兰以兰为征恐以贱故忘之也郑子子仪也淫季父之妻曰报南里郑地叶楚地今为河南叶县石癸郑大夫言姬姞二姓宜为配耦姞文从吉其女为后稷元妃而周兴亢极也大宫郑祖庙】
　　灵公僖公之弑
　　宣公四年春楚人献鼋于郑灵公公子宋与子家将见子公之食指动以示子家曰他日我如此必尝异味及入宰夫将解鼋相视而笑公问之子家以告及食大夫鼋召子公而弗与也子公怒染指于鼎尝之而出公怒欲杀子公子公与子家谋先子家曰畜老犹惮杀之而况君乎反譛子家子家惧而从之夏弑灵公书曰郑公子归生弑其君夷权不足也君子曰仁而不武无能达也凡弑君称君君无道也称臣臣之罪也郑人立子良辞曰以贤则去疾不足以顺则公子坚长乃立襄公襄公将去穆氏而舍子良子良不可曰穆氏宜存则固愿也若将亡之则亦皆亡去疾何为乃舍之皆为大夫【鼋如鼈而大千歳能与人语灵公穆公子名夷宋字子公子家名归生食指第二指也弗与使指动无验先先公为难譛子公譛于公子家权不足以御乱惧譛而从故书以首恶称君谓唯书君名而称国以弑称臣者书弑者之名子良穆公庻子名去疾坚襄公名穆氏穆公之羣子襄公欲尽逐之以子良让已故独舍何为何为独留】十年冬郑子家卒郑人讨幽公之乱斲子家之棺而逐其族改葬幽公谥之曰灵【斲薄其棺不使从卿礼　四年传以归生权不足而书弑今郑人以弑君之罪归归生夫权不足岂郑人讨之之意耶何更不及子公也此传之舛谬有难辨者】襄公二年秋七月郑伯睔卒于是子罕当国子驷为政子国为司马【睔之子髠顽立是为僖公当国摄君事为政卿也司马主兵】
　　五年夏郑子国来聘通嗣君也
　　七年　郑僖公之为大子也于成之十六年与子罕适晋不礼焉又与子丰适楚亦不礼焉及其元年朝于晋子丰欲愬诸晋而废之子罕止之及将会于鄬子驷相又不礼焉侍者谏不聴又谏杀之及鄵子驷使贼夜弑僖公而以疟疾赴于诸侯简公生五年奉而立之【成鲁成公子罕子丰皆穆公子不礼不敬礼之元年郑僖元年简公僖公子○既详知见弑之由又承其伪赴而书之皆不可解】
　　八年　郑羣公子以僖公之死也谋子驷子驷先之夏四月庚辰辟杀子狐子熈子侯子丁孙撃孙恶出奔衞【辟罪也加罪以戮之】
　　西宫纯门之难
　　襄公十年六月楚子囊郑子耳伐宋【详见悼公复伯】秋七月楚子囊郑子耳侵我西鄙还围萧八月丙寅克之九月子耳侵宋北鄙孟献子曰郑其有灾乎师竞已甚周犹不堪竞况郑乎有灾其执政之三士乎【竞强竞也简公幼少子驷子国子耳秉政故知三士任其祸】初子驷与尉止有争将御诸侯之师而黜其车尉止获又与之争子驷抑尉止曰尔车非礼也遂弗使献初子驷为田洫司氏堵氏侯氏子师氏皆丧田焉故五族聚羣不逞之人因公子之徒以作乱于是子驷当国子国为司马子耳为司空子孔为司徒冬十月戊辰尉止司臣侯晋堵女父子师仆帅贼以入晨攻执政于西宫之朝杀子驷子国子耳劫郑伯以如北宫子孔知之故不死书曰盗言无大夫焉子西闻盗不儆而出尸而追盗盗入于北宫乃归授甲臣妾多逃器用多丧子产闻盗为门者庀羣司闭府库慎闭藏完守备成列而后出兵车十七乘尸而攻盗于北宫子蟜帅国人助之杀尉止子师仆盗众尽死侯晋奔晋堵女父司臣尉翩司齐奔宋子孔当国为载书以位序听政辟大夫诸司门子弗顺将诛之子产止之请为之焚书子孔不可曰为书以定国众怒而焚之是众为政也国不亦难乎子产曰众怒难犯专欲难成合二难以安国危之道也不如焚书以安众子得所欲众亦得安不亦可乎专欲无成犯众兴祸子必从之乃焚书于仓门之外众而后定【诸侯之师伐郑牛首之师黜减损获囚俘也非礼过制献献所获也洫田畔沟也子驷为田洫以正封疆而侵四族之田故皆丧田公子前子驷所杀子熙等之党西宫公宫子孔公子嘉字知难不告利得其处也尉止等五人皆士以微故不书名子西公孙夏字子驷子也尸临父尸子产公孙侨字子国子也为门置守门者庀备也羣司众官十七乘千二百七十五人尉翩尉止子司齐司臣子子孔当国代子驷载书盟而载之书位序使诸大夫各以职位为序以聴执政之法不得侵越辟法也门子卿之嫡子弗顺子孔之命故子孔命诛之子产止使勿诛焚书焚前载书难难以治所欲为政也焚于外欲使众见之○子产相国之畧已见于此】十五年　郑尉氏司氏之乱其余盗在宋郑人以子西伯有子产之故纳赂于宋以马四十乘与师茷师慧三月公孙黑为质焉司城子罕以堵女父尉翩司齐与之良司臣而逸之托诸季武子武子寘诸卞郑人醢之三人也师慧过宋朝将私焉其相曰朝也慧曰无人焉相曰朝也何故无人慧曰必无人焉若犹有人岂其以千乗之相易淫乐之蒙必无人焉故也子罕闻之固请而归之十二月郑人夺堵狗之妻而归诸范氏【子西三子贵用于郑而父贼不讨有伤厥心且非国体故以赂求之马四十乘百六十匹师乐师也茷慧皆其名黑字子晳良贤逸放也三人堵女父尉翩司齐也私小便相相师者宋于邻国之相自宜为之讨贼俟得赂而归之则无三子而有淫乐是以相博而互易也故慧诡言无人以激之宋子罕贤其言请归之能徙义也堵狗堵女父之族狗娶于晋范氏郑人既诛女父畏狗因范氏作乱故夺归其妻先絶之郑之谋也】
　　十八年冬郑子孔欲去诸大夫将叛晋而起楚师以去之使告子庚　子庚帅师治兵于汾于是子蟜伯有子张从郑伯伐齐子孔子展子西守二子知子孔之谋完守入保子孔不敢会楚师楚师伐郑次于鱼陵右师城上棘遂涉颍次于旃然蒍子冯公子格率锐师侵费滑胥靡献于雍梁右回梅山侵郑东北至于虫牢而反子庚门于纯门信于城下而还【子庚楚令尹余见晋平楚康争伯子蟜公孙趸字伯有良霄字子张公孙黑肱字二子子展子西完保完城郭内保守也鱼陵郑地城上棘者将涉颍故于水邉权筑小城为进退之备旃然水名费滑胥靡献于雍梁皆郑邑信再宿也余见晋平楚康争伯】
　　十九年秋郑子孔之为政也专国人患之乃讨西宫之难与纯门之师子孔当罪以其甲及子革子良氏之甲守甲辰子展子西率国人伐之杀子孔而分其室书曰郑杀其大夫专也子然子孔宋子之子也士子孔圭妫之子也圭妫之班亚宋子而相亲也士子孔亦相亲也僖之四年子然卒简之元年士子孔卒司徒孔实相子革子良之室三室如一故及于难子革子良出奔楚子革为右尹郑人使子展当国子西听政立子产为卿【守子孔自守经书郑杀以国讨为文子然子革之父士子孔子良之父宋子圭妫皆郑穆公妾亚次也相助也三室以先世相亲凡事如一室故子良子革并及于难子革即郑丹简公犹幼故子展以大夫当国】
　　子产相国
　　襄公二十二年九月郑公孙黑肱有疾归邑于公召室老宗人立段而使黜官薄祭祭以特羊殷以少牢足以共祀尽归其余邑曰吾闻之生于乱世贵而能贫民无求焉可以后亡敬共事君与二三子生在敬戒不在富也己巳伯张卒君子曰善戒诗曰慎尔侯度用戒不虞郑子张其有焉【黑肱字伯张一字子张段其子字子石黜官减其官职礼大夫时祭少牢此四时祀以特羊三年盛祭以少牢为薄矣特一也殷盛也大牢牛羊豕少牢羊豕诗大雅侯维也义取慎法度戒未然时郑乱贤臣惧而自贬】十二月郑游眅将如晋未出竟遭逆妻者夺之以馆于邑丁巳其夫攻子明杀之以其妻行子展废良而立大叔曰国卿君之贰也民之主也不可以苟请舍子明之类求亡妻者使复其所使游氏勿怨曰无昭恶也【游眅公孙虿子字子明馆于邑舍止其邑不复行也良游眅子大叔眅弟子明有罪而良又不贤是类也故废之复不讨专杀之人以抑强扶弱且令忘其怨不使昭播之】
　　二十四年冬晋侯嬖程郑使佐下军郑行人公孙挥如晋聘程郑问焉曰敢问降阶何由子羽不能对归以语然明然明曰是将死矣不然将亡贵而知惧惧而思降乃得其阶下人而已又何问焉且夫既登而求降阶者知人也不在程郑其有亡衅乎不然其有惑疾将死而忧也【晋逐栾盈而以程郑代之使佐下军挥字子羽降阶自卑下也然明鬷蔑也阶犹道也】二十五年　初陈侯会楚子伐郑　六月郑子展子产帅车七百乘伐陈宵突陈城遂入之　八月郑子产献捷于晋戎服将事【戎服异于朝服详见晋防楚康争伯】十二月晋程郑卒子产始知然明问为政焉对曰视民如子见不仁者诛之如鹰鹯之逐鸟雀也子产喜以语子大叔且曰他日吾见蔑之面而已今吾见其心矣子大叔问政于子产子产曰政如农功日夜思之思其始而成其终朝夕而行之行无越思如农之有畔其过鲜矣【子产以然明之言验故知其贤越过也言所行不过其所思有畔言有则也】
　　二十六年春郑伯赏入陈之功三月甲寅朔享子展赐之先路三命之服先八邑赐子产次路再命之服先六邑子产辞邑曰自上以下隆杀以两礼也臣之位在四且子展之功也臣不敢及赏礼请辞邑公固予之乃受三邑公孙挥曰子产其将知政矣让不失礼【先路次路皆王所赐车之縂名郑盖请之于王以路及命服为邑先八邑三十二井上卿子展次卿子西十一年良宵见经十九年乃立子产为卿故位在四赏礼以礼见赏谓六邑也位次当受二邑以公固与之故受三邑】○秋七月齐侯郑伯为衞侯故如晋　国景子相齐侯　子展相郑伯　叔向曰郑七穆罕氏其后亡者也子展俭而壹【衞侯献公也复国而侵戚田杀晋戌故晋执之齐郑如晋为之请也详见衞孙甯废立郑穆公十一子子然二子孔三族已亡子羽不为卿故止七子展公孙舍之罕氏也子西公孙夏驷氏也子产公孙侨国氏也伯有良霄良氏也子大叔游吉游氏也子石公孙段丰氏也伯石印段印氏也叔向观察子展言貌而谓其居身俭用心壹子孙当久兴于郑】
　　二十七年秋郑伯享赵孟于垂陇子展伯有子西子产子大叔二子石从赵孟曰七子从君以宠武也请皆赋以卒君贶武亦以观七子之志子展赋草虫赵孟曰善哉民之主也抑武也不足以当之伯有赋鹑之贲贲赵孟曰牀第之言不逾阈况在野乎非使人之所得闻也子西赋黍苗之四章赵孟曰寡君在武何能焉子产赋隰桑赵孟曰武请受其卒章子大叔赋野有蔓草赵孟曰吾子之惠也印段赋蟋蟀赵孟曰善哉保家之主也吾有望矣公孙段赋桑扈赵孟曰匪交匪敖福将焉徃若保是言也欲辞福禄得乎卒享文子告叔向曰伯有将为戮矣诗以言志志诬其上而公怨之以为宾荣其能久乎幸而后亡叔向曰然己侈所谓不及五稔者夫子之谓矣文子曰其余皆数世之主也子展其后亡者也在上不忘降印氏其次也乐而不荒乐以安民不淫以使之后亡不亦可乎【赵孟自宋之盟还过郑二子石印段公孙段草虫诗召南曰未见君子忧心忡忡亦既见止亦既觏止我心则降以赵孟为君子赵孟以在上不忘降故可以主民复辞君子鹑之贲贲诗风衞人刺其君淫乱鹑鹊之不若义取人之无良我以为兄我以为君也第箦也此诗刺淫乱故云牀第之言阈门限使人赵孟自谓黍苗诗小雅四章曰肃肃谢功召伯营之烈烈征师召伯成之比赵孟于召伯召伯诸侯之事故推其君而不敢当隰桑诗小雅义取思见君子尽心以事之曰既见君子其乐如何卒章曰心乎爱矣遐不谓矣中心藏之何日忘之赵孟欲子产之见规诲故受之野有蔓草诗郑风取其邂逅相遇适我愿兮大叔喜于相遇故赵孟受其惠蟋蟀诗唐风曰无以大康职思其居好乐无荒良士瞿瞿言瞿瞿然顾礼仪也能戒惧不荒所以保家故赵孟云有望桑扈诗小雅义取君子有礼文故能受天之祐匪交匪敖福将焉徃此桑扈诗卒章赵孟因以取义享毕而咎伯有云郑伯未有无良而诬之以公歌之于众为荣宠于宾因防其必速亡稔年也又贤其余而子展为最印为次】
　　二十八年十二月为宋之盟故公及宋公陈侯郑伯许男如楚公过郑郑伯不在伯有迋劳于黄崖不敬穆叔曰伯有无戾于郑郑必有大咎敬民之主也而弃之何以承守郑人不讨必受其辜济泽之阿行潦之苹藻寘诸宗室季兰尸之敬也敬可弃乎【不在朝楚也迋徃也承守承先祖守其家受其辜言必大为郑害济泽言薄土苹藻言贱菜宗室宗庙言取苹藻于阿泽使服兰之女为之主神犹享之以其敬也古者女将行嫁就宗子之室教之以四徳三月教成设祭于宗子之庙故云然女佩兰而馨故曰季兰】
　　二十九年五月郑子展卒子皮卽位于是郑饥而未及麦民病子皮以子展之命饩国人粟戸一钟是以得郑国之民故罕氏常掌国政以为上卿【子皮名虎代父为卿六斛四斗曰钟余见宋子罕之贤】十一月郑伯有使公孙黑如楚辞曰楚郑方恶而使余徃是杀余也伯有曰世行也子晳曰可则徃难则已何世之有伯有将强使之子晳怒将伐伯有氏大夫和之十二月己巳郑大夫盟于伯有氏禆谌曰是盟也其与几何诗曰君子屡盟乱是用长今是长乱之道也祸未歇也必三年而后能纾然明曰政将焉徃禆谌曰善之代不善天命也其焉辟子产举不逾等则位班也择善而举则世隆也天又除之夺伯有魄子西即世将焉辟之天祸郑久矣其必使子产息之乃犹可以戾不然将亡矣【伯有执国政故得使黑世行世为行人禆谌郑大夫几何不能久也纾解也焉辟必归之也子产位班次应知政世隆世所高夺魄丧其精神为子产驱除戾定也】
　　三十年春子产相郑伯以如晋叔向问郑国之政焉对曰吾得见与否在此嵗也驷良方争未知所成若有所成吾得见乃可知也叔向曰不既和矣乎对曰伯有侈而愎子晳好在人上莫能相下也虽其和也犹相积恶也恶至无日矣【驷氏子晳良氏伯有愎狠也】夏四月郑伯及其大夫盟君子是以知郑难之不已也【驷良争故盟郑伯微弱不能制其臣君臣诅盟故乱不已】秋七月郑伯有耆酒为窟室而夜饮酒撃钟焉朝至未巳朝者曰公焉在其人曰吾公在壑谷皆自朝布路而罢既而朝则又将使子晳如楚归而饮酒庚子子晳以驷氏之甲伐而焚之伯有奔雍梁醒而后知之遂奔许大夫聚谋子皮曰仲虺之志云乱者取之亡者侮之推亡固存国之利也罕驷丰同生伯有汏侈故不免人谓子产就直助彊子产曰岂为我徒国之祸难谁知所敝或主彊直难乃不生姑成吾所辛丑子产敛伯有氏之死者而殡之不及谋而遂行印段从之子皮止之众曰人不我顺何止焉子皮曰夫子礼于死者况生者乎遂自止之壬寅子产入癸卯子石入皆受盟于子晳氏乙巳郑伯及其大夫盟于大宫盟国人于师之梁之外伯有闻郑人之盟已也怒闻子皮之甲不与攻己也喜曰子皮与我矣癸丑晨自墓门之渎入因马师颉介于襄库以伐旧北门驷带率国人以伐之皆召子产子产曰兄弟而及此吾从天所与伯有死于羊肆子产禭之枕之股而哭之敛而殡诸伯有之臣在市侧者既而葬诸斗城子驷氏欲攻子产子皮怒之曰礼国之干也杀有礼祸莫大焉乃止于是游吉如晋还闻虽不入复命于介八月甲子奔晋驷带追之及酸枣与子上盟用两珪质于河使公孙肸入盟大夫已巳复归书曰郑人杀良霄不称大夫言自外入也于子蟜之卒也将葬公孙挥与禆灶晨防事焉过伯有氏其门上生莠子羽曰其莠犹在乎于是歳在降娄降娄中而旦禆灶指之曰犹可以终歳嵗不及此次也已及其亡也歳在娵訾之口其明年乃及降娄仆展从伯有与之皆死羽颉出奔晋为任大夫鸡泽之防郑乐成奔楚遂适晋羽颉因之与之比而事赵文子言伐郑之说焉以宋之盟故不可子皮以公孙鉏为焉师【窟室地室撃钟僣乐朝者家臣朝伯有者谓伯有为公壑谷窟室布路分散也而朝伯有朝君也雍梁郑地罕氏子皮驷氏子晳丰氏公孙段三家本同母兄弟故云同生伯有孤特又汏侈所以亡时人谓子晳直三家彊故劝子产就而助之子产言我于驷良岂偏有党乎但祸难难量或能直能彊则难不生矣今三家未能故伯有方争吾姑不违吾所志耳所谓执礼而中立也不及谋不与于国谋也印段子石从之义之也大宫祖庙师之梁墓门皆郑城门马师颉子羽孙介甲也用襄库之甲兵驷带子西之子子晳之宗主皆召驷氏伯有召之也子产以兄弟恩等无所偏助复敛葬伯有以敦致其情所谓成吾所也故子皮以为礼而怒夫攻之者羊肆市列也斗城郑地吉惧祸并及故不入子上驷带也沈珪于河为信也复归吉复归伯有既出绝位故不称大夫子蟜卒在十九年防葬事挥子羽裨灶郑大夫挥指莠喻伯有以其侈久宣亡故云犹在歳歳星十二年而一周天降娄奎娄也歳星时在其度周七月夏五月降娄中而天明灶指之言伯有犹可终此一周之期而嵗星至期反不及此次至伯有之亡适一周矣而嵗星乃在娵訾不及降娄之次娵訾营室东壁盖二十八年歳星淫在枵今三十年在娵訾是歳星停在枵二年越一年方及如灶言仆展伯有党羽颉马师颉也任晋邑乐成亦郑叛臣二臣欲害宗国宋盟约弭兵故赵孟不可鉏子罕子代羽颉】冬十月郑子皮授子产政辞曰国小而偪族大宠多不可为也子皮曰虎帅以听谁敢犯子子善相之国无小小能事大国乃寛子产为政有事伯石赂与之邑子大叔曰国皆其国也奚独赂焉子产曰无欲实难皆得其欲以从其事而要其成非我有成其在人乎何爱于邑邑将焉徃子大叔曰若四国何子产曰非相违也而相从也四国何尤焉郑书有之曰安定国家必大焉先姑先安大以待其所归既伯石惧而归邑卒与之伯有既死使大史命伯石为卿辞大史退则请命焉复命之又辞如是三乃受防入拜子产是以恶其为人也使次已位子产使都鄙有章上下有服田有封洫庐井有伍大人之忠俭者从而与之泰侈者因而毙之丰卷将祭请田焉弗许曰唯君用鲜众给而已子张怒退而征役子产奔晋子皮止之而逐丰卷丰卷奔晋子产请其田里三年而复之反其田里及其入焉从政一年舆人诵之曰取我衣冠而褚之取我田畴而伍之敦杀子产吾其与之及三年又诵之曰我有子弟子产诲之我有田畴子产殖之子产而死谁其嗣之【子皮代伯有知政以子产贤让之偪近大国无小言在政纪也乃寛为大国所恤也伯石公孙段字有事使之而恐其不顺故赂以邑大叔言郑大夫共忧郑国事何为独赂之子产言人不能无欲得所欲以成其事则其成功在我且邑固在国也大叔又恐为四邻所议又言此共以和顺何尤之有郑书郑国史书言先和大族而后国家安待归要其成也辞而卒与信有终也恶恶其饰诈畏其作乱故宠之子产以国奢故示之以礼国都及邉鄙车服尊卑各有分部公卿大夫服不相逾封疆也洫沟也庐舍也九夫为井使五家为保大人为卿大夫丰卷子张也田猎也一杀为鲜国君用以供祭故必田众臣止取于给备故不须田征役召兵欲攻子产请请不没于公复复其位入所收也褚衣之橐奢侈者畏法橐而藏之并畔为畴殖生也嗣续也】
　　三十一年公薨之月子产相郑伯以如晋晋侯以我丧故未之见也子产使尽壊其馆之垣而纳车马焉【详见晋楚为成】十二月北宫文子相衞襄公以如楚过郑印段迋劳于棐林如聘礼而以劳辞文子入聘子羽为行人冯简子与子大叔逆客事毕而出言于衞侯曰郑有礼其数世之福也其无大国之讨乎诗云谁能执热逝不以濯礼之于政如热之有濯也濯以救热何患之有子产之从政也择能而使之冯简子能断大事子大叔美秀而文公孙挥能知四国之为而辨于其大夫之族姓班位贵贱能否而又善为辞令禆谌能谋谋于野则获谋于邑则否郑国将有诸侯之事子产乃问四国之为于子羽且使多为辞令与禆谌乘以适野使谋可否而告冯简子使断之事成乃授子大叔使行之以应对宾客是以鲜有败事北宫文子所谓有礼也【文子名佗以劳辞用郊劳之辞入聘报印段客谓文子诗大雅引诗以喻郑有礼必无患因迹子产行事以明文子之言美貌美秀才秀文有文彩谋国则否才性之蔽子产顺其偏而用之不遗善也】郑人游于乡校以论执政然明谓子产曰毁乡校如何子产曰何为夫人朝夕退而游焉以议执政之善否其所善者吾则行之其所恶者吾则改之是吾师也若之何毁之我闻忠善以损怨不闻作威以防怨岂不遽止然犹防川大决所犯伤人必多吾不克救也不如小决使道不如吾闻而药之也然明曰蔑也今而后知吾子之信可事也小人实不才若果行此其郑国实赖之岂唯二三臣仲尼闻是语也曰以是观之人谓子产不仁吾不信也【子产初政未协有游于校议其得失者然明欲毁校以息之子产言为忠善则怨谤自息损犹息也遽即也道通也药为已药石也仲尼以仁归子产计其年于此应十岁盖长而闻之】子皮欲使尹何为邑子产曰少未知可否子皮曰愿吾爱之不吾叛也使夫徃而学焉夫亦愈知治矣子产曰不可人之爱人求利之也今吾子爱人则以政犹未能操刀而使割也其伤实多子之爱人伤之而已其谁敢求爱于子子于郑国栋也栋折榱崩侨将厌焉敢不尽言子有美锦不使人学制焉大官大邑身之所庇也而使学者制焉其为美锦不亦多乎侨闻学而后入政未闻以政学者也若果行此必有所害譬如田猎射御贯则能获禽若未尝登车射御则败绩厌覆是惧何暇思获子皮曰善哉虎不敏吾闻君子务知大者逺者小人务知小者近者我小人也衣服附在吾身我知而慎之大官大邑所以庇身也我逺而慢之微子之言吾不知也他日我曰子为郑国我为吾家以庇焉其可也今而后知不足自今请虽吾家聴子而行子产曰人心之不同如其靣焉吾岂敢谓子靣如吾靣乎抑心所谓危亦以告也子皮以为忠故委政焉子产是以能为郑国【为邑为邑大夫少年少伤自伤贯习也我自言也以庇庇吾身也不足智虑不足谋其家也传言子产之治乃子皮之功】
　　昭公元年春楚公子围聘于郑且娶于公孙段氏伍举为介将入馆郑人恶之使行人子羽与之言乃馆于外既聘将以众逆子产患之使子羽辞曰以敝邑褊小不足以容从者请墠聴命令尹命大宰伯州犂对曰君辱贶寡大夫围谓围将使丰氏抚有而室围布几筵告于庄共之庙而来若野赐之是委君贶于草莽也是寡大夫不得列于诸卿也不宁唯是又使围蒙其先君将不得为寡君老其蔑以复矣唯大夫图之子羽曰小国无罪恃实其罪将恃大国之安靖已而无乃包藏祸心以图之小国失恃而惩诸侯使莫不憾者距违君命而有所壅塞不行是惧不然敝邑馆人之属也其敢爱丰氏之祧伍举知其有备也请垂櫜而入许之正月乙未入逆而出【介副也入馆就客舍郑知楚懐诈故恶之外城外众逆以兵入逆妇请墠请于城外除地为墠行昏礼丰氏公孙段庄王围之祖共王围之父蒙欺蔽也告庙而来不得成礼于女氏之庙为欺先君大臣称老不得列惧辱命而黜退子羽言已失恃则诸侯惩恨以距君命惧壅而不行馆人属言为徃来行李之所供祧庙之兆域即庙也垂櫜示无弓】○夏四月郑徐吾犯之妹美公孙楚聘之矣公孙黑又使强委禽焉犯惧告子产子产曰是国无政非子之患也唯所欲与犯请于二子请使女择焉皆许之子晳盛饰入布币而出子南戎服入左右射超乘而出女自房观之曰子晳信美矣抑子南夫也夫夫妇妇所谓顺也适子南氏子晳怒既而櫜甲以见子南欲杀之而取其妻子南知之执戈逐之及冲撃之以戈子晳伤而归告大夫曰我好见之不知其有异志也故伤大夫皆谋之子产曰直钧幼贱有罪罪在楚也乃执子南而数之曰国之大节有五女皆奸之畏君之威聴其政尊其贵事其长养其亲五者所以为国也今君在国女用兵焉不畏威也奸国之纪不聴政也子晳上大夫女嬖大夫而弗下之不尊贵也幼而不忌不事长也兵其从兄不养亲也君曰余不女忍杀宥女以逺勉速行乎无重而罪五月庚辰郑放游楚于吴将行子南子产咨于大叔大叔曰吉不能亢身焉能亢宗彼国政也非私难也子图郑国利则行之又何疑焉周公杀管叔而蔡蔡叔夫岂不爱王室故也吉若获戾子将行之何有于诸游【徐吾犯郑大夫楚字子南黑字子晳皆穆公孙禽鴈也强纳之夫丈夫以其武勇也一云以先聘已故为夫冲交道也直钧以先聘为子南直用戈为子晳直是均也子产力未能讨故钧其事而归罪于卑者奸犯也奸国纪谓伤人忌畏也大叔游楚之兄子亢蔽也蔡放也】郑为游楚乱故六月丁巳郑伯及其大夫盟于公孙段氏罕虎公孙侨公孙段印段游吉驷带私盟于闺门之外实薰隧公孙黑强与于盟使大史书其名且曰七子子产弗讨【闺门郑城门薰隧门外道名实之者为明年子产数子晳罪称薰隧盟也自欲同于六卿故曰七子以其强讨之恐致乱故弗讨】秋郑伯使公孙侨如晋聘　叔向问焉　向出行人挥送之叔向问郑故焉且问子晳对曰其与几何无礼而好陵人怙富而卑其上弗能久矣【向问事见晋失诸侯几何言不久将败也】
　　二年秋郑公孙黑将作乱欲去游氏而代其位伤疾作而不果驷氏与诸大夫欲杀之子产在鄙闻之惧弗及乘遽而至使吏数之曰伯有之乱以大国之事而未尔讨也尔有乱心无厌国不女堪专伐伯有而罪一也昆弟争室而罪二也薰隧之盟女矫君位而罪三也有死罪三何以堪之不速死大刑将至再拜稽首辞曰死在朝夕无助天为虐子产曰人谁不死凶人不终命也作凶事为凶人不助天其助凶人乎请以印为褚师子产曰印也若才君将任之不才将朝夕从女女罪之不恤而又何请焉不速死司寇将至七月壬寅缢尸诸周氏之衢加木焉【游氏大叔族黑为游楚所伤故欲去之驷氏黒之族以黑好乱恐并及故欲杀之遽驿骑以车曰传以马曰遽乗遽欲速至也印黑之子褚师市官周氏衢道名陈其尸书罪于木以加尸上】四年九月郑子产作丘赋国人谤之曰其父死于路已为虿尾以令于国国将若之何子寛以告子产曰何害苟利社稷死生以之且吾闻为善者不改其度故能有济也民不可逞度不可改诗曰礼义不愆何恤于人言吾不迁矣浑罕曰国氏其先亡乎君子作法于凉其敝犹贪作法于贪敝将若之何姬在列者蔡及曹滕其先亡乎偪而无礼郑先衞亡偪而无法政不率法而制于心民各有心何上之有【丘十六井当出马一匹牛三头此古法也子产作之者必更有所增益如鲁作丘甲之类死路谓子国为尉氏所杀虿尾有毒喻子产重赋毒民诗逸诗迁移也子寛名浑罕凉薄取也列列于国蔡偪楚曹滕偪宋郑偪晋楚子产权时救急浑罕讥之正也】
　　五年春郑罕虎如齐娶于子尾氏晏子骤见之陈桓子问其故对曰能用善人民之主也【娶自为娶子尾公孙虿字用善人谓授政子产也】
　　六年三月郑人铸刑书叔向使诒子产书曰始吾有虞于子今则已矣昔先王议事以制不为刑辟惧民之有争心也犹不可禁御是故闲之以义紏之以政行之以礼守之以信奉之以仁制为禄位以劝其从严断刑罚以威其淫惧其未也故诲之以忠耸之以行敎之以务使之以和临之以敬涖之以彊断之以刚犹求圣哲之上明察之官忠信之长慈惠之师民于是乎可任使也而不生祸乱民知有辟则不忌于上竝有争心以征于书而徼幸以成之弗可为矣夏有乱政而作禹刑商有乱政而作汤刑周有乱政而作九刑三辟之兴皆叔世也今吾子相郑国作封洫立谤政制参辟铸刑书将以靖民不亦难乎诗曰仪式刑文王之徳日靖四方又曰仪刑文王万邦作孚如是何辟之有民知争端矣将弃礼而征于书锥刀之末将尽争之乱狱滋丰贿赂竝行终子之世郑其败乎肸闻之国将亡必多制其此之谓乎复书曰若吾子之言侨不才不能及子孙吾以救世也既不承命敢忘大惠【郑铸刑书于鼎以为国之常法叔向与子产虽异国臣而心契道一故遗书諌之虞度也凖度之以为已法一云虞畏也敬惮之意以制谓临事裁其轻重之宜不豫立法辟法也法豫立则民知争端闲防紏举行施守执奉养也从从敎淫放也忠诚其心耸动也行善行务时所急和说以使民也临居其上涖措之事刚以义断恩也上王公官卿大夫不忌上谓权移于法不畏上也皆因危文以生争征据也据于刑书縁徼幸以成其巧伪弗可为治考三代之乱皆作刑书不能议事以制谤政即作丘赋制参辟谓用三代之末法诗周颂言则文王之徳有安靖四方之功刑则也又诗大雅言以文王为仪则天下信而从之又何刑为孚信也锥末喻细微也多制数立法也大惠以箴戒为惠也○叔向之言诚知要矣然三代而下则法不可一日无也子产徳焉而不从其亦是故乎若云国将亡必多制者信夫信夫】七年夏四月郑子产聘于晋晋侯有疾韩宣子逆客私焉曰寡君疾于今三月矣竝走羣望有加而无瘳今梦黄熊入于门其何厉鬼也对曰以君之明子为大政其何厉之有昔尧殛鲧于羽山其神化为黄熊以入于羽渊实为夏郊三代祀之晋为盟主其或者未之祀也乎韩子祀夏郊晋侯有间赐子产莒之二方鼎【熊兽似豕见于晋侯梦以子产博物因来聘问之私焉私语也望晋所望山川皆走徃祈祷羽山今淮安府赣榆县有羽山舜殛鲧处有羽潭鲧化黄熊处夏家郊祀之歴商周三代亦通在羣神之数周衰晋为盟主得佐天子祀羣神夏郊鲧也间差也方鼎莒所贡】○郑人相惊以伯有曰伯有至矣则皆走不知所徃铸刑书之岁二月或梦伯有介而行曰壬子余将杀带也明年壬寅余又将杀段也及壬子驷带卒国人益惧齐燕平之月壬寅公孙段卒国人愈惧其明月子产立公孙泄及良止以抚之乃止子大叔问其故子产曰鬼有所归乃不为厉吾为之归也大叔曰公孙泄何为子产曰说也为身无义而图说从政有所反之以取媚也不媚不信不信民不从也及子产适晋赵景子问焉曰伯有犹能为鬼乎子产曰能人生始化曰魄既生魄阳曰魂用物精多则魂魄强是以有精爽至于神明匹夫匹妇强死其魂魄犹能冯依于人以为淫厉况良霄我先君穆公之胄子良之孙子耳之子敝邑之卿从政三世矣郑虽无腆抑谚曰蕞尔国而三世执其政柄其用物也矣其取精也多矣其族又大所冯厚矣而强死能为鬼不亦宜乎【介甲也驷带助子晳杀伯有公孙段丰氏党故伯有为祟杀之泄子孔子良止伯有子皆立为大夫使有宗庙为之归也子孔不为厉亦立后故大叔疑之子产以伯有无义徒以妖鬼而立之恐惑民故立泄使若自以大义存诛絶之后者图以此解说民心民不可使知之故治政或反其常度以求媚于民盖以心说而后信之也景子晋中军佐赵成魄隂精形之灵也既生魄内有阳气为魂物权势也精爽英灵也精能神爽故明强死不得其死腆厚也蕞小貌子良穆公子生子耳子耳生伯有伯有既戮死其族犹大所冯者贵重传言子产之博敏】子皮之族饮酒无度故马师氏与子皮氏有恶齐师还自燕之月罕朔杀罕魋罕朔奔晋韩宣子问其位于子产子产曰君之羁臣苟得容以逃死何位之敢择卿违从大夫之位罪人以其罪降古之制也朔于敝邑亚大夫也其官马师也获戾而逃唯执政所寘之得免其死为惠大矣又敢求位宣子为子产之敏也使从嬖大夫【前马师颉奔公孙鉏代之故称马师氏与子皮同族月此年二月罕朔鉏之子罕魋子皮弟卿从大夫位谓以礼去者降位一等以罪降谓从其罪之轻重为降之多寡大夫位马师职也从嬖大夫使降一等不以其罪为子产故】
　　十年秋七月晋平公卒九月叔孙婼齐国弱宋华定衞北宫喜郑罕虎许人曹人莒人邾人滕人薛人人小邾人如晋葬平公也郑子皮将以币行子产曰丧焉用币用币必百两百两必千人千人至将不行不行必尽用之几千人而国不亡子皮固请以行既葬诸侯之大夫欲因见新君叔孙昭子曰非礼也弗聴叔向辞之曰大夫之事毕矣而又命孤孤斩焉在衰绖之中其以嘉服见则丧礼未毕其以丧服见是重受吊也大夫将若之何皆无辞以见子皮尽用其币归谓子羽曰非知之实难将在行之夫子知之矣我则不足书曰欲败度纵败礼我之谓矣夫子知度与礼矣我实纵欲而不能自克也【子皮罕虎也币见新君之贽子产言币必不用而徒费载币用车百乗则徒千人人众则费广将不能行必尽用以给之千人之费国不可数晋果以礼拒又用币尽皆如子产言故子皮悔之言知之难在于行夫子知之而我不能行则其知为徒此我之不足非夫子之咎也毕送葬礼毕斩焉哀痛之深如斩絶也书大甲篇】
　　十二年三月郑简公卒将为葬除及游氏之庙将毁焉子大叔使其除徒执用以立而无庸毁曰子产过女而问何故不毁乃曰不忍庙也诺将毁矣既如是子产乃使辟之司墓之室有当道者毁之则朝而塴弗毁则日中而塴子大叔请毁之曰无若诸侯之宾何子产曰诸侯之宾能来防吾丧岂惮日中无损于宾而民不害何故不为遂弗毁日中而葬君子谓子产于是乎知礼礼无毁人以自成也【葬除除葬道游氏大叔族用毁庙具乃曰下二句大叔敎毁庙者之辞子产果不忍毁其庙使避之迂道以避其庙也又因简公别营葬地不在郑先君旧墓故掌公墓大夫之室有当其葬道者塴掩土子大叔欲直其道速葬无久留宾子产不忍伤民迂道缓葬宾亦无伤传以礼美之】十三年八月甲戌同盟于平丘　子产争承　自日中以争至于昏晋人许之　子产归未至闻子皮卒哭且曰吾已无为为善矣唯夫子知我仲尼谓子产于是行也足以为国基矣诗曰乐只君子邦家之基子产君子之求乐者也且曰合诸侯艺贡事礼也【承贡赋之次子产以郑爵列伯子男不应出公侯之贡故争之必直而后已详见晋失诸侯子皮深知子产贤以政让故死而哭之哀已止也无为无缘也诗小雅言乐与君子为治乃邦家之基嫌争竞不顺故以礼明之】○【齐无管仲则不伯郑无子产则不国宋澶渊之役无寇莱公则天下分然管仲之举也以鲍叔子产之任也以子皮莱公之相也以毕文简公三子之才世恒有而鲍罕文简不恒有也可胜悼哉】
　　十六年三月晋韩起聘于郑郑伯享之子产戒曰苟有位于朝无有不共恪孔张后至立于客间执政御之适客后又御之适县间客从而笑之事毕富子谏曰夫大国之人不可不慎也几为之笑而不陵我我皆有礼夫犹鄙我国而无礼何以求荣孔张失位吾子之耻也子产怒曰发命之不衷出令之不信刑之颇类狱之放纷会朝之不敬使命之不聴取陵于大国罢民而无功罪及而弗知侨之耻也孔张君之昆孙子孔之后也执政之嗣也为嗣大夫承命以使周于诸侯国人所尊诸侯所知立于朝而祀于家有禄于国有赋于军丧祭有职受脤归脤其祭在庙已有着位在位数世世守其业而忘其所侨焉得耻之辟邪之人而皆及执政是先王无刑罚也子宁以他规我宣子有环其一在郑商宣子谒诸郑伯子产弗与曰非官府之守器也寡君不知子大叔子羽谓子产曰韩子亦无几求晋国亦未可以贰晋国韩子不可偷也若属有谗人交鬭其间鬼神而助之以兴其凶怒悔之何及吾子何爱于一环其以取憎于大国也盍求而与之子产曰吾非偷晋而有二心将终事之是以弗与忠信故也侨闻君子非无贿之难立而无令名之患侨闻为国非不能事大字小之难无礼以定其位之患夫大国之人令于小国而皆获其求将何以给之一共一否为罪滋大大国之求无礼以斥之何餍之有吾且为鄙邑则失位矣若韩子奉命以使而求玉焉贪淫甚矣独非罪乎出一玉以起二罪吾又失位韩子成贪将焉用之且吾以玉贾罪不亦锐乎韩子买诸贾人既成贾矣商人曰必告君大夫韩子请诸子产曰日起请夫环执政弗义弗敢复也今买诸商人商人曰必以闻敢以为请子产对曰昔我先君桓公与商人皆出自周庸次比耦以艾杀此地斩之蓬蒿藜藋而共处之世有盟誓以相信也曰尔无我叛我无强贾毋或匄夺尔有利市寳贿我勿与知恃此质誓故能相保以至于今今吾子以好来辱而谓敝邑强夺商人是教敝邑背盟誓也毋乃不可乎吾子得玉而失诸侯必不为也若大国令而共无艺郑鄙邑也亦弗为也侨若献玉不知所成敢私布之韩子辞玉曰起不敏敢求玉以徼二罪敢辞之夏四月郑六卿饯宣子于郊宣子曰二三君子请皆赋起亦以知郑志子齹赋野有蔓草宣子曰孺子善哉吾有望矣子产赋郑之羔裘宣子曰起不堪也子大叔赋褰裳宣子曰起在此敢勤子至于他人乎子大叔拜宣子曰善哉子之言是不有是事其能终乎子游赋风雨子旗赋有女同车子栁赋萚兮宣子喜曰郑其庶乎二三君子以君命贶起赋不出郑志皆昵燕好也二三君子数世之主也可以无惧矣宣子皆献马焉而赋我将子产拜使五卿皆拜曰吾子靖乱敢不拜徳宣子私觐于子产以玉与马曰子命起舍夫玉是赐我玉而免吾死也敢不借手以拜【孔张子孔之孙执政掌位列者御拒也县乐肆富子郑大夫以孔张之见笑为取陵之具谏子产子产怒之衷当也类作纇不平也放纵也纷乱也不聴谓不从上命昆兄也子孔郑襄公兄尝执郑国政卿得自立庙故曰祀于家禄禄邑赋军赋军出卿赋百乗职有所主受脤谓君祭以肉赐大夫归脤谓大夫祭归肉于公皆社之戎祭祭在庙谓助君祭也言僻邪者应加以刑罚不应上累执政○子产素贤而于此乃若拒諌者岂以一事一人上累执政则国体不肃耶或以子孔乱臣之后故不告戒而外之耶○玉环同工共朴自共为双偷薄也鄙邑不复成国也失位失国君之列锐细也郑本在周畿内桓公东迁与商人俱故云皆出庸次比耦用次序相比耦耕强贾强市其物艺法也成就也二罪谓失诸侯鄙郑国传言子产知礼宣子能改过○以子产之才知而相小国屈服盟主恒不平于心故每遇事而发其英气可想见也○郑志郑国所志子齹子皮之子名婴齐野有蔓草诗取其邂逅相遇适我愿兮宣子善其幼而能赋望其能继父贤也羔裘言郑以别于唐羔裘子产取其彼已之子舍命不渝邦之司直邦之彦兮以美韩子韩子谦已不堪褰裳诗曰子惠思我褰裳渉溱子不我思亦岂无他人大叔欲宣子恤郑否将他适宣子言已在必能安靖之不使之适他人也拜谢之也其言嫌若有二心故宣子更是之又以人情相与翫习恒不善其终惟有是警戒用能终于好子游驷带之子名偃风雨诗取其既见君子云乎不夷子旗公孙段之子名丰施有女同车取其洵美且都爱乐宣子也子栁印段之子名癸萚兮诗取其倡予和女言宣子倡已将和之也庶庶几于兴六诗皆郑风故云不出郑志昵亲也皆以示亲好之意我将诗周颂取其日靖四方我其夙夜畏天之威言志在靖乱畏惧天威借手以玉马借手拜谢○按六诗自羔裘而外先儒皆谓淫风如果则五卿之刺缪已甚宣子岂以为贤郑其不国矣考古注皆自有说不及载】
　　十九年　是岁也郑驷偃卒子游娶于晋大夫生丝弱其父兄立子瑕子产憎其为人也且以为不顺弗许亦弗止驷氏耸他日丝以告其舅冬晋人使以币如郑问驷乞之立故驷氏惧驷乞欲逃子产弗遣请以卜亦弗予大夫谋对子产不待而对客曰郑国不天寡君之二三臣札瘥夭昏今又丧我先大夫偃其子幼弱其一二父兄惧队宗主私族于谋而立长亲寡君与其二三老曰抑天实剥乱是吾何知焉谚曰无过乱门民有兵乱犹惮过之而况敢知天之所乱今大夫将问其故抑寡君实不敢知其谁实知之平丘之会君寻旧盟曰无或失职若寡君之二三臣其即世者晋大夫而专制其位是晋之县鄙也何国之为辞客币而报其使晋人舍之【驷偃字子游弱幼小子瑕偃叔父名驷乞憎憎子瑕舍子立叔不顺礼也许之为违礼止之为违众故中立耸惧也不天不获天福也疫死曰扎病曰瘥短拆曰夭狂惑曰昬族于谋谋于族也长亲分长而且亲也剥乱何知言天自欲乱驷氏非国所知吾国且不知邻国之大夫何得专制且辞币拒之深也报使答其礼也○子产辞晋问其气壮矣盍若黜乞立丝之为顺乎而并免其问也】
　　二十年十二月郑子产有疾谓子大叔曰我死子必为政唯有徳者能以寛服民其次莫如猛夫火烈民望而畏之故鲜死焉水懦弱民狎而翫之则多死焉故寛难疾数月而卒大叔为政不忍猛而寛郑国多盗取人于萑苻之泽大叔悔之曰吾早从夫子不及此兴徒兵以攻萑苻之盗尽杀之盗少止仲尼曰善哉政寛则民慢慢则纠之以猛猛则民残残则施之以寛寛以济猛猛以济寛政是以和诗曰民亦劳止汔可小康惠此中国以绥四方施之以寛也毋从诡随以谨无良式遏寇虐惨不畏明纠之以猛也柔逺能迩以定我王平之以和也又曰不竞不絿不刚不柔布政优优百禄是遒和之至也及子产卒仲尼闻之出涕曰古之遗爱也【子产死贤莫如大叔故知必代已寛难难以治也萑苻泽名于泽中劫人诗大雅汔其也康绥皆安也周厉王暴虐民劳于苛政故诗人刺之欲其施之以寛诡随无正心之人不可从也谨戒勑也无良不良人也式用遏止惨曾也言为寇虐曾不畏明法者亦当用猛政纠治之能柔逺迩则王室定是和也诗商颂言汤政得其中平竞强也絿缓也优优和也遒聚也】
　　定公八年冬郑驷歂嗣子大叔为政【歂驷乞子字子然大叔死嗣之】九年春郑驷歂杀邓析而用其竹刑君子谓子然于是不忠苟有可以加于国家者弃其邪可也静女之三章取彤管焉竿旄何以告之取其忠也故用其道不弃其人诗云蔽芾甘棠勿翦勿伐召伯所茇思其人犹爱其树况用其道而不恤其人乎子然无以劝能矣【邓析郑大夫欲改郑所铸旧制不受君命而私造刑法书于竹简故名竹刑加益也弃其邪不责其邪也诗风言静女三章之诗虽说美女义在彤管彤管赤管笔女史记事规训之所执又诗鄘风录竿旄诗者取其中心愿告人以善道也言此二诗皆以一善见采而邓析不能以一善存身诗召南召伯决讼于蔽芾甘棠之下诗人思之不伐其树茇草舍也深咎驷歂之杀邓析为不忠也○自子产而后相郑者益劣矣】
　　灭许
　　成公三年夏许恃楚而不事郑郑子良伐许【自庄公伐许以后虽复国向事郑至此恃楚而不事故伐之】
　　四年冬十一月郑公孙申帅师疆许田许人败诸展陂郑伯伐许取鉏任泠敦之田【疆田正前所侵田之疆展陂许地田许田】五年夏许灵公愬郑伯于楚【详见晋楚争伯】
　　十四年八月郑子罕伐许败焉戊戌郑伯复伐许庚子入其郛许人平以叔申之封【前申疆许田许人败之不得定其封疆此许以其所封田求和于郑】
　　十五年十一月许灵公畏偪于郑请迁于楚辛丑楚公子申迁许于叶【叶今河南叶县本古应国】
　　襄公十六年春许男请迁于晋诸侯遂迁许许大夫不可晋人归诸侯郑子蟜闻将伐许遂相郑伯以从诸侯之师【欲叛楚故请迁复不可故伐之郑与许有宿怨故其君亲行】
　　二十六年秋许灵公如楚请伐郑曰师不兴孤不归矣八月卒于楚【忿郑伯独亲行故必欲报之不及出楚师卒于楚】冬十月楚子伐郑【详见晋楚为成】
　　昭公九年二月楚公子弃疾迁许于夷实城父【城父今南直亳县有城父城】
　　十三年　平王即位　复之
　　十八年秋楚左尹王子胜言于楚子曰许于郑仇敌也而居楚地以不礼于郑晋郑方睦郑若伐许而晋助之楚丧地矣君盍迁许许不专于楚郑方有令政许曰余旧国也郑曰余俘邑也叶在楚国方城外之蔽也土不可易国不可小许不可俘雠不可启君其图之楚子说冬楚子使王子胜迁许于析实白羽【不专楚不专心事楚有令政子产相郑故先许迁而郑得其地故云乃余之旧国郑灭许而复存之故曰我之俘邑蔽障蔽也易轻也不可小谓郑也白羽今河南内乡县】
　　十九年夏许悼公疟五月戊辰饮大子止之药卒大子奔晋书曰弑其君君子曰尽心力以事君舍药物可也【药物有毒当由医非凢人所知故不可苟用必尝试其善而后可不然舍之可也讥止不慎药物所以加弑君之名】
　　定公六年春郑灭许因楚败也【败吴入郢也】
　　高克曼满石制驷秦之败
　　闵公二年冬郑人恶髙克使帅师次于河上久而弗召师溃而归高克奔陈郑人为之赋清人【高克郑大夫好利而不顾其君文公恶之而不能逺故使帅师而不召清人诗郑风刺文公退臣不以道危国亡诗之本】
　　宣公六年冬郑公子曼满与王子伯廖语欲为卿伯廖告人曰无徳而贪其在周易丰之离弗过之矣间一岁郑人杀之【曼满伯廖皆郑大夫离下震上丰上六变而为离周易论变故虽不筮必以变言其义丰上六曰丰其屋蔀其家闚其户閴其无人三岁不觌凶义取无徳而大其屋不过三岁必灭亡】
　　十二年春楚子围郑　夏晋师救郑【余见楚庄王之伯】是役也郑石制实入楚师将以分郑而立公子鱼臣辛未郑杀仆叔及子服君子曰史佚所谓母怙乱者谓是类也诗曰乱离瘼矣爰其适归归于怙乱者也夫【石制字子服鱼臣字仆叔皆郑臣诗小雅离忧也瘼病也爰于也言祸乱忧病于何归乎盖归于怙人之乱以要利者】
　　哀公五年冬十月郑驷秦富而侈嬖大夫也而常陈卿之车服于其庭郑人恶而杀之子思曰诗曰不解于位民之攸塈不守其位而能久者鲜矣商颂曰不僭不滥不敢怠皇命以多福【子思子产之子国参也诗大雅攸所塈息也僭差滥溢皇暇也言驷秦违诗与商颂故受祸】


　　春秋左传属事卷十六
&lt;经部,春秋类,春秋左传属事&gt;
　　钦定四库全书
　　春秋左传属事卷十七　　明　傅逊　撰
　　秦
　　纳芮取梁
　　桓公三年冬芮伯万之母芮姜恶芮伯之多宠人也故逐之岀居于魏【芮今山西芮城县魏今平陆县】
　　四年秋秦师侵芮败焉小之也冬王师秦师围魏执芮伯以归【秦以芮小轻之遂为所败前芮伯出魏芮更立君秦憾前败故以芮伯归将纳之】十年秋秦人纳芮伯万于芮
　　僖公十八年冬梁伯益其国而不能实也命曰新里秦取之【梁今陜西韩城邰阳二县其国也多筑城邑无民以实秦乘其虚取之】
　　十九年春遂城而居之冬梁亡不书其主自取之也初梁伯好土功亟城而弗处民罢而弗堪则曰某冦将至乃沟公宫曰秦将袭我民惧而溃秦遂取梁【不书取梁者主名以见梁自致于亡】
　　穆公霸西戎
　　僖公九年冬晋郤芮使夷吾重赂秦以求入　齐隰朋帅师防秦师纳晋惠公
　　十三年冬晋荐饥使乞籴于秦　秦于是乎输粟于晋自雍及绛相继【雍秦都今陜西凤翔县绛晋都今山西绛州】
　　十四年冬秦饥使乞籴于晋晋人弗与
　　十五年夏秦伯伐晋战于韩原　获晋侯以归　十月晋隂饴甥防秦伯盟于王城　改馆晋侯　十一月晋侯归　是岁晋又饥秦伯又饩之粟曰吾怨其君而矜其民　于是秦始征晋河东置官司焉
　　十七年夏晋太子圉为质于秦秦归河东而妻之【以上俱节详见晋骊姬之乱】
　　二十三年　晋公子重耳之及于难也　遂奔狄　过衞　及齐　及曹　及郑　及楚　乃送诸秦【详见晋文公之伯骊姬之乱】
　　二十四年春王正月秦伯纳之　送衞于晋三千人实纪纲之仆【详见晋文公之伯】秋頺叔桃子奉太叔以狄师伐周王出适郑处于汜使左鄢父告于秦
　　二十五年春秦伯师于河上将纳王　晋侯辞秦师而下【详见王室子带之乱晋文之伯】
　　三十年九月甲午晋侯秦伯围郑以其无礼于晋且贰于楚也晋军函陵秦军汜南佚之狐言于郑伯曰国危矣若使烛之武见秦君师必退公从之辞曰臣之壮也犹不如人今老矣无能为也已公曰吾不能早用子今急而求子是寡人之过也然郑亡子亦有不利焉许之夜缒而出见秦伯曰秦晋围郑郑既知亡矣若亡郑而有益于君敢以烦执事越国以鄙逺君知其难也焉用亡郑以陪邻邻之厚君之薄也若舍郑以为东道主行李之往来共其乏困君亦无所害且君尝为晋君赐矣许君焦瑕朝济而夕设版焉君之所知也夫晋何厌之有既东封郑又欲肆其西封若不阙秦将焉取之阙秦以利晋唯君图之秦伯说与郑人盟使子逢孙孙戍之乃还子犯请撃之公曰不可微夫人之力不及此因人之力而敝之不仁失其所与不知以乱易整不武吾其还也亦去之【无礼谓文公出亡时函陵函谷之陵在今河南灵寳县南汜南汜水之南在今河南荧阳中牟县南此东汜也佚之狐烛之武皆郑大夫缒县城而下鄙以郑为邉鄙越晋故逺而难保陪益也行李使人晋君谓惠公焦瑕晋河外五城之二邑朝济河夕设版筑以距秦言背秦之速肆大也封疆也杞子逢孙孙秦三大夫背晋反为郑守撃撃秦夫人谓秦穆怀人之徳为仁得其所与为智以整定乱为武若撃秦皆反之】
　　三十二年冬晋文公卒庚辰将殡于曲沃出绛柩有声如牛卜偃使大夫拜曰君命大事将有西师过轶我撃之必大捷焉【殡窆棺曲沃有旧宫柩中如牛响声卜偃晋卜大夫谓此文公之命大事戎事轶突也古之巫卜多能通鬼神故云尔】杞子自郑使告于秦曰郑人使我掌其北门之管若潜师以来国可得也穆公访诸蹇叔蹇叔曰劳师以袭逺非所闻也师劳力竭逺主备之无乃不可乎师知所为郑必知之勤而无所必有悖心且行千里其谁不知公辞焉召孟明西乞白乙使出师于东门之外蹇叔哭之曰孟子吾见师之出而不见其入也公使谓之曰尔何知中寿尔墓之木拱矣蹇叔之子与师哭而送之曰晋人御师必于殽殽有二陵焉其南陵夏后臯之墓也其北陵文王之所辟风雨也必死是闲余收尔骨焉秦师遂东【子戌郑郑信委之故得其管籥因谋其国蹇叔秦大夫老而贤无所无所得悖心以师不空出将害善良也辞不受其言孟明姓百里名视西乞名术白乙名丙皆秦臣上夀百二十中夀百下夀八十合手曰拱言其乆当死老耄不可用也殽山名本作崤在今河南永寜县北六十里大阜曰陵臯夏桀之祖父崤有土崤石崤此道在二崤之闲南谷中谷深委阻两山相嵚故可以辟风雨古道由此魏武伐巴汉恶其险更开北山髙道蹇叔以其深阨故知秦师必困于此】
　　三十三年春秦师过周北门左右免胄而下超乘者三百乘王孙满尚幼观之言于王曰秦师轻而无礼必败轻则寡谋无礼则脱入险而脱又不能谋能无败乎及滑郑商人髙将市于周遇之以乘韦先牛十二犒师曰寡君闻吾子将步师出于敝邑敢犒从者不腆敝邑为从者之淹居则具一日之积行则备一夕之衞且使遽告于郑郑穆公使视客馆则束载厉兵秣马矣使皇武子辞焉曰吾子淹乆于敝邑唯是脯资饩牵竭矣为吾子之将行也郑之有原圃犹秦之有具囿也吾子取其麋鹿以闲敝邑若何子奔齐逢孙孙奔宋孟明曰郑有备矣不可冀也攻之不克围之不继吾其还也灭滑而还【北门王城北门胄兜鍪兵车非大将御者在中故左右下御不下轻而无礼谓过天子门不卷甲束兵且超乘示勇脱易也满幼而智故知必败商行贾名髙四数曰乘熟皮曰韦先韦乃入牛古者献物于人必有以先之步犹行也腆厚也淹乆也积刍米菜薪卫捍御之具遽驿马客馆秦三大夫之馆束束矢载载弓厉磨厉秣谷食盖严备以应秦师干肉曰脯粮曰资生曰饩牛羊豕曰牵原圃今河南中牟县有圃田泽尔雅十薮郑有圃田鲁有钜野宋有孟诸晋有大陆楚有云梦秦有阳陓余不见传不悉闲暇也欲秦戌自取麋鹿为行资使郑得闲暇三子以谋败而奔灭滑所谓悖心也】晋原轸曰秦违蹇叔而以贪勤民天奉我也奉不可失敌不可纵纵敌患生违天不祥必伐秦师栾枝曰未报秦施而伐其师其为死君乎先轸曰秦不哀吾丧而伐吾同姓秦则无礼何施之为吾闻之一日纵敌数世之患也谋及子孙可谓死君乎遂发命遽兴姜戎子墨衰绖梁御戎莱驹为右夏四月辛巳败秦师于殽获百里孟明视西乞术白乙丙以归遂墨以葬文公晋于是始墨文嬴请三帅曰彼实构吾二君寡君若得而食之不厌君何辱讨焉使归就戮于秦以逞寡君之志若何公许之先轸朝问秦囚公曰夫人请之吾舍之矣先轸怒曰武夫力而拘诸原妇人暂而免诸国堕军实而长冦雠亡无日矣不顾而唾公使阳处父追之及诸河则在舟中矣释左骖以公命赠孟明孟明稽首曰君之惠不以累臣衅鼓使归就戮于秦寡君之以为戮死且不朽若从君惠而免之三年将拜君赐秦伯素服郊次乡师而哭曰孤违蹇叔以辱二三子孤之罪也不防孟明孤之过也大夫何罪且吾不以一眚掩大徳【秦师还过晋境先轸谋邀而伐之奉与也枝言以君死忘秦施为死君轸言秦无礼施不足顾为国逺谋乃怀君也遽驿马欲速也晋文未葬故襄公称子以凶服从戎故墨之后遂以为常因记礼所由变文嬴襄公嫡母文公适秦所妻轸知孟明归必报晋患深故怒甚处父假公命赠以左骖诱使还拜谢因执之孟明知其诈遥于舟中稽首累囚繋也杀人以血涂鼓谓之衅鼓拜赐欲伐晋雪辱饰言拜谢免归之赐替废也不废其师而用之取败也眚过也】
　　文公元年　殽之役晋人既归秦帅秦大夫及左右皆言于秦伯曰是败也孟明之罪也必杀之秦伯曰是孤之罪也周芮良夫之诗曰大风有隧贪人败类聴言则对诵言如醉匪用其良覆俾我悖是贪故也孤之谓矣孤实贪以祸夫子夫子何罪复使为政【诗大雅隧蹊径也周大夫芮伯刺厉王言贪人之败善类若大风之行毁坏众物所在成蹊昏乱之君得道聴涂説之言则喜而答对典诵之言则如醉而不闻覆反也俾使也不用良臣之言反使我为悖乱】
　　二年春秦孟明视帅师伐晋以报殽之役二月晋侯御之先且居将中军赵衰佐之王官无地御戎孤鞫居为右甲子及秦师战于彭衙秦师败绩晋人谓秦拜赐之师战于殽也晋梁御戎莱驹为右战之明日晋襄公缚秦囚使莱驹以戈斩之囚呼莱驹失戈狼瞫取戈以斩囚禽之以从公乘遂以为右箕之役先轸黜之而立续简伯狼瞫怒其友曰盍死之瞫曰吾未获死所其友曰吾与女为难瞫曰周志有之勇则害上不登于明堂死而不义非勇也共用之谓勇吾以勇求右无勇而黜亦其所也谓上不我知黜而宜乃知我矣子姑待之及彭衙既陈以其属驰秦师死焉晋师从之大败秦师君子谓狼瞫于是乎君子诗曰君子如怒乱庶遄沮又曰王赫斯怒爰整其旅怒不作乱而以从师可谓君子矣秦伯犹用孟明孟明增脩国政重施于民赵成子言于诸大夫曰秦师又至将必辟之惧而增徳不可当也诗曰毋念尔祖聿脩厥徳孟明念之矣念徳不怠其可敌乎【彭衙今陜西白水县有彭衙城孟明报前忿而复败因其言拜君赐故晋以嗤之死所可死之所为难作乱杀先轸周志周书明堂策功序徳之所故不义之士不得升死于义为勇敬恭以死于国用斯义也作乱而死不义更成无勇宜见黜矣不可言不我知属属已之兵诗小雅言君子之怒必以止乱遄速也沮止也又诗大雅言文王赫然奋怒则整师旅以讨乱狼瞫得二诗之义孟明再败犹用益脩政而厚施成子赵衰也以为不可敌诗大雅言念其祖考则宜述脩其徳以显之毋念念也】冬晋先且居宋公子成陈辕选郑公子归生伐秦取汪及彭衙而还以报彭衙之役卿不书为穆公故尊秦也谓之崇徳
　　三年夏秦伯伐晋济河焚舟取王官及郊晋人不出遂自茅津济封殽尸而还遂霸西戎用孟明也君子是以知秦穆公之为君也举人之周也与人之壹也孟明之臣也其不解也能惧思也子桑之忠也其知人也能举善也诗曰于以采蘩于沼于沚于以用之公侯之事秦穆有焉夙夜匪解以事一人孟明有焉诒厥孙谋以燕翼子子桑有焉【孟明既再败复受伐故奋勇而出焚舟示必死王官郊晋邑今陜西澄城县有王官城茅津今河南陜州晋既避之威伸西陲传因美之周备也谓不以一恶弃其善壹专也子桑名公孙枝举孟明者诗国风言沼沚之蘩至薄犹采以共公侯以喻秦穆不遗贤也又诗大雅美仲山甫取以美孟明之能敬惧又诗大雅燕安翼成也美武王能遗其子孙善谋以安成之喻子桑有举善之谋也】○【穆公平乱善邻防灾讨罪绰乎伯者之风焉惜其既信烛之武之言复狥子之计惟利焉趋背向弥速以至将禽师殒几不自振虽仅收之桑榆曷克以偿之夫文公虽甚憾郑无必灭焉之志也欲持其危以好喻晋使两释兵而归则仁昭而义着矣顾舍戍焉以啓邪谋诚始虑之不详哉】
  </div>
  <div class="pagination">
   <a href="春秋左传属事_page13.html">
    上一页
   </a>
   <span>
    ...
   </span>
   <a href="春秋左传属事_page9.html">
    9
   </a>
   <a href="春秋左传属事_page10.html">
    10
   </a>
   <a href="春秋左传属事_page11.html">
    11
   </a>
   <a href="春秋左传属事_page12.html">
    12
   </a>
   <a href="春秋左传属事_page13.html">
    13
   </a>
   <span class="current-page">
    14
   </span>
   <a href="春秋左传属事_page15.html">
    15
   </a>
   <a href="春秋左传属事_page16.html">
    16
   </a>
   <a href="春秋左传属事_page17.html">
    17
   </a>
   <a href="春秋左传属事_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
