<!DOCTYPE html>
<html>
<head>
    <meta charset="UTF-8">
    <title>三传折诸 - 第 31 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三传折诸 - 第 31 页/共 71 页</h1>
    <div class="content">　　晋将嫁女于吴
　　鲁昭公娶妇于吴晋又嫁女于吴尔时之欲通吴而婚媾绸缪不嫌越礼如此
　　奉君以走固宫
　　栾盈所雠者范氏耳帅甲入绛必将刼君以讨范故王鲋以奉君如固宫之策告之窦武谋诛宦官曹节请灵帝御徳阳殿遂矫制令张奂率五营士讨武唐甘露之变仇士良等以软舆扶文宗入宣政门命左右神策使帅禁兵尽杀李训诸臣乗舆向背成败俄顷司马懿屯兵洛桥奏曹爽之罪桓范劝爽奉少帝诣许昌召四方兵曰匹夫质一人尚欲望活卿与天子相随令于天下谁敢不应皆此智也
　　范鞅逆魏舒
　　兵争顺逆各殊要以多助为胜鲁昭公讨季氏使郈昭伯逆孟懿子反为所杀以致野井之行郈孙之不如范鞅多矣晋齐王冏讨赵王伦约成都河间诸王同举事颙执冏使送伦矣既闻二王兵盛乃转附之谯王氶遣邓骞至襄阳约甘卓同讨王敦而卓迟回于去就之间石头城遂陷宋文帝讨谢晦以檀道济本不预废弑之谋召之至建康使将兵晦惶恐无计善用兵者　敌之所恃而为我用成败班班可见
　　取朝歌为二队入孟门登太行
　　尸子吕氏春秋淮南子皆言龙门未辟吕梁未凿河出孟门之上孟门山在今平阳府大宁县西南八十里吉州西六十里壶口之北黄河中流水经注云河水南迳北屈县故城西有孟门山即龙门上口也实为黄河之巨阨胡渭云孟门有二一在龙门山北三子言河出孟门之上者也一在太行山东左传齐侯伐晋取朝歌入孟门登太行者是也史记吴起谓魏武侯曰殷纣之国左孟门右太行吕氏春秋曰通乎徳之情则孟门太行不为险矣刘孝标广絶交论曰太行孟门岂云崭絶凡与太行连举者皆非吉州之孟门杜注止云晋隘道而不言其处司马贞注吴起传云按纣都朝歌则孟门在其西今言左则东边别有孟门矣按齐师自朝歌而入亦不当反在其东然则孟门者太行隘道之名疑即今辉县之白陉云
　　申鲜虞之傅摰为右
　　注傅摰申鲜虞之子与潘尫之党同一句法
　　羣臣若急君于何有
　　逆臣出口便见其后遂弑公以说于晋传志之于此亦先经以起例也
　　以报平隂之役
　　陈铁山曰齐桓之子孙不足以继霸而每每不平于晋晋文之子孙号为继霸而亦不敢责备于齐鲁宣舍晋而事齐天下几有两霸断道一盟齐鲁之交散而晋憾始结鞌之战师徒挠败俯首帖耳虫牢马陵僶勉听命岂其本心平公新立湨梁之盟髙厚已有异志矣荘公入孟门登太行张武军于荧庭以快生平修怨之志自非秦之世仇谁敢执戈而与晋角景公如齐饮酒投壶晋人有弱吾君之言迨后伐晋次于五氏垂葭而诸侯遂无霸矣且夫齐之大不减于晋文之盛不及桓后世子孙惟悼公稍有声绩齐晋数君不大相逺晋独得以世霸者栾郤范韩赵魏之徒人才世出桓公有管仲而无继所以絶世霸之资景公有晏子而不用所以无复霸之绩孰谓图霸于天下而可以无人为之乎
　　季孙之爱我疾疢也
　　司马宣王卒许允谓夏侯曰吾无忧矣叹曰此人犹能以通家年少遇我子元子上不吾容也士君子不幸有才侧身权奸之间多不能自免
　　药石也
　　金元起注素问访砭石于王僧孺僧孺曰古人以石为鍼不用铁说文砭字云以石刺病也东山经髙氏之山多针石郭璞云可以为砭针春秋美疢不如恶石服子慎注云石砭石也季世无复佳石故以銕代之
　　甲从已而视之
　　周勃就国于绛河东令至令家人被甲持兵以见之王浑尝谒王濬濬严设备卫然后与见晋有司奏濬违诏大不敬武帝令勿推治勃则为人告谋反下狱矣臧武仲之智犹是也邠州郭晞一营皆甲大噪段秀实单马赴之曰杀一老卒何甲也礼义折人举其心兵意阱而销之岂不笑数子之悁悁哉
　　遇杞梁之妻于郊使吊之
　　顾亭林曰传言杞梁之妻知礼而已言崩城者始自说苑列女传二书列女传曰杞梁之妻无子既无所归乃枕其夫之尸于城下而哭道路过者莫不为之挥涕十日而城崩说苑曰杞梁华舟进鬭杀二十七人而死其妻闻之哭城为之阤而隅为之崩按左传既有先人之敝庐何至枕尸城下且荘公既能遣吊何至暴骨沟中崩城之言未足为信
　　又
　　金罍子举贯休诗秦之无道兮四海枯筑长城兮遮北胡筑人筑土一万里杞梁贞妇啼呜呜更溯长城之误之縁起可谓博雅矣但谓秦与齐俱筑长城备引括地志以划分疆界盖燕赵之长城皆在北塞齐魏之长城皆在中原此战国防歴歴言之而用扬于此又不无小悮齐筑长城闵王事也杞殖之死荘公时事相去二百五六十年甚哉考古之难也
　　有臧武仲之智
　　东坡志林曰司马懿讨曹爽桓范往奔之懿曰智囊往矣范说爽移车驾幸许昌招外兵爽不能用陈宫吕布既擒曹操谓宫曰公台平生自谓智有余今日何如宫曰此子不用宫言不然未可知也仆尝论此二人吕布曹爽何人也而为之用尚何为智臧武仲曰抑君似鼠此之谓智
　　自虞以上为陶唐氏
　　史记五帝本纪帝尧为陶唐韦昭云陶唐皆国名犹汤称殷商矣仲逹于传疏驳之契居商故汤以商为国号后盘庚迁殷故殷商双举歴检书传未闻帝尧居陶而以陶冠唐盖地以二字为名所称或单或复也愚按夏书惟彼陶唐疏之者亦孔氏其说一如左传晋语即嗣注也史记亦祖尚书内外传杜注合陶唐以为尧所治地蔡仲黙书集传又云尧初为唐侯后为天子都陶陶之一字或与唐分或与唐合诸儒聚讼聊为述之
　　又
　　阎百诗尚书古文疏证曰蔡传尧初为唐侯后为天子都陶故曰陶唐按尧为天子实先都吾晋阳后迁于平阳从不闻有都陶之事真属臆语即书疏左氏杜注孔疏亦不确唯汉书臣瓉注尧初居唐后居陶故曰陶唐师古曰瓉说非也许慎说文解字云陶丘再成也在济隂夏书曰东至陶丘陶丘有尧城尧尝居之后居于唐故尧号陶唐氏斯得其解矣
　　在夏为御龙氏在商为豕韦氏
　　愚庵曰此云在夏为御龙在商为豕韦则御龙在豕韦之前昭三十九年云夏后赐刘累为御龙以更豕韦之后则豕韦又在御龙之前矣传文自相背戾故杜于其下注云累迁鲁国豕韦复国至商而灭累之后世复承其国为豕韦明以二传附防强合之也
　　非无贿之患
　　黄山谷杂论凡言货贿金玉曰货布帛曰贿货自然成贿以人功乃成按传文上言诸侯之币重币即布帛之属孟子无处而餽之是货之也指金百镒而言所谓金玉也然乐王鲋欲求货于叔孙使请带焉则以币帛为货矣又防啓疆对楚子宴有好货出有赠贿则货为币帛贿为金钱矣左传货贿二字皆互称不知豫章何以得此解
　　子实生我而谓子浚我以生乎
　　干寳晋纪摠论百姓皆知上徳之生已而不谓浚已以生也语本此
　　象有齿以焚其身
　　疏服防曰焚读曰偾偾僵也为生齿牙僵仆其身格物摠论象脱其牙则藏之山谷之民削木以代可得不尔则穷其土得之即噬汉魏以下皆有驯象之司列于卤簿象性驯可畜非如虎豹之皮以服猛见杀于人者桂海虞衡志钦州人能捕象象行触机则刃下击之中其要害则死将死以牙触石折之知牙为身灾也
　　郑伯稽首
　　春官太祝掌辨九一曰稽首二曰顿首三曰空首四曰振动五曰吉拜六曰凶拜七曰竒拜八曰褒拜九曰肃拜拜稽首始见舜典禹拜稽首让于稷契暨臯陶垂拜稽首益拜稽首伯拜稽首让而拜舜也臣拜君也太甲成王之王拜稽首君拜臣也仪礼云公劳宾賔再拜稽首劳介介再拜稽首尊主人也传哀公十七年公防齐侯于防孟武伯相齐侯稽首公则拜齐人怒武伯曰非天子寡君无所稽首此诸侯于诸侯不稽首者也襄公三年公如晋孟献子相公稽首知武子曰天子在而君辱稽首寡君惧矣献子曰敝邑介在东表密迩仇雠于君是望敢不稽首此诸侯于盟主亦稽首者也穆嬴抱太子顿首于赵宣子季平子顿首于叔孙鹤山先生曰臣于君稽首敌以下顿首方回续古今考证之甚详
　　寡君是以请罪焉
　　陆徳明本寡君是以请请罪焉上请字音情请请罪焉句法当拈出
　　楚子为舟师以伐吴
　　邱濬曰此南国用舟师见于史者始此考齐世家太公防舟楫于孟津则舟师自武王时已有之盖以济河也春秋时孟明济而焚舟皆在河然亦暂以济尔非若吴楚用之以战昔人谓吴人以舟楫为舆马以江海为平道伍子胥对阖闾以船军之教比陆军之法公输班自鲁之楚为舟楫之具又以歴代史攷之舟师可以进战之处东南之师趋三齐者自淮入泗而止刘裕伐南燕舟至下邳是也趋河北者自汴入河而止桓温伐燕至枋头是也趋关中者自河而入径至长安王镇恶以蒙冲小舰至渭桥是也此皆以舟师进者也若夫舟师可以守之处塞建平之口使自三峡者不得下此王濬伐吴杨素伐陈之路也据武昌之要使自汉水者不得进此何尚之所谓津要根本之地也守采石之险使自合肥者不得渡盖韩擒虎因以灭陈也防步之险使自盱眙者不得至盖魏太武道此以宼宋也此皆以舟师守者也
　　陈文子曰齐将有寇
　　陆贞庵曰当荘公伐晋杼有不臣之言文子实与闻之至是又先知齐将来寇而进无谠言以匡君过退无石画以折奸萌低回窃语难作则委而去之初捐十乗之马终守百车之木春秋士大夫自为谋多类此国家何赖焉愚按齐荘遇弑左氏详载死难诸臣其逃之者则申鲜虞闾丘婴卢婆癸王何迨崔庆灭而归国传皆歴歴回应而不一及陈须无论语子张之说不知从何而来且论语之事一一多与传合先儒谓丘明徇鲁论作传独子张此问遗之即楚子文三已亦传所无志其疑以俟考古者
　　培塿无松柏
　　扬雄方言冢秦晋之间谓之坟或谓之培自关而东谓之塿
　　又
　　淮南子牛蹄之涔无尺之鲤块阜之山无丈之材与此同指
　　又
　　世说王丞相导在江左欲结援吴人请婚陆太尉对曰培塿无松柏薰莸不同器亦引此言
　　又
　　唐郎余令为霍王元轨府防军其从父知年亦为王友元轨每曰郎家二贤皆入吾府不意培塿而松柏为林也
　　皆踞转而鼓琴
　　傅士凯曰转字从车与衣装何与疑是轸字之误诗小戎俴收注收轸也谓车前后两端横木收敛所载者踞之可以鼓琴衣装何可踞之而鼓琴乎且下云取胄于櫜而胄则櫜固为衣装矣
　　又
　　媿庵録曰踞琴临敌有此闲暇如此渊度如此絶技后人所无有之亦无此竒笔描画
　　胡再不谋
　　射犬于此行几为羊斟防华元之罪而张骼辅跞之勇不亚许伯摄叔之技则晋之求御于郑匪欲胜楚乃以威郑耳
　　齐人城郏
　　成王定鼎于郏鄏郏即洛邑之别名周语谷洛鬭毁王宫齐于是为王城之昭三十二年城成周下都自周公迁殷顽所构规制未备且阅世乆逺故晋合诸侯以大城之此灵王之时王宫偶为水毁故齐荘公独任其勤诗彼韩城燕师所完王命召伯定申伯之宅分封营建皆列国承王命以从事齐荘亦犹行古之道也
　　穆叔如周聘
　　媿庵録曰自宣九年仲孙蔑如京师其后五十年乃始有叔孙豹之聘盖自是不聘王矣
　　敢问降阶何由
　　时晋楚大国之卿贵侈日甚魏舒城王城则南面莅事楚国防列国大夫则设服离卫程郑以嬖臣骤登卿列韩赵之徒必恶而欲害之观屠蒯对君之言知此席良不易居惧祸而有降阶之问然明曰下人而已学问深者周旋中礼出于自然岂负乗之鄙夫所能喻子产因是以知然明解人相得有味其言
　　男女辨姓
　　吕后之妹归于吕平王莽纳王防之女而称之曰宜春氏与崔杼娶东郭偃之姊乱逆之徒所为大抵如此卢婆癸曰宗不予避亦渐染于崔庆之余习虽羞恶之良旋为汨没矣
　　姜入于室
　　弑君者是崔杼之本谋徒以姜为阱耳姜亦与谋故同出
　　公登台而请弗许请盟弗许请自刃于庙弗许
　　秦本纪阎乐望夷之事二世曰丞相可得见否曰不可曰吾愿得一郡为王弗许又曰愿为万戸侯弗许曰愿与妻子为黔首阎乐麾兵进二世自杀盖同此三弗许之调也昭公伐季氏平子登台而请亦三请三弗许臣弑君而君至于三请者君情之哀也君讨臣而臣犹得以三请者君力之弱也
　　祝佗父祭于髙唐
　　田齐世家威王使盻子守髙唐赵人不敢渔于河仲连子仲连谓田巴曰今楚军南阳赵伐髙唐哀十年赵鞅毁髙唐之郭杜注祝阿县西北有髙唐城
　　是反子之义也与之皆死
　　媿庵曰荘公失道乃其臣为之死者甚众或曰荘公惟无道故为之死者皆嬖人虽然嬖人而能死贤于士君子矣今之士君子不如古之嬖人也
　　独吾君也乎哉
　　婴非不死也不速耳苟不死即有可为苟不免自当受死其后庆氏之事婴与栾施陈鲍实有宻谋则今日之不死盖有意矣
　　崔子曰民之望也舍之
　　吕氏春秋晏子授绥而乗其仆将驰晏子抚仆之手曰安之毋失节疾不必生徐不必死鹿生于山而命悬于厨今婴之命有所悬矣
　　庆封为左相
　　马永卿曰古人以右为上左相谓非正相如辅佐之佐崔杼立景公而相之庆封为左相又薛宰言仲虺居薛以为汤左相盖伊尹者汤之相也虺特佐尹者耳汉孝恵时王陵为右丞相陵既免徙陈平为右丞相文帝初立周勃功髙陈平谢病上亲问之平曰髙帝时勃功不如平及诛诸吕臣功亦不如勃愿以右丞相让勃周昌为御史大夫左迁为赵相黄霸以财入宫府不与右职皆此之谓今人亦谓降为左迁愚按楚人尚左城濮之战子西将左子上将右邲之战子重将左子反将右此荆蛮之俗异于上国者也吴与楚鸡父之战公子光帅右掩余帅左吴亦尚右矣后世南北礼尚左尚右皆从此起
　　婴所不惟忠于君利社稷者是与
　　晏子春秋崔杼谓晏子曰子变子言齐国吾与子共之不变子言防既在脰劒既在心矣晏子曰刼吾以刃而失其志非勇也回吾以利而倍其君非义也曲刃钩之直兵推之婴不革矣遂舍之
　　太史书曰崔杼弑其君
　　赵盾解免于董狐甯殖遗命于子喜乱臣贼子固未有不惧其名者崔杼杀太史亦犹是心也但作用不同耳更加以恣睢凶怒明燕王遂夷方孝孺之十族矣
　　鲜虞推而下之
　　赵熹与韩仲伯避赤眉携小弱越山阻出武关仲伯妇色美虑有强暴己受其害欲弃之于道熹责怒之以泥涂妇面自推车得免亦与申鲜虞事迹絶类
　　不以兵车
　　疏用兵甲者葬是送终大礼法当备列军陈若汉葬霍光发材官轻车北军五校士军陈至茂陵以送其葬所以荣之今皆降损
　　齐人以荘公说
　　强邻致讨有杀其臣以求解免者燕杀子丹宋杀韩胄春秋则卫杀孔逹也若臣弑其君以为说三纲倒置不可言矣即大国讨叛诛贰罪止一人若汤征葛文王伐崇降而为秦穆公之获晋恵要未有授权于其国之叛臣而以不义侯邀赏者荘公虽有间晋之罪较之崔杼弑君其恶孰大为晋者宜执崔杼而戮之若齐襄楚荘之轘髙渠弥夏征舒则义声振而霸主尊矣即不然防其国哀旋师反斾吴之伐齐也齐人弑悼公吴子三日哭于军门之外乃还范匄昔伐齐亦以灵公薨而还师何至受逆臣之赂然布告诸侯就匄一身行事前后异辙不过崔杼能纳交于晋卿若孙林父之逐君始终曲芘迨郑僖公赴防受弑竟亦不问名曰防盟征伐而诸侯叛服又非所急盖大夫擅政君若赘旒是故晋之失诸侯迟诸臯鼬为己晚矣
　　男女以班
　　刘光伯曰哀元年蔡人男女以辨与此同愚按小国之事大国丈夫顿首伏罪至矣未有系累妇人者外传句践事吴有大夫女女于大夫士女女于士之语今齐之服晋乃先之盖崔杼恐身受霸主之讨不惜汚鄙齐国也然则杼妻必为班首矣可恨可嗤
　　将使卫与之夷仪
　　万充宗曰剽之君卫歴年十二与于盟防者七久矣其为正君矣一旦复以夷仪处衎是使卫有二君也几见一国两君而不乱者乎吾甚怪晋既定剽于始曷不更虑其终既恤衎于终曷不早掖之于始也愚按比献再君卫晋复听孙氏之愬为澶渊之防执纳君之甯喜北宫遗献公如晋晋又执而囚之防齐郑为之请衎将再遇剽之祸矣奕碁不定世卿之卫臣为之世霸之晋主又复效之使奉槃敦以从盟执鞭弭以从役之列国既外事大国又复内事权臣而后可以安于其位春秋之晋至此其可复问乎
　　井堙木刋
　　唐书侯君集为交河道行军大摠管讨髙昌刋木塞堑引撞车毁其堞因拔其城此碛卤之外去中国七千里故以是下之陈郑本与国从楚而行乃为此絶地之法宜郑之致怨深矣
　　陈侯扶其太子偃师奔墓
　　避难仓皇情景几于汉髙彭城之败滕公收载孝恵鲁元相似春秋如齐顷公被执华泉韩厥捧觞加璧再拜稽首所谓伤国君有刑也观子展命师无入公宫子产亲御诸门师行有纪陈侯翼日闻之不亦辗然自媿乎由其国素无明君贤大夫无事则有道茀不除之象遇难则为扶携奔墓之事君子是以知陈国之先亡也
</div>
    <div class="pagination">
<a href="三传折诸_page30.html">上一页</a><span>...</span><a href="三传折诸_page26.html">26</a><a href="三传折诸_page27.html">27</a><a href="三传折诸_page28.html">28</a><a href="三传折诸_page29.html">29</a><a href="三传折诸_page30.html">30</a><span class="current-page">31</span><a href="三传折诸_page32.html">32</a><a href="三传折诸_page33.html">33</a><a href="三传折诸_page34.html">34</a><a href="三传折诸_page35.html">35</a><a href="三传折诸_page36.html">36</a><span>...</span><a href="三传折诸_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
