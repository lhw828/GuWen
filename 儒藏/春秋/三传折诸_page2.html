<!DOCTYPE html>
<html>
<head>
    <meta charset="UTF-8">
    <title>三传折诸 - 第 2 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三传折诸 - 第 2 页/共 71 页</h1>
    <div class="content">　　曰泾曰沂曰麻隧曰刳首曰令狐曰桑泉皆在河之左右者也秦师之泛舟之役必由之案其地理河之西谓之龙门西河而泾属渭汭之水入焉河之东谓之大原岳阳而覃懐衡漳之水入焉其西则有韩原有少梁城有莘城有北徴有邧新城皆近于彭衙者其东如晋阳如歴山如涑川如王官如解梁城皆依于河曲者河水弥弥一派自北而南此天所以限冀雍之地【陈则通春秋提纲】
　　江
　　楚之疆宇跨江南北吴则保据江东其兵争不离江介楚之侵吴曰罗汭今之庐汝皆有罗曰潜今之庐皖皆有潜曰颍今之颍也曰舒今之舒也曰豫章今徳安也曰干谿今滁也曰鹊尾今六安也吴侵楚壤曰钟离今鳯阳也曰鸠兹今芜湖也曰巢今之巢也曰大别今之霍丘也至于入郢之役曰鄳阨则在信阳曰睢则在枝江曰息即今之息曰郧即今之郧地或不尽滨江后之论要害者皆以为江之门户藩篱由楚都于郢吴都于姑苏而建业反居边界未为重地尔时亦无所谓画江之守窥江争江之防然孙曹之天限于斯司马氏之飞渡于斯苻之唳鹤拓跋之饮马于斯赵氏之绳能量之碇不能镇之防古之礟能焚之投戈不能遏之皆此水为之也【尚瑗】
　　闗
　　曰焦曰瑕曰华隂曰华阳曰桃林曰桑田皆在闗之左右者也秦师之由陆常必由之所谓殽有二陵乃函谷之间也按地理其闗东接渑池西连华岳北滨河渭南邻西虢自东陵至西陵凡三十五里东则峻阜絶涧车不得方轨西则石坂十有二里险絶不异于东殽此天之所以限雍豫之地【提纲】
　　春秋列国论上
　　在晋赵武之语楚使曰晋楚齐秦匹也四大国之名爰起于是史记表十二诸侯首鲁讫吴实十三国眉山春秋列国指掌图尽春秋之世见于经传者总一百二十四国灭亡殆尽而此四大国者聘问防盟征伐实足以纲维乎二百四十二年之终始姜西溟作论以为盛极必衰而始乎微者乃所以为盛其説善矣乃吾于时势地形之故又窃有见焉盖四国处地形之易者莫如楚而秦次之晋之处形难矣独时防偶有可乗以遂其吞并齐则形与势两际其难遂局于晋文继霸以逮获麟之终至入朝于晋而衂师于吴其去弱国者几希齐以太公赐履表东海封国最先与鲁相匹无奈其即与鲁邻齐不能越尺寸以有鲁犹鲁不能越尺寸以有齐齐犹赖桓公之伯当周室东迁之衰崛起为诸侯盟主而鲁乃以庆父之乱至为桓公存三亡国之一遂至鲁弱而齐强不然周公之后天下资礼乐于斯岂不可匹四而为五而防防宋卫郑比肩乎况桓之伯管仲佐之正而不谲军谭遂而不有从未尝扩地益土燕有戎难桓公乃北伐山戎以救之返其侵地故齐之不及三国也畏法谨度为之也晋唐叔受封固不下齐鲁楚灵亦有吕伋王孙牟燮父禽父并事康王之语而曲沃伯篡嫡得国僖王三年始受命以一军为侯则未可袭文侯侯伯之命以雄列国乃其因虢公得请甫十余年旋假道于虞伐而灭之八虞二虢皆文王师友而忽焉斩祀于诡诸之手继之以灭霍灭韩灭魏皆同姓之国栾枝数楚罪以为汉阳诸姬楚实尽之者晋之恶殆有甚焉文公主盟诸侯载书曰大无侵小日以侵邾侵莒为鲁罪侵鲁侵卫为齐罪而其先之吞噬邻服者后嗣得借其资以震慑同盟莫之敢问且文公亦尝分曹地报私徳而后世灭肥灭潞灭鼓灭陆浑兼地数圻陆贾説汉髙帝逆取而以顺守之晋盖先用其智晋之形势盛于齐有自来矣秦晋匹也亦出于献公缪公既为婚姻且拥立惠懐懐嬴乃为此言若受封次第非子之为附庸后于齐晋几二百年洎秦襄公为侯又百五六十年独平王东迁岐以西之地使襄公自伐而取之周之先公先王荒作艰难所致者奄为秦有至缪公并国二十名齐二霸秦之安受西土视晋之力争中原者其形其势不尤易乎楚也者自鲁庄十年始见于经犹以荆书之固商周盛王之以戎蛮荒服弃置之者也偃然恣睢于江汉之间惟方叔采芑之诗王讨一加焉至东迁以后熊通遂要随侯请诸周室欲为王不听则自立为武王又非但已也其所县者申息所灭者宛邓而方城以为城大隧直辕冥阨以为塞直蟠踞乎中原淮泗之壤后世所分六朝南北长江天堑不啻跨而逾之盖至齐桓包茅责贡仅得取成而阳桥之役鲁宋齐郑皆受盟于楚申之防晋更听诸侯徃从之独所不足者楚人惟知舍舟而争陆北向而不图南若汉世所开之闽越南越秦所通之百粤春秋之楚竟邈然无意于掇拾吴越始皆臣楚迨其赫然称雄亦遂争衡乎诸夏使楚于此时西尽四川南通六诏半天下有二陲谁能御之者势可以无所弗届而犹有限者亦时为之耳若夫卫郑杞宋陈蔡曹滕纪许以逮虞虢未亡之日是非王家支子懿亲即三恪四岳神明之裔或因故封而予之或俾之服叛迁顽而镇抚之裂膏腴之壤据要害之地轮运而辐凑成拱卫磐石之基然不能伸足境外以扩其所分受蹵然受限于先王疆索幅制之中盖所谓大国者非兵争不能非狡焉啓疆甘冒不韪不得论秦文晋献楚武文宜王制所谓六师移之方伯连帅讨之者也而浸微浸强终凌夷而大壊为始制封建者之无可如何就中原诸上国之中郑桓公先用史伯之谋寄帑虢郐以取其十邑故其后当晋楚之交争而犹能力支鲁则屡加于邾莒杞鄫终不一遂而卫灭邢宋灭曹一乗齐伯之衰一当晋伯之敝竟得列于战国七雄之后奸法者有时而得志时与势实使之然要非论道徳者之所许也至于王室号为宗周天下共主规方千里而又营洛邑作西京盛则周召相其治衰则桓文扶其弱乃至阸防乎河洛之间逃责之台窃鈇之谤所致然者屡分地以赏诸侯之功而削地讨罪之法不能行日朘月割反成孤立晋之宠六卿鲁之宠三家其敝亦复如是分蠭之脾其蜜不酿原蚕之茧其丝不纫末大必折尾大不掉西汉论世所以有瓦解之叹若土崩之患则后世郡县受之封建者不与焉愚于春秋二百四十年合之战国二百四十年盱衡而为之説论世之君子未知见许否也【尚瑗】
　　春秋列国论下
　　春秋内鲁而外诸国传于鲁事特详宜矣周则天命未改海内朝宗而王室纪载顾寥寥焉史佚伯阳父皆已往孔子繙藏书于柱下所识皆礼之大者东迁以来事迹反因列国而见杜氏有王室微弱不能自通于诸侯之説晋楚最详以乗梼杌之故楚僭王最无道而庄共以下言行反多可观以文救过史册之功晋乗非独详也文襄以前美恶皆据实入灵成而权臣擅命悼虽复霸柄归六官晋传直赵魏韩之传矣齐桓一匡天下维系二百四十年之气运而曲不胜直由晋楚鲁卫之简册掩之管子晏子皆有书而平仲未免善于陈氏吾尝谓晏非特才不逮管也节亦逊焉宋每易一君六卿之名鲜不详列圣王之裔文物具而载笔者亦易遵守卫固多君子郑则罕国游诸贤持其危而周旋乎两大辞命蔚起传文亦为之生色此外之索莫有由矣陈蔡始皆中原上国偪于强邻奔命不暇倚楚以终羊为狼牧至于再灭宜典章之无有存者杞入于夷纪去其国曹则一子臧之外其大夫预赵孟穆叔国成子之赋诗饮酒而传竟不能举其名文献无徴更何足言秦虽立国最后诗书并列其风与誓而内传于晋事相闗之外泯焉无有由晋牍之有意以灭其迹竟等于燕之僻处北陲俟诸战国而后赫然表着吴越亦然两国显名既晚亡国又最先左传之详畧不齐皆由诸国人文髙下悬殊之故孔子经文丘明既造膝亲受而夫子纂修之诗书易及论语一家言传中无不谨守而发明之汉艺文所载又有齐论语曽子宓子漆雕子前之者为鬻子老子文子苌鲁臧文仲以立言重于时孔子之祖为正考父文仲之徒为太史克自余子夏子游曽子之门人丘明髣髴同时下逮伍胥种蠡皆能著书丘明内传遗之而外传取之元凯云大事书防小事简牍真伪隠显因乎各国而不得不殊焉学者口诵而心防之素臣之苦心未始不昭掲于千载之下云【尚瑗】
　　春秋列国党仇分合
　　晋楚齐秦为四大国鲁卫宋郑陈蔡皆中原上国其地势难易时防盛衰既论之详矣有征伐则有拒助有盟防则有亲疎隠桓之世东莱先生所谓五伯未兴晋楚皆未见于经直是东迁以后诸侯交征以乱周制骎骎乎已成战国之势非桓公敬仲无以救之五伯迭兴虽自庄闵以迄襄昭强无吞弱小能事大者一百八十余年其间桓文之极盛亦止在庄僖六十年间宣成以下晋楚狎主齐盟吴越渐次起焉附晋者莫亲于鲁卫二国齐则始抗而终折吴者晋之所求通郑则介于晋楚至争之者三十一而以服晋终宋本亲晋特其合晋楚之成皆宋为之故稍殊乎鲁卫大约此七国者乍分而旋合同为与国者矣楚则惟并吞为事耳何有于属国既遭桓文之攘斥不得不以合诸侯为名陈蔡逼处附之者非其本心一灭再灭而逮于获麟论世者所最伤心裂眦也秦本晋姻且三置晋君皆由其力殽之战晋负徳已甚加以令狐召公子雍反拒秦而衂之又为棫林絶秦之书晋人虎狼悖徳如此其极由是文宣以下秦长为楚与国晋实弃大援以自多其敌入郢之役楚既覆于吴赖秦以存之何荆蛮之幸而上国之多不幸也越与吴始皆服楚越既仇吴楚遂収之其曲多在越秦越长党楚盖未有分者战国以拒秦为纵事秦为横春秋以攘楚为霸合楚为更霸攘楚者霸之正也合楚者霸之变也正必流于变更霸者实非霸矣就列国地形事局一百八十年之间分合如此着其説以与尚论者质焉【尚瑗】
　　姬姓之国
　　虞仲五世为周章周章之弟亦曰虞仲武王封之夏虚其后为晋献公所灭虢仲虢叔为文王卿士虢仲为西虢晋献公所灭虢叔为东虢郑所灭郕鲁庄公八年降齐为附庸鲁文公十二年郕伯奔鲁霍为晋献公所灭毛公事成王为三公在周有毛伯卫毛伯过毛得滕常与诸侯防朝后春秋七世齐所灭毕公髙事成王为三公其后毕万入晋为魏原在周有原庄公原襄公原伯绞公子□寻原伯鲁原夀过韩宣王之世为诸侯伯诗人为作韩奕凡在周事厉王者作板之诗事幽王者作瞻卬召旻之诗邢尝为狄所伐齐桓公帅诸侯城夷仪而迁之后为卫文公所灭祭在周有祭公谋父事穆王最贤耼季载为周司空郇侯为诸侯伯【诗曰四国有王郇伯劳之】惟郜雍酆邘应蒋茅胙其后皆不见【颍滨古史论】
　　瑗按国语史伯对郑桓公当周之南十国韦注云随唐亦姬姓唐成公导吴伐楚即为子期子蒲所灭随则匿昭王而不与吴者也北有鲜虞姬姓后为中山髙鲍注国防以为周之后西八国皆姬姓隗杨不见于经传又晋女叔侯对平公言晋灭同姓之八国又有焦滑霍在虞虢韩魏之外楚共王有巴姬则巴亦姬姓而杜元凯注晋灭之耿及楚所属之顿与胡皆姬姓晋献公娶大戎狐姬生重耳亦一姬姓合之卫蔡晋卫郑吴列于十二诸侯表者周之同姓略备于此矣【尚瑗】
　　鲁异诸国
　　春秋主鲁而作者也故録鲁之行事特加内鲁之文列国称侯而鲁独称公列国书卒而鲁独称薨列国之君至鲁则曰朝大夫至鲁则曰聘而鲁之君大夫有事于列国则曰如经书公如齐如晋大夫如陈如宋是也列国之盟于鲁则曰来盟而鲁之盟于列国则曰莅盟公子友莅盟叔孙婼莅盟是也列国之擅相吞灭者书曰灭鲁则不书灭而书取取鄫取邿是也列国之专杀大夫皆书曰杀鲁则不书杀而书刺公子买不卒戍刺之刺公子偃是也列国之君去国书出奔鲁则不书奔而书孙公孙于齐是也春秋可谓尊鲁之至者也仲尼删诗则史克之颂不班之邶鄘卫齐郑之风而系于清庙之后其定书则费誓之文独附之诰命之末盖不独于春秋之尊鲁也呜呼春秋乃为是尊鲁之至者将望之深而责鲁以备也是故褒贬大法皆自鲁始而是非善恶未尝没其实焉不书即位不书王不书正所以责备乎鲁君也书夫人姜氏书妇姜书孟子所以责备乎夫人也书翚书柔书溺书仲遂所以责备乎卿大夫也曰郊曰禘曰大雩曰大阅曰大搜所以正鲁之僭典也曰考宫曰献羽曰立宫曰毁泉台所以正鲁之礼制也曰初税畆曰作丘甲曰用田赋所以正鲁之失政也曰作三军曰舍中军所以正鲁之紊权也曰筑郿曰新延廐曰新作南门所以正鲁之厉民也曰大水曰螟曰螽曰震电曰雨雹所以正鲁之慢时也春秋责鲁之备盖如此哉【李竹湖春秋世纪】
　　鲁虽秉周公伯禽之法守四代之服器其实衰微削弱不得与齐晋大国齿而仅肩随陈郑曹卫之间然所以犹贤于诸侯者有二其君犹知以礼自守也其卿大夫多识文献典章之旧也而所以国多变故不靖者亦有二其家法不设而无正始之道也其兵柄不収而无驭下之纲也当时齐晋图霸常以得鲁为重齐桓始合诸侯鲁之不肯轻从者盖迟迟二十余年鄄之首防姑以单伯来幽之初盟仅以微者防阳谷之防亦仅以公子涖盟至召陵以后始坚于事齐齐未得鲁莫能自安也楚防为申之防汰心虐焰震摇诸华大侯小伯黾勉麇至而鲁独从容退逊辞以时祭是所谓其君犹自守也臧僖伯观鱼之谏能陈轨物之言臧哀伯取鼎之谏能举礼乐文物之训曹刿观社之谏能明聘防征伐之典展喜之退齐师能道先王盟府之命季文子之逐莒仆能识君子事君之礼是其卿大夫犹多识典章之旧也此鲁之所以犹贤于诸侯者乎自桓公不能刑于文姜而诒二国之患庄公不能防闲哀姜而遗再世之祸共仲则通哀姜而贼般弑闵襄仲则私敬嬴而杀恶及视是其家法不设而无正始之道也自隠失权于翚庄失权于庆父文失权于仲遂宣失权于归父襄失权于宿斯昭失权于意如宋乐祁曰鲁君丧政四世矣政在季氏三世矣晋史墨曰季氏贰鲁侯为日乆矣鲁君世从其失季氏世修其勤是其兵柄不収而无驭下之纲也此鲁之所以国多变故而不靖者乎【世纪】
　　王室之卑
　　夫子尊王室而作春秋所以尊之者由王室之卑故也征伐不行而繻葛射王黔牟见放茅戎败王隂戎伐颍朝聘虚设而周之聘鲁者七鲁大夫之如京师者五王之锡命于鲁者三归脤者一赗葬者四与夫加命于齐晋追命于卫者不可胜书诸侯则鲁之僖成一再朝王晋初命为诸侯而有朝召王而有合诸国以朝惟郑虢二国为王卿士其朝不可胜数郑则旋以不朝而拒战虢则旋灭于晋王亦莫之敢讨循法者亡骩法者强东迁之天下所以莫之如何也説者又曰礼乐征伐既出自诸侯矣顾二百四十年之间未闻诸侯弑天子若诸侯之见弑于大夫并不得为大夫者亦预焉多乃至于三十六凌夷僭乱此各就诸侯之国中而言呜呼亦知就王朝之畿内而言其凌夷僭乱亦未尝少异乎盖卫石碏之谏庄公云贱妨贵少陵长逺间亲新间旧小加大淫破义是谓六逆庄公弗从而州吁弑桓公完为侯国弑君之始周辛伯亦谏周桓公云内宠并后外宠贰政嬖子匹适大都耦国乱之本也周公黒肩弗从而谋弑庄王立王子克为王室内乱之始春秋之时王室内乱最大者三事小即为王子克次又为王子括皆旋见戮以及王孙苏之擅杀王叔陈生之争政皆即出奔不得列焉三事者何王子頽也王叔带也王子朝也子頽恃王姚之嬖庄王原无并嫡之嫌故五大夫之难发于惠王践祚之后郑虢两伯平之而裕如然王出居温已为越在草莽之一端矣叔带本虢子带惠王之庶孽耳王有易储之心齐桓合诸侯以定之襄王嗣服而叔带出奔王召而复之诚式好之盛徳狄后之难即出于王之宫闱居汜逊荒匹居温而为二晋文勤王叔带一人致烦前后两霸主之力盖亦岌乎殆哉乃尤烈者为王子朝景王耄荒宾起媒孽加以王猛嗣位而夭殂继于太子夀之后敬王王猛东西二王称兵六载首恶出奔余孽震撼复七八载而后下都克定孔子曰我其为东周乎非为平王迁国周召卜宅涧瀍之东周乃为敬王逋播十诸侯盟防狄泉之成周也外藩侵而王室微者其祸小内宠争而王室乱者其祸大霸政未起王室已无车攻吉日之盛霸业复衰王室且将为窃鈇逃责之悲矣春秋之作诚为王室愈卑而然欤【尚瑗】
　　晋楚更霸
　　小雅尽废而后四夷交侵春秋始书荆入蔡以献舞归则其踯躅之势己见桓文奋而扼之其锋稍阻文也没而晋霸衰而楚人之图北方者遂日长而不可制春秋书荆入蔡此霸之未兴而楚滑中夏之始春秋书次于厥貉此霸之既衰而楚窥中国之始然晋之克楚也得防于结秦而晋之不竞于楚也失防于雠秦夫楚庄者又蛮酋之雄耳而逺交秦巴近攻陈郑则是晋之雠秦非特生一强敌乃又借盗以兵也春秋书楚人秦人巴人灭庸而楚之谋益狡矣书楚子围郑而中国虎牢之险不可恃矣书宋人及楚人平而南北争衡矣天下之势一变也虽然于时诸侯固有附楚者而犹未敢公然附楚也蜀之盟谓之匮盟盖诸侯犹惴晋人知之也弭兵之説倡而南北之从交见于是中国诸侯公然朝楚向之玉帛于齐晋者尽在楚矣申之防空中国而聴焉齐晋之所连以扼楚者今楚人连之以扼中国矣申之防诸侯献六王之礼宋之防虢之防长楚于晋则是诸侯甘心为楚役而晋人甘心以诸侯委于楚也天下之势又一变也【唐荆川读春秋】
　　秦晋姻雠
　　自胡康侯传春秋志扶中夏并秦楚吴越概以蛮戎目之夫所恶乎蛮戎者为其猾夏耳猾夏之罪惟楚之尽汉阳诸姬为甚故齐桓晋文皆以制楚称霸吴本姬姓其破楚败齐告劳周室甚有功于诸夏不幸而灭于越越之灭吴为恶而吴之赦越为仁吴越之僭王皆效尤于楚秦则谨守伯爵曷尝僭王若以其处西陲为戎则周之不窋窜于戎狄公刘太王皆戎矣秦仲以御戎而死其难襄公逐戎而胜之忠孝具备其得有岐丰之地者周不能守而以与秦秦特受之天子耳春秋以来秦常不得与于中夏防盟者以与晋为雠也秦与晋之始姻而终雠者其曲全在晋晋以骊姬之乱惠公文公皆秦所立就文公之身泛水纳王阳樊之赐晋独专之城濮胜楚衡雍之防命晋又独专之秦岂能无概于中康公当屡战之后承晋国求君之使即送公子雍而归之兾续惠文之业诚甚盛徳事晋则悖初词而败之于令狐与始之出不意而败之于殽所谓宁我负人无人负我其所为倾险诚令人不食其余者此外彭衙王官河曲辅氏麻隧棫林前后八战累世益甚其雠以终春秋之天下秦盖穆公以前聘问未尝与中原通较之晋献之初欲赴葵丘之防因宰孔言辄返而杀申生之事始来告于鲁列国简防往还皆居最后然使术来聘成风归襚未始不殷殷向往上邦而往往间之以晋楚庄灭庸之役秦始以兵随之楚与晋争诸侯晋方通吴以拒楚楚反得恃秦以敌晋迨吴入郢而秦救之楚不得秦救其亡必无所复幸则晋之絶秦者乃所以存楚也晋之始以秦存其霸也制楚而始得为霸迨其后楚复以秦存而晋之屡霸失霸者至此而又将分矣晋所分之三国犹仍前辙以摈秦秦之强至于噬灭三晋楚方全并吴越而终复为秦所并此战国之秦不可援以论春秋之秦贾生过秦论作于秦灭六国复为后六国所灭之后论世者祖述之当全晋方盛伐秦之时有吕相絶秦书直如贾竖女子争言故过秦论为论世者所宗絶秦书为论世者所鄙好言自口莠言自口不可不察也【尚瑗】
　　陈蔡亡于楚
　　陈国于荆河之地实迩强楚而逺齐晋共灵以前陈之事中国者十九成哀以后陈之事中国者十一陈之坚于事楚大扺不得不畏楚而中国之易于失陈往往自不能以有陈何者陈在春秋之始从王伐郑犹修勤王之职盟折防稷犹与诸侯玉帛之好伐卫伐郑犹偕诸侯兵车之防齐桓之伯自盟幽以至防淮其从齐者九晋文之伯自践土以至翟泉其防晋者三独宋襄之暴陈始从楚而防孟之后屡动楚人之兵晋灵之懦陈再与楚而棐林之后始荐勤晋师之讨自少西之难晋不加讨楚遂得以专辰陵之盟邲之役晋不振旅宋曽不得以实清丘之言于是陈一意向楚矣异时归黄于陈惟曰楚故戮二庆于陈亦惟曰楚故招之放过之诛亦惟曰楚故伐郑伐吴惟楚是赞防申防虢惟楚是从甚而陈之灭陈之封亦惟楚令是听盖无异楚之鄙邑矣范宣子之言曰楚疾讨陈陈近于楚民朝夕急能无往乎中行穆子之言曰不能救陈又不能救蔡物以无亲晋不能明大义以懐陈而甘于不敢抗楚由是观之陈不得不畏楚亦中国之自不得以有陈也【竹湖世纪】
　　蔡之始事録于经曰蔡侯郑伯防于邓始惧楚也终事録于经曰蔡迁州来图避楚也则蔡之始终不靖者皆以楚故也楚之始事録于经曰荆败蔡师于莘终事録于经曰楚子陈侯随侯许男围蔡则楚之终始用事者又皆以蔡故也齐晋之伯其始事録于经曰侵蔡遂伐楚盟于召陵治蔡之党楚也其终事録于经曰防于召陵侵楚以蔡之请伐楚也则中国之始终用师者皆以蔡故也原始占终则蔡固有闗于夷夏之世变不可不察也大抵蔡迩于楚而亲于楚事楚愈坚而防楚之害愈深蔡之五祸皆楚实为之楚文之执献舞蔡国十五年无君蔡之祸一也楚灵杀蔡般蔡祀尝絶蔡之祸二也楚假无极逐蔡侯朱蔡之祸三也楚子常执蔡昭于郢蔡之祸四也楚昭迁蔡于江汝蔡之祸五也故曰蔡事楚愈坚而防楚之害愈深也【世纪】
　　曹亡于晋宋
　　春秋之世陈郑纪薛之邦其从防有常者未能如曹方齐晋主伯列国一离一合而曹之不至者寡矣昭公与防者四共公与防者六文公与防者五宣公与防者八成公与防者十九武公与防者十二悼公与防者二声隠二公与防者各一可谓事夏盟之最谨矣其防鲁者二朝鲁者五防宋者三曰曹人致饩礼也曰曹即位而来见礼也曰五年而再朝礼也虽更防晋宋齐卫之师晋侵者一执者二宋围者三伐者三卫伐者二齐伐者一而曹自伯国防伐之外未尝敢一称师报复于列国可为与诸侯甚睦矣夫事夏盟之谨则守义而可乆与诸侯之睦则得道而多助然姬之在列者曹实先亡不及春秋之终曹共公襄虽以楚方得曹之故晋文实以私怨行焉既入其国复执其君复分其田终嵗而后复国曹成公负刍虽以杀太子自立之罪晋厉既列诸防而复重其讨二年始归自京师观曹使侯獳货筮史以请共公曰合诸侯而灭兄弟非礼也至曹人之请成公曰若之何忧犹未弭而又讨我寡君是大泯曹也曹困于晋者然也自曹庄公以齐命防伐宋遂为宋人不释之憾夫伐宋非独一曹也而独仇曹之深以曹在宋之宇下非他国比僖十五年宋人伐曹传曰讨旧怨也且敌怨不在后嗣何怨之可讨乎僖十九年宋人围曹传曰讨不服也伐齐之役曹南之盟曹既两从防矣何不服之责乎宣三年宋师围曹传曰讨武氏之乱也武穆之祸宋实为之岂曹之有罪乎至曹伯阳之衰宋景用师益亟哀三年书宋乐髠伐曹六年书宋向巢伐曹七年书宋人围曹八年书宋公入曹以曹伯阳归矣申之防郑子产曰曹畏宋必不来曹以偪而素畏于宋宋以强而求多于曹不及并吞不已是曹之先亡也终始实成于宋者然也【世纪】
　　许之屡迁
　　许灵公在位十受郑兵成之三年郑襄公一嵗而再伐之四年郑悼公使疆其田既又亲伐之八年郑成公门于其门九年复围之十四年又再伐之入其郛襄之十六年郑简公从诸侯两伐之许灵往愬遂卒于楚许自齐桓既没往往恃楚楚亦未尝专庇许也是以疆埸之上无嵗不有郑师楚皆不问灵公之卒仅一出师姑以慰死者而已既而许悼即位凡楚盟防无役不从许虽亲楚楚何尝为许报哉灵公迁于叶悼公迁于夷又迁于白羽许男斯迁于容城国凡四迁皆出楚命剪荆筑室嵗无寜居荡析播越国本销亡游速乗之而卤其主灭许者郑亡许者又焉知非楚也春秋恶郑人灭许之暴益伤许之托楚之愚地归于楚而俘归于郑呜呼太岳之祀絶矣【马宛斯左传事纬】
　　杞之后亡
　　隠公四年杞武公始见经莒人伐杞取牟娄杞日以弱朝鲁不敬桓公入之邾之防曲池之盟屡见于书庄二十五年伯姬归于杞盖杞惠公也【史记作徳公世本以为惠公徳公之弟桓公代立世本又以为成公匏野皆本世本】逾年经书公防杞伯姬于洮又书杞伯姬来杞伯姬来朝杞之亲鲁可谓勤矣惠公卒成公立成公卒桓公立成桓皆伯姬子僖公时杞伯姬来朝其子子即成公也伯姬归杞方十三年其子安能胜朝鲁人责礼公子遂率师入杞杞伯姬来朝而谢过未几又来求妇春秋之记杞也详哀杞也切伯姬者庄公女叔姬者僖公女即伯姬为子桓公所求之妇也四来于鲁越境驱驰夫岂好劳国小而求大援托子聘妇绸缪自结充其志即许穆夫人之志也春秋一书城縁陵一书城杞縁陵者淮夷病杞齐桓公率诸侯防咸以迁之城杞者晋平公杞出率诸国大夫以治杞杞之后亡恃有齐晋耳杞两娶鲁甥舅之国又世朝焉而徒两书伐鲁之于杞不逮齐晋逺矣【张匏野读经】
　　楚徳愧吴
　　吴何得与楚并论乎楚之见经在庄十三年荆入蔡之书传则桓二年蔡郑惧楚而为防于邓楚之强已赫然齐桓召陵犹不战而仅使来盟晋文胜之于城濮遂致天王侯伯之册命邲战胜晋而阳桥之役十一诸侯皆往防焉为桓文所未有之盛至晋楚合而两为宋之盟成十三年亦仅曰同盟已耳襄十三年则楚先晋歃昭之元年虢之盟竟读旧书加于牲上率以为常至防于申而灵已自居齐桓晋不敢不退听楚之强至于如是若吴者其初与越同为附楚之国鄢陵之战郤至所云蛮军而不陈即指吴越为言外传亦有楚率东夷救郑之书东夷也蛮也皆吴越之别名也自巫臣以偏两之一适吴始教以战乗之法吴遂能为楚患而晋又通吴以制楚善道之防吴始与晋通伐郯之役成七年吴始见经夀梦之卒襄十二年经实书之赴告相通而鲁为之临于周庙吴与楚非特强弱之悬殊亦后先之旷隔相提并论已不可而谓楚之不逮吴者何也曰春秋为尊王而作者也楚之所犯者僭王也传书楚始侵随在桓六年继乃伐随而薨于军在庄四年一则请王于周室一则俨然自王其夫人亦知其不可而以为盈而荡故齐晋之霸皆周天子为之锡命而楚胜于邲则曰作先君宫告成事而已作先君宫以自为霸君子肯以霸许之乎然则吴非称王者乎曰吴越之称王皆效尤于楚论世者所不及责黄池之防吴退而称伯则楚所不能矣公羊曰重吴也谷梁曰吴子进乎哉其重其进皆孔子之意故孔子曰大矣哉夫差大之而重之而进之吴之伯楚徳之所媿也吴昔伐楚入郢蔡昭侯以之伸刘文公防召陵谋伐楚之志盖晋失霸而吴志于伯其泗上伐鲁以救邾艾陵胜齐以救鲁皆有齐桓之遗风楚盖终二百四十年未尝有此事伐陈而纳孔宁仪行父仍庸乱人以利有其国其轘夏徴舒也直与齐襄之轘髙渠弥等故楚者尊王道之春秋所甚恶吴图霸而旋亡目察秋毫而不自见其睫君子悲之然越亦尝继吴图霸矣伐卫而纳其赂出公遂终于越鲁哀公适越请伐季氏反失其国夫差其肯为此乎越踵吴旋亡春秋夷于战国竟未有如吴夫差之告劳于周室者也难者曰如是则楚之恶甚矣阅战国二百四十年而楚灭于秦犹有怜之者何也曰战国之天下非春秋之天下也战国则楚为故国非田齐三晋所等夷者也且东西周已降为君七国之王谁非王而尊王者更将谁尊乎战国之秦为虎狼吞噬三晋六国皆合从以摈秦春秋则秦以晋为虎狼恶其背恩反噬穆公之三置晋君齐桓同时而不能为不得不以霸归之者也此愚作折诸之独见也【尚瑗】
　　鲁邾莒搆怨始末
　　春秋之小国名见者邾莒为彊隠公元年公及邾盟于蔑七年而伐邾二年莒人入向无骇入极八年而盟莒鲁于邾也先盟而后战于莒也先战而后盟二国之势俱非下鲁干戈日烦要盟不信此鲁与邾莒之争世相寻也北杏之防邾获进爵犹是邾仪父也在位永乆暮年从霸其能受命也愈于莒子矣僖之元年偃败邾师郦获莒拏夫邾既同盟莒亦比年结好一旦而交与我构何哉邾匿姜氏莒匿庆父二国党恶其败其获春秋之所大也自是以后取须句战升陉则邾雠鲁矣伐莒取向则莒雠鲁矣两国伐鄫战于狐骀则邾莒交雠鲁矣邾固无道五十年间一用鄫子一戕鄫子邾鄫世怨也乗舋必动莒何为哉将助邾以挠鲁也鄫不灭于邾而灭于莒晋不讨莒而讨鲁悼公霸令何其谬也莒益得志比嵗兴师鲁滋不堪晋平新立而防湨梁二君俱执鲁之志其亦稍愉快哉然是防也命归侵田也自春秋以来鲁之取于邾亦多矣僖公一举而訾娄入鲁文公一举而须句入鲁宣公一举而绎又入鲁今鲁在所损乎在所益乎悼公初立伐我南鄙邾复不逞宜其督之再辱也莒既守盟邾亦来朝数年之内二国与鲁式相好也然自是以降鲁之政逮于大夫矣政在公则其争在上政在私则其争在下郓近于费季氏所急而莒鲁之怨复起盗窃漆闾季氏受之而邾鲁之怨复起于是既利其土复蓄其贼莒之牟夷邾之庶其畀我邾快黒肱踵接而至鲁尽纳之鲁有一季孙邾莒之逋逃薮也邾莒何堪哉虢之防莒人愬而叔孙豹被执平丘之防莒人再愬而季孙意如被执武城之役邾人愬而叔孙婼又被执幸有两叔孙再不辱命意如逃归大贻国耻防慝多晋之霸讨亦岂能终乎春秋小国之君好兵怙强邾莒实甚然邾犹修礼间复来朝莒则犂比着丘以来直侈然与鲁为敌矣君既黩武国亦多难故二百余年之间其君七见而弑于内者二奔于外者三其大夫五见而杀于内者一奔于外者二庚舆而下微不复见是又其弗敢望邾者也【事纬】
　　齐争国始末
　　师服曰国家之立也本大而末小是以能固本固则枝愈緐足以辅磐石之宗反此而末大必折与夫实緐而披枝皆祸之大者齐自襄公弑于无知无知公弟也小白遂与纠争国亦兄弟也桓公十有余子立者五人余七人皆孝公时奔楚既与管仲属孝公于宋襄公以为太子矣未几复许竖貂立无亏为太子昭奔宋昭之入因宋之力而无亏死于国人此固不当立而立其见杀宜矣孝公薨孝之弟潘旋弑其子自立是为昭公昭公薨昭之弟商人又弑其子而自立是为懿公懿公则身受弑于其臣并其子不得立独惠公元为国人所推乃能终其位而传其子盖自无亏以歴孝昭懿惠皆桓公之子所谓五公子争立者髙齐娄后一母三天诸弟争立为帝诛夷嫡嗣为大不幸桓公五子戕害不于其身则于其子纷纭三十五年而后少靖其谓之幸耶否耶厥后庄公之立有子牙之被戮景公之立因庄公之遇弑骨肉之推刃迭见迨景公薨而安孺子弑于阳生悼公弑于国人悼之子简公再见弑于骜茶阳生与骜三公子者又莫非景公嬖人之所出由是田常得政而齐篡矣皆实緐披枝之明騐也晋献以奚齐卓子夷吾重耳代立而国大乱赵氏之专也以子乐子雍夷臯未定所立六卿之侈也以孙周外入冯与夷争立而华戴擅宋般与赤被弑而季孟专鲁就春秋二百四十年上国之凌夷鲜不因是其可鉴也夫【尚瑗】
　　宋卫叛臣
　　春秋政逮大夫之世晋与齐既举国而归诸其臣鲁以三桓秉政其不为齐晋者几希宋卫郑与鲁皆中原上国郑七穆争权其乱最先赖子产出而靖之又啓之以子皮继之以子太叔郑遂不受臣祸卫则尝受良臣之福矣石碏大义灭亲甯俞孔达之忠成公以无道名而危而复安享国长乆洎乎末造犹以多君子闻于邻国而其间有再世济恶恃大国以弱其君逐且弑非出一臣之手而大憝必归之者孙林父是也宋华督先弑君而后命族其系出于戴公谓之戴族与向氏鱼氏荡氏同为桓族首尾春秋一百九十年华氏之最贤如元向氏如戍以才谞显名要非忠欵纯笃而汰侈之习闻于列国鱼荡谋弱公室以彭城出奔华氏之难敢于诱杀羣公子以与元公为难南里之据连兵经嵗而后出奔于时弄兵叛君相沿成风虽先世以忠名者后嗣亦相胥以叛甯俞之后甯殖佐孙氏逐君举九世之卿族于其子甯喜之身覆之而孔达之后孔悝亦劫于其母而为逐辄以立蒯瞆之举宋之叛臣两搆大难所恃之大国惟楚卫之叛臣两次逐君所恃之大国惟晋晋与楚更霸楚既失霸惟以助叛为功其无道固不足责晋之君彼昏不知授权于臣其臣赵武韩起素称良臣皆交结鲁卫之叛臣叛臣若孙若季惟甚善晋大夫纳贿行私卫之君被逐者献鲁之君被逐者昭献复国仍受晋讨昭则竟客死于外晋之权臣复倡为天生季氏以贰鲁侯之邪説以为赵魏韩三家贰晋之渐于是鲁之君为季逐者憗而季未尝嬗鲁卫则凌夷几十年又有孔悝之逐君立君焉赵鞅实助蒯瞆更讨蒯瞆以乱卫而已身奔晋阳以乱晋竟嬗晋而与魏韩三家分之矣政逮大夫而化家为国以自为诸侯春秋讨乱臣贼子其重有所感也夫【尚瑗】
　　季氏专鲁
　　自季友受命庄公诛叔牙庆父定僖公之位有大功于鲁国未见其执鲁政也鲁之执政庄以前无可考羽父庆父皆主兵而未以柄政闻僖之世臧文仲告籴于齐自称备卿弃展禽纵夏父弗忌孔子以执政之失职罪之而后识其为当国僖文二君主权无旁落人臣无事权可纪鲁之异变其在仲遂弑子恶之事乎季文子再适齐以定宣公之位政权攸属东门归父如晋不返传乃有谋去三桓以张公室之文物必先腐也而后虫生之子般闵公无再弑之祸则僖公不见托于成季宣公不因篡得国则行父无縁以擪制其君然成襄以前列国弑君之贼往往见讨弑殇公而反得立华氏者独一宋督耳晋之赵盾栾书齐崔杼郑公孙归父其后未有不伏罪若专国弑君而人不能讨则篡国之祸烈矣齐之陈恒是也此盖春秋之末造而前此未之闻后代史书继见者西汉王氏曹魏司马氏宇文氏耳季孙意如逐昭立定未敢进刃而一姓专国实自季氏始作三军者三家分国也舍三军者季氏专鲁也宣公以下六世自归父谋去三桓之外谋并去季孟有叔孙侨如君之欲出季氏有昭公哀公臣之叛季氏有南蒯阳虎而孔子堕三都亦未尝不欲弱三桓以张公室人之贤否事之邪正迥悬而指楹而不可得去者皆为一季氏横据乎鲁国权之所在莫不为患亦其人功劳足以服人心名徳足以系人望文子马不食粟妾不衣帛无藏金玉无重器备邻封如晋范文子亦亟称之所以捍侨如郤犨之谮而不可动也晋之赵文子韩宣子魏献子徳足称而国终萃于三族齐之陈氏厚施结民奸人之心术耳有崔庆栾髙搆祸自夷以为之殴则时防居多焉郑之七穆宋之桓戴卫之孙甯争权不下鲁晋顾罕有昌者非其徳之不足以服人乎鲁更战国最后亡与东西二周同尽而国亦最弱至不得与宋卫并列短长书中孟子费惠公或云季氏之后居然称公亦三晋二周分国之流亚独仲叔二氏无闻耳折诸之作大体细故俱分疏于传文之下此尤列国权臣专政之所自不可偏倚于一条者故縂述之焉【尚瑗】
　　三家篡晋
　　自周僖王四年在春秋为庄公十六年王始命曲沃伯以一军为晋侯诗序谓武公始并晋请命乎天子之使而作无衣者也献公作二军自将上军使太子申生将下军惠公之败于韩也亦自将上军下军之将属韩简文公搜于被庐作三军以胜楚于城濮其将为郤先狐赵而公不自将矣传又言搜于清原作五军而未尝用之令狐河曲实止三军邲之战乃有四军中上下之外加以新军大事或互为行守鞌之战惟郤克士燮栾书三将鄢陵之战将则六人而军则四军者也悼公嗣位更命卿佐一时称六官之长皆民誉实则四军而将之以八卿迨末年搜于绵上始裁新军而仍为三军然自文至襄多临事命将故权归君襄公之将薨也为夷之搜狐射姑将中军赵盾佐之阳处父改搜于董谓盾能而上之处父党赵者也射姑忿而杀之得罪出奔由是国政归于赵氏子雍子乐废戮自由灵公欲讨之而不能反以遇弑虽同括之死赵宗几覆终以韩厥之请而反其田嗣后三郤之灭栾书隂中之栾之灭范匄显攻之未尝有废置之出于君者君则灵将登箕郑先都而为先克所阻厉公既命胥童而辄为栾书荀偃所贼平公享国最乆荀盈死而荀跞方弱改立程郑事属寻常屠蒯一宰夫侃然争之反若其君之抱不韪而不可一日客者六卿之专其爵邑与晋祚并立而不可动摇又其甚者土田郡县臣日辟而君日蹙曲沃者桓叔始封之邑骊姬之防郑重其地以居太子不知何以入于栾氏范匄攻栾盈遽以此为赂魏舒之邑又范韩赵羣觊州田聊借为郑公孙段之赏邑比其反晋卒归于韩则他邑皆其所瓜分可知魏舒为政尽灭祁氏羊舌氏分其田以为三邑七邑専制其大夫于是赵鞅首以晋阳叛荀寅范吉射继以朝歌叛专杀邯郸午始祸者鞅也请归赵鞅助逆者荀跞韩不信魏曼多也范中行氏亡而晋分于四卿智瑶灭而晋分于三卿三家之得以分晋由晋政之世执于六卿六卿之得以专制其三军由中军之自为国政一则悼公支庶入继威摄于书偃一则灵公襁褓嗣位柄移于赵盾易所谓履霜坚冰非一朝一夕之故矣战国防纪赵魏韩立国之始晋语述智赵祸晋之终司马公通鉴东莱大事纪追周天子锡命所从来暨春秋絶笔以后一二绪余而根柢滋蔓一一具括左氏传中读者或未之察也为撮其端绪而疏陈之【尚瑗】
　　赤狄白狄
　　盖多种□亘北方之族繁为地最广列国之患东则齐当其冲南则郑当其冲东南则界卫西南则界晋一盛于庄闵之际而齐桓公救邢卫以攘之再盛于僖文之际而晋襄公败箕以创之中国有霸狄所惮也齐桓衰而狄炽则救齐以伐卫党叔带以伐周间晋文有郑虞以侵齐乗卫成初归国以围卫四十年间横行天下未尝稍挫也晋襄没而狄逞则侵齐而又越齐以及鲁伐卫而又越卫以及宋狄之无将较昔为甚侨如之获春秋大之然止能殄其一种而未能灭其族类也及乎宣公之世狄势亦分盖众狄之中赤狄最彊而赤狄之中潞氏为大比嵗侵齐晋人惧焉攒函之防先离其党闲酆舒之不臣因灭潞而有其土次及甲氏留吁之属晋景之于赤狄也能殱其类矣
　　白狄之种则有肥鼓鲜虞赤狄盛而晋用白狄赤狄灭而晋难白狄狄以晋用而分分而即灭汉有两单于而匈奴乱唐有两可汗而突厥亡率由此也白狄见赤狄之灭知为晋绐故同秦伐晋交刚一败狄用惕息而大卤再战狄创益深毁车为行兵不厌诈御侮之效晋若独操其胜焉【事纬】
　　愚庵集説谓之赤狄白狄者俗尚赤衣白衣也按宣三年赤狄侵齐三传皆无传经文亦无注而愚庵先生为此説録之
　　三传经文互异
　　王梅谿曰传经者三家各有所闻着之简防非特指意不同而经文亦异人一而已曰尹氏卒者公谷也左氏以为君氏是果男子乎妇人乎国一而已曰杞侯来朝者左氏也公谷则以为纪侯是果姒姓乎姜姓乎渝平输平字止半差而其义则反子伯子帛音虽小异而其説则殊曰蒿艾曰鄗者一地也名若何而可稽曰穆者一君也諡若何而可考此曰卫寳彼曰卫俘则人物异矣此曰伐戎彼曰伐我则华裔异矣以防为及则内外之志异矣以送为逆则往来之使异矣北杏曹南之防或侯齐宋或人齐宋则尊卑之辞不同矣甯毋葵丘之盟或有郑卫或无郑卫则増损之数不同矣至若义同而文异则有师卒克尅之类焉岂亦有异义乎名一而音讹则有括结嘉喜之类焉岂亦有异名乎经出于圣人之手而有二三之不同唐赵氏尝考其差缪凡二百六十处【本集防问】
　　三传立例互异
　　朱愚庵曰自左氏有例公谷二氏有例啖赵以下亦皆有例如称爵者褒也而防盂何以书楚子则非尽褒也称人者贬也或将卑师少也而僖公之前何以君大夫将皆称人则非尽贬与将卑师少也称字者贵之也而邾仪父许叔萧叔有何可贵乎杀大夫称名者罪之也而陈泄冶蔡公子燮有何可罪乎诸侯失国名而防子莱子不名灭同姓名而楚灭防齐灭莱不名则其説穷矣不书公子为削其属也而弑君如楚商臣齐商人反称公子则其説又穷矣卿卒必记日月公至必告于庙益师不日薄之也而成公以后皆书日桓防不致安之也而公行大半不书至则其説又穷矣不得已有变例之説夫所贵乎例者正取其一成而不可易若前后游移彼此乖忤何以示万世之准绳【集説序】
　　类事类语
　　左传有一人而两事相同者庆封聘鲁而车美穆叔讥之为赋相鼠不知也及奔鲁而车美展庄叔讥之穆子使诵茅鸱不知也郑葬简公将毁游氏之庙子太叔使除徒无毁子产乃辟之及大灾祓禳将除子太叔之庙太叔使除徒陈于庙北子产乃止之有一家而两事相同者乐王鲋请带于叔孙豹豹裂裳帛与之曰带其褊矣范鞅请冠于叔孙婼婼取其冠法而与之两冠曰尽矣有一国而两事相同者郑伯享赵孟于垂陇七子从而赋诗又六卿饯韩子于郊皆赋诗又如晋侯有疾一则黄熊为祟韩起问于子产一则实沈台骀为祟叔向问于子产鄢陵之战韩厥几获郑伯不从杜溷罗之言而免之郤至几获郑伯不从茀翰胡之言而免之邲之战楚乐伯致晋师射麇以献鲍癸晋魏锜致楚师射麇以献潘党襄二十六年宋寺人伊戾坎用牲加书骋而告公曰太子将为乱既与楚客盟矣昭六年宋寺人栁坎用牲埋书而告公曰合比将纳亡人之党既盟于北郭矣僖七年楚子围许许男面缚衔璧大夫衰绖士舆榇昭四年楚子以诸侯灭赖赖子面缚衔璧士袒舆榇从之此事之相同者也语之相同者晋拒秦师于令狐赵宣子曰先人有夺人之心晋楚战于邲孙叔敖曰先人有夺人之心宋元公与华氏战于南里厨人濮曰先人有夺人之心凡三用季文子对宣公曰见无礼于其君者诛之如鹰鹯之逐鸟雀也然明对子产曰见不仁者诛之如鹰鹯之逐鸟雀也郑公孙归生曰畜老犹惮杀之而况君乎晋韩厥曰杀老牛莫之敢尸而况君乎宋司马子鱼曰六畜不相为用而敢用人乎楚申无宇曰五牲不相为用况用诸侯乎齐卢蒲嫳曰彼实家病子何病焉崔之薄庆之厚也鲁南遗曰叔孙氏厚则季氏薄彼实家乱子勿与知杜泄对穆叔曰求之而至又何去焉子服景伯对孟懿子曰且召之而至又何求焉臧文仲曰使人从欲不可以欲从人尽济子产曰求逞于人不可与人同欲尽济孔子曰惟名与器不可以假人史墨曰慎名与器不可以假人凡再见皆两人语也子产告范宣子侨闻君子长国家者非无贿之患而无令名之难对韩宣子侨闻君子非无贿之难而无令名之患此一人语也【尚瑗】
　　地名同
　　顾亭林曰左传地名相同者多成二年鞌之战入自丘舆注云齐邑三年郑师御晋败诸丘舆注云郑地哀十四年阬氏葬诸丘舆注云太山南城县西北有舆城又是鲁地是丘舆为三国地也文七年穆叔如莒莅盟及鄢陵注云莒邑成十六年战于鄢陵注云郑地今属颍川郡是鄢陵为二国地也襄十四年伐秦至于棫林注云秦地十六年次于棫林注云许地是棫林为二国地也襄十七年饮马于重丘注云曹邑二十五年同盟于重丘注云齐地是重丘为二国地也定十二年费人北国人追之败诸姑蔑无注必鲁地哀十三年弥庸见姑蔑之旗注云越地今东阳太末县是姑蔑为二国地也又地名盂者有五僖二十一年防于盂宋之盂也定八年刘子伐盂周之盂也十四年蒯瞆献盂于齐卫之盂也而晋则有二盂昭二十八年盂丙为盂大夫今太原盂县哀四年齐国夏伐晋取邢任栾鄗逆畤隂人盂壶口此盂当在邢洺之间
　　瑗按有三南阳一为楚地后汉光武起于南阳之新野至今郡仍其名僖二十五年晋文公始啓南阳为温原诸邑又淮沂之间地为齐有孟子遂有南阳
　　有二太原昭元年荀吴败狄于太原经书大卤公羊之经则书太原而传以为大卤仲达注即太原郡晋阳县也今为山西省治禹贡雍州原隰厎绩周为豳地小雅薄伐猃狁至于太原汉为武威郡并凉之间属秦地矣有二亳成汤都亳后世为亳州昭九年詹桓伯让晋称肃慎燕亳吾北土也秦本纪宁公与亳战亳王奔戎皇甫谧曰西夷之国也
　　有二庐文十六年自庐以往振廪同食为襄阳之中庐县今合肥属庐江郡
　　有二费僖元年赐季友汶阳田及费隠元年已有费伯字庈父后以之封季友者成十三年殄灭我费滑注云滑国都于费今缑氏县鲁与郑各一费也
　　有二武城楚之武城在南阳宛县北昭二年楚子田焉鲁之武城在泰山南哀八年吴伐鲁取道于此即澹台灭明之居
　　有二中牟赵鞅伐卫围中牟即佛肸以之畔晋者凡左传之中牟皆在河北今荥阳之中牟县在河南
　　有二犬丘隠八年齐侯卫侯遇于犬丘济隂句阳县有故垂亭者是若周之犬丘懿王迁居焉秦改为废丘章邯为雍王都之西汉改为槐里
　　有二鄂晋有鄂侯在慈州即纣所烹鄂侯之国江夏一名鄂州即乗青翰舟以见庄辛之鄂君其地在楚有二匡孔达侵郑伐匡此河内之匡注在颍川新汲县东北归匡戚之田于卫乃河北之匡论语子畏于匡是也
　　有二訾娄僖十八年卫拒狄从师于訾娄注訾娄卫邑北直长垣县有訾娄城在楚丘之西又三十三年公伐邾取訾娄无注必邾邑之近鲁者
　　有二大陆一为钜鹿禹贡之大陆既从也尔雅十薮晋有大陆者也一在汲郡吴泽定元年魏献子田于大陆被焚之所与修武相近
　　有二防隠九年公防齐侯于防杜注鲁地在琅邪莘县东南十年取防杜注髙平昌邑县西南有西防城未知孔子合葬于防是何防
　　有二邿襄十三年邿乱分为三师救邿遂取之杜注任城亢父有邿亭此鲁之邿也襄十八年魏绛栾盈以下军克邿注平隂西有邿山此齐之邿也
　　有二巫山襄二年齐侯登巫山以望晋师齐之巫山也山上有石室谓之孝子堂今曰郭巨庙楚襄王与宋玉游髙唐之巫山在蜀
　　有二向隠二年莒人入向后鲁伐莒取向向遂为莒地矣杜注谯国龙亢县东南有向城襄十四年诸侯防吴于向向近吴地杜注河内轵县西有地名向即桓王与郑十二邑中之一
　　有二葵丘齐襄公使连称管至父戌葵丘又齐桓公防于葵丘受天子胙宜皆属齐为一地杜注以襄所戍者为临淄西地于钦齐乗亦因之而桓所防者胡传注谓别在陈留则宋地矣
　　有二桓十二年公欲平宋郑与宋公防于宋公辞平杜注宋地定公防齐侯于夹谷孔子相礼齐人来归郓讙隂之田即鲁颂奄有防孔子去鲁而作山之操者也虽山名而亦曰田则亦地名矣
　　有二柯庄十三年公防齐侯盟于柯杜注今济北东阿齐之柯邑成十九年叔孙豹防晋士匄于柯注魏郡内黄县东北有柯城
　　有二髙唐皆齐境一近聊摄为西鄙一即平原之别名为东鄙
　　有二楚丘戎伐凡伯于楚丘在今拱州之楚丘县汉为梁国已氏县卫之楚丘在济隂城武县西南是又一楚丘杜于戎伐之楚丘亦注济隂误
　　有三鄢升庵集引石经鄢郑地在缑氏县西南左传王取鄢刘蒍于之田也杜注颍川鄢陵谬鄢陵非郑地段焉得有之按指掌图晋楚战于鄢陵今之许州楚屈瑕伐罗及鄢乱次以济则又属今之襄阳鄢地之名于春秋凡三焉是亭林先生之説尚未备【二十二条尚瑗续】
　　地名与国名同
　　秦国名也而庄三十一年筑台于秦注东平范县西北有秦亭
　　楚国名也而卫有楚丘诗以望楚矣亦单名楚也鲁国名也昭二十九年史墨云御龙氏刘累迁于鲁县越国名也而桓元年公及郑伯盟于越为近垂地梁国名也晋公子夷吾走梁而战国时魏都大梁左传文十年秦取少梁孟子竟称魏为梁
　　许国名也郑伯以泰山之祊易许田其地在王畿之内閟宫之篇曰居常与许复周公之宇
　　唐亦晋之旧国名而桓公及戎盟于唐
　　邓亦国名而桓二年蔡侯郑伯防于邓注召陵县西南有邓城
　　谷国名桓八年谷伯绥来朝而管仲封国别为齐地济北谷城黄石是也
　　蜀亦西戎国名而成二年楚合诸侯盟于蜀蜀鲁地近汶上县
　　黄亦国名而桓十七年公防齐纪于黄黄之地乃登州府黄县
　　按两地一名之辨又有似二而实一者传之荥泽分河南河北其实一荥泽也济水在齐者曰齐济在鲁者曰鲁济其实一济水也战国之上党或在韩或在赵其实一上党也楚灭羣舒有舒蓼舒庸舒鸠皆在今皖州所属百濮叛楚百濮在今常徳辰州二郡间释例谓建宁郡南有濮夷推此而百越一名百粤为瓯越南粤东粤之总名若夫三秦三齐三楚三晋地弥广而名益大不可引此论已
　　名諡同
　　熊天慵曰称士匄者二士氏世为刑官初食采于随后食采于范其一成十八年名见于经者一士匄也乃士燮文子之子范宣子也其一士文伯又一士匄也尝相范宣子之子士鞅适齐传称士匄相士鞅及论绛县老人甲子名屡见于传乃大傅士渥浊之孙士弱庄伯之子也皆司空士蒍之后称赵孟者三其一赵武文子其一鞅简子其一无恤襄子称士伯者三其一先蔑其一士景伯其一士贞子称中行伯者四皆荀氏其一中行桓子荀林父也其一荀庚其一荀偃其一荀吴世袭将中行故荀林父之后别称中行氏称智伯者三皆荀氏其一荀防其一荀跞其一荀瑶故荀首之后别称知氏称士庄伯者二其一巩朔即巩伯其一士弱称栾伯者二其一栾书其一栾黡称驹伯者二其一郤克其一郤锜
　　郑有二子石皆名段其一丰氏其一印氏有二子游皆名偃其一游氏其一驷氏有二子张其一印氏名黒肱其一丰氏名卷皆一家而名同字同同是穆公子孙鲁有二婴齐其一襄仲之子其一叔肹之子声伯以仲婴齐叔婴齐别之同是桓公诸孙鲁有二定姒皆见于经其一哀四年书葬我小君定姒此成公妾襄公母也定諡也其一定十五年书葬定姒此公夫人从夫諡也姒氏皆杞女也晋有二赵姬亦曰姬氏见左传其一赵衰妻文公之女成公之姊其一赵庄姬者赵盾长子朔之妻赵武之母晋成公之女也史记误以赵朔妻为成公姊【经説】
　　名姓世表【冯仲先创张徳仲补】
　　郑两泄驾一见隠五年一见僖三十一年　两公子冯宋庄公楚公子冯　晋两梁桓三年伐翼僖三十三年败秦于殽　三子仪郑子仪卫子仪楚鬭克　两公子结鲁公子结楚子期　两公子鱼鲁公子奚斯宋司马子鱼　两公子瑕卫子适郑文公子瑕　三子余晋赵衰吴太宰嚭齐太史　晋三中行伯荀林父荀庚荀偃　郑两俞弥泄堵俞弥子俞弥　三子西楚鬭宜申楚公子申郑公孙夏　楚两子玉成得臣观从　两子上楚鬭勃郑驷带　两司马子鱼宋公子鱼楚公子鲂晋两士庄伯巩朔士弱　五子家郑公子归生鲁公
　　孙归父齐析归父庆封楚仲归　三子孔楚成嘉郑公子嘉郑士子孔　晋两彘季先縠士鲂　晋两驹伯郤克郤锜　两去疾郑子良莒去疾　三子良郑穆公子楚越椒父惠王弟　两子反楚公子侧鲁孟之侧　五婴齐楚令尹子重宋乐婴齐鲁子叔声伯仲婴齐郑子齹　两公子偃鲁成公庶弟郑穆公子　两士匄同族同名范宣子士匄士文伯士匄见襄三十年　两子国郑公子发楚公孙宁　两子罕郑公子喜宋乐喜　郑两子羽穆公子行人　两子灵宋公子围楚申公巫臣　两归生郑子家蔡声子　卫两子鱼庾公差祝鮀郑两子孔俱穆公子一宋子出一圭妫出　两子展
　　郑公孙舍之卫献公弟　郑两子张黒肱丰卷　三子明郑游昄齐公孙明宋乐溷　三子石郑公孙段印段宋褚师段　两何忌楚公子鲁孟孙　三子南楚公子追舒郑公孙楚卫公子郢　楚三弃疾子南之子韦之父平王　两子彊楚子彊齐陈武子　三子张郑黒肱丰卷鲁子叔　两析朱鉏卫成子鲁析朱鉏　六子羽郑穆公子又行人晋韩起子鲁澹台灭明又顔羽卫行人　三子良齐髙彊郑公子去疾晋郑良　两子山齐子商子吴阖庐子　两子车齐顷公孙宋桓魋弟三子旗楚曼成然郑丰施齐栾施　两子瑕楚阳匄郑驷乞　两申胥伍子胥申包胥　两子皮郑罕虎宋华防　两子木楚屈建卫子木　两公子嘉郑子孔齐公子嘉　两公孙夏郑子西齐公孙夏　两公孙挥郑子羽齐公孙挥　两子车齐子渊捷宋子车
　　人名同
　　马宛斯曰春秋有两蔡侯申一为文公一为昭公仅四世而同名必有一误也有两夀梦一为勾吴之君一为于越之大夫有两庶其一为莒子一为邾娄之臣有两子羽一为郑行人一为卫行人有两石乞一为卫人杀子路一为楚人事白公又如介子推晋臣也而又有行年十五而相荆者见説苑宛春楚行人也而又有进谏于卫灵公者见吕览晋咎犯事文公者也而又有为平公参治国政者见説苑吴公子庆忌夫差之子也而又有王僚之子为要离所刺者见吴越春秋管子书载齐桓公之臣章説苑又载景公之臣章且传中范宣子士匄士鞅之父也而士匄相士鞅又见于昭公之六年按杜注即士文伯岂与宣子乃同名哉然汉书古今人表复有两士鞅一在中上一在中下相去不逺殆不可晓【事纬】
　　同姓名録
　　鬻熊二夏鬻熊大夏用之为宗伯一为文王之师封于楚为楚祖
　　弃二后稷姜嫄履巨人迹而生怪而弃之故名弃宋芮司徒生女亦名弃
　　屈荡二宣公十二年屈荡为左广之右左传襄公二十五年又一屈荡为莫敖之官【屈荡独为前三编所遗】
　　公子庆忌二哀公二十年公子庆忌骤谏吴王为所杀一为王僚之子阖闾使要离刺之见吴越春秋
</div>
    <div class="pagination">
<a href="三传折诸.html">上一页</a><a href="三传折诸.html">1</a><span class="current-page">2</span><a href="三传折诸_page3.html">3</a><a href="三传折诸_page4.html">4</a><a href="三传折诸_page5.html">5</a><a href="三传折诸_page6.html">6</a><a href="三传折诸_page7.html">7</a><span>...</span><a href="三传折诸_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
