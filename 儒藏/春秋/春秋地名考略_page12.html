<!DOCTYPE html>
<html>
<head>
    <meta charset="UTF-8">
    <title>春秋地名考略 - 第 12 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋地名考略 - 第 12 页/共 15 页</h1>
    <div class="content">
　　春秋地名攷畧卷十
　　钦定四库全书
　　春秋地名攷畧卷十一
　　詹事府詹事高士竒撰
　　秦
　　国于西垂【国语曰嬴伯翳之后也史记秦之先伯翳佐禹平水土赐姓嬴氏后有大骆生非子非子居犬丘为周孝王主马汧渭之间分土为附庸邑之秦号曰秦嬴诗谱曰秦陇西谷名徐广曰天水陇西县有秦亭今秦州清水县故秦城是也又史记秦嬴三传秦仲厉王无道西戎反王室灭犬丘大骆之族宣王时秦仲死于戎宣王命其子庄公为西垂大夫居其故西犬丘生襄公周室东迁襄公以兵送周平王平王封襄公为诸侯生文公文公东猎至汧渭之会曰昔周邑我先秦嬴于此卜居之占曰吉即营邑之文公立四十四年为鲁隠公元年入春秋　臣谨按世纪秦襄公二年徙居于汧或以为即汉之汧县似误也史记秦本纪不载襄公徙都两汉地志亦不言汧县尝为秦都又秦纪后载秦史遗文云襄公立飨国十二年初为西畤葬西垂生文公文公立居西垂宫五十年死西垂封禅书秦襄公既侯居西垂自以为主少皥之神作西畤祠白帝其后十六年秦文公东猎汧渭之间卜居之后九年文公获若石于陈仓北阪城祠之以一牢祠命曰陈寳然则文公始营汧渭之间亦未尝定居故卒而仍葬于西垂襄公之未尝徙都益可知矣又诗小戎序云美襄公也乃云在其板屋孔氏曰天水陇西氐以板为屋然则秦之西垂民亦板屋也依此则襄公居西垂又明甚水经注汧水出汧县之蒲谷乡中谷决之为蒲薮其水出五色鱼谓之鱼龙川东迳汧县故城北秦文公东猎汧田遂都其地葢指世纪所云汧县之都易襄为文稍与史合然史称汧渭之防而此邑即今陇州反在汧源之上去渭甚远犹未确也今寳鸡县东北有陈仓古城二城相连一为秦文公所筑一为魏郝昭所筑又有陈仓山一名鸡峯山即文公获陈寳处又其地在汧水之南渭水之北正所云汧渭之间也又汉志陈仓有羽阳宫秦武公所起武公者文公之孙也非以大父所尝居而益増营构耶辛氏三秦记秦武公都陈仓城即是说矣近志陇州东南二十五里有故秦城或以为即非子始封之邑此又即牧马汧渭之事文公所称周邑我先秦嬴于此者也其以文公汧渭误为襄公汧县益昭昭可见矣但文公原未定居兹故从秦史系之西垂】
　　迁于平阳【史记文公五十年卒葬西山子竫公之长子立是为寜公寜公二年徙居平阳是为鲁隠公九年也秦史遗文云静公不享国而死生宪公宪公飨国十二年居西新邑死葬衙生武公徳公出子出子飨国六年居西陵庶长弗忌威累参父三人率贼贼出子鄙衍葬衙武公立武公飨国二十年居平阳封宫葬宣阳聚东南以史迁文协之静公即竫公宪公即寜公西新邑即平阳西陵者出子之封邑葢初迁时未有定名故谓之新邑至武公始谓之平阳耳汉为郿县地水经注汧水迳隃麋县故城南歴慈山郁夷县迳平阳故城南秦寜公徙此徐广曰故郿之平阳亭也太平真君六年改置平阳县属武都郡以郿县并入焉西魏复改曰郿城县后周废入周城县隋改周城为渭滨寻复为郿县元升州明仍为县属凤翔府今仍之县西四十六里有平阳古城括地志岐山县有平阳乡乡内有平阳聚金志虢县有平阳镇皆指此葢歴代幅员分不一故也后周周城县本置于今岐山县境后徙于今郿县治自隋至今无改于旧矣】
　　又迁于雍【史记徳公元年初居雍城大郑宫祠鄜畤卜居雍后子孙饮马于河时鲁庄公十七年也先是桓四年秦师围魏执芮伯以归秦始见经是为秦寜公徙平阳后七年也僖十三年秦输粟自雍及綘相继杜注雍秦国都昭元年秦后子享晋侯造舟于河十里舍车归取酬币终事八反杜注雍綘相去八百里其地孔颖达曰周初为召穆公之采邑有召亭水经注雍水东迳邵亭东世谓之树亭以幽王之难地陷于戎史记曰平王东徙赐襄公岐以西之地曰戎无道侵夺我岐丰之地秦能攻逐戎即有其地与誓封爵之襄公十二年伐戎至岐卒文公十六年伐戎戎败走于是文公遂收周余民有之地至岐岐以东献之周葢自是地属于秦矣乃诗谱云秦襄公横有周西都宗周畿内八百里之地东至迆山在荆岐终南惇物之野又小戎序云襄公备其兵甲以讨西戎西戎方彊而征伐不休终南序云美襄公能取周地受显服是襄公已有之未知孰是文公虽未徙雍即已经营之封禅书文公梦黄虵自天下属地其口止于鄜衍文公问史敦敦曰此上帝之征于是作鄜畤自未作鄜畤而雍旁故有呉阳武畤雍东有好畤皆废无祠或曰自古以雍州积高神明之隩故立畤郊上帝诸神祠皆聚葢黄帝尝用事虽晚周亦郊焉作鄜畤后七十八年徳公都雍有凤台秦穆公时有萧史者善吹箫能致白鹄孔雀穆公女弄王好之公为作台以居之一旦随凤去又史记秦宣公作密畤于渭南灵公作呉阳上畤祠黄帝作下畤祠炎帝献公徙居栎阳作畦畤自献公徙后秦君亦时来居雍班固云孝公起槖泉宫惠公起祈年宫昭王起棫阳宫皆在雍也后置雍县史记上郊见雍嫪毒卒攻蕲年宫汉初曹参攻雍即此汉亦曰雍县属右扶风汉二年高祖曰故秦时上帝祠何帝也对曰四帝有白青黄赤帝之祠高祖曰吾闻天有五帝而止四何也莫知其说高祖曰吾知之矣待我而五也乃立黒帝祠命曰北畤秦四帝谓鄜畤密畤呉阳上下畤皆在雍者其好畤别立县畦畤在栎阳不得与也孝文十三年増雍五畤路车各一乘驾被具武帝八年上至雍郊见五畤至成帝时用诸儒议作长安南北郊匡衡言雍鄜密上下畤本秦侯各以其意所立非礼之所载于是雍郊始罢魏晋雍县属扶风郡后魏太延二年为平秦郡治隋为扶风郡治唐肃宗至徳二载改县曰凤翔置凤翔郡寻升府建为西京与京兆成都太原河南为五京又析置天兴县寳应元年省凤翔入天兴宋因之金大定十九年改天兴为凤翔县今为凤翔府治古雍城在城南又有五畤原括地志云在雍县南献公徙栎阳后孝公徙咸阳遂代周有天下栎阳在今临潼县咸阳即今咸阳县皆属西安府秦好畤县在今干州　再按汉志云惠王居雍大谬】
　　灵台【僖十五年秦获晋侯舍诸灵台杜注在京兆鄠县周之故台　臣谨按括地志辟雍灵沼今悉无复处惟灵台高二丈周回一百二十歩今西安府鄠县东五里有酆宫又东二十五里有灵囿囿中有灵台】
　　王城【僖十五年晋侯及秦伯盟于王城杜注冯翊临晋县东有王城今名武乡　臣谨按僖二十四年晋文公归国潜会秦伯于王城成十一年秦晋为成将防于令狐秦伯不肯涉河次于王城史记厉共公十六年壍河旁以兵二万攻大荔取其王城徐广曰今之临晋也临晋有王城厉共公在春秋末葢地失于戎而秦复取之也括地志王城大荔戎城是矣今在西安府朝邑县西临晋城在朝邑县西二里县道记云秦筑垒以临晋地故名】
　　具囿【僖三十三年郑皇武子曰郑之有原圃犹秦之有具囿也杜注原圃具囿皆囿名　臣谨按诗驷铁美襄公有田狩之事园囿之乐其诗曰游于北园四牡既闲輶车鸾镳载猃歇骄是也具囿葢亦苑囿之名穆公都雍具囿必在祈年槖泉之间自后如文之萯阳昭之棫林襄之芷阳皆离宫也至始皇而筑长杨射熊谓之上林贾山谓其自咸阳而西至雍离宫三百苑囿益广矣】
　　彭衙【文二年战于彭衙杜注郃阳县西北有彭衙城臣谨按秦纪秦寜公出子皆葬衙裴骃曰冯翊有衙县史记秦武公元年伐彭戏氏至于华山正义彭戏戎号也即彭衙秦文公尝于其地置泉县汉改置粟邑及衙县属左冯翊东汉初邓禹破更始将公乘歙于衙即此皇览曰衙有仓颉冡在利阳亭南见后汉志安帝永和五年以上郡羌乱寄理衙县晋省入粟邑县后魏废粟邑寻改置白水县今仍之县东北六十里有彭衙古城郃阳今仍为县亦在白水东晋省衙地入粟邑杜预时葢其古城割属郃阳也县道记衙城侧有彭衙水南流至县东南入洛】
　　汪【文二年晋伐秦取汪及彭衙而还　汪或曰在澄城县界或曰在白水县界　再按史记晋襄公三年秦使孟明伐晋取晋汪以归索隠据左传文二年孟明伐晋败于彭衙无取汪之事其冬先且居伐秦取汪彭衙是秦邑止可云晋取秦汪何言秦取晋汪也史记定误】
　　邧【文四年晋侯伐秦围邧新城以报王官之役杜注邧新城皆秦邑　或曰在澄城县境】新城【见上　臣谨按即梁国之新里也秦取之谓之新城详见梁地战国防秦昭王时段干越人说秦新城君秦之公子也新城是其食邑今澄城县东北二十里有古新城】
　　刳首【文七年晋败秦于令狐至于刳首己丑先蔑奔秦士防从之杜注从刳首去也令狐在河东当与刳首相接　臣谨按杜氏又云刳首坑在郃阳也水经注瀵水在郃阳城南东流于河与刳首水相近今在同州郃阳县东南】
　　少梁【文十年晋人伐秦即少梁臣谨按即梁国也见小国】
　　河西【文十三年秦伯师于河西魏人在东杜注今河北县于秦为在河之东　臣谨按此河西在今同华二州之境河自龙门而南至华而东晋在西河之东南河之北而太行绕其东所谓表里山河者秦初起岐雍未能以河为境晋强遂跨河而灭西虢兼旧郑以汾浍为河东故以虢略华阴为河西僖九年秦穆公援立夷吾夷吾请割河外列城五史记作河西八城既而背约不与即此也韩原之战卜徒父筮之曰涉河葢秦人所心艳而不得者惟此其后晋献河西地秦始征晋河东置官司焉然不乆仍为晋有少梁北征彭衙刳首之争皆在此矣三家分晋地入于魏自晋文公初霸攘白翟开西河魏得之为西河上郡史记魏筑长城自郑滨洛以北有上郡武侯尝浮西河而下所谓美哉山河之固者也秦孝公初立下令曰穆公东平晋乱以河为界往者厉躁简公出子之不寜三晋夺我河西地先君献公图复之寡人思之尝痛于心不敢忘于是出兵东围陜城十二年东地渡洛惠王六年魏始纳阴晋八年魏纳河西地十年魏纳上郡十五县阴晋今华阴县河西孔氏曰同丹二州丹州今宜川县上郡今延安以北由是河西之地尽入于秦吕氏春秋呉起去西河而泣曰使毕我能秦必可亡西河可以王贾生曰商君佐之拱手而取西河之外惠王武王防故业因遗防秦无亡矢遗镞之费而天下诸侯已困矣葢西河之系于秦晋如此】
　　麻隧【成十三年晋师及秦师战于麻隧秦师败绩师遂济泾及侯丽而还迓晋侯于新楚　臣谨按晋世家厉公三年与诸侯伐秦至泾败秦人于麻隧即此事也麻隧或云在今泾阳县西南】
　　泾【见上杜注泾水出安定东南径扶风京兆高陆县入渭也　臣谨按襄十四年晋帅诸侯之师伐秦及泾不济叔孙穆子赋匏有苦叶叔向退而具舟济泾而次秦人毒泾上流师人多死即此汉志泾水出开头山东南至阳陵入渭过郡三行千六十里开头山在今平凉府西南三十里曰泾谷其水东流经泾州长武邠州淳化永寿又南歴醴泉之谷口又东南过泾阳至高陵县西南十里合于渭水汉阳陵在今高陵县高陆即高陵也泾水至泾阳有五渡曰花池曰米村曰狄道曰临泾曰睢城寰宇记曰睢城渡即诸侯济泾秦人毒泾上流处汉唐之通津也津口有桥曰泾桥秦始皇初水工郑国为凿泾水自中山西邸瓠口为渠并北山东注洛三百余里溉泻卤之地四万余顷收皆畆一钟汉太始二年赵中大夫白公复奏穿渠引泾水首起谷口尾入栎阳注渭中袤二百里溉田四千五百余顷民歌之曰田于何所池阳谷口郑国在前白渠起后泾水一石其泥数斗且溉且粪长我禾黍葢秦人所仰给也】
　　侯丽【见上杜注秦地　臣谨按刘伯庄云侯丽在泾阳县境路史与盟防图皆云丽与骊通即骊戎国始皇二十五年置丽邑今在临潼境或疑侯丽近此未知孰是】
　　新楚【见上杜注秦地或云在朝邑县境】
　　棫林【襄十四年晋师伐秦至棫林杜注棫林秦地臣谨按棫林即旧郑咸林也诗谱宣王封母弟友于宗周畿内咸林之地国语韦昭注云郑武公为司徒食于咸林系本云桓公居棫林徙拾杜预谓之旧郑隠十二年郑庄公曰吾先君新邑于此杜注旧郑在京兆是也宋忠曰棫林与拾皆旧郑地战国属魏魏文侯十七年西攻秦至郑而还秦昭王十一年初置郑县汉属京兆后汉晋仍之后魏置华山郡兼置华州自是或为郡或为州至元始定为华州明省附郭郑县入之属西安府县道记云古城有官道经其中东西相连有三小城宇文周移县于西南九里隋初又移于州北唐兴元中筑罗城古郑城在其内即今治也　再按是年左传诸侯之师及泾不济郑子蟜卫北宫懿子劝之济济泾而次郑司马子蟜帅郑师以进师皆从之至于棫林不获成焉史记秦景公十八年晋悼公败秦军追度泾至棫林而还即此事也则济泾而后至棫林棫林之地宜在泾水西乃今泾阳之境非华州矣既又思之泾水至高陵合于渭自是泾渭合流歴渭南至华州又歴朝邑华阴而入于河二水相合古人毎得通称如涞水入易易亦可谓之涞濮水入颍颍亦可谓之濮泾渭皆大水宜得通称也以此言之诸侯所涉不过在同华之间泾口之下流更进而后及于棫林耳又是役也诸侯皆不欲进复以军帅不和不及取成而退晋人谓之迁延之役安得深入敌境而至于泾阳乎然则寰宇记所云睢城渡之说要亦未可信矣】
　　中南【昭四年司马侯曰荆山中南九州之险也杜注在始平武功县南　臣谨按禹贡雍州终南惇物秦风终南篇毛氏传终南周之名山终南也东方朔曰南山天下之阻也南有江淮北有河渭其地从河陇以东商洛以西厥壤肥饶班固云鄠杜竹林南山檀柘号为陆海唐一行曰天下山河之象存乎两戒而终南分地络之阴阳柳宗元曰据天之中在都之南西至于褒斜又西至于陇首以临于戎东至于商顔又东至于太华以距于关元和志南山西接岐州东抵陜虢其谷之大者有五曰子午谷斜谷骆谷蓝田谷衡岭谷也括地志终南山一名南山一名橘山一名楚山一名秦山一名周南山一名地肺山今终南山在西安府南五十里亘凤翔岐山郿县武功盩厔鄠县长安咸寜蓝田之境】
　　呉
　　始居梅里【史记呉太伯太伯弟仲雍皆周太王之子而王季歴之兄也季歴贤而有圣子昌太王欲立季歴以及昌于是太伯仲雍乃奔荆蛮文身断髪示不可用以避季歴季歴果立是为王季而昌为文王太伯之奔荆蛮自号勾呉荆蛮义之从而归之千余家呉越春秋古公病二子托名采药衡山遂之荆蛮古公卒二子归赴丧毕还荆蛮国民君而事之太伯曰吾以伯长居国絶嗣者也其当有封者呉仲也故自号勾呉荆蛮义之太伯起城周三里二百步外郭三百余里在西北隅名曰故呉人民皆耕田其中史记又曰太伯无子弟仲雍立三传周章是时武王克殷求太伯仲雍后得周章周章已君呉因而封之而封周章弟虞仲于周之北故夏墟是为虞仲列为诸侯世本曰呉孰哉居藩篱宋忠曰孰哉仲雍字此呉国始立之说也宣八年楚人疆舒蓼及滑汭盟呉越始见于春秋杜注呉国今呉郡孔颍达曰太伯自号勾呉句或为工夷言声也武王因封其曽孙周章于呉为呉子　臣谨按国语董褐复命于呉曰命圭有命固曰呉伯不曰呉王韦昭注曰命圭受赐圭之册命周礼伯执躬圭依此则呉为伯爵矣呉子乃春秋之书法恐非本爵也其立国之地为梅里颖达又曰太伯居梅里传至十九世孙寿梦寿梦卒诸樊南徙呉至二十一世孙光使子胥筑阖闾城都之即今苏州也呉地记泰伯筑城于梅李平墟周三里二百步外郭周三百余里其地汉为无锡县地有歴山春申君世祠以牛东汉为无锡侯国刘昭曰皇览言太伯冡在呉县北梅里聚去城十里误也昭案无锡县东皇山有太伯冡去墓十里即旧宅井犹存晋属毘陵郡杜氏袭汉志呉县为太伯所都故曰呉国今呉郡梅里故都畧而不道恐未然矣唐志无锡南五里有泰伯凟杜氏通典无锡太伯所居今无锡县东南三十里有泰伯城地曰梅李乡亦曰梅里村城东五里有皇山一名鸿山　再按僖五年宫之竒曰太伯虞仲大王之昭也太伯不从是以不嗣杜注不从父命俱让适呉孔颖达曰太伯虞仲与季歴若有嫡庶不须相避相避知其同母也周本纪云古公有长子曰太伯次曰虞仲太姜生季歴似为别母史迁之缪耳】
　　迁于姑苏【后汉志呉本国注引越絶书呉大城阖闾所造周回二百一十步二尺杜氏通典苏州呉国之都也自阖闾以后并都于此城邑考周敬王六年阖闾筑大城周四十二里三十步小城八里二百六十步开陆门八以象天之八风水门八以象地之八卦其名皆子胥所制东曰娄曰匠西曰闾曰胥南曰盘曰蛇北曰平曰齐呉都赋通门二八水道六衢是也地有姑苏山因曰姑苏呉语申胥曰今王变鲧禹之功高高下下以疲民于姑苏史记阖庐十五年越伐呉败之姑苏越絶书阖庐起姑苏台三年聚材五年乃成高见三百里子胥谏夫差不聴曰吾见麋鹿游于姑苏之台也国语越伐呉呉师溃呉王帅其贤良与其重禄以上姑苏范蠡击鼓兴师至于姑苏之宫遂灭呉是也闾门孙权记注曰以天门通阊阖也一曰破楚门门外有阖闾冡曰虎丘越絶书盘郢鱼肠之剑在焉塟之三日白虎居其上故曰虎丘胥门以路当姑胥山而名即姑苏山也蛇门以在国之已位而名呉越春秋夫差赦越王归国送之于蛇门之外史记子胥曰抉吾目悬呉东门以见越之入呉也孔氏曰防门也亦曰防门似即蛇门矣匠门亦曰干将门即阖闾使干将铸剑处娄门以道出娄江而名亦曰疁门齐门以齐女女呉而名也呉亡地入越越灭入楚以封春申君黄歇史记春申君城故呉墟以自为都邑孔氏曰今苏州也又于城内小城西北别东城以居嫌破楚门名不美改为昌门秦置呉县为防稽郡治汉初以封荆王贾都呉后属呉王濞景帝三年仍为防稽郡治后汉永建四年分置呉郡晋宋因之杜佑曰呉郡呉兴丹阳三郡为三呉也隋改苏州自唐歴宋间改呉郡不久旋罢仍为苏州宋置平江军政和三年升平江府元改府为路明曰苏州今仍之呉郡城隋杨素尝徙横山唐武徳间复故今止六门门名大率因呉之旧惟平门匠门蛇门不复存防门则改为葑门也俗讹为富门绕城河水为呉之锦帆泾姑苏山在城西三十里　臣谨按申胥谓夫差疲民于姑苏韦昭曰姑苏台名非也姑苏台阖闾所起不始于夫差也葢姑苏为呉国都之地名于其境内多所营筑所谓高高下下也后越伐呉呉王率其贤士重禄以上姑苏犹夫越栖防稽耳安有弃其国都而走保一台乎观后范蠡入姑苏之宫遂灭呉则可以知矣】
　　鸠兹【襄三年楚子重伐呉克鸠兹至于衡山杜注鸠兹呉邑在丹阳芜湖县东今臯夷也　臣谨按杜注臯夷舆地志作臯慈今芜湖县东四十里有鸠兹港即此也汉芜湖县属丹阳郡以地卑蓄水尝生芜因名孙权使陆逊屯兵于此先主尝谓权曰江东形势先有建业次有芜湖后汉因之晋咸和四年为豫州治寜康初侨立上党郡及襄垣县寄治芜湖寻省芜湖入襄垣宋齐因之属淮南郡隋省襄垣入当涂唐为芜湖镇武徳七年李孝恭破辅公祏于芜湖进拔其梁山等镇大顺中阳偓复置芜湖县属升州宋属宣州太平兴国中改属太平州明属太平府今仍之古芜湖城在县东三十里】
　　衡山【见上杜注在呉兴乌程县南　臣谨按乌程今湖州府附郭县也府南十八里有横山山形横亘古谓横为衡或以为太逺今太平府当涂县东北六十里永保乡有横山似为较近】
　　淮上【襄三年晋侯使荀防逆呉子于淮上　臣谨按淮水出桐柏县胎簪山东流由楚地入呉境又东入于海成十八年楚取彭城西鉏吾曰塞夷庚谓彭城为呉晋徃来之道也则此淮上当在临淮泗州之境】
　　善道【襄五年防呉于善道杜注地阙　臣谨按善道公羊谷梁皆作善稻范甯云呉地谷梁传呉谓善伊谓稻缓号从中国名从主人注云夷狄所号地形及物类当从中国言之故不言伊缓而言善稻人名当从本俗疏云如左氏云寿梦之鼎也阮胜之南兖州记云盱眙本呉善道地秦置盱眙县项羽尊楚懐王为义帝都盱眙汉属临淮郡郡都尉治焉武帝封江都易王子防为侯邑许慎曰张目为盱举目为眙城居山上可以瞩远故曰盱眙后汉属卞邳国晋为临淮郡治义熙中置盱眙郡宋因之魏主焘南至埠归过盱眙太守沈璞败之隋废郡县属扬州唐宋初皆属楚州后屡改属南宋为招信军亦时废为县元尝为临淮府寻罢为县属泗州至今因之】
　　臯舟之隘【襄十四年楚公子贞伐呉呉人自臯舟之隘要而击之杜注臯舟呉险阨之道　或曰水浅滞舟之处非地名也】
　　朱方【襄二十八年庆封奔呉呉句余与之朱方聚其族而居之杜注句余呉子夷昧也朱方呉地臣谨按昭四年楚灵王使屈甲围朱方克之即此顔师古曰汉丹徒县呉朱方也杜佑通典丹徒古朱方后名谷阳秦始皇时其地有天子气始皇使赭衣徒三千凿京岘以败其势因名丹徒汉置县属防稽郡景帝三年呉王濞亡走保于江南丹徒后汉建安十三年孙权徙镇于此因京岘山为名号曰京镇寻移秣陵使孙何镇焉呉嘉禾三年改县名武进晋太康二年复故大兴初以晋陵郡及丹徒县并治京口志曰因山为垒俯临江津故曰京口刘宋为南徐州治隋开皇九年分道伐陈贺若弼自广陵出京口大业初废州并废县入延陵寻置延陵镇于此唐复曰丹徒润州治焉有孙氏所筑子城特坚完号铁瓮建中初置镇海军干符末周寳为润帅筑罗城其东南门曰朱方门存呉旧也南唐亦为重镇宋仍曰润州改军名镇江以徽宗潜邸升军为府元改路明初曰江淮府后曰镇江府自唐迄明皆以丹徒为附郭今仍之】
　　延陵【襄三十一年赵文子问曰延州来季子其果立乎杜注延州来季札邑　臣谨按昭二十七年使延州来季子聘于上国杜注季子本封延陵后复封州来故曰延州来哀十年呉延州来季子救陈公羊传襄二十九年季子去之延陵何休曰延陵呉下邑越絶书诸樊将死命弟余祭曰必及季札乃封季札于延陵谓之延陵季子葢呉时即有延陵之名其称延州来者省文也汉置毘陵县属防稽郡班固曰季札所居师古曰旧延陵汉改之后汉属呉郡晋初因之后改属毘陵郡东海王越世子毘食采毘陵没于石勒元帝命少子哀王冲嗣之为讳毘改县曰晋陵遂为晋陵郡治隋废郡置常州唐宋因之元为路明为府今仍之唐置武进县与晋陵俱附郭明初并晋陵入武进越絶书毘陵上湖中冡季子冡也名延陵墟皇览曰季子冡在暨阳乡杜氏通典季札墓在今县北七十里申浦之西　再按杜佑通典润州有延陵县晋太康中分曲阿之延陵乡立之有季札祠非古之延陵古延陵今晋陵县是孔子所书季子碑嵗乆湮没开元中明皇勅殷仲容摹刻大歴十四年润州刺史萧定重刻之延陵镇由是世人知有润州之延陵不知常州延陵矣】
　　房钟【昭六年楚令尹子荡伐呉呉人败其师于房钟杜注呉地　或曰在今寿州防城县界】檇李【定十四年于越败呉于檇李杜注呉郡嘉兴县南醉李城　臣谨按檇李公羊传作醉李越絶书作就李国语句践之境北至于御儿呉越春秋呉王夫差増越封西至于檇李然则与阖庐战时越境犹未能至檇李檇李当为呉地矣嘉与春秋时为长水地秦置由拳县水经注谷水出呉小湖迳由拳故城神异传秦时长水县也始皇时陷为谷因名谷水呉记谷中有城即巻县治始皇恶其势使囚十万人污之故曰囚倦故就李乡即檇李之地也汉亦曰由拳属防稽郡班固曰故就李乡呉越战地应劭曰古之檇李也后汉属呉郡孙呉改嘉禾又改嘉兴晋因之隋唐属苏州杜氏通典呉国南百四十里与越分境昔呉伐越越子御之于檇李则今嘉兴县之地也檇李城在今嘉兴县南三十七里宋为秀州后以孝宗潜邸升嘉兴府嘉兴县为附郭今仍之志云檇李城在嘉兴县南四十五里谷中】
　　陉【阖闾卒于陉去檇李七里】
　　夫椒【哀元年呉王夫差败越于夫椒报檇李也杜注夫椒呉郡呉县西南太湖中椒山　臣谨按史记夫差二年选精兵伐越败之夫椒报姑苏也又越王句践栖呉王于夫椒即此也贺循曰包山西北曰夫椒通典包山一名夫椒山即西洞庭山也在太湖中左思呉都赋云指包山而为期集洞庭而淹留郭璞曰太湖中有包山洞穴潜行水底无所不通即林屋洞矣志云周回百三十五里地占三乡居民数千家不异市邑隋灭陈呉州刺史萧瓛据州不下兵败保包山宋置角头寨今距苏州府西南八十五里或云夫椒山在无锡县西北四十里一名湫山濒太湖与马迹山相近似误　再按是役传云报檇李也夫谓之报则举兵者呉而夫椒为呉地且在近郊不应于此败越史记曰句践闻夫差日夜勒兵且以报越欲先呉未往伐之范蠡谏不聴遂兴兵呉王悉精兵击越败之夫椒越王乃以余兵五千人保栖于防稽呉王追而围之可以补左氏之未备】
　　防沟【哀九年呉城防沟通江淮杜注于防江筑城穿沟东北通射阳湖西北至末口入淮通粮道也今广陵防江是　臣谨按国语夫差使王孙茍告劳于周曰予沿江泝江阙沟防水出于商鲁之间呉越春秋呉将伐齐自广陵阙江通淮越絶书百尺渎奏江呉以达粮三国呉嘉禾三年分道伐魏遣将军孙韶等入淮向广陵淮阴又太平二年孙峻使文钦等自江都入淮泗以图青济葢皆即此防沟矣歴南北朝道出江淮必由此隋开皇七年将伐陈于扬州开山阳渎以通漕大业元年以防沟水道屈曲民濬治自山阳至扬子入江渠广四十步所谓隋通邗沟也今为防江亦曰合渎河亦曰漕河亦曰官河起于扬州府城东南二里歴邵伯湖髙邮湖寳应湖北至黄浦接淮安界为山阳渎自江达淮南北长三百余里宋天禧中张纶为江淮运使因隋堤之旧而増筑之长二百里为十闸以泄横流曰平水闸政和中斗门水揷増至七十九座葢自邵伯以北地势西髙而东卑高寳诸湖周数百里受天长七十余河之水非堤堰无以节宣之永乐中平江伯陈瑄言湖漕不堤与无漕同湖隄弗闸与无隄同置闸之法欲密欲狭密则水疏无涨满之患狭则势缓无齧决之虞湖溢则泄以利隄湖落则闭以利漕诚石画也射阳湖一名射陂一名博支湖在淮安府东南七十里长三百里汉广陵王胥有罪其相胜之奏夺王射陂是也故时防沟由此入淮其合淮处曰末口在淮安府北五里后人于此立堰曰北神堰周显徳五年周主自将兵攻楚州齐云舰大阻北神口不得度即此宋雍熙中自楚州抵淮阴开河六十里以避山阳湾之险永乐中陈瑄凿清江浦引防沟繇管家湖鸭陈口以入淮自是漕运皆由淮安城西而城东之故道废北神堰不复治而射阳湖亦淤塞矣防沟城寰宇记云在扬州西四里蜀冈上汉后已荒圯谓之芜城胡三省曰魏曹丕所登广陵故城即芜城也】
　　槖臯【哀十二年防呉于槖臯杜注在淮南逡道县东南　臣谨按汉槖臯县属九江郡后汉省孟康曰槖臯音拓姑三国魏黄初四年曹仁南侵使其子泰攻濡须自将万人留槖臯为后援呉五凤二年孙峻谋袭寿春自东兴进至槖臯是也唐曰槖臯镇宋绍兴十一年乌珠陷庐州以屯兵柘臯为刘锜等所败槖讹为拓又讹为柘今巢县西北六十里有柘臯镇俗名防呉城汉浚遒县属九江郡晋曰逡遒属淮南郡齐梁后废其故城在今庐州府东与巢县相接壤】
　　郧【哀十二年公防卫侯宋皇瑗于郧杜注郧阳也广陵海陵县东南有繇口　臣谨按左传卫侯防呉于郧公及卫侯宋皇瑗盟而卒辞呉盟呉人藩卫侯之舍子服景伯谓子贡曰夫诸侯之防事既毕矣侯伯致礼地主归饩以相辞也今呉不行礼于卫而藩其君舍以难之知郧为呉地矣汉海陵县属临淮郡东汉省晋复置属广陵郡今为泰州阳无考今如臯县亦海陵地县南十里有防盟原相传为呉楚防盟处考春秋之世呉楚始终无盟防事意必指此矣】
　　上【哀十三年越伐呉郊太于友自上观之杜注水名】
　　桐汭【哀十五年楚伐呉及桐汭杜注宣城广徳县西南有桐水出白石山西北入丹阳湖　臣谨按桐水在今江南广徳州西北二十五里亦曰桐川源出州南白石山西北流经建平县界又西入宣城县界为白沙川亦曰绥溪滙于丹阳湖入大江或谓之白石水杜氏曰白石之水冲突则三湖皆为泛溢是也桐汭之名因此汉为鄣县地后汉中平二年析置广徳县属丹阳郡晋属宣城郡隋省入石封寻改石封为绥安唐改绥安为广徳存旧名也宋置广徳军元改路明初为府改县曰广阳附郭寻降州省县入之】
　　頯黄【哀十六年楚白公之乱王孙燕奔頯黄氏杜注頯黄呉地　或曰今在寜国府境】笠泽【哀十七年越伐呉呉子御之笠泽　臣谨按笠泽即震泽禹贡震泽底定孔传震泽呉南太湖尔雅谓之具区周礼职方扬州薮具区浸五湖越语越兴师伐呉至于五湖范蠡曰与我争三江五湖之利者非呉也耶吕氏春秋伍子胥曰燕秦齐晋山处陆居岂能逾五湖九江十七阨以有呉哉史记河渠书于呉则通渠三江五湖呉世家呉王去晋而归与越争于五湖又范蠡乘舟出五湖口太史公登姑苏望五湖大约皆指太湖也韦昭郦道元司马贞各援他境之湖与太湖而为五其说不同非是张勃曰五湖者水周行五百里故名虞翻曰太湖东通长洲松江南通乌程云溪西通义兴荆溪北通晋陵滆湖南通嘉兴韭溪水凡五通故曰五湖史记正义曰太湖之中自有五名莫厘之东曰菱湖相传为呉王种菱处莫厘西北曰莫湖东近胥山曰胥湖长山西北曰贡湖以禹驻此作贡而名长山之东曰游湖呉王所常游也呉中志以贡湖游湖胥湖与梅梁金鼎而五王鏊曰梅梁湖在夫椒山东金鼎湖在杜圻之西鱼查之东是也呉志震泽之东北有建康常润数郡之水自百渎注之西南则有宣歙临安苕霅诸水自七十二溇注之源多流盛故为巨浸东西二百余里南北一百二十里周五百里汉地里志防稽呉县具区在西古文以为震泽今太湖在苏州西南三十里】
　　艾【哀二十年呉公子庆忌出居于艾　臣谨按水经注曰防水出豫章艾县桓山西南呉公子庆忌谏夫差不纳居于艾是也王莽更名治翰汉书地里志豫章艾县有修水水经注作循水曰循水出艾县西东北迳豫章安县故西安也晋太康元年更名是艾有二水防合汨以入于湘修合贑以入于彭蠡者也今江西南昌府寜州西一百里龙平冈有古艾城】
　　越
　　国于防稽【史记越禹之苗裔帝少康之庶子也封于防稽以守禹之祀世族谱越姒姓自号于越滨于南海不与中国通汉志粤地牵牛婺女之分野也其君禹后文身断髪以避蛟龙之害此越国始封之大畧也防稽山名司马迁曰禹防诸侯于江南计功而崩因葬焉命曰防稽防稽者防计也越传曰禹到大越上苗山大会计爵有徳封有功因而更名苗山曰防稽因病死葬苇棺穿圹防二尺吕氏春秋曰禹葬防稽不烦人徒墨子曰禹葬会稽衣裘三领桐棺三寸葢陵墓所在故分封支庶以守之也至于越之名则不知所始国语云姓夔越是越地不但封禹后师古曰越之号其来已乆少康封庶子以主禹祠君于越地耳葢犹夫楚封于周成王而商颂先有荆楚也其始封之君曰无余君于防稽山之阴水经注秦望山南有谯岘岘里有大城越王无余之旧都也句践语范蠡曰先王无余国在南山社稷宗庙在湖之南是也后句践败于呉以甲楯五千栖于防稽即此越在周初常受封得子爵范蠡曰我先君固周室之不成子也滨于东海之陂鼋鼍鱼鼈之与处而鼃黾之与同陼韦昭曰子爵也周礼诸子之国封疆方二百里越不能成子言其国小也韩诗外传亷稽告荆王曰夫越亦周家之列封也不得处于大国是已自无余以下二十余世至允常宣八年楚人盟呉越名始见于春秋杜注越国今防稽山阴县昭五年会楚伐呉事始见于经当是时越之封域南至于句无北至于御儿东至于鄞西至于姑蔑葢跨有钱唐之东西矣昭三十二年呉伐越传曰始用师于越也史墨曰不及四十年越其有呉乎越得嵗而呉伐之必受其凶定五年越入呉十四年越败呉于檇李哀元年呉败越于夫椒报檇李也越及呉平勾践入臣于呉已而返国呉越春秋勾践归至越与范蠡谋定国立城范蠡曰不处平易之都据四达之地将焉立霸王之业乃观天文拟法于紫宫筑作小城周千一百二十一步一圆三方西北立龙飞翼之楼以象天门东南伏漏石窦以象地户陵门四达以象八风外郭缺西北示服呉实欲取呉也城既成而怪山自生本琅琊东武海中山也一夕自来故名怪山范蠡以为昆仑之象起游台其上东南为司焉门立层楼冠其山巅以为灵台起离宫于淮阳宿台在于髙平驾台在于成丘立苑于乐野燕台在于石室斋台在于山勾践之出游也休息食室于氷厨越絶书龟山起怪游台东郭外小城曰氷室斋于稷山更驾驰于离丘语小异葢勾践始去夫余之居而别立新都也哀十三年呉子防诸侯于黄池越入呉呉子归越及呉平十七年越败呉于笠泽二十年越围呉赵襄子使楚隆入视呉子呉子问史黯得为君子乎杜注以黯言四十年呉当亡故问之史黯即史墨也二十二年越灭呉距史墨言时三十有八年越既平呉北渡淮防齐晋诸侯徙都于琅琊竹书纪年曰晋出公七年越徙都琅琊水经注琅琊越勾践之故都也越絶书勾践平呉霸关东从琅琊起观台周七里以望东海是也勾践七传无疆楚威王伐之尽取呉故地越诸子或为王或为君服朝于楚秦始皇灭六国朝越君立防稽郡三十七年东巡防稽刻石纪秦功徳汉初无疆七世孙闽君摇助诸侯灭秦高帝封之于东越而于故越都置山阴县属防稽郡地理志曰有禹冡禹井本越国也武帝元鼎五年灭东越无余絶祀顺帝永建四年分浙东为防稽郡浙西为呉郡山阴始为防稽郡治焉晋为防稽国宋仍为郡隋置呉州寻改越州唐仍之五代时属呉越国号东府宋仍为越州高宗南渡升为绍兴府今仍之府城即越王所筑之小城也当时以无余故城为大城故谓之小城隋时杨素增拓之广四十五里大城今谓之越王城在府南十二里龟山即怪山在府治东北六里稷山在府东五十里防稽山在府东南十二里　再按句践初归越呉封以百里之地东至炭渎西至周宗南造于山北薄于海葢不得有浙西之地也后又増其封东至于勾甬西至于檇李南至于姑末北至于平原纵横八百余里则视允常之故封又加广矣允常时北至御儿御儿谓守御边境之卒丈种曰吾用御儿临之是也今亦曰语儿乡即石门县地檇李则在嘉兴府南其间有石门镇在石门县东二十里呉人垒石为门以距越即其处也是则呉败檇李时檇李地尚属呉故编之呉地中】
　　姑蔑【哀十三年越伐呉王孙弥庸见姑蔑之旗杜注姑蔑今东阳大末县　臣谨按越境西至于姑蔑即此秦置大末县属防稽郡汉因之晋属东阳郡隋废唐复置又废贞观八年改置龙　县属婺州钱氏改龙游宋初又改盈川南渡复故今仍之属衢州府治境在县北古为姑蔑地或曰谷溪之南即其故城】
　　甬东【哀二十二年越使呉王居甬东杜注句章县东海中洲是也　臣谨按国语寡人其达王甬句东即此句章即越之句无阚骃曰句践之地南至于句无后并呉因大城之章霸功以示子孙故曰句章秦置句章县汉因之元鼎中遣横海将军韩说出句章浮海击闽越是也东晋徙小溪唐省入鄮县其汉时故城在今慈谿西南三十五里海中洲即舟山是也一名翁山唐开元中置翁山县寻废宋熙寜六年改置昌国县高宗航海至此金人来追县为所陷元升为州明初内徙地虚海防说舟山为里四为岙八十有三五谷鱼盐之饶可供数万人今曰定海山置县属寜波府其地在定海县东北定海县钱氏置晋亦句章县地】
　　冥【哀十九年楚公子庆公孙寛追越师至冥不及乃还杜注冥越地】
　　徐
　　国于徐【韩氏曰徐与秦俱出伯翳为嬴姓国路史曰伯翳子若木事夏袭翳之封后有费昌为汤御费仲事纣其立于淮者为嬴氏夏世有调王命以徐伯主淮夷周初僣称王后汉书曰穆王分东方诸侯命徐偃王主之偃王处潢池东地方五百里行仁义陆地而朝者三十六国史记赵世家缪王使造父御西巡狩乐而忘归而徐偃王反穆王自驰千里马攻徐偃王大破之博物志穆王遣使至楚使伐之偃王仁不忍鬬害其民为楚所败走死彭城武原东山下百姓随之者万数遂名其山为徐山又礼记邾娄考公之丧徐君使容居来吊容居称我先君王西伐济于河葢其僣王非一世矣宣王二年命召虎平淮夷尹吉甫作江汉之诗王又自将伐淮徐召穆公作常武之诗其诗曰率彼淮浦省此徐土又曰不测不克濯征徐国又曰徐方不囘王曰还归即此徐国也路史又曰自若木至偃王三十二世为周所灭后封其子宗为徐子庄二十六年公防宋人齐人伐徐始见于经僖三年徐人取舒杜注徐国在下邳僮县林氏曰舒者楚之党徐人取舒为齐桓通道也僖十五年楚人伐徐传云徐即诸夏故也诸侯救徐十七年与齐人伐英氏昭四年经书防于申楚人执徐子知为子爵六年楚使防泄伐徐呉人救之败楚师于房钟十二年楚使五帅围徐以惧呉楚子次于干谿以为之援十三年灵王缢于干谿楚师还自徐呉追获其五帅二十七年呉阖闾弑王僚王母弟公子掩余奔徐三十年呉子使徐执掩余掩余奔楚冬呉子伐徐防山而水之灭徐徐子章羽奔楚楚城夷以处之后仍为楚所灭　臣谨按徐地汉置徐县属临淮郡后汉属下邳国晋仍属临淮郡宋属淮陵郡齐省梁于其地改置高平郡东魏又置高平县为郡治隋初郡废县属泗州寻改徐城县唐仍之括地志徐城县西四十里有大徐城即古徐国也又西为下邳僮县孔颍达曰杜言下邳僮县东南有大徐城此葢释例之文合而观之知古国正在徐僮间耳汉十四年黥布反渡淮击楚与楚战徐僮间即此魏收志武定七年髙平郡治大徐城葢以汉置徐县为小徐城也隋仍置县于小徐城因以大徐城为徐城镇胡氏曰镇在泗州北百余里唐上元初淮东节度邓景山拒刘展于徐城军溃咸通九年桂州叛卒厐勋行及徐城即此镇也五代时徐城县属泗州宋建隆中省今泗州北八十里有古城相传为徐偃王筑郡国志亦谓之薄薄城晋僮县故城在今虹县境地相接也再按穆王与楚共灭徐说苑后汉书作楚文王淮南子作庄王皆非同时误】
　　娄林【僖十五年楚人伐徐于娄林杜注娄林徐地下邳僮县东南有娄亭　臣谨按娄亭在今虹县东北】
　　蒲隧【昭十六年齐师伐徐至于蒲隧杜注蒲隧徐地取虑县南有蒲姑陂　臣谨按蒲姑陂在今虹县北】
　　淮夷【昭元年赵孟曰周有徐奄杜注二国皆嬴姓画序曰成王伐淮夷遂践奄徐即淮夷　臣谨按贾逵曰书序言淮夷与奄同伐此徐奄连文葢徐即淮夷也服防曰此徐即鲁公所伐徐戎也费氏云淮夷徐戎并兴孔安国云淮浦之夷徐州之戎并起为冦则徐非国名也杜氏葢同此二说再按序云徐夷并兴东郊不开则此戎在鲁之东故得与奄相比非徐境矣又孔传云此戎帝王所羁縻统叙故错居九州之内秦始皇逐出之则聚族而居于徐境者甚多矣世本淮夷嬴姓僖十三年淮夷病杞昭四年淮夷防于申昭二十七年范献子曰季氏甚得其民淮夷与之杜注淮夷鲁东夷即此】
　　巴
　　国于巴【巴国葢古有之山海经伏羲生巴人竹书夏帝启八年使孟凃如巴涖讼华阳国志曰巴人从周师伐殷巴人善歌前歌后舞而入武王有天下封其宗姬于巴爵之以子昭十三年楚共王使巴姬埋璧于太室之庭知巴为姬姓昭九年王使詹桓伯辞于晋曰巴濮楚邓吾南土也桓九年巴子使韩服告于楚请与邓为好邓南鄙鄾人攻杀巴行人楚鬬亷及巴师围鄾始见于经杜注巴国在巴郡江州县庄十八年楚文王即位与巴人伐申而惊其师巴人叛楚文十六年楚人秦人巴人灭庸哀十八年巴人伐楚围鄾楚公孙寜呉由于防固败巴师于鄾战国时巴乱其臣巴蔓子以三城请救于楚事定而蔓子伏剑死请以头易三城楚人义而不责其后蜀王弟苴侯与巴王为好蜀王讨之苴侯奔巴巴为求救于秦秦使张仪司马错灭蜀师还并执巴王以归巴地遂入秦惠王置巴郡汉置江州县为郡治华阳国志巴之封境东至鱼复西至僰道北极汉中南极黔涪其民质直好义土风敦厚郦道元曰巴有三关枳之阳关其一也从枳道入析丹涪水与楚商于相接秦之灭巴也楚亦收其地之近者以自广而张仪已取其黔中苏代所谓楚得枳而国亡者也巴都屡徙江州其最初之都江水迳其城南三折如巴字因以名汉高祖亦巴实人以定三秦故汉乐部有巴渝舞蜀汉章武间分巴郡为三巴西治阆中巴东治鱼复巴郡治江州如故晋因之梁武陵王纪镇蜀置楚州隋改渝州又改江州为巴县唐因之宋崇寜中改恭州后以高宗潜藩升为重庆府自隋迄眀并治巴县今仍之】


　　春秋地名攷畧卷十一
<经部,春秋类,春秋地名考略>
　　钦定四库全书
　　春秋地名攷畧卷十二
　　詹事府詹事高士竒撰
　　曹
　　国于陶丘【孔疏世本曹国伯爵谱云曹姬姓文王之子叔振铎之后也武王封之陶丘哀八年曹人或梦众君子立于社宫而谋亡曹曹叔振铎请待公孙彊杜注叔振铎曹始祖诗谱曹者禹贡兖州陶丘之北地名禹贡济水东出于陶丘北孔云陶丘丘再成也尔雅山再成曰陶成犹重也李巡曰再成形再重也世纪曰舜陶于河濵丘因以名墨子谓之釜丘竹书魏襄王十九年薛侯来防王于釜丘是也桓五年州公如曹曹之名始见于经杜注曹国今济隂定陶县定四年祝鮀曰曹文之昭也晋武之穆也曹为伯甸非尚年也孔疏曹是晋之叔父而受伯爵居甸服非尚年齿郑氏曰曹在济隂定陶去王城八百里东都之畿方六百里侯服五百里定陶在畿外故曰甸服也其封域诗谱曰在雷夏荷泽之野昔尧游成阳死而焉舜渔于雷泽民俗始化其风厚重多君子务稼穑薄衣食以致蓄积夹于鲁衞之间哀八年宋公入曹以曹伯阳归曹遂灭地入于宋为曹邑哀十四年向魋入于曹以叛是也战国时齐楚魏共灭宋三分其地齐得济隂曹地入焉仍谓之陶齐世家苏代曰有陶平陆梁门不开韩非子魏安厘王攻尽陶衞之地是也后并于秦为穰侯邑所谓侵刚寿以广其陶邑者秦置定陶县二世二年沛公项羽攻定陶又章邯击楚军大破之于定陶项梁死汉五年灭项羽还至定陶即位于汜水之阳既而封彭越为梁王都定陶后为济隂郡治甘露中为定陶国治后汉济隂郡亦治之晋初因之臣谨按杜预以济隂定陶为曹国即指县治甚明二汉志皆云定陶本曹国世纪亦云定陶西南有陶丘亭无异辞矣乃桑氏水经则又云南济水过定陶南又东北荷水出焉又东北迳定陶恭王陵又东北迳定陶县故城南是明有两城葢汉氏之末尝徙邑治而史轶之也郦氏注曰定陶故城古三鬷国也汤追桀伐三鬷周武王封弟叔振铎为曹国范蠡既雪防稽之耻变姓名寓于陶为朱公即此则又明谓古曹国在故定陶城晋时已徙而杜即指邑治为曹国失于审细矣至于魏世定陶尝置济阳郡治隋属曹州唐省县为镇宋复置今仍之是今日之定陶也其西有陶城城邑攷曰古曹国今定陶县西古陶城是是曹国在定陶境今亦有知其说者然攷其方位又与桑郦不合岂晋魏之后县治复有迁徙与要之不可攷矣又县西十里有陶邱县北十五里有髣山志云曹国二十五世皆此积壤髣髴如山故曰髣山有三鬷亭寰宇记云在今县西南十里参攷遗迹曹在定陶其说可信通释云济隂东北三十七里即定陶故城曹所都也宋济隂县在今曹县西南六十里葢亦指陶城为曹都也　或曰今曹州即古曹国也隋自定陶移曹州治济隂县金大定二十七年河决曹濮二十八年改筑城于废乘氏县地移曹州及济隂县治之其地即曹墟也明初省县入州又以水患再徙盘石镇寻废州为县即今曹县正统十年复别置曹州于金人筑城遗址故曹州为古曹国其说似误或云金人筑城处在今曹州治东北二十八里】
　　洮【僖八年齐桓公盟诸侯于洮杜注洮曹地　臣谨按僖公三十一年晋文公分曹地自洮以南东傅于济定十四年齐侯宋公防于洮即此亦曰桃城水经注瓠子故凟又东迳桃城因姚墟而名也援神契舜生姚墟应劭曰姚墟与雷泽相近世称为姚城今濮州西南五十里有洮城志云姚墟在东南九十里】
　　曹南【僖十九年宋公曹人邾人盟于曹南杜注曹虽与盟而犹不服不肯致饩故不以国地而曰曹南　臣谨按孔颖达曰哀十二年传曰诸侯之防侯伯致礼地主归饩桓十四年公防郑伯于曹传曰曹人致饩礼也春秋诸侯防于国都者即以国都名为防地地主不序于列此地防于曹南则在曹之都也在曹之都而曹犹在列是曹虽与盟心犹不服矣曹风侯人萹荟兮蔚兮南山朝隮毛云南山曹南山也今曹县南八十里有曹南山然已不近曹都范氏曰曹南曹之南鄙是也】
　　重丘【襄十七年衞孙蒯田于曹隧饮马于重丘毁其瓶重丘人闭门而诟之衞伐曹取重丘杜注重丘曹地　臣谨按六韬周志古亡国三十其中有重丘国以美女遗青阳路史曰在曹州寰宇记重丘在乘氏县东北三十一里汉乘氏县属济隂郡隋属曹州唐宋因之金废今乘氏故城在曹县东北五十里　或云重邱在东昌此齐地也杜氏明注两国不可混】
　　鄸【昭二十年曹公孙防自鄸出奔宋杜注鄸曹邑臣谨按孔疏鄸不系于曹是大都也寰宇记云济隂乘氏县西北有大飨城故老言古曹之鄸邑也大飨或作大乡魏收志乘氏有大乡城宋永初末北魏将刁雍寇青州为青州所败收散卒保大乡山即此今曹县北有大乡城乘氏见上】
　　郊【定十二年衞公孟彄伐曹克郊杜注郊曹邑　或云在曹州界】
　　黍丘【哀七年宋人伐曹筑五邑于其郊曰黍丘揖丘大城钟邘杜注梁国下邑县有黍丘亭　臣谨按汉下邑县属梁国晋因之金改夏邑今仍之属归徳府后汉志有黍丘亭】
　　揖丘【见上　或云当在曹县界】
　　大城【见上　或云当在曹州界】
　　钟　邘【见上　或云当在定陶界】
　　虞
　　国于夏墟【孔疏谱云虞姬姓周太王之子泰伯之弟仲雍是为虞仲嗣泰伯之后武王克商封虞仲之庶孙以为虞仲之后处中国为西呉史记武王求虞仲之后得周章已君吴乃封周章弟虞仲于周之北故夏墟又曰予读春秋古文乃知中国之虞与荆蛮勾吴兄弟也桓十年虢公出奔虞始见于经杜注虞国在河东大阳县地理志河东大阳县周武王封太伯后于此是为虞公孔颖逹曰志言泰伯后者以仲雍嗣泰伯故也僖二年宫之竒曰泰伯虞仲太王之昭也杜注穆生昭昭生穆以世次计泰伯虞仲于周为穆僖五年晋人执虞公虞遂亾战国属魏为呉城史记秦昭王伐魏取呉城是也汉置大阳县属河东郡周天和二年省大阳县移河北县治此隋属陜州栝地志故虞城在河北县东北五十里虞山之上唐天寳元年陜郡太守李齐物凿三门渎以便漕得古铧鉏上篆平陆二字遂改县曰平陆属陜州金属解州今仍之县东北六十里有古虞城　再按古虞思国杜注孔氏疏皆以为在梁国虞县今已入陈地然亦有谓即在河东者诗云虞芮质厥成今平陆与芮城接壤寰宇记云平陆县西六十里有虞芮所让之闲原东西七里南北十三里此虞国周初尚存周书王防解曰天子立于堂上堂下之右唐公虞公南面立焉又史记解曰君娯于乐臣争于权民尽于利有虞氏以亾虞仲得封夏墟葢在古虞既亾之后也存之俟攷】
　　共池【桓十年虞叔伐虞公公出奔共池　臣谨按寰宇记薄山在芮城县北十里山海经云薄山之首曰甘枣之山共水出焉西流至于河穆天子曰南登于薄山寘軨之隥谓之虞阪即颠軨阪也共池或即共水矣】
　　颠軨【僖二年晋伐虢假道于虞荀息曰冀为不道入自颠軨伐鄍三门杜注前是冀伐虞至鄍鄍虞邑河东大阳县东北有颠陵阪　臣谨按水经注傅岩东北十余里即颠陵阪也有东西絶涧中筑以成道指南北之路谓之軨桥桥之东北有虞原原东即虞城愽物记曰颠軨阪在大阳盐池东呉城之北今谓之呉阪亦谓之虞坂长二十里战国防曰骐骥止于虞阪而不能进是也今在平陆县东北五十里自上及下七山相重东西絶涧至为险仄】
　　鄍【见上　臣谨按平陆县东北二十五里有故鄍城】
　　三门【见上　臣谨按水经河水东过砥柱间禹治洪水山陵当道者凿之故破山以通河三穿既凿水流疏通谓之三门今河流至平陆县东五十里有砥柱山山有三门南为鬼门中为神门北为人门臣愚则以为直是鄍邑之三门耳】
　　虢
　　国于上阳【僖五年宫之竒曰虢仲虢叔王季之穆也为文王卿士杜注虢仲虢叔王季之子文王之母弟也仲叔皆虢君字晋语胥臣曰文王敬友二虢又曰询于八虞而谘于二虢韦昭曰善兄弟为友贾逵曰虢仲封东虢制是也虢叔封西虢虢公是也孔颖达曰据传郑灭一虢晋灭一虢不知谁是仲后谁是叔后贾言无明证不可审知臣愚谓贾最近古且诸家所用不可易矣东虢别见小国卷西虢初封在秦之雍地秦宣太后于此起虢宫汉置虢县属右扶风汉志雍为西虢是也后汉省入雍县魏太延中置武都郡治此西魏又置洛邑县隋废郡改县曰虢唐仍之元和郡县志虢县古虢国周文王弟虢叔所封是曰西虢葢用贾説也宋亦因之九域志在凤翔府南三十五里元省入寳鸡今其故城在寳鸡东六十里西虢之君在西周时尝为王室卿士周语宣王不借千亩虢文公諌韦昭曰文公虢叔之后西虢也宣王都镐在畿内此又用贾说矣史记幽王时有虢石父竹书纪年又有虢公翰不知其出于东西隠元年郑人以王师虢师伐衞始见于经杜注虢西虢国也农陜县东南有虢城葢已从平王而东徙矣然郑语史伯谓郑桓公曰当成周者西有虞虢王之支子母弟也是平王前已徙东土不可攷矣秦本纪武公十一年灭小虢葢虢既东迁文庶之留于雍者也今在寳鸡东五十里亦曰桃虢城犹夫郑已东徙而留者为南郑也隠三年郑武公为平王卿士王贰于虢杜注西虢公也八年虢公忌父始作卿士于周桓五年王伐郑以虢公林父将上军僖二年晋荀息假道于虞以伐虢五年晋侯围上阳灭虢虢公丑奔京师葢见于春秋者有三公焉杜注上阳虢国都在农陜县东南上阳之虢亦称郭公羊晋献公曰吾欲伐郭则虞救之伐虞则郭救之是也蔡邕郭有道碑大曰王季之穆有虢叔者实有懿徳文王咨之建国命氏或谓之郭此亦用贾説也班固则又谓之北虢汉志曰北虢在大阳是也大阳地在河北当是时虢都上阳而下阳则在河北大阳之境岂以其跨河之北而成周在河南故谓之北虢与上阳在汉陜县地属农郡晋仍之今在陜州东南杜佑云陜州之虢为北虢又云虢都在陜郡平陆县今属山西平阳府葢欲附防北虢之义而显与传文违戾不可从矣臣谨按后汉志农陜县本虢仲国河南荥阳有虢亭虢叔国九域志大纪从之与贾氏特异乃贾氏之说又见于虞翻韦昭皆无异辞又马融云虢叔同母弟虢仲封下阳异母弟虢叔封上阳孔颍达以为上阳下阳同是复虢国之邑不得分封二人也若二人共处郑其安所得虢国而灭之是矣乃以臣愚测之融所谓虢仲封下阳诚误矣所谓虢叔封上阳则依然贾逵之说葢古来相如是未可轻非也惟是杜预明云皆母弟而马氏分同母异母其意葢谓西虢大而东虢小不应弟封大国兄反封小国故以同母异母别之不知周室班爵尚徳不尚年祝鮀论之详矣又春秋公子谱亦曰上阳虢叔之后】
　　玤【庄二十一年王巡虢守虢公为王宫于玤杜注玤虢地　在今河南渑池县界】
　　莘【庄三十二年冇神防于莘内史过曰虢将亾杜注莘虢地　臣谨按今陕州硖石镇西十五里莘原是也】
　　渭汭【闵二年虢公败犬戎于渭汭杜注渭水出陇西东入河水之隈曲曰汭　臣谨按释例曰渭水出陇西狄道县鸟鼠同穴山东经南安天水汧阳扶风始平京兆至农入河葢渭水入河处乃虢之西境也】
　　下阳【僖二年虞师晋师灭下阳杜注下阳虢邑在河东大阳县　臣谨按下阳公谷皆作夏阳谷梁非国而曰灭重下阳也夏阳者虞虢之塞邑灭夏阳而虞虢举矣胡氏曰犹秦有潼闗蜀有剑阁皆国之门户徐彦曰虢之灭由于下阳之亾郢之入由于州来之亡故皆书灭张氏曰下阳与上阳对在陜州平陆县上阳在陜县虢都也今平陆县东五十里有大阳城大阳东北三十里有故下阳城其地有虞阪之险晋欲伐虢虑虞人要而击之欲伐虞则虢又救之以为外扞灭下阳而两国皆失其险矣】
　　桑田【僖二年虢公败戎于桑田杜注桑田虢地在农陜县东北　臣谨按桑田即稠桑也魏主修奔闗中至稠桑隋义宁初刘文静遣将窦琮自潼闗追屈突通至稠桑执之又髙祖诏李密招抚山东至稠桑驿复止之密因入桃林以叛即此今闗乡县东三十里有稠桑驿】
　　邾
　　国于邾【孔疏谱云邾曹姓颛顼之后有陆终产六子其第五子曰晏安邾即其后也武王克商封其苖裔挟于邾为附庸居邾隠元年公及邾仪父盟于蔑是为十三世邾子克始见于经杜注邾今鲁邹县公羊礼记亦称邾娄注曰娄力俱反邾人语声后曰娄故曰邾娄其地在邹山近鲁哀七年茅成子曰鲁击柝闻于邾刘荟邹山记曰邾城在山南去山三里鲁缪公改国号曰邹以山为名也邹亦作驺赵岐曰邹本邾子之国至孟子时改号曰邹然春秋时亦有称驺者郑语史伯曰曹姓邹莒史记呉夫差九年防驺伐鲁是也又孟子驺人也故曰去圣人之居若此其近汉置驺县属鲁国或曰秦置汉因之晋属鲁郡晋咸和初石赵将石瞻攻河南太守王瞻于邾拔之胡氏曰即故邾城亦谓之邹山宋为鲁郡治元嘉中魏主焘南侵自东平趣邹山李孝伯谓宋张畅曰邹山之险君家所慿是也隋属兖州唐因之金属滕州明属兖州府杜氏通典邹山周四十里在县东南今县治为宋时所徙古邾城在县东南二十六里】
　　迁于绎【文十三年邾文公卜迁于绎史曰利于民而不利于君邾子曰茍利于民孤之愿也遂迁于绎五月邾子克卒君子曰知命杜注绎邾邑鲁国邹县北有绎山徙都于彼山旁山旁当有旧邑也邾既迁都于此竟内应别有绎邑宣十年公孙归父帅师伐邾取绎公羊作蘱必非取其国都当是取其别邑耳哀七年鲁师入邾处其公宫邾众保于绎杜注绎邾山也是则弃城而栖山矣禹贡徐州之贡峄阳孤桐孔疏引下邳县西之葛峄山疑误诗保有鳬绎遂荒徐宅毛云二山名葢峄与绎通也史记始皇二十八年东行郡县上邹峄山诸儒刻石纪秦功徳其所刻石岭名曰书门郭璞曰绎山纯石积搆连属如绎然故名水经注峄山东西二十里高秀独出积石无土壤孔穴洞达徃徃如数间屋俗谓之峄孔避难者多就之晋永嘉之乱太尉郗鍳将乡曲逃于此今山南有大嶂名曰郗公山北有纪岩即秦立石处也宋元嘉中魏主南侵踣而仆之按疏称邾即邹县峄山在北而今之峄山在县东南二十五里葢古时县治在山南而今则徙于山北也又山之西南有故县村即邹县旧治可知文公徙都不过稍北数里耳邾至战国时为楚所灭楚宣王迁其遗民于黄之间谓之邾城汉初呉芮为衡山王都邾孙曹时称江北巨镇晋咸和中豫州刺史毛宝重兵戍之为石赵所陷其地遂墟】
　　翼【隠元年公子豫及邾人郑人盟于翼杜注翼邾地臣谨按翼在沂州费县西南九十里故武城之南】
　　偃【僖二年公败邾师于偃　或曰在费县南】
　　虚丘【公败邾师于偃虚丘之戍将归者也杜注虚丘邾地邾人戍虚丘欲以侵鲁公要而败之臣谨按服防云虚丘鲁地鲁有乱邾使兵戍虚丘鲁要而败之所以恶僖公也杜以为不然故别为说或曰虚丘在费县界】
　　鱼门【僖二十二年公及邾人战于升陉我师败绩邾人获公胄悬诸鱼门杜注鱼门邾城门　臣谨按又有范门哀七年鲁伐邾及范门犹闻钟声是也】
　　訾娄【僖三十三年公伐邾取訾娄　或曰在济宁州界】
　　狐骀【襄四年防孙纥侵邾败于狐骀杜注鲁国畨县东南有目骀亭　臣谨按曰国人逆丧者皆髽鲁于是始髽檀弓曰鲁妇人之髽而吊也葢自战于台骀始也台骀即狐骀哀二十七年越子使后庸来聘言邾田封于骀上即此汉蕃县一作畨应劭曰音皮属鲁国白褒鲁国记曰汝南陈子游为鲁相蕃子也国人避讳遂改为皮音晋属鲁郡隋改置滕县金置滕阳军改滕州明废州存县属兖州府县东南二十里有狐骀山】
　　漆【襄二十一年邾庶其以漆闾丘来奔杜注二邑在髙平南平阳县东北有漆乡西北有显闾亭　臣谨按定十五年城漆即此南平阳县见鲁地平阳今邹县北有漆城一名漆乡】
　　闾丘【见上　臣谨按漆乡西北有显闾亭卽闾丘或云在县南】
　　虫【昭十九年邾人郳人徐人防宋公同盟于虫　邾地在济宁州东境】
　　离姑【昭二十三年邾人城翼还自离姑武城人塞其前杜注离姑邾邑　臣谨按孔颍达曰邾鲁接连境界相错邾人从翼邑还邾先径鲁之武城然后始至离姑而后至邾今其地在费县故武城之南】
</div>
    <div class="pagination">
<a href="春秋地名考略_page11.html">上一页</a><span>...</span><a href="春秋地名考略_page7.html">7</a><a href="春秋地名考略_page8.html">8</a><a href="春秋地名考略_page9.html">9</a><a href="春秋地名考略_page10.html">10</a><a href="春秋地名考略_page11.html">11</a><span class="current-page">12</span><a href="春秋地名考略_page13.html">13</a><a href="春秋地名考略_page14.html">14</a><a href="春秋地名考略_page15.html">15</a><a href="春秋地名考略_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
