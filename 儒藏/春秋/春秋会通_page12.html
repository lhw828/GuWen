<!DOCTYPE html>
<html>
<head>
    <meta charset="UTF-8">
    <title>春秋会通 - 第 12 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋会通 - 第 12 页/共 27 页</h1>
    <div class="content">　　附录【陈氏讳例】陈氏【凡讳国恶耻在公则但书其事不书公者恒辞也讳在其事则但书公不书其事公会晋侯于黑壤爲公不与盟故不书盟公如晋爲止公送葬故不书葬甚讳之也是故讳有爱君之谊焉必讥不及君而后讳舍是无讳道矣故曰讳莫如深也】
　　夏六月公孙敖会宋公陈侯郑伯晋士縠盟于垂陇【垂陇郑地公谷作垂敛】左氏【公未至六月穆伯会诸侯及晋司空士縠盟于垂陇晋讨衞故也书士縠堪其事也陈侯爲衞请成于晋执孔达以说】公羊【注盟不日者欲共盟诛商臣虽不能诛犹爲疾恶故也襃与信辞也】谷梁【内大夫可盟外诸侯】陈氏【晋遂以大夫盟诸侯也大夫而与诸侯敌于是始故书大夫专盟自士縠也士縠非卿也特书之见晋之卑诸侯也然则士縠主是盟也曷爲序士縠于诸侯之下春秋不以大夫主盟也翟泉贬此何以不贬贬不于其甚则于事端余实録而已矣是故书士縠自书士縠而后凡役书大夫桓文之伯也会盟有大夫则但书人必世子也则得次小国之君自垂陇主士縠新城主赵盾而后大夫与诸侯序于是戚之盟书齐国佐沙随之会书宋华元甚者无伯而君与大夫并列于会矣】
　　【案内大夫出盟诸侯自柔始继而公子结及齐宋又继而公孙敖会三国矣杜氏以爲卿不会公侯例已举于翟泉故鲁大夫皆不贬从此例也陈氏以爲贬柔以正其始余实録也二说皆可通谷梁说非晋以大夫主诸侯亦始于翟泉故重贬之今士縠与新城赵盾虽书名氏而犹列诸侯之下者晋以大夫主诸侯而春秋亦以诸侯先大夫也陈氏得之左氏与士縠之说非何氏诛商臣事亦无据○又案齐以不朝责郑而执詹晋以不朝责衞而执孔达其事相类春秋皆以不自反责之】
　　自十有二月不雨至于秋七月左氏【注周七月今五月不雨足爲灾不书旱五谷犹有收也】公羊【记翼也大旱以灾书此亦旱也曷爲以异书大旱之日短而云灾故以灾书此不雨之日长而无灾故以异书也注此禄去公室政在公子遂之所致也】谷梁【歴时而言不雨文不忧雨也不忧雨者无志乎民也】胡氏【书不雨至于秋七月而不曰至于秋七月不雨者盖后言不雨则是冀雨之词非文公意也夫书不雨至于秋七月而止即八月尝雨矣然而不书八月雨者见文公无意于雨不以民事系忧乐也其怠于政事可知而鲁衰自此始矣】
　　【案文公编不雨三此年及十年十三年例同】
　　八月丁卯大事于大庙跻僖公左氏【逆祀也于是夏父弗忌爲宗伯尊僖公且明见曰吾见新鬼大故鬼小先大后小顺也跻圣贤明也明顺礼也君子以爲失礼礼无不顺祀国之大事也而逆之可谓礼乎子虽齐圣不先父食久矣故禹不先鲧汤不先契文武不先不窋宋祖帝乙郑祖厉王犹上祖也是以鲁颂曰春秋匪解享祀不忒皇皇后帝皇祖后稷君子曰礼谓其后稷亲而先帝也诗曰问我诸姑遂及伯姊君子曰礼谓其姊亲而先姑也仲尼曰臧文仲不仁者三不知者三下展禽废六闗妾织蒲三不仁也作虚器纵逆祀祀爰居三不知也注大事禘也跻升也僖公闵公庶兄继闵而立庙坐宜在闵下今升在闵上故书而讥之】公羊【大事者何大祫也大祫者何合祭也其合祭奈何毁庙之主陈于太祖未毁庙之主皆升合食于太祖五年而再殷祭跻者何升也何言乎升僖公讥何讥尔逆祀也其逆祀奈何先祢而后祖也】谷梁【大事者何大是事也着祫尝祫祭者毁庙之主陈于大祖未毁庙之主皆升合食于太祖跻升也先祢而后祖也逆祀也逆祀则是无昭穆也无昭穆则是无祖也无祖则是无天也故曰文无天无天者是无天而行也君子不以亲亲害尊尊此春秋之义也疏着祫尝者着明是祫尝之祭也】胡氏【有事者时祭大事祫也合羣庙之主食于太庙升僖于闵之上也闵僖二公亲则兄弟分则君臣以爲逆祀者兄弟之不先君臣礼也君子不以亲亲害尊尊故左氏曰祀国之大事也而逆之可乎子虽齐圣不先父食久矣公羊则曰其逆祀先祢而后祖也谷梁则曰逆祀则是无昭穆也无昭穆则是无祖也闵僖非祖祢而谓之祖祢者臣子一例也夫有天下者事七世诸侯五世说礼者曰世指父子非兄弟也然三传同以闵公爲祖而臣子一例是以僖公父视闵公爲礼而父死子继兄终弟及名号虽不同其爲世一矣】
　　【案古者戎祀皆国之大事季氏将有事于颛臾此以兵事爲有事也天子有事于文武此以祭祀爲有事也故春秋书大祫爲大事书禴祠烝尝爲有事此年大事祫也宣八年有事禴也昭十五年有事烝也此皆于祭无讥故不书祭名其郊禘大雩皆书祭名者祭之僭也烝尝有书祭名者祭之失也此年大事之爲祫公谷皆同杜氏以爲禘者非也○又案祫者象生有合族之义列昭穆齿尊卑诸侯之大祭也其礼太祖东向昭南向穆北向父爲昭子爲穆孙从王父坐也祭毕则复还其庙公谷皆得之其闵僖父子之说左公谷胡氏皆以僖继闵而立犹子之继父故传以昭穆祖父爲喻固无可疑矣范不从其说乃以祖爲庄亲爲僖谓文公以僖居庄之上杨士勋辨之已是但左氏正义曰父子异昭穆兄弟同昭穆闵僖本同爲穆但闵当在僖上今升僖于闵故云逆祀二公位次之逆非昭穆乱也若兄弟相代即异昭穆设令兄弟四人皆立爲君则祖父之庙即已从毁矣理必不然故杜氏只以爲位次之逆不以爲昭穆之异胡氏辨世指父子之义恐未至○又案定八年从祀先公左氏以爲复闵僖之位胡氏不从】
　　冬晋人宋人陈人郑人伐秦左氏【晋先且居宋公子成陈辕选郑公子归生伐秦取汪及彭衙而还以报彭衙之役卿不书爲穆公故尊秦也谓之崇德注秦穆悔过终用孟明故贬四国大夫以尊秦伯】胡氏【案左氏皆国卿也其贬而称人者晋人再胜秦师在常情亦可已矣而复兴此役结怨勤民是全不务德专欲力争而报复之无已也以致济河焚舟之师故特贬而称人】陈氏【曷爲不序大夫将犹称人也自士縠专盟书大夫自阳处父专将书大夫是故春秋之始大夫将恒称人由救郑之后大夫始贬称人矣】
　　【案此条左氏尊秦之义非经意但据其说则此贬四国之卿以尊秦襄八年邢丘贬诸侯之卿以尊晋其事相类胡氏说本程子其贬晋固是但自入春秋已来至此除鲁书大夫帅师外外兵非君将者皆书人如隐五年邾郑伐宋桓十四年宋以四国伐郑齐桓之伯伐宋伐郳伐郑伐英氏晋襄以三国伐许与夫明年五国之伐沈皆未有书大夫名氏者则陈氏之考据不爲无见】
　　公子遂如齐纳币左氏【襄仲如齐纳币礼也凡君即位好舅甥脩昏姻娶元妃以奉案盛孝也孝礼之始也】公羊【纳币不书此何以书讥丧娶也娶在三年之外则何讥乎丧娶三年之内不图昏吉禘于庄公讥然则曷爲不于祭焉讥三年之恩疾矣非虚加之也以人心爲皆有之娶者大吉也非常吉也其为吉者生于已以爲有人心焉者则宜于此焉变矣】谷梁【注丧制未毕而纳币非礼】胡氏【昬姻常事不书书纳币者丧未终而图昬也夫娶在三年之外则何讥乎春秋论事莫重乎志志敬而节具与之知礼志和而音雅与之知乐志哀而居约与之知丧非虚加之也重志之谓也此皆使人私欲不行闲邪复礼之意】
　　【案丧娶之讥公谷胡氏说同左氏以爲礼而又发即位娶妃之凡例此大悖谬不经杜氏迁就其说乃移上僖公之薨于十一月而以此时纳币在十二月又解即位爲除凶之即位皆徇左氏之过也故陈氏曰左氏凡例不可取杜说尤悖赵子曰昬礼不当使公子此亦一说】
　　三年春王正月叔孙得臣会晋人宋人陈人衞人郑人伐沈沈溃【沈姬姓国】左氏【庄叔会诸侯之师伐沈以其服于楚也沈溃凡民逃其上曰溃在上曰逃释例曰众保于城城保于德言上能以德附众以功庇下民信其德恃其固故能交相依懐以衞社稷茍无固志盈城之众一朝而散如积水之败故曰溃溃者众散流遁之词也】胡氏【案左氏五国称人将非命卿也沈在汝南平舆县北未尝与中国会盟而南服于楚师入其境而民人逃散虽非义举比于报复私怨之兵则有间矣故其词无襃贬凡此类欲示后世用师者知权而本之以正也】
　　夏五月王子虎卒左氏【王叔文公卒来赴吊如同盟礼也注不书爵者天王赴也翟泉尝同盟疏畿内之臣不得外交诸侯其臣不敢赴鲁必天子爲之赴赴以王子爲亲不复言其爵也】公羊【天子之大夫也外大夫不卒此何以卒新使乎我也注子虎即叔服也谷梁同】胡氏【王子虎不书爵讥之也天子内臣无外交或曰礼称情而爲之节文者也叔服新使乎我则宜有恩礼矣仲尼脱骖于旧舘虽卒叔服可也夫脱骖于旧舘恶夫涕之无从而爲之者非礼之经也天子内臣无外交而以新使乎我加恩礼焉是以私情害公义失轻重之权矣】
　　【案左氏注王子虎太宰文公王卿士也内史叔服王之大夫也后十四年星孛之变又载叔服之言则分明两人矣啖子陈氏亦以公谷爲非不知胡氏何据且胡氏于星孛之下又引叔服之言则亦不以左氏爲非矣不知何不照应如此】
　　秦人伐晋左氏【秦伯伐晋济河焚舟取王官及郊晋人不出遂自茅津济封殽尸而还遂伯西戎用孟明也注晋人耻不出以防者告】胡氏【案左氏秦伯伐晋其称人何也圣人作易以惩忿窒欲爲损卦之象其辞曰损徳之脩也春秋诸侯之知德者鲜矣穆公初听子之请违蹇叔之言其名爲贪兵是欲而不能窒也及败于殽归作秦誓庶几能改将窒其欲矣复起彭衙之师报殽函之役其名爲愤兵是忿而不能惩也今又济河取郊人之称斯师也何义哉晋人畏秦而不出穆公逞其忿而后悔自是见伐不报始能践自誓之言矣是故于此贬而称人备责之也】陈氏【此秦伯也曷爲贬称人殽之誓孔子有取焉而秦穆之连兵无虚岁君子以爲秦之未离乎戎狄也是故自韩原秦不以爵见于经至康公而遂狄之终南蒹葭之作秦非无人也而秦不用诚未离乎戎也】
　　【案左氏以此役爲秦伯西戎之始且称其举人之周与人之壹孟明之不解子桑之知人而胡氏诸说皆以爲贬者左氏得其事胡氏论其义也】
　　秋楚人围江左氏【楚师围江晋先仆伐楚以救江】
　　【案经书人以围国者十一围非将卑师少所能办皆贬辞也】
　　雨螽于宋左氏【队而死也注自上而队有似于雨宋人以其死爲得天祐喜而来告故书】公羊【记异也爲王者之后记异也注螽犹众也众死而坠羣臣将争强相残贼之象】谷梁【外灾不志此何以志曰灾甚也茅茨尽矣着于上见于下谓之雨】
　　冬公如晋十有二月己巳公及晋侯盟【此书公如晋之始】左氏【晋人惧其无礼于公也请改盟公如晋及晋侯盟晋侯享公赋菁菁者莪庄叔以公降拜曰小国受命于大国敢不慎仪君贶之以大礼何乐如之抑小国之乐大国之惠也公赋嘉乐】
　　【案文公再如晋矣二年以见辱不书故此爲书公如晋之始文如晋二此年及十三年成公如晋四三年四年十年十八年襄公如晋五三年四年八年十二年二十一年昭公如晋二五年十五年不得入五二年十二年十三年二十一年二十三年奔而如晋二二十八年二十九年定如晋不得入一三年朝而及晋侯盟者三此年十三年襄三年长樗】
　　晋阳处父帅师伐楚以救江【公谷无以字】左氏【晋以江故告于周王叔桓公晋阳处父伐楚以救江门于方城遇息公子朱而还注桓公不书示威名不亲伐子朱伐江之帅也江兵解故晋亦还】公羊【此伐楚也其言救江何爲谖也其爲谖奈何伐楚爲救江也注据两之当先言救非两之当重出处父生事当言遂三者皆违例故问之谖诈也】谷梁【此伐楚其言救江何也江逺楚近伐楚所以救江也】胡氏【以者不以者也救江善矣其书以何楚尝伐郑矣齐桓公逺结江黄合九国之师于召陵然后伐郑之谋罢又尝围宋矣晋文公许复曹衞会四国之师于城濮然后围宋之役解今江国小而弱非能与宋郑比楚人围之必不待撤四境屯戍守御之众与宿衞尽行也当是时楚有覆载不容之罪晋主夏盟宜合诸侯声罪致讨命秦甲出武闗齐以东兵略陈蔡而南处父等军方城之外楚必震恐而江围自解矣计不出此乃独遣一军逺攻强国岂能济乎故书伐楚以救江言救江虽善而所以救之者非其道矣此春秋记用兵之法也】陈氏【晋大夫书帅师于是始自是恒书大夫贬而后人之】
　　四年春公至自晋○夏逆妇姜于齐左氏【卿不行非礼也君子是以知出姜之不允于鲁也】公羊【略之也髙子曰娶乎大夫者略之也】谷梁【其曰妇姜爲其礼成乎齐也其逆之者谁也亲迎而称妇或者公与何其速妇之也曰公也其不言公何也非成礼于齐也曰妇有姑之词也其不言氏何也贬之也何爲贬之也夫人与有贬也注非责也】胡氏【逆皆称女以未成妇而女者在父母家之所称也徃逆而称妇入国不书至何哉此春秋诛意之效也禫制未终思念娶事是不志哀而居约矣方逆也而已成爲妇未至也而如在国中原其意而诛之也不称夫人姜氏者亦与有贬焉妇人不专行何以与有贬父母与有罪也文公不知敬其伉俪违礼而行使国乱子弑齐人不能鉴防知著冐礼而徃使其女不允于鲁皆失于不正其始之过也夫妇之际人伦之首礼不可不谨也故交贬之以爲后鉴】
　　【案胡氏专主谷梁赵子亦以爲公成礼于齐】
　　狄侵齐○秋楚人灭江左氏【秦伯爲之降服出次不举过数曰同盟灭虽不能救敢不矜乎吾自惧也】陈氏【灭不言围此其书围何以病晋也言围见其久也久之所以病晋也】张氏【江之不祀晋襄之无逺谋也】
　　晋侯伐秦左氏【围邧新城以报王官之役】胡氏【晋人三败秦师见报乃常情耳而穆公济河焚舟则贬而称人秦取王官及郊未至结怨如晋师之甚也襄公又报之于常情过矣而得称爵何也圣人以常情待晋襄而以王事责秦穆所以异乎襄公忘亲背惠大破秦师败狄伐许怒鲁侯之不朝也而以无礼施之是专尚威力先事加人莫知省德而后动也今又报秦不足罪矣穆公初败于殽悔过自誓增脩德政宜若过而知悔悔而能改又有济河之役则非誓言之意所以备责之也然晋襄见伐而报犹无讥焉秦穆至是见伐而不报善可知矣不讥晋侯所以深善秦伯春秋大改过嘉释怨王者之事也故仲尼定书列秦誓于百篇之末以见悔过能改而不责人虽圣贤诰命不越此矣】张氏【晋襄以王官之役不报爲耻未若商臣之得志于江爲耻之大也比事书之见晋襄之爲盟主末矣】
　　【案秦穆晋襄五年之间交兵者五止此】
　　附录左氏【是年晋归孔达于衞以爲衞之良也衞侯如晋拜曹伯如晋会正注会受贡赋之政也传言襄公能继文之业】
　　衞侯使俞来聘【公羊正本作速贾氏从之】左氏【武子来聘公与之宴爲赋湛露及彤弓不辞又不答赋使行人私焉对曰臣以爲肄业及之也昔诸侯朝正于王王宴乐之于是乎赋湛露则天子当阳诸侯用命也诸侯敌王所忾而献其功王于是乎赐之彤弓玈矢以觉报宴今陪臣来继旧好君辱贶之其敢干大礼以自取戾】
　　【案左氏所记本于经意无与以其足以见王待诸侯之礼故録之】
　　冬十有一月壬寅夫人风氏薨左氏【成风薨注僖公母风姓也赴同祔姑故称夫人】胡氏【风氏僖公之母庄公妾也而称夫人自是嫡妾乱矣语曰邦君之妻邦人称之曰君夫人称诸异邦曰寡小君盖敌体之称也若夫妾媵则非敌矣其生亦以夫人之名号称之其没亦以夫人之礼卒葬之非所以正其分也以妾媵爲夫人徒欲尊宠其所爱而不虞卑其身以妾母爲夫人徒欲崇贵其所生而不虞贱其父卑其身则失位贱其父则无本越礼至是不亦悖乎夫礼庶子爲君爲其母无服不敢贰尊者也春秋于成风记其卒葬各以实书不爲异词者谨礼之所由变也】
　　五年春王正月王使荣叔归含且赗三月辛亥葬我小君成风王使召伯来会葬【召伯谷梁作毛伯】左氏【王使荣叔来含且召昭公来会葬礼也注反哭成丧故曰小君召伯天子卿召采地伯爵也】胡氏【珠玉曰含车马曰赗归含且赗者厚礼妾母也不称天王者弗克若天也春秋系王于天者所履者天位所治者天职也所赏所刑者天命天讨也夫妇人伦之本王法所尤谨者今成风以妾僭嫡王不能正又使大夫归含赗焉而成之爲夫人则王法废人伦乱矣故不书夭以谨之也仲子虽聘非惠公之嫡春秋之初尚以爲疑故别爲立宫而羽数特异此虽非礼之正然不袝于姑犹有辨焉至是成风书塟乃有二夫人祔庙而乱伦易纪无复辨矣故礼之失自成风始也王臣下聘桓公冡宰书名示贬而大夫再聘则无讥焉或以爲从同同也或以爲同则书重也成风薨王使荣叔归含且赗既不称天矣及召伯来会葬又与贬焉何也是将祔之于庙也而致礼于成风尽矣再不称天圣人于此尤谨其戒而不敢略也】
　　【案杜氏释例以爲适夫人既死妾母于法得成夫人及荣叔召伯之来皆以爲得礼非也公谷又讥其兼行含赗据礼含赗襚兼用一人安得以此讥之乎又曰不言来者不周事之词也此皆失之何氏以归含爲臣子职会葬不及事故失去天此皆拘于母以子贵之说不敢以妾母爲讥故不得其说耳胡氏是陆氏曰不言来者承上文成风薨故不言来也胡氏曰不书来请之也】
　　夏公孙敖如晋○秦人入鄀【鄀今襄阳宜城县】左氏【初鄀叛楚即秦又贰于楚夏秦人入鄀】
　　秋楚人灭六【六庐江六县今寿州安丰县】左氏【六人叛楚即东夷楚成大心仲归帅师灭六冬楚公子爕灭蓼臧文仲闻六与蓼灭曰臯陶庭坚不祀忽诸德之不建民之无援哀哉】
　　冬十月甲申许男业卒
　　附录左氏【是年晋赵衰栾枝先且居胥臣皆卒】
　　六年春葬许僖公○夏季孙行父如陈【行父季友孙世本曰季友生仲无佚无佚生行父季文子也】左氏【臧文仲以陈衞之睦也欲求好于陈夏季文子聘于陈且娶焉】秋季孙行父如晋左氏【季文子将聘于晋使求遭防之礼以行曰备豫不虞古之善教也】
　　八月乙亥晋侯驩卒左氏【晋襄公卒灵公少晋人以难故欲立长君赵孟曰立公子雍好善而长先君爱之且近于秦秦旧好也贾季曰不如立公子乐赵孟使先蔑士会如秦迎公子雍贾季亦使召乐于陈赵孟使杀诸郫注贾季狐偃子狐射姑也】
　　冬十月公子遂如晋葬晋襄公左氏【襄仲如晋葬襄公注昭三年传曰昔文襄之伯也其务不烦诸侯君薨大夫吊卿共葬事疏昭三十年传又曰先王之制诸侯之防士吊大夫送葬】
　　【案晋自襄公继文世主夏盟是时秦穆亦号伯西戎春秋列之夷狄曾不得与邾莒之国以爵先后况援之伯哉襄起僖三十一年尽文六年凡七年李氏曰齐孝公不能率齐桓之烈晋襄能继晋文之统孝公初宋有抑齐之志襄公初秦懐驾晋之谋宋启甗之争秦寻殽之衅此皆争伯之端也孝公不能抗宋而襄公首能挫秦此晋之所以未失伯则殽之战春秋亦幸晋有功矣乃削而人之何哉曰幸之者夷不偪华以权之未失也削之者丧不兴戎以义之不可也岂得以小功妨大义乎虽然襄公复伯则实始于此文公之没三强并兴秦雄西陲狄狃北鄙楚复强于南茍纵一敌则晋伯去矣襄公夏战殽以却秦秋败箕以翦狄冬伐许以离楚一年之间三敌悉退亦可谓有伯者之略此其继文者也茍有伯者之略则襄公之烈何爲仅止乎此曰外患既息举动即异伐衞则损威矣会公孙敖则毁列矣士縠主盟则权散矣处父救江则谋怠矣越一二载事不逮初况能持久乎是以君子不贵速成而图全于其终不志小利而虑患于其逺襄之规模又后于文公甚矣】
　　晋杀其大夫阳处父晋狐射姑出奔狄【射谷作夜】左氏【先是五年阳处父聘衞嬴从之吸温而还其妻问之曰以刚天爲刚德犹不干时况在人乎且华而不实怨之所聚也六年春晋搜于夷舍二军使狐射姑将中军赵盾佐之处父至自温改搜于董易中军阳子成季之属也故党于赵氏且谓赵盾能曰使能国之利也是以上之至是贾季怨阳子之易其班也而知其无援于晋也九月使续鞫居杀阳处父书曰晋杀其大夫侵官也十一月晋杀续简伯贾季奔狄宣子使臾骈送其帑夷之搜贾季戮臾骈臾骈之人欲尽杀贾氏以报焉臾骈曰不可前志有之曰敌惠敌怨不在后嗣忠之道也】公羊【射姑杀则其称国以杀何君漏言也其漏言奈何君将使射姑将阳处父谏曰射姑民众不说不可使将于是废将处父出射姑入君谓射姑曰阳处父言曰射姑民众不说不可使将射姑怒出刺阳处父于朝而走】谷梁【称国以杀罪累上也襄公已葬其以累上之辞言之何也君漏言也晋将与狄战使狐夜姑爲将军赵盾佐之阳处父曰不可古者君之使臣也使仁者佐贤者不使贤者佐仁者今赵盾贤夜姑仁其不可乎襄公曰诺谓夜姑曰吾始使盾佐女今女佐盾矣襄公死处父主竟上事夜姑使人杀之君漏言也故士造辟而言诡辞而出曰用我则可不用我则无乱其德】胡氏【公羊子曰称国以杀何君漏言也易曰不出户庭无咎何谓也子曰乱之所生则言语以爲阶君不密则失臣臣不密则失身几事不密则害成是以君子慎密而不出也凡书杀者在上则称君在下则称氏在众则称人在防者则称盗君与臣同杀则称国今杀处父者射姑耳君独以漏言故亦预杀焉所以爲后世戒也或以处父爲侵官非欤曰人君用人失当则其国必危凡立于朝者举当谏君况身爲晋国之太傅邪若以爲侵官将相大臣非其人百官有司失其职在位者当拱黙自全隂听人主之所爲至于颠危而不救则将焉用彼相乎率天下臣子爲持禄容身不忠之行以误朝迷国者必此侵官之说矣】附录左氏【赵宣子于是始爲国政制事典正法罪辟狱刑董逋逃由质要治旧洿本秩礼续常职出滞淹旣成以授太傅阳子太师贾佗使行诸晋国以爲常法】
　　闰月不告月犹朝于庙左氏【闰月不告朔非礼也闰以正时时以作事事以厚生生民之道于是乎在矣不告闰朔弃时政也何以爲民】公羊【不告月者何不告朔也曷爲不告朔天无是月也犹者何通可以已也】谷梁【闰月者附月之余日也积分而成于月也天子不以告朔而防事不数也犹之爲言可以已也】胡氏【不告月者不告朔也不告朔则曷爲不言朔也因月之亏盈而置闰是主乎月而有闰也故不言朔而言月占天时则以星授民事则以节寒暑之正则以气百官脩其政于朝庶民服其事于野则主乎是焉耳矣闰不可废乎曰迎日推策则有其数转玑观衡则有其象归竒于扐以象闰数也斗指两辰之间象也象数者天理也非人所能爲也故以定时成歳者唐典也以诏王居门终月者周制也班告朔于邦国不以是爲附月之余而弗之数也犹朝于庙者幸其不已之词子贡欲去告朔之饩羊子曰尔爱其羊我爱其礼】
　　【案朱子曰古者天子常以季冬颁来岁十二月之朔于诸侯诸侯受而藏诸祖庙月朔则以特羊告庙请而行之张氏曰所谓禀正朔也闰者所以定四时成岁天子以爲月而颁之爲诸侯而不奉以告是轻正朔而慢时令也公谷以爲附月之余日又曰天子不以告朔此说已非而犹字之义诸传皆以爲可止之词大率皆讥其舍大政而谨小礼独胡氏以爲幸其不已之词其说本于苏氏以我爱其礼证之则此义精矣○又案僖五年传曰公旣视朔后此十六年公四不视朔皆同但告于庙则谓之告朔因以听治此月之政则谓之视朔】
　　附录左氏【是年夏秦伯任好卒以子车氏之三子爲殉皆秦之良也君子曰秦穆之不爲盟主也宜哉死而弃民】
　　七年春公伐邾三月甲戌取须句遂城郚【句公羊作胊】左氏【公伐邾间晋难也取须句寘文公子焉非礼也注须句鲁之封内属国也僖公反其君之后邾复灭之时邾文公子叛在鲁故公使爲守须句大夫絶大皥之祀以与邻国叛臣故曰非礼郚鲁邑在卞县南因伐邾之师以城之备邾难也】公羊【取邑不日此何以日内词也使若他人然注使若公春伐邾而去他人自以甲戌日取之内再取邑然后甚而日之也今此一取而日故使若他人然所以深讳者扈之盟不见序并爲取邑故书遂者甚其生事困极师众】谷梁【不正其再取故谨而日之也遂继事也】
　　夏四月宋公王臣卒宋人杀其大夫【王谷作壬】左氏【宋成公卒昭公将去羣公子乐豫曰不可公族公室之枝叶也葛藟犹能庇其本根故君子以爲比况国君乎此谚所谓庇焉而纵寻斧者也必不可不听穆襄之族帅国人以攻公杀公孙固公孙郑于公宫六卿和公室乐豫舍司马以让公子卬昭公即位而塟书曰宋人杀其大夫不称名众也且言非其罪也】胡氏【书宋人者国乱无政非君命而众人擅杀之也大夫不名义系于杀大夫而其名不足纪也】
　　【案此条及八年司马司城之书公羊以爲宋三世内娶故三世无大夫此无据不可从谷梁以爲称人以杀诛有罪也亦非左氏以爲众则晋杀三郤郑盗杀三卿何乃悉书乎故胡氏皆不从陈氏以爲宋昭之大夫皆不名故公子卬荡意诸称官子哀称字以爲君无道也未知然否】
　　附录【陈氏例】陈氏【春秋有天下之辞焉有一国之辞焉有一人之辞焉于晋灵公凡盟会皆不序诸侯是天下之辞也于鲁庄公凡会齐皆书人是一国之辞也于鲁桓公凡大夫将皆不言大夫于宋昭公凡大夫皆不名是一人之辞也】
　　戊子晋人及秦人战于令狐晋先蔑奔秦【蔑公羊作昧蔑下有以师字】左氏【秦康公送公子雍于晋穆嬴日抱太子以啼于朝曰先君何罪其嗣亦何罪舍适嗣不立而外求君将焉寘此出朝则抱以适赵氏顿首于宣子曰先君奉此子也而属诸子曰此子也才吾受子之赐不才吾唯子之怨今君虽终言犹在耳而弃之若何宣子与诸大夫皆患穆嬴且畏偪乃背先蔑而立灵公以御秦师箕郑居守赵盾将中军先克佐之荀林父佐上军先蔑将下军先都佐之及堇隂宣子曰我若受秦秦则賔也不受冦也旣不受矣而复缓师秦将生心先人有夺人之心军之善谋也逐防如追逃军之善政也潜师夜起戊子败秦师于令狐先蔑奔秦士会从之先蔑之使也荀林父止之曰夫人太子犹在而外求君此必不行子以疾辞若何不然将及弗听注先蔑先还晋晋人始以逆雍出军卒然变计立灵公故先蔑仍将下军穆嬴襄夫人灵公母赵盾废嫡而外求君故贬称人晋讳背先蔑而薄秦师以战告不言出在外奔也】公羊【此偏战也何以不言师败绩敌也注言胜负敌也】胡氏【程氏以爲晋不谢秦秦纳不正皆罪也故称人晋惧秦之不肯已而击之是晋人爲志乎是战者也故书及其贬之如此者使后世臣子慎于废立之际不可忽也治乱存亡系国君之废立事莫重于此矣而可以有误乎奕者举棊不定不胜其耦况置君而可以不定乎】陈氏【春秋贵谊不贵惠尚治不尚功托人之孤至于交战是亦伐丧而已矣是故宋襄立齐孝公战于甗贬人之秦康公送晋公子雍战于令狐贬人之】
　　【案秦晋之交兵又始于此十年有少梁北徴之师十二年有河曲之战宣元年二年有侵崇之报伐左氏本末独详公谷以先蔑爲逃军者盖不知事实耳】
　　狄侵我西鄙左氏【公使告于晋赵宣子使因贾季问酆舒且让之酆舒问贾季曰赵衰赵盾孰贤对曰衰冬日之日也盾夏日之日也】
　　秋八月公会诸侯晋大夫盟于扈【扈郑地】左氏【齐侯宋公衞侯陈侯郑伯许男曹伯会晋赵盾盟于扈晋侯立故也公援至故不书所会凡会诸侯不书所会后也后至不书其国辟不敏也注公后会而及其盟故不具列公侯及卿大夫】公羊【诸侯何以不序大夫何以不名公失序也失序奈何诸侯不可使与公盟眣晋大夫使与公盟也注以目通指曰眣文公爲诸侯所贱薄不见序故深讳爲不可知之词】谷梁【其曰诸侯略之也注与公羊意同】胡氏【诸侯会晋赵盾盟于扈爲晋侯立故也赵盾内専废置其君外强诸侯爲此盟其不名者见大夫之强诸侯不序见公之不及于会也文公怠惰事多废缓旣约晋盟而复后至故隐其不及罪公之不能自强于政治鲁自是日益衰矣】陈氏【垂陇书士縠而序诸侯此何以不序晋始失伯也凡称诸侯必前目而后凡也非凡词者散词也】
　　【案文公之编三会于扈皆止书诸侯左氏以十五年盟扈书诸侯无能为也十七年会扈书诸侯无功也是则总称诸侯者皆罪诸侯也此总称诸侯为公后至也诸国皆在公独后至故讳公罪而归责于诸侯若言诸侯无功然所以辟公之不敏也赵子曰不书诸侯责公不早赴而自取其耻也胡氏从此公谷说虽小异亦可通于左氏若陈氏则以不序诸侯爲不系之伯者之词亦有见也○又案经书扈之盟会七此七年十五年十七年宣九年成十六年昭二十七年及庄二十三年】
　　冬徐伐莒公孙敖如莒涖盟左氏【徐伐莒莒人来请盟穆伯如莒涖盟初穆伯娶于莒生文伯惠叔又聘于莒莒人辞则爲襄仲聘焉至是如莒娶之叔仲惠伯成之使仲舍之公孙敖反之】谷梁【前定之盟不日】
　　附录左氏【郤缺言于赵宣子曰日衞不睦故取其地今已睦矣可以归之八年春晋侯使觧归匡戚之田于衞且复致公壻池之封自申至于虎牢之竟言赵盾所以能相幼主而盟诸侯】
　　八年春王正月○夏四月○秋八月戊申天王崩【襄王也僖九年即位在位三十三年顷王立】○冬十月壬午公子遂会晋赵盾盟于衡雍【衡雍郑地月五日】○乙酉公子遂会雒戎盟于暴【暴郑地】左氏【晋人以扈之盟来讨襄仲会晋赵孟盟于衡雍报扈之盟也遂会伊雒之戎书曰公子珍之也注伊雒戎将伐鲁公子遂不及复君故专命与之盟大夫出境有可以安国家者专之可也珍贵也】谷梁【疏再称公子者若下文直言遂恐爲继事之词两名不辨故重言公子以详之】胡氏【春秋记约而志详其书公子遂盟雒戎何词之赘乎曰圣人谨华夷之辨所以明族类别内外也雒邑天地之中而戎丑居之乱华甚矣再称公子各日会正其名与地以深别之者中国夷狄终不可杂也】
　　【案内大夫特盟外大夫二公子遂会晋赵盾盟衡雍季孙行父及晋郤犫盟于扈是也此皆权臣专行之事而此爲造端春秋于翟泉歴贬诸国大夫而此无讥焉盖不胜讥矣杜氏贵之之说非】
　　公孙敖如京师不至而复丙戌奔莒左氏【穆伯如周吊丧不至以币奔莒从己氏焉】公羊【其言如京师何遂公意也何以不言出遂在外也】谷梁【不言所至未如也未如则未复也未如而曰如不废君命也未复而曰复不专君命也其如非如也其复非复也唯奔莒之爲信故谨而日之也】胡氏【其书不至而复者言敖无入使于周之意惟己氏之欲从也夫以志徇气肆行滛欲而不能爲之帅至于弃其家国出奔而不顾此天下之大戒也】
　　【案陆氏例曰还者事毕复者事未毕之词公如晋至河乃复仲遂至黄乃复公孙敖不至而复皆事未毕而复也谷梁以复爲事毕还爲事未毕盖误倒其文也张氏曰容其复而复奔见鲁之无政刑也又似以复爲已到鲁之文】
　　螽公羊【注势夺于大夫烦扰之应】
　　宋人杀其大夫司马宋司城来奔左氏【宋襄夫人襄王之姊也昭公不礼焉夫人因戴氏之族以杀襄公之孙孔叔公孙钟离及大司马公子卬皆昭公之党也司马握节以死故书以官司城荡意诸来奔效节于府人而出公以其官逆之皆复之亦书以官皆贵之也注夫人昭公适祖母】谷梁【其以官称无君之词也注郑曰七年杀其大夫此实无君也今杀其司马无人君之徳耳无道之甚故称官以见其轻慢也】胡氏【初昭公欲去羣公子乐豫以爲不可舍司马以让公子卬则卬固昭公之党欲专宋政而昭公固欲以其弟卬自衞也夫司马掌兵之官不选众举贤以素有威望爲国人所畏服者使居其任乃欲宠其私昵鲜有不亡者矣公子卬荡意诸皆以官举者见主兵者不能其官至于见杀守土者不能其官至于出奔而其君不免失身见弑之祸矣】
　　【案宋卿书官者三此司马司城及司马华孙也程子曰宋王者后得自命官故独宋卿书官然其余不书官而此独书官者左氏以爲不失节啖子谓所谓节者人臣守节之节非符节之节也以二人能守官故书官尔然胡氏不取】

　　春秋会通卷十二
<经部,春秋类,春秋会通>
　　钦定四库全书
　　春秋会通卷十三　　　　　元　李廉　撰文公
　　【周顷王元年】九年春毛伯来求金左氏【毛伯衞来求金非礼也不书王命未葬也】公羊【毛伯者何天子之大夫也何以不称使当丧未君也逾年矣何以谓之未君即位矣而未称王也未称王何以知其即位以诸侯之逾年即位亦知天子之逾年即位也以天子三年然后称王亦知诸侯于其封内三年称子也逾年称公矣则曷爲于其封内三年称子缘民臣之心不可一日无君缘终始之义一年不二君不可旷年无君缘孝子之心则三年不忍当也王者无求继文王之体守文王之法度文王之法无求而求故讥之也】谷梁【求车犹可求金甚矣】胡氏【何以不称使当丧未君也非特谨天下之通丧所以示后世大臣当秉国政不可擅权之法戒也】
　　夫人姜氏如齐左氏【注归宁也】
　　二月叔孙得臣如京师辛丑葬襄王
　　【案杜氏以爲天王之丧诸侯不得越竟奔丧脩服于国卿共吊送之礼旣葬卒哭而除凶故以此爲得礼胡氏不取陈氏曰前年公子遂如晋葬襄公今年得臣如京葬襄王是夷周于晋也此说得之】
　　晋人杀其大夫先都○三月夫人姜氏至自齐左氏【注曰告于庙正义苏氏曰夫人归宁书至唯有此耳余不书者或礼仪不备或淫纵不告庙也】胡氏【夫人与君敌体同主宗庙之事出必告行反必告至则书于策然适他国者或曰享或曰会或曰如众矣未有致之者则其行非礼以不致见其罪也出姜如齐以宁其父母于礼得矣其致者非特以告庙书耳夫人初归岂其不告爲文公越礼故削而不书示诛意之法矣今此书至者又以见小君之重也夫承祭祀以爲宗庙主一国之母仪而可以揺动乎出姜至是盖不安于鲁故至而特书以示防微杜渐之意其爲世虑深矣】
　　晋人杀其大夫士縠及箕郑父左氏【夷之搜晋侯将登箕郑父先都而使士縠梁益耳将中军先克曰狐赵之勲不可废也从之先克夺蒯得田于堇隂故箕郑父先都士谷梁益耳蒯得作乱使盗杀先克晋人杀先都梁益耳又杀箕郑父士縠蒯得】胡氏【称人以杀者国乱无政众人擅杀之称也何以知其非讨贼之词书杀其大夫则知之矣三大夫皆强家也求专晋不得挟私怨以作乱而使贼杀其中军佐则固有罪矣曷爲不去其官当是时晋灵初立主幼不君政在赵盾而中军佐者盾之党也若狱有所归则此三人者独无可议从末减乎而皆杀之是大夫专生杀而政不自人主出也故不称国讨不去其官而箕郑父书及示后世司赏罚者必本忠恕无有偏党之意其义精矣】张氏【凡杀二大夫或三人不书及者其辠均也书及者因杀是人而并及之也所以着罪轻而不当杀矣】
　　楚人伐郑公子遂会晋人宋人衞人许人救郑左氏【范山言于楚子曰晋君少不在诸侯北方可图也楚子师于狼渊以伐郑囚公子坚公子尨及乐耳郑及楚平公子遂会晋赵盾宋华耦衞孔达许大夫救郑不及楚师卿不书缓也以惩不恪注公子遂独不在贬者诸鲁事自非指爲其国襃贬则皆从国史不同之于他国此春秋大意他放此】胡氏【案左氏则狼渊伐郑是贪得无故慿陵诸夏之兵也故楚子亲将贬而称人晋宋衞皆国卿也何以贬而称人救而不及楚师欲以惩不恪也晋主夏盟不在诸侯以启狄心谁之过乎故书救而称人以罪赵盾之不能折冲消患爲夷狄之所窥也】
　　【案中国之救郑凡四齐桓救于庄之二十八年晋景救于成之六年七年及此年之救皆以楚故也楚自城濮以来十五年不敢窥中国者以文襄之烈尚存也今狼渊之师正其尝试中国之时而赵盾不能防防杜渐故使之得志于郑得志于陈明年而有厥貉之次矣陈氏曰晋遂不竞而楚庄伯也春秋重贬之志楚庄伯事之权舆欤】
　　附录【左氏楚事】左氏【夏楚侵陈克壶口以其服于晋也秋楚公子朱自东夷伐陈陈人败之获公子茷陈惧乃及楚平】
　　夏狄侵齐○秋八月曹伯襄卒○九月癸酉地震左氏【注地道安静以动为异故书】公羊【地震者何动地也何以书记异也注传先言动者喻若物之动地以晓人也地动象隂为阳行公子遂专政所致】谷梁【震动也地不震者也震故谨而日之也注大臣盛将动有所变】
　　【案地震五此年及襄十六昭十九二十三哀三年也周语伯阳父曰夫天地之气不失其序若过其序民之乱也阳伏而不能出隂遁而不能烝于是有地震孔晁曰阳气伏于隂下见廹于隂故不能升以至于地动张氏曰隂盛阳防之异也胡氏独阙此条解不知通何例】
　　冬楚子使椒来聘【椒谷作萩】左氏【楚子越椒来聘执币傲叔仲惠伯曰是必灭若敖氏之宗傲其先君神弗福也注称君以使大夫其礼词与中国同椒不书氏史略文】公羊【楚无大夫此何以书始有大夫也始有大夫则何以不氏许夷狄者不一而足也注不可卒备故且以渐】谷梁【楚无大夫以其来我襃之也】胡氏【楚僭称王春秋之始独以号举夷狄之也中间来聘改而书人渐进之矣至是其君书爵其臣书名而称使遂与诸侯比者是以中国之礼待之也所谓谨华夷之辨内诸夏而外四夷义安在乎曰吴楚圣贤之后见周之弱王灵不及僭拟名号此乃夏而变于夷者也圣人重絶之夫春秋立法谨严而宅心忠恕严于立法故僭号称王则深加贬黜比之夷狄以正君臣之义恕以宅心故内虽不使与中国同外亦不使与夷狄等思善悔过向慕中国则进之而不拒此慎用刑重絶人之意也】张氏【伐郑而聘鲁亦逺交近攻之意也】
　　【案秦自韩战称伯至殽而狄之楚自盂会称子至围宋复人之晋文襄之盛秦楚未尝得以爵通也至是椒聘书子术聘书伯虽曰能聘而中国之无伯亦可见矣】
　　秦人来归僖公成风之襚左氏【礼也诸侯相吊贺也虽不当事茍有礼焉书也以无忘旧好】谷梁【秦人弗夫人之也即外之弗夫人而见正焉】胡氏【秦人归襚而曰僖公成风者非兼襚也亦犹平王来赗仲子而谓之惠公仲子尔仲子惠公之妾也然则风氏亦庄公妾曷不书庄公成风乎曰宠爱仲子以妾为妻者惠公也故书惠公仲子所以正后世之为人夫者当明夫道不可乱嫡妾之分以卑其身尊崇风氏立为夫人者僖公也故书僖公成风所以正后世之为人子者当明子道不可行僭乱之礼以贱其父圣人垂诫之义明矣】陈氏【其曰僖公成风脩春秋之辞也】张氏【当是时秦楚交聘中国秦欲伐晋而归襚于鲁犹楚欲图北方而使椒来聘岂古者明王慎德四夷咸賔之比哉】
　　【案僖公成风公羊杜氏以为兼襚其说与胡氏异秦称人而不称使书法与荆人来聘同】
　　葬曹共公
　　十年春王三月辛卯臧孙辰卒张氏【臧文仲自庄公末已与闻国政盖鲁之名大夫也而四十余年间国政多疵文公尢甚由其知栁下惠之贤而不与立故夫子讥其窃位而不仁之辠蔽贤为首也】
　　夏秦伐晋左氏【春晋人伐秦取少梁夏秦伯伐晋取北徴】公羊【注谓之秦者起令狐之战敌均不败晋先昧以师奔秦可以足矣而犹不知止是以外之】胡氏【说者谓秦伐晋以国书伐盖阙文者据左氏少梁北徴之师两国相攻无他得失言之也然晋取少梁事不经见固未可据秦以狄书者程氏谓晋舍嫡嗣而外求君罪也旣而悔之正矣秦不顾义理是非惟以报复为事则夷狄之道世以此狄秦义固然矣或者犹有深许晋人悔过能改终不遂非之意故重贬秦伯以见乎】陈氏【狄秦也归襚来聘秦习于礼矣则其狄之何楚之伯秦之力也自灭庸以后秦为楚役自晋主夏之盟舍秦无加兵于晋者也会于夷仪之嵗秦晋成而不结又明年盟于宋而南北之势成楚子曰释齐秦他国请相见也是战国之萌也于次国风退秦于魏唐之后于序书系秦于周末于作春秋由韩原之后秦师无君大夫皆夫子所以深致意于秦也吾闻用夏变夷矣未闻变于夷者也于是狄秦夏之变于夷秦人为之也又三十年而狄郑又五十年而狄晋狄郑犹可也狄晋甚矣】张氏【春秋书兵辠其报复不已而狄之者三晋秦郑也】
　　【案秦以国称杜氏以为告词略者固无义理其狄秦之说诸传皆同而所以狄秦其说亦防异胡氏以为重贬秦以许晋人之悔过若以此义推之则杜氏所谓贬四国大夫以尊秦者亦有此理矣此二事正相对也但推寻事迹则张氏说正而陈氏亦得意外之意皆可参通】
　　楚杀其大夫宜申左氏【子西与子家谋弑穆王王闻之杀鬬宜申及仲归】胡氏【案左氏则是讨弑君之贼也曷为称国以杀又书其官而不曰楚人杀宜申乎曰穆王者即楚世子商臣也而春秋之义防矣】
　　自正月不雨至于秋七月○及苏子盟于女栗左氏【顷王立故也注苏子周卿士顷王新立故与鲁盟亲诸侯也】张氏【不书公以盟天子之大夫讳之也案此盟不出主名赵子张氏皆以为讳与天子大夫盟故不书公公谷胡氏无传不知用何例考之春秋如髙傒处父等讳公之盟上皆书日故谷梁曰卑者之盟不日此亦不日又似难通若以推之及宋人盟宿之例则鲁以防者盟王臣其罪转大矣】
　　冬狄侵宋○楚子蔡侯次于厥貉【厥公作屈】左氏【陈侯郑伯会楚子于息冬遂及蔡侯次于厥貉将以伐宋宋华御事曰楚欲弱我也先为之弱乎乃逆楚子劳且听命遂道以田孟诸宋公为右盂郑伯为左盂文之无畏为左司马宋公违命无畏抶其仆注陈郑及宋三君失位降爵故不列于诸侯不书】胡氏【楚灭江六平陈与郑于是乎为伐宋之举次于厥貉凡伐而次者其次为善次而伐者其次为贬齐师次陉脩文告以威敌善之也故上书伐楚以着其美楚次厥貉藏祸心以慿夏贬之也故下书伐麇以着其罪当是时陈郑宋皆从楚矣独书蔡侯何哉郑失三大夫俟救而不及陈获公子茷而惧宋方有狄难盖有不得已者非所欲也蔡无四竟之虞则是得已不己志在从夷狄矣故削三国书蔡侯见其弃诸夏之恶也】陈氏【外会未有言次者此其言次何以楚之图伯而未集也晋虽不竞君大夫数会而不序春秋重絶晋也会于息宋陈郑尝从楚矣已而为新城之盟则楚子犹未得志于宋陈郑也于是息会不书书及蔡次厥貉用见楚之未得志于诸侯也】
　　【案春秋书伐而次者伐楚次陉是也以例推之则晋悼之伐郑次鄫亦为善之矣书次而伐者次厥貉伐麇是也以例推之则齐衞三次以伐晋亦为贬之矣宋陈郑不书之说胡氏陈氏皆得之以下文沓棐之会新城之盟观之则诸侯之不忘晋可知矣故免其从夷之罪也杜氏说非楚自盂以来未尝以爵书今次而书爵伐而书爵中国无伯也以为无异于宋襄之时也】
　　十有一年春楚子伐麇左氏【厥貉之会麇子逃归楚子伐麇成大心败麇师于防渚潘崇复伐麇至于锡穴】陈氏【楚初书君将也】张氏【楚侵伐书子始此益强盛也
　　案传言麇子逃归而经不书以其逃楚也与郑陈之逃齐晋异矣】
　　夏叔彭生会晋郤缺于承匡【承匡宋地左氏本或作叔仲陆氏曰仲衍字】左氏【叔仲惠伯会郤缺于承匡谋诸侯之从于楚者注陈郑宋也惠伯叔牙孙】
　　【案内大夫特会外大夫五会郤缺承匡高固无娄荀首于谷士匄于柯荀跞适歴是也此为大夫特相会之始胡氏于此无传而特发传于无娄之下不知其意若何得非以此为伯令而所谋亦出于公欤】
　　秋曹伯来朝左氏【曹文公来朝即位而来见也】
　　公子遂如宋左氏【襄仲聘于宋且言司城荡意诸而复之因贺楚师之不害也案鲁聘宋者八始于此年成五年蔑九年行父襄二年豹二十八年宿三十年弓昭十一年弓二十五年婼】
　　狄侵齐冬十月甲午叔孙得臣败狄于咸【咸鲁地】左氏【鄋瞒侵齐遂伐我公卜使得臣追之吉获长狄侨如富父终甥摏其喉以戈杀之埋其首于子驹之门以命宣伯初宋武公之世获长狄缘斯晋之灭潞也获侨如之弟焚如齐襄公之二年王子成父获其弟荣如衞人获其季弟简如鄋瞒由是遂亡注鄋瞒防风氏后葢长三丈漆姓见鲁语孔子对吴使】公羊【长狄也兄弟三人一者之齐一者之鲁一者之晋其言败何大之也其日何大之也其地何大之也何以书记异也注考异邮曰长百尺】谷梁【长狄弟兄三人佚宕中国瓦石不能害叔孙得臣射其目身横九亩断其首而载之眉见于轼注九亩五丈四尺】胡氏【左氏以为长狄而刘敞以为非夫春秋正名之书其称狄也或曰狄或曰白狄或曰赤狄其称戎也或曰戎或曰山戎或曰姜戎或曰陆浑之戎不别其种类书之于防后亦无所考矣】
　　十有二年春王正月郕伯来奔【郕公作盛】左氏【郕太子朱儒自安于夫钟国人弗徇郕伯卒郕人立君太子以夫钟与郕邽来奔公以诸侯逆之非礼也故书曰郕伯来奔不书地尊诸侯也】公羊【失地之君也何以不名兄弟乱也】张氏【常山刘氏曰大子当立郕人岂得而絶之故书曰郕伯来奔春秋大居正之法也】
　　伯来朝左氏【桓公来朝始朝公也且请絶叔姬而无絶昬公许之注复伯爵舍夷礼】谷梁【注僖二十七年称子今称伯盖时王所进】
</div>
    <div class="pagination">
<a href="春秋会通_page11.html">上一页</a><span>...</span><a href="春秋会通_page7.html">7</a><a href="春秋会通_page8.html">8</a><a href="春秋会通_page9.html">9</a><a href="春秋会通_page10.html">10</a><a href="春秋会通_page11.html">11</a><span class="current-page">12</span><a href="春秋会通_page13.html">13</a><a href="春秋会通_page14.html">14</a><a href="春秋会通_page15.html">15</a><a href="春秋会通_page16.html">16</a><a href="春秋会通_page17.html">17</a><span>...</span><a href="春秋会通_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
