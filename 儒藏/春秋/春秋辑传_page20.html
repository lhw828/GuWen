<!DOCTYPE html>
<html>
<head>
    <meta charset="UTF-8">
    <title>春秋辑传 - 第 20 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋辑传 - 第 20 页/共 44 页</h1>
    <div class="content">　　左传介葛卢来朝舍于昌衍之上【鲁国东南有昌平城】公在防馈之刍米礼也　杜氏曰介东夷国也在城阳黔陬县葛卢介吾名也不称朝不见公且不能行朝礼虽不见公国賔礼之故书
　　公至自围许
　　前年书公朝于王所诸侯遂围许不以王所致而致围许亦犹成十三年如京师防伐秦不以京师致而致伐秦皆所以着其本心不在于尊王也
　　夏六月防王人晋人宋人齐人陈人蔡人秦人盟于翟泉【防上公有公字翟亭歴反公作狄】
　　左传夏公防王子虎晋狐偃宋公孙固齐国归父陈辕涛涂秦小子憖盟于翟泉寻践土之盟也且谋伐郑也【经书蔡人而传无名氏即防者秦小子憖在蔡之下者若宋向戌之后防也】卿不书罪之也在礼卿不防公侯防伯子男可也　杜氏曰晋侯始霸翼戴天子诸侯辑睦王室无虞而王子虎下盟列国以渎大典诸侯大夫上敌公侯亏礼伤教故贬诸大夫讳公与盟大国之卿当小国之君故可以防伯子男诸卿之见贬亦兼有此阙故传重之翟泉今洛阳城内太仓西南池水也　程子曰晋文连年防盟皆在王畿之侧而此盟复迫王城又与王人盟强逼甚矣故讳公诸侯贬称人恶之大也【胡传兼用杜氏及程子之意诸侯当作大夫】　李亷曰晋文公三大盟防本皆非礼践土于温致天王翟泉盟王子其视齐桓之尊王人不敢盟世子周公者大不侔矣然春秋原情之法则践土王实自劳非晋之罪于温召王事虽逆而情顺故皆讳之以存其尊王之名若翟泉则羣然防于王都之侧上与王子虎歃血以约言既非践土子虎涖盟之比又无于温懐自嫌之心春秋不得不重贬之以显其慢王之实矣盖至此方结正晋文之罪是亦望其始而不足其终也　或曰此经缺公字如庄十九年之説为是　盟不寒则不必寻也践土之盟有齐宋蔡郑及后至之陈今齐宋陈蔡皆在而郑独不至郑已怠于从晋矣文公于此盍亦姑自反乎卫既归而复执曺纳赂而后归诸侯之不心服宜矣卒之围许而竟不能服许围郑而竟不能得郑故曰以力服人者未有能服人者也五伯假之也功烈之所以卑而不足道者也　大夫之交政于是始文公为之也
　　秋大雨雹【雹弼角反】
　　胡传正蒙曰凡隂气凝聚阳在内者不得出则奋击而为雷霆阳在外者不得入则周旋不舍而为风和而散则为霜雪雨露不和而散则为戾气曀霾隂常散缓受交于阳则风雨调寒暑正雹者戾气也隂胁阳臣侵君之象当是时僖公即位日乆季氏世卿公子遂专权政在大夫萌于此矣　按雹雨氷也刘向曰盛阳雨水温暖而汤热隂气胁之不相入则转而为雹盛隂雨雪凝滞而氷寒阳气薄之不相入则散而为霰故沸汤之在闭气而湛于寒泉则为之氷则雪之消亦氷解而散此其騐也故雹者隂胁阳也
　　冬介葛卢来
　　左传以其未见公故复来朝礼之加燕好
　　三十年春王正月
　　夏狄侵齐
　　胡传左氏曰晋人伐郑以观其可攻与否狄间晋之有郑虞也遂侵齐诗不云乎戎狄是膺荆舒是惩四夷交侵所当攘斥晋文公若移围郑之师以伐之则方伯连帅之职修矣上书狄侵齐下书围郑此直书其事而义自见者也
　　秋卫杀其大夫元咺及公子瑕卫侯郑归于卫
　　左传晋侯使医衍酖卫侯甯俞货医使薄其酖不死公为之请纳玉于王与晋侯皆十防【双玉曰瑴】王许之秋乃释卫侯卫侯使赂周歂冶厪曰苟能纳我吾使尔为卿周冶杀元咺及子适【公子瑕】子仪【瑕母弟】公入祀先君周冶既服将命【服卿服将入庙受命】周歂先入及门遇疾而死冶厪辞卿【见周歂死而惧】　公羊传卫侯未至其称国以杀何道杀也【时已得天子命还国于道路遇而杀之　此非】此杀其大夫其言归何归恶乎元咺也曷为归恶乎元咺元咺之事君也君出则已入君入则已出以为不臣也　谷梁传称国以杀罪累上也以是为讼君也卫侯在外其以累上之辞言之何也待其杀而后入也【此是】　范氏曰元咺讼君之罪于伯者君忌之使人杀之而后入案宣九年陈杀其大夫泄冶传曰称国以杀其大夫杀无罪也此传曰称国以杀罪累上也凡称国以杀大夫或杀无罪或罪累上参互不同略当近半然则称国以杀有二义泄冶忠贤而君杀之是君无道也卫侯虽有不徳臣无讼君之道元咺之罪亦已重矣然君子之道譬之于射失诸正鹄反求诸其身卫侯不思致讼之愆躬自厚之义过而不改而又怨忌上下皆失故曰罪累上　赵氏曰公子瑕即元咺所立瑕立而自秉国权瑕亦未如君也故以君杀大夫之辞言之而反在元咺之下以咺罪重于瑕也【胡氏谓瑕不与卫剽同者是瑕能拒咺辞其位而不立也不与陈佗同者是瑕能守节不为国人之所恶也　今未见得此义】　按今法子孙告祖父母父母者杖一百徒三年但诬者绞此可以定元咺之狱矣周礼大司马以九伐之法正邦国贼杀其亲则正之卫侯宜正此罪而当时王法不明伯讨不正使大义反为私曲此则文公不能无罪也君臣无狱君臣皆狱父子将狱是无上下也而叔父聴之周王此数言者义理分明圣人复起不能易也然则秉彛之在人心何间于衰时末运而时之所以衰而不复能振者不自达其所明耳使王遂以是决正卫侯之狱而归之岂不休哉故曰不为也非不能也吾身不能居仁行义谓之自弃也以外传晋侯请杀卫侯而王不可推之则知必无使医衍酖之之事晋侯虽鸷忍既不专杀之又岂隂行酖之哉纳玉于王与晋侯皆十防此亦诬也当因侯獳货筮史而聨饰之耳曺事容有之晋侯必不亲受赂而释卫侯也叔武君命奉之以受盟故称卫子公子瑕乃元咺伪立之而咺实自秉国权瑕固未如君春秋亦不与咺君之也瑕因咺而得诛故言及赵子谓以君杀大夫之辞言之而反在元咺下以咺罪重于瑕也此言是也
　　晋人秦人围郑
　　左传晋侯秦伯围郑以其无礼于晋【按践土于温之防郑伯皆在越五年两同盟岂至是而始责旧怨哉乃讨翟泉之不防耳以左氏此处之不足信则他处言以不见礼之故者不足全信可知矣】且贰于楚也晋军函陵秦军泛南【此东汜也在荥阳中牟县】佚之狐言于郑伯曰若使烛之武见秦君师必退【佚之狐烛之武皆郑大夫】公从之辞曰臣之壮也犹不如人今老矣无能为也已公曰吾不能早用子今急而求子是寡人之过也然郑亡子亦有不利焉许之夜缒【悬城而下】而出见秦伯曰秦晋围郑郑既知亡矣若亡郑而有益于君敢以烦执事越国以鄙逺君知其难也【设得郑以为秦邉邑则越晋而难保】焉用亡郑以倍【益也】隣隣之厚君之薄也若舍郑以为东道主行李【使人】之往来共其乏困君亦无所害且君尝为晋君赐矣许君焦瑕朝济而夕设版焉君之所知也【晋君谓惠公也焦瑕晋河外五城之二邑朝济河而夕设版筑以距秦言背秦之速】夫晋何厌之有既东封郑又欲肆其西封若不阙秦将焉取之阙秦以利晋唯君圗之秦伯説与郑人盟使子逢孙杨孙戍之乃还【三子秦大夫】子犯请击之公曰不可防夫人力不及此因人之力而敝之不仁失其所与不知以乱易整不武【秦晋各整其旅而出今反相攻是以乱易整也】吾其还也亦去之初郑公子兰【穆公子】出奔晋从于晋侯伐郑请无与围郑许之使待命于东【晋东界】郑石甲父侯宣多【二子郑大夫】逆以为太子以求成于晋晋人许之　秦晋之争始此　今按昔管仲言于桓公曰招携以礼懐逺以徳徳礼不易无人不懐今郑贰于楚无乃晋之徳犹有所阙懐之以徳招之以礼未有不格者也乃黩武不已既失之于郑矣秦西州之竞国也齐桓之所不能致而晋以甥舅之好土壤之接得以同力以挫强楚此计之最得者也况穆公之贤可以义动晋不能以信义固其亲而常以诈谖启其贰城濮之役齐秦之未肯战无亦晋义之有未孚乃使宋隂赂之而激之使战今与秦围郑而秦伯私与郑盟盖亡郑以倍隣阙秦以利晋晋之心人皆窥见之矣我信之不足而彼亦背我不难固其所也齐桓公不从郑子华之请而郑伯受盟今晋文公乃以郑公子兰从于伐郑何以训乎以礼信属诸侯而以奸终之犹曰不可况终始以无礼不信乎无怪秦伯之先畔而又何以责郑焉
　　介人侵萧
　　杜氏曰萧宋附庸国
　　冬天王使宰周公来聘
　　左传王使周公阅来聘飨有昌歜【昌蒲菹】白【熬稻】黒【熬黍】形盐【盐形象虎】辞曰国君文足昭也武足威也则有备物之飨以象其徳荐五味羞嘉谷塩虎形以献其功吾何以堪之
　　公子遂如京师【此聘周之始】遂如晋【此聘晋之始】
　　左传东门襄仲将聘于周遂初聘于晋　杜氏曰如京师报宰周公既命聘周未行故曰将又命自周聘晋故曰遂自入春秋鲁始聘晋故曰初　胡传大夫出疆有以二事出者【谓本受二事之命也谷梁云遂继事之辞】有以一事出而专继事者【谓但受一事之命而复专再行一事公羊云遂者何生事也　注专事也】其书皆曰遂公子遂如周及晋与祭公自鲁逆王后皆所谓以二事出者也公子结往媵而及齐宋盟则专继事者也【季孙宿救台遂入郓亦是】是非得失则存乎其事矣宰周公聘鲁鲁既不朝京师而使公子遂往又以二事出夷周室于列国此大不恭之罪春秋之所诛也按晋未聘鲁鲁昉往聘故左传曰遂初聘于晋周
　　先聘鲁鲁本欲往报故左传曰将聘于周以将字起下遂字因来而报不专于王室而以二事遣使直书而义自见矣
　　三十有一年春取济西田
　　左传春取济西田分曺地也　公羊传取之曺也晋侯执曺伯班其所取侵地于诸侯也　杜氏曰济水自荥阳东过鲁之西至乐安入海　按济西田不繋曺鲁故田也汶阳田不繋齐亦鲁故田也非吾田则繋国邾田是也漷东沂西田不繋国者承上伐邾文也凡力得之田取无王命以正疆界虽取吾故田邑亦无异辞不当取也况晋夺之曺以与鲁非以义讨乎郓讙隂讙阐言归言归者其所欲也
　　公子遂如晋
　　左传襄仲如晋拜曺田也
　　夏四月四卜郊不从乃免牲犹三望
　　公羊传三卜礼也四卜非礼也求吉之道三鲁郊非礼也天子祭天诸侯祭土天子有方望之事无所不通诸侯山川有不在其封内者则不祭也曷为或言免牲或言免牛免牲礼也免牛非礼也免牛何以非礼伤者曰牛三望者何望祭也然则曷祭祭泰山河海曷为祭泰山河海山川有能润于百里者天子秩而祭之触石而出肤寸而合【侧手为肤按指为寸】不崇朝而徧雨乎天下者唯泰山河海润于千里犹者何也可以已也讥不郊而望祭也　谷梁传夏四月不时也四卜非礼也免牲者为之缁衣熏裳有司端奉送至于南郊免牛亦然犹者可以已之辞也　左传望郊之细也不郊亦无望可也　啖氏曰天子以冬至祭上帝又以夏之孟春祈谷于上帝礼行于郊故谓之郊鲁以周公之故特得以孟春【周之三月】祈谷于上帝亦谓之郊郊皆用辛日故以周之二月卜三月上辛不吉则卜中辛又不吉则卜下辛所谓吉事先近日也孟献子曰郊祀后稷以祈农事也是故启蛰而郊
　　郊而后耕今既耕而卜郊宜其不从也【古启蛰在正月】　礼曰养牲必在涤三月【涤者养牲之宫名】故自周之十一月下旬而养至二月中旬而牲成故得以二月下旬卜三月上辛也　凡养牲必养二牲一以祀上帝一以祀后稷帝牛有变【变谓伤食之类】则改卜稷牛以代之而别以他牛为稷牛礼曰帝牛必在涤三月稷牛唯具　凡卜三旬皆不吉则不郊牛死及牛有灾害则卜稷牛而代之若卜稷牛不吉及既养稷牛又死亦皆不郊凡不郊皆卜免牲【免犹纵也谷梁所谓为之缁衣熏裳者云云是也】谷梁
　　曰卜免牲吉则免之不吉则系而待庀牲【庀具也待明年具牲时卜也】然后左右之【随所用也】凡未成牲曰牛谷梁曰牲伤者亦曰牛已牛矣而又免之何也尝置之上帝矣【置之涤宫故也】卜而免之不敢专也　赵氏曰郊者天子所以事上帝也鲁曷为之周公故也成王尊周公之徳故赐天子之礼焉不于日之至避王室也卜周夏正于农耕之始也比旬而卜之逺怠慢也必更二旬礼尽于三也且郊之月殚矣　李亷曰三望説左氏者以为分野星及国内山川然望乃祭山川之名何得及分野之星三望既鲁之封内鲁所得祭则常事又何书乎盖因郊而望皆僭礼故河海虽不在其封内而亦祭耳　按楚昭王曰三代命祀祭不越望江汉睢漳楚之望也韩宣子谓子产曰寡君寝疾并走羣望记曰晋人将有事于河必先有事于恶池齐人将有事于泰山必有事于配林又曰周公祀泰山召公为尸此并诸侯望祭之事鲁三望之名不知所始疑祀泰山者周公之旧越望而祭及河海者僣礼之后也三正记曰郊后必有望有虞氏受终而望因于类
　　巡狩而望因于柴此天子之礼若诸侯则有望而已望不越境非所主者非所祭也鲁僭天子之郊故亦于郊后而望又越望而祭及河海凡鲁之郊禘望皆非礼也春秋欲削而不书则无以见其失尽书之乎则不可胜书故因其失礼之中又有失焉者因事书之以垂鉴戒
　　秋七月
　　附左传秋晋搜于清原【河东闻喜县北有清原】作五军以御狄赵衰为卿【二十八年晋作三行今罢之更为上下新军二十七年命赵衰为卿让于栾枝今始从原大夫为新军帅】
　　秋伯姬来求妇
　　胡传荡伯姬来逆妇而书者以公自为之主失其班列书也杞伯姬敌矣其来求妇曷为亦书见妇人之不可预国事也王后之诏命不书于天下夫人之教令不施于国中昬姻大事也独无君乎而夫人主之也
　　狄围衞
　　十有二月衞迁于帝丘
　　胡传帝丘东郡濮阳颛顼之虚亦卫地也狄尝迫逐黎侯黎侯寓于卫而卫不能修方伯连率之职戎尝伐凡伯于楚丘而卫不救王臣之患其后遂为狄人所灭东徙渡河齐桓公攘夷狄封之而卫国忘亡今又为狄所偪迁于帝丘避狄难也而列国衰防外域强盛卫侯不能自强于政治晋文无却四夷安诸夏之功皆见之矣
　　附左传郑泄驾恶公子瑕郑伯亦恶之故公子瑕出奔楚【瑕文公子传为纳瑕张本泄驾非隠五年泄驾】
　　三十有二年春王正月
　　附左传春楚鬭章请平于晋晋阳处父【晋大夫】报之晋楚始通　杜氏曰晋楚自春秋以来始交使命为和同　按楚昔闻齐伯之渐衰而灭黄伐徐今闻晋伯之渐衰而请平于晋其不忘逞于中国一也楚非衰弱不振畏我而请平也我与之平非能使之受齐盟而遵约禁也攘讨之义怠故和同之説入焉晋文之志荒矣
　　夏四月己丑郑伯防卒【防公作接】
　　衞人侵狄
　　秋卫人及狄盟
　　左传夏狄有乱卫人侵狄狄请平焉秋卫人及狄盟杜氏曰不地者就狄庐帐盟
　　冬十有二月已夘晋侯重耳卒
　　左传冬晋文公卒庚辰将殡于曲沃【曲沃有旧宫焉】出绛柩有声如牛卜偃使大夫拜曰君命大事将有西师过轶我击之必大防焉【声自柩出故曰君命大事戎事也卜偃闻秦宻谋故因柩声以正众心】子自郑使告于秦【三十年秦使大夫子戍郑】曰郑人使我掌其北门之管【钥也】若潜师以来国可得也穆公访诸蹇叔蹇叔曰劳师以袭逺非所闻也【蹇叔秦大夫】师知所为郑必知之公辞焉召孟明【百明孟明视】西乞【西乞术】白乙【白乙丙　世族谱以百里孟明视为百里奚之子则姓百里名视字孟明也古人之言名字者皆先字后名而连言之其术丙必是名西乞白乙或字或氏不可明也】使出师于东门之外蹇叔哭之曰孟子吾见师之出而不见其入也公使谓之曰尔何知中夀尔墓之木拱【合子曰拱】矣蹇叔之子与师哭而送之曰晋人御师必于殽【殽在宏农渑池县西】殽有二陵焉其南陵夏后臯之墓也【夏桀之祖父】其北陵文王之所辟风雨也【此道在二陵之间南谷中谷深委曲两山相嵚故可以辟风雨古道由此魏武帝西讨巴陵恶其险而更开北山髙道】必死是间【以其深险故】余收尔骨焉秦师遂东
　　三十有三年春王二月秦人入滑
　　左传秦师过周北门左右免胄而下【兵车非大将御者居中故左右下御不下】超乗者三百乗王孙满尚幼观之言于王曰秦师轻而无礼必败【谓过天子门不卷甲束兵超乗示勇】轻则寡谋无礼则脱入险而脱又不能谋能无败乎及滑郑商人髙将市于周遇之以乗韦【四韦】先牛十二犒师【先韦乃入牛古者将献遗于人必有以先之】曰寡君闻吾子将步师出于敝邑敢犒从者不腆敝邑为从者之淹居则具一日之积行则备一夕之卫且使遽【传车】告于郑则束载厉兵秣马矣【告于郑下有脱句盖子本约潜师以来已为内应故束载厉兵秣马以待者谓杞子之徒待秦师也髙使遽告于郑郑始知其事使视客馆则束载厉兵秣马以待矣乃使皇武子辞焉曰云云三子知事露故子奔齐逢孙杨孙奔宋也杜氏此等处殊愦愦】使皇武子辞焉曰吾子淹乆于敝邑唯是脯资【粮也】饩【生曰饩】牵【牛羊豕可牵行】竭矣为吾子之将行也郑之有原圃犹秦之有具囿也【原圃具囿皆囿名】吾子取其麋鹿以间【音闲】敝邑若何【使秦戍自取麋鹿以为行资敝邑得闲暇荥阳中牟县西有圃田泽】子奔齐逢孙杨孙奔宋孟明曰郑有备矣不可冀也攻之不克围之不继吾其还也灭滑而还　按滑国伯爵近于郑经书入未灭也传言灭杜预曰灭而书入不能有其地此正如狄入衞而传亦言灭衞
　　齐侯使国归父来聘
　　左传齐国庄子来聘自郊劳至于赠贿礼成而加之以敏【迎来曰郊劳送去曰赠贿敏审当于事】臧文仲言于公曰国子为政齐犹有礼君其朝焉臣闻之服于有礼社稷之卫也
　　夏四月辛巳晋人及姜戎败秦师于殽【秦下公羊无师字】左传晋原轸曰秦违蹇叔而以贪勤民天奉我也奉不可失敌不可纵纵敌患生违天不祥必伐秦师栾枝曰未报秦施而伐其师其为死君乎先轸曰秦不哀吾防而伐吾同姓秦则无礼何施之为吾闻之一日纵敌数世之患也谋及子孙可谓死君乎遂命遽【传车】兴姜戎【调】子【文公未故称子】墨衰绖【以凶服从戎故墨之】梁御戎莱驹为右夏四月辛巳败秦师于殽获百里孟明视西乞术白乙丙以归遂墨以文公晋于是始墨文嬴【晋文公夫人秦女襄公嫡母】请三帅曰彼实搆吾二君寡君若得而食之不厌君何辱讨焉使归就戮于秦以逞寡君之志若何公许之先轸朝问秦囚公曰夫人请之吾舍之矣先轸怒曰武夫力而拘诸原妇人暂而免诸国堕军实而长冦讐亡无日矣不顾而唾公使阳处父追之及诸河则在舟中矣释左骖以公命赠孟明【欲使孟明还拜谢因而执之】孟明稽首曰君之惠不以累臣衅鼔使归就戮于秦寡君之以为戮死且不朽若从君惠而免之三年将拜君赐秦伯素服郊次乡师而哭曰孤违蹇叔以辱二三子孤之罪也不替孟明孤之过也大夫何罪且吾不以一眚掩大徳【眚过也】杜氏曰姜戎姜姓之戎居晋南鄙戎子驹支之先也殽在农渑池县西　按秦固不义晋子在防要击败其师亦非礼弃亲为雠晋卒不竞于楚以失秦也殽之役为之也　围郑之役秦与郑盟子犯请击之文公不可盖知大计也　公羊经脱一师字诸家遂有狄秦之説蹇叔诸人諌秦伯但曰千里而袭人未有不亡者也不知纵使幸而防秦岂能越晋而邑郑乎故烛之武曰越国以鄙逺君知其难也秦伯非不知此然而为之竟不可晓　晋人角之诸戎掎之不同陈故言及　按书及姜戎贬也晋子称人
　　癸巳葬晋文公
　　狄侵齐
　　左传因晋防
　　公伐邾取訾娄【訾子斯反訾娄公作丛谷作訾楼】秋公子遂帅师伐邾左传公伐邾取訾娄以报升陉之役邾人不设备秋襄仲复伐邾
　　晋人败狄于箕
　　左传狄伐晋及箕八月戊子晋侯败狄于箕郤缺获白狄子【狄别种也故西河郡有白部胡】先轸曰匹夫逞志于君【谓不頋而唾】而无讨敢不自讨乎免胄入狄师死焉狄人归其元面如生初臼季【胥臣】使过冀【晋邑】见冀缺耨【锄也】其妻馌【野馈】之敬相待如宾与之归言诸文公曰敬徳之聚也能敬必有徳徳以治民君请用之臣闻之出门如賔承事如祭仁之则也公曰其父有罪可乎【缺父冀芮欲弑文公】对曰舜之罪也殛鲧其举也兴禹管敬仲桓之贼也实相以济康诰曰父不慈子不祗兄不友弟不共不相及也诗曰采葑采菲无以下体君取节焉可也【诗国风也葑菲之菜上善下恶食之者不以其恶而弃其善】文公以为下军大夫反自箕襄公以三命命先且居【先轸之子其父死敌故进之】将中军以再命命先茅之县赏胥臣曰举郤缺子之功也【先茅絶后故取其县以赏胥臣】以一命命郤缺为卿复与之冀【还其父故邑】亦未有军行　按狄为列国患甚矣移邀秦之师为挞伐之武使匹马只轮无反者可也乃十人而九得志仅此一败其师获白狄子在晋为儁功而春秋不贵也故书晋人败狄于箕　杜氏曰太原阳邑县南有箕城郤缺称人者未为卿
　　冬十月公如齐十有二月公至自齐
　　乙巳公薨于小寝
　　左传冬公如齐朝且吊有狄师也反薨于小寝即安也　谷梁传小寝非正也　胡传左氏曰即安也周制王宫六寝路寝一小寝五君日出而眡朝退适路寝聴政使人眡大夫退然后适小寝释服是路寝治事之所也而小寝燕息之地也公羊以西宫为小寝鲁子以诸侯有三宫则列国之制盖降于王其以路寝为正则一尔君终不于路寝则非正矣
　　陨霜不杀草李梅实【陨公作霣】
　　周之十二月夏之十月也陨霜不杀物李梅冬实隂假阳威之应　陨霜二此年不杀草定元年杀菽谷梁云未可杀而杀举重可杀而不杀举轻重谓菽轻谓草轻者不死则重者可知　程子曰雨木氷上湿而下冷陨霜不杀草上冷而下湿
　　晋人陈人郑人伐许
　　左传讨其贰于楚也
　　附左传晋阳处父侵蔡楚子上救之与晋侯夹泜而军【泜水出鲁阳县东经襄城定陵入汝】阳子患之使谓子上曰吾闻之文不犯顺武不违敌子若欲战则吾退舍子济而陈迟速唯命不然纾我老师费财亦无益也乃驾以待子上欲涉大孙伯曰不可晋人无信半涉而薄我悔败何及不如纾之乃退舍阳子宣言曰楚师遁矣遂归楚师亦归太子商臣谮子上曰受晋赂而辟之楚之耻也罪莫大焉王杀子上














　　春秋辑传卷五
<经部,春秋类,春秋辑传>
　　钦定四库全书
　　春秋辑传卷六
　　明　王樵　　辑
　　文公
　　元年春王正月公即位
　　谷梁传继正即位正也　胡传即位者告庙临羣臣也国君嗣世定于初丧必逾年然后改元书即位者縁始终之义一年不二君縁臣民之心不可旷年无君按书载舜禹受终传位之事在舜则曰月正元日格于文祖在禹则曰正月朔旦受命于神宗率百官若帝之初夫格于文祖神宗则告庙也率百官若帝之初则临羣臣也自古通丧三年其以凶服则不可入宗庙其以吉服则斩焉在衰绖之中不可既成而又易之也如之何而可子张问于孔子曰髙宗谅隂三年不言何谓也子曰何必髙宗古之人皆然君薨百官总已以听于冢宰三年则告庙临羣臣固有摄行之礼矣按商书称太甲元年伊尹祠于先王则摄而告庙之证也百官总已以听冢宰则摄而临羣臣之证也其曰祗见厥祖者言伊尹以奉嗣王之事祗见太甲之祖也至三祀十有二月伊尹以冕服事嗣王则免防从吉之证也然顾命康王之诰记成王之崩其君臣皆冕服何也当是时成王方崩就殡犹未成服故用麻冕黼裳入受顾命已受命诰诸侯而后释冕反防服者于是成服而宅忧也或以为康王释服离次而即吉则误矣
　　二月癸亥日有食之【公日上有朔字】
　　天王使叔服来防葬
　　公羊传其言来防葬何防葬礼也　杜氏曰叔氏服字诸侯防天子使大夫防葬礼也　胡传凡崩薨卒葬人道始终之大变也不以得礼为常事而不书其或失礼而害于王法之甚者圣人则有削而不存以示义者矣【失礼如成公亲葬晋景公害于王法如见弑贼不讨呉楚僣王之类】　或曰吊赙可也防葬非礼也
　　附左传于是闰三月非礼也【于厯法闰当在僖公末年】先王之正时也履端于始举正于中归余于终【歩厯之始以为术之端首期之日三百六十有六日日月之行又有迟速而必分为十二月举中气以正月有余日则归之于终积而为闰故言归余于终】履端于始序则不愆【四时无愆过】举正于中民则不惑【斗建不失其次寒暑不失其常故无惑】归余于终事则不悖【四时得所则事不悖乱】
　　夏四月丁巳葬我君僖公
　　左传葬僖公缓【前年十一月薨并闰七月乃葬】
　　天王使毛伯来锡公命
　　谷梁传礼有受命无来锡命锡命非正也　杜氏曰毛国伯爵诸侯为王卿士者　胡传诸侯终防入见则有锡嵗时来朝则有锡能敌王所忾则有锡黼冕圭璧因其终防入见而锡之者也礼所谓防毕以士服见天子已见赐之黼冕圭璧然后归是已车马衮黼因其嵗时来朝而锡之者也诗所谓君子来朝何锡予之虽无予之路车乘马又何予之衮及黼是已彤玈矢因其敌忾献功而锡之者也诗所谓彤弨兮受言藏之我有嘉賔中心贶之钟鼓既设一朝享之是已今文公继世防制未毕非初见继朝与献功也何为来锡命乎故谷梁子曰礼有受命无来锡命来锡命非正也
　　晋侯伐卫
　　左传晋文公之季年诸侯朝晋卫成公不朝使孔达【卫大夫】侵郑伐緜訾及匡【匡在頴川新汲县东北】晋襄公既祥使告于诸侯而伐卫及南阳【今河内地】先且居曰效尤祸也【尤卫不朝故伐今不朝王亦卫也】请君朝王臣从师晋侯朝王于温先且居胥臣伐卫五月辛酉朔晋师围戚六月戊戌取之获孙昭子【卫大夫食戚邑】　杜氏曰晋襄公先告诸侯而伐卫虽大夫亲伐而称晋侯从告辞也
　　叔孙得臣如京师
</div>
    <div class="pagination">
<a href="春秋辑传_page19.html">上一页</a><span>...</span><a href="春秋辑传_page15.html">15</a><a href="春秋辑传_page16.html">16</a><a href="春秋辑传_page17.html">17</a><a href="春秋辑传_page18.html">18</a><a href="春秋辑传_page19.html">19</a><span class="current-page">20</span><a href="春秋辑传_page21.html">21</a><a href="春秋辑传_page22.html">22</a><a href="春秋辑传_page23.html">23</a><a href="春秋辑传_page24.html">24</a><a href="春秋辑传_page25.html">25</a><span>...</span><a href="春秋辑传_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
