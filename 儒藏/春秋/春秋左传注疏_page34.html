<!DOCTYPE html>
<html>
<head>
    <meta charset="UTF-8">
    <title>春秋左传注疏 - 第 34 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传注疏 - 第 34 页/共 45 页</h1>
    <div class="content">　　秋九月大雩
　　楚防罢帅师伐吴音义【罢音皮】
　　冬叔弓如楚
　　齐侯伐北燕
　　传六年春王正月文公卒吊如同盟礼也注鲁怨因晋取其田而今不废防纪故礼之○大夫如秦景公礼也注合先王士吊大夫送之礼疏【注正义曰先王之制诸侯之防士吊大夫送三十年传文也释例曰先王之制诸侯之防士吊大夫送及其失也礼过于重文襄之伯因而抑之诸侯之防大夫吊卿共事夫人之防士吊大夫送犹过古制故公子遂如晋襄公传不言礼秦景公传曰大夫如秦景公特称礼也一以示古制二以示书他国之必湏鲁会三以示奉使非卿不书于经此皆丘明之防文也】○三月郑人铸刑书注铸刑书于鼎以为国之常法音义【铸之树反】疏【注正义曰传直言铸刑书知铸之于鼎者二十九年传云晋赵鞅荀寅赋晋国一鼓铁以铸刑鼎着范宣子所为刑书焉彼是铸之于鼎知此亦是鼎也】叔向使诒子产书注诒遗也音义【诒以之反遗唯季反】曰始吾有虞于子注虞度也言凖度子产以为已法音义【度待洛反下同】今则已矣注已止也昔先王议事以制不为刑辟惧民之有争心也注临事制刑不豫设法也法豫设则民知争端音义【辟婢亦反下皆同争争闘之争注及下注同】疏【注正义曰尚书伊训云先王肇脩人纪制官刑儆于有位又穆王命吕侯训夏赎刑作吕刑之篇其经云墨罚之属千劓罚之属千剕罚之属五百宫罚之属三百大辟之属二百五刑之属三千周礼司刑掌五刑之法以丽万民之罪墨罪五百劓罪五百宫罪五百剕罪五百杀罪五百据此二文虽王者相变条数不同皆是豫制刑矣而云临事制刑不豫设法者圣王虽制刑法举其大纲但共犯一法情有浅深或轻而难原或重而可恕聼其时事议其重轻虽依准旧条而断有出入不豫设定法告示下民令不测其浅深常畏威而惧罪也法之所以不可豫定者于小罪之间或情有大恶尽皆之极刑则夲非应重之罪悉令从其轻比又不足以创小人也于大罪之间或情冇可恕尽加大辟则枉害良善轻其罚则脱漏重辜以此之故不得不临时议之凖状加罪今郑铸之于鼎以章示下民亦既示民即为定法民有所犯依法而断设令情有可恕不敢曲法以矜之罪实难原不得违制以入之法既豫定民皆先知于是倚公法以展私情附轻刑而犯大恶是无所忌而起争端也汉魏以来班律于民惧其如此制为比例入罪者举轻以明重出罪者举重以明轻因小事而别有大罪者则云所为重以重论皆不可一定故也】犹不可禁御是故闲之以义注闲防也纠之以政注纠举也行之以礼守之以信奉之以仁注奉飬也制为禄位以劝其从注劝从教严断刑罚以威其注放也疏【正义曰义者宜也合于事宜闲谓防卫也闲之以义防卫之使合于事宜者也政者正也齐正在下纠谓举治也纠之以政举治之使从于齐正也礼当勉力履行故行之以礼也信当守而勿失故守之以信也仁心所以飬物故奉之以仁也位以序徳禄以酬勤有徳能勤则居官食禄制为禄位以劝其从顺教令也其有犯罪则制之刑罚故严断刑罚以威其骄放佚也严断言其不放舍也对文则加罪为刑収赎为罚散则刑罚通也闲之以下皆言在上位者行此事治民也】惧其未也故诲之以忠耸之以行注耸惧也音义【耸息勇反行下孟反】教之以务注时所急使之以和注说以使民音义【说音悦】临之以敬涖之以彊注施之于事为涖音义【涖音利又音类】断之以刚注义断恩疏【正义曰此上言行事此又言用心言虽行上事惧其未从教也故复劳心以抚之于文忠心为忠如心为恕谓如其已心也事亲事君逺及诸物宜恕以待之不得虚诈忠是万事之夲故陈忠恕之事以训诲之行善得善行恶得恶举善恶之行以恐惧之时之所急民或不知故教示之以当时之务居上位者失于以威廹人故使之以和当和说以使之临涖一也临谓位居其上俯临其下涖谓有所施为临抚其事临谓平常之时涖谓当时之时居上位者失于骄慢临之以敬言当共敬以临之其滥于行事者失于懈倦涖之以彊言当彊力以临之柔而少决为政之病故断之以刚彊此云断之以刚即上严断之义严谓威可畏刚谓情无私此皆论心故重言之注正义曰耸惧也释诂文也彼作竦音义同涖亦临也而与临别文故觧之周礼肆师称涖卜曲礼云涖官春秋书涖盟皆谓当其事而临之故云施之于事为涖则临谓平常涖谓当事以此为异故别文也若散而言之涖亦临也故论语云不荘以涖之则民不敬是也防服四制云门内之治恩揜义门外之治义断恩尚书征云威克厥爱允济爱克厥威允罔功是断狱者皆当义断恩】犹求圣哲之上明察之官注上公侯也官卿大夫也忠信之长慈恵之师民于是乎可任使也而不生祸乱民知有辟则不忌于上注权移于法故民不畏上音义【长丁丈反】疏【正义曰以刚以上虽率意教人犹为未善更求圣哲王公之上制明察大夫之官法忠诚信着之长则慈爱温恵之师教用此四法以教民民于是乎可任使也注正义曰刑不可知威不可测则民畏上也今制法以定之勒鼎以示之民知在上不敢越法以罪已又不能曲法以施恩则权柄移于法故民皆不畏上】竝有争心以徴于书而徼幸以成之注因危文以生争縁徼幸以成其巧伪音义【徼本作邀古尧反巧如字】疏【注正义曰法之设文有限民之犯罪无穷为法立文不能网罗诸罪民之所犯不必正与法同自然有危疑之理因此危文以生与上争罪之心縁徼幸以成其巧伪将有实罪而获免者也】弗可为矣注为治也夏有乱政而作禹刑商有乱政而作汤刑注夏商之乱着禹汤之法言不能议事以制音义【夏戸雅反】疏【注正义曰夏商之有乱政在位多非贤哲察狱或失其实断罪不得其中至有以私乱公以货枉法其事不可复治乃逺取创业圣王当时所断之狱因其故事制为定法亦如郑鼎所铸遵旧施行言不能临时议事以制刑罚也】周有乱政而作九刑注周之衰亦为刑书谓之九刑疏【注正义曰凖夏商所作当为文武周公之制不以圣王名刑而谓之九刑者盖周公别为此名故称之耳】三辟之兴皆叔世也注言刑书不起于始盛之世疏【注正义曰三辟谓禹刑汤刑九刑也辟罪也三者断罪之书故为刑书皆是叔世所为言刑书不起于始盛之世议事制罪叔世不复能然采取上世决事之比作书以为后法其事是始盛之世作书于衰乱之时服防云政衰为叔世叔世逾于季世季世不能作辟也】今吾子相郑国作封洫注在襄三十年音义【相亮反洫况域反】立谤政注作丘赋在四年音义【谤布浪反】制参辟铸刑书注制参辟谓用三代之末法音义【参七南反一音三】疏【注正义曰制参辟铸刑书是一事也为其文是制参辟勒于鼎是铸刑书也三代之辟皆取前世故事制以为法子产亦取上世故事故谓之制参辟言其所用三代之末法非谓子产所作还写三代之书也子产盖亦采取上世所闻见断狱善者以为书也】将以靖民不亦难乎诗曰仪式刑文王之徳日靖四方注诗颂言文王以徳为仪式故能日有安靖四方之功刑法也疏【正义曰周颂我将之篇祀文王之乐歌也杜言文王以徳为仪式刑法也则仪式刑三者皆为法也言以徳为仪式法者是文王之徳也由其以徳为法故能日日有安靖四方之功也服防云仪善式用刑法靖谋也言善用法文王之徳日日谋安四方此觧于文便于杜也】又曰仪刑文王万邦作孚注诗大雅言文王作仪法为天下所信孚信也疏【正义曰大雅文王之篇也服防云仪善也刑法也善用法者文王也言文王善用其法故能为万国所信也亦便于杜】如是何辟之有注言诗唯以徳与信不以刑也民知争端矣将弃礼而徴于书注以刑书为徴疏【正义曰端谓本也今铸鼎示民则民知争罪之本在于刑书矣制礼以为民则作书以防民罪违礼之愆非刑书所禁故民将弃礼而取徴验于书也刑书无违礼之罪民必弃礼而不用矣】锥刀之末将尽争之注锥刀末喻小事乱狱滋丰贿赂竝行终子之世郑其败乎疏【正义曰子产铸刑书而叔向责之赵鞅铸刑鼎而仲尼讥之如此传文则刑之轻重不可使民知也而李悝作法萧何造律颁于天下悬示兆民秦汉以来莫之能革以今观之不可一日而无律也为当吏不及古民伪于昔为是圣人作法不能经逺古今之政何以异乎斯有防矣古者分地建国作邑命家诸侯则奕世相承大夫亦子孙不絶皆知国为我土众实我民自有爱吝之心不生残贼之意故得设法以待刑临事而议罪不湏豫以告民自令常懐怖惧故仲尼叔向所以讥其铸刑书也秦汉以来天下为一长吏以时迁代其民非复已有懦弱则为殿负彊猛则为称职且疆域阔逺户口滋多大郡竟余千里上县数以万计豪横者陵蹈邦邑桀健者雄张闾里故汉世酷吏専任刑诛或乃肆情好杀成其不挠之威违众用已以表难测之知至有积骸满穽流血丹野郅都被苍鹰之号延年受屠伯之名若复信其杀伐任其纵舍必将喜怒变常爱憎改意不得不作法以齐之宣众以令之所犯当条则断之以律疑不能决则谳之上府故得万民以察天下以治圣人制法非不善也古不可施于今今人所作非能圣也足以周于所用观民设教遭时制宜谓此道也】肸闻之国将亡必多制注数改法其此之谓乎复书曰若吾子之言注复报也疏【正义曰若如也诚如吾子之言也】侨不才不能及子孙吾以救世也既不承命敢忘大恵注以箴戒为恵疏【正义曰当时郑国大夫邑长盖有断狱不平轻重失中故作此书以令之所以救当世】士文伯曰火见郑其火乎注火心星也周五月昏见火未出而作火以铸刑器注刑器鼎也蔵争辟焉火如象之不火何为注象类也同气相求火未出而用火相感而致灾疏【注正义曰作刑书以示民教民使争罪故谓之争辟火出而象之象类也谓以类相感而致灾也同气相求易文言文也周礼司爟云季春出火民咸从之季秋内火民亦如之郑云火所以用陶冶民随国而为之是火星未出不得用火今郑火未出而用火以铸鼎及火星出则相感以致灾服防云铸鼎蔵争辟故今出火与五行之火争明故为灾在器故称蔵也】○夏季孙宿如晋拜莒田也注谢前年受牟夷邑不见讨晋侯享之有加笾注笾豆之数多于常礼武子退使行人告曰小国之事大国也茍免于讨不敢求贶注贶赐也得贶不过三献注周礼大夫三献疏【注正义曰周礼卿五献大夫三献故郑注掌客爵卿也饔饩五牢爵大夫也饔饩三牢献视饔饩之数故言大夫三献也若依古礼大小国之卿皆五献大夫三献故聘礼侯伯之卿出聘饔饩五牢献同饔饩之数至春秋之时唯大国得从古礼故昭元年郑人享赵孟注云朝聘之制大国之卿五献其次国以下卿则从大夫之礼故今武子云得贶不过三献周礼无此文大行人云上公九献侯伯七献子男五献各如其命数典命云公侯伯之卿皆三命知其当三献也大夫卿之总名故注云三献也】今豆有加下臣弗堪无乃戾也注惧以不堪为罪疏【正义曰上言加笾此言豆者笾豆竝加互举其一也】韩宣子曰寡君以为驩也注以加礼致驩对曰寡君犹未敢注未敢当此加也疏【正义曰鲁侯爵礼当七献上文唯言享有加笾已知加于常礼不知防献笾豆未必过七献也言寡君犹未敢当者谦耳】况下臣君之隶也敢闻加贶固请彻加而后卒事晋人以为知礼重其好货注宴好之货○宋寺人桞有宠注有宠于平公音义【寺夲又作侍桞良九反寺人名】太子佐恶之华合比曰我杀之注欲以求媚太子音义【恶乌路反】栁闻之乃坎用牲埋书注诈为盟处音义【处昌虑反下同】而告公曰合比将纳亡人之族注亡人华臣也襄十七年奔陈既盟于北郭矣公使视之有焉遂逐华合比合比奔卫于是华亥欲代右师注亥合比弟欲得合比处乃与寺人桞比从为之徴曰闻之乆矣注闻合比欲纳华臣音义【合比毗志反】公使代之注代合比为右师见于左师注左师向戌音义【见肾遍反又如字】左师曰女夫也必亡注夫谓华亥音义【女音汝下并注同夫方于反注同】女防而宗室于人何有人亦于女何有注言人亦不能爱女音义【防息浪反】诗曰宗子维城毋俾城壊毋独斯畏注诗大雅言宗子之固若城俾使也音义【俾必尔反】疏【正义曰大雅板之篇凡伯刺厉王之诗也言宗子之同维若城也即谓宗子为城言宗人当固之毋使此城倾壊倾壊则女独矣女既独此必冇所畏惧也】女其畏哉注为二十年华亥出奔传○六月丙戌郑灾注终士文伯之言○楚公子弃疾如晋报韩子也注报前年送女过郑郑罕虎公孙侨游吉从郑伯以劳诸柤辞不敢见注不敢当国君之劳柤郑地音义【过地卧反乂古禾反从才用反或如字劳力报反注及下同柤侧加反见贤遍反下见王注见郑伯如见楚王私见郑伯同】固请见之见如见王注见郑伯如见楚王言弃疾共而有礼疏【注正义曰见如见王是共也辞不敢见是礼也】以其乘马八匹私面注私见郑伯音义【乘绳证反】见子皮如上卿注如见楚卿以马六匹见子产以马四匹见子大叔以马二匹注降杀以两音义【杀所界反】禁刍牧采樵不入田注不犯田种音义【刍初俱反樵似遥反下同】不樵树不采蓻注蓻种也疏【正义曰不樵树不伐树以为樵不采蓻不采所种之菜果】不抽屋不强匄疏【正义曰服防云抽裂也言不毁裂所舍之屋也匄乞也不就人强乞也】誓曰有犯命者君子废小人降注君子则废黜不得居位小人则退给下剧也音义【抽敕留反强其丈反又其良反匄夲或作丐音盖乞也说文作匄逯安说亡人为匄黜敕律反】舍不为主不慁賔注慁患也音义【慁户困反】往来如是郑三卿皆知其将为王也注三卿罕虎公孙侨游吉韩宣子之楚也楚人弗逆公子弃疾及晋竟晋侯将亦弗逆叔向曰楚辟我衷注辟邪也衷正也音义【竟音境下注同辟匹亦反注及下同衷音忠邪似嗟反】若何效辟诗曰尔之教矣民胥效矣注诗小雅言上教下效音义【效戸孝反下同】从我而已焉用效人之辟书曰圣作则注逸书则法也音义【焉于防反】无寜以善人为则注无寜寜也而则人之辟乎匹夫为善民犹则之况国君乎晋侯说乃逆之注传言叔向知礼音义【说音悦】○秋九月大雩旱也○徐仪楚聘于楚注仪楚徐大夫楚子执之逃归惧其叛也使防泄伐徐注防泄楚大夫音义【泄息列反】吴人救之令尹子荡帅师伐吴师于豫章而次于干谿注干谿在谯国城父县南楚东竟音义【谿苦兮反父音甫】吴人败其师于房钟注房钟吴地获宫廐尹弃疾注闘韦龟之父音义【廐九又反】子荡归罪于防泄而杀之注归罪于防泄不以败告故不书○冬叔弓如楚聘且吊败也注吊为吴所败疏【正义曰如上注不以败告故不书而得吊败者夲自为聘闻败因吊之故言且也】○十一月齐侯如晋请伐北燕也注告盟主士匄相士鞅逆诸河礼也注士匄晋大夫相为介得敬逆来者之礼音义【匄古害反夲或作丐相息亮反注同士鞅于丈反今传夲皆作士匄相士鞅古夲士匄或作王正董遇王肃夲同学者皆以士匄是范宣子即士鞅之父不应取其父同姓名人以为介今传夲误也依王正为是王元规云古人质口不言之耳何妨为介也案士文伯是士鞅之族亦名匄无妨今相范鞅即文伯也然士文伯名古夲或有作正者觧见前卷襄三十一年介音界】疏【正义曰世族谱以王正为杂人诸夲及王肃董遇注皆作王正俗夲或误为士匄此人不当取士鞅之父同姓名而为之介也】晋侯许之十二月齐侯遂伐北燕将纳简公注简公北燕伯三年出奔齐晏子曰不入燕有君矣民不贰吾君贿左右谄谀作大事不以信未尝可也注为明年暨齐平传音义【谄敕检反谀羊朱反】

　　春秋左传注疏卷四十三
　　春秋左氏传注疏卷四十三考证
　　舍中军○林尧叟曰舍中军从祀先公皆善辞也非国史无以知舍中军为季氏専鲁从祀先公为阳虎専季氏也又按万斯大学春秋随笔曰向作三军今舍中军季宿弱二子更弱公室也宿既将中军専鲁政复私计已与二子归公虽异分国维均因乗叔豹之死舍去中军已専一军而以一军属二子传言四分公室者对二子而为言也如是则已不居中军之名而实则益前之半二子有分民而无専将公室有贡而无民故曰舍中军者季宿弱二子更弱公室也
　　莒牟夷以牟娄及防兹来奔○【臣召南】按牟娄杜氏不注以隠四年莒人伐取牟娄已注也
　　楚子蔡侯陈侯许男顿子沈子徐人越人伐吴○林尧叟曰越始见经通吴以疲楚者晋谋之失也通越以困吴者楚谋之失也
　　传舍中军卑公室也疏还复二军不得言舍三军○还复二军监夲讹作还作三军刘之意觧经书舍中军不言舍三军也夲作还复者是今改正
　　又疏传称孟孺子泄帅右师○孟孺子泄监夲讹作孟子孺泄今改正
　　传故有十时亦当十位○【臣召南】按杜觧十时十位即用七年传芊尹无宇所云天有十日人有十等王公大夫士皂舆隶僚仆台者也彼传云天有十日故以甲至癸觧之此传云日有十时就一日言下云日上其中食日为二旦日为三故以鸡鸣夜半等配之又注人定为舆○舆监夲讹作与今改正
　　传象日之动○林尧叟曰日动物也虽有夷伤其动不爽君子象也
　　传晋侯送女于邢丘○陈傅良曰传言晋卑事楚赵汸补注曰传记齐请继室于晋晋亦归女于楚其后齐又女于吴齐晋皆伯国也于是并衰至荐女以相结楚吴所以独强
　　又疏于天子则诸卿皆行诸卿监夲讹作诸侯今改正
　　传自郊劳至于赠贿疏据大行人上公三劳云云○【臣召南】按所引大行人惟上公三劳一句耳主国使下大夫劳王畿卿劳于逺郊主君自劳于近郊并非彼注而文义亦晦大约三劳之目賔及境一也及逺郊二也及近郊三也惟近郊君自出劳其余使卿大夫
　　传设机而不倚○监夲讹作设机今以陆氏音义定作设机
　　传飱有陪鼎疏按聘礼归饔饩五牢于賔馆云云○孔氏以已意贯串聘礼为之非仪礼原文
　　传吴人败诸鹊岸注庐江舒县有鹊尾渚○庐监夲讹作卢今改正
　　传火如象之不火何为○【臣召南】按汉书五行志引此作火而象之盖古人如而二字通用也志又引刘歆说曰火星出于周五月而郑以三月作火铸鼎刻刑辟书以与民约是为刑器争辟故火星出与五行之火争明为灾其象然也不书于经不告鲁也













　　春秋左氏传注疏卷四十三考证
　　钦定四库全书
　　春秋左传注疏卷四十四【起昭公七年尽八年】
　　晋杜氏注　唐陆德明音义　孔頴逹疏
　　经七年春王正月暨齐平注暨与也燕与齐平前年冬齐伐燕间无异事故不重言燕从可知音义【暨其噐反传同重直用反】疏【正义曰暨与释诂文也此直言暨齐平不知谁与齐平谷梁传曰以外及内曰暨谓此为鲁与齐平贾逵何休亦以为鲁与齐平许惠卿以为燕与齐平服虔云襄二十四年仲孙羯侵齐二十五年崔抒伐我自尔以来齐鲁不相侵伐且齐是大国无为求与鲁平此六年冬齐侯伐北燕将纳简公齐侯贪贿而与之平故传言齐求之也齐次于虢燕人行成其文相比许君近之案经例既燕与齐平当书燕鲁与诸侯平皆言暨下三月公如楚叔孙婼如齐涖盟公不在国故齐无来者据经言之贾君为得杜则从许説也故両载其説意从贾觧其所疑云前年冬齐伐燕文接此春间无异事故不云燕省文也又此年称齐暨燕平之月传所举经文知此是燕与齐平也释例曰昭六年冬齐侯伐北燕七年春而平冬春相接间无异事省文故不重言燕犹桓五年冬州公如曹六年春因书寔来也传以其下分明故起见齐燕平之月以正之也】
　　三月公如楚
　　叔孙婼如齐涖盟注无传公将逺适楚故叔孙如齐寻旧好音义【婼敕略反徐又音敕好呼报反】疏【注正义曰鲁与齐邻公逺适楚虑其或来侵伐遣使与之盟寻旧好也案经婼之如齐在公如楚下特言将适楚者叔孙婼非公命则不得书经眀是公未时命之公后始去杜言将见此意】
　　夏四月甲辰朔日有食之
　　秋八月戊辰卫侯恶卒注元年大夫盟于虢疏【正义曰谷梁传曰卿曰卫齐恶今曰卫侯恶此何为君臣同名也君子不夺人名不夺亲之所名重其所以来也王父名子也注云不夺人名明臣虽欲改君不当聼也君不聼臣易名者欲使人重父命也父受名于王父王父卒则称王父之命名之曲礼云卒哭乃讳郑云敬鬼神之名也生者不相辟名卫侯名恶大夫有石恶君臣同名春秋不非谓此事也然则此君卒哭之后臣当辟其讳曲礼云君子已孤不更名当舎名而称字注正义曰虢会不盟而言盟者令尹围请读旧书加于牲上虽不为载书亦以名告神与盟同也】
　　九月公至自楚
　　冬十有一月癸未季孙宿卒
　　十有二月癸亥葬卫襄公
　　传七年春王正月暨齐平齐求之也注齐伐燕燕人赂之反从求平如晏子言疏【正义曰传云齐求之自言其平之意下云盟于濡上是其平之事也下言齐侯次于虢燕人行成则是燕先意而言齐求之者齐若志在伐燕不当在竟乆次久次而不行即是求之之状也燕必知其意乃行成耳】癸巳齐侯次于虢注虢燕竟音义【虢瓜百反竟音境】燕人行成曰敝邑知罪敢不听命先君之敝器请以谢罪注敝器瑶罋玉椟之属音义【瑶音遥罋乌送反徐于容反椟徒木反】公孙晳曰受服而退俟衅而动可也注晳齐大夫音义【晳星厯反徐思益反衅许觐反】二月戊午盟于濡上注濡水出髙阳县东北至河闲鄚县入易水音义【濡徐音湏説文女于反一音而入反又而于反鄚音莫本又作莫】疏【注正义曰今案髙阳无此水也水源皆出于山其出平地皆是山中平地燕赵之界无泉出者未知杜言何所案据】燕人归燕姬注嫁女与齐侯赂以瑶罋玉椟斝耳不克而还注瑶玉也椟匮也斝耳玉爵音义【斝古雅反一音嫁礼记夏曰醆殷曰斝周曰爵説文斝从斗匮其位反】疏【注正义曰孔安国尚书传云瑶羙石此云瑶罋玉椟与玉别文亦似非玉杜以瑶为玉者诗毛传云琼瑶羙玉则瑶之为物在玉石之间与玉小别故或以为石或以为玉琼是玉之羙名诗以琼瑶为玉故毛言羙玉耳周礼醢人王举则共醢六十罋以齐醢菹臡实之则罋是小器当以瓦为之以瑶为罋故为寳也论语云玉毁于椟中是椟为盛物之匮也明堂位云爵夏后氏以琖殷以斝周以爵郑云斝画禾稼也斝是爵名文承玉椟之下明亦以玉为之言耳者盖此器旁有耳若今之杯故名耳】○楚子之为令尹也为王旌以田注析羽为旌王旌斿至于轸音义【旌音精析星厯反斿音留轸之忍反】疏【注正义曰析羽为旌周礼司常文也郑云析羽皆五采繋之于旞旌之上所谓注旌于干首也凡九旗之帛皆用绛然则干首有羽羽为旌名遂以旌为旗称其垂至轸者谓斿至轸非羽至轸也礼纬稽命徴云礼天子旗九刃曳地诸侯七刃齐轸大夫五刃齐较士三刃齐首周礼节服氏衮冕六人维王之大常郑云王旌十二旒両两以缕缀连旁三人持之礼天子旌曳地杜以楚虽僭号称王未必卽如天子不应建大常旌曳地故以诸侯觧之言王旌斿至于轸谓楚王旌也盖建交龙之旗而斿至轸耳然诸侯之旌短于王旌二刃大夫之旌亦短于诸侯之旌二刃案周礼轸去地四尺较去轸竝五尺五寸而礼纬云诸侯齐轸大夫齐较于事为疑不可知也】芋尹无宇断之曰一国两君其谁堪之及即位为章华之宫纳亡人以实之注章华南郡华容县音义【芋于付反断音短】疏【正义曰芋是草名哀十七年陈有芋尹盖皆以草名官不知其故】无宇之阍入焉注有罪亡入章华宫无宇执之有司弗与注王有司也曰执人于王宫其罪大矣执而谒诸王注执无宇也王将饮酒注遇其欢也无宇辞曰天子经略注经营天下略有四海故曰经略诸侯正封注封疆有定分音义【疆居良反下同分扶问反】疏【正义曰荘二十一年注云略界也则此略亦为界也经营天下以四海为界界内皆为已有故言略有四海谓有四海之内也天子界内天子自经营之故言经略也诸侯封内受之天子非已自营故言正封谓不侵人不与人正之使有定分】古之制也封略之内何非君土食土之毛谁非君臣注毛草也故诗曰普天之下莫非王土率土之濵莫非王臣注诗小雅濵涯也音义【普本或作溥音同毛传云大也濵音賔涯五佳反】疏【正义曰北山大夫刺幽王也役使不均云溥天之下云云郑笺云此言王之土地广矣王之臣又众矣何求而不得何使而不行率土之濵者地之形水多于土民居水畔故云循土之涯也】天有十日注甲至癸人有十等注王至台下所以事上上所以共神也故王臣公公臣大夫大夫臣士士臣皁皁臣舆舆臣隶隶臣僚僚臣仆仆臣台马有圉牛有牧注飬马曰圉养牛曰牧音义【共音恭圉鱼吕反】疏【正义曰文十八年传云舜臣尧者谓舜为臣以事尧也此云王臣公者谓上以下为臣文同而意异也公者五等诸侯之摠名环齐要略云自营为厶八厶为公言正无私也大夫者夫之言扶也大能扶成人也士者事也言能理庶事也服虔云皁造也造成事也舆众也佐皁举众事也隶隶属于吏也僚劳也共劳事也仆仆竖主藏者也台给台下防名也此皆以意言之循名求义不必得夲故杜皆略而不説】以待百事今有司曰女胡执人于王宫将焉执之周文王之法曰有亡荒阅注荒大也阅搜也有亡人当大搜其众音义【女音汝焉于虔反阅音悦搜所由反】所以得天下也吾先君文王注楚文王作仆区之法注仆区刑书名音义【仆区乌侯反徐如字服云仆隠也区匿也为隠匿亡人之法也】疏【正义曰引其言戒刑法知是刑书名也名曰仆区未知其义服虔云仆隠也区匿也为隠亡人之法也】曰盗所隐器注隐盗所得器与盗同罪所以封汝也注行善法故能启疆北至汝水疏【注正义曰文王之法所以得天下言行善法所以得为天子也仆区之法所以封汝言去盗贼所以大啓封疆也哀十七年曰彭仲爽申俘也文王以为令尹实县申息朝陈蔡封畛于汝是文王啓疆至汝水】若从有司是无所执逃臣也逃而舎之是无陪台也注言皆将逃王事无乃阙乎昔武王数纣之罪以告诸侯曰纣为天下逋逃主萃渊薮注萃集也天下逋逃悉以纣为渊薮集而归之音义【数色具反又色主反逋布吴反萃在醉反薮素口反】疏【正义曰此在尚书武成篇也武王既克殷归至于丰乃陈伐纣之事告于诸侯言将伐之时以啇之罪告于皇天后土所过名山大川曰今啇王受无道暴殄天物害虐烝民为天下逋逃主萃渊薮是言天下罪人逋逃者以纣为主集而归之如鱼入深渊兽奔薮泽也】故夫致死焉注人欲致死讨纣音义【夫音扶又方于反】君王使求诸侯而则纣无乃不可乎若以二文之法取之盗有所在矣注言王亦爲盗王曰取而臣以往注往去也盗有宠未可得也注盗有宠王自谓为葬灵王张本遂赦之注赦无宇○楚子成章华之台愿与诸侯落之注宫室始成祭之为落台今在华容城内疏【注正义曰杂记云成庙则衅之路寝成则考之而不衅衅屋者交神明之道也郑云言路寝生人所居不衅者不神之也考之者设盛食以落之尔檀弓曰晋献文子成室诸大夫焉是也然则不衅似无祭而杜言宫室始成祭之为落者以其言落必是以酒浇落之虽不如庙以血涂其上当祭中霤之神以安之】大宰防啓疆曰臣能得鲁侯防啓疆来召公辞曰昔先君成公命我先大夫婴齐曰吾不忘先君之好将使衡父照临楚国镇抚其社稷以辑寕尔民婴齐受命于蜀注蜀盟在成二年衡父公衡音义【好呼报反辑音集又七入反】奉承以来弗敢失陨而致诸宗祧注言奉成公此语以告宗庙音义【陨于敏反祧他乏反】日我先君共王引领北望日月以冀注冀鲁朝音义【共音恭】疏【正义曰日谓往日也婴齐与鲁盟于蜀事在成二年共王之初共王即望鲁朝故言往日我先君共王引领北望也董遇注无日字諡法既过能改曰共】传序相授于今四王矣注四王共康郏敖及灵王音义【传直专反郏古洽反】嘉惠未至唯襄公之辱临我丧注襄公二十八年如楚临康王丧孤与其二三臣悼心失图注在哀丧故社稷之不皇况能怀思君德注皇暇也言有大丧多不暇今君若歩玉趾辱见寡君注趾足也宠灵楚国以信蜀之役致君之嘉惠是寡君既受贶矣何蜀之敢望注言但欲使君来不敢望如蜀复有质子音义【复扶又反质音致又如字】疏【正义曰言开其恩宠赐以威灵以及楚国以明受命于蜀之事不虚致令君之嘉惠于楚即是寡君受贶矣】其先君鬼神实嘉赖之岂唯寡君君若不来使臣请问行期注问鲁见伐之期音义【使所吏反】寡君将承质币而见于蜀以请先君之贶注请问也音义【质音致徐之二反又如字见贤遍反】公将往梦襄公祖注祖祭道神疏【注正义曰诗云韩侯出祖仲山甫出祖是出行必为祖也曽子问曰诸侯适天子与诸侯相见皆云道而出是祖与道为一知祖是祭道神也周礼大驭掌驭玉路以祀及犯軷王自左驭驭下祝登受辔犯軷遂驱之郑云行山曰軷犯之者封土为山象以菩刍棘栢为神主既祭以车栎之而去喻无险难也又聘礼记云出祖释軷祭酒脯乃饮酒于其侧郑云祖始也行出国门止陈车骑释酒脯之奠于軷为行始也诗传曰軷道祭也谓祭道路之神春秋传曰軷渉山川然则軷山行之名也道路以险阻为难是以委土为山或伏牲其上使者为軷祭酒脯祈告也卿大夫处者于是饯之饮酒于其侧礼毕乘车轹之而遂行是説祖軷之事也诗云取羝以軷谓诸侯也天子则以犬故犬人云伏瘗亦如之郑司农云伏谓伏犬以王车轹之是也大夫用酒脯】梓愼曰君不果行襄公之适楚也梦周公祖而行今襄公实祖君其不行子服惠伯曰行先君未尝适楚故周公祖以道之襄公适楚矣而祖以道君不行何之三月公如楚郑伯劳于师之梁注郑城门音义【道之音导下同劳力报反下同】孟僖子为介不能相仪注僖子仲孙貜音义【介音界相息亮反貜俱缚反又俱碧反】及楚不能答郊劳注为下僖子病不能相礼张夲○夏四月甲辰朔日有食之晋侯问于士文伯曰谁将当日食对曰鲁卫恶之注受其凶恶音义【恶之如字或乌路反非也】卫大鲁小公曰何故对曰去卫地如鲁地注卫地豕韦也鲁地降娄也日食于豕韦之末及降娄之始乃息故祸在卫大在鲁小也周四月今二月故曰在降娄音义【降戸江反下同】疏【注正义曰周礼保章氏以星土辨九州之地所封封域皆有分星是在地封域必当天星之分但古书亡失郑注保章氏引堪舆云寅析木燕也卯大火宋也辰夀星郑也已鹑尾楚也午鹑火周也未鹑首秦也申实沈晋也酉大梁赵也戍降娄鲁也亥娵訾卫也子枵齐也丑星纪吴越也秦汉以来地分天次娵訾卫也降娄鲁也娵訾之次一名豕韦故云卫地豕韦也三统歴娵訾初日在危十六度立春卽在营室十四度雨水中终于奎四度也降娄初日在奎五度惊蛰节在娄四度春分中终于胃六度也此时周四月今二月故日在降娄但闰有前却不知日在何度而食也言去卫地如鲁地盖始入降娄之初耳】于是有灾鲁实受之注灾发于卫而鲁受其余祸其大咎其卫君乎鲁将上卿注八月卫侯卒十一月季孙宿卒音义【咎其九反】公曰诗所谓彼日而食于何不臧者何也注感日食而问诗疏【正义曰十月之交大夫刺幽王也十月之交朔日辛卯日有食之亦孔之丑注云日为君辰为臣辛金也卯木也又以卯侵辛故甚恶也又云彼月而食则维其常此日而食于何不臧诗作此此云彼者师读不同也】对曰不善政之谓也国无政不用善则自取谪于日月之灾注谪谴也音义【谪直革反谴遣战反】疏【正义曰士文伯縁公之问设劝戒之辞言人君为政不善可以感动上天则自取谴责于日月之灾以日食之灾由君行之所致也昏义云天子听男教后听女顺天子治阳道后治隂德是故男教不脩阳事不得适见于天日为之食妇顺不脩隂教不得适见于天月为之食此传彼记皆是劝戒辞耳日月之会自有常数每于一百七十三日有余则日月之道一交交则日月必食虽千岁之日食豫筭而尽知宁复由教不修而政不善也此时周室防弱王政不行非复能动天也设有天变当与天下为灾何独卫君鲁卿当其咎也若日食在其分次其国即当有咎则每于日食必有君死岂日食之歳常有一君死乎足明士文伯言卫君鲁卿之死不由日食而知矣人君者位贵居尊志移心溢或恣情欲坏乱天下圣人假之神灵作为鉴戒夫以昭昭大眀照临下土忽尔殱亡俾昼作夜其为怪异莫斯之甚故鸣之以鼓柝射之以弓矢庶人奔走以相从啬夫驰骋以告众降物辟寝以哀之祝币史辞以礼之立贬食去乐之数制入门废朝之典示之以罪巳之冝教之以脩徳之法所以重天变警人君也天道深逺有时而验或亦人之祸衅偶与相逢故圣人得因其变常假为劝戒知逹之士识先圣之幽情中下之主信妖祥以自惧但神道可以助教不可专以为教神之则惑众去之则害冝故其言若有若无其事若信若不信期于大通而已世之学者宜知其趣焉】故政不可不慎也务三而已一曰择人注择贤人二曰因民注因民所利而利之三曰从时注顺四时之所务○晋人来治田注前女叔侯不尽归今公适楚晋人恨故复来治田音义【复扶又反下复伐同】疏【注正义曰下云君之在楚于晋罪也知晋人以此故复来治田也宋之盟云晋楚之从交相见今复恨者于时不逆楚意为此盟耳私心不欲诸侯向楚又无辞可以禁之故内怀恨而治其田】季孙将以成与之注成孟氏邑本田谢息为孟孙守不可注谢息僖子家臣音义【为于伪反注及下为同守手又反下守臣同】曰人有言曰虽有挈缾之知守不假器礼也注挈缾汲者喻小知为人守器犹知不以借人音义【挈苦结反缾蒲丁反之知音智注小知同汲音急借子夜反】夫子从君而守臣丧邑注夫子谓孟僖子从公如楚音义【丧息浪反】虽吾子亦有猜焉注言季孙亦将疑我不忠音义【猜七才反】季孙曰君之在楚于晋罪也注言晋罪君之至楚又不听晋鲁罪重矣晋师必至吾无以待之不如与之间晋而取诸注候晋间隙可复伐取之音义【间如字注同】吾与子桃注鲁国卞县东南有桃虚音义【虚起居反】成反谁敢有之是得二成也鲁无忧而孟孙益邑子何病焉辞以无山与之莱柞注莱柞二山音义【莱音来柞子洛反又音昨】乃迁于桃注谢息迁也晋人为取成注不书非公命○楚子享公于新台注章华台也使长鬛者相注鬛须也欲先夸鲁侯音义【鬛力輙反相息亮反须音须夸苦华反】疏【正义曰吴楚之人少须故选长鬛者相礼也】好以大屈注宴好之赐大屈弓名音义【好呼报反注同屈扂勿反大屈弓名服同又云大曲也贾云寳金可以为剑出大屈也】疏【注正义曰贾逵云大屈寳金可以为剑大屈金所生地名服虔云一曰大屈弓名鲁连书曰楚子享鲁侯于章华之台与大曲之弓既而悔之防啓疆见鲁侯鲁侯归之大屈即大曲也】既而悔之防啓疆闻之见公公语之拜贺公曰何贺对曰齐与晋越欲此久矣寡君无适与也而传诸君君其备御三邻注言齐晋越将伐鲁而取之音义【见贤遍反语鱼据反适丁歴反传直专反】慎守寳矣敢不贺乎公惧乃反之注言楚灵不信所以不终○郑子产聘于晋晋侯有疾韩宣子逆客私焉注私语曰寡君寝疾于今三月矣竝走羣望注晋所望祀山川皆走往祈祷音义【祷丁老反又丁报反】有加而无瘳今梦黄熊入于寝门其何厉鬼也对曰以君之明子为大政其何厉之有昔尧殛鲧于羽山注羽山在东海祝其县西南音义【瘳敕留反黄熊音雄兽名亦作能如字一音奴来反三足鼈也觧者云兽非入水之物故是鼈也一曰既为神何妨是兽案説文及字林皆云能熊属足似然则能既熊属又为龞类今本作能者胜也东海人祭禹庙不用熊白及鼈为膳斯岂鲧化为二物乎殛纪力反诛也本又作极音义同鲧古本反下注同】疏【正义曰诸本皆作熊字贾逵云熊兽也説文云熊兽似豕山居冬蛰释兽云罴如熊黄白文孙炎曰书云如熊如罴则熊似罴似豕之兽即今之所谓熊是也释兽又云熊虎丑其子狗李廵曰熊虎之类其子名狗则熊兽似虎非能也又释鱼云鼈三足能樊光曰龞皆四足今三足故记之彼是龞之异状张衡东京赋云能鼈三趾梁王云鮌之所化是能龞也若是熊兽何以能入羽渊但以神之所化不可以常而言之若是能龞何以得入寝门先儒既以为兽今亦以为熊兽是也汲冢书琐语云晋平公梦见赤熊闚屏恶之而有疾使问子产言闚屏墙必是兽也张叔皮论云宾爵下华田防上腾牛哀虎变鮌化为熊乆血为燐积灰生蝇傅潜通赋云声伯忌琼瑰而弗占兮昼言诸而暮终嬴正沈壁以祈福兮鬼告凶而命穷黄母化而为鼋兮鮌殛变而成熊二者所韵不同或疑张叔为能著作郎王劭云古人读雄与熊者皆于陵反张叔用旧音傅用新音张叔亦作熊也案诗无羊与正月及襄十年卫卜御防之繇皆以雄韵陵劭言是也】其神化为黄熊以入于羽渊实为夏郊三代祀之注鲧禹父夏家郊祭之歴殷周二代又通在羣神之数并见祀音义【夏户雅反注夏下同】疏【注正义曰祭法云夏后氏禘黄帝而郊鲧言郊祭天而以鲧配是夏家郊祭之也殷周二代自以其祖配天虽复不以鲧配郊鲧有治水之功又通在羣神之数并亦见祀通夏世为三代祀之也祭法又曰夫圣人之制祀也能御大菑则祀之能捍大患则祀之鲧鄣鸿水而殛死禹能脩鲧之功非此族也不在祀典是言鲧有大功而歴代祀之也祭法又云有虞氏禘黄帝而郊喾祖颛顼而宗尧夏后氏亦禘黄帝而郊鲧祖颛顼而宗禹殷人禘喾而郊防祖契而宗汤周人禘喾而郊稷祖文王而宗武王家语子羔问曰周人祖文王而宗武王虞夏祖宗异代者孔子曰殷周祖宗其庙可以不毁则其他所祖宗者功徳不殊虽在异代亦可以无疑矣周人爱召公犹敬其树况祖宗其功徳而可以不尊奉其庙哉】晋为盟主其或者未之祀也乎注言周衰晋为盟主得佐天子祀羣神疏【注正义曰祭法曰有天下者祭百神诸侯在其地则祭之亡其地则不祭然则鲧非晋地之神晋人不合祭之也但周室既衰晋为盟主得佐助天子祭祀羣神故不祀鲧而鲧为祟也晋语説此事云昔者鲧违帝命殛之于羽山化为黄熊以入于羽渊实为夏郊三代举之夫鬼神之所及非其族类则绍其同位今周室少卑晋实继之其或者未举夏郊邪宣子以告祀夏郊董伯为尸五日晋侯疾间是言晋当继周得佐天子祀羣神也僖三十一年传云相之不享于此乆矣非卫之罪也祀鄫何事然则是夏后自当祀相卫不祀相而晋祀鲧者相无功唯子孙当祀鲧则列在祀典天子祀之故晋继周祀鲧也】韩子祀夏郊注祀鲧疏【正义曰言祀寔家所郊者故注云祀鲧】晋侯有间注间差也音义【差初卖反】赐子产莒之二方鼎注方鼎莒所贡疏【正义曰服虔云鼎三足则圆四足则方】子产为丰施归州田于韩宣子注丰施郑公孙叚之子三年晋以州田赐叚音义【为于伪反下为初言同】曰日君以夫公孙叚为能任其事而赐之州田今无禄早世不获久享君徳其子弗敢有不敢以闻于君私致诸子注此年正月公孙叚卒音义【夫音扶任音壬下同】宣子辞子产曰古人有言曰其父析薪其子弗克负荷注荷担也以防薄喻贵重音义【析星歴反荷本亦作何河可反又音河担丁甘反】施将惧不能任其先人之禄其况能任大国之赐縦吾子为政而可后之人若属有疆埸之言敝邑获戾注恐后代宣子者将以郑取晋邑罪郑音义【若属音烛疆居良反埸音亦】而丰氏受其大讨吾子取州是免敝邑于戾而建置丰氏也敢以为请注传言子产贞而不谅疏【注正义曰贞而不谅论语文也贞正也谅信也叚受晋邑卒而归之正也知宣子欲之而言畏惧后祸是不信也】宣子受之以告晋侯晋侯以与宣子宣子为初言病有之注初言谓与赵文子争州田以易原县于乐大心注乐大心宋大夫原晋邑以赐乐大心也○郑人相惊以伯有曰伯有至矣则皆走不知所往注襄三十年郑人杀伯有言其鬼至铸刑书之歳二月注在前年或梦伯有介而行注介甲也音义【介音界】曰壬子余将杀带也注驷带助子晳杀伯有壬子六年三月三日明年壬寅余又将杀叚也注公孙叚丰氏党壬寅此年正月二十八日疏【注正义曰刘云叚即丰氏当言驷氏党字之误以规杜氏今知非者叚为丰氏传有明文杜既注传无容不妥盖后人传写之误刘君虽规未必是杜之失】及壬子驷带卒国人益惧齐燕平之月注此年正月壬寅公孙叚卒国人愈惧其眀月子产立公孙泄及良止以抚之乃止注公孙泄子孔之子也襄十九年郑杀子孔良止伯有子也立以为大夫使有宗庙音义【泄息列反】子大叔问其故子产曰鬼有所归乃不为厉吾为之归也大叔曰公孙泄何为注子孔不为厉问何为复立泄音义【复扶又反】子产曰説也为身无义而图説注伯有无义以妖鬼故立之恐惑民并立泄使若自以大义存诛絶之后者以觧説民心音义【説如字下及注同徐始鋭反】疏【正义曰言立公孙泄者所以觧説民心也伯有作乱而死不应立其后祀今立良止民必怪之为伯有之身无义立后而图谋自觧説于民也觧説者以子孔良霄俱被诛杀今并立二人言若国家自以大义存诛絶之后不为妖鬼立良止也以此觧説民心】从政有所反之以取媚也注民不可使知之故治政或当反道以求媚于民音义【治直吏反】疏【正义曰反之谓反正道也媚爱也从其政事治国家者有所反于正道以取民爱也反正道者子孔诛絶于道理不合立公孙泄今既立良止恐民以鬼神为惑故反违正道兼立公孙泄以取媚于民今民不惑也叚与带之卒自当命尽而终耳未必良霄所能杀也但良霄为厉因此恐民民心不安义湏止遏故立祀止厉所以安下民也何休膏肓难此言孔子不语怪力乱神以鬼神为政必惑众故不言也今左氏以此令后世信其然废仁义而祈福于鬼神此大乱之道也子产虽立良止以托继絶此以鬼赏罸要不免于惑众岂当述之以示季末郑答之曰伯有恶人也其鬼为厉鬼厉者隂阳之气相乗不和之名尚书五行传六厉是也人死醴魄则降魂气在上有尚德者附和气而兴利孟夏之月令雩祀百辟卿士有益于民者由此也为厉者因害气而施灾故谓之厉鬼月令民多厉疾五行传有御六厉之礼礼天子立七祀有大厉诸侯立五祀有国厉欲以安鬼神弭其害也子产立良止使祀伯有以弭害乃礼与洪范之事也子所不语怪力乱神谓虚陈灵象于今无验也伯有为厉鬼着明若此而何不语乎子产固为众愚将惑故并立公孙泄云从政有所反之以取媚也孔子曰民可使由之不可使知之子产逹于此也】不媚不信注説而后信之音义【説音悦】不信民不从也及子产适晋赵景子问焉注景子晋中军佐赵成曰伯有犹能为鬼乎子产曰能人生始化曰魄注魄形也音义【魄普白反】既生魄阳曰魂注阳神气也疏【正义曰人禀五常以生感隂阳以灵有身体之质名之曰形有嘘吸之动谓之为气形气合而为用知力以此而强故得成为人也此将説淫厉故逺本其初人之生也始变化为形形之灵者名之曰魄也既生魄矣魄内自有阳气气之神者名之曰魂也魂魄神灵之名本从形气而有形气既殊魂魄亦异附形之灵为魄附气之神为魂也附形之灵者谓初生之时耳目心识手足运动啼呼爲声此则魄之灵也附气之神者谓精神性识渐有所知此则附气之神也是魄在于前而魂在于后故云既生魄阳曰魂魂魄虽俱是性灵但魄识少而魂识多孝经説曰魄白也魂芸也白明白也芸芸动也形有体质取明白为名气唯嘘吸取芸动为义郑祭义注云气谓嘘吸出入者也耳目之聪明为魄是言魄附形而魂附气也人之生也魄盛魂强及其死也形消气灭郊特牲曰魂气归于天形魄归于地以魂本附气气必上浮故言魂气归于天魄本附形形既入土故言形魄归于地圣王縁生事死制其祭祀存亡既异别为作名改生之魂曰神改生之魄曰鬼祭义曰气也者神之盛也魄也者鬼之盛也合鬼与神教之至也死必归土此之谓鬼其气于上神之着也是故魂魄之名为鬼神也檀弓记延陵季子之哭其子云骨肉归复于土命也若魂气则无不之也尔雅释天云鬼之为言归也易系辞曰隂阳不测之谓神以骨肉必归于土故以归言之魂气无所不通故以不测名之其实鬼神之夲则魂魄是也刘云人之受生形必有气气形相合义无先后而此云始化曰魄阳曰魂是则先形而后气先魄而后魂魂魄之生有先后者以形有质而气无质寻形以知气故先魄而后魂其实竝生无先后也注正义曰以形有质故为隂魂无形故为阳既以化表形故以阳见气气为阳知形为隂互相见也】用物精多则魂魄强注物权势疏【正义曰魂既附气气又附形形强则气强形弱则气弱魂以气彊魄以形强若其居髙官而任权势奉养厚则魂气强故用物精而多则魂魄强也注正义曰物非权势之名而以物为权势者言有权势则物备物谓奉养之物衣食所资之总名也】是以有精爽至于神眀注爽明也疏【正义曰此言从防而至着盖精亦神也爽亦明也精是神之未着爽是明之未昭言权势重用物多养此精爽至于神明也】匹夫匹妇强死其魂魄犹能冯依于人以为淫厉注强死不病也人谓匹夫匹妇贱身音义【强其丈反】况良霄我先君穆公之胄子良之孙子耳之子敝邑之卿从政三世矣郑虽无腆注腆厚也音义【胄直又反从政三世矣子良公子去疾生子耳公孙輙輙生伯有良霄三世为郑卿腆他典反】疏【正义曰子良子耳良霄三世皆为卿】抑谚曰蕞尔国注蕞小貌音义【蕞在最反】而三世执其政柄其用物也矣其取精也多矣其族又大所冯厚矣注良霄魂魄所冯者贵重音义【柄彼命反】而强死能为鬼不亦宜乎注传言子产之博敏○子皮之族饮酒无度注相尚以奢相困以酒疏【正义曰相尚以奢食无度也相困以酒饮无度也】故马师氏与子皮氏有恶注马师氏公孙鉏之子罕朔也襄三十年马师颉出奔公孙鉏代之为马师与子皮俱同一族音义【鉏什居反颉戸结反】齐师还自燕之月注在此年二月罕朔杀罕魋注魋子皮弟音义【魋徒回反】疏【正义曰公孙鉏子展之弟展生子皮鉏生罕朔朔是子罕之孙礼谓之从父昆弟】罕朔奔晋韩宣子问其位于子产注问朔可使在何位子产曰君之覊臣苟得容以逃死何位之敢择卿违从大夫之位注谓以礼去者降位一等罪人以其罪降注罪重则降多古之制也朔于敝邑亚大夫也其官马师也注大夫位马师职获戾而逃唯执政所寘之得免其死为惠大矣又敢求位宣子为子产之敏也使从嬖大夫注为子产故使降一等不以罪降音义【为子于伪反注同嬖必计反】疏【正义曰子产数游楚云子皙上大夫女嬖大夫不尊贵也则晋之嬖大夫亦是下大夫子产云朔亚大夫也今晋侯使朔为下大夫故杜云为子产故使降一等不以罪降】○秋八月卫襄公卒晋大夫言于范献子曰衞事晋为睦注睦和也晋不礼焉庇其贼人而取其地注贼人孙林父其地戚也音义【庇必利反又音秘】故诸侯贰诗曰防鸰在原兄弟急难注诗小雅防鸰□渠也飞则鸣行则摇喻兄弟相救于急难不可自舎音义【防本又作即精亦反鸰本又作令力丁反难如字又乃旦反注同揺音遥又以照反】疏【正义曰小雅棠棣之篇也以防鸰之在原喻兄弟之急难也防鸰水鸟也今而在原失其常防飞则鸣行则摇不能自舎也喻人当居平安之世今有兄弟在急难相救之情亦不能自舎也但鸟有飞行可言人之不能自舎无状可言耳注正义曰释鸟文郭璞曰雀属】又曰死丧之威兄弟孔怀注威畏也言有死丧则兄弟冝相怀思兄弟之不睦于是乎不吊注不相吊恤况逺人谁敢归之今又不礼于衞之嗣注嗣新君也卫必叛我是絶诸侯也献子以告韩宣子宣子説使献子如卫吊且反戚田注传言戚田所由还卫音义【説音悦还音环】卫齐恶告丧于周且请命王使成简公如卫吊注简公王卿士也且追命襄公曰叔父陟恪在我先王之左右以佐事上帝注陟登也恪敬也帝天也叔父谓襄公命如今之哀策音义【恪苦各反】疏【注正义曰陟登恪敬释诂文也周礼所云上帝皆是天也如今之哀策者汉魏以来贤臣既卒或赠以本官印绶近世或更赠以髙官褒徳叙哀载之于防将葬赐其家以告柩如今之哀策谓此也】余敢忘髙圉亚圉注二圉周之先也为殷诸侯亦受殷王追命者音义【圉鱼吕反】疏【注正义曰案周本纪髙圉是公刘孙之孙髙圉生亚圉亚圉大王亶父之祖也竝为殷之诸侯今王追命襄公而云不忘二圉知其亦是受殷王追命此杜以意言耳二圉之受追命无文也】○九月公至自楚孟僖子病不能相礼注不能相仪答郊劳以此为已病音义【病不能相礼本或作病不能礼相息亮反注相仪同劳力报反】乃讲学之注讲习也茍能礼者从之及其将死也注二十四年孟僖子卒传终言之召其大夫注僖子属大夫曰礼人之干也无礼无以立吾闻将有逹者曰孔丘注僖子卒时孔丘年三十五疏【注正义曰当言三十四而云五盖相传误耳】圣人之后也注圣人殷汤而灭于宋注孔子六代祖孔父嘉为宋督所杀其子奔鲁疏【注正义曰家语本姓篇云宋□公熈生弗父何何生宋父周周生世子胜胜生正考父考父生孔父嘉其后以孔为氏也孔父生木金父金父生臯夷父夷父生防叔防叔辟华氏之祸而奔鲁生伯夏伯夏即生梁纥梁纥即生孔子】其祖弗父何以有宋而授厉公注弗父何孔父嘉之髙祖宋闵公之子厉公之兄何适嗣当立以让厉公音义【适丁歴反】及正考父注弗父何之曽孙佐戴武宣注三人皆宋君三命兹益共注三命工卿也言位高益共故其鼎铭云注考父庙之鼎一命而偻再命而伛三命而俯注俯共于伛伛共于偻音义【偻力主反伛纡羽反】循墙而走注言不敢安行亦莫余敢侮注其共如是人亦不敢侮之音义【侮亡甫反】饘于是鬻于是以糊余口注于是鼎中为饘鬻饘鬻糊属言至俭音义【饘之然反尔雅糊饘也鬻之六反孙炎云淖糜也糊音胡】疏【正义曰释言云糊饘也郭璞云糜也又云鬻糜也孙炎曰淖糜也然则糊饘鬻糜相类之物稠者曰糜淖者曰鬻糊饘是其别名将糜向口故曰以糊余口犹今人以粥向帛黏使相着谓之糊帛】其共也如是臧孙纥有言注纥武仲也曰圣人有明德者若不当世其后必有逹人注圣人之后有明徳而不当大位谓正考父疏【注正义曰圣人谓殷汤也不当世谓不得在位为国君也上文具言考父之徳知此圣人之后有明徳而不得在世当大位者止谓正考父也既是圣人之后而又有明徳身无贵位必庆隆子孙故言其后必有逹人谓知能通逹之人】今其将在孔丘乎我若获没注得以寿终必属説与何忌于夫子疏【正义曰身为大夫乃称夫子此时仲尼未仕不得称为夫子以未仕之时为仕后之语是丘明意尊之而失事实陈恒未死言谥亦此类也】使事之注説南宫敬叔何忌孟懿子皆僖子之子音义【属音烛説音悦】而学礼焉以定其位注知礼则位安疏【注正义曰説南宫氏也敬谥也叔字也又字容也字括也名説一名□】故孟懿子与南宫敬叔师事仲尼仲尼曰能补过者君子也诗曰君子是则是效注诗小雅孟僖子可则效已矣○单献公弃亲用羁注献公周卿士单靖公之子顷公之孙羁寄客也音义【单音善】冬十月辛酉襄顷之族杀献公而立成公注襄公顷公之父成公献公弟音义【顷倾】音○十一月季武子卒晋侯谓伯瑕注伯瑕士文伯曰吾所问日食从矣可常乎注衞侯武子皆卒故对曰不可六物不同注各异时民心不壹注政教殊事序不类注有变易官职不则注治官居职非一法同始异终胡可常也诗曰或燕燕居息或憔悴事国注诗小雅言不同音义【憔在遥反诗作尽悴在醉反】疏【正义曰小雅北山大夫刺幽王也役使不均已劳于从事而不得养其父母焉或燕燕居息燕燕安息貌或尽瘁事国尽力劳病以从国事此作憔悴盖师读不同】其异终也如是公曰何谓六物对曰歳时日月星辰是谓也公曰多语寡人辰而莫同何谓辰对曰日月之防是谓辰注一歳日月十二防所防谓之辰音义【语鱼据反】疏【正义曰释天云载歳也夏曰歳周曰年李廵曰载一歳莫不覆载也孙炎曰四时一终曰歳取歳星行一次也年取年谷一熟是言歳即年也时谓四时春夏秋冬也曰谓十日从甲至癸也月从正月至十二月也星二十八宿也辰谓日月所会一歳十二防从子至亥也周礼冯相氏掌十有二歳十有二月十有二辰十日二十有八星之位谓此六物也大歳所在十二年始帀故为十二歳注正义曰东南隅有辰也大火谓之辰也又有日月之防辰也又北方有辰星也日月防谓之辰者辰时也言日月聚防有时也】故以配日注谓以子丑配甲乙疏【正义曰言辰无常所分在十二以十干配之明非一所也】○卫襄公夫人姜氏无子注姜氏宣姜嬖人婤姶生孟絷孔成子梦康叔谓已立元注成子卫卿孔达之孙烝鉏也元孟絷弟梦时元末生音义【婤音周又直周反徐敕周反姶乌答反絷张立反烝之承反】疏【注正义曰知者传曰婤姶生孟絷即云成子梦若已生讫当云婤姶生孟絷及元此云孔成子梦且説梦已下乃云晋韩宣子聘歳生元明未生也】余使羁之孙圉与史茍相之注羁烝鉏子茍史朝子音义【羁居冝反相息亮反下同朝如字】史朝亦梦康叔谓已余将命而子茍与孔烝鉏之曽孙圉相元史朝见成子告之梦梦恊注恊合也晋韩宣子为政聘于诸侯之歳注在二年婤姶生子名之曰元孟絷之足不良弱行注跛也音义【跛皮我反】疏【正义曰当断不良为句弱行向下读之知者案二十年杜注云絷足不良故以官邑还豹是也】孔成子以周易筮之曰元尚享卫国主其社稷注令蓍辞遇屯注震下坎上屯音义【屯张伦反】又曰余尚立絷尚克嘉之注嘉善也遇屯之比注坤下坎上比屯初九爻变音义【比毗志反注同】疏【正义曰所以上屯无变者皆遇少爻故也】以示史朝史朝曰元亨又何疑焉注周易曰屯元亨音义【亨许庚反注元亨皆同】成子曰非长之谓乎注言屯之元亨谓年长非谓名元音义【长丁丈反注同】对曰康叔名之可谓长矣注善之长也音义【名如字徐武政反】孟非人也将不列于宗不可谓长注足跛非全人不可列为宗主且其繇曰利建侯注繇卦辞音义【繇直又反】嗣吉何建建非嗣也注嗣子有常位故无所卜又无所建今以位不定卜嗣得吉则当从吉而建之也音义【吉何建本或作可建】二卦皆云注谓再得屯卦皆有建侯之文疏【正义曰谓前卜元之二卦非谓后卜絷之卦也】子其建之康叔命之二卦告之筮袭于梦武王所用也弗从何为注外传云大誓曰朕梦恊朕卜袭于休祥戎商必克此武王辞疏【注正义曰外传云者国语引大誓也古文尚书大誓具有此文此传之意取大誓也杜不见古文故引外传觧之】弱足者居注跛则徧弱居其家不能行侯主社稷临祭祀奉民人事鬼神从防朝又焉得居各以所利不亦可乎注孟跛利居元吉利建音义【焉于虔反】故孔成子立灵公十二月癸亥葬卫襄公注灵公元也
　　经八年春陈侯之弟招杀陈世子偃师注以首恶从杀例故称弟又称世子音义【招常遥反】疏【注正义曰招与公子过共杀偃师而立公子留及楚杀徴师留出奔郑招乃归罪于过而使陈人杀之及楚师来讨又推过为首得免重责不死而放之于越是以招为从罪也若其从招之诈如楚之意则冝书过杀偃师由是仲尼知其实状以招为首传言书曰陈侯之弟招杀陈世子偃师罪在招也是仲尼新意以招为恶首也从杀例者从两下相杀之例也释例曰大臣相杀死者无罪则两称名氏以示杀者之罪王札子杀召伯毛伯是也若死者有罪则不称杀者名氏晋杀其大夫阳处父是也然则世子虽是副主犹是人臣从此人臣相杀之例故称弟以见杀者之罪也又称世子以见世子亦人臣也郑叚去弟陈招不去弟者释例云陈招杀兄之子然不推刃于其兄故以首恶称弟称名从両下相杀也是言招罪轻于害兄故存弟也】
　　夏四月辛丑陈侯溺卒注襄二十七年大夫盟于宋音义【溺乃歴反】疏【注正义曰溺以襄五年即位尔来陈常从楚唯有襄二十七年大夫与鲁同盟于宋刘云往年卫侯恶卒杜云元年大夫盟于虢此不数虢以杜为上下自相反今知不然者以盟于宋经有明文故指之虢盟文不见经故不数也其卫侯恶更无盟处唯有虢盟故数之刘不寻杜意而规其过非也】叔弓如晋
　　楚人执陈行人干徴师杀之注称行人明非行人罪音义【干古丹反】
　　陈公子留出奔郑注留为招所立未成君而出奔秋搜于红注革车千乗不言大者经文阙也红鲁地沛国萧县西有红亭逺疑音义【搜所求反红户东反乗绳证反沛音贝】疏【注正义曰传称革车千乗是大搜也十一年大搜于比蒲二十二年大搜于昌间定十三年十四年大搜于比蒲皆云大搜此不云大知经阙文也释例云红之搜传言革车千乗所以示大搜也而经不书大诸事同而文异传不曲言经义者直是时史之阙畧仲尼略而从之春秋不可错综经文此之类也刘贾頴云搜于红不言大者言公大失权在三家也十一年搜于比蒲经书大搜复云书大者言大众尽在三家随文造意以非例为例不复知其自违也】
　　陈人杀其大夫公子过注与招共杀偃师书名罪之音义【过古禾反】
　　大雩注无传不旱而秋雩过也
　　冬十月壬午楚师灭陈注不称将帅不以告壬午月十八日音义【将子匠反】执陈公子招放之于越注无传复称公子兄已卒音义【复扶又反】杀陈孔奂注无传招之党楚杀之音义【奂呼乱反】疏【注正义曰孔奂之为招党传无其文正以杀称名氏是有罪之文知其是招党也文七年宋人杀其大夫传曰不称名众也且言非其罪也无罪不称名知称名为有罪矣若使孔奂无罪仲尼必当变文伹此非常例先无定制不知其将何所称也执招杀奂皆是楚人为之承上楚师灭陈之下是楚可知不复毎文书楚杜以注文隔故言楚杀以明之不言杀陈大夫者杀他国之臣例不书爵宣十一年楚人杀陈夏徴舒是其类也此执招杀奂皆灭陈乃为之故依次而书书在灭陈之下】
　　葬陈哀公注嬖人袁克葬之鲁往防故书音义【嬖必计反】疏【正义曰贾服以葬哀公之文在杀孔奂之下以为楚葬哀公故杜辩之袁克葬之案传克欲杀马毁玉楚人将欲杀克不得为楚葬之若是楚葬冝云楚人葬陈哀公当如齐侯葬纪伯姬不得直言葬也且诸言葬某公者皆是鲁往防葬之文大夫不得书名言其所为之事而已故云鲁往防故书也案传袁克之葬乃是私窃葬之而鲁得会者诸侯之卒告卒不告葬但葬有常期知卒即往防之未必得以礼从赴也】
　　传八年春石言于晋魏榆注魏榆晋地音义【魏榆服云魏邑也榆州里名】疏【注正义曰服虔云魏邑榆州里名襄二十三年叔孙豹次于雍榆雍榆地名知魏榆亦地名也】晋侯问于师旷曰石何故言对曰石不能言或冯焉注谓有精神冯依石而言音义【冯皮冰反注同】不然民听滥也注滥失也音义【滥方暂反下注同】疏【正义曰或民听滥失实无言而妄称有言也】抑臣又闻之注抑疑辞曰作事不时怨讟动于民则有非言之物而言今宫室崇侈民力雕尽注雕伤也音义【讟徒木反侈昌氏反又尺氏反】怨讟竝作莫保其性注性命也民不敢自保其性命石言不亦宜乎于是晋侯方筑虒祁之宫注虒祁地名在绛西四十里临汾水音义【虒音斯本又作虒同祁巨之反又音臣之反汾扶云反】叔向曰子野之言君子哉注子野师旷字君子之言信而有徴故怨逺于其身注怨咎逺其身也音义【逺于万反注同咎其九反下文同】小人之言僭而无徴故怨咎及之诗曰哀哉不能言匪舌是出唯躬是瘁注诗小雅也不能言谓不知言理以僭言见退者其言非不从舌出以僭而无信自取瘁病故哀之音义【僭子念反注同不信也出如字又尺遂反瘁在醉反】哿矣能言巧言如流俾躬处休其是之谓乎注哿嘉也巧言如流谓非正言而顺叙以听言见答者言其可嘉以信而有徴自取安逸师旷此言縁问流转终归于諌故以比巧言如流也当叔向时诗义如此故与今説诗者小异音义【哿古可反毛诗传云可也俾必耳反本又作早休许虬反羙也】疏【正义曰小雅雨无正之篇也可哀愍哉彼不能言之人其所言者非不从舌是出但其言僭而无徴惟于己身是病以不能言而自病其身是可哀也可嘉羙矣彼能言者巧为言语如水之转流然其言信而有徴自使其身处休羙之地以能言而自处其羙地故可嘉也此能言处休者其是子野之谓乎注正义曰诗毛传云哿可也哿无正训以其字从加从可故各以意训耳此诗上文云聼言则答谮言则退然后次此哀哉故杜以哀哉不能言覆上谮言见退谓言而不见信被黜退者也哿矣能言覆上聼言则答谓言可听用见应答者也以其言可嘉善信而有徴故自取安逸处休美也师旷因公之问其言流转终归于諌其言实巧故以比巧言如流也据今毛郑觧诗哀哉不能言者贤人不能言也不能以其正道曲从君心故身见困病哿矣能言乃指时世所谓能言者巧言从俗如转流矣阿防顺旨不依正法得使身居休羙与此所引意异故言当叔向时诗义如此与今説诗者小异隠元年注云诗人之作各以情言君子论之不以文害意故春秋传引诗不皆与今説诗者同他皆放此然则引诗断章取义得异于本而云叔向时诗义如此者但叔向此言在孔子删诗之前与删诗之后其义或异故云叔向时诗义如此隠元年论诗者君子之言君子即丘明也其言副删诗之后乃与诗説不同故云引诗断章此杜大略而言其实未脩之前有引诗亦有断章者】是宫也成诸侯必叛君必有咎夫子知之矣注谓十年晋侯彪卒传○陈哀公元妃郑姬生悼大子偃师注元妃嫡夫人也二妃生公子留下妃生公子胜二妃嬖留有宠属诸司徒招与公子过注招及过皆哀公弟也哀公有废疾音义【废甫肺反】三月甲申公子招公子过杀悼大子偃师而立公子留○夏四月辛亥哀公缢注忧恚自杀经书辛丑从赴音义【缢一鼓反恚一睡反】疏【注正义曰经云辛丑传言辛亥经传异者多是传实经虚故言从赴长歴四月戊戌朔四日辛丑十四日辛亥一月之内有此二日故不云日误】干徴师赴于楚注干徴师陈大夫且告有立君公子胜愬之于楚注以招过杀偃师告愬也楚人执而杀之注杀干徴师公子留奔郑书曰陈侯之弟招杀陈世子偃师罪在招也楚子执陈行人干徴师杀之罪不在行人也注疑为招赴楚当同罪故重之音义【为于伪反下为子良立宰为之立宰同重直同反】疏【注正义曰襄十一年楚人执郑行人良霄传称书曰行人言使人也此复传故言重之也释例曰行人有六而传有三者因良霄以显其称行人因干徴师以示其非罪因鲁叔孙婼以同外内大夫则余三人皆随例而为义也】○叔弓如晋贺虒祈也注贺宫成游吉相郑伯以如晋亦贺虒祁也史赵见子大叔曰甚哉其相蒙也注蒙欺也音义【相息亮反下而相吾室同】可吊也而又贺之子大叔曰若何吊也其非唯我贺将天下实贺注言诸侯畏晋非独郑音义【若何吊也本或作若可吊也】○秋大搜于红自根牟至于啇卫革车千乗注大搜数军实简车马也根牟鲁东界琅琊阳都县有牟郷啇宋地鲁西竟接宋卫也言千乗明大搜且见鲁众之大数也音义【乗绳证反注同数色主反竟音境见贤遍反】○七月甲戌齐子尾卒子旗欲治其室注子旗栾施也欲并治子尾之家政丁丑杀梁婴注梁婴子尾家宰八月庚戌逐子成子工子车注三子齐大夫子尾之属子成顷公子固也子工成之弟铸也子车顷公之孙防也音义【顷音倾下文竝同铸之树反防在接反】皆来奔注不书非卿而立子良氏之宰注子良子尾之子髙强也子旗为子良立宰其臣曰孺子长矣注孺子谓子良音义【孺而树反本亦作孺长丁丈反】而相吾室欲兼我也注兼并也授甲将攻之陈桓子善于子尾亦授甲将助之或告子旗子旗不信则数人告将往又数人告于道遂如陈氏桓子将出矣闻之而还注闻子旗至音义【数色主反下同】疏【正义曰将往子良之家也又数人告不复敢向子良之家遂如陈氏服防云将往者欲往到陈氏问助子良攻我意谬甚也】游服而逆之注去戎备着常游戱之服音义【去起吕反着张略反】请命注问桓子所至对曰闻彊氏授甲将攻子子闻诸曰弗闻子盍亦授甲无宇请从注无宇桓子名音义【盍胡腊反下同从才用反】子旗曰子胡然彼孺子也吾诲之犹惧其不济吾又宠秩之注谓为之立宰其若先人何子盍谓之注谓之使无攻我周书曰惠不惠茂不茂注周书康诰也言当施惠于不惠者劝勉于不免者茂免也疏【注正义曰周公戒康叔当施惠于不肯施惠者劝勉其不能勉力者今子良不能勉力为善欲令桓子劝勉之故引此书也茂勉也释诂文】康叔所以服大也注服行也桓子稽颡曰顷灵福子注顷公灵公栾氏所事之君音义【稽音启颡素党反】疏【正义曰谥法只动追惧曰顷】吾犹有望注望子旗恵及已遂和之如初注和栾髙二家○陈公子招归罪于公子过而杀之注言招所以不死而得放九月楚公子弃疾帅师奉孙吴围陈注孙吴悼大子偃师之子惠公宋戴恶防之注戴恶宋大夫冬十一月壬午灭陈注壬午十月十八日言十一月误疏【注正义曰杜以长歴校之十月乙丑朔十八日得壬午也十一月无壬午经书十月歴与经合知言十一月者误也】舆嬖袁克杀马毁玉以葬注舆众也袁克嬖人之贵者欲以非礼厚葬哀公疏【注正义曰就众嬖之内特举袁克之名知克是嬖人之贵者也葬无杀马毁玉之法知欲以非礼厚葬哀公也服防云一曰马陈侯所乗马玉陈侯所佩玉故杀马毁玉不欲使楚得之事亦有似知不然者楚既灭陈则为已有克不能私藏马玉欲残毁之故不从】楚人将杀之请寘之注置马玉音义【寘之防反】既又请私注私尽君臣恩私于幄加绖于颡而逃注幄帐也逃不欲为楚臣音义【幄于角反绖直结反】使穿封戍为陈公注戍楚大夫灭陈为县使戍为县公音义【穿音川戌音恤】曰城麇之役不谄注城麇在襄二十六年戍与灵王争皇颉音义【麇九伦反注同谄勅检反颉戸结反】侍饮酒于王王曰城麇之役女知寡人之及此女其辟寡人乎注及此谓为王音义【女音汝下司】对曰若知君之及此臣必致死礼以息楚国注息寜静也疏【正义曰致死礼者欲为郏敖致死杀灵王也穿封戍既臣事灵王而为此悖言追恨不杀君者以明在君为君之义见已忠直若如今日有人欲谋灵王已必致死杀之此对是谄非悖也】晋侯问于史赵曰陈其遂亡乎对曰未也公曰何故对曰陈颛顼之族也注陈祖舜舜出颛顼音义【颛音専顼许玉反】岁在鹑火是以卒灭陈将如之注颛顼氏以歳在鹑火而灭火盛而水灭音义【鹑市春反】疏【注正义曰颛顼崩年歳星在鹑火之次于时犹有书传言之故史赵将而知也歳星天之贵神所在必昌鹑火得歳而火益盛火盛而水灭颛顼水徳故以此年终也陈是颛顼之族故知灭将如之亦当歳在鹑火陈乃灭也史赵别有以知假此而为言耳不可一凖此言以验国之兴灭】今在析木之津犹将复由注箕斗之间有天汉故谓之析木之津由用也音义【析星歴反复扶又反一音服】疏【注正义曰析木之津于十二次为位在寅也释天云析木之津箕斗之间汉津也孙炎曰析别水木以箕斗之间是天汉之津也刘谓是天汉即天河也天河在箕斗二星之间箕在东方木位斗在北方水位分析水木以箕星为隔隔河湏津梁以渡故谓此次为析木之津也不言析水而言析木者此次自南而尽北故依此次而名析木也襄三十年传称歳星在娵訾之口其明年乃及降娄歳星歳行一次降娄距此九年故此年歳在析木之津也由用释诂文言将复用是而更兴】且陈氏得政于齐而后陈卒亡注物莫能两盛自幕至于瞽瞍无违命注幕舜之先瞽瞍舜父从幕至瞽瞍间无违天命废絶者音义【幕音莫瞽音古瞍素口反】疏【注正义曰鲁诰云幕能帅颛顼者也有虞氏报焉孔晁云幕能修道功不及祖徳不及宗故每于歳之大烝而祭焉谓之报言虞舜祭幕明幕是舜先不知去舜远近也帝系云颛顼生穷蝉穷蝉生敬康敬康生句芒句芒生蟜牛蟜牛生瞽瞍亦不知幕于蟜牛以前是谁名字之异也从幕至瞽瞍无违天命废絶言其不世继嗣相传以至舜也观传此文瞽瞍以前似有国土而尚书序云虞舜侧微孔安国云为庶人故微贱经云有□在下曰虞舜明是下贱矣盖至瞽瞍始失国耳此久逺之事不可知也】舜重之以明徳寘徳于遂注遂舜后盖殷之兴存舜之后而封遂言舜徳乃至于遂音义【重直用反】疏【注正义曰三年传云箕伯直柄虞遂伯戏则遂在直柄之后故云盖殷兴存舜之后而封之也言舜有明圣之徳其徳流及于遂故言寘徳于遂寘置也置此徳于遂身令使遂有徳也】遂世守之及胡公不淫故周赐之姓使祀虞帝注胡公满遂之后也事周武王赐姓曰妫封诸陈绍舜后音义【妫九危反】疏【注正义曰胡公封陈之由襄二十五年传已具之矣世本舜姓姚氏哀元年传称夏后少康奔虞虞思妻之以二姚虞思犹姓姚也至胡公周乃赐姓为妫耳因昔虞舜居妫水故周赐以妫为姓也陈世家言舜居妫汭其后因姓妫氏谓胡公之前已姓妫矣是马迁之妄也】臣闻盛徳必百世祀虞之世数未也继守将在齐其兆既存矣注言陈氏兴盛于齐形兆已见音义【见贤遍反】疏【正义曰陈氏世世益贤而位渐髙有恩徳而得民意其有国之徴兆既存在矣言可知也】










　　春秋左传注疏卷四十四
　　春秋左传注疏卷四十四考证
　　传不克而还○林尧叟曰不克纳简公而归
　　传楚子之为令尹也为王旌以田注王旌斿至于轸○斿字从于无水旁监本讹作游今改正
　　传吾先君文王作仆区之法○【臣召南】按此楚刑书也其后荘王用令尹蒍敖择楚国之令典当又从而损益之至战国时怀王尚使屈原造为宪令楚人之于刑也亦可谓慎重者哉
　　传夏四月甲辰朔日有食之○【臣召南】按四月日食于降娄之初是夏时二月可为周人改月改时之证若不改时当云春四月矣
　　传昔尧殛鲧于羽山疏賔爵下华田防上腾○【臣照】按賔爵下华即是爵入大水为蛤耳华本或作革推寻文义作革者是顾賔爵云者盖因上文鸿雁来賔而误断句也亦良踈矣
　　传圣人之后也而灭于宋疏家语本姓篇○【臣召南】按宋□公熈□应作湣周生世子胜唐书宰相世系表作世父胜金父生臯夷父今本家语作睾夷父又按湣公熈史记宋世家湣公名共其弟焬公名熙
　　传哿矣能言疏以言能而自处其羙地○推寻文义应作以能言而自防其羙地
　　传大搜于红自根牟至于啇卫注根牟鲁东界○【臣召南】按鲁东与齐莒二国接连其西境则隣宋卫衞当正西近北宋当其西南也北为齐南为邾滕薛诸国此传不唯见鲁众之大数即土地广轮之大槩巳举






　　春秋左传注疏卷四十四考证
<经部,春秋类,春秋左传注疏>
　　钦定四库全书
　　春秋左传注疏卷四十五【起昭公九年尽十二年】
　　晋杜氏注　唐陆德明音义　孔颖达疏
　　经九年春叔弓防楚子于陈注以事徃非行防礼疏【注正义曰此与宣十五年公孙归父防楚子于宋其事同也楚子在彼鲁敬大国自徃防之非楚子召使防自以小国事大国之礼徃】
　　许迁于夷注许畏郑欲迁故以自迁为文疏【注正义曰许自楚庄王以来世属于楚常与郑为仇敌今畏郑欲迁都近楚楚从其意而迁之故以许自迁为文若许不欲迁而楚强迁之则当云楚人迁许如宋人迁宿齐人迁阳】
　　夏四月陈灾注天火曰灾陈旣已灭降为楚县而书陈灾者犹晋之梁山沙鹿崩不书晋灾害繋于所灾所害故以所在为名疏【注正义曰天火曰灾宣十六年传例也公羊谷梁经皆作陈火公羊传曰陈已灭矣其言陈火何存陈也谷梁传曰国曰灾邑曰火火不志此何以志闵陈而存之也贾服取彼为说言愍陈不与楚故存陈而书之言陈尚为国也杜以左氏无此义故辨而异之云陈既已灭降为楚县不言楚陈灾而直书陈灾者犹如晋之梁山沙鹿崩不书也以彼不繋晋知法自不当系楚非是存陈如旧国也凡灾害所及系于所灾所害之处故以所在为名不复系其本国大都以名通例不系国陈是楚之大都无绿当系于楚二传妄说故杜不从所灾所害者所灾谓陈灾是也所害谓梁山沙鹿崩是也然灾害系于所灾所害而宣十六年不直云宣榭火而以宣榭系成周者以宣榭其名不显若不系成周不知何处宣榭与此别也】秋仲孙貜如齐音义【貜俱缚反】
　　冬筑郎囿音义【囿音又苑也于郎地筑苑】
　　传九年春叔弓宋华亥郑游吉卫赵黡防楚子于陈注楚子在陈故四国大夫徃非盟主所召不行防礼故不总书音义【黡于减反】疏【注正义曰徃年楚公子弃疾帅师围陈楚子不亲行也旣灭陈以为县楚子自徃巡行鎭抚之鲁宋郑卫闻其在陈畏威加敬各遣大夫徃彼会之非是盟主所召至亦不行会礼故鲁史独书已使不复总书诸国也传因叔弓所见故歴序四国大夫以见诸国皆行非独鲁也十年叔孙婼如晋葬晋平公传因歴序诸国大夫此意与彼同也服防以为此防宋郑衞之大夫不书叔弓后也服见文七年公防诸侯晋大夫盟于扈传歴序诸国乃云公后至故不书所会凡防诸侯不书所防后也后至不书其国辟不敏也服意准彼为义故云叔弓后耳彼为盟主所召故讳后期此则楚非盟主何以当讳春秋之意岂欲鲁弃晋而从楚乃为之讳其防楚迟也且彼不书所防乃緫书诸侯此若是防经何以不緫书叔弓防诸侯之大夫传何以不言叔弓防楚子宋华亥郑游吉衞赵黡于陈也今传以四国大夫共防楚子义非扈类足以可明且叔弓若后传当言之传不言后而服以为后是欲代丘明为传非解之也故杜显而异之言不行防礼故不总书见此意】○二月庚申楚公子弃疾迁许于夷实城父注此时改城父为夷故传实之城父县属谯郡疏【注正义曰杜以地名经传不同而传言实者则以为名有改易也传不言实则以为二名并存也所言实者皆举旧以实新此地旧名城父此时新改为夷然言城父是旧名故传以实名之凡有二义经书未改之名传以所改实名之则昭十八年许迁于白羽传云许迁于析实白羽定十年公防齐侯于夹谷传云防于祝其实夹谷是也若经书已改之名则传亦举其已改实其未改之号即此许迁于夷传云迁许于夷实城父定十三年齐侯衞侯次于垂葭传云次于垂葭实郧氏是也此四者或经书未改或经书已改传皆上句举其已改之名下句实其未改之号凡一地前后二名者非谓经时为未改之名传时为已改之名乃于经传以前上世之时已有所改前后之名夫子集史记而为经丘明采简牍而作传史记或书其旧名者卽白羽夹谷是也或史记书其后名者卽夷与垂葭是也丘明据简牍为传以所改后名而实之故僖二十五年秦取析矣襄二十六年声子云析公之乱皆举白羽改为析之后但简牍称析故杜云于传时白羽改为析止谓简牍之时非丘明作传时也若其不然孔子脩经丘明作传事相连接时日不远岂可脩经时为白羽作传卽改为析故杜云此四者皆为所在之地旧名絶于当时史记有遗者也刘不审思杜意怪僖公襄公之世巳有析名而规杜氏非也】取州来淮北之田以益之注益许田疏【正义曰释例云州来淮南下蔡县汝水之南地淮北之田淮水北田则州来邑在淮南邑民有田在淮北也许国尽迁于夷夷田少故取以益之】伍举授许男田然丹迁城父人于陈以夷濮西田益之注以夷田在濮水西者与城父人音义【濮音卜】迁方城外人于许注成十五年许迁于叶因谓之许今许迁于夷故以方城外人实其处传言灵王使民不安音义【叶始渉反处昌虑反】○周甘人与晋阎嘉争阎田注甘人甘大夫襄也阎嘉晋阎县大夫音义【閰以廉反】疏【注正义曰孔子父叔梁纥为邹邑之长论语谓孔子为邹人之子是典邑大夫法当以邑名冠之而称人知此甘人即是下文甘大夫襄也甘人是甘县大夫知阎嘉是晋之阎县大夫名嘉也甘阎接竟田或相侵故共争之】晋梁丙张趯率隂戎伐颍注隂戎陆浑之戎颍周邑音义【趯他歴反】王使詹桓伯辞于晋注辞责让之桓伯周大夫音义【詹之廉反】曰我自夏以后稷魏骀芮岐毕吾西土也注在夏世以后稷功受此五国为西土之长骀在始平武功县所治厘城岐在扶风美阳县西北音义【夏戸雅反注同骀他来反依字应作邰芮如锐反岐其宜反长丁丈反下师长同治直吏反厘本又作漦他来反又音来一音力之反】疏【注正义曰周语云昔我先世后稷以服事虞夏及夏之衰也弃稷弗务我先王不窋用失其官案本纪不窋是后稷之子继其父业世为大国故受此五国为西土之长也释例土地名云魏河东河北县也芮冯翊临晋县芮乡是也毕在京兆长安县西北骀在武功岐在美阳今案其地芮在魏之西南百余里耳岐在骀之西北无百里也诗称后稷封邰与岐毕相近为之长可矣计魏在邰东六百余里而令邰国与魏为长道路太遥公刘居豳又在岐西北四百余里此传极言远竟而辞不及豳并不知其故】及武王克啇蒲姑啇奄吾东土也注乐安博昌县北有蒲姑城音义【蒲如字又音薄奄于检反乐音洛】疏【正义曰武王克啇光有天下外簿四海皆为周地上文既言西土故以下唯説三方其实西方所至过于上文自岐以西犹是周竟但不复重言之耳服防云蒲姑啇奄濵东海者也蒲姑齐也商奄鲁也二十年传曰蒲姑氏因之定四年传曰因商奄之民命以伯禽】巴濮楚邓吾南土也肃愼燕亳吾北土也注肃愼北夷在莬北三千余里音义【巴必加反燕于贤反亳歩各反】疏【正义曰土地名云巴巴郡江州县也楚南郡江陵县也邓义阳邓县也建寜郡南有濮夷地然则巴楚邓中夏之国唯濮为逺夷耳土地名又云燕国蓟县也亳是小国阙不知所在盖与燕相近亦是中国也唯肃愼为逺夷注正义曰书序云成王既伐东夷肃慎来贺鲁语云武王克商肃愼氏贡楛矢韦昭云肃愼东北夷之国去扶余千里晋之莬即在辽东北杜言莬北三千里是北夷之近东者故杜言北夷韦言东北夷】吾何迩封之有注迩近也疏【正义曰言我之封疆何近之有迩近也】文武成康之建母弟以蕃屏周亦其废队是为注为后世废队兄弟之国当救济之音义【蕃方元反屏必并反队直类反注同为于伪反注同】疏【正义曰传称虢仲虢叔王季之穆是文王母弟也管蔡郕霍鲁卫毛史记以为武王之母弟也唐叔成王之母弟也其康王之母弟则书传无文文王周之始王故言文王文王未得封诸侯也弟以同母为亲故言母弟耳所封非同母者亦多矣建为国君所以为藩篱屏蔽周室使与天子蔽鄣患难亦其虑后世子孙或有废队王命望诸侯共救济之是为此也】岂如弁髦而因以敝之注童子垂髦始冠必三加冠成礼而弃其始冠故言弁髦因以敝之音义【弁皮彦反本又作卞髦音毛始冠古乱反】疏【正义曰岂如弁髦因以敝之者弁谓缁布冠髦谓童子垂髦凡加冠之礼先用缁布之冠敛括垂髦三加之后去缁布之冠不复更用故云因以敝之今王自比岂得将王室如缁布冠加髦之后不须复用因以敝之犹言以我王家封建晋国之后因即弃而不事之也注正义曰案礼未髻之时必垂髦故云童子垂髦也士冠礼始冠缁布冠次加皮弁次加爵弁是始冠必三加冠也其记冠义云始冠缁布之冠冠而敝之可也玉藻亦云始冠缁布冠自诸侯下达冠而敝可也郑云本大古耳非时王之法服也是言本古而暂冠既加而即弃是礼成而弃其始冠故云弁髦而因以敝之也弁有爵弁皮弁嫌缁布之冠不得名弁故云弁亦冠也周礼弁师掌冕是弁为大名也刘以为弁髦二物以童子垂髦为髡彼两髦又云因以敝之者谓亲没不髦案礼加冠以后亲没以前身既成人犹自垂髦何得云童子垂髦髦既亲没乃弃杜注何以不言亲没也若三加之后弃弁不弃髦杜注何得云弃其始冠故言弁髦因以敝之既连髦而言明非亲没之髦也髦之形像郑注士丧礼云未闻】先王居梼杌于四裔以御螭魅注言梼杌畧举四凶之一下言四裔则三苗在其中音义【梼徒刀反杌五忽反裔以制友御鱼吕反蝺勑知反魅本又作鬽武冀反】疏【注正义曰文十八年传称舜臣尧流四凶族浑敦穷竒梼杌饕餮投诸四裔以御螭魅先儒皆以为浑敦驩兜也穷竒共工也梼杌鲧也饕餮三苗也此传以晋率隂戎伐颍正须言饕餮耳而云梼杌者畧举四凶之一耳下言四裔则三苗在其中可知也若直説鲧当言居梼杌于羽山不须言四裔也】故允姓之奸居于瓜州注允姓隂戎之祖与三苗俱放三危者瓜州今敦煌音义【奸古顔反瓜古华反敦都门反煌音皇】疏【注正义曰此言主责隂戎知允姓隂戎之祖也言允姓之奸者谓其奸邪之人恶言之也尚书云窜三苗于三危此言允姓居于瓜州时同而人别知与三苗俱放于三危也】伯父惠公归自秦而诱以来注僖十五年晋惠公自秦归二十三年秦晋迁陆浑之戎于伊川使偪我诸姬入我郊甸则戎焉取之注邑外为郊郊外为甸言戎取周郊甸之地音义【偪彼力反甸徒遍反焉于防反又如字】疏【正义曰焉犹何也若不由晋则戎何得取周之地也注正义曰释地云邑外谓之郊周礼载师掌任土之法其叙王畿之内远近之次自国中以外有近郊远郊次甸次稍次县次都是郊外为甸也陆浑之戎居伊洛之间是取周郊甸之地】戎有中国谁之咎也注咎在晋音义【咎其九反】后稷封殖天下今戎制之不亦难乎注后稷脩封疆殖五谷今戎得之唯以畜牧音义【殖时力反疆居良反畜许入反一音许六反牧音目又音茂】伯父图之我在伯父犹衣服之有冠冕木水之有本原民人之有谋主也注民人谋主宗族之师长疏【正义曰言我周存在于伯父有益如衣服云云】伯父若裂冠毁冕拔本塞原专弃谋主虽戎狄其何有余一人注伯父犹然则虽戎狄无所可责晋率隂戎伐周邑故云然疏【正义曰言伯父我亲犹自如此则虽戎狄其何有恩义于我一人既无恩亲侵我亦无可责】叔向谓宣子曰文之伯也岂能改物注言文公虽霸未能改正朔易服色音义【伯如字又音霸】翼戴天子而加之以共注翼佐也自文以来世有衰德而暴灭宗周注宗周天子以宣示其侈诸侯之贰不亦宜乎且王辞直子其图之宣子説王有姻丧注外亲之丧音义【説音悦】疏【正义曰隐元年传云士逾月外姻至姻是外亲故杜云外亲之丧也服防云妇之父曰姻王之后丧父于王亦有服义故徃吊案妻父为姻虽有此称王之纳后必取诸侯之女后之父母不得身在京师徃吊可耳何以得致襚也以致襚言之知是外亲之丧耳不知外亲丧是谁死】使赵成如周吊且致阎田与襚注襚送死衣音义【襚音遂赠死衣服】反颍俘王亦使賔滑执甘大夫襄以説于晋晋人礼而归之注賔滑周大夫音义【俘芳夫反滑乎八反又于八反説如字又音悦】○夏四月陈灾郑裨灶曰五年陈将复封封五十二年而遂亡子产问其故对曰陈水属也注陈颛顼之后故为水属音义【复扶又反下注复封皆同】疏【正义曰陈颛顼之后颛顼以水德王天下故为水属也陈是舜后舜是土德不近言土属而远系颛顼为水属者盖裨灶知陈将欲复兴须取水为占验假此以为言耳未必帝王子孙永与所承同德楚之先世尝为火官即以火为楚象岂复五行之官后世皆依其行乎此皆贤哲有以知之非吾徒所测】火水妃也注火畏水故为之妃音义【妃方非反一音配注同】疏【注正义曰隂阳之书有五行妃合之説甲乙木也丙丁火也戊己土也庚辛金也壬癸水也木克土土克水水克火火克金金克木木畏金以乙为庚妃也金畏火以辛为丙妃也火畏水以丁为壬妃也水畏土以癸为戊妃也土畏木以已为甲妃也杜用此説故云火畏水故为之妃也服防云火离也水坎也易卦离为中女坎为中男故火为水妃】而楚所相也注相治也楚之先祝融为高辛氏火正主治火事音义【相息亮反注同】疏【注正义曰相训助也主火而助君为治故以为治也二十九年传曰火正曰祝融颛顼氏有子曰犂为祝融楚世家云高阳生称称生卷章卷章生犂犂为高辛氏火正甚有功能光融天下帝喾命曰祝融共工作乱帝使犂诛之而不尽帝诛犂而以其弟吴回为后复居火正为祝融回生陆终陆终生子六人六曰季连楚其后也是楚之先为火正治火事】今火出而火陈注火心星也火出于周为五月而以四月出者以长歴推前年误置闰疏【注正义曰襄九年传曰心为大火十七年传曰火出于周为五月今经书四月陈灾传言火出而火陈火得以四月出者长歴云闰当在此年五月后而在前年故火以四月出也长歴以为前年闰八月则此年四月五日得中气二十日得五月节故四月得火见】逐楚而建陈也注水得妃而兴陈兴则楚衰故曰逐楚而建陈疏【注正义曰杜以陈为楚邑楚人在陈陈兴则楚衰故曰逐楚而建陈当为逐去楚人之在陈者若穿封戍为陈公者也但欧逐楚国之人于义甚通刘乃改逐为遁言火逃遁去楚而建立陈国而规杜非也】妃以五成故曰五年注妃合也五行各相妃合得五而成故五嵗而陈复封为十三年陈侯吴归于陈传音义【妃音配注妃并同】疏【注正义曰妃合释诂文也易繋辞云天一地二天三地四天五地六天七地八天九地十天数五地数五五位相得而各有合郑云天地之气各有五五行之次一曰水天数也二曰火地数也三曰木天数也四曰金地数也五曰土天数也此五者隂无匹阳无耦故又合之地六为天一匹也天七为地二耦也地八为天三匹也天九为地四耦也地十为天五匹也二五隂阳各有合然后气相得施化行也是言五行各相妃合生数以上皆得五而成故云五嵗而陈将复封】嵗五及鹑火而后陈卒亡楚克有之天之道也故曰五十二年注是嵗嵗在星纪五嵗及大梁而陈复封自大梁四嵗而及鹑火后四周四十八嵗凡五及鹑火五十二年天数以五为纪故五及鹑火火盛水衰疏【注正义曰如杜所注嵗星每年而行一次至昭三十二年则嵗星在寅未至于丑其传云越得嵗而吴伐之故服氏以为有事于武宫之嵗龙度天门谓十五年嵗星从申越未而至午歴家以周天十二次次别为百四十四分嵗星每年行一百四十五分是嵗星行一次外剩行一分积一百四十四年乃剩行一次故昭十五年得超一辰今杜氏既无此义而三十二年嵗星得在丑者但嵗星之行天之常数超辰之义不言自显故杜不注若然楚卒城陈在哀十七年则嵗星当逾鹑火至鹑尾而云五及鹑火者以颛顼嵗在鹑火而灭故裨灶举大畧而言云五及鹑火不复细言残数虽至鹑尾亦经由鹑火天有五星又大微宫中有五帝坐又四方中央亦有五是天数以五为纪故五及鹑火也嵗星天之贵神所在之国必昌嵗在鹑火火得嵗星之助火渐盛而水则衰】○晋荀盈如齐逆女注自为逆音义【为于伪反】还六月卒于戏阳注魏郡内黄县北有戏阳城音义【戏许宜反】殡于绛未葬晋侯饮酒乐饍宰屠蒯趋入请佐公使尊注公之使人执尊酌酒请为之佐音义【乐音洛屠音徒礼记作杜蒯苦怪反使尊如字亦所吏反】许之注公许之而遂酌以饮工注工乐师师旷也音义【饮于鸩反下与饮同】疏【注正义曰礼记檀弓説此事云知悼子卒未葬平公饮酒师旷李调侍知工即师旷也外嬖叔即李调也】曰女为君耳将司聪也注乐所以聪耳音义【女音汝下皆同】疏【注正义曰乐以和心声从耳入故乐者所以聪耳大师掌乐务使君聪故为君耳将司聪也】辰在子卯谓之疾日注疾恶也纣以甲子丧桀以乙卯亡故国君以为忌日音义【丧息浪反】疏【注正义曰训疾为恶言王者恶此日不以举吉事也尚书武成篇云时甲子昧爽受率其旅若林防于牧野罔有敌于我师前徒倒戈攻于后以北血流漂杵是纣以甲子丧也诗云韦顾既伐昆吾夏桀言昆吾与桀同时死也十八年传二月乙卯周毛得杀毛伯过而伐之苌曰毛得必亡是昆吾稔之日也昆吾之死与桀同日知桀以乙卯亡也以此二王之亡为天诛之日故国君以为忌日恶此日也檀弓云君子有终身之忧故忌日不乐郑云谓死日也彼谓亲亡之日至此日而念亲故此日不用举吉事非是恶此日也此与忌日名同意异】君彻宴乐学人舍业为疾故也君之卿佐是为股肱股肱或亏何痛如之注言痛疾过于忌日音义【舍音舍为于伪反下为是同】女弗闻而乐是不聪也注不闻是义而作乐又饮外嬖嬖叔注外都大夫之嬖者疏【注正义曰此言外嬖嬖叔即李调是也礼记云调也君之防臣也既云防臣而谓之外嬖知是外都大夫之嬖者犹晋献公时有外嬖梁伍东闗嬖伍】曰女为君目将司明也注职为外故主视服以旌礼注旌表也礼以行事注事政令事有其物注物类也物有其容注容貌也今君之容非其物也注有卿佐之丧而作乐欢防故曰非其物而女不见是不明也疏【正义曰吉有弁冕凶有衰麻礼有吉凶之异作衣服以表之如此之类是服以旌礼也周礼司服六冕以祭祀皮弁以视朝韦弁以即戎冠弁以田猎如此之类是礼以行事也传称哀有哭泣乐有歌舞如此之类是事有其物言行事各有其物类也记称衰麻则有哀色端冕则有敬色介胄则有不可犯之色周礼保氏教国子六仪一曰祭祀之容二曰宾客之容三曰朝廷之容四曰丧纪之容五曰军旅之容六曰车马之容少仪曰言语之美穆穆皇皇朝廷之美济济翔翔祭祀之美齐齐皇皇车马之美騑騑翼翼鸾和之美肃肃雍雍如此之类是物有其容也君有卿佐之丧宜有悲哀之貌而与羣臣饮酒作乐今君之容貌非其类也而女不见是不明也】亦自饮也曰味以行气气以实志注气和则志充志以定言注在心为志口为言言以出令臣实司味二御失官而君弗命臣之罪也注工与嬖叔侍御君者失官不聪明疏【正义曰调和饮食之味以养人所以行人气也气得和顺所以充人志也志意充满虑之于心所以定言语也详审言语宣之于口所以出号令也臣实主掌食味今工师不聪叔也不明二侍御者并失其官而君不出令以罪之必是食味失宜是臣之罪也】公説彻酒初公欲废知氏而立其外嬖为是悛而止音义【説音悦知音智下同悛七全反】疏【正义曰公心欲废知氏故轻悼子之丧不废饮酒得蒯以礼责之乃知君臣义重其礼不可辄废为是悛而止悛改也改革前意也礼记记此事饮酒事同而其言尽别记是传闻故与此异二者必有一谬当传实而记虚也】秋八月使荀跞佐下军以説焉注跞荀盈之子知文子也佐下军代父也説自解説音义【跞本又作栎力狄反又音洛】○孟僖子如齐殷聘礼也注自叔老聘齐至今二十年礼意久旷今脩盛聘以无忘旧好故曰礼音义【好呼报反】疏【注正义曰襄二十年叔老聘齐至今二十年更不遣聘是邦交礼意久旷絶也殷训盛也今脩盛聘以无忘旧好故礼之也聘礼云小聘曰问不享有献不及夫人主人不延几不郊劳然则聘礼经之所言是大聘也王制云诸侯之于天子也比年一小聘三年一大聘郑云小聘使大夫大聘使卿聘礼既是大聘使卿矣殷聘又当盛于大聘不知以何为盛或当享礼之物多矣】○冬筑郎囿书时也季平子欲其速成也叔孙昭子曰诗曰经始勿亟庶民子来注诗大雅言文王始经营灵台非急疾之众民自以子义来劝乐为之音义【亟纪力反乐如字又五教反一音洛】疏【正义曰大雅灵台之篇也言文王经始灵台之基址其意勿使急成之但其众民自以子成父事而来劝乐而早成之耳子成父事不待督帅故云子来以示民乐之意】焉用速成其以勦民也注勦劳也音义【焉于防反勦初交反又子小反】无囿犹可无民其可乎
　　经十年春王正月
　　夏齐栾施来奔注嗜酒好内以取败亡故书名音义【嗜市志反传同好呼报反】
　　秋七月季孙意如叔弓仲孙貜帅师伐莒注三大夫皆卿故书之季孙为主二子从之疏【注正义曰成二年鞌之战鲁四卿并书此三卿皆书重兵详内故备书之其他国行兵唯书元帅而已略外也传云平子伐莒取郠平丘又独见执明是季孙为伐莒之主二子从之】
　　戊子晋侯彪卒注五同盟音义【彪彼蚪反】疏【注正义曰彪以防十六年即位其年盟于溴梁十九年于祝柯二十年于澶渊二十五年于重丘二十七年于宋不数元年虢会是五同盟】九月叔孙婼如晋
　　葬晋平公注三月而葬速
　　十有二月甲子宋公成卒注十一同盟也无冬史阙文音义【成音城何休音恤】疏【注正义曰成以成十六年即位十七年盟于柯陵十八年于虚朾襄三年于鸡泽五年于戚九年于戏十一年于亳城北十五年及向戌盟于刘十六年于溴梁十九年于祝柯二十年于澶渊二十五年于重丘二十七年于宋元年于虢皆鲁宋俱在凡十三同盟杜意盟数多者不数特盟襄十五年向戌盟于刘及虢盟不数故十一刘并数以规杜过非也如此数盟不同者或由传写误】传十年春王正月有星出于婺女注客星也不书非孛音义【婺武付反孛蒲对反】郑裨灶言于子产曰七月戊子晋君将死今兹嵗在颛顼之虚注嵗嵗星也颛顼之虚谓枵音义【禆婢支反虚起鱼反注同枵许骄反】疏【注正义曰释天云枵虚也颛顼之虚虚也郭璞曰虚在正北颛顼水德位在北方当以北方三次以枵为中枵次有三宿又虚在其中以水位在北颛顼居之故谓枵虚星为颛顼之虚也】姜氏任氏实守其地注姜齐姓任薛姓齐薛二国守枵之地音义【任音壬注同】居其维首而有妖星焉告邑姜也注客星居枵之维首邑姜齐大公女晋唐叔之母星占婺女为既嫁之女织女为处女邑姜齐之既嫁女妖星在婺女齐得嵗故知祸归邑姜音义【大音泰】疏【正义曰维者纲也枵次有三宿女为其初女是次之纲维也居其维首谓星居之也其枵维首而有妖异之星焉以将死之妖告邑姜也邑姜齐女告邑姜言其子孙当死也】邑姜晋之妣也天以七纪注二十八宿面七音义【妣必履反宿音秀】疏【正义曰曲礼云生曰母死曰妣郑云妣之言嫓嫓于考也邑姜唐叔之母故为晋之妣也邑姜亦是成王之母而于周无灾任姜共守其地而不告薛女此则裨灶自知非吾徒所能测】戊子逄公以登星斯于是乎出注逄公殷诸侯居齐地者逄公将死妖星出婺女时非嵗星所在故齐自当祸而以戊子日卒疏【正义曰昔戊子之日逄公死其神以此日登天于时有星是此星也于是婺女乎出尔时妖星出于婺女而戊子逄公死今此星亦出婺女知戊子晋君当死也逄公死日星出婺女当时犹有书记故裨灶得而知之注正义曰二十年晏子説齐地云有逄伯陵因之则陵是逄君之始祖也周语记枵之次云我皇妣大姜之侄伯陵之后逄公之所冯神也孔晁云大姜大王之妃王季之母也女子谓昆弟之子曰侄伯陵大姜之祖逄公大姜之侄伯陵之后逄公殷诸侯也然则伯陵之后世为逄君皆是逄公未知戊子卒者何名号也逄公死时妖星亦出婺女于时嵗星不在齐分故齐地之君自当其祸此时嵗在齐分故外孙当之】吾是以讥之注为晋侯彪卒传○齐惠栾高氏皆耆酒注栾高二族皆出惠公疏【正义曰齐惠公生公子栾公子高高生子尾尾生子良栾生子雅雅生子旗子旗是栾孙子良是髙孙孙以王父字为氏皆出惠公故曰惠栾高氏也】信内多怨注説妇人言故多怨音义【説音悦】彊于陈鲍氏而恶之注恶陈鲍音义【恶乌路反注司】夏有告陈桓子曰子旗子良将攻陈鲍亦告鲍氏桓子授甲而如鲍氏遭子良醉而骋注欲及子良醉故骋告鲍文子音义【骋勑领反】遂见文子注文子鲍国则亦授甲矣使视二子注二子子旗子良则皆将饮酒桓子曰彼虽不信注彼传言者音义【传直专反】闻我授甲则必逐我及其饮酒也先伐诸陈鲍方睦遂伐栾高氏子良曰先得公陈鲍焉徃注欲以公自辅助音义【先伐诸一本无伐字焉于防反下焉归同】遂伐虎门注欲入公不聼故伐公门疏【正义曰周礼师氏掌以美诏王居虎门之左司王朝郑云虎门路寝门也王日视朝于路寝门外画虎焉以明勇猛于守宜也司犹察也察王之视朝若有善道可行者则当前以诏王彼师氏察王得失明其近王故以虎门为路寝门此亦当然或以虎门非路寝门当是宫之外门不与周礼同】晏平仲端委立于虎门之外注端委朝服疏【注正义曰元年传刘定公谓赵文子云吾与子弁冕端委哀七年传曰大伯端委以治周礼则端委是在公之服故云朝服郑云诸侯与其臣皮弁以视朔朝服以视朝其朝服冠缁布衣素积以为裳也】四族召之无所徃注四族栾高陈鲍其徒曰助陈鲍乎曰何善焉注言无善义可助助栾高乎曰庸愈乎注罪恶不差于陈鲍音义【差初卖反】然则归乎曰君伐焉归公召之而后入公卜使王黒以灵姑銔率吉请断三尺焉而用之注王黒齐大夫灵姑銔公旗名断三尺不敢与君同音义【銔扶眉反又音防率所律反徐所类反断丁管反注同】疏【正义曰公卜卜与栾高战也灵姑銔者齐侯旌旗之名卜使王黒以此灵姑銔之旗率人以战得吉也礼诸侯当建蛟龙之旂此灵姑銔盖是蛟龙之旂当时为之名其义不可知也知是旗者以请断三尺而用之故知是旗】五月庚辰战于稷注稷祀后稷之处音义【稷地名六国时齐有稷下馆处昌虑反】栾高败又败诸荘注荘六轨之道疏【注正义曰释宫云六达谓之荘旧説皆云六道旁出杜皆以一达为一轨】国人追之又败诸鹿门注鹿门齐城门栾施高疆来奔注髙疆不书非卿陈鲍分其室晏子谓桓子必致诸公譲德之主也譲之谓懿德凡有血气皆有争心故利不可强注不可强取音义【争争鬬之争强其丈反注同】思义为愈义利之本也蕴利生孽姑使无蕴乎注蕴畜也孽妖害也音义【蕴纡粉反孽鱼列反畜勑六反】可以滋长桓子尽致诸公而请老于莒注莒齐邑音义【长丁丈反】桓子召子山注子山子商子周防三十一年子尾所逐羣公子私具幄幕器用从者之衣屦注私具不告公音义【幄于角反幕音莫从才用反屦九具反】而反棘焉注棘子山故邑齐国西安县东有防里亭子啇亦如之而反其邑子周亦如之而与之夫于注子周本无邑故更与之济南于陵县西北有于亭反子城子公公孙防注三子八年子旗所逐而皆益其禄凡公子公孙之无禄者私分之邑注桓子以己邑分之国之贫约孤寡者私与之粟曰诗云陈锡载周能施也注诗大雅言文王能布陈大利以赐天下行之周徧音义【载如字诗作哉毛云哉载也郑云始也施始防反下注同徧音遍】桓公是以霸注齐桓公亦能施以致霸疏【正义曰曰者桓子辞也既私施与又言已施之意大雅文王之篇锡赐载行周徧也言文王能布陈大利以赐天下行之周徧此言文王之能施也桓公亦用此能霸诸侯焉得不务施乎言已多施为此也】公与桓子莒之旁邑辞注譲不受穆孟姬为之请高唐陈氏始大注穆孟姬景公母传言陈氏所以兴音义【为于僞反】○秋七月平子伐莒取郠注郠莒邑取郠不书公见讨于平丘鲁讳之音义【郠古杏反】献俘始用人于亳社注以人祭殷社音义【俘芳夫反亳歩洛反】臧武仲在齐闻之曰周公其不飨鲁祭乎周公飨义鲁无义诗曰德音孔昭视民不佻注诗小雅佻偷也言明德君子必爱民音义【视如字诗作示佻他雕反】佻之谓甚矣而壹用之将谁福哉注壹同也同人于畜牲音义【畜许又反】疏【正义曰小雅鹿鸣之篇也孔甚昭明佻偷也以君子之人为賔客德音甚明其视下民不偷薄茍且也偷之已谓甚矣而一同畜牲用之将谁肯福祐之哉佻偷释言文李廵曰佻偷薄之偷也孙炎曰偷茍且也】○戊子晋平公卒注如裨灶之言郑伯如晋及河晋人辞之游吉遂如晋注礼诸侯不相吊故辞九月叔孙婼齐国弱宋华定卫北宫喜郑罕虎许人曹人莒人邾人薛人人小邾人如晋葬平公也注经不书诸侯大夫者非盟防郑子皮将以币行注见新君之贽音义【见贤遍反下不得见下因见同贽音至】子产曰丧焉用币用币必百两注载币用车百乘音义【焉于防反乘绳证反】疏【正义曰尚书武王戎车三百两孔安国云兵车称两】百两必千人千人至将不行注行用也不行必尽用之注不得见新君将自费用尽音义【费芳味反下同】几千人而国不亡注言千人之费不可数音义【几居岂反数所角反】子皮固请以行既葬诸侯之大夫欲因见新君叔孙昭子曰非礼也弗听叔向辞之曰大夫之事毕矣注送葬礼毕而又命孤孤斩焉在衰绖之中注既葬未卒故犹服斩衰音义【衰七雷反绖直结反】其以嘉服见则丧礼未毕其以丧服见是重受吊也大夫将若之何皆无辞以见子皮尽用其币归谓子羽曰非知之实难将在行之注言不患不知患不能行音义【嘉服见如字又贤遍反下同重直用反以见贤遍反下同】夫子知之矣我则不足注言已由子产之戒既知其不可而遂行之是我之不足疏【正义曰尚书説命云非知之艰行之惟艰此言出彼意也非知之实为难将在行之为难也言子产语己巳既知之知而不行所以自悔夫子谓子产知之矣知丧不用币也我则知不足矣】书曰欲败度纵败礼注逸书音义【败必迈反下同】疏【正义曰尚书太甲篇也孔传云言已放纵情欲毁败礼仪法度】我之谓矣夫子知度与礼矣我实纵欲而不能自克也注欲因丧以庆新君故纵而行之不能自胜音义【胜音升】昭子至自晋大夫皆见高彊见而退注高彊子良昭子语诸大夫曰为人子不可不慎也哉昔庆封亡子尾多受邑而稍致诸君君以为忠而甚宠之将死疾于公宫注在公宫被疾音义【语鱼据反】辇而归君亲推之注推其车而送之音义【推如字又他回反注同】其子不能任是以在此忠为令德其子弗能任罪犹及之难不慎也丧夫人之力弃德旷宗以及其身不亦害乎注夫人谓子尾旷空也音义【任音壬下同丧息浪反夫音扶注同】疏【正义曰言人居之难可不谨慎】诗曰不自我先不自我后其是之谓乎注诗小雅言祸乱不在他正当己身以喻高彊身自取此祸疏【正义曰正月大夫刺幽王也云父母生我胡俾我瘉不自我先不自我后注云父母谓文武也天使父母生我何故不长遂我而使我遭此暴虐之政而病此何不出我之前居我之后穷苦之情茍欲免身】○冬十二月宋平公卒初元公恶寺人柳欲杀之注元公平公大子佐也音义【恶乌路反寺又作侍】疏【正义曰諡法内外賔服曰平好建国都曰元】及丧柳炽炭于位注以温地音义【炽尺志反炭吐旦反】将至则去之注使公坐其处音义【去起吕反处昌虑反】比葬又有宠注言元公好恶无常音义【比必利反好呼报反恶乌路反】
　　经十有一年春王二月叔弓如宋
</div>
    <div class="pagination">
<a href="春秋左传注疏_page33.html">上一页</a><span>...</span><a href="春秋左传注疏_page29.html">29</a><a href="春秋左传注疏_page30.html">30</a><a href="春秋左传注疏_page31.html">31</a><a href="春秋左传注疏_page32.html">32</a><a href="春秋左传注疏_page33.html">33</a><span class="current-page">34</span><a href="春秋左传注疏_page35.html">35</a><a href="春秋左传注疏_page36.html">36</a><a href="春秋左传注疏_page37.html">37</a><a href="春秋左传注疏_page38.html">38</a><a href="春秋左传注疏_page39.html">39</a><span>...</span><a href="春秋左传注疏_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
