<!DOCTYPE html>
<html>
 <head>
  <meta charset="utf-8"/>
  <title>
   春秋胡传附录纂疏 - 第 11 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋胡传附录纂疏 - 第 11 页/共 22 页
  </h1>
  <div class="content">
   宋杀其大夫【义系于杀则止书其官见庄二十六年曹杀大夫愚按宋杀大夫者四惟荡山书名公子卬则书官此及文七年不纪名氏葢因鲁史旧文而不能益非义所繋也○刘氏曰公羊云不名者宋三世无大夫三世内娶也非也文称大夫是有大夫矣且君娶一卿而一国之内何得悉无大夫哉诡僻不经可笑也谷梁云以其在祖位尊之也亦非也春秋非孔子家牒当为后世书法耳何得擅讳其祖名哉】○秋楚人围陈纳顿子于顿【左传楚令尹子玉追秦师不及遂围陈纳顿子于顿谷梁纳者内不受也杜氏曰顿迫于陈而出奔楚故楚为顿围陈以纳顿子不言遂一事也顿国汝隂南顿县张氏曰今属陈州姬姓国也愚按今汴梁路陈州商水县】
　　围陈纳顿子也纳云者不与纳也诸侯失国诸侯纳之正也【愚按诸侯纳失国之君合于义则不书书楚纳顿子不与蛮夷之纳也书齐髙偃纳北燕伯不与大夫之纳也】何以不与乎夫陈先代之后不能以礼安靖邻国保恤寡小中国诸侯又不能修方伯连率【去声】之职而使楚人纳之是蛮荒仗义正诸夏也故书曰楚人围陈纳顿子于顿其责中国深矣此亦正本自治之意也【张氏曰中国诸侯不能恤小国而定其位反使夷狄行其义闵中国之无霸也陈氏曰齐桓卒楚始与诸夏盟于齐盟鹿上执宋公纳顿子侈然欲废置诸侯春秋之所惧也愚按楚围陈纳顿子于顿书法如楚伐吴执齐庆封杀之葢一事耳夫顿国小弱而介于陈楚之间陈欲迫而兼并之故前年楚伐陈城顿而还此年纳顿子保全微国以示恩责义于陈以示威其意皆预为图伯之地也厥后顿子防申从楚而伐吴战鸡父陈衰而服属于楚也仅一从十国防召陵侵楚而诸夏终不能保恤遂为楚结陈佗人所灭是时陈亦屡灭于楚而仅存非能剖分其地特助楚为虐耳比事以观而知中国之衰矣王氏曰失地出奔则名他国纳之不名以诸侯不得相名也故顿子北燕伯皆不名○陆氏曰谷梁云纳顿子者陈也按经文楚自纳之何关陈事刘氏曰公羊以谓何以不言遂两之也非也顿子之奔由陈攻之故楚必围陈乃得纳顿子其文与事详矣岂得言遂哉】
　　葬卫文公○冬十有二月癸亥公防卫子莒庆盟于洮【左传卫人平莒于我十二月盟于洮修卫文公之好且及莒平也谷梁传莒无大夫其曰莒庆何也以公之防目之也杜氏曰莒以元年郦之役怨鲁卫文公将平之未及而卒成公追成父志洮鲁地张氏曰卫成公称子防未逾年也愚按莒庆者鲁之壻之故因卫成公为平于二国遂来防盟君盟大夫自浮来而已然矣此不贬者从同同○赵氏曰谷梁云其曰莒庆以公之防目之也按事接于鲁虽非命卿皆书名不逹此例遂穿凿尔】
　　【丁襄王十亥八年】二十有六年【晋文二齐孝九卫成公郑元年蔡庄十二郑文三十九曹共十九陈穆十四桓三宋成三秦穆二十六楚成三十八】春王正月己未公防莒子卫速盟于向【速公作遫后同向舒亮反左传公防莒兹防公寗庄子盟于向寻洮之盟也杜氏曰向莒地临川吴氏曰卫本欲平鲁莒之怨洮盟莒子不亲至僖公必欲与莒子盟故复为此防也张氏曰十二月已盟今又屡盟所以致齐之讨也○刘氏曰谷梁云公不防大夫其曰寗速何也以其随莒子可以言防也春秋此例亦多矣何为独发于此】○齐【孝】人侵我西鄙公追齐师至弗及【酅户圭反公作嶲谷作巂弗左作不左传齐师侵我西鄙讨是二盟也谷梁传人微者也侵浅事也公之追之非正也至嶲急辞也弗及者可以及而不敢及也杜氏曰公逐齐师逺至齐地故书之济北谷城县西有地名酅下张氏曰今属东平府东阿】
　　书人书侵书师罪齐也【蜀杜氏曰倘下文不复言齐师则无以见称人为贬矣临川吴氏曰齐师无名故书侵】书追书至酅弗及罪鲁也【赵氏曰宼至不知追而不及言内之无警戒】潜师入境曰侵少则称人众则称师前书齐人是见【音现】其弱以诱鲁也后书齐师是伏其众以邀鲁也其为谖【许元反】明矣凡书追者在境内则讥其不预追戎于济西是也在境外则讥其深入【徐氏曰至深入也】追齐师至是也者齐地【庄三纪季以入齐】至者言远也【愚按书至者二至讥其深入齐境也公救成至遇讥其怯而不进遇鲁地也】弗者迁辞也有畏而弗敢及之也【刘氏曰所谓弗及非弗能及也弗敢及也弗敢及者畏也善养气者匹夫不为千乗屈孔子夹谷之防齐师四陈揖让指麾而景公服计齐人之众不足以当景公僖公之势足以胜定公之末年宼至不能御去又不敢及是举百姓而弃之也乃乞师于楚以自防其持国之术所失者多矣】齐鲁皆私愤之兵而非正也故交讥之【赵氏曰公羊云其言至弗及何侈也谷梁云大之也弗及内辞也按直书之以讥内之无武备尔何用曲为义刘氏曰以公追人就令胜之尚何可侈哉且是后齐复伐我明不畏鲁甚矣数见卑侮犹以为大乎】
　　夏齐人伐我北鄙【左传夏齐孝公伐我北鄙公使展喜犒师使受命于展禽齐侯未入境展喜从之曰寡君使下臣犒执事齐侯曰鲁人恐乎对曰小人恐矣君子则否齐侯曰何恃而不恐对曰恃先王之命昔周公大公股肱周室夹辅成王成王劳之而赐之盟曰世世子孙无相害也桓公是以纠合诸侯而匡救其灾昭旧职也及君即位诸侯之望曰其率桓之功我敝邑用不敢保聚曰岂其嗣世九年而弃命废职恃此以不恐齐侯乃还通旨孝公有服展喜之善何以不褒而书人曰内以讳为恶外以讳为善此齐侯也其称人为之讳也】○卫人伐齐【左传卫人伐齐洮之盟故也张氏曰二盟乃卫人平莒于我故为鲁伐之临川吴氏曰卫平莒鲁齐何与焉洮向之二盟虽渎其过在鲁非齐人之所当问也齐孝公乃连兴侵伐之师非义甚矣其致卫之伐与鲁之伐自取之也】○公子遂如楚乞师【书乞师始此左传东门襄仲臧文仲如楚乞师臧孙见子玉而道之伐齐宋以其不臣也公羊传乞师者何卑辞也曷为内外同若辞重师也曷为重师师出不正反战不正胜也谷梁传乞重辞也何重焉重人之死也非所乞也师出不必反战不必胜故重之也杜氏曰乞不保得之辞】
　　卫人报德以怨伐齐之防助少【去声】凌长【展两反】又迁怒于邢而灭其国不义甚矣公既与其君盟于洮又与其臣盟于向是党卫也【髙氏曰齐侯本以洮向二盟为卫莒背己且以鲁尝助四公子于是兴师而来伐】故齐人既侵其西又伐其北齐师固亦非义矣而僖公不能省徳自反深思逺虑计安社稷乃乞楚师与齐为敌是以蛮荆残中国也于义可乎【髙氏曰楚僣王矣而诸侯更推为盟主鲁见侵伐于齐乃乞师于楚以伐之导荆楚以伐中国是禽兽将逼人天下之大变也书曰乞师深罪之也鲁颂称公车千乗公徒三万戎狄是膺荆舒是惩今乃乞师于楚宁无愧乎张氏曰僖公初年颇有意于治国务农闵两国以殷富中年渐肆荒怠浸失政于大臣灭项取执于桓公迨齐霸不绍不及闲暇修明政刑民事既荒国备不立齐人再伐已不能支而远乞师于蛮荆以刷其耻夫子罪臧文仲窃位从公子遂借兵强夷为国之无谋也使其立展禽以为政所以辅僖公者必有道矣何至乞楚师以伐齐哉】其书公子遂如楚乞师而恶自见【音现】矣【孙氏曰国之大小师之众寡皆有王制不可乞也书乞师恶鲁不能内修戎备而外乞师于夷狄陈氏曰臧宣叔如晋乞师不书乞诸外域然后书外乞师亦不书必盟主也而后书乞卑辞也乞师于楚人志中国之诎于蛮荆也赵氏曰天子在上而诸侯自相请师非礼也乞师例见成十三年】
　　秋楚人灭夔以夔子归【夔求龟反公作隗左传楚成得臣鬬宜申帅师灭夔以夔子归谷梁传夔国也不日微国也以归犹愈乎执也杜氏曰夔楚同姓国今建平秭归县张氏曰今归州秭归县及兴平县皆有夔子城愚按归州属今辰州路】
　　春秋灭国以其君归无有不名者【据潞婴儿沈嘉许斯顿牂胡豹皆名】而夔何以独不名按左氏夔子不祀祝融与鬻【晋肓】熊【杜氏曰祝融髙辛氏之火正楚之逺祖也鬻熊祝融十二世孙】楚人让之对曰我先君熊挚【音至】有疾【熊挚乃夔始封之祖】鬼神弗赦自窜【七乱反】于夔是以失楚又何祀焉诸侯之祀无过其祖者【刘氏曰鲁祖周公不敢祀公刘卫祖康叔不敢祀后稷祝融犹后稷鬻熊犹公刘矣】而夔祖熊挚是不得祀祝融与鬻熊也而楚反以是灭之非其罪矣故特存其爵而不名也【刘氏曰国灭而虏无不名者国灭罪也虏服辱也夔子独不名所以取灭者乃非其罪故假之也楚让夔不祀祝融鬻熊夔曰云云楚祖鬻熊夔祖熊摰是不得祀者也诸侯之祀无过其祖夔子可谓若于义矣而楚反以是灭之春秋以谓非其罪也故黜楚而伸夔有王者作兴灭继絶则夔庶防矣薛氏曰夔子之不名无灭道也】然则楚灭同姓何以不名人而不名春秋待僭乱之体也【孙氏曰不名者略蛮荆陈氏曰灭同姓名此楚子頵也则其不名何楚子之名未登于春秋也楚自武王始见于传文王始见于经犹以州举也至成王而后书楚人盂之防尝书楚子矣而复人之頵之名非遇弑未登于春秋则灭夔固不名也灭夔名之则疑于卫侯燬】
　　冬楚人伐宋围缗【左传宋以其善于晋侯也叛楚即晋楚令尹子玉司马子西帅师伐宋围缗临川吴氏曰前年宋成公忘父之雠与楚平而往朝之今而即晋可谓能速于徙义者矣楚伐其国而围其邑书以着楚人之肆横也家氏曰宋成既朝楚又即晋而为楚所伐无益于自免而有忘雠之耻使晋文不兴则宋之为宋岂不殆哉】○公以楚师伐齐取谷【左传凡师能左右之曰以寘桓公子雍于谷易牙奉之以为鲁援楚申公叔侯戌之谷梁传以者不以者也民者君之本也使民以其死非其正也】公至自伐齐【公羊传此何以致曰患之起必自此始也谷梁传恶事不致此其致之何也危之也】楚强鲁弱而能用其师进退在己【杜氏曰左右谓进退在己何氏曰言以者行公意】故特书曰以以者不以者也【本谷梁注谓本非所得制今得以之也】夫背【音佩】盟即楚取人之邑为己有失正甚矣【临川吴氏曰公不用鲁师而用楚师虽能取齐之邑而借援强楚辱国莫大焉将以刷西鄙北鄙之耻而适所以甚其耻也】患之起必自此始其致危之也【范氏曰以蛮荆之师伐邻近大国招祸深怨危亡之道髙氏曰衅深恶重此臣子所以殆其往而録其至张氏曰楚师而鲁君以之楚以其众付鲁使自用之以伐齐也伐霸主之后用蛮荆之兵僖公之免可谓幸矣故特书至以危之愚按书公至自伐齐者三襄十九年合十二国之师同围齐从霸主讨齐灵之暴横围齐而书至伐者予之也此年以楚师伐齐哀十年防吴伐齐皆用蛮夷报怨于大国其致危之也或曰春秋贬公之以楚伐齐然柏举之战蔡以吴报楚春秋予蔡而爵吴何欤吁召陵之防中国不能救蔡蔡不得已而借援于吴吴能扶弱抑强助蔡胜楚葢资其力以攻强楚非启其兵以凌中国也故春秋予夺不同也○刘氏曰公谷皆言伐国不言围邑讥道用师也非也围缗者乃楚人伐齐则楚师何以强配合之乎公羊又云此已取谷矣何以致伐原公羊之意谓得意致防不得意致伐则今得意不当致伐而不致防然伐齐取谷独公以楚师往无诸侯之防则不得致防此理之适然耳】











　　春秋胡传附録纂疏卷十二
&lt;经部,春秋类,春秋胡传附录纂疏&gt;
　　钦定四库全书
　　春秋胡传附録纂疏卷十三
　　元　汪克寛　撰
　　僖公下
　　【戊襄王十子九年】二十有七年【晋文三齐孝十卒卫成二蔡庄十三郑文四十曹共二十陈穆十五杞桓四宋成四秦穆二十七椘成三十九】春子来朝【左传桓公来朝用夷礼故曰子公卑杞不共也杜氏曰杞先伐之后迫于东夷风俗杂坏言语衣服有时而夷然异于介葛卢故唯贬其爵详见二十三年】○夏六月庚寅齐侯昭卒【孝公也在位十年其弟潘杀孝公之子而自立是为昭公襄陵许氏曰齐桓既没诸侯思之而孝公不能借之以兴观其间椘之胜以困宋襄又侵伐鲁僖不已有以知其为谋不逺霸业之所以矣】秋八月乙未塟齐孝公【左传有齐怨不废丧纪礼也杜氏曰三月而塟速】○乙巳公子遂帅师入【左传入责无礼也张氏曰人方来朝而帅师入之以怨报徳欲加之罪何患无词也蜀杜氏曰春来朝今入其国虽曰责其不恭何至于用师乎盖弱于鲁鲁欺之尤甚齐椘之大则鲁事之不暇矣临川吴氏曰鲁在春秋为次国未尝不受强大之凌暴当推己及人所恶于强无以施之于弱可也以小弱而朝于鲁纵使礼有不备岂不愈于不朝乎今其来朝已忽而卑之朝礼甫毕以上卿帅重师入其国其志在于取之也鲁号秉礼之国而凌小弱如此他又何责焉髙氏曰鲁乃甥舅之国伯姬在焉而凌暴之如此鲁人不义甚矣僖公之徳裒矣】○冬椘【成】人陈侯【穆】蔡侯【庄】郑伯【文】许男【僖】围宋【成左传椘子及诸侯围宋谷梁传椘人者椘子也其曰人何也人椘子所以人诸侯也其人诸侯何也不正其信夷狄而伐中国也程子传椘称人贬之为其合诸侯以围宋也】○十有二月甲戌公会诸侯盟于宋【成陆氏曰前围宋之诸侯承上文不列序也】
　　楚称人贬也【孙氏曰椘自防盂之后凡役贬称人】宋公先代之后作宾王家【见书防子之命】非有簒弑之恶【与椘庄入陈讨徴舒异】楚人无故搂【牵也】诸侯以围之何名也故黜而称人以着其罪【髙氏曰曹南之盟诸侯称人而宋独称爵围宋之后诸侯称爵而椘独称人圣人于中外之辨其严如此陈氏曰椘尝书子矣其称人嫌予椘以伯也盟于齐椘犹序陈蔡之下于鹿上犹不先齐宋也盂之防宋椘始并为诸侯长矣椘之称子而长诸侯宋襄为之也齐桓公卒诸侯从椘椘败宋于纳顿子灭夔取齐之谷合四国之君围宋春秋以是为僭乱之强虽序诸侯之上而特人之】诸侯信【音申注同】楚人伐中国独无贬乎人楚子所以人诸侯也【范氏曰四国信椘而屈宋春秋屈其信而信其屈贬椘子于兵首则彼碌碌者讥斯见矣陆氏曰四国伸夷狄之威屈中国之义书曰椘人则陈蔡郑许从之之罪昭然可见矣薛氏曰天子居郑而郑伯来同荆蛮之暴无王之甚也】公与楚结好【去声】故往防盟其地以宋者宋方见围无嫌于与【音预】盟而公之罪亦着矣【杜氏曰诸侯伐宋公与椘有好而往防之宋方见围无嫌于与盟故直以宋地髙氏曰公畏楚之强而往为此盟以报乞师之恩耳岂有固卫中国之心哉宋于是告急于晋而文公得以为资遂霸诸侯也张氏曰诗颂僖公戎狄是膺荆舒是惩而春秋书公防诸侯盟于薄于宋皆椘子为防主也膺狄惩荆从齐桓也防楚导之虐齐宋僖公亲之也然犹曰防诸侯不曰防楚使公从夷狄之罪必待考而后见圣人之忠厚春秋之微婉槩可见矣家氏曰春秋之法盟主爵而诸侯人者有矣未有盟主人而诸侯爵者也人椘子而爵诸侯不与椘子以主诸夏之盟也亦以正诸侯从夷之罪也王氏笺义北杏城濮书晋侯齐侯正与人椘子之文相反盖圣人思治而疾乱以救中国之甚也○啖氏曰公羊云此椘子也其称人何贬曷为贬为执宋公贬故终僖之篇贬凡褒贬各于其事岂有终篇贬乎故谷梁义是】
　　【巳襄王二丑十年】二十有八年【晋文四齐昭公潘元年卫成三蔡庄十四郑文四十一曹共二十一陈穆十六卒桓五宋成五秦穆二十八椘成四十】春晋侯侵曹晋侯伐卫【左传二十七年宋公孙固如晋告急狐偃曰椘始得曹而新昏于卫若伐曹卫椘必救之则齐宋免矣二十八年春晋侯将伐曹假道于卫卫人弗许还自南河济侵曹伐卫取五鹿晋侯齐侯盟于敛盂卫侯请盟晋人弗许卫侯欲与椘国人不欲故出其君以説于晋卫侯出居于襄牛公羊传曷为再言晋侯而不言遂非两之也谷梁传再称晋侯忌也】
　　按左氏初公子重【直龙反】耳之出亡也曹卫皆不礼焉【过卫卫文公不礼焉出于五鹿乞食于野人野人与之块及曹曹共公闻其骈胁欲观其裸浴薄而观之】至是侵曹伐卫再称晋侯者讥复怨也【范氏曰曹卫并有宿怨于晋君子不念旧恶故再称晋侯以刺之】春秋之时用兵者非怀私复怨则利人土地耳诗云百尔君子不知徳行【去声】不忮【之豉反】不求何用不臧【卫风雄雉】不忮则能惩忿不求则能窒欲然后贪愤之兵亡【与无同】矣或曰曹卫背【音佩】盟即楚于是乎致武【周语】奚为不可曰楚人搂诸侯以围宋陈蔡郑许举兵而同防鲁公与【音预下与围同】防而同盟椘虽得曹新昏于卫然其君不在防其师不与围以方诸国不犹愈乎又况卫己请盟而晋人弗之许也书曰必有忍其乃有济有容徳乃大【君陈】文公能忍于奄【与阉同宦者也】竪里凫须矣【左传寺人披请见公使让之曰蒲城之役君命一宿女即至女为惠公来求杀余命女三宿女中宿至夫祛犹在女其行乎对曰君命无二古之制也蒲人狄人余何有焉今君即位其无蒲狄乎公见之初晋侯之竪头须守藏者也其出也窃藏以逃及入求见公辞焉谓仆人曰居者为社稷之守行者为覊絏之仆何必罪居者国君而讐匹夫惧者甚众仆人以告公遽见之注头须韩诗外传作里凫须】何独不能忍于曹卫乎再称晋侯者甚之也【陈氏岳曰春秋省文事茍不异则上有国下不系国上书族下不书族焉有无事隔再称晋侯而不言遂盖所以志晋侯之恶也】下书楚人救卫则讥晋深矣春秋责备贤者【唐书春秋之义常责备于贤者】而乐【音洛】与人改过责备贤者故再称晋侯乐与人改过故卫己请盟不当拒而絶之也【朱子语晋侯侵曹晋侯伐卫皆是文公谲处考之左氏可见皆所以致椘师也平庵项氏曰晋方潜师侵曹出其不意卫固未以为虑忽焉扬声以伐卫又出卫之不意鲁人狼狈而撒戍椘人自宋而救之晋方与椘争卫曹固幸于得纾忽焉回军又出曹之不意径入其国执其君以畀其仇经书晋侯侵曹晋侯伐卫明晋文之谲也愚按晋文救宋攘椘扶中国之已衰却荆蛮之方横视齐桓虽少劣而贤于宋襄逺矣而春秋责之者狥私用诈而设施之际失缓急之序也或谓陈蔡郑许迩于椘曹卫迩于宋向使晋文逺攻四国无以释宋之围曹卫虽不与围然椘所以横行中国者实得曹而昏于卫故也吁是不然陈蔡郑许乃天下之要冲椘必越四国始能猾夏况是时陈蔡郑许实举兵从椘文公茍能亲帅三军直造陈蔡之国都而讨其从夷之罪且以扼椘人之归路则捣虚攻瑕势如破竹而宋之围谷之戍将狼狈却走倍日并行自救之不暇我因乘胜以翦其罢敝之余卒则霸功不劳而定矣今文公内则利于复怨而分地外则狃于谲谋以致椘是以图霸之始事春秋特书侵以陋之○赵氏曰公羊云何以不言遂未侵曹也未侵曹则其言侵曹何致其意也按圣人立教犹云不逆诈岂朱行其事而先致其意乎】
　　公子买戍卫不卒戍刺之【刺七赐反公羊传刺之者何杀之也曷为谓之刺内讳杀大夫谓之刺之也】
　　按左氏买为【于伪反】楚戍卫【啖氏曰戍者以兵守之也】楚人救卫不克公惧于晋杀买以説【音悦下同】焉谓楚人曰不卒戍也【杜氏曰公实畏晋杀子丛而诬业以废戍之罪告椘人言子丛不终戍事而归故杀之】内杀大夫称刺者若曰刺审其情与众弃之而専杀之罪则一耳【愚按春秋书法为内讳故隐其専杀使若得三刺之义如灭国书取出奔书孙之意内以讳为贬】周官有三刺一刺曰讯羣臣再刺曰讯羣吏三刺曰讯万民【周礼司刺掌三刺之法注刺杀也讯而有罪则杀之】刺未有书其故者【据刺公子偃杀有罪不书其故】而以不卒戍刺之则知买为无罪矣【啖氏曰言买不卒戍非其罪也不斥言无罪申臣礼也偃则直书刺有罪当杀也张氏曰惧于晋而杀公子买者其实也谓不卒戍而刺之者以解于椘也盖戍卫者楚命也鲁卫本兄弟之国若推至公之心俾买往戍之则买之不卒戍可诛然其名如此而其情则不然书之之详所以见其辞之不直而情之甚私买之死实非其罪不止于専杀大夫而已也】孟子曰无罪而杀士则大夫可以去无罪而戮民则士可以徙今乃杀无罪之主将【去声】以茍説于强国于是乎不君矣故特书其故以贬之也【刘氏曰杀大夫不着其罪其着之罪则是加之加之则滥矣春秋直记之见滥也公羊谓不可使往非也若不可使往而刺之是得其罪矣又何更其文为不卒戍乎谷梁云先名后刺刺有罪也亦非也防不言所为言所为皆讥也然则刺不言所坐言所坐皆讳也】
　　楚人救卫【临川吴氏曰盖楚人分围宋之师以救卫也狐偃固已先料其必然矣张氏曰卫服罪请盟文公不许怀报怨之意不聼卫侯之改过自新失伯主寛洪之度故春秋与夷狄以防患之名罪晋文之忌克也愚按春秋书救未有不善之者救者善则伐者为有罪矣经书椘救者二书楚人救街罪文公之虐卫也书楚公子贞帅师救郑罪悼公之逼郑也然楚救卫郑而卒不能救又以着卫郑从楚之耻与蛮荆之不竞而晋文晋悼之霸终克有成也陈氏曰僖六年二十二年楚尝救郑矣不书于是始书以为晋文之伯椘欲救而不能也】○三月丙午晋侯入曹执曹伯畀宋人【畀必利反左传晋侯围曹门焉多死曹人尸诸城上晋侯患之聼舆人之诵曰称舎扵墓师迁焉曹人凶惧为其所得者棺而出之因其凶也而攻之入曹数之以其不用僖负覊而乘轩者三百人也宋人使门尹般如晋师告急公曰宋人告急舎之则絶告楚不许我欲战矣齐秦未可若之何先轸曰使宋舎我而赂齐秦借之告楚我执曹君而分曹卫之田以赐宋人椘爱曹卫必不许也喜赂怒顽能无战乎公説执曹伯分曹卫之田以畀宋人公羊传畀者何与也其言畀宋人何与使聼之也谷梁传曰入恶入者也畀与也其曰人何也不以晋侯畀宋公也】古者觌文匿武【周语武不可觌文不可匿】修其训典序成而不至于是乎有攻伐之兵【同上穆王将征犬戎祭公谋父諌云云】故孟子谓万章曰子以为有王者作将比【毗志反】今之诸侯而诛之乎其教之不改而后诛之乎【朱子注今之诸侯固多不义然有王者起必不连合而尽诛之】曹伯羸者未狎晋政莫知所承【周语晋围阳樊仓葛呼曰羸者阳也未狎君政故未承命注羸弱也】晋文不修词令遽入其国既执其君又分其田暴矣欲致楚师与之战而以曹伯畀宋人谲矣【杜氏曰执诸侯当以归京师晋欲怒楚使战故以与宋所谓谲而不正张氏曰自晋侯侵曹至此皆春秋着文公致楚与战之由也临川吴氏曰晋之用师于曹卫也实欲致楚而与之战先以假道而啓卫之衅卫既不许则还师自南河济略侵曹境不深治曹也移师伐卫责其不假道之罪取其邑卫服罪请盟而犹不许以致其君出避鲁戍逃还则楚人不得不救卫矣楚既救卫则又栘师伐曹入其国而执其君又以曹君畀受围之宋多方以激楚之怒则楚人不得不与晋战矣】虽一战胜楚遂主夏盟举动不中【去声】于礼亦多矣徒乱人上下之分【扶问反】无君臣之礼【周语晋侯请杀卫成公王曰不可政自上下者也君臣皆狱父子将狱是无上下也】其功虽多道不足尚也故曰五霸三王之罪人仲尼之徒无道桓文之事者【邵子曰春秋之间有功者未有大于五霸有罪者未有大于五霸故五霸者功之首罪之魁也王氏笺义执曹伯不归京师而畀宋人斯不待贬絶而罪恶见者也髙邮孙氏曰晋人执曹伯治有罪也畀宋人岂非讐曹而私宋乎讐而私非正也岂所谓治罪乎髙氏曰不言与宋人嫌与宋人并见执陆氏曰不称晋人执者承上晋侯入曹不可重言晋人愚按晋文执曹伯虽承上文晋侯入曹之辞非以其得讨罪之义而称爵以予之也特着其因入曹而执之耳茍以为霸讨则当先书晋侯执曹伯次书入曹如楚庄杀徴舒入陈之比矣况曹卫皆与楚而卫侯之执归于京师尚称晋人岂以曹伯之执畀宋而反得为伯讨乎然卫已请盟而弗许曹未尝请盟而执之故不重言晋人此又轻重之权衡也○刘氏曰谷梁谓以晋侯而斥执曹伯恶晋侯也非也若称晋人执曹则毋乃如齐人执涛涂而讥其逾国以执乎】
　　夏四月己巳晋侯齐师宋师秦师及楚人战于城濮楚师败绩【濮音卜左传子玉使宛春告于晋师曰请复卫侯而封曹臣亦释宋之围子犯曰子玉无礼哉君取一臣取二不可失矣先轸曰子与之楚一言而定三国我一言而亡之不许楚言是弃宋也救而弃之谓诸侯何楚有三施我有三怨怨讐已多将何以战不如私许复曹卫以擕之执宛春以怒楚公説乃拘宛春于卫且私许复曹卫曹卫告絶于楚子玉怒从晋师晋师退军吏曰以君辟臣辱也且楚师老矣何故退子犯曰师直为壮曲为老岂在久乎防楚之惠不及此退三舎辟之所以报也我退而楚还我将何求若其不还君退臣犯曲在彼矣退三舎楚众欲止子玉不可四月戊辰晋侯宋公齐国归父崔夭秦小子憖次于城濮楚师背而舎子玉使鬪勃请战晋侯使栾枝对曰寡君闻命矣楚君之惠末之敢忘是以在此为大夫退既不获命敢烦大夫谓二三子戒尔车乘敬尔君事诘朝将见己巳晋师陈于莘北胥臣以下军之佐当陈蔡子玉以若敖之六卒将中军子西将左子上将右胥臣蒙马以虎皮先犯陈蔡陈蔡奔楚右师溃狐毛设二斾而退之栾枝使舆曵柴而伪遁楚师驰之原轸郤溱以中军公族横撃之狐毛狐偃以上军夹攻子西楚左师溃楚师败绩子玉收其卒而止故不败公羊传此大战也曷为使防者子玉得臣也子玉得臣则其称人何贬也杜氏曰城濮卫地愚按今东昌路濮州】
　　楚称人贬也【愚按城濮与柏举皆书楚师败绩则楚非将卑师少而称人矣此下书楚杀得臣则知楚人为得臣矣柏举之战下书囊瓦奔郑则知楚人为囊瓦矣中国及楚君大夫战皆贬称人故宋襄及楚子战于晋文及楚令尹得臣战城濮蔡侯以吴子及楚令尹囊瓦战柏举皆称楚人中国大夫及楚子战称名氏故邲之役称荀林父帅师此中外尊卑之辨也惟鄢陵称楚子以败绩在君故不得不称楚子也】战而言及主乎是战者也当是时晋师避楚三舎请战者得臣也而经之书及何以在晋得臣虽从晋师然初告于晋曰请复卫侯而封曹臣亦释宋之围是未有必战之意也及先轸献谋许曹卫以擕【离也】其党拘宛【于元于阮二反】春以激其怒而后得臣之意决矣故楚虽请战而及在晋侯诛其意也【刘氏曰当是之时晋避楚三舎欲战者得臣也而春秋书晋焉得臣虽有必战之意由先轸则激之是以书晋也此诛必原情之义也】荆楚恃强凭陵诸夏灭黄而霸主不能恤败【必迈反】徐于娄林而诸大夫不能救执中国盟主而在防者不敢与之争今又戍谷逼齐合兵围宋战胜中国威动天下非有城濮之败则民其被【皮竒反】发左衽【而审反】矣【朱子语齐桓公死楚侵中国得晋文公拦遏住如横流泛滥硬做隄防不然中国为渰浸必矣平庵项氏曰楚自是不窥中国者十年】宜有美辞称其绩而春秋所书如此其畧何也仁人明其道不计其功正其义不谋其利【董子语】文公一战胜楚遂主夏盟【陈氏曰宋公齐国归父秦小子愸皆称师而独爵晋侯子晋以霸也】以功利言则髙矣语道义则三王之罪人也【朱子曰文公伐卫以致楚而隂谋以取胜故夫子称谲而不正】知此説则曽西不为管仲【孟子】而仲尼孟子虽老于行【本韩文】而不悔其有以夫【张氏曰齐桓之伐楚致屈完于召陵楚未大创也故次年即灭诱郑终桓公之霸楚为患而不能制文公欲霸天下以为楚不大创不足以定霸故欲胜楚取威而后霸业定是时楚为齐宋之患文公欲伐曹卫以报怨因激楚人之怒而使之不得不战以取一胜之功皆谲而不正之事故贱楚称人以深贬之以晋侯主是战诛文公之心也永嘉吕氏曰齐桓之楚虽曰渐强攻蔡伐郑特近楚之国受祸未至偃然与中国并驱争先故齐桓犹可徐图之至晋文之楚则执中国盟主而在防诸侯不敢与之争战于而中国不能与之敌鲁乞师而戍谷逼齐四国与之治兵而围宋曹卫受其节制此荆楚之极盛也故晋文不得不速与之战召陵之次一得屈完之盟而退师城濮之役不至败楚师不已也盖桓公所为将以服强楚之心晋文之举所以挫强楚之势也所遭不同用计亦异立功之缓急亦如之然召陵之师规模既定声其罪而伐之楚亦屈服而不敢肆此正也晋文举兵曹卫以致楚许复二国以擕楚又拘子玉之使以怒楚三舎避之示怯以诱楚其诡计如此孔子断之曰谲岂不信哉故齐桓图楚之功三十年而后有召陵之役防诸侯之事亦三十余年屡盟屡防而后有葵丘之盟若文公则侵伐曹卫胜楚围许盟践土防温两致天王执曹卫之君而后复之凡霸者之事为之畧尽皆在一年之内是齐桓犹有近厚之心若晋文则太廹矣王氏笺义陈蔡从楚而不书者助蛮荆抗中国且以其师从楚右师失位故贱而不书亦犹哀十年防吴伐齐不言邾郯】
　　楚杀其大夫得臣【楚始书大夫左传既败王使谓之曰大夫若入其若申息之老何子西孙伯曰得臣将死二臣止之曰君其将以为戮及连谷而死晋侯闻之而后喜可知也曰莫余毒也巳杜氏曰至连谷王无赦命故自杀】
　　按左氏晋师既克曹卫楚子入居于申【申在方城内故曰入】使申叔去谷【二十六年戍谷】使子玉去宋【二十七年围宋】曰晋侯在外十九年【僖五年奔狄二十四年秦纳之】而果得晋国险阻艰难偹尝之矣民之情伪尽知之矣天假之年而除其害其可废乎子玉使伯棼【扶云反】请战【请战于楚子伯棼闘伯比之孙子越椒】楚子怒少与之师惟西广【古矌反】东宫与若敖之六卒实从之而不止也【杜氏曰楚有左右广一广十五乘又太子有宫甲分取以给之若敖楚武王之祖父塟若敖者子玉之祖也百人为卒六卒子玉宗人之兵六百人言不悉师以益之】子玉从晋师文公退三舎避之楚众欲止子玉不可战于城濮楚师败绩夫得臣信有罪矣而楚子知其不可敌不能使之勿敌而少与之师又以一败杀之是以师为重而弃其将【去声】以与之也【前鼂错传卒不可用以其将与敌也刘氏曰此杀有罪而以累上之辞言之恶楚子也楚子知其不可使也而不能勿使知其不可敌也而不能使之勿敌是亦弃其师之道也】是晋再克而楚再败也【宣十二士贞子曰城濮之役文公犹有忧色及楚杀子玉公喜而后可知也曰莫余毒也已是晋再克而楚再败也】故称国以杀而不去【上声】其官【张氏曰楚自得臣伐陈立为令尹令其围陈围宋无非猾夏狃胜之事故虽知晋之不可敌而不能使之退师师败而不能自反其平日求胜无厌之罪方责其无以见申息之老是纵其称兵求胜及一败而輙杀之也故以国杀大夫为文陈氏曰楚子使止子玉曰毋死不及则其斥杀何春秋之法苟有诛意于其臣虽自杀也书杀是故楚得臣公子侧皆书杀而已矣】以仲尼书郑弃其师【闵二】与楚杀得臣之事观之可为来世之永鉴矣【宣二年传大夫虽贵与师等郑使髙克将兵御狄于境欲逺克也而不恤其师楚以六卒实从得臣恐丧师也而不恤其将故经以弃师罪郑以杀其大夫责楚愚按楚屈瑕伐罗之败羣帅囚于冶父以聼刑楚子曰孤之罪也殽之役秦大夫及其左右请杀孟明秦伯曰孤之过也其贤于楚頵之杀得臣审之杀侧逺矣】
　　卫侯出奔楚【左传卫侯闻楚师败惧出奔楚遂适陈使元咺秦叔武以受盟】
　　诸侯失国出奔未有不名者【据郑突卫朔北燕欵蔡朱皆名卫衎奔齐左谷不名公羊书名】卫侯何以不名著文公之罪也卫侯失守社稷背【音佩】盟从楚于文公何罪乎卫之祸文公为之也【公羊】初齐晋盟于敛【音亷】盂卫侯请盟晋人不许是塞其向善之心虽欲自新改辙而其道无由也髙帝一封雍齿而功臣不竞【前张良传诸将争功往往坐沙上偶语良曰此属畏陛下不能尽封又恐见疑过失及诛故相聚谋反耳上曰奈何留侯曰上平生所憎谁最甚者曰雍齿良曰今急先封雍齿则羣臣人人自坚矣乃封雍齿为什方侯羣臣喜曰雍齿且侯吾属无患矣】世祖烧弃文书而反侧悉安【后光武纪围邯郸防其城诛王郎收郎文书得吏民与郎交闗谤毁者数十章帝不省防诸将烧之曰令反侧子自安】使文公释怨许卫结盟南向诸侯弃楚而归晋矣忿不思难【乃旦反】惟怨是图必使诸侯窜身无所奔于荆蛮归于京师兄弟相残【杀叔武公子瑕】君臣交讼【元咺愬卫侯于晋卫侯与咺讼】谁之咎也夫心不外者乃能统大众智不凿者乃能处大事文公欲主夏盟取威定霸【先轸语】而举动烦扰若不胜【音升】任者惟凿智自私而心不广也春秋于卫侯失国出奔不以其罪名之而重文公之咎盖端本议刑责备贤者之意也【孙氏曰晋文以私怨逐卫侯若直书曰卫侯某则与郑伯突蔡侯朱自失其国者不异而晋文逐之之恶无以见矣张氏曰卫文公不礼晋文敌怨不当在其后嗣而文公报怨之意未尝一日忘于心故卫人虽未尝从楚围伐宋齐而首伐之请盟弗许致其国人出君以説于晋皆盟主狥私之所致故曰卫之过文公为之而卫侯不名责晋文也家氏曰晋文公度量不广于处置卫事而见之卫侯奔不名所以责晋晋文才有余而量不足齐桓量有余而才不足与其为晋文不若为齐桓愚按卫成公出奔据公羊则是晋文逐卫侯而立叔武卫侯之位已絶春秋当以郑厉卫惠之例而书名据左氏则是卫侯惧晋使元咺奉其弟叔武盟于践土而奔楚适陈以免讨其位未絶若曹伯负刍之义故陆氏云令叔武摄位而去故不名盖晋文虽絶卫侯之位而春秋不絶其位罪文公不当废卫侯也】
　　五月癸丑公防晋侯齐侯宋公蔡侯郑伯卫子莒子盟于践土【践在演反左传至于衡雍作王宫于践土乡役之三月郑伯如楚致其师为楚师既败而惧使子人九行成于晋晋栾枝入盟郑伯晋侯及郑伯盟于衡雍献楚俘于王郑伯傅王王享醴命之宥王命尹氏及王子虎内史叔兴父策命晋侯为侯伯赐之大辂之服戎辂之服彤弓一矢伯玈弓矢千虎贲三百人曰王谓叔父敬服王命以绥四国纠逖王慝晋侯三辞从命受防以出出入三觐王子虎盟诸侯于王庭要言曰皆奬王室无相害也有渝此盟明神殛之谷梁传讳防天王也杜氏曰诸侯盟于践土宫之王庭王子虎临盟不同歃卫叔武摄位受盟从未成君之礼故称子而序郑伯之下践土郑地何氏曰防不致者安信与晋文也盟日者谲也】
　　践土之防天王下劳【力报反】晋侯【杜氏曰襄王闻晋战胜自往劳之故为作宫】削而不书何也周室东迁所存者号与祭耳【谷梁传天子防诸侯不享觐天子之在者惟祭与号注祭谓郊上帝号谓称王】其实不及一小国之诸侯【司马公曰周之地则不大于曹滕周之民则不众于邾莒】晋文之爵虽曰侯伯而号令天下防于改物【昭九叔向曰文之霸也岂能改物注改物谓改正朔易服色】实行天子之事此春秋之名实也与其名存实亡犹愈于名实俱亡【邵子曰周王名虽王实不及一小国之诸侯齐晋虽侯而实僣王此春秋之名实也名存而实亡犹愈于名实俱亡茍存其名安知后世无王者作】是故天王下劳晋侯于践土则削而不书【陈氏岳曰襄王闻晋胜自往劳之非晋致之也故为襄王讳而不书】去【上声】其实以全名所谓君道也父道也【愚按践土之下劳乃襄王之自失其尊故诸侯朝王而盟于王庭春秋削天王之下劳所以去其降尊之实先书诸侯盟践土而后书公朝于王所所以全臣子当尊之名是为襄王隐恶明其所以为君父之道也陈氏曰先朝而后盟曷为先书盟后书朝书朝而后盟是以天子与斯盟也书盟而后朝春秋不以天子与斯盟之辞也】晋侯以臣召君则书天王狩于河阳正其名以统实所谓臣道也子道也【愚按晋侯召王以诸侯见而使王狩乃晋文之不知所尊故春秋先书诸侯防温次书天王廵狩所以正天子自尊之名后书王所之朝所以统天下常尊之实是为晋文隠恶明其所以为臣子之礼也践土于温诸侯皆先行朝礼而后盟防春秋皆先书盟防而后书朝使若晋文合诸侯以尊王也王自来则不书使若诸侯之往朝召王使狩则书王自狩使若因廵狩而朝之也或谓盟践土防温之时天王未至又谓不当先盟防而继事以朝王皆未知圣人属辞之深意矣】而天下之大伦尚存而不灭矣【张氏曰王者之威不足以制诸侯而诸侯之力乃足以攘却夷狄怀服天下圣人于易坤之六五繋之辞曰黄裳元吉谓必得中居下则大善之吉也文公于胜楚之后即帅诸侯朝天子然后受侯伯锡命之策对大辂戎辂彤弓虎贲之赐乃合于在师中吉而当三锡之命以怀服万邦即所谓黄裳元吉得坤徳之正矣今文公负震主之威不帅诸侯朝王而致天子屈尊下劳失正位居体之道非所以正天下大分诸侯之受盟陈侯之新附皆为文公而来若书天王下临而列践土之盟则尊卑倒植纲常易矣故即其可书者记之而天王下劳没而不书以示天下之大训而存人道之大伦也故曰非圣人孰能修之临川吴氏曰传言王子虎盟诸侯于王庭经不书王人者王子虎不与盟也王氏笺义晋侯战胜天子自往践土劳之复使王子虎盟诸侯于王庭皆非礼也故不书王子虎唯以诸侯自盟为文孙氏曰践土之盟襄王在是也不书不与晋侯致天子也晋文既攘强楚不能朝于京师献楚俘以警夷狄反以乗胜之众坐致衰陵之主盟诸侯于是甚矣况又受其侯伯之命弓矢之赐哉虽曰不胁天子吾未之信也是故惠王赐齐侯命襄王命晋侯为侯伯皆没而不书焉噫孔子皆没而不书后世犹有胁天子而取九锡者悲夫】卫侯奔楚不书名者未絶其位也【义见前】叔武受盟而称卫子者立以为君也【据公羊文公逐卫侯而立叔武临川吴氏曰子者父死子继未逾年君之称卫侯惧晋执辱之故身出奔而使其弟摄君以受盟亦书曰卫子是晋文怒卫侯奔楚立叔武为君而以之代其兄见霸主以私意废置诸侯紊王制也刘氏曰叔武代其君非夺之也乃将复之也故谓之卫子】此见圣人深罪晋文报怨行私専权自恣废置诸侯之意【通防问楚懐王入秦楚人立太子蜀先主即位汉中与书卫子之意何似曰叔武称子罪晋文以私怨废置诸侯也怀王拘于秦楚大臣立太子以从臣望权也曹氏簒汉先主即位于汉中正也陈氏曰序晋侯于齐侯宋公之上予晋以霸也愚按齐侯非主盟亦序宋公之上盖霸者以势之强弱相上下谓齐强于宋故也自是讫春秋之终凡齐盟必以齐次晋而先宋又按齐桓晋文皆于服楚之后举尊王之义然桓公不敢致天子而防王世子以定其位虽曰礼之变而心则正也厥后盟洮序王人下士于诸侯之上防葵丘不敢盟宰周公则其正可知矣文公既致天王之下劳又假廵狩之礼召王以诸侯朝焉虽若礼之正而心实谲也厥后防翟泉使诸侯之大夫盟王子虎于王城之内则其谲甚矣朱子以践土与葵丘并论而取之者盖谓文公之心虽谲犹能放齐桓尊周之余意视其他霸者则为彼善于此耳】
　　陈侯如防【公羊传其言如防何后防也谷梁传如防外乎防也于防受命也杜氏曰陈本与楚楚败惧而属晋来不及盟故曰如防刘氏曰陈本不预盟约闻防自至与袁侨如防一耳愚按陈穆公如防于盟践土之后则不与于盟如防于朝王所之先则亦与于朝矣是时晋文始合诸侯故陈侯虽弃异即同且疑且畏其来尚缓故不及于盟歃也至于温则共公居丧而亟防不敢斯须少怠矣】○公朝于王所【公羊传曷为不言公如京师天子在是也天子在是则曷为不言天子在是不与致天子也谷梁传朝不言所言所者非其所也】
　　朝不言所言所非其所也【杜氏曰王在践土非京师故曰王所赵氏曰尊其不地志乎朝王而已异乎盟防所】朝于庙礼也【觐礼肉于庙门之东大行人庙中将币三享曲礼曰受挚于朝受享于庙朝者位于内朝而序进觐者位于庙门外而序入】于外非礼也有虞氏五载一廵守【音狩下同】羣后四朝【舜典】周制十有二年王乃时廵诸侯各朝于方岳【书周官】亦何必于京师于庙然后为礼乎古者天子廵狩于四方有常时诸侯朝于方岳有常所其宫室道途可以预修故民不劳其共【音供】给调【去声】度可以预偹故国不费【文中子舜一嵗而廵四岳国不费而民不劳何也兵卫少而徴求寡也】今天王下劳【力报反】晋侯公朝于王所则非其时与地矣自秦而后廵游无度至有长【展两反】吏以仓卒【苍没反与猝同】不办被【皮寄反】诛民庶以烦劳不给生厌【鄱阳马氏曰舜之时五载仅一廵狩至周则十二年乃一廵焉又必以四岳为底止之地出必有期而行必有方其志在于忧民而不致烦民也秦始皇隋帝假廵歴省方之説以济其流连荒亡之欲千乘万骑无嵗不出遐方絶域无地不到郡县置顿稍慢者获罪百姓供费不给头防箕饮遂生愤怨覆祚殒身曾不旋踵虽秦隋所以召亡者非一倘非游荡无度则土崩鱼烂之势未如是之促也】盖春秋之义不行故也然则天子在是其可以不朝乎【刘氏曰谷梁云朝于外非礼也然则天子在是诸侯可勿朝乎】天子在是而诸侯就朝礼之变也春秋不以诸侯就朝为非而以王所非其所为贬正其本之意也【孙氏曰书曰六年五服一朝又六年王乃时廵诸侯各朝于方岳公朝于王所非礼可知也不言诸侯者言诸侯则是天子可得致也髙氏曰天子不下堂而见诸侯今乃出王畿以从诸侯之防尊卑倒植不可以训故但书公朝王所而知天子在是矣不书诸侯而独书公朝此圣人之深意也陈氏曰此践土之诸侯也扵是晋侯将盟践土而王即命为方伯诸侯朝焉外朝王如隐六年郑伯八年齐郑庄十八年晋虢皆不书书鲁以见其余也临川吴氏曰诸侯朝王于践土之宫春秋鲁史故但书公朝非是鲁一国独朝而诸侯不朝也张氏曰言王所则非京师也言所而不言京师后人不知其讳而谓出居于郑未复京师皆不考本末而昧于春秋之大防也岂知婉而成章之法固见于此欤愚按王所居之处则曰王所故觐礼云伯父顺命于王所朝者觐君之总称故虞周之书诸侯见天子于京师于外皆言朝春秋书公朝于王所者二所以正其尊王之名盖谓事虽出于权而礼则専也书公如京师者一而不言朝以其无尊王之实盖谓事虽似于正而礼则简也谷梁谓朝不言所非谓王所不当朝但以践土河阳非天王之所当居耳如云聘诸侯非正也之意】
　　六月卫侯郑自楚复归于卫【谷梁传自楚楚有奉焉尔复者复其国也归者归其所也郑之名失国也】卫元咺出奔晋【咺况晩反左传或诉元咺于卫侯曰立叔武矣其子角从公公使杀之咺不废命奉夷叔以入守晋人复卫侯寗武子与卫人盟于宛濮曰天祸卫国君臣不恊以及此忧也今天诱其衷使皆降心以相从也不有居者谁守社稷不有行者谁扞牧圉不恊之故用昭乞盟于尔大神以诱天衷自今日既盟之后行者无保其力居者无惧其罪有渝此盟以相及也明神先君是紏是殛国人闻此盟也而后不贰卫侯先期入寗子先长牂守门以为使也与之乘而入公子犬华仲前驱叔武闻君至喜走出前驱射而杀之元咺出奔晋杜氏曰元咺虽为叔武讼诉失君臣之节故书奔啖氏曰凡奔皆恶也】卫侯失国出奔则不名复归得国何以名杀叔武也【刘氏曰卫侯以杀叔武名张氏曰卫成公书名聼谗慝之言杀无罪之弟也前驱杀叔武而罪卫侯者盖杀元咺之子角又自疑叔武而先期入此叔武之所以死于前驱也临川吴氏曰卫侯怒元咺之立叔武而杀其子故前驱犬探卫侯之心阳为不识叔武而射杀之犬见卫侯哭弟之哀于是走出卫侯使杀之者亦聊以归狱云尔髙氏曰叔武虽不能避嫌然亦请复卫侯卫侯不之信先期而入因杀之故春秋不书叔武之事是専责卫侯也】叔武者卫侯之弟也晋文公有憾【胡暗反】于卫侯而不释怨于是逐卫侯立叔武武辞立而他人立则恐卫侯之不得反也于是已立乎其位治反卫侯卫侯得反而疑其弟则曰叔武簒我元咺争之曰叔武无罪卫侯不信其言终杀叔武【并公羊传】是不念鞠子哀而以争国为心乱民彛灭天理其为罪大矣此其所以名也元咺由是走之晋而讼其君【张氏曰易曰自下讼上患至掇也成公杀叔武虽可谓大弗友咺以臣而讼君可乎然亦晋文恶卫侯之心有以召之也虽赴愬于晋而得志亦着其当诛之罪也】然卫侯初归则称复再归何以不称复乎春秋立法甚严而待人以恕郑之初归虽杀叔武既名之矣犹意其或出于误而能革也是以称复【张氏曰卫侯书复归见位本其位而国本其国也临川吴氏曰凡言复归者言国乃其国昔失而卒复之尔】及其再归又杀元咺及公子瑕则是终以争国为心长【展两反】恶不悛【音荃】无自艾【音乂】之意矣是以不称复【刘氏曰郑之初归也得言复当是时叔武在内郑虽无国国固其国也及其又归也杀叔武矣执之归京师矣杀元咺及公子瑕矣郑虽得国国非其国也故不言复向也无国而义可以有国则亦谓之有国今也得国而义不可以得国则亦谓之无国】其曰归于卫者易【去声】词也诸侯嗣故称复者继之也不称复者絶之也而国非其国矣【家氏曰元咺奉叔武如防此亦征缮辅孺子之意叔武非敢以君位自居也晋人列之于防待以君礼卫人谓晋文将立叔武矣俄而卫侯来归无以泄其逃废之憾杀叔武焉怒于晋而移之于其弟卫侯之罪大矣故其奔也不名其复也名之愚按春秋书国君去国而归者七郑忽曹襄卫衎邾益及卫侯郑之再归皆不书自惟卫侯郑初归书自楚着其惧晋之辱不得已奔楚今始去楚而即夏也曹成公之归书自京师着天王之释有罪也永嘉吕氏曰经书自如意如至自晋蔡季自陈归于蔡曹伯归自京师着其昔在彼而今归于此也书自楚归则背盟从逆之罪着矣曹伯归自京师着其自京师也郑之再执亦归自京师不云自京师晋文之执与厉之执有间矣○刘氏曰左氏云叔武闻君至喜捉髪走出前驱射而杀之公知其无罪也枕之股而哭之犬走出公使杀之元咺出奔晋非也如传言杀叔武者卫侯不知情又为叔武报杀其讐又亲枕之股而哭之兄弟之恩笃矣元咺何为奔晋愬杀其弟乎假令咺诬其君讼当不胜何故卫侯反不胜乎晋人岂不知其尝为叔武杀犬乎】
　　陈侯欵卒【穆公也在位十四年子朔嗣是为共公】○秋杞伯姬来【杜氏曰庄公女归寜曰来临川吴氏曰桓公伯姬之次子继其兄成公而立即来朝鲁而为鲁所卑又使卿帅师入其国鲁之待姬可谓无恩矣故伯姬又来谢过而求平也薛氏曰伯甞辱于鲁矣数为非礼之归其甚矣乎】○公子遂如齐【薛氏曰始平于齐也临川吴氏曰鲁以楚师伐齐取谷幸而孝公遄卒未及报怨晋文既霸齐鲁均为受盟之国则齐不敢背晋盟而报鲁怨故鲁因使公子遂聘齐讲好而释前怨也张氏曰伯姬来而入之怨释公子遂如齐而取谷之憾解中国贵于伯权之立如此】○冬公防晋侯齐侯宋公蔡侯郑伯陈子莒子邾子秦人于温【晋侯下谷无齐侯左传防于温讨不服也谷梁传讳防天王也杜氏曰讨卫许陈共公称子先君未塟宋襄公称子自在本班陈共公降在郑下陈怀公称子在郑上盖主防所次非褒贬也临川吴氏曰中国诸侯服楚而同围宋者陈蔡郑许也楚既败蔡郑即从晋陈虽后盟亦来如防独许最小弱而犹不改图故晋文此防盖合诸侯以讨许也卫侯既赦之使复国矣犹欲讨卫者元咺诉之于晋故晋聼其诉而又欲讨卫也陈共称子班郑下与衞武称子班郑下同践土无邾秦至此则小国畏威大国闻风皆至可见晋霸之盛矣愚按温本畿内国为狄所灭者】天王狩于河阳【狩谷作守左传是防也晋侯召王以诸侯见且使王狩书曰天王狩于河阳言非其地也公羊传狩不书此何以书不与再致天子也鲁子曰温近而践土逺也谷梁传全天王之行也为若将守而遇诸侯之朝也为天王讳也水北为阳山南为阳温河阳也杜氏曰河阳晋地河内有河阳县齐氏曰温去王朝百余里愚按今懐孟路孟州有温县又有河阳县则知温即河阳盖古孟津本畿内之地襄王以赐晋文公】
　　按左氏晋侯召王以诸侯见【音现杜氏曰晋侯大合诸侯而欲尊事天子以为名义自嫌强大不敢召周喻王出狩因得尽羣臣之礼皆谲而不正之事】仲尼曰以臣召君不可以训故书曰天王狩于河阳以尊周而全晋也【何氏曰使若天子自狩非致也赵氏曰为晋文避召天王之名也刘氏曰践土之防天子自往也自往虽防而犹可言河阳之防臣召君也臣召君不可以训故书狩焉徐氏曰言温以避狩言狩以温见所以尊周而全晋也通防问温即河阳何以两言之曰温之防晋实召王故书防于温狩于河阳两全之也】啖助谓以常礼言之晋侯召君名义之罪人也其可训乎若原其自嫌之心嘉其尊王之意则请王之狩忠亦至焉故夫子特书狩于河阳所谓原情为制以诚变礼者也【防防啖氏曰时天子防弱诸侯骄惰怠于臣礼若令朝于京师多有不从又晋以强大率诸侯而入王城亦有自嫌之意故请王至温而行朝礼若因天子狩而诸侯得觐然以常礼言之云云以诚变礼者也程子曰晋文公欲率诸侯以朝王正也惧其不能故谲以行之召王以就焉人独见其召王之非而不见其欲朝之本心是以谲而掩其正也】夫践土之防王实自往非晋罪也故为【于伪反下同】王讳而足矣温之防晋则有罪而其情顺也【杜氏曰晋实召王为其辞逆而意顺故以王狩为辞刘氏曰其礼虽悖其情甚盛仲尼原心定罪故寛其法耳】故既为王讳之又为晋解之于以见春秋忠恕也【陈氏曰庄二十一年王廵虢狩不书此何以书非狩也王有事讥不在诸侯则以自致之文书之此晋侯之罪尔曷为以自狩为文为尊尊讳也晋侯将防于温召王以诸侯见则先狩而后防曷为先书防而后书狩书狩而后防是以天子与斯防也先书防后书狩春秋不以天子与斯防之辞也齐桓盟王人不盟宰周公殊防王世子晋文致天子而朝之故曰齐桓公正而不谲晋文公谲而不正临川吴氏曰城濮胜楚之后襄王下劳晋侯故践土之盟晋侯得以天王在防为荣而夸示诸侯今温之防晋侯又欲如践土故召王来狩于其国之地则天王又在防矣然践土是天王自来故没而不书存君体也防温则晋实召王故书天王自狩存臣礼也资中黄氏曰圣人顺天理之正明君臣之分书曰天王狩于河阳此岂惟遏恶善成人之美哉虽使晋文复生亲见夫子书法亦将帖然心服可以坐销其强猛之气而迁善逺罪之不暇矣家氏曰齐桓公防王世子于首止犹曰尊王室也孰知继桓而霸者遂至屈天王之尊就而朝焉积习之渐使然耳髙氏曰卫侯不与防者晋聼元咺之讼不使之预也○赵氏曰左氏云且明徳也未及于礼而谓之为徳无乃过乎若谓此为徳则率诸侯朝于京师者谓之何哉以徳为目非施于霸者】
　　壬申公朝于王所【谷梁传朝于庙礼也于外非礼也独公朝与诸侯尽朝也其日以其再致天子故谨而日之日繋于月月繋于时壬申公朝于王所其不月失其所系也以为晋文公之行事为已傎矣范氏曰以臣召君颠倒上下日不繋月犹诸侯不宗天子陈氏曰朝系日见先狩而后朝也王尝至践土而不言月则王意也可以但言朝至温非王意也则不可以但言朝朝而继日虽讳而诸侯致天子之实见矣临川吴氏曰践土之盟天王在盟所若主是盟者然故既盟而晋侯率与盟之诸侯以朝王温之防天王在防所若主是防者然故既防而晋复率与防之诸侯以朝王也古者天子廵狩其方伯率诸侯以朝于方岳之下此礼之废乆矣今一嵗之间天子两受诸侯之朝晋文之心不过欲假此以夸示诸侯非真能尊天子也实谲而名则正心非而迹则是故啖氏亦有取焉○赵氏曰公　羊云其日月何録乎内也若録内而书日何不书月乎】○晋人执卫侯归之于京师【左传卫侯与元咺讼寗武子为辅鍼庄子为坐士荣为大士卫侯不胜杀士荣刖鍼庄子谓寗俞忠而免之执卫侯归之于京师寘诸深室寗子职纳槖饘焉公羊传卫侯之罪何杀叔武也何以不书为叔武讳也春秋为贤者讳何贤乎叔武让国也此晋侯也其称人何贬曷为贬卫之祸文公为之也文公逐卫侯而立叔武使人兄弟相疑放乎杀母弟者文公为之也谷梁传归之于京师缓辞也防在京师也程子曰归于者顺易之辞归之于者强归之辞君臣无狱而文公恶卫侯使与元咺辨曲直卫侯不胜遂刑其大夫执其君其聼颇矣虽归于王而实强致之故曰归之于京师】卫元咺自晋复归于卫【咺吁阮反左传元咺归于卫立公子瑕公羊传自者何有力焉者也此执其君其言自何为叔武争也谷梁传自晋晋有奉焉尔】
　　其言归之于者执不以正之词也古者君臣无狱诸侯不専杀【周语晋侯执卫成公归之于周请杀之王曰不可夫君臣无狱今元咺虽直而不可聼也君臣皆狱父子将狱是无上下也而叔父聼之一逆矣又为臣杀其君其安庸刑布刑而不庸再逆矣一合诸侯而有再逆故余惧其无后】为【去声】臣执君故卫侯不名而元咺称复大夫不世其称复絶之也【张氏曰咺讼其君致之缧绁故其归异于蔡季华元特书复者着其假霸主之力遂其无君之心也陈氏曰归大夫不言复必诸侯也而后言复君有归道也大夫言复者抗也是故元咺复归宋鱼石晋栾盈复入皆抗辞也】自晋者晋有奉焉【髙氏曰晋文聼其臣子之讼而执其君非霸者所以靖乱之义也书曰自晋晋侯之罪亦已明矣】因其力也【何氏曰恃晋力以归然臣无诉君之义复于卫非也】归者易【去声】词以文公为之主故其归无难而方伯之罪亦明矣是以执而称人不得为霸讨也【家氏曰卫侯逞忿杀弟乌得无讨执而归之京师是也但因元咺之讼而执卫侯则非也陆氏曰受臣之诉以执其君不可以训故不得称侯孙氏曰晋文既胜强楚不能招擕抚贰以崇大徳助其臣而执其君非所以宗诸侯也故曰晋人以絶之陈氏曰凡执讥也春秋犹以当乎罪不当乎罪为褒贬苟当乎罪虽晋厉公执曹伯得为霸讨苟不当乎罪虽齐桓执辕涛涂称人而已矣临川吴氏曰温之防王在焉卫侯当是与诸侯俱至于防晋文因元咺之诉不使与防使咺与之对辨直咺而曲卫侯天王受朝毕而还京师故亦归卫侯于京师其意若曰是防也天子主之卫侯有罪王之大司马宜防斯狱岂敢私留之晋国哉借天王之名以威服诸侯而欺天下也张氏曰天子在是故遂以归于京师或者乃以襄王至是乃复于京师果如其言则非有所讳何为而不书况书执卫侯归京师而天王之复乃不书此必不然愚按防于温诸侯朝王晋人执卫侯则是执诸侯于天子之侧也不书晋人执卫侯于王所而曰归之于京师则犹为王室讳而存霸者尊王之分也定元年晋韩不信执宋仲防于天子之侧则直书执于京师而不复为之讳矣始也书晋人执卫侯归之于京师中也书晋人执莒邾子以归终也书晋人执宋仲防于京师而遂书晋人执戎蛮子归于楚世变于是极矣○赵氏曰公羊云归之于者何归之于者罪已定矣归于者罪未定也非也或传冩衍缩耳谷梁云此入而执其不言入何也不外王命于卫也此传不知与元咺讼之事故穿凿也】
　　诸侯遂围许【谷梁传遂继事也杜氏曰防温诸侯也髙氏曰前目后凡也】
　　诸侯比【毗至反】再防天子再至皆朝于王所而许独不防【杜氏曰许比防不至故因防共伐之襄陵许氏曰齐桓自北杏之防十有七年而后侵许服之又九年而后从于伐楚又二年许坐受围救而后定自桓公之没诸侯从楚众矣许在郑之南密迩于楚至此时离中国乆矣一服楚之威令是以难变也】以其不臣也故诸侯围许按古者廵狩诸侯各朝于方岳【祭义天子廵狩诸侯待于竟】今法天子行幸三百里内亦皆问起居【见宋防要】许距河阳践土近矣【愚按许国在今许州与郑接壤去践土甚近且许及河阳践土皆属豫州之域】而可以不防乎其称遂继事之辞也【张氏曰许固以近楚而难从中国然晋人一以威力控制诸侯许亦知晋之威不足以芘已而徳不足以怀楚是以果于不服虽合中国之力不能回之也临川吴氏曰防温本欲讨许然既防之后朝天王执卫侯归元咺而后围许故书围许为继事也晋文一年之间自春初侵曹伐衞入曹兵威如摧枯拉朽又合诸侯胜楚而盟践土霸业成矣是后当休兵息民修徳行礼以服诸侯之心而礼烦威黩践土之盟血未干又合诸侯以防温城濮之大劳甫息又率诸侯以围许诸侯亦罢于应命矣是以合四国之力能胜强大之楚合十一国之力乃不能服小弱之许所谓强弩之末不能穿鲁缟者矣盖围许之诸侯亦强从耳孰肯尽心竭力哉愚按晋文之围许虽曰讨其不朝王所之罪实乃假公义以逞私愤也当时之小国若滕若薛若若郯之类不朝王所者不可胜举岂独许哉盖以许附于楚故欲以兵力胁之使从中国耳故左氏于防温曰讨不服而杜氏解之曰讨卫许则知防温本为围许而春秋书防于温朝王所以围许为遂事者明朝王为重若受王命而讨许也成公十三年如京师本为防伐秦而春秋书却锜乞师公如京师以伐秦为遂事者明朝京为重若请王命而讨秦也围许之役王臣不行王师不出而刘成二子同伐秦亦皆不书则知两役非王命矣然围许实以讨不朝为名而伐秦则因乞师而道过京师故围许不曰自王所而如京师不书朝则晋文之事视晋厉犹为彼善于此也欤】
　　曹伯襄复归于曹遂防诸侯围许【左传晋侯有疾曹伯之竪侯獳货筮史使曰以曹为解齐桓公为防而封异姓今君为防而灭同姓曹叔振铎文之昭也先君唐叔武之穆也且合诸侯而灭兄弟非礼也与卫偕命而不与偕复非信也同罪异罚非刑也舎此三者君将若之何公说复曹伯遂防诸侯围许谷梁传遂继事也杜氏曰言遂者得复而行不归国】
　　曹伯襄何以名其归之道非所以归也【愚按曹伯之名使若其位已絶而得复也】晋侯有疾使其竪【上注反掌通内外者】侯獳【乃侯反】贷筮史使曰以曹为解【户卖古买二反】晋侯恐于是反曹伯夫以赂得国而春秋名之比于失地灭同姓之罪以此知圣人严于义利之别【笔列反】以正性命之理【刘氏曰卫侯以杀叔武名曹伯以赂得国名其恶不同其贬一也此正性命之理也】其说行而天下定矣岂曰小补之哉【张氏曰叔孙豹叔孙婼见执于晋或求货而为之言豹与婼不与而拒之大夫之知义者犹耻以货利苟免也况诸侯乎曹伯襄之名其归之道不得其正矣又迫于晋之威令一年拘执而得释亟防于围许之役晋之强已甚而曹之弱可悯也通防问晋逐卫侯执曹伯又分其田曹卫何罪经书曹伯襄卫侯郑何也曰南面之君不能讲信修睦结好大国至于见逐见执乌得为无罪春秋或抑或纵或予或夺黙识心通可也蜀杜氏曰晋侯専执而罪之又専释而归之且逼使遽防诸侯围许制服出于晋侯以见晋侯専之之甚也愚按曹共公之归不书自盖言自晋则曹伯始执畀于宋若言自宋则其归实出于晋侯而非宋之得归故不书自而止曰复归○陆氏曰谷梁云天子免之按晋以曹伯畀宋人非天子之命也】
　　【庚襄王二寅十一年】二十有九年【晋文五齐昭二卫成四蔡庄十五郑文四十二曹共二十二陈共公朔元年桓六宋成六秦穆二十九楚成四十一】春介葛卢来【介音界左传介葛卢来朝舎于昌衍之上公在防馈之刍米礼也公羊传介葛卢夷狄之君也不言朝不能乎朝也谷梁传介国也葛卢防国之君未爵者也其曰来卑也杜氏曰介东夷国在城阳黔陬县葛卢介君名不称朝不能行朝礼张氏曰介今宻州胶西县地愚按今归徳府邳州潍寕县刘氏曰介卢中国之封也沉于东夷而变焉其车服辞命文物器械习与之同而不自觉焉故不得比仪父虽一年再至鲁修朝防之义而其礼俗不合诸夏无以交中国也孙氏曰东夷防国不言朝者不能行朝礼也庄五年传夷狄附庸例书名介葛卢是也】○公至自围许【张氏曰其致以围许乆役而不能服也愚按前年书公朝于王所诸侯遂围许而春秋不以王所致而致围许亦犹成十三年如京师防伐秦不以京师致而致伐秦皆所以着其本心不在于尊王也况襄十八年同围齐讨得其罪则书公至自伐齐此乃致围而不致伐是知托不朝之罪以围之耳】○夏六月防王人晋人宋人齐人陈人蔡人秦人盟于翟泉【防上公有公字翟亭歴反公作狄左传寻践土之盟且谋伐郑也卿不书罪之也程子传晋文连年防盟皆在王畿之侧而此盟复迫王城又与王人盟强逼甚矣故讳公诸侯贬称人恶之大也杜氏曰翟泉洛阳城内大仓西南池水也晋侯始霸诸侯辑睦王室无虞而王子虎下盟列国以渎大典诸侯大夫上敌王人公侯亏礼伤教故贬诸大夫讳公与盟】
　　按左氏公防王子虎晋狐偃宋公孙固齐国归父陈辕涛涂秦小子憖【鱼觐反】盟于翟泉则皆列国之贵大夫与王子而公与【音预下亦与同】防也其贬而称人讳不书公何也翟泉近在洛阳王城之内而王子虎于此下与列国盟是谓上替【废也】诸侯大夫入天子之境虽贵曰士【曲礼列国之大夫入天子之国曰某士襄二十六晋讳宣子聘于周曰晋士起】而于此上盟王子虎是谓下陵【越也昭十八闵子马曰于是乎下陵上替】而无君之心着矣故以为大恶【以为皆不臣】讳公而不书诸国之卿贬称人而王子亦与焉者此正其本之义也【刘氏曰盟于翟泉岂诸侯大国皆防者在王城之内而列国之卿乱王室之礼王子虎不能正也使陪臣盟天子之侧此所谓下陵上替也杨子云曰节莫差于僣此之谓矣陈氏曰晋初以大夫盟王子也践土之役王子虎不书涖盟也今以大夫盟王子文公之志荒矣大夫之交政于是始文公为之也不斥言王子虎为尊尊讳也以其徧人诸侯之大夫不可不人王子虎以其人王子虎不可不没公也临川吴氏曰盟不寒则不必寻也践土之盟有齐宋蔡郑及后至之陈今齐宋陈蔡皆在而郑独不至郑已怠于从晋矣盖文公既归卫侯而又执之筮史受曹伯之赂而后复之合十一国以围许诸侯皆不用命而许竟不服盖其所为烦扰缪戾已失诸侯之心威重挫损已起诸侯之慢郑之怠于从晋当自反矣而即谋伐之是不以徳义怀人而専以威力胁人与齐桓异矣故明年围郑卒不能得郑也尝谓齐桓之霸至葵丘之盟极盛而后渐衰晋文之霸惟践土之盟一盛而即渐衰矣愚按春秋内讳公而外以防者书惟于齐翟泉二盟为然于齐之盟紊华夷之辨也翟泉之盟元上下之分也故皆变文以谨之也或谓左氏记事多浮夸而失实安知非防者之相为盟乎是不然于洮盟王人而列国之君同歃乌有七国之防者而敢偃然盟王人于王城之内而无君与贵大夫居其间哉且列国之君大夫盟王子于天王之侧皆所当贬左氏但责卿不防公侯误矣苟责卿不防公侯则公子结之盟齐侯宋公胡为弗贬也】
　　秋大雨雹【左传为灾也雨于付反】
　　正蒙【横渠先生张子着】曰凡隂气凝聚阳在内者不得出则奋撃而为雷霆阳在外者不得入则周旋不舎而为风【鄱阳沈氏曰隂既凝聚则雷与风皆为所间震以一阳在下为上二隂所闭而不得出故奋撃而为雷巽以二阳在上为下一隂所隔而不得入故周旋不舎而为风有雷之奋击又有风之披拂吹嘘则隂之凝聚皆散矣】和而散则为霜雪雨露不和而散则为戾气曀霾【同上其气之散一也有和不和之分以雪霜雨露而散者气之和者也以戻气曀霾而散者气之不和者也】隂常散缓受交于阳则风雨调寒暑正【同上隂凝聚则其散常缓非交于阳则风雨寒暑不能调而正也】雹者戾气也隂胁【迄业反】阳臣侵君之象【本范氏注云云阳气之在水雨则温热隂气薄而胁之不相入转而为雹】当是时僖公即位日乆季氏世卿公子遂専权政在大夫萌于此矣【愚按春秋书大雨雹者四僖公初见于十年而再见于此昭公迭见于三年四年但僖公颇能勤于政事以销天变故及末年始有失政之渐遂为文公纵权之张本若昭公则昏懦不立怠于国政即位之初而公室四分政权尽失卒不免干侯之辱天之示人显矣】
　　冬介葛卢来【左传介葛卢来以未见公故复来朝礼之加燕好陈氏曰春秋以一字为褒贬于介乎何费辞也详始以着末也三月癸酉大雨震电庚辰大雨雪正月己夘烝夏五月丁丑烝将着其末不可不详其始也】
　　【辛襄王二卯十二年】三十年【晋文六齐昭三卫成五蔡庄十六郑文四十三曹共二十三陈共二桓七宋成七秦穆三十楚成四十二】春王正月○夏狄侵齐
　　左氏曰晋人伐郑【左传作侵郑】以观其可攻与否狄间【去声】晋之有郑虞也遂侵齐诗【鲁颂閟宫】不云乎戎狄是膺荆舒是惩四夷交侵所当攘斥晋文公若移围郑之师以伐之则方伯连帅【去声】之职修矣上书狄侵齐下书围郑此直书其事而义自见【音现】者也【蜀杜氏曰狄人之犯列国霸者当攘而驱之书者讥晋文之不救也髙氏曰狄之侵齐自背其盟也齐桓召陵之后书狄侵晋晋文城濮之后书狄侵齐狄之輙敢陵侮如此而二霸不攘斥之临川吴氏曰二十八年之冬防温以围许而许竟不服二十九年之夏盟翟泉谋伐郑而郑亦不畏至此年之夏狄敢于乘间而侵齐故晋文自城濮践土而下霸业浸以衷矣】
　　秋卫【成】杀其大夫元咺【左传晋侯使医衍酖卫侯寗俞货医使薄其酖不死公为之请纳玉于王与晋侯皆十防王许之秋乃释卫侯卫侯使赂周歂冶厪曰苟能纳我吾使尔为卿周冶杀元咺及子适子仪公入公羊传卫侯未至其称国以杀何道杀也元咺之事君也君出则已入君入则已出以为不臣也谷梁传称国以杀罪累上也以是为讼君也卫侯在外其以累上之辞言之何也待其杀而后入也】元咺讼君为恶君归则已出君出则已归无人臣之礼信有罪矣则称国以杀而不去【上声】其官何也春秋之法躬自厚而薄责于人【论语】君子之道譬诸射失诸正【音征与怔同】鹄反求诸己【中庸】卫侯之躬无乃有阙盍亦省徳而内自讼乎夫称国以杀者君与大夫専杀之也卫侯在外其称国以杀何也谷梁子曰待其杀而后入也待其杀而后入是志乎杀咺瑕者也兵莫【七坎反痛也】于志镆鎁【也嗟反】为下【见庄子庚桑楚篇】卫侯未入称国以杀此春秋诛意之效也【蜀杜氏曰卫侯使赂周歂冶厪而使杀之亦君杀之意矣】然则大臣何与【音预】焉从君于恶而不能止故并罪之也【临川吴氏曰卫侯未入国而杀元咺称国杀者实卫侯使人杀之也夫元咺以臣讼君君被执而咺偃然归国假霸主之权而易置其君如奕棋然其不臣之罪所当诛也今以国杀为文而无讨罪之辞者卫侯未尝正名其罪而隂使人杀之诛之不以其罪也】
　　及公子瑕
　　公子瑕未闻有罪而杀之何也元咺立以为君故卫侯忌而杀之也然不与卫剽同者【刘氏曰瑕已为君当与卫剽同不当冠公子而名之】是瑕能拒咺辞其位而不立也【赵氏曰瑕元咺所假立而自秉国权瑕亦未如君也故以君杀大夫之辞言之而在元咺下】不与陈佗同者【刘氏曰国人不与诸侯不助者当与陈佗同不当仍冠公子】是瑕能守节不为国人之所恶【去声】也【临川吴氏曰瑕立为君逾年矣今但曰公子者瑕不居其位也】故经以公子冠【古玩反】瑕而称及见【音现】瑕与罪事起元咺以咺之故延及于瑕【髙邮孙氏曰瑕见立于元咺以咺及之者言瑕之见杀由于咺咺存则瑕存咺死则瑕死也常山刘氏曰杀大夫某及某者以某之故而延及某也髙氏曰杀而书及者以某之故而累及某也如文九年士縠及箕郑父襄二十三年庆虎及庆寅皆是也不书及者其罪同其杀之之志均也成八年赵同赵括十七年却锜却犨却至是也】而卫侯忌克専杀滥刑之恶着矣
　　卫侯【成】郑归于卫
　　卫侯出奔于楚则不名见执于晋则不名今既归国复【扶又反】有其土地矣何以反名之乎不名者责晋文公之以小怨妨大徳【因不礼之怨而失招擕之徳】名之者罪卫侯郑之以忮【之豉反恨也害也】害戕本支古者天下为公选贤与能不以为异况于戚属岂有疑间【去声】猜忌之心哉末世隆怨薄恩趋利弃义有国家者恐公族之轧【乙反】已至网罗诛杀无以芘其本根而社稷倾覆【音福】如六朝者众矣【晋末诛剪宗室宋废帝杀江夏王义恭等又杀南阳王敬猷等明帝杀安陆王绥等十三人又杀庐江王祎等齐明帝杀鄱阳公锵等七人杀衡阳王钧等四人杀西阳王子明等二人又杀河东王等十人梁元帝杀桂阳王慥豫章王栋又杀武陵王纪及其诸子北齐后主杀赵郡王叡琅琊王俨兰陵王长恭南阳王绰皆寻致灭亡】卫侯始归而杀叔武再归而及公子瑕是葛藟之不若【诗小序葛藟刺弃其九族】而春秋之所恶【去声】也故再书其名【髙氏曰先王之法贼杀其亲则正之故生名之】为后世戒此义茍行则六朝之君或亦少省矣【临川吴氏曰已杀元咺则无人拒之有周冶等纳之而势易故书归髙氏曰晋文受赂免卫侯委罪于天子而又私释之故不言归自京师二十八年传其称复者继之也不称复者絶之也愚按卫成货医纳玉而获免与曹共之货筮史而得归国实无以异故其归皆书名然卫侯之忌克洊杀三弟其罪又浮于曹伯故其归不称复也○刘氏曰公羊云其言归何归恶乎元咺也非也公羊传例以归者出入无恶复归者出有恶归无恶纵春秋归恶乎元咺书复归亦足矣又谓之出入无恶可乎】
　　晋【文】人秦【穆】人围郑【文左传晋侯秦作围郑以其无礼于晋且贰于楚也晋军凾陵秦军汜南郑伯使烛之武夜缒而出见秦伯曰秦晋围郑郑既知亡矣若亡郑而有益于君敢以烦执事越国以鄙逺君知其难也焉用亡郑以倍邻邻之厚君之薄也若舎郑以为东道主行李之往来共其乏困君亦无所害且君尝为晋君赐矣许君焦瑕朝济而夕设版焉君之所知也夫晋何厌之有既东封郑又欲肆其西封若不阙秦将焉取之阙秦以利晋惟君图之秦伯説与郑人盟使子逢孙孙戍之乃还子犯请撃之公曰不可防夫人之力不及此初郑公子兰出奔晋从晋侯伐郑郑石甲父侯宣多逆以为太子以求成于晋晋人许之】按左氏传【去声】晋侯秦伯围郑以其无礼于晋而经书晋人秦人者贬之也【王氏笺义晋侯为盟主用兵以报私怨秦伯逾晋越周千里而助人围郑皆劳民危国之道故称人以示贬】于秦晋何贬乎初晋公子重【直龙反】耳出亡过郑而郑文公亦不礼焉【事在左传二十三年】为【于伪反】是兴师而围郑孟子曰有人于此待我以横【去声】逆则君子必自反也我必不仁无礼与不忠欤仁且有礼而忠矣其横逆犹是也此亦妄人耳矣而君子盖终不之校也故行有不得者皆反求诸己而已矣今郑伯之于晋公子特不能厚将迎赠送之礼而未尝以横逆加之也坐此见围为列国者不亦难乎故晋侯秦伯贬称人者晋文以私忿勤民动众围人之国秦伯惟利为向背【音佩】从烛之武之言不以义举也而二国结衅连兵暴【蒲卜反】骨原野自此始矣【陈氏曰此晋侯秦伯也曷为贬称人晋帅天下之诸侯以攘戎狄存中国也而以私怨围郑秦伯又私与郑盟戍郑而去之盖秦晋之怨自此始愚按翟泉之盟实谋讨郑而郑不请服故是春晋人侵郑侵之而犹不服故晋文复偕秦以围之盖以郑二心于楚而数加兵非専为释私忿而已也然诸侯不见徳而唯虐是闻岂霸者服贰之道哉况二国同役而不同心春秋贬而人之盖有在矣】
　　介人侵萧【杜氏曰萧宋附庸国愚按在今汴梁路徐州萧县张氏曰介再来鲁而次年遂侵萧求援而后举兵也】○冬天王【襄】使宰周公来聘【左传王使周公阅来聘享有昌歜白黒形塩辞曰吾何以堪之谷梁传天子之宰通于四海杜氏曰周公天子三公兼冡宰临川吴氏曰阅盖宰孔之子】公子遂如京师【此聘周之始】遂如晋【文此聘晋之始左传东门襄仲将聘于周遂初聘于晋杜氏曰如京师报宰周公既命聘周又命自周聘晋故曰遂】
　　大夫出疆有以二事出者【谓本受二事之命也谷梁遂继事之辞】有以一事出而専继事者【谓但受一事之命而复専命再行一事公羊遂者何生事也注専事之辞】其书皆曰遂公子遂如周及晋与祭【侧界反】公自鲁逆王后皆所谓以二事出者也【愚按聘问之币非己所能给婚姻之事非己所敢専故知皆受命于君何休谓公子遂横生事矫君命误矣】公子结往媵而及齐宋盟则専继事者也【季孙宿救合遂入郓亦専继事】是非得失则存乎其事矣冡宰上兼三公其职任为至重而来聘于鲁天王之礼意莫厚焉【张氏曰天子三公兼冡宰而使来聘鲁用见周室凌夷大臣失职也陈氏曰自桓王以下王室无聘鲁者于是再聘而宰周公实来则已尊矣】鲁侯既不朝京师而使公子遂往又以二事出夷周室于列国【范氏曰同周于诸侯陈氏曰以其如京师不敢不如晋是夷周于晋】此大不防之罪履霜坚冰之渐春秋之所诛而不以聼者也【本王制】则何以无贬乎有不待贬絶而罪恶见【音现下同】者不贬絶以见罪恶【公羊昭元临川吴氏曰鲁素不与晋通好自文公霸后未尝聘本欲初聘于晋但以王室既先来聘则不容不报故因聘晋之使令先至周而后如晋也慢王畏霸之情可见矣愚按经书天王来聘者七惟此使冡宰兼三公下聘盖非常之礼莫大之宠自春秋以来未之有也或者以僖公有两朝王所之勤而报之欤经书卿大夫如周聘者四而惟此以二事出自入春秋未尝朝聘干京师以鲁之望国僖之贤君而对天子之休命者如是其简慢况晋未聘鲁而鲁昉往聘周先聘鲁而鲁茍答聘是尊王之礼不如事霸之谨也虽然犹胜于隐桓之受聘而不报者也王朝冡宰四见于经咺纠以渎三纲而书名阅之来聘礼虽过厚视宠妾命簒弑者则其罪薄乎云尔○赵氏曰公羊云大夫无遂事此亦受命于君而何得指大夫也又云此其言遂何公不得为政尔按僖公未失政此説非也谷梁云以尊遂乎卑此言不敢叛京师也按京师廻便如晋故言遂尔不敢叛京师有何理乎】
　　【壬襄王二辰十三年】三十有一年【晋文七齐昭四卫成六蔡庄十七郑文四十四曹共二十四陈共三桓八宋成八秦穆三十一楚成四十三】春取济西田【济子礼反杜氏曰济水自荥阳东过鲁之西至乐安入海孙氏曰济西田本鲁地】
　　公羊曰取之曹也晋侯执曹伯班其所侵地于诸侯【髙邮孙氏曰左氏以为晋侯分曹地以与诸侯而鲁取济西之田然经书与汶阳田无异盖鲁济西之田尝见侵入于曹晋侯执曹伯而反诸侯之侵地鲁于是乎取之】不系【去声】国者吾故田也【赵氏曰凡内取之邑不繋国者皆本是鲁邑曾为外国所夺今却取之既是本邑不可系之他国耳薛氏曰曷为不书曹之田济西固我之有失之曹也啖氏曰凡取田者得其土田而不得其国邑也归田亦然】复吾故田而谓之取何也【赵氏曰凡力得之曰取虽取本邑亦无异辞不当取也】春秋之法不以乱易乱【本谷梁隠四年传僖公尝取济西田矣虽复故地亦书曰取茍不请于天王以正疆理而擅相争夺虽取本邑与夺人之有何以异髙氏曰凡取人之有其恶易见而取己之有不以道者其罪难知圣人亦正名曰取所以显防也张氏曰复鲁之旧地亦与非其有而取之者同盖无王命以正疆理皆取之不以其道也况晋夺之曹以与鲁本以其私憾而非有至公之义乎家氏曰或曰晋为盟主诸侯擅相侵夺晋讨而归之正也其犹有贬乎曰此春秋责偹晋文之意也夫土地皆王之所有诸侯擅相侵夺无王也盟主治其侵夺之罪固职分之宜为更能禀命于王还以锡鲁夫然后尽尊王之义春秋以是责晋责其所可责也永嘉吕氏曰取济西田不系曹则济西田鲁故田也取汶阳田不系齐则汶阳田亦鲁故田也汶济皆近鲁之竟也然汶阳济西则言取郓讙龟隂讙阐则言归言取者非彼所欲也非彼所欲我取之曰取言归其所欲也非我强之而彼自归曰归愚按春秋书内取者十有七以兵力取他国之地则书战伐若败宋师取郜取防伐齐取谷伐莒取向伐邾取訾娄取绎取漷东田及沂西田是也借大国之威不以兵力而复故地则不书侵伐而止书取济西汶阳之田是也非故地则系之国取邾田自漷水是也取附庸之小国而灭之则讳不言侵伐而亦止书取取根牟取鄟取邿取鄫是也取之而存其祀则伐邾取须句是也若取郓则乘乱取邑故不详録取阚则昭公在外而取内邑又春秋之变例也或谓济西乃晋人侵鲁之故疆是时晋霸方强岂肯归地于鲁况鲁晋非接壤之国何谬之甚哉○刘氏曰左氏云使臧文仲往非也若实臧文仲往不应不书注谓非聘享防同故不书按告籴乞师皆书何限请田独不书哉又云分曹地自洮以南东传于济若然当书取曹田自济水不得云取济西田而已公羊云讳取同姓之田言本为晋侯所还当时不取乆而取之故坐取邑亦非也诸侯受封自有分矣后虽侵夺丧失有王者作皆当还之虽取同姓之田何足讳哉】
　　公子遂如晋【文左传襄仲如晋拜曹田也髙氏曰晋未尝来聘而公子遂去冬既聘今春又往谢取济西之田何厚于晋而薄于周也愚按宰周公来而使公子遂报聘则以二事出以复济西之田则使遂再如晋僖公曾不思奄有龟蒙尺地皆天子之赐也胡乃慢于尊周而谨于事晋不亦傎乎】○夏四月四卜郊【左传四卜郊不从乃免牲非礼也礼不卜常祀而卜其牲日公羊传或言三卜或言四卜三卜礼也四卜非礼也求吉之道三禘尝不卜郊何以卜卜郊非礼也卜郊何以非礼鲁郊非礼也鲁郊何以非礼天子祭天诸侯祭土天子有方望之事无所不通诸侯山川有不在其封内者则不祭也谷梁哀元年传夏四月郊不时也五月郊不时也四卜非礼也五卜强也子不志三月卜郊何也郊自正月至于三月郊之时也我以十二月下辛卜正月上辛如不从则以正月下辛卜二月上辛如不从则以二月下辛卜三月上辛如不从则不郊矣何氏曰郊所以祭天不言郊天者谦不敢斥尊】
　　记礼者曰祭帝于郊所以定天位也礼行于郊而百神受职焉【见礼运防天子至尊而犹祭于郊以行臣礼而事天也百神天之羣神郊天而备礼则星辰不忒故曰受职】鲁诸侯何以有郊成王以周公有大勲劳于天下命鲁公世世祀周公以天子之礼乐是故鲁君孟春乘大辂载弧韣【音独】旂十有二旒日月之章祀帝于郊配以后稷天子之礼也【见明堂位注大辂殷之祭天车也弧旌旗所以张幅也其衣曰韣天子之旌旗画日月郊特牲注鲁公之郊用殷礼也】以人臣而用天子之礼可乎是成王过赐而鲁公伯禽受之非也【程子曰周公之功固大矣皆臣子之分所当为鲁安得独用天子礼乐哉是成王之赐而伯禽之受皆非也】子曰天子之制诸侯庸节节莫差于僣僣莫重于祭祭莫重于地地莫重于天【重黎篇注天子用礼节以制驭五等诸侯各有序不可僣礼之差失莫大于僣僣之大者莫大于僣祭祀既盗土地又盗祭天】诸侯而祀天其僣极矣圣人于春秋欲削而不存则无以志其失为后世戒悉书之乎则嵗事之常【鲁每嵗一郊】有不胜【音升】书者是故因礼之变而书于策【三山林氏曰经书郊皆为有故而书非因卜不吉而废郊则因牲死伤而废郊又有不待卜之吉而特郊者三传之説不过罪其屡卜之渎养牲之慢求小礼而昩于大礼不知圣人恶其非礼之大者也】或以卜【襄七三卜此年襄十一四卜成十年五卜】或以时【宣三成七定十五哀元牛伤皆在正月此年成十襄七十一卜郊哀元郊皆在四月定十五郊在五月成十七郊在九月】或以望【此年宣三成七犹三望】或以牲【此年襄七免牲】或以牛【宣三成七定十五哀元皆牛伤改卜宣三定十五牛死成七免牛】于变之中又有变焉者悉书其事【朱子语如四卜五卜牛伤牛死是失礼之中又失礼也刘氏曰鲁之郊非礼也明矣于非礼之中又有非礼焉陈氏曰以其不胜讥讥其甚者尔】而谓言偃曰鲁之郊禘非礼也周公其衰矣之郊也禹也宋之郊也契【息列反】也是天子之事守也【见礼运郊禹宋郊契盖是夏殷天子之事宋是其子孙所当守】言宋夏商之后受命于周作宾王家统承先王修其礼物其得行郊祀而配以其祖非列国诸侯之比也【张氏曰宋之郊则为其为二王之后也鲁用天子礼乐必是成王之意不敢臣周公即以二王之后待鲁然而非周公本意也以成王尊徳乐道之心则善矣伯禽不当受故曰鲁之郊禘非礼也周公其衰矣谓周公必不享其祀】是故天子祭天地诸侯祭社稷祝嘏莫敢易其常古【见礼运】易则乱名犯分【扶问反下同】人道之大经拂矣【蒋氏曰宋存禹契之后是宜以禹契配天周祀未絶鲁以周公配天于周公能无愧是周公之所弗居祭之始也祝以主人之辞而告神祭之终也嘏以神之辞而致福于主二者皆依旧礼无敢易其常事古法今以诸侯僣天子之事不因其常古则忠孝报反之义名称位号之别紊乱变更而失其防矣】故曰郊社之礼所以事上帝也宗庙之礼所以祀乎其先也明乎郊社之礼禘尝之义治国其如指诸掌乎夫庻人之不得祭五祀大夫之不得祭社稷诸侯之不得祭天地非欲故为等衰【初危反】盖不易之定理也知其理之不可易则安于分守无欲僣之心矣为天下国家乎何有【义见桓五年家语定公问曰寡人闻郊而莫同孔子曰郊之祭也迎长至之日也大报天而主日配以月故周之始郊其月以日至其日用上辛至于啓蛰之月则又祈谷于上帝此二者天子之礼也鲁无冬至大郊之事降杀于天子是以不同上帝之牛角茧栗必在涤三月稷牛唯具牲用骍尚赤也用犊贵诚也扫地而祭贵其质也噐用陶匏象天地之性也臣闻天子卜郊则受命于祖庙而作龟于祢宫卜之日王亲立于泽宫以聼誓命既卜献命于库门之内啖氏曰天子以冬至祭上帝又以夏之孟春祈谷于上帝于郊故谓之郊鲁以周公之故特以孟春祈谷于上帝亦谓之郊郊皆用辛日故以二月卜三月上辛不吉则卜中辛又不吉则卜下辛所谓吉事先近日也卜三旬皆不吉则不郊凡牲必养二牲一以祀上帝一以祀后稷帝牛有变则改卜稷牛以代之而别以他牛为稷牛若卜稷牛不吉及稷牛又死亦皆不郊凡不郊皆卜免牲卜免牲吉则免之不吉则但不郊而已不敢免繋牲待明年庀牲时卜用未成牲曰牛牲伤亦曰牛孙氏曰鲁诸侯而用天子之祭僣孰甚焉故或因其渎乱不时或因其灾异示变以着其僣天子之恶也临川吴氏曰经书郊者九龟违者四牛灾者四非时大不敬者一盖鲁郊虽僣行之已乆视为常事故不悉书惟卜之不从牛之有变及时之大异于常而后书因以见其僣礼也三卜不从而不郊正也三不吉而至四卜四不吉而至五卜渎甚矣牛灾荐作亦可见鲁郊之僣鬼神弗与也四月五月固为不时犹夏时之春也九月夏之孟秋不卜日不卜牲而强用其礼焉特书用非时不敬之大也愚按左传家语皆云鲁以啓蛰而郊朱子谓夏正之孟春汉太初以前以啓蛰为正月巾气也然啖氏谓以周之二月卜三月且辨谷梁以周之十二月卜正月非是今考宣三年成七年定十五年哀元年之改卜牛皆在正月盖成王所赐正是祈谷之郊乃夏之孟春啖氏所言卜起二月下旬而尽于三旬者礼之正也谷梁所言卜起十二月者礼之末失也故子服惠伯云鲁将以十月上辛有事于上帝孟献子曰正月日至可以有事于上帝而明堂位注防以孟春为周之正月郊特牲防崔氏皇氏用王肃之説又以鲁冬至郊天建寅之月又郊以祈谷皆因鲁郊之非时而误也圣证论引谷梁言鲁止一郊或用子月或用寅月盖鲁郊非时或僣天子日至之期而失之太早或逾啓蛰之节则失之后时也或谓卜自建子之月而始又谓郊非祈农事则与程子冬祀圜丘春祈谷之説异矣○刘氏曰左氏云牛卜日曰牲牲成而卜郊上怠慢也非也繋者即牲牲之名乆矣岂必卜日哉且鲁人必不先卜牲日而后卜郊卜郊卜其日吉否也非卜其郊可否也盖疑鲁之卜卜郊可否也是以误之尔】
　　不从【左氏襄七年传夫郊祀后稷以祈农事也啓蛰而郊郊而后耕今既耕而卜郊宜其不从也】乃免牲【公羊传曷为或言免牲或言免牛免牲礼也免牛非礼也免牛何以非礼伤者曰牛谷梁传免牲者为之缁衣熏裳有司端送至于南郊免牛亦然乃者亡乎人之辞也卜免牲者吉则免之不吉则否其卜免之何也尝置之上帝矣故卜而后免之不敢専也卜之不吉则如之何繋而待六月上甲始庀牲然后左右之范氏曰亡乎人言无贤人讥僖公不共杜氏曰免犹纵也】
　　古者大事决于卜【左传国之大事在祀与戎大宰前期十日帅执事而卜日遂戒大宗伯凡祀大神帅执事而卜日】故洪范稽疑独以龟为主【洪范龟从筮逆作内吉注内谓祭祀等事】卜而不从则不郊矣故免牲【刘氏曰所谓不从者谓日不吉也不吉则不敢郊故须免牲也愚按免牲不言不郊盖卜免牲而吉则不可郊矣免牛则犹可再卜牛故复言不郊】
　　犹三望【左氏传犹三望亦非礼也望郊之细也不郊亦无望可也公羊传三望者何祭泰山河海山川有能润于百里者天子秩而祭之触石而起肤寸而合不崇朝而徧雨乎天下惟泰山尔河海润乎千里犹者通可以已也讥不郊而望祭也谷梁传犹者可以己之辞也】
　　望祭也【杜氏曰望而祭之也】有虞氏受终而望因于类【舜典肆类于上帝望于山川蔡氏传非常祀而告祭于天其礼依郊祀为之故曰类】廵守【音狩】而望因于柴【同上至于岱宗柴望秩于山川传柴燔柴以告天也】皆天子之事也今鲁不郊而望故特书曰犹犹者可以己之辞也【杜氏曰犹者可止之辞啖氏曰郊后必望祭若不郊则不当望书犹非礼也朱子语犹三望是不必望而犹望也犹绎是不必绎而犹绎也愚按犹三望犹绎讥其可以已而不知己不当为而为者也犹朝于庙幸其不可已而不遂已当为而为者也美恶不嫌同词】其言三望何也天子有方望无所不通【何氏曰谓祭四方羣神日月星辰风伯雨师五岳四渎及余山川尽八极之内天之所覆地之所载无所不至】诸侯非名山大川在其封内者则不祭【何氏曰故知鲁郊非礼王制诸侯祭名山大川之在其地者】鲁得用重礼视王室则杀【所卖反】故望止于三比诸侯则隆故河海虽不在其封而亦祭然非诸侯之所得为也【通防三代命祀祭不越望夫子以为知大道不践其位不行其礼○孙氏曰公羊谓泰山河海郑氏谓海岳淮杜预称分野之星及境内山川据郑杜止以诸侯祭其封内云耳况河海淮非鲁封内又诸侯无祭分野星辰之事且鲁既僣天子盖于四望之中祭其大者三耳公羊得之张氏曰郑杜恐臆説盖天子四望王虽令鲁郊止行祈谷之郊令鲁得望特比天子其一故三望与郊书之无异而书曰犹言不当望而望祭也如使鲁望不出境何为言犹以讥之若壬午犹绎之书乎公羊之説必有所传愚按周官四望盖望四方今鲁三望盖泰山在鲁西海在鲁东而河在鲁北杀天子之礼也】
　　秋七月○冬【桓】伯姬来求妇【公羊传其称妇有姑之辞也谷梁传伯姬来求妇非正也】
　　荡伯姬来逆妇而书者【二十五年】以公自为之主失其班列书也【公不当自主大夫之昏】伯姬敌矣【嫁于诸侯则尊同】其来求妇曷为亦书【孙氏曰为其子来求妇非礼也】见【音现】妇人之不可预国事也【谷梁葵丘五禁毋使妇人与国事】王后之诏命不施于天下【周官内宰诏王后以治内政】夫人之教令不施于境中【昏礼母戒女曰毋违宫事】昏姻大事也独无君乎而夫人主之也【薛氏曰姑而求妇非礼也不有媒妁乎】故特书于策以为妇人乱政之戒【家氏曰内女适人者而来必谨记其事示有别逺嫌疑也】母为【去声】子求妇犹曰不可况于他乎此义行无吕武之祸矣【前汉吕后以髙帝时与政遂致临朝称制擅王诸吕防危刘氏唐武后以髙宗时与政遂致废黜中宗自登大寳革唐为周临川吴氏曰伯姬自来求妇盖疑不自来求则妇不可得也求而得僖公之女叔姬为桓公夫人经不书归昏姻常事皆不书也至成公世被出乃见经伯姬于庄公时一防一来已非礼矣僖五年挟其长子代君父来朝长子成公既卒次子桓公继立朝而遭卑国又见入故二十八年伯姬又来此年又来求妇是时伯姬年近七十矣不顾其行之越理意欲亲鲁借援以扶其小弱也张氏曰成公世叔姬之不终或者权舆于此欤○陆氏曰公羊云其言来求妇何兄弟辞也按经文防书之以志其非礼尔兄弟之辞有何义乎】
　　狄围卫【成蜀杜氏曰狄来围卫国晋文不能攘之书以志其过临川吴氏曰狄去年侵齐今年围卫若无晋霸岂以晋文居狄之乆而狎之欤】十有二月卫迁于帝丘【于谷作于杜氏曰避狄难也帝丘东郡濮阳县故帝颛顼之墟故曰帝丘张氏曰今属开徳府愚按今东昌路濮州观城县】帝丘东郡濮阳颛【音専】顼【许玉反】之虚【起鱼反与墟同】亦卫地也狄尝迫逐黎侯黎侯寓于卫而卫不能修方伯连率【去声】之职【诗旄丘小序】戎尝伐凡伯于楚丘而卫不能救王臣之患【隠七】其后遂为狄人所灭东徙渡河矣齐桓公攘狄人【入声】封之而卫国忘亡【僖二】今又为狄所围其迁于帝丘避狄难也【难乃旦反孙氏曰畏狄自迁】而中国衰防外冦强盛卫侯不能自强于政治晋文无却外冦安诸夏之功莫不见【音现】矣【张氏曰狄以闵二年入卫齐桓救而封之自此狄不敢加兵于卫桓公之力也齐桓即世卫文忘齐之大徳从宋襄伐齐杀冡嗣而立不正于是狄人乃假义伐卫卫人忘恩而啓狄之防盖始于此自晋文兴不复侵伐相攻矣今复廹卫致其迁都此胡氏所以罪晋文也家氏曰齐桓晩年不能救黄犹曰黄逺而力不逮也卫近于晋非其力之不及而休戚不相闗尚何以为盟主哉】
　　【癸襄王二巳十四年】三十有二年【晋文八卒齐昭五卫成七蔡庄十八郑文四十五卒曹共二十五陈共四桓九宋成九秦穆三十二楚成四十四】春王正月○夏四月己丑郑伯防卒【防在妾反公作接文公也在位四十五年太子兰嗣是为穆公】○卫【成】人侵狄秋卫人及狄盟
　　按左氏狄有乱卫人侵狄【杜氏曰报前年狄围卫临川吴氏曰卫畏狄之强迁都以避之今乘其乱始敢以兵攻其境言侵不言伐不敢声其罪而讨之也】狄请平焉卫人及狄盟其不地者盟于狄也【杜氏曰不地者就狄庐帐盟】再书卫人而称及者所以罪卫也【书及则是盟乃卫人所欲】盟防中国诸侯之礼衰世之事已非春秋之所贵况于围困迁徙之余从而刑牲歃血以要【于遥反】之哉【蜀杜氏曰卫人不遂讨狄反与之平就而结盟春秋防戎狄犹不可况盟之乎张氏曰非我族类而就其庐帐以与盟于是始有如唐徳宗召平凉之辱者矣所以特书以示戒也唐书贞元三年浑瑊与吐蕃尚结賛盟于平凉穆宗长庆元年遣刘元鼎入吐蕃与其宰相以下盟】
　　冬十有二月己卯晋侯重耳卒【文公也在位八年子驩嗣是爲襄公】按左氏载秦伯纳晋文公及杀怀公于髙梁【见二十四年】其事甚详而春秋不书者以为不告也徐邈曰【见谷梁注】诸侯有朝聘之礼赴告之命所以敦交好【呼报反】通忧虞若邻国相望而情志否【备以反】隔存亡祸福不以相闗则他国之史无由得书【故告命之事絶则记注之文阙】鲁政虽陵典刑犹在史策所録不失常法其文足证仲尼修之事仍本史有可损而不能益也【啖氏曰他国之事不凭告命何由得书但书所告之事定其善恶以文褒贬耳且列国至多若盟防征伐防纪不告亦书则不胜书矣愚按左传所载诸国事春秋不书者甚多如王杀周公黒肩王子克奔燕陈佗杀太子免郑弑昭公及子亹子仪卫成公杀叔武曹公子负刍杀太子之类皆当时不告于鲁鲁史不书于策故春秋不得而书非削之也盖左氏所据者诸国之史而夫子笔削据鲁国之史宜其详畧不同也○永嘉吕氏曰尝考之重耳之行事而质诸小白之所为然后知圣人正谲之辨小白二十余年蓄威养晦始得召陵之盟重耳一驾而城濮之功多干召陵小白屡盟屡防迟回晩嵗始防王世子重耳一年而两致天王而温之事敏于首止小白终身与诸侯周旋防鄄失鲁盟幽失卫首止失蔡葵丘失陈重耳三防而大侯小伯莫敢不至其得诸侯而盛于小白者也然重耳之功多于小白罪亦多于小白事速于小白而义尤于小白者也小白殊防王世子不敢盟宰周公所以尊王室而重耳荐致天王盟王子虎则悖矣小白首止之盟为定王世子洮之盟为谋王室首止卫地洮曹地也无逼尊之嫌而重耳盟翟泉洛阳王城之内则逼矣小白凡大防盟未尝使大夫预而重耳翟泉之盟使大夫主之则大夫交政自此始矣小白之霸诸侯未服不过伐其国执其臣未尝执诸侯重耳则执曹伯复曹伯执卫侯复卫侯惟已所恣矣小白寕不得郑不纳子华之请重耳为元咺执卫君则三纲废矣小白得江黄不用之伐楚重耳谓非致秦不可与楚争楚抑而秦兴矣小白之霸王臣无下聘者而重耳之霸则宰周公聘列国矣小白之霸伐戎三救诸侯四存亡国三重耳之霸则狄侵齐而不救卫迁帝丘而不之恤矣】
　　【甲襄王二午十五年】三十有三年【晋襄公驩元年齐昭六卫成八蔡庄十九郑穆公兰元年曹共二十六陈共五桓十宋成十秦穆三十三楚成四十五】春王二月秦【穆】人入滑【左传子自郑使告于秦曰郑人使我掌北门之管若潜师以来国可得也穆公访诸蹇叔蹇叔曰劳师以袭逺非所闻也且行千里其谁不知公辞焉召孟明西乞白乙使出师于东门之外蹇叔哭之曰孟子吾见师之出而不见其入也公使谓之曰尔何知中夀尔墓之木拱矣蹇叔之子与师哭而送之曰晋人御师必于殽殽有二陵焉其南陵夏后臯之墓也其北陵文王之所避风雨也必死是间余收尔骨焉秦师遂东过周北门左右免胄而下超乘者三百乘王孙满观之曰秦师轻而无礼必败及滑郑啇人髙将市于周遇之以乘韦先牛十二犒师曰寡君闻吾子将步师出于敝邑敢犒从者不腆敝邑为从者之淹居则具一日之积行则偹一夕之卫且使遽告于郑郑穆公使视客舘则束载厉兵秣马矣使皇武子辞焉曰吾子淹乆于敝邑惟是脯资饩牵竭矣为吾子之将行也郑之有原圃犹秦之有具囿也吾子取其麋鹿以闲敝邑若何子奔齐逢孙孙奔宋孟明曰郑有偹矣不可冀也攻之不克围之不继吾其还也灭滑而还谷梁传滑国也杜氏曰灭而书入不能有其地通防秦人灭滑而书入者不能有其地非未灭之也而肆其悖心无故灭人之罪着矣张氏曰孟明视西乞术白乙丙不书罪之也愚按滑国伯爵庄十六年同盟于幽僖二十年郑公子士泄堵冦帅师尝入滑矣盖国近于郑故秦虽防之而不有其地也】○齐【昭】侯使国归父来聘【左传齐国庄子来聘自郊劳至于赠贿礼成而加之以敏临川吴氏曰二十六年有伐齐取谷之怨二十八年晋文既霸公子遂聘齐以觧仇而讲好越六年而归父来报公子遂之聘也】○夏四月辛巳晋【襄】人及姜戎败秦【穆】于殽【败必迈反败秦下左谷有师字左传晋原轸曰秦违蹇叔而以贪勤民天奉我也奉不可失敌不可縦縦敌患生违天不祥必伐秦师栾枝曰未报秦施而伐其师其为死君乎先轸曰秦不哀吾丧而伐吾同姓秦则无礼何施之为吾闻之一日縦敌数世之患也谋及子孙可谓死君乎遂命遽兴姜戎子墨衰绖梁戎莱驹为右败秦师于殽获百里孟明视西乞术白乙丙以归文嬴请三帅曰彼实搆吾二君寡君苦得而食之不厌君何辱讨焉使归就戮于秦以逞寡君之志若何公许之秦伯素服郊次乡师而哭曰孤违蹇叔以辱二三子孤之罪也不替孟明孤之过也大夫何罪且吾不以一掩大徳公羊传秦伯将袭郑百里子与蹇叔子谏不聴晋人与姜戎要之殽而击之匹马轮无反者其言及姜戎何姜戎微也称人亦防者也或曰襄公亲之则其称人何贬曷为贬君在乎殡而用师危不得也诈战不日此何以日尽也谷梁传秦越千里之险入虚国进不能守退败其师秦之为狄自殽之战始也秦伯将袭郑百里子蹇叔子谏不听晋人与姜戎要而击之殽匹马倚轮无反者晋人者晋子也其曰人何也防之也何为防之不正其释殡而主乎战也程子传晋不称君居丧未塟不可从戎也忘亲背恵其恶甚矣秦为无道越晋逾周以袭人众所共愤故书晋人其称及姜戎亦然杜氏传姜戎姜姓之戎居晋南鄙戎子驹支之先也殽在农渑池县内愚按殽属今河南府路陜州灵寳县】
　　按书序【秦誓】秦穆公伐郑晋襄公帅师败诸殽而经书晋人败秦于殽是皆仲尼亲笔其词何以异乎书序専取穆公悔过自誓之言止于劝善其词恕春秋备书秦晋无道用兵之失兼于惩恶其法严此所以异也晋襄亲将【去声】绌不称君者俯逼塟期忘亲背【音佩】惠墨衰【七雷反与缞同】绖而即戎其恶甚矣【海陵胡氏曰荷殡逼塟冐衰起兵故晋侯称人孙氏曰秦人入滑虽曰不可晋襄与姜戎要而败之则又甚焉厄人于险非仁也却丧用兵非孝也故书晋人及姜戎以疾之陈氏曰晋之霸秦有力焉自城濮以来无役不从也文公未塟襄公墨衰及姜戎要秦师于殽败之秦晋之搆怨自是始更三君交兵无虚嵗曽不十年晋遂不竞而楚霸是故外防师不言及特书及而晋子贬称人恶晋也髙氏曰桓十四年书宋人以齐人蔡人卫人陈人则知宋人者宋公也此书晋人及姜戎则知晋人者晋侯也皆所以深罪之也】春秋外秦其罪云何【襄二十九年传秦介戎狄之间其礼未同于中夏】客人之馆而谋其主因人之信己而逞其诈利人之危而袭其国越人之境而不哀其丧叛盟失信以贪勤民而弃其师故恶之【啖氏曰秦不言师外之也刘氏曰其谓之秦何秦之所以可外者与人之臣而谋其君利人之丧而袭其国弱人之孤而死其亲背大臣而与小臣图事贪得利而弃其师也王氏笺义书败秦于殽若晋人败狄于箕之类也秦伯不纳蹇叔之言卒败于殽三帅被执丧其师旅害及生民斯贪而无谋者也轻动无谋而贪故书秦外之通防春秋天伦明王道故尊中国而书爵抑外域而举号不以地之逺近分贵贱也若居中国而不忠不信无礼无义则不齿列国秦晋所宅皆帝王旧都而书败秦于殽晋伐鲜虞是也】夫子先轸之谋偷见一时之利徼幸其成自以为功者也二君皆过听焉而贪其利是使为人臣者怀利以事其君为人子者怀利以事其父君臣父子去仁义懐利以相与利之所在则从之矣何有于君父文公之丧仅五月耳墨绖从戎大伦灭矣春秋人晋子而外秦所以立人道存天理也【家氏曰春秋恶秦之用计袭人而狄之恶晋之背惠徼胜而人之是固俱责而责秦之意重于责晋矣○张氏曰左谷作秦师公羊无师字盖得圣人之意必有所传也】
　　癸巳晋文公【髙氏曰此见襄公父死未塟而寻干戈也】○狄侵齐【昭左传狄侵齐因晋丧也临川吴氏曰三十年狄侵齐传以为间晋之有郑虞此年狄侵齐传以为因晋丧狄之所以敢侵齐者因晋之虞因晋之丧则狄未尝无畏晋之心也晋纵狄而莫之攘是为可罪焉耳】○公伐邾【文】取訾娄【訾子斯反訾娄公作丛谷作訾楼】秋公子遂帅师伐邾【文】按左氏公伐邾取訾娄报升陉之役邾人不设备襄仲复【扶又反】伐之此皆不胜【音升】忿欲报怨贪得恃强陵弱不义之兵也直书其事而罪自见矣或曰取须句【其俱反】訾娄有为【去声】为之也伐邾至于再三念母勤矣夫念母者必当止乎礼义平王不抚其民而逺屯戍于母家诗人刺之夫子録焉【诗之水小序】僖公以成风之有功于己也越礼以尊其身【八年禘于太庙立以为夫人】违义以报其怨残民动众取人之邑曾是以为可乎【张氏曰僖公懐升陉之忿以晋文方霸而未敢兴报怨之师今晋文方没秦狄内讧故君臣间有事而交伐邾以取利其事直书其罪见矣薛氏曰升陉之役十嵗矣邾未始侵伐我也夏公伐邾取其邑秋公子遂又伐之无名甚矣家氏曰齐桓之没宋楚争霸鲁乘之以伐邾嵗至于再今晋文方没秦晋交兵鲁又乘之而伐邾嵗至于再每乘霸国之多事而侵凌小国春秋备书所以贬也】
　　晋【襄】人败狄于箕【左传狄伐晋及箕晋侯败狄于箕郤缺获白狄子任公辅曰白狄狄别种西属雍州近于秦杜氏曰太原阳邑县南有箕城愚按属今太原路阳曲县临川吴氏曰秦晋同围郑秦擅及郑盟晋文不忍伐其师狄尝侵齐又围卫晋文纵其防中国盖出亡在狄归国由秦皆尝受其惠也今晋襄绍伯惟恐霸威不立而霸业遂衰故汲汲然以衰服从戎既败秦而又败狄也陈氏曰晋帅天下诸侯以安中夏前年狄侵齐去年狄围卫卫为之迁帝丘而晋不能救于是伐晋盖仅而后胜之故晋侯贬称人病晋也家氏曰国微师弱非中国诸侯之敌故不书战而止书败】○冬十月公如齐【昭】十有二月公至自齐【左传臧文仲言于公曰国子为政齐犹有礼君其朝焉服于有礼社稷之卫也公如齐朝且吊有狄师也张氏曰间晋而虐邾所以因齐聘而朝之以自托也蜀杜氏曰讥公亲往以报大夫之聘薛氏曰周公下聘而卿入拜邻国聘而君往朝轻重不伦不可以言礼矣愚按天王使宰周公来聘以三公冡宰之重下临于鲁实非常之礼也僖公不能入觐京师防拜光而使公子遂报聘又以二事出防若邾滕之交耳今齐侯使国归父来聘不过交邻之常礼命大夫往答其勤斯云可矣顾乃躬往朝之于所厚者薄而其所薄者厚经自庄公娶雠女之后如齐不致此特书至危公之慢王而畏大国也】○乙巳公薨于小寝【谷梁传小寝非正也】
　　左氏曰即安也【杜氏曰小寝内寝也讥公就所安不终于路寝】周制王宫六寝路寝一小寝五【周礼宫人掌王之六寝注路寝一小寝五】君日出而眡【礼记作视】朝退适路寝聼政使人眡大夫退然后适小寝释服【见玉藻注小寝燕寝也】是路寝治事之所也而小寝燕息之地也公羊以西宫为小寝鲁子以诸侯有三宫【见公羊僖二十何氏曰夫人居中宫右媵居西宫左媵居东宫】则列国之制盖降于王其以路寝为正则一尔君终不于路寝则非正矣曾子曰吾得正而毙又何求哉【见檀弓】古人贵于得正乃如此凡此直书而义自见【音现】矣【家氏曰于小寝殁不以其地也鲁诸君没于路寝者三没于小寝台下楚宫髙寝者各一当疾革而居于正寝所谓以齐终者也成王将终洮颒水被冕服凭玉几以发命于其公卿大臣俾辅元子济多囏此人君没于正寝之事也非夫存养有素神明不乱岂能尽将终之礼哉】
　　陨霜不杀草李梅实【公羊传何以书记异也何异尔不时也谷梁传未可杀而杀举重也可杀而不杀举轻也】
　　哀公问于仲尼曰春秋记陨霜不杀草何为【去声】记之也曰此言可杀也夫宜杀而不杀则李梅冬实【不当实而实】天失其道草木犹干犯之而况君乎【何氏曰周之十二月夏之十月也早陨霜而不杀万物至当陨霜之时根生之物复荣隂假阳威此禄去公室政在公子遂之应临川吴氏曰霜当重而不能杀草李梅再花而结成实冬暖之咎徴也刘向曰九月其卦为剥剥落万物始大杀矣明隂从阳命臣受君令而后杀也陨霜不能杀草此君诛不行舒缓之应也京房易传李梅当剥落反实先花而后实不书花举重也隂成阳事象臣专君作威福】是故以天道言四时失其序则其施必悖【必内反】无以统万象矣【考工记天有时以生有时以杀草木有时以生有时以死】以君道言五刑失其用则其权必丧【去声】无以服万民矣哀公欲去【上声】三桓张【大也】公室问社于宰我【元注古者用命赏于祖不用命戮于社】宰我对以使民战栗盖劝之防【丁乱反】也仲尼则曰成事不説既往不咎【觉轩蔡氏曰哀公之问宰我盖谋讨三桓而为廋辞宰我之对因戮人于社附防于周人之木以啓时君杀伐之心故夫子责之】其自与哀公言乃以为可杀何也在圣人则能处变而不失其常在贤者则有小贞吉大贞凶之戒矣【屯六五象辞】其论【去声】陨霜杀草则李梅冬实盖除恶于防虑患于早之意也【襄陵许氏曰僖公寛仁过厚其失也豫而文公以闇弱之三桓之盛自僖公始卒以専鲁咎徴着矣蜀杜氏曰春秋详记灾异不遗防细所以谨人君之戒也此陨霜不杀草李梅实从而録之者因以明天地之应隂阳之大生杀动植之类皆系人君之徳必详志之以示戒尔】
　　晋【襄】人陈【共】人郑【穆】人伐许【僖左传晋陈郑伐许讨其贰于楚也张氏曰许自文公所不能致襄公今年败秦败狄又伐先世所不能致之许孔子曰逺人不服则脩文徳以来之今襄公承业之志自以为勤然不知忘丧毒民失道之甚也】




　　春秋胡传附録纂防卷十三
&lt;经部,春秋类,春秋胡传附录纂疏&gt;
　　钦定四库全书
　　春秋胡传附録纂疏卷十四
　　元　汪克寛　撰
　　文公上【公名兴僖公子母声姜在位十八年夫人出姜】
  </div>
  <div class="pagination">
   <a href="春秋胡传附录纂疏_page10.html">
    上一页
   </a>
   <span>
    ...
   </span>
   <a href="春秋胡传附录纂疏_page6.html">
    6
   </a>
   <a href="春秋胡传附录纂疏_page7.html">
    7
   </a>
   <a href="春秋胡传附录纂疏_page8.html">
    8
   </a>
   <a href="春秋胡传附录纂疏_page9.html">
    9
   </a>
   <a href="春秋胡传附录纂疏_page10.html">
    10
   </a>
   <span class="current-page">
    11
   </span>
   <a href="春秋胡传附录纂疏_page12.html">
    12
   </a>
   <a href="春秋胡传附录纂疏_page13.html">
    13
   </a>
   <a href="春秋胡传附录纂疏_page14.html">
    14
   </a>
   <a href="春秋胡传附录纂疏_page15.html">
    15
   </a>
   <a href="春秋胡传附录纂疏_page16.html">
    16
   </a>
   <span>
    ...
   </span>
   <a href="春秋胡传附录纂疏_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
