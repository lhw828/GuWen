<!DOCTYPE html>
<html>
<head>
    <meta charset="UTF-8">
    <title>春秋公羊传 - 第 11 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋公羊传 - 第 11 页/共 26 页</h1>
    <div class="content">　　（传）含者何？口实也。其言归含且赗何？兼之。兼之非礼也。
　　（经五二）三月辛亥，葬我小君成风。
　　（传）成风者何？僖公之母也。
　　（经五三）王使召伯来会葬。
　　（经五四）夏，公孙敖如晋。
　　（经五五）秦人入鄀。
　　（经五六）秋，楚人灭六。
　　（经五七）冬，十月甲申，许男业卒。
　　文公（经六一）六年
　　春，葬许僖公。
　　（经六二）夏，季孙行父如陈。
　　（经六三）秋，季孙行父如晋。
　　（经六四）八月乙亥，晋侯讙卒。
　　（经六五）冬，十月，公子遂如晋。
　　（经六六）葬晋襄公。
　　（经六七）晋杀其大夫阳处父，晋狐射姑出奔狄。
　　（传）晋杀其大夫阳处父，则狐射姑曷为出奔？射姑杀也。射姑杀则其称国以杀何？君漏言也。其漏言奈何？君将使射姑将。阳处父谏曰：「射姑民众不说，不可使将。」于是废将。阳处父出，射姑入。君谓射姑曰：「阳处父言曰：『射姑民众不说，不可使将。』」射姑怒，出刺阳处父于朝而走。
　　（经六八）闰月不告月，犹朝于庙。
　　（传）不告月者何？不告朔也。曷为不告朔？天无是月也。闰月矣，何以谓之天无是月？是月非常月也。犹者何？通可以已也。
　　文公（经七一）七年
　　春，公伐邾娄。
　　（经七二）三月甲戌，取须朐。
　　（传）取邑不日，此何以日？内辞也，使若他人然。
　　（经七三）遂城郚。
　　（经七四）夏，四月，宋公王臣卒。
　　（经七五）宋人杀其大夫。
　　（传）何以不名？宋三世无大夫，三世内娶也。
　　（经七六）戊子，晋人及秦人战于令狐，晋先眛以师奔秦。
　　（传）此偏战也，何以不言师败绩？敌也。此晋先眛也，其称人何？贬。曷为贬？外也。其外奈何？以师外也。何以不言出？遂在外也。
　　（经七七）狄侵我西鄙。
　　（经七八）秋，八月，公会诸侯、晋大夫，盟于扈。
　　（传）诸侯何以不序？大夫何以不名？公失序也。公失序奈何？诸侯不可使与公盟，眣晋大夫使与公盟也。
　　（经七九）冬，徐伐莒。公孙敖如莒莅盟。
　　文公（经八一）八年
　　春，王正月。
　　（经八二）夏，四月。
　　（经八三）秋，八月戊申，天王崩。
　　（经八四）冬，十月壬午，公子遂会晋赵盾，盟于衡雍。
　　（经八五）乙酉，公子遂会伊雒戎，盟于暴。
　　（经八六）公孙敖如京师，不至复；丙戌，奔莒。
　　（传）不至复者何？不至复者，内辞也，不可使往也。不可使往，则其言如京师何？遂公意也。何以不言出？遂在外也。
　　（经八七）螽。
　　（经八八）宋人杀其大夫司马；宋司城来奔。
　　（传）司马者何？司城者何？皆官举也。曷为皆官举？宋三世无大夫，三世内娶也。
　　文公（经九一）九年
　　春，毛伯来求金。
　　（传）毛伯者何？天子之大夫也。何以不称使？当丧未君也。逾年矣，何以谓之未君？即位矣，而未称王也。未称王，何以知其即位？以诸侯之逾年即位，亦知天子之逾年即位也。以天子三年然后称王，亦知诸侯于其封内三年称子也。逾年称公矣，则曷为于其封内三年称子？缘民臣之心，不可一日无君；缘终始之义，一年不二君，不可旷年无君；缘孝子之心，则三年不忍当也。毛伯来求金，何以书？讥。何讥尔？王者无求，求金非礼也。然则是王者与？曰：非也。非王者则曷为谓之王者？王者无求，曰：是子也。继文王之体，守文王之法度，文王之法无求而求，故讥之也。 
　　（经九二）夫人姜氏如齐。
　　（经九三）二月，叔孙得臣如京师。
　　（经九四）辛丑，葬襄王。
　　（传）王者不书葬，此何以书？不及时书，过时书，我有往者则书。
　　（经九五）晋人杀其大夫先都。
　　（经九六）三月，夫人姜氏至自齐。
　　（经九七）晋人杀其大夫士眛及箕郑父。
　　（经九八）楚人伐郑。
　　（经九九）公子遂会晋人、宋人、卫人、许人救郑。
　　（经九十）夏，狄侵齐。
　　（经九十一）秋，八月，曹伯襄卒。
　　（经九十二）九月癸酉，地震。
　　（传）地震者何？动地也。何以书？记异也。
　　（经九十三）冬，楚子使椒来聘。
　　（传）椒者何？楚大夫也。楚无大夫，此何以书？始有大夫也。始有大夫，则何以不氏？许夷狄者不一而足也。
　　（经九十四）秦人来归僖公成风之襚。
　　（传）其言僖公成风何？兼之。兼之非礼也。曷为不言及成风？成风尊也。
　　（经九十五）葬曹共公。
　　文公（经十一）十年
　　春，王三月辛卯，臧孙辰卒。
　　（经十二）夏，秦伐晋。
　　（经十三）楚杀其大夫宜申。
　　（经十四）自正月不雨，至于秋七月。
　　（经十五）及苏子盟于女栗。
　　（经十六）冬，狄侵宋。
　　（经十七）楚子、蔡侯次于屈貉。
　　文公（经十一一）十有一年
　　春，楚子伐圈。
　　（经十一二）夏，叔彭生会晋郄缺于承匡。
　　（经十一三）秋，曹伯来朝。
　　（经十一四）公子遂如宋。
　　（经十一五）狄侵齐。
　　（经十一六）冬，十月甲午，叔孙得臣败狄于咸。
　　（传）狄者何？长狄也。兄弟三人，一者之齐，一者之鲁，一者之晋。其之齐者，王子成父杀之；其之鲁者，叔孙得臣杀之；则未知其之晋者也。其言败何？大之也。其日何？大之也。其地何？大之也。何以书？记异也。
　　文公（经十二一）十有二年
　　春，王正月，盛伯来奔。
　　（传）盛伯者何？失地之君也。何以不名？兄弟辞也。
　　（经十二二）杞伯来朝。
　　（经十二三）二月庚子，子叔姬卒。
　　（传）此未适人，何以卒？许嫁矣。妇人许嫁，字而笄之，死则以成人之丧治之。其称子何？贵也。其贵奈何？母弟也。
　　（经十二四）夏，楚人围巢。
　　（经十二五）秋，滕子来朝。
　　（经十二六）秦伯使遂来聘。
　　（传）遂者何？秦大夫也。秦无大夫，此何以书？贤缪公也。何贤乎缪公？以为能变也。其为能变奈何？惟諓諓善竫言。俾君子易怠，而况乎我多有之，惟一介断断焉无他技。其心休休，能有容，是难也。
　　（经十二七）冬，十有二月戊午，晋人、秦人战于河曲。
　　（传）此偏战也，何以不言师败绩？敌也。曷为以水地？河曲疏矣，河千里而一曲也。
　　（经十二八）季孙行父帅师，城诸及运。
　　文公（经十三一）十有三年
　　春，王正月。
　　（经十三二）夏，五月壬午，陈侯朔卒。
　　（经十三三）邾娄子蘧蒢卒。
　　（经十三四）自正月不雨，至于秋七月。
　　（经十三五）世室屋坏。
</div>
    <div class="pagination">
<a href="春秋公羊传_page10.html">上一页</a><span>...</span><a href="春秋公羊传_page6.html">6</a><a href="春秋公羊传_page7.html">7</a><a href="春秋公羊传_page8.html">8</a><a href="春秋公羊传_page9.html">9</a><a href="春秋公羊传_page10.html">10</a><span class="current-page">11</span><a href="春秋公羊传_page12.html">12</a><a href="春秋公羊传_page13.html">13</a><a href="春秋公羊传_page14.html">14</a><a href="春秋公羊传_page15.html">15</a><a href="春秋公羊传_page16.html">16</a><span>...</span><a href="春秋公羊传_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
