<!DOCTYPE html>
<html>
<head>
    <meta charset="UTF-8">
    <title>日讲春秋解义 - 第 9 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日讲春秋解义 - 第 9 页/共 72 页</h1>
    <div class="content">　　【左传】冬齐仲年来聘致夫人也
　　女出嫁随使大夫聘问自鲁岀则曰致女自他国来则总曰聘盖以聘礼致故曰致女而经曰聘也隐七年年尝来聘隐弑而结昏于桓又使年来聘深爱其女而以归于簒弑之人所谓失其本心者与
　　有年
　　【公羊传】有年何以书以喜书也大有年何以书亦以喜书也此其曰有年何仅有年也彼其曰大有年何【谓宣十六年】大丰年也仅有年亦足以当喜乎恃有年也【恃頼也谓民犹頼此有年也】
　　【谷梁传】五谷皆熟为有年也
　　春秋二百四十二年之中岂无丰年而不见于经惟于桓书有年于宣书大有年盖桓宣享国皆十有八年而书有年者各一嵗则他年多歉而民不聊生具见矣春秋独于二公书有年以着其逆天而殃及于民也
　　【附録左传】芮伯万之母芮姜恶芮伯之多宠人也故逐之出居于魏【为明年秦侵芮张本芮杜注芮国在冯翊临晋县今陜西朝邑县有芮故城在黄河西岸魏杜注魏国河东河北县括地志魏故国在芮城县北今山西芮城县河北故城是也孔疏世本芮魏皆姬姓】

　　日讲春秋觧义卷五
　　钦定四库全书
　　日讲春秋解义卷六
　　桓公
　　四年春正月公狩于郎【此书搜狩之始】
　　【左传】四年春正月公狩于郎书时礼也
　　【公羊传】狩者何田狩也【田者搜狩之总名】春曰苗秋曰搜【搜简择也舍小取大】冬曰狩常事不书此何以书讥何讥尔远也【以其地逺】诸侯曷爲必田狩一曰干豆【上杀干之以爲豆实可以祭祀】二曰宾客【次杀以供宾客】三曰充君之庖【下杀备君庖厨之用】
　　【谷梁传】四时之田皆爲宗庙之事也春曰田【取兽于田】夏曰苗秋曰搜冬曰狩四时之田用三焉惟其所先得一爲干豆二爲宾客三爲充君之庖
　　戎祀国之大事搜苗狝狩皆所以讲祀事也然先王四时之田皆于农隙以讲事有常时矣诸侯田狩不过郊皆择山林翳密之地有常所矣有常时有常所则民不以爲累物不以爲害周之正月夏
　　之仲冬于时爲宜狩但鲁狩大野乃常所也今不于大野而远至郎地则非常所矣故书以示讥
　　夏天王使宰渠伯纠来聘
　　【左传】夏周宰渠伯纠来聘父在故名
　　【公羊传】宰渠伯纠者何天子之大夫也其称宰渠伯纠何下大夫也
　　宰冢宰也渠氏伯爵纠其名也桓弟弑兄臣弑君不类见不请命天王不能讨而反使冢宰下聘天理灭人道亡矣王朝公卿书爵大夫书字上士中士书名下士书人纠位六卿之长降而书名罪失职也操刑赏之柄以驭下者王也论刑赏之法以诏王者宰也乃爲乱首承命以聘弑君之贼乎于来聘名宰而天王从其常称示王当奉天命彰天讨也于锡命王不称天而荣叔无讥焉其义盖互相备纠书官又书爵任愈重则责愈大而耻愈深也
　　【附录左传】秋秦师侵芮败焉小之也【秦国今陜西清水县有故秦城】　冬王师秦师围魏执芮伯以归
　　五年春正月甲戌己丑陈侯鲍卒
　　【左传】五年春正月甲戌己丑陈侯鲍卒再赴也于是陈乱文公子佗杀太子免而代之【佗桓公弟五父也称文公子明非桓公母弟也免桓公太子】公疾病而乱作国人分散故再赴
　　【公羊传】曷爲以二日卒之怴也【怴者狂也齐人语】甲戌之日亡己丑之日死而得君子疑焉故以二日卒之也【二日卒之者阙疑】
　　【谷梁传】鲍卒何爲以二日卒之春秋之义信以传信疑以传疑【明实录也】陈侯以甲戌之日岀己丑之日得不知死之日故举二日以包也【言陈侯避病以甲戌日出己丑之日得之不知其死之日故举二日以包之】
　　陈侯鲍曷爲以二日卒按左氏公疾病而乱作则甲戌之下当有陈佗作乱之事而史阙之耳疑以传疑圣人之慎也
　　夏齐侯郑伯如纪
　　【左传】夏齐侯郑伯朝于纪欲以袭之纪人知之
　　【公羊传】外相如不书此何以书离不言防也【时纪不与防故畧言也】
　　外相朝曰如春秋之世小役大弱役彊虽敌体之国不相朝也今以齐郑之彊大相率而朝小弱之纪盖实袭之幸纪人觉其诈而不得逞耳此外相如尔何以书纪人主鲁故来告而鲁史书之孔子存而不削以着齐人灭纪之罪明纪侯去国之由刘敞所谓圣人诛意之效是也纪近于齐许近于郑齐欲得纪与郑谋之而卒得纪郑欲得许与齐谋之而卒得许王纲解纽彊大横行相要以利相倾以势相尚以诈相以恶而弱小无所逃其祸此春秋于纪侯之去子之奔所以无多责也
　　天王使仍叔之子来聘【仍谷梁作任】
　　【左传】仍叔之子弱也【讥使童子出聘】
　　【公羊传】仍叔之子者何天子之大夫也其称仍叔之子何讥何讥尔讥父老子代从政也
　　【谷梁传】任叔之子者录父以使子也【录父使子者谓不氏名其人称父言子也】故微其君臣而着其父子不正父在子代仕之辞也
　　古者官有世禄但使之食租衣税而不畀以政事先王所以优恤功臣而防其敝者至矣周衰官人以世而大臣固位赖宠惟恐失之欲及其尚存而见子孙之进用故未有职司者或承王命而有事于诸侯春秋书武氏子仍叔之子云者戒后世人主狥大臣私意用其子弟而任之不以其贤使之不以其能也
　　葬陈桓公
　　不书月史失之也盖陈佗簒立而葬之
　　城祝丘【祝丘杜注鲁地汉即丘县孟康曰春秋时之祝丘也今山东沂州东南有即丘城】祝丘齐鲁两境上邑也齐将袭纪公欲纪而畏齐故城此以备之书讥不时也
　　秋蔡人衞人陈人从王伐郑
　　【左传】王夺郑伯政郑伯不朝秋王以诸侯伐郑郑伯御之王爲中军虢公林父将右军【虢公林父王卿士】蔡人衞人属焉周公黑肩将左军【黑肩周桓公也】陈人属焉郑子元请爲左拒【子元郑公子拒方陈也】以当蔡人衞人爲右拒以当陈人曰陈乱民莫有鬭心若先犯之必奔王卒顾之必乱蔡衞不枝固将先奔既而萃于王卒可以集事【萃聚也集成也】从之曼伯爲右拒【曼伯檀伯】祭仲足爲左拒原繁高渠弥以中军奉公【二人郑臣】爲鱼丽之陈先偏后伍伍承弥缝【司马法车战二十五乘爲偏以车居前以伍次之承偏之隙而弥缝阙漏也五人爲伍此盖鱼丽陈法】战于繻葛【繻葛杜注郑地或云即长葛也】命二拒曰旝动而鼓【旝旃也通帛爲之盖今大将之麾也执以爲号令】蔡衞陈皆奔王卒乱郑师合以攻之王卒大败祝耼射王中肩王亦能军【祝耼郑臣王虽伤犹殿而不奔故言能军】祝耼请从之公曰君子不欲多上人况敢陵天子乎茍自救也社稷无陨多矣夜郑伯使祭足劳王且问左右
　　【公羊传】其言从王伐郑何从王正也
　　【谷梁传】举从者之辞也【谓若王不亲伐直举三国从王命之辞也】其举从者之辞何也爲天王讳伐郑也【讳自伐郑】郑同姓之国也在乎冀州于是不服爲天子病矣【冀州者天下之中州自唐虞及夏殷皆都焉则冀州是天子之常居后王虽不都冀州亦得以冀州言之郑近王畿故云在乎冀州言亲近犹不能服则疏逺者可知】
　　王不称天非天讨也不书败示诸侯不可敌王也郑伯不朝固爲有罪然其罚至贬爵削地而止耳鲁桓弑君而自立宋督弑君而得政天讨不加乃亲帅与郑私憾之三国以伐之而陈佗簒弑之贼亦许以师从用此爲郑所窥乘其瑕衅以败王师而自是王命遂不行于天下春秋明治乱得失之原故王不称天以正其夲三国书从以着人臣之义伐不书败以存共主之体而郑抗王师之罪亦不可掩轻重之权衡君臣之名分莫不毕见凡此皆裁自圣心非国史所能与也
　　大雩【此书雩之始】
　　【左传】秋大雩书不时也凡祀啓蛰而郊【啓蛰夏正建寅之月祀天南郊】龙见而雩【龙见建巳之月苍龙之宿昏见东方万物始盛待雨而大故祭天爲百谷祈膏雨】始杀而尝【建酉之月隂气始杀嘉谷始熟故荐尝于宗庙】闭蛰而烝【建亥之月昆虫闭藏万物皆成可荐者众故烝祭宗庙】过则书【祭必当卜卜有吉否不吉则改卜次旬卜不过三故限以一月过渉次月之节则书之以讥其慢】
　　【公羊传】大雩者何旱祭也【雩旱请雨祭名】然则何以不言旱言雩则旱见言旱则雩不见何以书记灾也
　　大雩雩于上帝用盛乐也诸侯雩于境内之山川而配以上公礼也大雩则僭天子之礼矣然鲁僭郊禘大雩旧矣欲悉书于策则不胜书故雩祭则因旱以书而特谓之大郊禘亦各因事而书以见其非义盖分所不属则气不能相感此先王制礼之精义按以春秋所书而可见者也
　　螽【公羊作】
　　【公羊传】何以书记灾也
　　【谷梁传】螽虫灾也甚则月不甚则时
　　螽之爲物常因旱而生以害稼故书
　　冬州公如曹【州国名姜姓曹杜注曹国济阴定陶县今山东定陶县西北有故城即曹国也左传】冬淳于公如曹度其国危遂不复【淳于杜注州国所都城阳淳于县也今山东安丘县东北有淳于故城】
　　【公羊传】外相如不书此何以书过我也
　　【谷梁传】外相如不书此其书何也过我也
　　天子三公称公王者之后称公州称公与祭公同盖天子三公而食邑于州者外相如不书此何以书自曹而来鲁将有其末故先录其夲也
　　六年春正月实来
　　【左传】六年春自曹来朝书曰实来不复其国也
　　【公羊传】实来者何犹曰是人来也孰谓谓州公也曷爲谓之实来慢之也曷爲慢之化我也【行过国竟而无礼于人谓之化谷梁传】实来者是来也何谓是来谓州公也其谓之是来何也以其画我【过我也】故简言之也诸侯不以过相朝也
　　实或曰州公名或曰州公如曹而实来鲁从省文也言奔则来行朝礼言朝则遂留不去故曰实来若覆书州公来则与祭伯来同而无以见不复其国之义矣
　　【附录左传】楚武王侵随【随国名姬姓侯爵杜注义阳随县西魏置随州今属湖广徳安府古城在州南】使防章求成焉【防章楚大夫】军于瑕以待之【瑕随地】随人使少师董成【董正也】鬭伯比言于楚子曰【伯比楚大夫令尹子文父】吾不得志于汉东也【汉释例汉水出武都至江夏入江武都今陜西宁羌州江夏今湖广江夏县】我则使然我张吾三军而被吾甲兵以武临之彼则惧而协以谋我故难间也汉东之国随爲大随张【张自侈大也】必弃小国小国离楚之利也少师侈请羸师以张之【羸弱也】熊率且比曰季梁在何益【熊率且比楚大夫季梁随贤臣】鬭伯比曰以爲后图少师得其君【言季梁之谏不过一见从卒当以少师爲计故云以爲后图】王毁军而纳少师少师归请追楚师随侯将许之季梁止之曰天方授楚楚之羸其诱我也君何急焉臣闻小之能敌大也小道大淫所谓道忠于民而信于神也上思利民忠也祝史正辞信也今民馁而君逞欲祝史矫举以祭臣不知其可也公曰吾牲牷肥腯【牲牛羊豕也牷纯色完全也腯亦肥也】粢盛丰备【黍稷曰粢在器曰盛】何则不信对曰夫民神之主也【神依于民】是以圣王先成民而后致力于神故奉牲以告曰博硕肥腯谓民力之普存也【博广也硕大也】谓其畜之硕大蕃滋也谓其不疾瘯蠡也谓其备腯咸有也【虽告神以博硕肥腯其实皆当兼此四谓民力适完则六畜旣大而滋也皮毛无疥癣兼备而无有所阙】奉盛以告曰絜粢丰盛谓其三时不害而民和年丰也奉酒醴以告曰嘉栗旨酒【嘉善也栗敬也】谓其上下皆有嘉德而无违心也所谓馨香无谗慝也故务其三时修其五教【父义母慈兄友弟恭子孝】亲其九族以致其禋祀【禋絜敬也九族谓外祖父外祖母从母子及妻父妻母姑之子姊妹之子女子之子非己之同族皆外亲有服而异族者也】于是乎民和而神降之福故动则有成今民各有心而鬼神乏主君虽独丰其何福之有君姑修政而亲兄弟之国庶免于难随侯惧而修政楚不敢伐
　　夏四月公防纪侯于郕【郕左传公羊传作成杜注鲁地泰山钜平县东南今山东宁阳县东北有故城社即古成城也】
　　【左传】夏防于成纪来谘谋齐难也【齐欲灭纪故来谋】
　　五年齐郑如纪欲以袭之而弗遂至是且将大加兵其国纪睦于鲁越境而谋公徃防之盖有不得已者是以春秋无讥焉
　　【附录左传】北戎伐齐齐侯使乞师于郑郑太子忽帅师救齐六月大败戎师获其二帅大良少良【二帅名】甲首三百【甲首被甲者首】以献于齐于是诸侯之大夫戍齐齐人馈之饩【生曰饩】使鲁爲其班后郑【班次也】郑忽以其有功也怒故有郎之师【郎师在十年】公之未昏于齐也齐侯欲以文姜妻郑太子忽太子忽辞人问其故太子曰人各有耦齐大非吾耦也诗云自求多福在我而已大国何爲君子曰善自爲谋及其败戎师也齐侯又请妻之【欲以他女妻之】固辞人问其故太子曰无事于齐吾犹不敢今以君命奔齐之急而受室以归是以师昏也民其谓我何遂辞诸郑伯【假父之命以爲辞爲十一年郑忽出奔衞传】
　　秋八月壬午大阅【此书大阅之始】
　　【左传】秋大阅简车马也
　　【公羊传】大阅者何简车徒也何以书盖以罕书也【罕希也大阅之礼三年一举桓公忽忘武备过于三年是以书之】
　　【谷梁传】大阅者何阅兵车也修教明谕【修先王之教以明逹于民】国道也【治国之道】平而修戎事非正也【平谓不因田猎无事而修之】其日以爲崇武故谨而日之盖以观妇人也
　　大阅者简阅车徒而训习之也周礼以仲冬之月大阅其法视三时爲独详者农隙故也周之八月乃夏正建未之月以盛夏而大阅则非其时矣昭定之间或书搜或书大搜凡称大者皆僭用天子之礼也先王寓军政于四时之田训民御暴其备豫也今以惧郑忽畏齐人非时越礼而简兵车不独厉农失政平时军政之不修亦可见矣
　　蔡人杀陈佗
　　【公羊传】陈佗者何陈君也陈君则曷爲谓之陈佗絶也曷爲絶之贱也其贱奈何外淫也恶乎淫淫乎蔡蔡人杀之
　　【谷梁传】陈佗者陈君也其曰陈佗何也匹夫行故匹夫称之也其匹夫行奈何陈侯憙猎淫猎于蔡与蔡人争禽蔡人不知其是陈君也而杀之何以知其是陈君也两下相杀不道【两大夫相杀不书】其不地于蔡也蔡人杀陈佗者讨贼之辞也乱臣贼子或夲国之臣子或邻国之君臣茍有一人能起而诛之则春秋以讨贼之义予之矣凡簒弑而称君者着其国之臣子不以爲贼而奉之也书陈佗则知陈之臣子夲不以佗爲君矣用此见春秋之初先王之泽未冺人心正理犹存故州吁陈佗无知皆不容于天壌焉又以知五年陈侯鲍卒甲戌以下所阙即佗弑太子免事也
　　九月丁卯子同生
　　【左传】九月丁卯子同生以太子生之礼举之接以太牢【太牢牛羊豕也以礼接夫人重嫡也】卜士负之士妻食之【礼世子生三日卜士负之射人以桑弧蓬矢射天地四方卜士之妻爲乳母】公与文姜宗妇命之【世子生三月君夫人沐浴于外寝立于阼阶西乡世妇抱子升自西阶君命之乃降宗妇同宗之妇命之命名也】公问名于申繻【鲁大夫】对曰名有五有信有义有象有假有类以名生爲信【若唐叔虞鲁公子友】以德命爲义【若文王名昌武王名发】以类命爲象【若孔子首象尼丘】取于物爲假【若伯鱼生人有馈之鱼因名之曰鲤】取于父爲类【若子同生有与父同者】不以国不以官不以山川不以隐疾不以畜牲不以器币周人以讳事神名终将讳之【讳始于周周人以讳法敬事明神子生三月爲之立名以其终将讳之故须豫有所避】故以国则废名【国不可易故废名】以官则废职以山川则废主【改其山川之名】以畜牲则废祀以器币则废礼晋以僖侯废司徒【僖侯名司徒废爲中军】宋以武公废司空【武公名司空废爲司城】先君献武废二山【二山具敖也鲁献公名具武公名敖更以其乡名山】是以大物不可以命公曰是其生也与吾同物【物类也谓同日生】命之曰同
　　【公羊传】子同生者孰谓谓庄公也何言乎子同生喜有正也【喜国有正嗣】未有言喜有正者此其言喜有正何乆无正也子公羊子曰其诸以病桓与
　　【谷梁传】疑故志之【文姜淫于齐襄疑非公之子】时曰同乎人也【时人佥曰齐侯之子同于他人】
　　先儒皆谓嫡长始生即书于防此旧史之法非春秋书子同生之义也文公成公皆嫡嗣何以庄之生独书文姜禽兽行故书之以正周公之后决后世之疑而朱子按经以核其事迹谓桓三年姜氏至自齐六年子同生十八年桓公乃与姜氏同如齐则庄公诚非齐侯之子以正二传之妄也不曰世子何也天下无生而贵者故誓于天子然后爲世子
　　冬纪侯来朝
　　【左传】冬纪侯来朝请王命以求成于齐公告不能【纪微弱不能自通于天子欲因公以请王命公无宠于王故告不能】
　　鲁桓弑君簒立天下之大恶也纪侯有齐难不能上告于天子自彊于政治和辑其民效死以守而求援于簒弑之人其能国乎
　　七年春二月己亥焚咸丘【咸丘杜注鲁地髙平钜野县南有咸亭今属山东兖州府公羊传】焚之者何樵之也【樵薪也以樵烧之故曰樵之齐人语】樵之者何以火攻也何言乎以火攻疾始以火攻也咸丘者何邾娄之邑也曷爲不系乎邾娄国之也曷爲国之君存焉尔
　　【谷梁传】其不言邾咸丘何也疾其以火攻也
　　古者昆虫蛰而后火田去莽翳以逐禽兽但焚一丛一聚非竭山泽而焚之也易称王用三驱在礼天子不合围诸侯不掩羣所以养仁心而尽物之性也周之二月夏之十二月昆虫未出固可以用火但已过冬狩之期而未及春搜且咸丘非狩地故不言搜狩直书曰焚以讥其尽物也
　　夏谷伯绥来朝邓侯吾离来朝【谷杜注谷国在南乡筑阳县北今湖广谷城县治爲故筑阳城古谷城在县北】
　　【左传】七年春谷伯邓侯来朝名贱之也【二国以春来夏乃行朝礼故经书夏】
　　【公羊传】皆何以名失地之君也其称侯朝何贵者无后待之以初也【贵者无后即郊特牲古者寓公不继世之义诸侯不臣寓公寓公死则臣其子不得继父寓公之世故曰无后也待之以初言谷邓与鲁夲同贵爲诸侯当待之如初也】
　　【谷梁传】其名何也失国也失国则其以朝言之何也尝以诸侯与之接矣虽失国弗损吾异日也【待之以初】春秋时诸侯相朝皆小国迫于邻近之大国不得已而爲恭也谷邓近楚而远于鲁地之相去千有余里无缘越蔡许陈曹宿邾而来朝于鲁以情事揆之必爲楚所逼失地而奔近楚之国皆不敢容故远托于鲁而鲁桓以簒弑得国欲以远国来朝爲名俾行朝礼以自侈大而震耀其臣民故旧史承而书之而实则失地之君故春秋据其实而称名也先儒以爲贬其朝桓则身爲簒弑者防盟侵伐皆不书名而独于朝之者举罚颇其类矣至谓去秋冬二时以二国朝桓逆乱天道岁功不成则穿凿附防将以扶植世教而转破碎经指义不可通使孔子果以宰纠聘桓而阙秋冬则次年仍叔之子来聘亦宜复阙果以邓谷朝鲁而阙秋冬则当于滕子来朝四国防稷以成宋乱先见此义圣人作经不若是之疎也且幸四年七年秋冬适无事可书而阙之如有事将并阙其事耶抑书其事而独阙二时耶义益无所处矣
　　【附录左传】夏盟向求成于郑既而背之【盟向二邑名隐十一年王以与郑故求与郑成】秋郑人齐人衞人伐盟向王迁盟向之民于郏【郏杜注王城今河南洛阳县西有郏鄏陌】　冬曲沃伯诱晋小子侯杀之【曲沃伯武公也小子侯哀侯子】
　　八年春正月己卯烝
　　【公羊传】烝者何冬祭也春曰祠【祠犹食也犹继嗣也春物始生孝子思亲继嗣而食之故曰祠荐尚韭卵】夏曰礿【始熟可礿故曰礿荐尚麦鱼】秋曰尝【尝者先辞也秋谷成者非一黍先熟可得荐故曰尝荐尚黍豚】冬曰烝【烝众也气盛貌冬万物毕成所荐众多芬芳备具故曰烝荐尚稻鴈】常事不书此何以书讥何讥尔讥亟也【亟数也】亟则黩【渫黩也】黩则不敬君子之祭也敬而不黩疏则怠怠则忘士不及兹四者则冬不裘夏不葛【四者四时祭也裘葛冬夏之羙服言士有公事不得及此四时之祭则不敢美其衣服盖思念亲之至也谷梁传】烝冬事也春兴之志不时也
　　周人以建子爲岁首周之春正月夏之十一月也烝以中冬不失时矣常事不书此何以书经有先起事以见义者书此以见夏五月之再烝爲黩礼也谷梁以春举冬祭爲不时则未知周虽改朔而巡狩烝享犹用夏时且尚书洛诰王在新邑烝祭岁在十有二月则用亥月烝祭亦未爲失礼也
　　天王使家父来聘【家父天子大夫家氏父字】
　　下聘弑逆之人而无贬何也既名冢宰于其重者而举法焉余则从同之义也盖君相一体任之重斯责之专故归赗仲子防葬成风则宰咺书名于前王不称天于后来聘桓公锡桓公命则宰纠书名以正其始王不称天以正其终而荣叔家父之徒无贬也此即虞书君臣相戒庶事之原皆系于元首股肱之义
　　【附录左传】八年春灭翼【曲沃灭之】　随少师有宠楚鬬伯比曰可矣雠有衅不可失也【无徳者宠国之衅也】
　　夏五月丁丑烝
　　【公羊传】何以书讥亟也
　　【谷梁传】烝冬事也春夏兴之黩祀也志不敬也
　　以季春而举冬祭非时也建子之月既烝而建辰之月复烝必以前烝爲不备也其黩乱不经甚矣
</div>
    <div class="pagination">
<a href="日讲春秋解义_page8.html">上一页</a><span>...</span><a href="日讲春秋解义_page4.html">4</a><a href="日讲春秋解义_page5.html">5</a><a href="日讲春秋解义_page6.html">6</a><a href="日讲春秋解义_page7.html">7</a><a href="日讲春秋解义_page8.html">8</a><span class="current-page">9</span><a href="日讲春秋解义_page10.html">10</a><a href="日讲春秋解义_page11.html">11</a><a href="日讲春秋解义_page12.html">12</a><a href="日讲春秋解义_page13.html">13</a><a href="日讲春秋解义_page14.html">14</a><span>...</span><a href="日讲春秋解义_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
