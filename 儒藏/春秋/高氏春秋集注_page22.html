<!DOCTYPE html>
<html>
<head>
    <meta charset="UTF-8">
    <title>高氏春秋集注 - 第 22 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>高氏春秋集注 - 第 22 页/共 40 页</h1>
    <div class="content">　　乙亥葬宋文公
　　七月而葬天子之礼也传称文公始厚葬君子谓华元乐举于是乎不臣以葬月攷之知其僭礼矣是着嗣子背殡出师与其臣子私諡之罪也
　　夏公如晋
　　公始朝于晋且拜汶阳之田也夫鲁受田之重如此而晋轻夺之有以知晋之无以令天下矣亦见鲁之土地不能自保也
　　郑公子去疾帅师伐许
　　晋尝与楚争郑郑两事之自晋荀林父败绩之后始专事楚不后与诸夏通晋虽累加兵终莫之听然许亦事楚尔而郑反伐之者以其恃楚而弗阿己也君子以是而恶郑也疲命于晋楚而以伐人
　　公至自晋
　　以公始毕三年之丧不朝天王而朝晋故书其至以讥之
　　秋叔孙侨如帅师围
　　者汶阳之不服邑也齐取有之今归焉而不服则知鲁国政繁赋重民苦之矣成公不察所以思斁谓何德之布以怀徕之而遽以师围之故与围外邑同罪
　　大雩
　　因旱祭着僭也
　　晋郤克衞孙良夫伐廧咎如
　　廧咎如者何赤狄之余也不系赤狄者何非赤狄也晋灭潞氏称师灭甲氏书人而此书卿者从诸侯之兵也从诸侯之兵以伐夷狄书卿始此外大夫将兵者凡七十余其不言帅师者三盖不成师也
　　冬十有一月晋侯使荀庚来聘
　　公朝晋故
　　衞侯使孙良夫来聘
　　鞌之役故
　　丙午及荀庚盟
　　丁未及孙良夫盟
　　二国既以礼来聘宜相亲信乃反疑忌至于歃血盟誓此非讲信修睦之道故先举来聘继言及盟庚与良夫不系之国而内亦没不书公以着二卿之抗俱失交邻之道也是时礼义不明而惟强弱之视荀庚晋之下卿孙良夫衞之上卿而鲁人盟之先晋后衞岂非畏晋之强乎
　　郑伐许
　　春秋诸侯用兵侵伐之义莫甚于称人也至有称师称爵以事之轻重为之辞若夫夷狄则直称之不复人之也今郑襄中国之诸侯也乃背华即夷从楚以伐衞之丧又叛中国之盟一嵗而再伐许夫以己从楚固有罪矣又恶人之不从而伐之是将率天下而为楚也郑之为夷狄宜矣故以夷狄书之
　　四年春宋公使华元来聘
　　宋共公即位通嗣君也三国相继来聘以去春同会伐郑交结和好也
　　三月壬申郑伯坚卒
　　伯来朝
　　夏四月甲寅臧孙许卒
　　公如晋
　　公连嵗如晋者以尝即楚故也
　　葬郑襄公
　　因鲁往会而着其臣子私諡之罪
　　秋公至自晋
　　晋侯不敬公公至欲求成于楚又逾时而返故危之
　　冬城郓
　　郑伯伐许
　　郑伯丧未逾年而兴师伐许春秋以其薄恩于其父失其为子之心有速成君之意故不复称子而如其意谓之郑伯以辱之且其先君叛盟伐丧得罪诸侯诸侯之怒未解疾之犹未已则继其业者宜强为善以覆之今又重之以不义居丧以伐人丧呜呼父既伐人之丧子又以丧伐人甚矣郑伯父子之恶也







　　春秋集注卷二十四
　　钦定四库全书
　　春秋集注卷二十五
　　宋　髙闶　撰
　　成公二
　　五年春王正月叔姬来归
　　弃而来归也以叔姬之归为鲁之过也杞伯来朝而告絶则知杞伯之有辞矣余义同宣十六年
　　仲孙蔑如宋
　　夏叔孙侨如会晋荀首于谷
　　荀首如齐逆女而侨如徃餫诸谷此之谓非礼之礼故以大夫会大夫之辞书之
　　梁山崩
　　夫先王之制名山大川不以封梁山虽属于韩而非诸侯正受封之地故春秋书梁山崩而不系之国者为天下记异是以不言晋也夫国主山川岂特晋国当之哉
　　秋大水
　　此亦非特鲁国之灾也皆当时人事之所召
　　冬十有一月己酉天王崩
　　不书者罪诸侯之不赴也
　　十有二月己丑公会晋侯齐侯宋公卫侯郑伯曹伯邾子祀伯同盟于虫牢
　　郑数伐许许人愬于楚楚人不直郑郑伯遂复弃楚而请盟于晋晋侯于是会诸侯而为此盟也夫天王崩诸侯不奔赴于京师而私会于虫牢可乎故谨而日之且书同盟以见其皆不臣也杞虽复称伯而列邾子之下盖犹以其用夷礼贬之也
　　六年
　　简王即位
　　春王正月公至自会
　　书至自会者非奔天王之丧也
　　二月辛丑立武宫
　　诸侯立庙古有彛制过则毁之不可复立武公乃伯禽之元孙献公之子于是为十一世祖非始封之君毁之已乆而辄立者盖武公敖在宣王时南征北伐实佐王师有功而諡曰武焉至成公时季孙行父因鞌之战自多其功崇尚武事一旦特出私意再为立宫同于世室与伯禽为二祧盖僭用周天子之礼若文武之祧也故明堂位曰鲁公之庙文世室也武公之庙武世室也圣人于此特书立武公以着季氏僭乱妄作之由故谨而日之
　　取鄟
　　公羊以为邾娄之邑是也然不系之邾者邾本鲁之附庸其邑即是鲁邦域之中也何取之有然邾与鲁抗若敌国然故书曰取内以罪鲁之贪外以罪邾之抗可谓简严矣
　　卫孙良夫帅师侵宋
　　按左氏晋将复会诸侯而宋人辞以难故帅卫郑及诸戎伐之而经独书卫者当是时晋谋袭衞衞不知自保乃为之非理加兵于他人之国不可归罪于晋故专罪良夫而以侵为文
　　夏六月邾子来朝
　　鲁取鄟而邾子遂来朝其强弱可知矣且天王新卽位不朝周而朝鲁此可见邾弱之甚惟陵我者是畏也
　　公孙婴齐如晋
　　晋召之欲使鲁伐宋故也
　　壬申郑伯费卒
　　郑悼公立二年其弟睔立是为成公不书者当晋楚争伐之际臣子不得尽礼于大事故也
　　秋仲孙蔑叔孙侨如帅师侵宋
　　晋复使鲁伐宋故二卿同帅师而出也便鲁伐宋者虽晋之命而鲁不以大义谕之遽为之兴师则罪专在鲁矣责与衞孙良夫同故书侵
　　楚公子婴齐帅师伐郑
　　郑弃楚复从晋受盟尽牢故楚乘其丧而伐之然不贬而人之者正着婴齐之专且暴也
　　冬季孙行父如晋
　　晋迁于新田文子徃贺之
　　晋栾书帅师救郑
　　虽大夫专兵无功而还亦善其能救也善其能救者所以深恶楚也楚伐郑丧而悼公不则晋救虽至已苦兵矣然而不背虫牢之盟是以善之也
　　七年春王正月□鼠食郊牛角改卜牛□防又食其角乃免牛
　　□鼠一名甘鼠能食人畜而不痛其曰食郊牛角见所以备灾之道不尽也过有司也改卜又食则非人之所能也所以免有司之过也有司免过变异甚矣
　　呉伐郯
　　呉实我大伯之后按国语曰命圭有命固曰呉伯不曰呉王然则呉本伯爵以僭窃大号春秋所以不书自寿梦得申公巫臣呉始为楚患令伐郯则入为中国之害始见于春秋故但书曰呉从夷狄之称也
　　夏五月曹伯来朝
　　诸侯舍天王不朝而相继朝鲁可乎
　　不郊犹三望
　　用是知鲁郊或以五月非特定公也免牛则不郊矣复书不郊者以呉曹二事隔其文故为三望起也夫三望因郊而设不郊则望祭之礼不备矣正祭已废而举其从祀此僖公之举也祭从先祖盖有惑焉仲尼书之着不明也
　　秋楚公子婴齐帅师伐郑
　　去冬栾书救郑而楚师还未得志于郑故复伐之
　　公防晋侯齐侯宋公卫侯曹伯莒子邾子杞伯救郑诸侯奔命而至楚师已退矣诸侯称爵者以其有攘楚之心也祀伯在邾莒之下盖以削弱之甚
　　八月戊辰同盟于马陵
　　诸侯同心病楚且寻虫牢之盟故同为此盟以固郑志莒子于是乎同盟春秋予之故谨日之
　　公至自会
</div>
    <div class="pagination">
<a href="高氏春秋集注_page21.html">上一页</a><span>...</span><a href="高氏春秋集注_page17.html">17</a><a href="高氏春秋集注_page18.html">18</a><a href="高氏春秋集注_page19.html">19</a><a href="高氏春秋集注_page20.html">20</a><a href="高氏春秋集注_page21.html">21</a><span class="current-page">22</span><a href="高氏春秋集注_page23.html">23</a><a href="高氏春秋集注_page24.html">24</a><a href="高氏春秋集注_page25.html">25</a><a href="高氏春秋集注_page26.html">26</a><a href="高氏春秋集注_page27.html">27</a><span>...</span><a href="高氏春秋集注_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
