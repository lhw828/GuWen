<!DOCTYPE html>
<html>
 <head>
  <meta charset="utf-8"/>
  <title>
   春秋会通 - 第 3 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋会通 - 第 3 页/共 27 页
  </h1>
  <div class="content">
   夏五月辛酉公会齐侯盟于艾【泰山牟县东南有艾山】左氏【始平于齐也注春秋前鲁与齐不平今弃恶结好】陈氏【春秋之初宋鲁卫陈蔡一党也齐郑一党也于是郑始平鲁郑方交恶于王而亟平齐鲁将以合诸侯焉尔】
　　【案齐大师之后受地于王方百里者五东方之国莫大焉自帅尚父十二世至厘公已称东州之小伯然是时宋亦以先代之后爵居上公方与鲁爲好未可间也故假郑以求鲁鲁一溺于输平之利再徇于于艾之盟三诱于祊田之归四惑于不王之告而鲁与齐郑之交固矣他日齐伯之成谓其始此故陈氏之说不爲无见○又案书公会齐侯盟者四艾齐僖小伯之初也柯与扈齐桓图伯之初也于黄齐景争伯之初也春秋皆书会明齐志也柯独不书日信齐桓也】
　　秋七月左氏【注虽无事而书首月具四时以成嵗】公羊【春秋虽无事首时遇则书首时过则何以书春秋编年四时具然后爲年注首始也过歴也歴一时无事则书其始月有事不月者人道正则天道定矣】胡氏【四德备而后爲干一德不备则乾道熄矣四时具而后成嵗一时不具则歳功亏矣书时又书月者时天时也月王月也书时又书月见天人之理合也】
　　【案无事书春正月者二十四自隐元年始书夏四月者十有一自桓九年始书秋七月者十七自隐六年始书冬十月者十一自桓元年始庄二十二年书夏五月盖本有事而阙之也案程子曰有事则道在事无事则存天时王朔】
　　冬宋人取长葛公羊【外取邑不志此何以志久也谷梁同】胡氏【宋人恃强围邑久役大众取非所有其罪着矣在王朝不能施九伐之威在列国不能脩连帅之职郑人土地天子所命先祖所受不能保有而失之是上无天王下无方伯而郑亦无君也宋人强取以王法言不可胜诛以天理言不善之积着矣初穆公属国于与夷使其子冯出居于郑殇公既立忌冯而伐郑不亦逆天理乎春秋序宋主兵以殇公之罪重也明年郑人报宋序邾爲首以郑伯之罪轻也至是宋又举兵伐郑而围其邑肆行暴虐不善之积已着而不可解矣其见杀于乱臣岂一朝一夕之故哉】张氏【郑荘委长葛于宋稔祸长恶而宋卒受蹙国防师之报矣】
　　七年春王三月叔姬归于纪左氏【注叔姬伯姬之娣也至是归者待年于父母国不与嫡俱行也】公羊【注媵贱而书者后爲嫡终有贤行纪侯爲齐所灭纪季以入齐叔姬归之能处隐约全竟妇道故重録之】谷梁【注不与嫡俱行非礼也】胡氏【非夫人也何以书不与嫡俱行则非礼之常也眉山苏辙谓书叔姬贤之也贤而得书亦春秋之法也】
　　【案胡氏前说主左氏谷梁后说主公羊陈氏说同伯姬下】
　　滕侯卒左氏【不书名未同盟也】胡氏【何以不葬怠于礼弱其君而不会也卒自外録不卒非外也葬自内録不葬非内也】
　　【案公羊以爲防国不名谷梁以爲滕用狄道自无名皆无据之言也】
　　附録【公羊同号同词例】公羊【滕防国则称侯何不嫌也贵贱不嫌同号美恶不嫌同词注若齐亦称侯滕亦称侯防者亦称人贬亦称人皆有起文贵贱不嫌同号也若继体君即位继弑君亦称即位皆有起文美恶不嫌同词也滕本子爵防国所以称侯而卒者春秋王鲁托隐以爲始受命王滕子先朝隐春秋褒之以礼嗣子得以礼祭故穪侯也】
　　【案滕本子爵之说恐非】
　　夏城中丘【中丘在琅琊临沂县东北】左氏【书不时也】公羊【何以书以重书也注以功重也言当稍稍完补至令大壊然后城之猥苦百姓空虚国家与始作城无异】谷梁【城爲保民爲之也民众城小则益城益城无极凡城之志皆讥也注保民以德不以城也】胡氏【程氏曰飬民之道在爱其力民力足则生飬遂教化行风俗美故爲政以民力爲重也春秋凡用民必书其所兴作不时害义固爲罪矣虽时且义亦书见劳民爲重事也城中丘使民不以时非人君之心也凡书城者完旧也书筑者创始也】
　　【案春秋书内城二十三以夏城者七以春城者四不时之罪尤大也其余虽时亦书者劳民也】
　　附録【城筑例】左氏【大都不过三国之一邑无百雉之城制也凡土功龙见而戒事火见而制用水昬正而栽日至而毕时也】胡氏【城者御暴安民之所而城有制役有时鲁城费城郈而复堕焉则越礼而非制矣隐公城中丘城郎而皆以夏则妨农务而非时矣城不逾制役不违时又当分财用平板榦称畚筑程土物议逺迩略基址揣厚薄仭沟洫具糇粮度有司量功命日不愆于素然后爲之可也况失其时制无爱飬斯民之意者其罪之轻重见矣】
　　【案胡氏所引分财用已下见左宣十一年楚蔿艾猎城沂传】
　　齐侯使其弟年来聘左氏【齐侯使夷仲年来聘结艾之盟也注凡聘皆使卿执玉帛以相存问】公羊【其称弟何母弟称弟母兄称兄注别同母者质家亲亲明当亲厚异于羣公子也】谷梁【诸侯之尊弟兄不得以属通其弟云者以其来接于我举其贵者也】胡氏【兄弟先公之子不称公子贬也书盟书帅师而称兄弟者罪其有宠爱之私书出奔书归而称兄弟者责其薄友恭之义年者齐僖公母弟也程氏谓先儒説母弟者盖缘礼有立嫡子同母弟之文其曰同母盖爲嫡耳非以爲加亲也此义不明久矣僖公私其同母异于他弟施及其子犹与适等而襄公绌之遂成簒弑之祸故圣人于年来聘特变文书弟以示贬焉桓十四年郑语来盟成十年黑背帅师皆罪其私也书云于弟弗念天显乃弗克恭厥兄兄亦不念鞠子哀大不友于弟天惟与我民大泯乱襄二十年陈光奔楚而穪弟不念鞠子哀昭二十年盗杀卫絷而称兄其亦不念天显矣昭元年秦鍼定十年宋辰皆责其薄也仁人于兄弟絶偏系之私笃友恭之谊人伦正而天理存春秋以训天下与来世之意也】张氏【亲亲之道尊其位重其禄非贤则不及以政齐僖因艾之盟遽遣使于鲁以结好忘君臣之大义植同列之私党而又使其弟交政邻国以启后日无知之祸】
　　【案春秋齐之聘鲁五年之再来齐僖纠合之时也归父之来晋襄未定之时也国佐之来齐顷有志于叛晋也庆封之来齐景初立而有志于争伯也皆出于私情矣然春秋之初齐尢加礼于鲁至桓既伯僖七年公子友如齐之后鲁使之聘齐者二十二而齐聘仅三至焉亦可以观世道矣○又案春秋书弟十四书兄一齐年郑语衞黑背皆罪其私主陆氏陈光秦鍼宋辰衞絷皆罪其薄主谷梁衞鱄佞夫皆可入陈光之例陈昭先称公子而后称弟亦以陈侯有宠爱之私而致之也独叔肸称弟贤之也葢以其善处兄弟之变者也公羊左氏同母之说程子力辨之而陆氏亦曰圣人之教虽及兄弟之子犹引而进之安有异母即见疎外乎余见叔肸下】
　　秋公伐邾左氏【宋及郑平盟于宿秋公伐邾爲宋讨也注公距宋而与郑平欲以郑爲援今郑复与宋盟故惧而伐邾欲以求宋故曰爲宋讨】胡氏【宋人先取邾田故邾人入其郛鲁与仪父则元年盟于蔑矣邾人何罪可声特托爲词说以伐之耳经之书伐非主兵者皆有言可执见伐者皆有罪可讨也传曰欲加之罪何患无词鲁爲宋讨非义甚矣而称伐邾所谓欲加之罪者也而不知渝蔑之盟不待贬而自见矣】张氏【夫和大者所以恤小既平宋郑则邾宋之睚眦亦可和矣亲此而虐彼苟欲恱宋而忘蔑之盟子曰小人比而不周此足以见书爲宋讨邾之旨矣】
　　【案内兵之伐国仅二十而书公伐邾者六书大夫伐邾者八止书伐邾者一夫邾在鲁之宇下而陵弱侵小之兵史不絶书如此甚矣鲁之失政也】
　　冬天王使凡伯来聘【凡伯周卿士凡国伯爵谷梁曰凡氏伯字上大夫也自此王聘之始】公羊【注书者喜之也古者诸侯有较徳殊风异行天子聘问之当北面称臣受之于太庙所以尊王命归美于先君不敢以已当之】谷梁【聘问也聘诸侯非正也】胡氏【案周礼行人王有时聘以结诸侯之好间问以谕志而谷梁子何以独言聘诸侯非正也古者诸侯于天子比年一小聘三年一大聘五年一朝故天子亦有聘问之礼焉隐公即位未尝书遣使如周则未尝聘也亦不书公如京师则是未尝朝也一不朝则贬其爵再不朝则削其地刑则不举遣使聘焉其斯以爲不正乎天王失威福之柄矣】
　　【案春秋书王聘鲁七始于此而终于宣十年凡伯南季仍子家父皆不过大夫犹可也宰周公以三公之重王季子以介弟之尊而下聘礼益凟矣隐僖之得聘犹可也以宰纠而聘桓以季子而聘宣宠篡弑矣】
　　附録【王聘例○周礼天子时聘以结诸侯之好殷頫以除邦国之慝间问以谕诸侯之志归脤以交诸侯之福故谷梁之说范未详而赵子亦曰王政行也天子使使聘诸侯所以洽恩惠考政典也然胡氏独取谷梁者葢周礼乃古者王室亲诸侯之常典而谷梁氏则深究夫春秋王聘之失不可非也】
　　戎伐凡伯于楚丘以归左氏【初戎朝周凡伯弗宾凡伯还戎伐于楚丘以归楚丘衞地】谷梁【国而曰伐此一人而曰伐何大天子之命也】胡氏【一人而曰伐见其以徒众也以归易词于楚丘见衞不救王臣之患以归者罪凡伯失节不能死于位也】
　　【案谷梁以戎爲衞其说无据不可从○又案胡氏引说详见国语单襄过陈条下】
　　八年春宋公衞侯遇于垂【垂即犬丘卫地】左氏【齐侯将平宋衞于郑有防期宋公以币请于卫请先相见卫侯许之故遇于犬丘】陈氏【特相遇不书书宋衞将以爲参盟也】张氏【简礼相见以谋事也】
　　【案垂之遇左氏以爲宋衞有怨于郑而齐欲平之葢郑之怨卫因公孙滑宋之怨郑因公子冯其说似有据然考之于经后此瓦屋止二国参盟而不及郑十年入郑伐戴之师又二国爲党以仇郑则宋衞此谋葢有志于从齐党而无意于释郑憾也齐僖亦不过假此以求诸侯耳岂真有平怨之本心欤】
　　三月郑伯使宛来归祊庚寅我入祊【祊公谷作邴】左氏【郑伯请释泰山之祀祀周公以泰山之祊易许田三月宛来归祊不祀泰山也注宛不书氏未赐族】公羊【其言入何难也其日何难也注以归后乃日言时重难不可即入至此日乃入也】谷梁【名宛所以贬郑伯恶予地也入者内弗受也日入恶入者也】胡氏【周制六年五服一朝故于天子之郊有朝宿之地又六年王乃时廵诸侯各朝于方岳故于泰山之旁有汤沐之邑成王以周公有大勲故特赐之许田爲朝宿之地宣王以郑伯母弟懿亲故特赐之祊田爲汤沐之邑祊近鲁许邻郑各以近者相易何以不可乎用是见郑有无君之心而谓天王不复能廵守矣用是见郑有无亲之心而敢与人以先祖所受之邑矣其言我入祊者祊非我有也入者不顺之辞义不可入而强入之也】陈氏【曷爲谓之来归五年郑伯始朝王不礼焉郑有志于叛王而合诸侯渝平归祊皆逊辞也纠合之道也】
　　【案祊许之易其谋始于输平之时然不过借以固鲁之好而未敢及许也至是归祊以祀周公为辞者葢隐然致易许之请而隐公犹未许其易也郑庄委分地以合党而不吝所谓将欲取之必固与之者也隐公不察其深谋诡计而溺于一祊之入故于防中丘之会不能不徇之而败宋入许陷于大恶而不悟使隐公不死尚不能久有许况桓公不义之立郑伯适投其间而前日之谋尽行矣春秋所书不越数端而郑之奸情备见先儒谓郑庄小人之雄信哉○又案汤沐之邑何氏以爲四井为邑邑方二里东方二州四百二十国凡为邑广四十里袤四十二里取足舍止共槀谷是则诸侯皆有矣范氏以为诸侯有大功德于王室者京师有朝宿之邑泰山有汤沐之邑所以供祭祀也其余则否胡氏从范说爲是○又案来归例除咺来归赗及内女来归外书来归者五郑祊卫俘之来以利而来也郓讙石尚之来以礼而来也要之皆自外至而非勉强之文其善恶则不同矣季子来归着国人之喜也】
　　夏六月己亥蔡侯考父卒【桓侯封人立】○辛亥宿男卒胡氏【周人有讳礼故凡赴皆不以名经书其终虽五伯强国莫不以名者是仲尼笔之也赴不以名而书名者与鲁通也已通而不名者旧史失之尔未通而名者有所证矣盖诸侯生则不名死则名之别于天子示尊卑之等礼之中也】
　　秋七月庚午宋公齐侯卫侯盟于瓦屋【瓦屋周地】左氏【齐人卒平宋衞于郑秋会于温盟于瓦屋以释东门之役礼也冬齐侯使来告成三国公使众仲对曰君释三国之图以鸠其民君之惠也敢不承受君之明德】谷梁【外盟不日此其日何诸侯之参盟于是始故谨而日之也诰誓不及五帝盟诅不及三王交质子不及二伯注宋序齐上王爵也世道交丧盟诅滋彰非可以经世轨训故存日以记恶盖春秋之始也】胡氏【程氏曰宋为主盟与郑絶也大道隐而家天下然后有诰誓忠信薄而人心疑然后有诅盟盟诅烦而约剂乱然后有交质子至是倾危之俗成民不立矣春秋革薄从忠于参盟书日谨其始也周官设司盟掌盟载之法凡邦国有疑则请盟于会同聴命于天子亦圣人待衰世之意耳德又下衰诸侯放恣其屡盟也不待会同其私约也不繇天子口血未干而渝盟者有矣其末至于交质子犹有不信者焉春秋谨参盟善胥命美萧鱼之会以信待人而不疑也盖有志于天下为公之世凡此类亦变周制矣】陈氏【诸侯初参盟也有参盟则有主盟三国成而东诸侯之交盛矣】张氏【春秋之初皆离会之盟至此则三君共要质于神以示明信然宋殇王者之后齐僖东方大国衞亦北州大国也正可因此爲讲信睦之事成鸠民息肩之图而明年会防之后伐宋取邑视今日盟誓之言不复顾忌比诸小人平时指天日为誓他日临小利害不一引手救反挤之又下石者正相似也呜呼春秋于瓦屋之盟列数三君而又书日以谨之所以伤世变之甚也】
　　【案瓦屋之盟左氏以为齐卒平宋衞于郑而郑不与何也盖宋衞忿郑之谋未息故也大抵列国之忿争皆以强弱为进退齐最强宋衞次之郑则小国也传曰宋衞实难郑何能为则宋衞之所畏者在齐而不在郑矣故瓦屋之盟宋衞虽屈于齐而终不与郑平也程子曰与郑絶也其说精矣然郑庄固挟齐以自强齐僖亦资郑以纠合故瓦屋虽以王爵尊宋而明年宋公不王之罪又发于郑人是齐僖阳尊宋衞而隂固郑党宋衞不悟而僖襄之小伯桓公之创伯皆原于此矣○又案外盟书日止此○又案陈氏以瓦屋鄟陵皆为参盟】
　　八月葬蔡宣公○九月辛卯公及莒人盟于浮来【浮公谷作包杜曰纪邑张氏曰莒地有浮来山】左氏【以成纪好也注二年纪莒盟密为鲁故今公寻之故曰成纪好】胡氏【莒小国人防者而公与之盟故特言及以讥失礼且明非大夫之罪也屈千乗之尊下与小国之大夫盟太卑可逾非谦德矣】张氏【特书公及以着非莒人之敢敌诸侯公盖自失人君之体也案春秋书公及人盟二浮来及蜀是也谷梁曰可言公及人不可言公及大夫然则公及齐大夫盟蔇何得云不可杜氏例以为防者不嫌敌公侯故直穪公然髙傒处父大国贵卿犹以伉尊为讳今乃直书不讳乎公羊又以为实莒子而书人者隐公不肖仅能使防者随从之皆无据之言也独赵子曰莒小国若不书公则嫌乎非公屈礼以盟其卑以病公也此说是矣故胡氏从之若蜀之盟则上书公子下书楚人其贬明甚不可与此例论也又公及齐人狩禚公谷皆以为人齐侯以人公此又变例尔】
　　螟○冬十有二月无骇卒【骇谷梁作侅】左氏【羽父请諡与族公命以字为展氏注公孙之子以王父字为氏无骇公子展之孙也】胡氏【无骇书名未赐族也诸侯之子为大夫则称公子其孙也为大夫则称公孙公孙之子与异姓之臣未赐族而身为大夫则称名无骇侠之类是也已赐族而使之世为大夫则称族如仲孙叔孙季孙之类是也古者置卿必求贤德不以世官春秋之初犹为近古故无骇与侠皆书名尔其后官人以世无不赐之族或以字或以諡或以官或以邑而先王之礼亡矣至于三家専鲁六卿分晋诸侯失国出奔相继职此由也案礼天子寰内诸侯世其禄而不嗣然则诸侯所置大夫嗣其位而不易岂礼也哉】
　　【案春秋书无侅侠季友仲遂之卒实因卿大夫之告终以谨世变所以着无侅侠之未赐族不为薄而季友仲遂之恩过于厚过厚若隆于恩而废礼生乱恒必由之不可不考也公谷以为罪无骇入极而贬之又以为隐不成为君故不爵大夫皆无据】
　　九年春天王使南季来聘【南氏季字】张氏【隐公十年之间宰咺凡伯南季三至鲁庭以鲁为周公之胄而欲亲之也公不明尊王之义以正其国于是诸侯相效而王灵竭臣子则象而篡弑萌矣此春秋详书王使之意也】
　　【案胡氏曰春秋书天王来聘者七命者三赗葬者四则问于他邦及齐晋秦楚之大国可知矣书公如京师者一朝于王所者二卿大夫如京师者五会葬者二举鲁一国则天下诸侯之不臣可知矣】
　　三月癸酉大雨震电庚辰大雨雪【杜氏以为经当有霖字】左氏【书时失也凡雨自三日以徃爲霖平地尺为大雪】公羊【震电何以书记异也何异尔不时也大雨雪何以书记异也何异尔俶甚也注月令二月雷乃发声】谷梁【志疏数也八日之间再有大变隂阳错行故谨而日之也雨月志正也】胡氏【震电者阳精之发雨雪者隂气之凝周三月夏之正月雷未可以出电未可以见而大震电此阳失节也雷已出电已见则雪不当复降而大雨雪此隂气纵也隂阳运动有常而无忒凡失其度人为感之也今阳失节而隂气纵公子翚之谗兆矣钟巫之难萌矣春秋灾异必书虽不言其事应而事应具存惟明于天人相感之际则见圣人所书之意矣】
　　【案春秋书雨二此年及僖三年六月雨是也书震二此年及僖十五年震夷伯庙是也书大雨雪二此年及僖十年冬是也雨雪一桓八年冬是也】
　　附録公羊【注凡灾异一日者日歴日者月歴月者时歴时者加自文为异】
　　侠卒公羊【吾大夫之未命者也】谷梁【所侠也不书氏隐不爵大夫也注所者侠之氏】夏城郎
　　【案襄陵许氏曰七年城中丘而伐邾今城郎而后伐宋公不务崇德脩政以戒萧墙而念外人之有非干时动众恃城保国亦己末矣○又案郎鲁近邑在髙平方与县东南隐之元年费伯已城之矣至此年复城而桓十年三国之伐来战于此庄八年陈蔡之俟亦次于此十年齐宋以兵窥鲁又宿师于此则郎岂非鲁之要地乎厥后筑台于郎筑郎囿想皆在此始也犹有警惧之心终也遂为逰观之地矣】
　　秋七月○冬公会齐侯于防【防鲁地公羊作邴】左氏【宋公不王郑伯为王左卿士以王命伐宋宋以入郛之役怨公不告命公怒絶宋使秋郑人以王命来告伐宋会于防谋伐宋也】谷梁【会者外为主焉尔】胡氏【周官行人有时会以发四方之禁此谓非时而合诸侯以禁止天下之不义也列国何爲有此名故凡书会皆讥也谓非王事相聚会尔据左氏称郑以王命来告则谓之非王事可乎曰以王命讨宋而听征讨之禁于王都虽召陵之举不是及矣始则私相会为谋于防中则私相盟为师期于邓终则乗败人而深为利取二邑归诸已奉王命讨不庭者果如是乎经之书会书伐而不异其文以此】
　　【案经书公特会齐侯八防嬴讙艾泺城濮平州夹谷是也】
　　十年春王二月公会齐侯郑伯于中丘○夏翚帅师会齐人郑人伐宋左氏【会于中丘盟于邓为师期五月羽父先会齐侯郑伯伐宋】胡氏【翚不氏先期也始而会宋以伐郑固请而行今而会郑以伐宋先期而徃不待钟巫之变知其有无君之心矣故去其公子以戒兵柄之下移制之于未乱也】陈氏【曷为会称君伐称人略之也春秋举重一役而再有事不悉书苟再见必前目而后凡也一役而再见但人之者略之也】张氏【程氏曰三国先遣将致伐齐郑称人非卿也】
　　六月壬戌公败宋师于菅辛未取郜辛巳取防左氏【六月戊申公会齐侯郑伯于老桃壬戌公败宋于菅庚午郑师入郜辛未归于我庚辰郑师入防辛巳归于我君子谓郑庄公可谓正矣以王命讨不庭不贪其土以劳王爵正之体也】公羊【取邑不日此何以日一月而再取甚之也】谷梁【不正其乘败人而深为利取二邑故谨而日之也】胡氏【夫诸侯分邑非其有而取之盗也内小恶直书而不隐其不言战而言败败者爲主彼战而此败之也皆陈曰战诈战曰败】陈氏【蔽罪于鲁也春秋严义利之辨苟以为利书吾取而已是故郜防书取讥不在郑也济西书取汶阳书取邾田书取讥不在晋也必若郑伯欲易许田然后可以言来归焉尔】
　　【案左氏所载事则是义则非○又案内兵书取十八惟郜防须句书日○又案鲁败外师凡八而败宋者三菅乗丘鄑也】
　　附録【内恶例案公羊曰内大恶讳此其言甚之何春秋録内而略外于外大恶书小恶不书于内大恶讳小恶书注明取邑为小恶一月再取小恶中甚者耳故胡氏曰内大恶其辞婉小恶直书而不隐如成公取鄟襄公取邿昭公取鄫皆覆人之邦而絶其嗣亦书曰取所谓婉辞也】
　　秋宋人衞人入郑宋人蔡人衞人伐戴郑伯伐敢之【戴公谷作载国也】左氏【蔡衞郕不会王命秋郑师犹在郊宋衞入郑蔡人从之伐戴郑伯围戴克之取三师焉】胡氏【称伐称取兼之也或疑郑人兵力不能取戴兼三国之师非矣什围伍攻正也以寡覆众竒也庄公盖尝克叔叚败王师困州吁而入许能以竒胜可知矣故驻师于郊多方以误之也四国已鬬起乗其弊一举而兼之卞庄子之术也然孟子曰善战者服上刑称伐取者其以庄公残民之甚当此刑矣】
　　【案公谷皆以为郑伯因三国之力以取戴其书取者易也然三国既与郑仇必无与郑共事之理戴既受三国之伐则必与郑为党故程子以为郑戴合攻尽取三国之众此说为当胡氏以为一举而兼四国恐过】
　　冬十月壬午齐人郑人入郕【郕公作盛】左氏【讨违王命也】公羊【注日者盛鲁同姓于隐篇再见入者明当忧録之】谷梁【日入恶入者也】胡氏【程氏谓宋本以公子冯在郑故二国交恶春秋不见其为王讨也王臣不行王师不出矫假以逞私忿耳此说据经为合若讨违王命则不书入矣入者不顺之词也若以为难词则齐郑大国于讨郕何难哉】
　　【案郑庄假王命之事自隐之元年以王师虢师伐衞则犹为卿士也至三年有交质之恶周人虢公政矣六年郑始朝周而不见礼八年夏虢公忌父始作卿士于周而郑又以齐朝王九年然后有宋公不王之师而传曰郑伯为王左卿士岂非雨朝之后周复用之而郑伯所以周旋王室不过爲矫假报复之私初非有夹辅之诚也十一年之入许传又曰君谓许不共亦假饰之词也卒之败宋入郕入许纳冯之后志得意满而有繻葛之战矣故诸传惟程氏得之左氏得其事而不究其情是为郑伯之所欺也】
　　十有一年春滕侯薛侯来朝【诸侯朝鲁之始】左氏【滕侯薛侯来朝争长公使羽父请于薛侯曰周之宗盟异姓爲后君若辱贶寡人愿以滕君为请乃长滕侯】公羊【诸侯来曰朝大夫来曰聘其兼言之何防国也】谷梁【天子无事诸侯相朝正也考礼脩德所以尊天子也诸侯来朝时正也犆言同时也累数皆至也】胡氏【孔子曰邦君为两君之好有反坫周礼行人凡诸侯之邦交殷相聘世相朝也然谓之殷则得中而不过谓之世则终诸侯之世而一朝其为礼亦节矣周衰典制大坏无礼义之交惟强弱之视或来朝而不报其礼或屡徃而不纳以归无合于中聘世朝之制矣且列国于天子述所职者盖阙如也而自相朝聘可乎凡大国来聘小国来朝一切书而不削皆所以示讥滕薛二君不特言者又讥旅见也非天子不旅见诸侯偃然受之而不辞亦以见隐公之志荒矣案凡诸侯朝犆言之若谷伯邓侯同时偕至而朝礼不同日也累数之若今滕薛及邾牟葛同日行礼也同日旅见惟天子可受之诸侯不当然也○又案滕之来朝五此年及桓二年文十二襄六哀二惟此年书侯余皆书子义见桓二年○又案谢氏曰是时伐戴入郕小国受难甚矣故二国惧而入朝○又案吕氏曰天下祸机常萌于盛满之时】
　　夏公会郑伯于时来【公縠上有五月字时来公羊作祁黎】左氏【谋伐许也】秋七月壬午公及齐侯郑伯入许左氏【公会齐侯郑伯伐许庚辰于许瑕叔盈以郑伯之旗蝥弧登周麾而呼曰君登矣郑师毕登壬午遂入许许庄公奔衞齐侯以许让公公曰君谓许不共故从君讨之许既伏其罪矣虽君有命寡人弗敢与闻乃与郑人郑伯使许大夫百里奉许叔以居许东偏曰天祸许国而假手于我寡人寡人惟是一二父兄不能共亿其敢以许自为功乎吾子其奉许叔以抚柔此民也若寡人得没于地天其以礼悔祸于许无宁兹许公复奉其社稷帷我郑国之有请谒焉如旧昬媾其能降以相从也无滋他族实偪处此以与郑国争此土也寡人之使吾子处此不惟许国之爲亦聊以固吾圉也君子谓郑庄公于是乎有礼礼经国家定社稷序民人利后嗣者也许无刑而伐之服而舍之度德而处之量力而行之相时而动母累后人可谓知礼矣】公羊【注入例时此日者危録隐公也】胡氏【书会则伐许本郑志也书及则入许公所欲也隐公即位十有一年天王遣使来聘者再而未尝朝于京师罪一也平王崩不奔丧会葬至使武氏子来求赙罪二也礼乐征伐自天子出而擅兴兵甲爲宋而伐邾爲郑而伐宋罪三也山川土田各有封守上受之天王下传之先祖而取郜及防入祊易许罪四也今又入人之国而逐其君罪五也凡此五不韪者人臣之大恶隐公兼而有之然则不善之殃岂特始于惠成于桓而隐之积亦不可得而掩矣使隐公为国以礼而自强于善岂有钟巫之难乎】陈氏【宋不王郑以王命讨之于是入郕又入许取宋蔡衞三师焉夫以王命讨不庭顾因以爲暴许无君者十有五年甚矣郑之专也于是许庄公奔衞不书非其罪也】
　　【案春秋一事而始书会后书及惟此年及桓元年垂越之会盟皆所以着内外之志也桓十二年会武父至伐宋则书及例与此同桓十六年会晋夏伐郑则仍书会非独鲁之所欲矣此可以见书法之谨也○又案临江刘氏曰公之不得其终以徳薄而多大功虑浅而数得志也备其四境祸反在内可不哀欤○又案许姜姓大岳之裔在颍昌长社与郑爲邻郑庄并吞之志久矣特以三国共伐难于专利故外假存许之义内结许人之心而又使公孙获以钤制许叔则许固郑之内臣矣未几庄公薨许叔因郑乱以入许于是郑许之衅复启然齐桓既伯许七从于会盟三从于征伐许之事齐尚谨齐之救许亦至则虽有楚人之围郑人寖无能为也及晋伯已后许专心事楚无复中国之顾故晋文围以诸侯晋襄伐以三国悼有荀防之伐平有荀偃之侵以区区之郑一歳而再用兵于许春秋虽狄郑而许亦不能以自存矣故成十五年以后一迁于叶再迁于夷又迁于白羽又迁于容城越二年而灭于郑游连之手是则今日之入许乃后日灭许之开端也然首谋在郑书公以及母乃春秋恶党恶之诛欤○又案黎淳引十一年入许事以破左氏入许田之说刘质夫不从】
　　冬十有一月壬辰公薨左氏【初仲子生而有文在其手曰爲鲁夫人故仲子归我生桓公而惠公薨隐公立而奉之至是羽父请杀桓公将以求太宰公曰爲其少故也吾将授之矣使营莵裘吾将老焉羽父惧反谮公于桓公而请弑之十一月公祭钟巫齐于社圃馆于寪氏壬辰羽父使贼杀公于寪氏立桓公而讨寪氏有死者不书葬不成丧也】公羊【春秋君弑贼不讨不书葬以爲无臣子也不地不忍言也】胡氏【致隐让国立不以正惠公之罪也致桓弑君几不早断隐公之失也旣有谗人交乱其间忧虞之象着矣而曰吾将老焉是犹豫留时辨之弗早辨也其及也冝隐公见弑鲁史旧文必以实书其曰公薨不地者仲尼亲笔也盖不书弑示臣子于君父有隐避其恶之礼不书地示臣子于君父有不没其实之忠不书葬示臣子于君父有讨贼复雠之义非圣人莫能修之谓此类也夫贼不讨讐不复而不书葬则服不除寝苫枕戈无时而终事也以此法讨罪至严矣】
　　【案鲁十二公惟隐闵二公薨不书地不书葬皆弑也子般子赤亦然子野未逾年之君不书葬无子则不庙也桓公亦遇弑而书葬者贼在外讥不专于臣子也○又案隐公立十一年自六年以前党于宋自六年以后党于齐郑原其即位虽以次当立然本非惠公之命而出于诸大夫之扳已故元年盟仪父其秋盟宋二年盟戎四年遇清春秋皆书及盖隐欲结诸国以自安也虽然自安而大夫之专迭见于无骇翚帅师之时矣输平以后隐渐得志故伐邾而忘蔑之信伐宋而弃宿之盟入祊入许无所不至而有寪氏之祸使隐公初立上请王命则长幼之义自明君臣之分自定又何必屈已于诸侯委权于大夫以成后日之变哉杜氏以爲让国之贤君吾未之见也】











　　春秋会通卷二
&lt;经部,春秋类,春秋会通&gt;
　　钦定四库全书
　　春秋会通卷三　　　　　　元　李亷　撰桓公【名轨諡法辟土服逺曰桓在位十八年】左氏【注惠公之子隠公之弟母仲子】
　　【周桓王九年】元年春王正月公即位左氏【注嗣子位定于初丧而改元必须逾年者继父之业不忍有变于中年也桓篡立而用常礼欲自同于遭丧继位者也】公羊【继弑君不言即位此其言即位何如其意也注弑君欲即位故如其意以着其恶】谷梁【继故不言即位正也先君不以道终则子弟不忍即位也继故而言即位则是与闻乎弑也先君不以其道终已正即位之道而即位是无恩于先君也】胡氏【桓公与闻乎故而书即位着其弑立之罪深絶之也美恶不嫌同词古者诸侯一娶九女故诸侯不再娶于礼无二嫡惠公元妃既卒继室以声子则是摄行内主之事矣仲子安得为夫人母非夫人则桓乃隐之庶弟安得为嫡子谓当立乎桓不当立则国乃隐公之国其欲授桓乃实让非摄也盖非其有而居之者摄也故周公即政而谓之摄推己所有以与人者让也故尧舜禅授而谓之让惠无嫡嗣隐公继室之子于次居长礼当嗣世其欲授桓所谓推己所有以与人者也以其实让而桓乃弑之春秋所以恶桓深絶之也公羊所谓桓幼而贵隐长而卑子以母贵者徇惠公失礼而爲之辞非春秋法也】张氏【桓公弑君而立在周礼九伐之法当伏贼杀其亲之辠今书公见周王之无政刑书即位见鲁之臣子忘不共戴天之雠而推戴弑君之贼弁冕南面立乎其位故桓公之编书法大率异于羣公此圣人修理三纲整敕人伦之大旨也】
　　【案即位例已见隐元年独陈氏曰古者君薨既殡嗣子即位于柩前虽逾年恒称子必类见然后列于诸侯东迁之诸侯旣逾年而即位改元视天子非周制也自隐至文六君惟桓文书即位亦惟桓文书命是不特类见之礼废虽请命亦废矣成公以后皆书即位而无锡命王室区区所以感讽诸侯之意亦不复讲矣虽与诸传说不合然亦有见】
　　三月公防郑伯于垂郑伯以璧假许田夏四月丁未公及郑伯盟于越左氏【公即位修好于郑郑人请复祀周公卒易祊田公许之郑伯以璧假许田盟于越结祊成也盟曰渝盟无享国冬郑伯拜盟】公羊【其言以璧假之何易之也易之则其言假之何为恭也曷为为恭有天子存则诸侯不得专地也许田者何鲁朝宿之邑也诸侯时朝乎天子天子之郊诸侯皆有朝宿之邑焉此鲁朝宿之邑也曷为谓之许田讳取周田也讳取周田则曷为谓之许田近许也此邑也其称田何田多邑少称田邑多田少称邑】谷梁【会者外为主及者内为志假不言以言以非假也非假而曰假讳易地也礼天子在上诸侯不得以地相与也用见鲁之不朝于周而郑之不祭泰山也】胡氏【许田所以易祊也郑旣归祊矣又加璧者祊薄于许故也鲁山东之国与祊为邻郑畿内之邦许田近地也以此易彼各利于国而圣人乃以为恶而隐之何欤曰利者人欲之私放于利必至夺攘而后餍义者天理之公正其义则推之天下国家而可行春秋恶易许田孟子极陈利国之害皆防本塞源杜簒弑之渐也汤沐之邑朝宿之地先王所先祖所受私相贸易而莫之顾是有无君之心而废朝觐之礼矣是有无亲之心而弃先祖之地矣故圣人以是为国恶而隐之也其不曰易而曰假者夫易则已矣言假则有归道焉又以见许人改过迁善自新之意非止隐国恶而已也垂之会郑为主故称会越之盟鲁志也故称及郑人欲得许田以自广是以为垂之会桓公欲结郑好以自安是以为越之盟夫弑逆之人人人得而诛之而郑与之盟以定其位是肆人欲灭天理无俟于贬絶而恶自见矣】陈氏【取许田则曷为谓之以璧假郑伯之词也公羊氏曰为恭也春秋之初诸侯为恶必有词以自文郑伯以璧假许田齐侯郑伯如纪单伯送王姬筑王姬之馆于外皆善词世夫子伤周之敝曰利而巧文而不慙于春秋着其事所以见王化衰风俗日趍于变且以发明郑庄之欺也爱叚之辞立许叔之辞劳王问左右之辞足以祸五世矣】张氏【书防书及交贬以见其恶】
　　【案鲁与郑特相盟会者惟桓公之编有四会垂盟越盟武父会曹是也郑庄之结鲁桓与鲁桓之交郑突皆党簒弑之贼尔案假田之义公羊陆氏陈氏以为郑伯之逊词谷梁胡氏以为夫子之讳词二说疑公羊得之盖内小恶直书不隐易许之罪不大于取郜防失许之恶不大于以济西赂齐彼旣直书此疑非讳词也而何氏注公羊又有深讳之语似不达公羊本防】
　　附録公羊【桓公会皆月危之也】
　　秋大水左氏【凡平原出水为大水】公羊【何以书记灾也注灾伤二谷以上书灾也先是桓簒隐百姓痛伤悲哀之心旣蓄积后专易朝宿之邑隂逆而与怨气并之所致】谷梁【髙下有水灾曰大水】胡氏【大水者隂逆而与怨气并之所致桓行逆德而致隂沴冝矣或问尧时岂有致之者而曰洚水警予何也曰开辟以来水之行未得所归故尧有忧焉使禹治之而后人得平土而居尔后世有人为不善感动天变而引尧为觧误矣】张氏【大非常则灾害广盖隂盛恶逆之气所感也案经书大水八桓二庄三宣成襄各一惟桓十三年书夏余皆以秋外书宋大水一】
　　冬十月【无事书冬十月首此】谷梁【无事焉何以书不遗时也春秋编年四时具而后为年】二年春王正月戊申宋督弑其君与夷【督宋戴公孙】及其大夫孔父【孔父孔子六世祖孔父嘉】左氏【宋华父督见孔父之妻于路目逆而送之曰美而艳春督攻孔氏杀孔父而取其妻公怒督惧遂弑殇公又曰宋殇公立十年十一战民不堪命孔父嘉为司马督为太宰因民之不堪命先宣言曰司马则然已杀孔父而弑殇公召庄公于郑而立之以亲郑君子以为督有无君之心然后动于恶故先书弑其君】公羊【及者何累也弑君多矣舍此无累者乎曰有仇牧荀息皆累也舍仇牧荀息无累者乎曰有有则此何以书贤也何贤乎孔父可谓义形于色矣其义形于色奈何督将弑殇公孔父生而存则殇公不可得而弑于是先攻孔父之家殇公知孔父死已必死趋而救之皆死焉孔父正色而立于朝则人莫敢过而致难于其君者孔父可谓义形于色矣注父者字也礼臣死君字之以称字见其先君死也】谷梁【孔父先死其曰及何也书尊及卑春秋之义也臣旣死君不忍称其名孔氏父字諡也或曰其不称名盖为祖讳孔子故宋也注督宋之卑者卑者以国氏】胡氏【案左氏宋殇公立十年十一战民不堪命孔父为司马无能改于其德非所谓格君心之非者然君弑死于其难处命不渝亦可以无媿矣父者名也着其节而书及不失其官而书大夫是春秋之所贤也贤而书名刘敞谓旣名其君于上则不得字其臣于下此君前臣名礼之大节也督将弑殇公孔父生而存则不可得而弑于是先攻孔父而后及其君能为有无亦庶几焉凡乱臣贼子畜无君之心者必先翦其所忌而后动于恶不能翦其所忌则有终其身而不敢动也华督欲弑君而惮孔父刘安欲叛汉而惮汲直曹操欲禅位而惮孔融此数君子皆义形于色足以衞宗社而忤邪心奸臣所以惮也不有君子其能国乎春秋贤孔父示后世人主崇奬节义之臣乃天下之大闲有国之急务也】陈氏【死节人臣之极致春秋贵死节必大臣也然后书大臣谊与其君存亡者也虽大臣也苟不能与其君存亡则亦不书是故栾书中行偃先杀胥童而后弑君不言及死节人臣之极致春秋重以予人也孔父嘉不名命大夫也】张氏【初宋穆公舍其子冯而立与夷使冯出居郑与夷旣立而郑庄公欲纳冯于宋于是自隐四年以后郑宋屡相侵伐华督盖冯之党也故弑与夷而立冯】
　　【案华督弑君之由惟张氏得之盖旧语有孔父义形于色之言而左氏附防以为女色之色啖子辩之详矣案孔父左氏穪孔父嘉而注以父为名故胡氏因之诸传皆以孔为氏父为字啖子又以孔爲字父爲美称谓孔氏之先皆以字连父如弗父金父若孔爲字岂世世改乎又春秋时名嘉者多字孔亦其证也谷梁又以孔子爲祖讳春秋非夫子家传安得爲祖讳要之左注以父爲名而嘉爲字则华父督亦父为名而督爲字乎当以啖子爲是后来孔爲氏亦以王父字耳】
　　附録谷梁【注会盟言及别内外也尊卑言及上下序也】
　　滕子来朝左氏【注隐十一年称侯今称子者盖时王所黜】谷梁【疏今传无贬爵之文明降爵非春秋之义此时周德虽衰尚爲天下宗主滕降爵必时王所黜】胡氏【滕称侯爵距此三歳乃降而称子先儒谓爲时王所黜使时王能黜诸侯春秋岂复作乎有言其在丧者终春秋不复书侯无说矣盖春秋诛乱讨贼尤严于乱贼之党桓公弟弑兄臣弑君天下大恶已不能讨又先邻国而朝之是与夷狄无异春秋所深恶故降而称子以正其罪礼曰四夷虽大皆曰子其降而称子狄之也春秋天子之事仲尼假鲁史用五刑奉天讨所以垂天子之法于后世也】
　　【案滕称子杜氏与谷梁同张氏与胡氏同张氏曰春秋诸侯之爵不轻贬絶惟用夷变夏崇奬逆贼凟乱三纲之辠者则黜之故吴楚僭王杞莒用夷则降爵黜号而滕首朝桓特黜而从后日之称子其说亦善发明胡氏者然春秋善善长恶恶短先王罚弗及嗣安有一人之罪而世世子孙受贬黜乎赵子以滕子此朝爲在丧而后日齐桓伯后方与杞薛皆降号以从防此亦爲有见者而在丧之说凿矣故沙随程可久以爲春秋时大国强暴每责赋于小国小国不堪多自降爵以从杀礼引子产争承以爲证盖亦用赵子意朱子极取之然考之于经诸侯降爵惟滕薛杞滕初称侯自桓二年始书子薛初称侯至庄三十一年始书伯以爲自降可也杞初称侯至庄二十七年称伯而僖二十三年卒称子文十年称伯而襄二十九年来盟又称子其升降不一者此前说又不通矣且二邾皆自附庸升而为子传者以为数从齐桓之防请于天子命为诸侯据此则又似时王黜陟之説亦可行姑记所闻以俟知者○又案程氏谢氏皆曰滕侯爵降称子以其臣属于楚也朱子曰滕未尝服楚不知程氏何据○又案胡氏说朱子尝疑之以问延平延平荅以胡氏爲长后来滕之子孙碌碌无闻爲宋私属不能自强圣人之心必有其善然后进之若无所因是私意也纪侯之说朱子亦疑之以爲若果如此则是义理之正可以危急而弃之也延平亦取胡氏说以朱子之说爲害义而滕子说朱子后又取沙随之言则是终有疑也】
　　三月公会齐侯陈侯郑伯于稷以成宋乱【稷宋地○宋庄公元年】左氏【防于稷以成宋乱爲赂故立华氏也以郜大鼎赂公齐陈郑皆有赂故遂相宋公注经称平宋乱者盖以鲁君受赂立华氏贪纵之甚恶其指斥故逺言始与齐陈郑爲会之本意也传言爲赂故立华氏明经本书平宋乱爲公讳讳在受赂立华氏也督未死而赐族督之妄也】公羊【内大恶讳此其目言之何逺也注加以者辟直成乱也疏若言公爲三国所以非公本意也】谷梁【以者内爲志焉尔公爲志乎成是乱也】胡氏【案左爲赂故立华氏也臣弑君凡在官者杀无赦华督弑君之贼而桓与诸侯会而受赂以立华氏使相宋公甚矣故特书其所爲而曰成宋乱此其目言之何桓恶极矣臣子欲尽隐之而不可以欺后世其曰成宋乱而不书立华氏犹爲有隐乎耳春秋列会未有言其所爲者独此与襄公末年会于澶渊各书其事者一则受宋赂而立华氏一则谋宋灾而不讨蔡般故特书其事以示贬焉然澶渊之会深讳鲁卿而重贬诸国之大夫此则前有宋督弑君后有取宋鼎之事书曰成宋乱则其罪已明不必讳公与贬诸侯爵次然后见其罪矣】陈氏【会未有言其所爲者其曰成宋乱弑君之祸接迹于天下于是焉始也向也合五国之君大夫以定州吁而州吁讫于讨今也合四国之君以立华督督遂相宋庄弑君之祸接迹于天下四君爲之也春秋之襃贬至于变文严矣以变文爲犹未也而直言其所爲舍此无复见者矣虽然有孔父焉东迁之初国犹有臣子也】
　　【案春秋会言其事者惟此与澶渊盟言其所爲者惟盟薄释宋公皆特笔也君臣夷夏之大变也又案谢氏曰去其乱之爲平遂其事之谓成】
　　夏四月取郜大鼎于宋戊申纳于大庙【戊申五月十日】左氏【非礼也臧哀伯諌曰君人者将昭德塞违以临照百官百官于是乎戒惧而不敢易纪律今灭徳立违而昭违乱之赂器于太庙其若之何公不听】公羊【此取之宋其谓之郜鼎何器从名地从主人宋始以不义取之故谓之郜鼎遂乱受赂纳于太庙非礼也注器从名从本主名名之正其本名也地从主人从后所属主人郜本所以有大鼎者周家以世孝天瑞之鼎以助享祭诸侯有世孝者天子亦作鼎以赐之】谷梁【桓内弑其君外成人之乱受赂而退以事其祖非礼也其道以周公爲弗受也郜鼎者郜之所爲也曰宋取之宋也孔子曰名从主人物从中国故谓之郜大鼎也】胡氏【取者得非其有之穪纳者不受而强致之谓弑逆之人不能致讨而受其赂器置于太庙以明示百官是教之习爲夷狄禽兽之行也公子牙庆父仲遂意如之恶又何诛焉故直载其事谨书其日垂训后世使知宠赂之行保邪废正能败人之国家也亦或知戒矣】
　　【案春秋致赂例宋以郜鼎赂公而书取在鲁鲁以济西赂齐而书取在齐蔽罪于鲁齐也齐致衞寳而书来归结正诸侯之罪不独在鲁也○又案意林曰宋鼎书郜齐俘书衞彭城书宋取非所有据非所安虽歴百世犹存其故名】
　　秋七月纪侯来朝【左氏纪作公谷程氏皆作纪胡氏从之】左氏【公即位而来朝】谷梁【朝时此其月何也桓内弑其君外成人之乱已即是事而朝之恶之故谨而月之也】胡氏【桓弟弑兄臣弑君天下大恶王与诸侯不奉天讨反行朝聘之礼则皆有贬焉纪侯何独无贬方是时齐欲灭纪纪侯求鲁爲之主非爲桓立而朝之也】
　　【案纪称侯公羊注以隐二年考之纪本非侯爵此称侯者天子将娶于纪故封之百里后恒称侯而谷注亦以爲盖时王所进是皆不知纪子伯爲阙文之故尔○又案纪来朝二】
　　蔡侯郑伯会于邓【楚患之始○楚武王始僭号称王○张氏以邓爲蔡地】左氏【始惧楚也】公羊【离不言会此其言会何盖邓与会尔】胡氏【楚自西周已爲中国之患宣王盖尝命将南征矣及周东迁僭号称王慿陵江汉此三国者地与之邻是以惧也其后卒灭邓虏蔡而郑以王室懿亲爲之服役终春秋之世圣人盖伤之也夫天下莫大于理莫强于信义循天理惇信义以自守其国家荆楚虽大何惧焉不知本此事丑德齐莫能相尚则以地之大小力之强弱分胜负矣观诸侯会盟离合之迹而夷夏盛衰之由可考也观春秋进退予夺抑之防则知安中国待四夷之道矣】
　　【案楚自熊绎始受封六世至熊渠立其子康爲句亶王红爲鄂王执疵爲越章王此僭王之始又八世至熊仪是爲若敖又二世至熊眴是爲蚡冒又一世至熊通是爲武王武王十九年入春秋侵随于桓之六年合诸侯于桓之八年围鄾败邓于桓之九年盟贰轸败郧师蒲騒于桓之十一年伐绞伐罗楚已大于江汉之间矣庄公四年文王熊赀立庄六年而伐申庄十年而执蔡侯庄十六年而灭邓于是楚势益张他日争伯之权舆始此】
　　附録【公羊离会说】公羊【注二国会曰离二人议各是其所是非其所非所道不同不能决事定是非立善恶不足采取故曰离不言会自三国以上言会者重其少从多也】
　　九月入左氏【侯来朝不敬侯归乃谋伐之九月入讨不敬也】谷梁【我入之也注不称主名内之卑者据入邴称我此恐非我故发之】
　　【案程氏曰将卑师少称人内则止云入某伐某○又案左氏以前纪侯来朝爲侯故附会爲不敬之说事正与僖二十七年桓公来朝而公子遂入相类得非左氏因此而误乎不然桓公以不共而得贬今武公何以不贬也故胡氏不从】
　　公及戎盟于唐冬公至自唐【书至之始】左氏【脩旧好也公至自唐告于庙也凡公行告于宗庙反行饮至舍爵策勲焉礼也特相会徃来称地让事也自参以上则徃称地来称会成事也】公羊【注凡致者臣子喜其君父脱危而至】谷梁【例致君者殆其徃而喜其反此致君之意义也离不言会故以地致】胡氏【凡爲人子者出必告反必面故君行必告庙反必奠而后入礼也出告行反告至常事尔何以书或志其去国逾时之久也或録其会盟侵伐之危也或着其党恶附奸之罪也桓公弑君而立尝列于中国诸侯之防而不书至同恶也今逺与戎盟而书至者危之也程氏所谓居夷浮海之意是矣语曰夷狄之有君不如诸夏之亡也言中国旣不知义夷狄或能知义也案至例凡公行一百七十有六书至者八十有二不书至者九十有四啖子曰告庙则书之于策夫子随其所致而书以示功过且志其去国逺迩迟速也其有一出而渉两事者或致前事或致后事夫子择其重者志之也又有不致本事者盖本事非功也十二公独隐公不告盖谦让不以人君之礼自处也其余不告或耻也或怠也陈氏有曰凡至危之也隐行不至桓至盟戎而已庄之适齐皆至之桓文有诸侯之事茍不得意则书至讫于断道而后不至者鲜矣成之琐泽襄之鄬之戏之役仅不至焉尔昭定之世无不至者哀或不至至会吴伐齐至黄池之会皆危之也是故夫人不至至出姜大夫不至至季孙意如叔孙婼案二家说皆有得处但陈氏以桓文不得意书至则召陵盟楚岂不得意啖子以本事非功故不致本事则同心围齐何得非功亦有不通者故独胡氏说爲长而胡氏于致前事致后事之说又略焉则又当参以公谷也○又案春秋书公至自地六唐谷干侯瓦夹谷黄是也】
　　三年春正月左氏【注经之首时必书王明此厯天王之所颁也其或废法违常失不班厯故不书王】公羊【注无王者以见桓公无王而行也十年有王者数之终也十八年有王者桓公之终也】谷梁【桓无王元年有王谨始也其日无王何也桓弟弑兄臣弑君天子不能定诸侯不能救百姓不能去以为无王之道遂可以至焉尔元年有王所以治桓也二年书王正与夷之卒也】胡氏【桓无王而元年书春王正月以天道王法正桓公之罪也桓无王而二年书春王正月以天道王法正宋督之罪也程氏曰弑君者不以王法正之天理灭矣谷梁子之义是也三年而后经不书王有以爲周不班厯者昭公末年王室有子朝之乱岂暇颁厯而经皆书王非不颁厯明矣又有以爲阚文者安得一公之内凡十四年皆不书王其非阙文明矣然则云何桓公弑君而立至于今三年而诸侯之丧事毕矣是入见受命于天子之时也而王朝司马不施九伐之刑邻国大夫不闻有沐浴之请鲁之臣子义不戴天反面事雠曾莫之耻使乱臣贼子无所忌惮人之大伦灭矣故自是而后不书王者见桓公无王与天王之失政而不王也】
　　【案桓公惟元年二年十年十八年有王赵氏以爲后人误加其说已非而注谷梁者见二年书王以爲正与夷之卒遂附会以爲十年书王正终生之卒是又不知正弑逆之义矣注公羊者于十年十八年书王得之而元年书王以爲桓公此时未敢无王至三年始着其无王之罪是又穿凿之甚也故胡氏独取程子○又案范氏例春秋上下无王者凡一百有八桓无王见不奉王法余公无王者爲不书正月不得书王也宣亦篡位而不去者罪之轻重异也】
　　公会齐侯于嬴【嬴齐东南邑泰山嬴县】左氏【成昬于齐也注公不由媒介自与齐侯会而成昬非礼也】张氏【乱臣贼子与会而爲昬着齐侯之辠也】
　　夏齐侯衞侯胥命于蒲【蒲衞地】左氏【不盟也注申约言以相命而不歃血也】公羊【胥命者何相命也何言乎相命近正也近正奈何古者不盟结言而退注善其近正似于古而不相背故书以拨乱也】谷梁【胥之爲言犹相也相命而信谕谨言而退以是爲近古也是必一人先其以相言之何也不以齐侯命衞侯也注申约言以相达不歃血而誓盟古谓五帝时】胡氏【公羊曰相命近正也人爱其情私相疑贰以成倾危之俗其所由来渐矣有能相命而信谕岂不独爲近正乎故特起胥命之文于此有取焉圣人以信易食答子贡之问君子以信易生重桓王之失信去则民不立矣故荀卿言春秋善胥命】
　　【案胥命诸传皆善之惟赵子以爲讥其无人君之礼而陈氏曰相命者相推长也诸侯不禀于王而私相命于是始子頺之乱虢公郑伯胥命于弭不书以其谋王室也非王事而胥命是相推长而已矣于是齐侯称小伯而黎之臣子亦以方伯责衞侯桓文之事其所由来者渐矣其说本薛氏而张氏复推明之曰东迁以来王政不纲贤伯之思自黍离之作已可见隐公而降莫有任中国之事者独齐衞爲列国之望欲私天下之权于已遂起而图之西周方伯皆命于天子今欲专之事出创见必求势力之均相逊相先布之天下耳目而不以爲异然后彊者乃敢专之故蒲之胥命正齐衞非命伯而专征之始此春秋所以特书而谨之其说近是然于三传皆无据姑具于此】
　　六月公会杞侯于郕【谷梁曰郕鲁地○公羊杞作纪郕作盛】左氏【杞求成也】张氏【公羊作纪纪与鲁亲而求援于鲁以抗齐郑故桓公因其二年来朝而与之会也】
  </div>
  <div class="pagination">
   <a href="春秋会通_page2.html">
    上一页
   </a>
   <a href="春秋会通.html">
    1
   </a>
   <a href="春秋会通_page2.html">
    2
   </a>
   <span class="current-page">
    3
   </span>
   <a href="春秋会通_page4.html">
    4
   </a>
   <a href="春秋会通_page5.html">
    5
   </a>
   <a href="春秋会通_page6.html">
    6
   </a>
   <a href="春秋会通_page7.html">
    7
   </a>
   <a href="春秋会通_page8.html">
    8
   </a>
   <span>
    ...
   </span>
   <a href="春秋会通_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
