<!DOCTYPE html>
<html>
 <head>
  <meta charset="utf-8"/>
  <title>
   春秋左传属事 - 第 10 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋左传属事 - 第 10 页/共 17 页
  </h1>
  <div class="content">
   隐公元年夏四月费伯帅师城郎不书非公命也【费伯鲁大夫郎鲁地今鱼台县君举必书史之所书皆公命也以非命不书史之旧经亦如之】
　　二年夏司空无骇入极费庈父胜之【鲁司徒司马司空皆卿也极附庸小国庈父费伯传言无骇能入极因庈父城郎之师以胜之】
　　七年夏城中丘书不时也【中丘在今山东沂县境】
　　九年夏城郎书不时也
　　桓公十六年冬城向书时也
　　庄公二十八年冬筑郿非都也凡邑有宗庙先君之主曰都无曰邑邑曰筑都曰城【郿鲁下邑周礼四县为都四井为邑然宗庙所在则虽邑曰都尊之也】
　　二十九年春新作延廏书不时也凡马日中而出日中而入【日中春秋分也治厩当以秋分因马向入而脩之今以春作故曰不时】冬十二月城诸及防书时也凡土功龙见而毕务戒事也火见而致用水昏正而栽日至而毕【诸防皆鲁邑龙亢龙星建戌之月日在房故角亢晨见东方三时之务始毕戒民以土功事火心星亥月之初心星次角亢之后晨见东方致筑作之用水营室星谓今十月而昏正所谓定之方中于是树板干而兴作日南至微阳始动故土功息】
　　僖公二十年春新作南门书不时也凡啓塞从时【门户道桥谓之啓墙郭城堑谓之塞皆土功也须从其时而治之今以春故不时若小有破敝自当随敝随葺固不可以时拘而此髙大其门作新以易旧自当从时也】
　　文公十二年冬城诸及郓书时也【诸今山东诸城县郓郓城县】十三年秋七月太室之屋坏书不共也【简慢宗庙使至倾頽】成公九年冬城中城书时也
　　十八年秋筑鹿囿书不时也
　　襄公十三年冬城防书事时也于是将早城臧武仲请俟毕农事礼也
　　昭公九年冬筑郎囿书时也季平子欲其速成也叔孙昭子曰诗曰经始勿亟庶民子来焉用速成其以勦民也无囿犹可无民其可乎【诗大雅言文王始经营灵台非急疾之庶民自以子义而来乐为之勦劳也】
　　定公十五年冬城漆书不时告也【漆邾庶其邑实以秋城冬乃告庙鲁知其不时故缓告从而书之以示讥】












　　春秋左传属事卷十
&lt;经部,春秋类,春秋左传属事&gt;
　　钦定四库全书
　　春秋左传属事卷十一　　　明　傅逊　撰
　　晋
　　曲沃簒晋
　　隐公五年春曲沃庄伯以郑人邢人伐翼王使尹氏武氏助之翼侯奔随夏六月曲沃叛王秋王命虢公伐曲沃而立哀侯于翼【曲沃晋别封成师之邑今山西曲沃县庄伯成师子也翼晋旧都今山西翼县尹氏武氏皆周世族大夫随晋邑哀侯翼侯之子光】
　　六年春翼九宗五正顷父之子嘉父逆晋侯于随纳诸鄂晋人谓之鄂侯【唐叔始封受怀姓九宗职官五正遂世为晋强家五正五官之长九宗一姓为九族也嘉父晋大夫鄂晋别邑桓王前立此侯之子于翼故别名鄂】
　　桓公二年　初晋穆侯之夫人姜氏以条之役生太子命之曰仇其弟以千亩之战生命之曰成师师服曰异哉君之名子也夫名以制义义以出礼礼以体政政以正民是以政成而民聴易则生乱嘉耦曰妃怨耦曰仇古之命也今君命太子曰仇弟曰成师始兆乱矣兄其防乎惠之二十四年晋始乱故封桓叔于曲沃靖侯之孙栾賔傅之师服曰吾闻国家之立也本大而末小是以能固故天子建国诸侯立家卿置侧室大夫有贰宗士有子弟庶人工商各有分亲皆有等衰是以民服事其上而下无觊觎今晋甸侯也而建国本既弱矣其能乆乎惠之三十年晋潘父弑昭侯而纳桓叔不克晋人立孝侯惠之四十五年曲沃庄伯伐翼弑孝侯翼人立其弟鄂侯鄂侯生哀侯哀侯侵陉庭之田陉庭南鄙啓曲沃伐翼【传因曲沃簒晋追记其始条晋地太子文侯也名仇意取攻战相仇成师桓叔名意取能成其众师服晋大夫言命名获其宜而义礼政出焉由之以治易之则乱穆侯爱少子桓叔俱取于战以为名所附意异师服知桓叔之后必盛于晋以倾宗国而预言之惠鲁惠公晋文侯卒子昭侯立见桓叔强偪封之为曲沃伯靖侯桓叔之高祖父言得贵宠公孙为傅师服益知晋之将亡国诸侯家卿大夫侧室众子贰宗小宗也皆于其中立官以自辅士以子弟为仆庶人无尊卑则以亲踈为分别见贵贱皆有差不得以并嫡觊觎冀望也甸侯诸侯而在甸服者潘父晋大夫孝侯昭侯子庄伯桓叔子陉庭翼南鄙邑】
　　三年春曲沃武公伐翼次于陉庭韩万御戎梁为右逐翼侯于汾隰骖絓而止夜获之及栾共叔【武公庄伯子韩万庄伯弟御戎仆也右戎车之右汾隰汾水之次汾水源出岢岚州经灵石至临汾绛州荥河注于海骖絓哀侯之骖絓于木共叔栾賔之子宾傅桓叔共叔傅哀侯共殉所奉之主共叔并见获而死】
　　七年冬曲沃伯诱晋小子侯杀之【曲沃伯武公也小子侯哀侯子】八年春灭翼【曲沃灭之】冬王命虢仲立晋哀侯之弟缗于晋【虢仲王卿士虢公林父】
　　九年秋虢仲芮伯梁伯荀侯贾伯伐曲沃
　　庄公十六年冬王使虢公命曲沃伯以一军为晋侯【曲沃武公遂并晋国僖王因就命为晋侯小国故一军】
　　十八年春虢公晋侯朝王王飨醴命之宥皆赐玉五防马三匹非礼也王命诸侯名位不同礼亦异数不以礼假人【王之觐羣后始则行飨礼先置醴酒示不忘古饮宴则命以币物助欢敬宥助也双玉为瑴侯而与公同赐是假人以礼】○【以下附献公除公族】
　　二十三年夏晋桓庄之族偪献公患之士蒍曰去富子则羣公子可谋也已公曰尔试其事士蒍与羣公子谋谮富子而去之【桓叔庄伯之子孙强盛偪迫公室士蒍晋大夫富子二族之有谋而强盛者蒍假为羣公子谋以富子终为羣公子害因诬谮以罪羣公子不悟而去之】
　　二十四年秋晋士蒍又与羣公子谋使杀游氏之二子士蒍告晋侯曰可矣不过二年君必无患【游氏二子亦桓庄之族】二十五年秋晋士蒍使羣公子尽杀游氏之族乃城聚而处之冬晋侯围聚尽杀羣公子【聚晋邑】
　　二十六年春晋士蒍为大司空夏士蒍城绛以深其宫【绛晋所都在今山西太平县南旧有晋城为蒍所筑】
　　献公灭虞虢
　　桓公十年春虢仲谮其大夫詹父于王詹父有辞以王师伐虢夏虢公出奔虞【虢国在今陜西寳鸡县虢仲虢公也王卿士詹父属大夫有辞其辞直虞国在今河南虞城县】初虞叔有玉虞公求旃弗献既而悔之曰周谚有之匹夫无罪怀璧其罪吾焉用此其以贾害也乃献之又求其寳劒叔曰是无厌也无厌将及我遂伐虞公故虞公出奔共池【虞叔虞公弟贾买也旃之也及我祸将连及我共池地阙】庄公二十六年秋虢人侵晋冬虢人又侵晋
　　二十七年冬晋侯将伐虢士蒍曰不可虢公骄若骤得胜于我必弃其民无众而后伐之欲御我谁与夫礼乐慈爱战所畜也夫民让事乐和爱亲哀防而后可用也虢弗畜也亟战将饥【畜养也以礼乐慈爱教民所以预养战胜之具让事礼之极乐和乐之极爱亲慈之极哀防爱之极虢弗畜而力战必自毙其力而饥】
　　三十二年秋七月有神降于莘惠王问诸内史过曰是何故也对曰国之将兴明神降之监其徳也将亡神又降之观其恶也故有得神以兴亦有以亡虞夏商周皆有之王曰若之何对曰以其物享焉其至之日亦其物也王从之内史过往闻虢请命反曰虢必亡矣虐而聴于神神居莘六月虢公使祝应宗区史嚚享焉神赐之土田史嚚曰虢其亡乎吾闻之国将兴聴于民将亡聴于神神聪明正直而壹者也依人而行虢多凉徳其何土之能得【神降以声接人莘虢地今河南陜州城有莘原神降之所过周大夫言四代兴亡皆有神异享祭也物类也若以甲乙日至祭先脾玉用苍服上青以比类祭之请命请命以土田祝太祝宗宗人史太史应区嚚皆名聴于民政顺民心也聴神求福于神也依人唯徳是与凉薄也】
　　闵公二年春虢公败犬戎于渭汭舟之侨曰无徳而禄殃也殃将至矣遂奔晋【犬戎西戎别在中国者渭汭渭水之曲渭水源出临洮府鸟防山东至咸阳华隂入河舟之侨虢大夫○之侨于此智矣而后以违命为戮何哉】
　　僖公二年春晋荀息请以屈产之乘与垂棘之璧假道于虞以伐虢公曰是吾寳也对曰若得道于虞犹外府也公曰宫之竒存焉对曰宫之竒之为人也懦而不能强谏且少长于君君昵之虽谏将不聴乃使荀息假道于虞曰冀为不道入自颠軨伐鄍三门冀之既病则亦唯君故今虢为不道保于逆旅以侵敝邑之南鄙敢请假道以请罪于虢虞公许之且请先伐虢宫之竒谏不聴遂起师夏晋里克荀息帅师会虞师伐虢灭下阳先书虞贿故也【荀息字叔屈地生良马垂棘出美玉故以为名今山西石楼县有屈产泉传云有马饮此泉而生龙驹即此马也四马曰乘自晋适虢途出于虞故假道今山西蒲州中条山有虞坂传荀息由此假道外府言代我藏之耳宫之竒虞贤臣息谓虞君亲而狎之必轻其言冀国今山西河津县旧有冀亭颠軨虞地山西平陆县旧有颠軨坂鄍虞邑攻其三门虞报伐冀使其国病将欲假道先称其强以恱之逆旅客舎也虢稍遣人分依客舍以聚众抄晋边邑故问虢以何罪伐我虞喜于厚赂而欲求媚故请先晋不信虞故自主兵经先书虞恶其贿也下阳虢邑今山西平陆县】秋虢公败戎于桑田晋卜偃曰虢必亡矣亡下阳不惧而又有功是天夺之鉴而益其疾也必易晋而不抚其民矣不可以五稔【桑田虢地在今河南陜州东北鉴以自照骄则生疾稔熟也】
　　五年秋晋侯复假道于虞以伐虢宫之竒谏曰虢虞之表也虢亡虞必从之晋不可啓冦不可翫一之谓甚其可再乎谚所谓辅车相依唇亡齿寒者其虞虢之谓也公曰晋吾宗也岂害我哉对曰太伯虞仲太王之昭也太伯不从是以不嗣虢仲虢叔王季之穆也为文王卿士勲在王室藏于盟府将虢是灭何爱于虞且虞能亲于桓庄乎其爱之也桓庄之族何罪而以为戮不唯偪乎亲以宠偪犹尚害之况以国乎公曰吾享祀丰絜神必据我对曰臣闻之鬼神非人实亲惟徳是依故周书曰皇天无亲惟徳是辅又曰黍稷非馨明徳惟馨又曰民不易物惟徳繄物如是则非徳民不和神不享矣神所冯依将在徳矣若晋取虞而明徳以荐馨香神其吐之乎弗聴许晋使宫之竒以其族行曰虞不腊矣在此行也晋不更举矣八月甲午晋侯围上阳问于卜偃曰吾其济乎对曰克之公曰何时对曰童謡云丙之晨龙尾伏辰均服振振取虢之旂鹑之贲贲天策焞焞火中成军虢公其奔其九月十月之交乎丙子旦日在尾月在策鹑火中必是时也冬十二月丙子朔晋灭虢虢公丑奔京师师还馆于虞遂袭虞灭之执虞公及其大夫井伯以媵秦穆姬而脩虞祀且归其职贡于王故书曰晋人执虞公罪虞且言易也【晋定谋灭虞虢再假以伐竒知其谋故以辅车唇齿为喻辅车两旁夹木也诗曰其车既载无弃尔辅太伯虞仲太王二子皆不从父命让适呉母弟王季立后武王封虞仲庶孙为西呉虞公其后虢仲虢叔王季之子文王之母弟以周世次计太伯虞仲为昭二虢为穆仲虞本仲雍因子孙封虞而追称之仲叔二虢始封君之字盟府司盟之府桓庄事见前据犹固也馨香之逺闻黍稷牲玉享与不享原于徳之有无物一而用异故云不易腊歳终祭众神之名上阳虢国都在今河南陜州东南卜偃晋卜大夫述童謡云云龙尾尾星日月之会曰辰日在尾故尾星伏不见均作袀袀服黑衣振振盛貌旂军之旌旂鹑鹑火星也贲贲鸟星之体天策傅说星时近日星微焞焞无光耀也言丙子平旦鹑火中军事有成也童龀未有感虑会成戯言若有冯者博览惧思之士闻而兼志之以备鉴戒偃以此推之知九十月之交虢当灭盖以夏时也交晦朔交防是夜日月合朔于尾月行疾故至旦而过在策秦穆姬晋献公女送女曰媵以屈辱之虞祀虞所命祀】
　　骊姬之乱
　　庄公二十八年　晋献公娶于贾无子烝于齐姜生秦穆夫人及太子申生又娶二女于戎大戎狐姬生重耳小戎子生夷吾晋伐骊戎骊戎男女以骊姬归生奚齐其娣生卓子骊姬嬖欲立其子赂外嬖梁五与东关嬖五使言于公曰曲沃君之宗也蒲与二屈君之疆也不可以无主宗邑无主则民不威疆埸无主则啓戎心戎之生心民慢其政国之患也若使太子主曲沃而重耳夷吾主蒲与屈则可以威民而惧戎且旌君伐使俱曰狄之广莫于晋为都晋之啓土不亦宜乎晋侯说之夏使太子居曲沃重耳居蒲城夷吾居屈羣公子皆鄙唯二姬之子在绛二五卒与骊姬谮羣公子而立奚齐晋人谓之二五耦【贾姬姓国齐姜武公妾大戎唐叔子孙别封在戎狄者小戎戎之别种子姓骊戎在今陜西临潼县有骊山骊戎城姬姓男其君之爵纳女于人曰女外嬖宠臣梁姓五名东关居国东塞亦名五曲沃桓叔所封宗庙在焉蒲今山西蒲县二屈一为今吉州一为今石楼县有屈产泉旌章也伐功也广莫旷絶也言以戎地之旷絶而在晋则为都其威逺树宜辟土之广献公方好外畧故以此恱之鄙居于边也二耜相耦广一尺共起一伐喻二人共垦伤晋室也】
　　闵公元年冬晋侯作二军公将上军太子申生将下军赵夙御戎毕万为右以灭耿灭霍灭魏还为太子城曲沃　士蒍曰太子不得立矣分之都城而位以卿先为之极又焉得立不如逃之无使罪至为吴太伯不亦可乎犹有令名与其及也且谚曰心苟无瑕何恤乎无家天若祚太子其无晋乎【前王命以一军为晋侯今献公作二军有废太子心使将兵耿今山西河津县东南有耿城霍今为霍州魏今为平陆县北有魏侯城三国皆姬姓晋灭之余见卿族废兴卿始有军行将下军故曰位以卿极无以加及祸及也无瑕精白也祚福也】
　　二年冬晋侯使太子申生伐东山臯落氏里克谏曰太子奉冢祀社稷之粢盛以朝夕视君膳者也故曰冢子君行则守有守则从从曰抚军守曰监国古之制也夫帅师专行谋誓军旅君与国政之所图也非太子之事也师在制命而已禀命则不威专命则不孝故君之嗣适不可以帅师君失其官帅师不威将焉用之且臣闻臯落氏将战君其舍之公曰寡人有子未知其谁立焉不对而退见太子太子曰吾其废乎对曰告之以临民教之以军旅不共是惧何故废乎且子惧不孝无惧弗得立修己而不责人则免于难太子帅师公衣之偏衣佩之金玦狐突御戎先友为右梁余子养御罕夷先丹木为右羊舌大夫为尉先友曰衣身之偏握兵之要在此行也子其勉之偏躬无慝兵要逺灾亲以无灾又何患焉狐突叹曰时事之徴也衣身之章也佩之旗也故敬其事则命以始服其身则衣之纯用其则佩之度今命以时卒閟其事也衣之尨服逺其躬也佩以金玦弃其也服以逺之时以閟之尨凉冬杀金寒玦离胡可恃也虽欲勉之狄可尽乎梁余子养曰帅师者受命于庙受脤于社有常服矣不获而尨命可知也死而不孝不如逃之罕夷曰尨竒无常金玦不复虽复何为君有心矣先丹木曰是服也狂夫阻之曰尽敌而反敌可尽乎虽尽敌犹有内谗不如违之狐突欲行羊舌大夫曰不可违命不孝弃事不忠虽知其寒恶不可取子其死之太子将战狐突谏曰不可昔辛伯谂周桓公云内宠并后外宠二政嬖子配适大都耦国乱之本也周公弗从故及于难今乱本成矣立可必乎孝而安民子其图之与其危身以速罪也【献公废太子之心已决再使将兵而尤示之意臯落赤狄别种今山西乐平县有臯落山其地也里克申生傅冢大也兵尚专制宣威太子以孝为徳故其事多悖命非其任故失官分妨其权故不威不对以言不经也○克既以正谏君而又以孝勉太子于此尽其宜矣而惜乎后之不终也○偏衣左右异色其半似公服玦如环而不连以金为之申生以太子将上军狐突重耳外祖为之御先友为其右罕夷以卿将下军梁余子养为之御先丹木为其右羊舌大夫叔向祖尉军尉先友以衣佩为吉偏半也玦主决故曰要分身之半为亲故无慝威权在己可除害故逺灾兼之则无患突叹先友不知君心章显也旌表也赏以春为始一其服为纯中也世子佩瑜玉则合度今以冬十二月幽闭之义尨非纯也金玦非度也凉杀寒离皆不祥之称岂可恃以为安子养意与突同告于庙受师命宜于社受脤肉韦弁服军之常尨偏衣也杂色竒怪非常之服待命者赐之玦则去故不复心害太子之心丹木亦知不吉周礼方相氏狂夫四人黄金四目衣朱裳执戈盾阻古作诅将服是服先诅之云必尽敌违避之也突欲太子他适羊舌劝太子死战寒心薄恶不忠孝之恶名辛伯周大夫谂告也乱本以骊姬宠奚齐嬖也奉身为孝不战为安民有功益见疑故云速祸据国语申生败狄于稷桑而反谗言益起】
　　僖公四年　初晋献公欲以骊姬为夫人卜之不吉筮之吉公曰从筮卜人曰筮短长不如从长且其繇曰专之渝攘公之羭一薰一莸十年尚犹有臭必不可弗聴立之生奚齐其娣生卓子及将立奚齐既与中大夫成谋姬谓太子曰君梦齐姜必速祭之太子祭于曲沃归胙于公公田姬寘诸宫六日公至毒而献之公祭之地地坟与犬犬毙与小臣小臣亦毙姬泣曰贼由太子太子奔新城公杀其傅杜原款或谓太子子辞君必辩焉太子曰君非姬氏居不安食不饱我辞姬必有罪君老矣吾又不乐曰子其行乎太子曰君实不察其罪被此名也以出人谁纳我十二月戊申缢于新城姬遂谮二公子曰皆知之重耳奔蒲夷吾奔屈【公必欲立骊姬卜不吉而复筮筮本无长短卜人意在规谏故云筮短长繇卜兆辞渝变也攘夺也羭美也言专爱之则能使公心变而攘夺其美薰香草莸臭草十年有臭言善易消恶难除也中大夫旧云里克恐非齐姜太子母公梦其求食姬欲谗太子而无由假以公梦使祭度必归胙可致毒也坟起也毒食经宿輙败岂能六日此明非太子毒公乃惑焉而不察或云以此自理君必辩太子以君爱姬甚而老矣不忍使姬得罪以伤君心又以蒙恶名不奔而缢新城曲沃也时二子在朝各奔其邑】
　　五年春晋侯使以杀太子申生之故来告初晋侯使士蒍为二公子筑蒲与屈不慎寘薪焉夷吾诉之公使让之士蒍稽首而对曰臣闻之无防而慼忧必雠焉无戎而城雠必保焉冦雠之保又何慎焉守官废命不敬固雠之保不忠失忠与敬何以事君诗云怀徳惟宁宗子惟城君其修徳而固宗子何城如之三年将寻师焉焉用慎退而赋曰狐裘尨茸一国三公吾谁适从及难公使寺人披伐蒲重耳曰君父之命不校乃徇曰校者吾雠也逾垣而走披斩其袪遂出奔翟【让谴也蒍知公将废太子而并及二子故预以为固雠所保而劝公修徳以固宗子必雠必当之保保而守之诗大雅怀徳以安则宗子之固若城尨茸乱貌公与二公子为三言城不坚则为所诉坚之则为固仇故不知所从祛袂也】
　　六年春晋侯使贾华伐屈夷吾不能守盟而行将奔狄郤芮曰后出同走罪也不如之梁梁近秦而幸焉乃之梁【贾华晋大夫夷吾非不欲校力不能守不如重耳贤芮嫌与重耳同谋相随以梁为秦所亲幸秦既大国且穆姬在焉故欲因以求入】
　　九年秋九月晋献公卒里克防郑欲纳文公故以三公子之徒作乱初献公使荀息傅奚齐公疾召之曰以是藐诸孤辱在大夫其若之何稽首而对曰臣竭其股肱之力加之以忠贞其济君之灵也不济则以死继之公曰何谓忠贞对曰公家之利知无不为忠也送往事居耦居无猜贞也及里克将杀奚齐先告荀息曰三怨将作秦晋辅之子将何如荀息曰将死之里克曰无益也荀叔曰吾与先君言矣不可以贰能欲复言而爱身乎虽无益也将焉辟之且人之欲善谁不如我我欲无贰而能谓人已乎冬十月里克杀奚齐于次书曰杀其君之子未葬也荀息将死之人曰不如立卓子而辅之荀息立公子卓以葬十一月里克杀公子卓于朝荀息死之君子曰诗所谓白圭之玷尚可磨也斯言之玷不可为也荀息有焉【防郑亦晋大夫克党三公子申生重耳夷吾藐弱小貌指奚齐卓子欲使保护之往死者居生者耦两也送死事生两无疑恨所谓贞也三怨三公子之徒能谓人已言不能止里克使不忠于申生等次防次诗大雅斯言之玷荀息有焉惜其前失言也盖息既从君于昏而许之以死则于义有不得不死者矣】晋郤芮使夷吾重赂秦以求入曰人实有国我何爱焉入而能民土于何有从之齐隰朋帅师会秦师纳晋惠公秦伯谓郤芮曰公子谁恃对曰臣闻亡人无党有党必有雠夷吾弱不好弄能鬬不过长亦不改不识其他公谓公孙枝曰夷吾其定乎对曰臣闻之唯则定国诗曰不识不知顺帝之则文王之谓也又曰不僭不贼鲜不为则无好无恶不忌不克之谓也今其言多忌克难哉公曰忌则多怨又焉能克是吾利也【郤芮郤缺父从夷吾欲乘二子弑谋归得国言国非已有何爱而不以赂秦能得民不患无土隰朋齐大夫桓以称伯故防秦纳之芮又以无党无仇微劝秦弄戏也不过有节也公孙枝奉大夫字子桑诗大雅帝天则法也言文王行由自然合天之法僭过差贼伤害也无此则可为人法多忌适以自害晋弱则秦强故曰吾利】
　　十年夏四月周公忌父王子党会齐隰朋立晋侯晋侯杀里克以说将杀里克公使谓之曰微子则不及此虽然子弑二君与一大夫为子君者不亦难乎对曰不有废也君何以兴欲加之罪其无辞乎臣闻命矣伏劒而死于是防郑聘于秦且谢缓赂故不及【忌父周卿士党周大夫说自解非簒也防郑克党以在秦故不及其难】晋侯改葬共太子秋狐突适下国遇太子太子使登仆而告之曰夷吾无礼余得请于帝矣将以晋畀秦秦将祀余对曰臣闻之神不歆非类民不祀非族君祀无乃殄乎且民何罪失刑乏祀君其图之君曰诺吾将复请七日新城西偏将有巫者而见我焉许之遂不见及期而往告之曰帝许我罚有罪矣敝于韩【共太子申生諡下国国之东忽如梦相见狐突本申生御故使登为仆夷吾烝于贾君故虽于申生改葬加諡而谓无礼请帝讨之不见其象忽没敝败也韩晋地独敝惠公故言罚有罪明不复以晋畀秦】防郑之如秦也言于秦伯曰吕甥郤称冀芮实为不从若重问以召之臣出晋君君纳重耳蔑不济矣冬秦伯使泠至报问且召三子郤芮曰币重而言甘诱我也遂杀防郑祁举及七舆大夫左行共华右行贾华叔坚骓歂累虎特宫山祁皆里防之党也防豹奔秦言于秦伯曰晋侯背大主而忌小怨民弗与也伐之必出公曰失众焉能杀违祸谁能出君【吕甥郤称冀芮皆晋大夫不从不与秦赂也问聘遗蔑无也泠至秦大夫祁举亦克党周礼侯伯七命贰车七人每车一大夫主之共华等七子也豹郑子大主谓秦小怨里防也秦伯言能杀里防必得众能出君必不奔】
　　十一年春晋侯使以防郑之乱来告天王使召武公内史过赐晋侯命受玉惰过归告王曰晋侯其无后乎王赐之命而惰于受瑞先自弃也已其何继之有礼国之干也敬礼之舆也不敬则礼不行礼不行则上下昏何以长世【天王周襄王召武公周卿士内史过周大夫诸侯即位天子赐之圭为瑞干言其立舆言其载于此知惠公之不终】
　　十三年冬晋荐饥使乞籴于秦秦伯谓子桑与诸乎对曰重施而报君将何求重施而不报其民必携携而讨焉无众必败谓百里与诸乎对曰天灾流行国家代有救灾恤邻道也行道有福防郑之子豹在秦请伐晋秦伯曰其君是恶其民何罪秦于是乎输粟于晋自雍及绛相继命之曰泛舟之役【荐重也民携无义以离其心也百里秦大夫豹欲为父报仇故请伐雍秦都临渭水绛晋都临汾水其粟自渭运入河汾故名泛舟】
　　十四年秋八月辛夘沙鹿崩晋卜偃曰期年将有大咎几亡国【沙鹿山在今北直元城县卜偃晋卜大夫国主山川故崩而国几亡】冬秦饥使乞籴于晋晋人弗与庆郑曰背施无亲幸灾不仁贪爱不祥怒邻不义四徳皆失何以守国虢射曰皮之不存毛将安傅庆郑曰弃信背邻患孰恤之无信患作失援必毙是则然矣虢射曰无损于怨而厚于冦不如勿与庆郑曰背施幸灾民所弃也近犹雠之况怨敌乎弗聴退曰君其悔是哉【庆郑虢射皆晋大夫共议秦乞籴郑谓必宜与之射以皮喻所许秦地以毛喻籴言既背秦赂致怨已深今与之籴犹无皮而施毛也又言与秦粟不足解怨适足使秦强郑以如此民虽近犹弃而仇我敌怨更深必自悔】
　　十五年　晋侯之入也秦穆姬属贾君焉且曰尽纳羣公子晋侯烝于贾君又不纳羣公子是以穆姬怨之晋侯许赂中大夫既而皆背之赂秦伯以河外列城五东尽虢略南及华山内及解梁城既而不与晋饥秦输之粟秦饥晋闭之籴故秦伯伐晋卜徒父筮之吉涉河侯车败诘之对曰乃大吉也三败必获晋君其卦遇蛊曰千乘三去三去之余获其雄狐夫狐蛊必其君也蛊之贞风也其悔山也岁云秋矣我落其实而取其材所以克也实落材亡不败何待三败及韩晋侯谓庆郑曰冦深矣若之何对曰君实深之可若何公曰不孙卜右庆郑吉弗使步御戎家仆徒为右乘小驷郑入也庆郑曰古者大事必乘其产生其水土而知其人心安其教训而服习其道唯所纳之无不如志今乘异产以从戎事及惧而变将与人易乱气狡愤隂血周作张脉偾兴外彊中干进退不可周旋不能君必悔之弗聴九月晋侯逆秦师使韩简视师复曰师少于我鬭士倍我公曰何故对曰出因其资入用其宠饥食其粟三施而无报是以来也今又击之我怠秦奋倍犹未也公曰一夫不可狃况国乎遂使请战曰寡人不佞能合其众而不能离也君若不还无所逃命秦伯使公孙枝对曰君之未入寡人惧之入而未定列犹吾忧也苟列定矣敢不承命韩简退曰吾幸而得囚壬戌战于韩原晋戎马还泞而止公号庆郑庆郑曰愎谏违卜固败是求又何逃焉遂去之梁由靡御韩简虢射为右辂秦伯将止之郑以救公误之遂失秦伯秦获晋侯以归晋大夫反首拔舍从之秦伯使辞焉曰二三子何其慼也寡人之从君而西也亦晋之妖梦是践岂敢以至晋大夫三拜稽首曰君履后土而戴皇天皇天后土实闻君之言羣臣敢在下风穆姬闻晋侯将至以太子防与女简璧登台而履薪焉使以免服衰绖逆且告曰上天降灾使我两君匪以玉帛相见而以兴戎若晋君朝以入则婢子夕以死夕以入则朝以死唯君裁之乃舍诸灵台大夫请以入公曰获晋侯以厚归也既而丧归焉用之大夫其何有焉且晋人慼忧以重我天地以要我不图晋忧重其怒也我食吾言背天地也重怒难任背天不祥必归晋君公子絷曰不如杀之无聚慝焉子桑曰归之而质其太子必得大成晋未可灭而杀其君只以成恶且史佚有言曰无始祸无怙乱无重怒重怒难任陵人不祥乃许晋平晋侯使郤乞告瑕吕饴甥且召之子金教之言曰朝国人而以君命赏且告之曰孤虽归辱社稷矣其卜贰圉也众皆哭晋于是乎作爰田吕甥曰君亡之不恤而羣臣是忧惠之至也将若君何众曰何为而可对曰征缮以辅孺子诸侯闻之丧君有君羣臣辑睦甲兵益多好我者劝恶我者惧庶有益乎众说晋于是乎作州兵初晋献公筮嫁伯姬于秦遇归妹之暌史苏占之曰不吉其繇曰士刲羊亦无衁也女承筐亦无贶也西邻责言不可偿也归妹之暌犹无相也震之离亦离之震为雷为火为嬴败姬车说其輹火焚其旗不利行师敢于宗丘归妹暌孤寇张之弧侄其从姑六年其逋逃归其国而弃其家明年其死于高梁之虚及惠公在秦曰先君若从史苏之占吾不及此夫韩简侍曰象也筮数也物生而后有象象而后有滋滋而后有数先君之败徳及可数乎史苏是占勿从何益诗曰下民之孼匪降自天僔沓背憎职竞由人【穆姬申生姊秦穆夫人也贾君献公正妃贾女骊姬诅无畜羣公子故使纳之中大夫国内执政里防等河外河南从河南而东尽虢界也华山在今陜西华州解梁今山西解州输粟闭籴见本事徒父秦之掌卜者兼掌筮筮法用杂占不皆取易词词意云秦伯之车涉河则晋侯之车败秦伯不解诘之周易巽下艮上蛊利涉大川往有事也亦秦胜之卦即此所云千乘三去三言盖卜筮书杂词雄君象狐狡媚故以谓晋君狐蛊必雄狐之误内卦为贞外卦为悔巽为风秦象艮为山晋象周九月夏七月孟秋也艮为山山有木今歳已秋秋风既肃山木之实皆落材亦可取而用在秦则克在晋则败晋以师御秦于境三败退秦逐之及于韩故云冦深郑以公怒秦至此故云君实深之恶其讦不以为右步郤犨父郑国马名小驷公乘之郑又谏以为必须自用其土产变变其常度易犹逆也狡戾也偾动也马之气血与脉交鬰而横兴外似强而内实干竭必不能进退周旋于戎事韩简晋大夫万之孙狃狎也公以秦兵虽奋尤不可使之狎我而轻来定列定位也简知师必败恐死故以囚为幸韩原在今陜西韩城县有古韩城泞泥也还便旋也小驷不调故堕泥中如庆郑言辂迎也止获也反首乱髪反下垂也拔茇同革舍止坏形毁服以示慼妖梦谓狐突不寐而遇申生帝许罚有罪之言践实也以至以晋侯至其国也实闻此言惧其或变也防康公名其母弟简璧防姊妹古之宫闭者皆居之台以抗絶之穆姬外为惠公告罪而内为刼制之术故登台而荐之以薪令上下者履薪乃通并率子女于其上若将以火自焚之状免衰绖遭丧之服令行人服此服迎秦伯而且告以朝夕将死之言故不以晋侯入灵台周之故台亦以抗絶令不得通内外厚归以厚获而归丧归或夫人自杀也何有犹何得絷秦大夫聚慝恐晋侯归而相聚为仇恶也只适也史佚周武王太史名佚怙恃也恃人之乱为已利也郤乞晋大夫瑕吕饴甥即吕甥也姓瑕吕名饴甥字子金晋侯闻秦将许之平故告使迎已以危难欲收众心故先赏之于朝贰代也圉惠公太子怀公哭哀君不还也爰本易也以公田之肥美者易其臣之硗确者征赋也缮治也孺子圉也州兵使州长各缮甲兵五党为州二千五百家也周礼卿大夫以岁时登其夫家之众寡辨其可任者州长则否今以州长督察少而易精史苏晋卜大夫兊下震上归妹上六变而之暌兊下离上其繇爻辞衁血也贶赐也刲羊士之功承筐女之职上六无应所求不获故下刲无血上承无实不吉之象兊为少女震为长男故称士女将嫁女于西而遇不吉之卦故知有责让之言不可报偿归妹女嫁之卦暌乖离之象故曰无相相助也震离二卦变而气相通嬴秦姓姬晋姓震为雷离为火火动炽而害其母女嫁反害其家之象故曰为嬴败姬輹车下缚也丘犹邑也震为车离为火上六爻在震则无应故车脱輹在离则失位故火焚旗言皆失车火之用也车败旗焚故不利行师火还害母故败不出国近在宗邑归妹暌孤冦张之弧此暌上九爻辞处暌之极故曰暌孤失位孤絶故遇冦难而有弓矢之警皆不吉之象震为木离为火火从木生震变为离是侄从其姑之象谓子圉质秦也逋亡也弃家谓子圉弃妇怀嬴而归惠公死之明年文公入杀怀公于高梁凡筮者用周易则其象可推若临时占者或取于象或取于气或取于时日王相以成其占必尽附防以爻辞则构虚而不经故畧言其归趣简又因公恨而言以象示筮以数告象数皆縁物而生故可以知吉凶不可以变吉凶先君之徳宜致败而后有此凶数是败已先定数其可及乎占之从不从无救于败诗小雅言民之有邪恶非天所降僔沓面语背相憎疾皆人竞所作因以讽谏惠公有以召此祸也○窃谓简论献公之败徳是矣所论象数非也夫天地间有理斯有气有气而象数固已毕具乎其中矣物由以生岂縁物始有乎又岂有先后之分乎简固浅乎为言而杜更缪用以解筮之长短诸书又多引以为徴何皆陋也】十月晋隂饴甥会秦伯盟于王城秦伯曰晋国和乎对曰不和小人耻失其君而悼丧其亲不惮征缮以立圉也曰必报雠宁事戎狄君子爱其君而知其罪不惮征缮以待秦命曰必报徳有死无二以此不和秦伯曰国谓君何对曰小人慼谓之不免君子恕以为必归小人曰我毒秦秦岂归君君子曰我知罪矣秦必归君贰而执之服而舍之徳莫厚焉刑莫威焉服者怀徳贰者畏刑此一役也秦可以霸纳而不定废而不立以徳为怨秦不其然秦伯曰是吾心也改馆晋侯馈七牢焉蛾析谓庆郑曰盍行乎对曰陷君于败败而不死又使失刑非人臣也臣而不臣行将焉入十一月晋侯归丁丑杀庆郑而后入是岁晋又饥秦伯又饩之粟曰吾怨其君而矜其民且吾闻唐叔之封也箕子曰其后必大晋其庸可冀乎姑树徳焉以待能者于是秦始征晋河东置官司焉【隂饴甥即吕甥食采于隂王城秦地在今陜西临晋县境旧有王城甥欲秦归晋侯诡言国人之情皆忠爱于其君一役统战韩而言徳刑并用可伯也牛羊豕各为一牢将归之故厚其礼蛾析晋大夫陷君谓君号郑而郑去之也杀而后入见忮忌终不化也晋国河东秦国河西征赋也置官司越河而有之也】
　　十七年夏晋太子圉为质于秦秦归河东而妻之惠公之在梁也梁伯妻之梁嬴孕过期卜招父与其子卜之其子曰将生一男一女招曰然男为人臣女为人妾故名男曰圉女曰妾及子圉西质妾为宦女焉【怀子曰孕过期过十月不产卜招父梁太卜圉飬马者不聘曰妾宦事秦为妾】
　　二十二年秋晋太子圉为质于秦将逃归谓嬴氏曰与子归乎对曰子晋太子而辱于秦子之欲归不亦宜乎寡君之使婢子侍执巾栉以固子也从子而归弃君命也不敢从亦不敢言遂逃归【嬴氏秦所妻子圉怀嬴也婢子妇人之卑称巾以帨手栉以理髪】
　　二十三年九月晋惠公卒怀公命无从亡人期期而不至无赦狐突之子毛及偃从重耳在秦弗召冬怀公执狐突曰子来则免对曰子之能仕父教之忠古之制也策名委质贰乃辟也今臣之子名在重耳有年数矣若又召之教之贰也父教子贰何以事君刑之不滥君之明也臣之愿也淫刑以逞谁则无罪臣闻命矣乃杀之卜偃称疾不出曰周书有之乃大明服已则不明而杀人以逞不亦难乎民不见徳而唯戮是闻其何后之有【怀公圉也亡人重耳期期示之期而至其期也弗召乃心重耳故防名书名于所臣之策质贽通臣始见君必有贽周书康诰言君能大明则民服】晋公子重耳之及于难也　遂奔狄过衞　及齐　及曹　及郑　及楚　乃送诸秦【详见】
　　【晋文公之伯】
　　二十四年春王正月秦伯纳之不书不告入也　济河围令狐入桑泉取臼衰二月甲午晋师军于庐栁秦伯使公子絷如晋师师退军于郇辛丑狐偃及秦晋之大夫盟于郇壬寅公子入于晋师丙午入于曲沃丁未朝于武宫戊申使杀怀公于高梁不书亦不告也吕郤畏偪将焚公宫而弑晋侯寺人披请见公使让之且辞焉曰蒲城之役君命一宿女即至其后余从狄君以田渭滨女为惠公来求杀余命女三宿女中宿至虽有君命何其速也夫袪犹在女其行乎对曰臣谓君之入也其知之矣若犹未也又将及难君命无二古之制也除君之恶唯力是视蒲人狄人余何有焉今君即位其无蒲狄乎齐桓公置射钩而使管仲相君若易之何辱命焉行者甚众岂唯刑臣公见之以难告三月晋侯濳防秦伯于王城己丑晦公宫火瑕甥郤芮不获公乃如河上秦伯诱而杀之晋侯逆夫人嬴氏以归秦伯送衞于晋三千人实纪纲之仆【不告不告于鲁余见文公之伯济河秦纳重耳之师令狐今山西猗氏县桑泉今临晋县有桑泉城臼衰在今解州东南旧有臼城晋师怀公遣拒重耳之师受穆公命而退郇在解州西北武宫武公之庙怀公奔重耳使杀之高梁在今北直宁晋县境吕甥郤芮惠公旧臣畏为文公所偪害辞辞不见田猎也袪犹在言披所斩之袂尚在不忘也余何有言当二君世君为蒲狄人耳于我有何义射钩管仲射桓公中带钩何辱命言若反齐桓已将自去不烦君命披奄人故称刑臣以难告告吕郤将焚公夫人秦穆女文嬴也以新有吕郤之难国未辑睦故以兵衞之纪纲言能总摄可任也○吕甥忠智所事非人而不获终伤哉】初晋侯之竖头须守藏者也其出也窃藏以逃尽用以求纳之及入求见公辞焉以沐谓仆人曰沐则心覆心覆则图反宜吾不得见也居者为社稷之守行者为羁絏之仆其亦可也何必罪居者国君而雠匹夫惧者甚众矣仆人以告公遽见之【竖左右小吏头须一曰里凫须出公出纳纳公心主谋画既覆则所图谋者亦反遽惶遽也言文公弃小怨所以能安众】晋侯赏从亡者介之推不言禄禄亦弗及推曰献公之子九人唯君在矣惠怀无亲外内弃之天未絶晋必将有主主晋祀者非君而谁天实置之而二三子以为已力不亦诬乎窃人之财犹谓之盗况贪天之功以为已力乎下义其罪上赏其奸上下相蒙难与处矣其母曰盍亦求之以死谁怼对曰尤而效之罪又甚焉且出怨言不食其食其母曰亦使知之若何对曰言身之文也身将隠焉用文之是求显也其母曰能如是乎与女偕隠遂隠而死晋侯求之不获以緜上为之田曰以志吾过且旌善人【介之推文公从臣蒙欺也知之欲以达于公也緜上在今山西介休县有山名介山有介庙】○【献公任用智勇灭国拓疆晋之强也实自公始诚亦可称雄杰之主矣特以嬖爱骊姬废长立幼以至国乱累世子孙交杀几尽自古不能克情制欲躭昵袵席功业虽高而不获令终者多矣岂特一献公哉噫此诚正修齐之训亘万世而莫能易也欤】
　　并诸戎狄
　　僖公八年　晋里克帅师梁由靡御虢射为右以败狄于采桑梁由靡曰狄无耻从之必大克里克曰惧之而已无速众狄虢射曰期年狄必至示之弱矣夏狄伐晋报采桑之役也复期月【采桑在今山西太宁县境旧有采桑津此前事也靡言狄不耻走故可逐克恐怨深而羣党来报射料以见弱必来】
　　十六年秋狄侵晋取狐厨受铎涉汾及昆都因晋败也【狐厨受铎昆都晋三邑今山西临汾县旧有狐谷亭汾水出太原南入河败韩原之败】
　　二十二年秋秦晋迁陆浑之戎于伊川【详见景王让晋】
　　二十八年冬晋侯作三行以御狄
　　三十一年秋晋搜于清原作五军以御狄【清原今山西稷山县境旧有清原为文搜军之地】
　　三十三年夏狄侵齐因晋丧也【丧文公薨故】秋狄伐晋及箕【箕今山西太谷县东有箕城】八月戊子晋侯败狄于箕郤缺获白狄子【白狄狄别种也详见卿族废兴】
　　宣公六年秋赤狄伐晋围怀及邢丘晋侯欲伐之中行桓子曰使疾其民以盈其贯将可殪也周书曰殪戎殷此类之谓也【怀今为河南武陟县邢丘在今怀庆府城东骄则数战为民所疾以索穿物曰贯恶之多如物之盈于贯殪杀也周书康诰戎大也盖言武王使殷王之罪稔而灭之】
　　七年夏赤狄侵晋取向隂之禾【晋用桓子谋故縦狄】
　　十一年夏晋郤成子求成于众狄众狄疾赤狄之役遂服于晋秋会于櫕函众狄服也是行也诸大夫欲召狄郤成子曰吾闻之非徳莫如勤非勤何以求人能勤有继其从之也诗曰文王既勤止文王犹勤况寡徳乎【攅函狄地有继其功可继也从从众狄也诗周颂言文王勤以创业】
　　十三年秋赤狄伐晋及清
　　十五年夏潞子婴儿之夫人晋景公之姊也酆舒为政而杀之又伤潞子之目晋侯将伐之诸大夫皆曰不可酆舒有三儁才不如待后之人伯宗曰必伐之狄有五罪儁才虽多何补焉不祀一也耆酒二也弃仲章而夺黎氏地三也虐我伯姬四也伤其君目五也怙其儁才而不以茂徳兹益罪也后之人或者将敬奉徳义以事神人而申固其命若之何待之不讨有罪曰将待后后有辞而讨焉毋乃不可乎夫恃才与众亡之道也商纣由之故灭天反时为灾地反物为妖民反徳为乱乱则妖灾生故文反正为乏尽在狄矣晋侯从之六月癸夘晋荀林父败赤狄于曲梁辛亥灭潞酆舒奔衞衞人归诸晋晋人杀之【潞子国今山西潞州有潞城酆舒潞之相儁絶异也仲章潞贤人黎氏黎侯国今为山西黎城县有黎侯城命天命也文字也乏古文作五正本射侯正以受矢五以御矢是相反也五言矢于此匮乏不去也此反正是乏絶之道曲梁今永年县】秋七月壬午晋侯治兵于稷以略狄土立黎侯而还【稷今山西稷山县西有稷神山略定其疆也前狄夺黎氏地故晋复立之】晋侯赏桓子狄臣千室亦赏士伯以瓜衍之县曰吾获狄土子之功也微子吾丧伯氏矣羊舌职说是赏也曰周书所谓庸庸祗祗者谓此物也夫士伯庸中行伯君信之亦庸士伯此之谓明徳矣文王所以造周不是过也故诗曰陈锡载周能施也率是道也其何不济【荀林父谥桓子字伯千室千家也桓子与楚战邲而败晋侯将杀之士伯谏止故并赏瓜衍阙职叔向父周书康诰庸用也祗敬也物事也言文王能用可用敬可敬诗大雅言文王布陈大利以锡天下故能行周道福流子孙○林父败军之将幸而不死避楚之强而苟以辟土于狄庶可免罪耳晋侯之赏已过而以文王事比之大不侔矣】
　　十六年春晋士防帅师灭赤狄甲氏及留吁铎辰【铎辰留吁之属余见卿族废兴】
　　成公三年秋晋郤克衞孙良夫伐廧咎如讨赤狄之余焉廧咎如溃上失民也【晋灭赤狄其民散入廧咎如故讨之】
　　九年冬秦人白狄伐晋诸侯贰故也
　　十二年夏狄人间宋之盟以侵晋而不设备秋晋人败狄于交刚【晋楚为成故盟宋交刚地阙】
　　昭公元年夏晋中行穆子败无终及羣狄于太原崇卒也将战魏舒曰彼徒我车所遇又阨以什共车必克困诸阨又克请皆卒自我始乃毁车以为行五乘为三伍荀吴之嬖人不肯即卒斩以徇为五陈以相离两于前伍于后专为右角参为左角偏为前拒以诱之翟人笑之未陈而薄之大败之【太原即大卤今山西太原县无终山戎今北直玉田县崇尚也魏舒以车利平地歩利险阻故言彼徒我车所遇又阨将何以胜若更十人以当一车之用则步兵多既可克遇险则步兵利又可克前此车步参用未有皆用卒者今自我创始皆卒乃毁车为步阵乘车者三人五乘十五人今改去车更以五人为伍分三伍因斩主将之嬖人违命者以徇布列五阵以相逺于前为两于后为伍右角为专左角为参前拒为偏其名临时所定翟人笑其失常犹未阵为晋人所薄大败徒步也阨险也传言苟吴能用善谋】
　　十二年六月晋荀吴伪会齐师者假道于鲜虞遂入昔阳【鲜虞白狄别种今为北直新乐县有鲜虞亭昔阳今山西清源县有昔阳城】秋八月壬午灭肥以肥子緜臯归【肥白狄也今为北直卢龙县有肥儿国緜臯名】冬晋伐鲜虞因肥之役也
　　十三年八月鲜虞人闻晋师之悉起也而不警边且不修备晋荀吴自着雍以上军侵鲜虞及中人驱冲竞大获而归【晋平丘之防甲车四千乘故为悉起不警不为备夷狄无谋也中人戎地今北直庆都县境旧有中人城冲冲车竞争逐也驱冲车与敌人争逐】
　　十五年秋晋荀吴帅师伐鲜虞围鼓鼓人或请以城叛穆子弗许左右曰师徒不勤而可以获城何故不为穆子曰吾闻诸叔向曰好恶不愆民知所适事无不济或以吾城叛吾所甚恶也人以城来吾独何好焉赏所甚恶若所好何若其弗赏是失信也何以庇民力能则进否则退量力而行吾不可以欲城而迩奸所丧滋多使鼓人杀叛人而缮守备围鼓三月鼓人或请降使其民见曰犹有食色姑脩而城军吏曰获城而弗取勤民而顿兵何以事君穆子曰吾以事君也获一邑而教民怠将焉用邑邑以贾怠不如完旧贾怠无卒弃旧不祥鼓人能事其君我亦能事吾君率义不爽好恶不愆城可获而民知义所有死命而无二心不亦可乎鼓人告食竭力尽而后取之克鼓而反不戮一人以鼓子防鞮归【荀呉諡穆子鼓白狄之别今北直晋州旧名鼓城所适所归也贾买也完保守也卒终也爽差也义所义之所在也防鞮鼓子名穆子于此风彩差可畏爱】
　　十七年秋晋侯使屠蒯如周请有事于雒与三涂苌谓刘子曰客容猛非祭也其伐戎乎陆浑氏甚睦于楚必是故也君其备之乃警戎备九月丁夘晋荀呉帅师涉自棘津使祭史先用牲于雒陆浑人弗知师从之庚午遂灭陆浑数之以其贰于楚也陆浑子奔楚其众奔甘鹿周大获宣子梦文公携荀吴而授之陆浑故使穆子帅师献俘于文宫【屠蒯晋之膳宰以忠谏进雒雒水在洛阳三涂山在嵩县陆浑戎其地即嵩县警备警戒以备戎欲因晋势以获戎俘也棘津在北直枣强县境有棘津城甘鹿周地大获因先警备也以文公示梦故献俘以告成】
　　二十二年　晋之取鼔也既献而反鼓子焉又叛于鲜虞六月荀吴略东阳使师伪籴者负甲以息于昔阳之门外遂袭鼓灭之以鼓子防鞮归使涉佗守之【献献于庙叛叛晋而属鲜虞东阳晋之山东邑今北直河间府其地伪籴诈为将贩籴于鼔昔阳鼓子所都守守鼓地也】定公三年秋九月鲜虞人败晋师于平中获晋观虎恃其勇也【平中晋地恃勇轻敌故被获】
　　五年冬晋士鞅围鲜虞报观虎之役也
　　长狄之亡【附】
　　文公十一年秋鄋瞒侵齐遂伐我公卜使叔孙得臣追之吉侯叔夏御庄叔緜房甥为右富父终甥驷乘冬十月甲午败狄于咸获长狄侨如富父终甥摏其喉以戈杀之埋其首于子驹之门以命宣伯初宋武公之世鄋瞒伐宋司徒皇父帅师御之耏班御皇父充石公子谷甥为右司冦牛父驷乘以败狄于长丘获长狄縁斯皇父之二子死焉宋公于是以门赏耏班使食其征谓之耏门晋之灭潞也获侨如之弟焚如齐襄公之二年鄋瞒伐齐齐王子成父获其弟荣如埋其首于周首之北门衞人获其季弟简如鄋瞒由是遂亡【鄋瞒北方长狄国名人长三丈防风氏之后漆姓得臣諡庄叔侯叔夏緜房甥富父终甥皆鲁大夫四人共车故曰驷乘侨如鄋瞒之君摏犹冲也狄长戈短盖遥掷戈以冲之子驹鲁郭门埋首于此骨节非常恐后世怪之故详其处得臣命其子名侨如以自志其功宣伯侨如諡伐宋事在春秋前皇父戴公子充石其名耏班谷甥牛父皆宋大夫亦四人同乘长丘宋地縁斯亦狄名皇父二子从军偕战死应受赏传失记至后皇瑗皇缓犹其后也赏耏班使食关门之租因以名门齐襄误本惠公也惠之二年为鲁宣之二年在灭潞十三年前成父齐大夫荣如焚如之弟周首齐地简如伐齐退走至卫见获长狄之种遂絶】






　　春秋左传属事卷十一
&lt;经部,春秋类,春秋左传属事&gt;
  </div>
  <div class="pagination">
   <a href="春秋左传属事_page9.html">
    上一页
   </a>
   <span>
    ...
   </span>
   <a href="春秋左传属事_page5.html">
    5
   </a>
   <a href="春秋左传属事_page6.html">
    6
   </a>
   <a href="春秋左传属事_page7.html">
    7
   </a>
   <a href="春秋左传属事_page8.html">
    8
   </a>
   <a href="春秋左传属事_page9.html">
    9
   </a>
   <span class="current-page">
    10
   </span>
   <a href="春秋左传属事_page11.html">
    11
   </a>
   <a href="春秋左传属事_page12.html">
    12
   </a>
   <a href="春秋左传属事_page13.html">
    13
   </a>
   <a href="春秋左传属事_page14.html">
    14
   </a>
   <a href="春秋左传属事_page15.html">
    15
   </a>
   <span>
    ...
   </span>
   <a href="春秋左传属事_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
