<!DOCTYPE html>
<html>
<head>
    <meta charset="UTF-8">
    <title>春秋大全 - 第 13 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋大全 - 第 13 页/共 57 页</h1>
    <div class="content">　　【乙惠王巳元年】十有八年【齐桓十晋献公佹诸元年衞惠二十四蔡哀十九郑厉二十五曹庄二十六陈宣十七杞共五宋桓六秦徳二楚文十四】
　　春王三月日有食之
　　【谷梁传不言日不言朔夜食也何以知其夜食也曰王者朝日故虽为天子必有尊也贵为诸侯必有长也故天子朝日诸侯朝朔范氏曰天子冕而朝日于东门之外故始出而有亏伤之处是以知其夜食也吕氏曰夜食云者必在丑寅之间故晨兴而犹见】
　　附録【左传春虢公晋侯朝王王飨醴命之宥皆赐玉五瑴马三匹非礼也王命诸侯名位不同礼亦异数不以礼假人○虢公晋侯郑伯使原庄公逆王后于陈陈妫归于京师实惠后】
　　夏公追戎于济西
　　【左传不言其来讳之也公羊传此未有言伐者其言追何大其为中国追也此未有伐中国者则其言为中国追何大其未至而豫御之也其言于济西何大之也谷梁传其不言戎之伐我何也以公之追之不使戎迩于我也于济西者大之也何大焉为公之追之也杜氏曰济西济水之西】
　　此未有言侵伐者而书追戎是不觉其来已去而追之也【杜氏曰戎来侵鲁鲁人不知去乃追之孙氏曰齐人侵我西鄙公追齐师至酅先言侵而后言追此不言侵伐明不觉其来已去而追之也书者讥内无戎备】为国无武备啓戎心而不知警危道也【啖氏曰去社稷逺追戎危公】春秋之意其必未雨而彻桑土闲暇而明政刑【刘氏曰公追戎于济西此无爱民之意而有不仁之心任诈谋而尚奇功胜固不足多也况又不胜乎凡君之于其民也犹父母之于子子陷水火父母不避焦溺而救之岂坐视之待其然且没而施巧变哉髙氏曰敌胜而去则不可追追者敌之败者也敌缓而去则不必追追者敌之奔者也先王之法从缓不及逐奔不逺逐奔不逺则难诱从缓不及则难陷故敌知畏而遁斯止矣弗追也临川呉氏曰戎即隐桓与之盟者戎入鲁境鲁将御之而戎遄退故鲁庄以兵逺追之汪氏曰春秋书追者二追戎济西讥其在境而不能预备也追齐师至讥其出境而弗敢及之也奔既不克预修戎备遏于未来至于戎至境内又不克随时应变命将出师以胜非类之敌及其已退乃轻千乗之贵蹑其后而逐之何足取哉　啖氏曰左氏云不言其来讳之也据书追明不觉其来已去而追尔直书事实有何讳乎刘氏曰公羊以谓大其未至而预御之非也若未至而御何得谓之追乎谷梁云其不言戎之伐我何也以公之追之不使戎迩于我也非也戎若不来公则无追若不言伐不使戎迩于我则言伐者皆使其迩于我乎又曰于济西大之也亦非也但云公追戎未知追之于何所耶理所必书何大之之有】
　　秋有【又作蜮音或】
　　【左传为灾也公羊传何以书记异也谷梁传一有一亡曰射人者也】
　　鲁所无也故以有书夫以含沙射人其为物至微矣【杜氏曰短狐也含沙射人本草谓之射工孔氏曰洪范传云如鼈三足生于南越南越妇人多淫故其地多淫女惑乱之所生也陆机诗疏云一名射影在淮水中人在岸上影见水中投人影则杀之或谓含沙射人入皮肌其疮如疥徧身濩濩或或故为灾】鲁人察之以闻于朝鲁史异之以书于策何也山阴陆佃曰【佃字农师宋建中靖国时人着春秋后传二十卷】阴物也麋亦阴物也是时庄公上不能防闲其母下不能正其身阳淑消而阴慝长矣此恶气之应其説是也【张氏曰汉书五行志刘向董仲舒已有是説葢麋者迷也者惑也是时文姜为乱于闺门之内其遗毒余患至文姜卒再成簒弑之祸物类之感天之示人显矣】然则箫韶作而凤凰来仪春秋成而麟出于野何足怪乎【汪氏曰麋乃物异之恶者也凤麟乃物异之美者也】春秋书物象之应欲人主之慎所感也世衰道微邪説作正论消小人长善类退天变动于上地变动于下禽兽将食人而不知惧也亦昧于仲尼之意矣【汪氏曰春秋书螟螽蝝生志虫之害稼者也书多麋有有蜚有鸜鹆来巢志物之为异者也虫之害稼苟有蓄积以赈饥民则不为灾物之异常苟能脩德以消天变则不为异人为不善以致天变又不知警省而改过迁善以消悔怒则祸患之来弗能救矣或谓字以古较之作蟘即蠈也食苗叶者窃疑春秋书螽螟皆不言有此书有则为异而非蠈矣庐陵李氏曰记异书有三此年有庄二十九年有蜚昭二十五年有鸜鹆来巢公羊疏曰此不言来者乱气所生非自外来也】
　　冬十月
　　附録【左传初楚武王克权使鬬緍尹之以叛围而杀之迁权于那处使阎敖尹之及文王即位与巴人伐申而惊其师巴人叛楚而伐那处取之遂门于楚阎敖游涌而逸楚子杀之其族为乱冬巴人因之以伐楚】
　　【丙惠王午二年】十有九年【齐桓十一晋献二衞惠二十五蔡哀二十郑厉二十六曹庄二十七陈宣十八杞共六宋桓七秦宣公元年楚文十五卒】
　　春王正月
　　附録【左传春楚子御之大败于津还鬻拳弗纳遂伐黄败黄师于踖陵还及湫有疾夏六月庚申卒鬻拳葬诸夕室亦自杀也而葬于绖皇初鬻拳强谏楚子楚子弗从临之以兵惧而从之鬻拳曰吾惧君以兵罪莫大焉遂自刖也楚人以为大阍谓之太伯使其后掌之君子曰鬻拳可谓爱君矣谏以自纳于刑刑犹不忘纳君于善】
　　夏四月
　　秋公子结媵陈人之妇于鄄遂及齐侯宋公盟
　　【公羊传媵者何诸侯娶一国则二国往媵之以侄娣从侄者何兄之子也娣者何弟也诸侯一聘九女诸侯不再娶媵不书此何以书为其有遂事书大夫无遂事此其言遂何聘礼大夫受命不受辞出境有可以安社稷利国家者则専之可也谷梁传媵浅事也不志此其志何也辟要盟也何以见其辟要盟也媵礼之轻者也盟国之重也以轻事遂乎国重无説其曰陈人之妇畧之也其不曰数逾恶之也程子曰鄄之巨室嫁女于陈人结以其庶女媵之因与齐宋盟挈之以往结好大国所以安国息民乃以私事之小取怒大国故深罪之书其为媵而往盟为遂事】
　　媵浅事【啖氏曰媵卑者之事也常事不书为遂事起本】陈人微者公子往焉是以所重临乎礼之轻者也齐侯伯主宋公王者之后盟国之大事也大夫辄与焉是以所轻当乎礼之重者也【薛氏曰正卿送媵礼之过也遂盟非其事也蒙氏曰媵女事之常而盟者国之重事况于盟伯主可以遂事往乎】礼者不失己亦不失人失己与人宼之招也是故结书公子而曰媵陈人之妇讥其重以失己也齐宋书爵而曰遂讥其轻以失人也【赵氏曰大夫特盟公侯非礼也】遂者専事之词【何氏曰遂犹造也専事之辞孔氏曰遂擅成事也】聘礼大夫受命不受辞出境有可以安社稷利国家则専之可也【杜氏曰结鲁大夫也出境有可以安社稷利国家者则専之可也结在鄄闻齐宋有会权事之宜去其本职遂与二君为盟故备书之本非鲁公意而又失媵陈之好故冬各来伐】谓本有此命得以便宜从事特不受専对之辞尔【丘氏曰既曰受命则不可専命矣但曰不受辞则不过权其事宜而専制应对之辞而已】若违命行私虽有利国家安社稷之功使【去声】者当以矫制请罪有司当以擅命论刑何者终不可以一时之利乱万世之法是春秋之旨也【孙氏曰结矫命専盟故曰遂以恶之蜀杜氏曰诸侯専相为盟犹曰不可况以大夫不奉君命而専之乎故明书以示讥吕氏曰使结既盟而齐宋不来伐犹当以擅命之罪加之况无益而有害乎○刘氏曰公羊以为陈人者陈侯也非也云公子结以妾媵归陈侯之妇则文理不成又无故贬损陈侯使从人称非正名之义谷梁传辟要盟也亦非也鲁诚欲自托于大国岂敢以媵妇之名而遣使以取戾于伯主哉使者衔媵妇之命而遂要大国之盟是乃要盟矣何谓辟要盟乎汪氏曰前汉冯奉世矫制发兵击破莎车议封奉世萧望之曰矫制发兵虽有功勋不可为后法陈汤矫制发兵与甘延夀袭斩郅攴单于军还论功匡衡等以延夀汤擅兴师矫制幸得不诛不宜复加爵土先儒谓奉世延夀汤矫制以成功望之衡以为不可封者春秋讥遂事之法也今考朱子独曰凡此类悉以矫制书之岂非取法春秋讥公子结之遗意乎然考之注説谷梁者以谓公子结之媵与盟皆出君命左传注疏则谓鲁使公子结往媵而盟非鲁公意临江张氏临川呉氏又以盟出君命而媵乃结之私事据文定则二事皆非君命窃考经文不书如陈送媵而书媵陈人之妇则非奉君命而媵陈之微者矣微事不见于经书者讥其因事于齐宋盟耳若齐宋之盟出于公命当如公孙兹如牟因聘而娶经但书聘而不书娶此亦但书盟而不书媵矣庐陵李氏曰鲁大夫书遂始于此僖三十年公子遂遂如晋襄公十三年季孙宿遂入郓大夫之専国有渐然盟聘而専犹可也兵事而専甚矣然胡氏释遂字又有専事两事生事之殊要之皆不宜遂也公羊以为善谷梁以为鲁实使之此非经旨】
　　夫人姜氏如莒
　　【谷梁传妇人既嫁不逾竟逾竟非正也杜氏曰非父母国而往书奸张氏曰为国君之母非父母国而出入纵恣此行比于诗之所刺谓鲁道有荡齐子岂弟者抑又甚矣庄公既无复防闲之意而执国政者无人抑又可知安得不成淫风而致簒弑之祸也临川呉氏曰夫人自齐襄弑后八年不出因十五年又一至齐葢假托国事以愚其昏懦之子庄公不能制故于今如莒也父母殁不得归宁虽兄弟之国且不可往况往他国乎】附録【左传初王姚嬖于庄王生子颓子頽有宠蒍国为之师及惠王即位取蒍国之圃以为囿边伯之宫近于王宫王取之王夺子禽祝跪与詹父田而收膳夫之秩故蒍国边伯石速詹父子禽祝跪作乱因苏氏○秋五大夫奉子頽以伐王不克出奔温苏子奉子頽以奔衞衞师燕师伐周冬立子颓】
　　冬齐人宋人陈人伐我西鄙
　　【此见伐之始谷梁传其曰鄙逺之也其逺之何也不以难迩我国也程子曰齐桓始霸责鲁不恭其事故来伐也何氏曰鄙者边陲之辞】
　　奉词曰伐其称人将卑师少也结方与二国盟则其来伐我何也齐桓始霸责鲁不恭所谓失己与人以招宼也【临川呉氏曰鲁之臣送己女为媵而遂与伯主大国盟不恭也是以与其罪而伐之陈亦以结媵其国人之妇而轻慢伯主故与齐宋同兴问罪之师结不知礼而为师为公两失欢好礼之不可不谨也如是】或以结能为鲁设免难之防为齐宋画讲好之计身在境外而权其国家为春秋予之故称公子非矣【啖氏曰结必非命卿嘉其能与齐宋盟以安社稷故特书公子刘氏曰王者之制诸侯不得擅相伐而有观亲友贤善邻之义此结所以得为鲁设免难之策为齐宋画讲好之计俱合于道其功甚美而身固在境外也与専命君侧者异指是乃春秋与结也蒙氏曰是嵗周有子颓之乱衞师燕师称兵伐周立子頽天子播迁于外桓公不能讨乃以三国伐鲁是春秋所责也汪氏曰或谓齐讨郑詹之纳夫詹之来已三年苟为郑詹而讨则不在斯时兴兵矣○庐陵李氏曰经书齐伐我十四始于此莒伐我三邾伐我三呉伐我一皆书鄙谷梁説是也惟哀公之编呉伐我齐国书伐我不书鄙者胡氏各有説又曰齐之伐鲁虽由公子结之不恭然鲁自受郑詹而背盟幽之信已得罪于齐矣齐宋伐鲁之谋恐公羊亦得之但公子结又重齐之忿耳】
　　【丁惠王未三年】二十年【齐桓十二晋献三衞惠二十六蔡穆侯元年郑厉二十七曹庄二十八陈宣十九杞共七宋桓八秦宣二楚堵敖熊囏元年】
　　春王二月夫人姜氏如莒
　　【谷梁传妇人既嫁不逾境逾境非正也】
　　十有五年夫人姜氏如齐至是再如莒【范氏曰夫人比年如莒过而不改无礼尤甚】而春秋书者礼义天下之大防也其禁乱之所由生犹坊止水之所自来也【礼记经解疏礼禁乱之所从生乱生之处则豫禁之若深宫固门阍等守之诸侯夫人父母没不得归宁之类坊谓堤坊又作防古字通用】衞女嫁于诸侯父母终思归宁而不得故泉水赋许穆夫人闵衞之亡思归唁其兄而阻于义故载驰作圣人録于国风以训后世【朱子曰衞有妇人之诗自共姜至宋襄公之母六人焉皆止乎礼义而不敢过也夫以衞之政教淫僻风俗伤败然而女子乃有知礼而畏义如此者则以先王之化犹有存焉者故也】使知男女之别自逺于禽兽也今夫人如齐以宁其父母而父母已终以宁其兄弟又义不得【杜氏曰夫人父母在则礼有归宁没则使卿宁】宗国犹尔而况如莒乎妇人从人者也夫死从子而庄公失子之道不能防闲其母禁乱之所由生故初会于禚次享于祝丘又次如齐师又次会于防于谷又次如齐又再如莒此以旧坊为无所用而废之者也【礼记经解以旧坊为无所用而坏之者必有水败以旧礼为无所用而去之者必有乱患】是以至此极观春秋所书之法则知防闲之道矣【临川呉氏曰此年书夫人往它国以奸而鲁庄若罔闻知昔年犹可诿曰年未长也今年既长矣而如此其不子也甚矣张氏曰春秋详书葢与诗之变风相应当是时一反闗雎麟趾之化而中国之俗于是大乱夫一国之事系一人之本此圣人所以详书文姜之行欤髙氏曰春秋迹其淫乱不可胜书故于将薨复三见之要其由恶以终为万世妇人之戒汪氏曰文姜以桓三年至自齐至是葢年六十矣淫姣之行老而弥甚比嵗如莒备书不削虽国恶不容讳也唐武后年且八十多选美少年为奉宸内供奉丑恶无耻不可胜纪朱子纲目于武曌将殂之际屡书周以张易之为奉宸令周赐张昌宗爵邺国公其亦春秋志姜氏如莒之遗旨欤】
　　附録【左传春郑伯和王室不克执燕仲父夏郑伯遂以王归王处于栎秋王及郑伯入于邬遂入成周取其寳器而还冬王子頽享五大夫乐及徧舞郑伯闻之见虢叔曰寡人闻之哀乐失时殃咎必至今王子頽歌舞不倦乐祸也夫司宼行戮君为之不举而况敢乐祸乎奸王之位祸孰大焉临祸忘忧忧必及之盍纳王乎虢公曰寡人之愿也】
　　夏齐大灾
　　【公羊传大灾者何大瘠也大瘠者何防也何以书记灾也外灾不书此何以书及我也谷梁传其志以甚也杜氏曰来告故书天火曰灾张氏曰齐人来告而鲁往吊之也○啖氏曰公羊云大灾者何大瘠也若以大灾为大瘠新宫灾亦是新宫瘠乎灾天火也大之者其灾大也】
　　秋七月
　　冬齐人伐戎【戎公作我】
　　【张氏曰齐桓于是举攘戎狄之兵戎在徐州之域最近齐鲁故先治之家氏曰周有子頽之乱齐桓为盟主若罔闻知郑伯虢公胥命于弭以兵讨乱杀子頽王入于王城齐不能预也去年伐鲁今年伐戎大率逐利以自私于王室何有○汪氏曰谷梁传作伐我葢误也经书外伐我十有九皆书西鄙惟哀八年呉兵至城下十一年齐师伐我战于郊两书伐我此言齐人则将卑师少安能深入乎当从左传作伐戎】
　　【戊惠王申四年】二十有一年【齐桓十三晋献四衞惠二十七蔡穆二郑厉二十八卒曹庄二十九陈宣二十杞共八宋桓九秦宣三楚堵敖二】
　　春王正月
　　夏五月辛酉郑伯突卒
　　【左传二十一年春胥命于弭夏同伐王城郑伯将王自圉门入虢叔自北门入杀王子頽及五大夫郑伯享王于阙西辟乐备王与之武公之略自虎牢以东原伯曰郑伯效尤其亦将有咎五月郑厉公卒】
　　杜预称庄公四年郑伯遇于垂者乃子仪也【汪氏曰十四年杜氏注郑子庄四年称伯会诸侯】而以为厉公者按春秋突归于郑之后其出奔蔡入于栎皆以名书犹系于爵虽簒而实君虽君而实簒不没其实也忽虽世子其出奔犹不得称子其复归犹不得称伯以其实不能君也而况子仪虽乗间得立其为君微矣岂敢轻去国都与诸侯会于外乎故知遇于垂者乃厉公也其始终书爵不没其实也亦可以为居正而不能保者之戒矣【髙氏曰髙渠弥弑昭公立子亹齐人杀亹祭仲立子仪春秋皆没而不书以突为郑伯故也永嘉吕氏曰入于栎书郑伯卒书郑伯始终书爵明其能君故着其实耳张氏曰突庄公之孽子庄公既没夺忽之位中间虽为祭仲所逐入于栎卒取郑国故不复着忽亹仪之在位以其不能君也论者以为突始终能君夫簒弑窃国之人而春秋终始君之且复记其卒于位所以着小人肆志乱贼得终王法不行而世之所由乱也】
　　秋七月戊戌夫人姜氏薨
　　【谷梁传妇人弗目也范氏曰妇人无外事居有常所故不书地张氏曰文姜之行恶矣而卒以国君之母宠荣终身一用小君之礼此鲁之祸所以未艾必至于庄公之终两君弑哀姜庆父诛而后鲁乱始息也】附録【左传王巡虢守虢公为王宫于玤王与之酒泉郑伯之享王也王以后之鞶鉴予之虢公请器王子之爵郑伯由是始恶于王冬王归自虢】
　　冬十有二月葬郑厉公
　　【杜氏曰八月乃葬缓王氏曰据左氏郑伯有纳惠王之功勲在王室然不免諡为厉者其始以赂而簒立中以虐而出奔周室虽衰公议尚在臣子私諡不敢妄加美名古意犹可攷也】
　　【已惠王酉五年】二十有二年【齐桓十四晋献五衞惠二十八蔡穆三郑文公捷元年曹庄三十陈宣二十一杞惠公元年宋桓十秦宣四楚堵敖三】
　　春王正月肆大【所景反公作省】
　　【公羊传肆者何跌也大省者何灾省也肆大省何以书讥何讥尔讥始忌省也谷梁传肆失也灾也灾纪也失赦也为嫌天子之葬也程子曰大而肆之其失可知凡赦何尝及得善人诸葛亮在蜀十年不赦审此尔】肆者荡涤瑕垢之称也【杜氏曰赦有罪也放赦罪人荡涤众故以新其心有时而用之非制所常故书】舜典曰灾肆赦【蔡氏曰谓过误灾谓不幸肆纵也若人如此而入于刑则不待流宥金赎而直赦之】易于解卦曰君子以赦过宥罪【程氏曰赦释之宥寛之过失则赦之也罪罚而赦之非义也故寛之而已】吕刑曰五刑之疑有赦五罚之疑有赦【蔡氏曰刑疑有赦则质于罚而听其赎罚疑有赦则质于过而宥免之也】周官司刺掌赦宥之法壹宥曰不识再宥曰过失三宥曰遗忘【音妄郑氏曰不识谓愚民无所识则宥之识审也不审若今仇讐当报甲见乙诫以为甲而杀之者过失若举刃欲斫伐而轶中人者今律过失杀人不坐死遗忘若间惟薄忘有在焉而以兵矢投射之】壹赦曰防弱再赦曰老耄三赦曰惷【敇江反】愚【郑氏曰惷愚生而痴騃童昏者防弱老耄若今律年未满八嵗八十以上非手杀人他皆不坐】未闻肆大也大皆肆则废天讨亏国典纵有罪虐无辜恶人幸以免矣【茅堂胡氏曰罪在五刑上天所讨大皆肆春秋讥之孙氏曰肆大非正也乱法异常者也临川呉氏曰固可赦而不言大圣人虽至仁然赦人之罪亦必有所剂量于其间不一槩也书肆大则罪之大而不当赦者亦赦之讥其惠奸佚罪也】后世有姑息为政数行恩宥惠奸轨贼良民而其弊益滋葢流于此故诸葛孔明曰治世以大徳不以小惠其为政于蜀军旅数兴而赦不妄下【汪氏曰通鉴初丞相亮时有言公惜赦者亮答曰治世以大徳不以小恵亮卒后延熙九年大赦孟光费祎曰赦者偏枯之物非明世所宜有】蜀人久而歌思犹周人之思召公也【三国志蜀诸葛亮传赞曰至梁益之民咨述亮者言犹在耳虽甘棠之咏召公郑人之歌子产无以逺譬也】斯得春秋之防矣肆而曰大讥失刑也【陈氏曰宥过无大刑故无小此尧舜三代之法不可偏废者后世两失之偏惨刻者不复察其情举故失而尽刑诛之及姑息之过如庄公者反取大罪极恶而列之灾以从肆赦之例怙终得志良善瘖痖书曰肆大以其务小惠而失大徳也○啖氏曰肆者放也者过也如今之赦尔公羊云忌有何义乎赵氏曰谷梁云为嫌天子不许之葬按当时天子微弱鲁岂畏之乎若实有畏王之心则自赦以除母罪岂为得礼且鲁庄未尝有怨齐之心葬母肯有所忌赦自赦葬自葬尔】
　　癸丑葬我小君文姜
　　【公羊传文姜者何庄公之母也谷梁传小君非君也其曰君何也以其为君配可以言小君也何氏曰文者諡也夫人以姓配諡】
　　文姜之行甚矣而用小君之礼其无讥乎以书夫人孙于齐不称姜氏及书哀姜薨于夷齐人以归攷之则讥小君典礼当谨之于始而后可正也文姜已归为国君母臣子致送终之礼虽欲贬之不可得矣【陆氏曰母有罪子不可得而贬葬生者之事也臣子之礼其可亏乎妇当从夫諡后代讹谬无别有諡非正也夫人称小君言位比君而小耳髙氏曰妇人无爵何諡之有先王之制但取夫人之諡冠于姓之上以明所属诗所谓庄姜宣姜共姜经所谓宋共姬是也岂有不系其夫而别自为諡者哉夫人姜氏弑逆淫乱之人得罪于宗庙国人之所不容今也云亡虽以于母之故不忍弃絶则葬之足矣又别为之諡曰文而不复系于桓公自是鲁国从而效尤凡夫人之死皆为之别立諡后世因循不改大失春秋之旨矣沙随程氏曰妇人之諡从夫文姜别作諡以其得罪于先公也其后或妾母僭称夫人或虽正嫡亦不能从夫諡者着礼之乱也临川呉氏曰夫人之尊与君同故薨葬一如君礼】
　　陈人杀其公子御宼【御音御公谷作御】
　　【此书専杀之始左传春陈人杀其太子御宼陈公子完与颛孙奔齐颛孙自齐来奔齐侯使敬仲为卿辞曰羁旅之臣幸若获宥及于寛政赦其不闲于教训而免于罪戾弛于负担君之恵也所获多矣敢辱髙位以速官谤请以死告诗云翘翘车乗招我以弓岂不欲往畏我友朋使为工正饮桓公酒乐公曰以火继之辞曰臣卜其昼未卜其夜不敢君子曰酒以成礼不继以淫义也以君成礼弗纳于淫仁也初懿氏卜妻敬仲其妻占之曰吉是谓凤凰于飞和鸣锵锵有妫之后将育于姜五世其昌并于正卿八世之后莫之与京陈厉公蔡出也故蔡人杀五父而立之生敬仲其少也周史有以周易见陈侯者陈侯使筮之遇观之否曰是谓观国之光利用賔于王此其代陈有国乎不在此其在异国非在其身在其子孙光逺而自他有耀者也坤土也巽风也干天也风为天于土上出也有山之材而照之以天光于是乎居土上故曰观国之光利用賔于王庭实旅百奉之以玉帛天地之美具焉故曰利用賔于王犹有观焉故曰其在后乎风行而着于土故曰其在异国乎若在异国必姜姓也姜大岳之后也山岳则配天物其能两大陈衰此其昌乎及陈之初亡也陈桓子始大于齐其后亡出成子得政谷梁传言公子而不言大夫公子未命为大夫也其曰公子何也公子之重视大夫命以执公子范氏曰御宼宣公之子】
　　公子之重视大夫【刘氏曰以为大夫则非大夫也以为世子则非世子也然而书者知其为君之嫡也君之嫡虽未为世子未可称世子而已有可以为世子之端矣故不可不重也】杀而或称君或称国或称人何也称君者独出于其君之意而大夫国人有不与焉如鲁侯杀其世子申生之类是也称国者国君大夫与闻其事而不请于天子如郑杀其大夫申侯之类是也【汪氏曰称公子者一莒意恢称大夫称名氏者三十四郑申侯公子嘉公子黑晋防郑父阳处父先国赵同赵括郤锜郤犨郤至胥童齐国佐髙厚宋山衞元咺公子瑕孔达蔡公子燮公子驷公孙姓公孙霍陈泄冶庆虎庆寅楚得臣宜申公子侧公子申公子壬夫公子追舒屈申成熊郤宛不称名宋曹各一】称人者有二义其一国乱无政众人擅杀而不出于其君则称人如陈人杀其公子御宼之类是也【汪氏曰称公子者一陈御宼称大夫称名氏者四晋先都士谷箕郑父陈公子过宋大夫不称名著一不称名而称官者一】其一弑君之贼人人所得讨背叛之臣国人之所同恶则称人如衞人杀州吁郑人杀良霄之类是也【陈氏曰苟杀有罪则称人称人者讨辞也非杀有罪也而亦称人犹曰众人杀之焉耳汪氏曰杀弑君之贼而不以其罪则亦称国以杀而不去其官如晋里克衞喜是也】攷于传之所载以观经之所断则罪之轻重见矣【孙氏曰春秋之义非天子不得専杀是故二百四十二年无天王杀大夫文书诸侯杀大夫者四十七古者诸侯之大夫皆命于天子诸侯不得専命也大夫有罪则请于天子诸侯不得専杀也大夫犹不得専杀况世子母弟乎春秋之世国无大小其卿大夫士皆専命之有罪无罪皆専杀之无王甚矣陈人杀其公子御宼讥専杀也称君称国称人虽有轻重其専杀之罪则一也永嘉吕氏曰杀之或称公子或称大夫或称大夫公子称公子者公子而非大夫也称大夫者大夫而非公子也称大夫公子者公子而为大夫也又有以官举者以官之重而着之也观圣人所书而褒贬寓乎其中矣张氏曰不称世子未誓于天子也未誓则称公子重王命也御宼乃君之适嗣为一国之储贰而众人得以杀之则其所以自处必有失其道者矣故刘氏讥御宼之为人子足以杀其身而春秋略杀者之罪也刘氏曰左氏称杀其大子杜云陈人恶其杀大子之名故以国讨公子告非也苟杀其大子而赴以公子则仲尼安得不改而正之耶】
　　夏五月
　　【孙氏曰春秋未有以五月首时者此葢下文有脱事尔临川呉氏曰书时之首月而四讹为五也家氏曰何休云讥庄公娶讐女不可奉先祖四时祭祀犹五月不宜首时此穿凿之説也】
　　秋七月丙申及齐髙傒盟于防【傒音奚】
　　【公羊传齐髙傒者何贵大夫也曷为就吾微者而盟公也公则曷为不言公讳与大夫盟也谷梁传不言公髙傒抗也程子曰髙傒上卿鲁无使微者与盟之理葢讳公盟始与讐为昏恶之大也庐陵李氏曰按谷梁注曰微者盟不日故及宋盟宿及苏子盟女栗不书日者微者之盟也及髙傒处父苟庚良夫郤犨孙林父向戌皆书日者实公盟而讳之也此説是矣公出国都而盟惟髙傒向戌葢公不敢坐盟之此正与晋悼出长樗盟公相似然晋悼与公敌体则出而盟公可以为嫌鲁公屈体而从大夫卑弱甚矣】
　　冬公如齐纳币
　　【公羊传纳币不书此何以书讥何讥尔亲纳币非礼也谷梁传纳币大夫之事也礼有纳采有问名有纳征有告期四者备而后娶礼也公之亲纳币非礼也故讥之程子曰齐疑昏议故公自行纳币后二年方逆齐难之也杜氏曰父母葬未再期而图昏二传不见所讥左氏又无传失礼明矣范氏曰丧婚不待贬絶而罪恶见】微者名姓不登于史册髙傒齐之贵大夫也曷为就吾之微者盟葢公也其不言公讳与髙傒盟也【赵氏曰凡盟不日内皆指公也明书髙傒见其抗敌之罪也髙氏曰髙傒不去族异乎晋之处父也家氏曰及处父盟彼时公身在晋晋君不与公盟使其臣盟公故春秋深责晋人之无礼去处父族以示贬此其齐鲁均责焉耳葢讳之中有权度存焉汪氏曰防盟出公意故髙傒不去氏】来议结昏娶讐人女大恶也【张氏曰敌大夫以自卑轻君体以自弱去国都而汲汲于小信与及向戌盟于刘一也而此复以婚姻而结盟不顾祢庙不共戴天之讐而议娶齐女比事以观此为恶之大者也家氏曰或谓鲁与齐既为防盟春秋无责通婚不亦可乎夫主夏盟者齐桓也请昏而纳币者齐襄之女也盟讐人之身犹曰为其霸也诸侯皆在不得不与于盟娶女岂无他族必讐女而后取其何以奉粢盛入先君之庙乎】娶者其为吉下主乎己上主乎宗庙以为有人之心者宜于此焉变矣公亲如齐纳币则不待贬也【临川呉氏曰庄公受制于母年长而不得娶母既死急于娶故于丧制中屈己与齐大夫盟而求昏焉齐之许未坚而公自如齐纳币纳币非公所当自行也吕氏曰庄公失礼者三娶讐女一也丧未毕二也亲往纳币三也啖氏曰纳币常事不书凡书者皆讥也蜀杜氏曰春秋内适外曰如苟书其事葢非常也动涉非礼明书之以示贬赵氏曰昏礼有六一纳采二问名三纳吉四纳征纳征即纳币也五请期六亲迎亲迎即逆女也春秋独书其二以纳币方契成逆女为事终举重之义也庐陵李氏曰书纳币三文二年公子遂讥丧娶成八年宋公孙夀昏礼不当使公孙也葢昏常事不书凡书皆讥矣】
　　【庚惠王戌六年】二十有三年【齐桓十五晋献六衞惠二十九蔡穆四郑文二曹庄二十一卒陈宣二十二杞恵二宋桓十一秦宣五楚成王頵元年】
　　春公至自齐
　　【公羊传桓之盟不日其防不致信之也比之桓国何以致危之也何危尔公一陈佗也张氏曰书至告于庙也春秋书至葢原于书巡狩而归格于艺祖用特之意圣人以举动之公往返之节质之幽明而无愧也今庄公忘父讐而娶其女冐母丧而往纳币以此告庙其心将何如哉此与他日书至不可同日语比事属辞示人之意显矣汪氏曰公行二十有三书至者五而已公亲往纳币既忘桓公之世讐复废文姜之丧礼自是而下观社逆女皆至焉圣人之意岂不深切着明哉庐陵李氏曰齐桓之编庄公与之会盟遇伐救者九皆不书至独三如齐书至者此三事皆为娶讐女而行也僖公与之会盟七不书至两如齐亦不书至独伐楚伐郑牡丘于淮书至伐楚伐郑大其功牡丘于淮志其衰也当防公谷方通○汪氏曰説公羊者以谓公如齐淫此未必然夫庄公议昏于齐至再至三盟防遇谷盟扈屡为好会纳币观社逆女屡造于齐庄公求之如是其急齐桓许之如此其缓又安肯容其纵淫于其国而不耻耶】
　　祭叔来聘
　　【谷梁传其不言使何也天子之内臣也不正其外交故不与使也】
　　谷梁子曰其不言使天子之内臣也不正其私交故不与使也【杜氏曰谷梁以祭叔为祭公来聘鲁天子内臣不得外交故不言使不与其得使聘范氏曰祭叔天子寰内诸侯南季渠伯纠家父宰周公来聘皆称使独此夺之诸称使者是奉王命其人无自来之意今祭叔不一心于王而欲外交不得王命来故去使以见之啖氏曰私行假言聘故不言王使以讥之陆氏曰不言使者原其来意非天子之命尔】祭伯来朝而不言朝祭叔来聘而不言使尹氏王子虎刘卷来讣而不书其爵秩皆所以正人臣之义也人君而明此不容下比之臣人臣而明此不为交私之计党锢之祸息矣【陈氏曰聘不称使私相为好也自桓之中年王室无聘鲁者王命不行于天下庄僖崩葬葢不见于经矣是故春秋之初亟书王人于是祭叔私相为好君子葢有感于此而非徒以讥也汪氏曰祭采地叔字天子之大夫也傥不以王命来则当以祭伯来之例书傥以王命来则当以天王使凡伯来聘之例书今但曰来聘见其假王命而私交也临川呉氏曰祭圻内之国王臣也不当外交诸侯而祭自入春秋伯之来公之来叔之来聘凡三交鲁矣王臣私交之非礼或朝或聘其罪一也永嘉吕氏曰王臣聘鲁者八列国聘鲁者三十一他皆言使此独不言使或谓祭叔以私来而自以聘礼行也然祭伯未私来也言来则不当言聘聘非自来也或谓祭叔使人来聘其不称使不与祭叔之使亦非也此与武氏子来求赙毛伯来求金一例尔葢武氏毛伯之来非王命故皆不言使祭叔非王命而来聘故亦不言使也汪氏曰春秋书使人来聘未有止称其君而不着其臣者荆楚无君臣之词然曰荆人来聘亦指荆之微者尔曷尝言荆子来聘哉或云祭叔乃蔡公之臣或以为祭公之弟果其臣若弟而不言使则是隐公私交之迹矣或云祭叔请王命而来聘苟请命于王则王命之矣旧史必书曰天王使祭叔来聘圣人何以知其擅命而削不称使邪】
　　夏公如齐观社
　　【左传非礼也曹刿谏曰不可夫礼所以整民也故会以训上下之则志财用之节朝以正班爵之义帅长防之序征伐以讨其不然诸侯有王王有巡守以大习之非是君不举矣君举必书书而不法后嗣何观公羊传何以书讥何讥尔诸侯越境观社非礼也谷梁传常事曰视非常曰观观无事之辞也以是为尸女也无事不出境程子曰昏议尚疑故公以观社为名再往请议后一年方逆葢齐难之】
　　庄公将如齐观社曹刿谏曰齐弃太公之法而观民于社君为是举而往观之非故业也天子祀上帝诸侯会之受命焉诸侯祀先公卿大夫佐之受事焉不闻诸侯之相会祀也【何氏曰社者土地之主祭者报徳也生万物居人民徳至厚功至大故感春秋而祭之天子用三牲诸侯用羊豕言观社与纳币同义】君举必书书而不法后嗣何观【陈氏曰诸侯非享觐不逾境如齐观社非礼也临川呉氏曰社者诸侯祭其土宇之常事未闻邻国之君往观之者如齐而曰观社此何礼哉按襄二十四年齐社搜军实使客观之葢齐俗每因祭社则搜军以夸示威众而聚人观之故庄公得托此为名以如齐也家氏曰谷梁以是行为尸女尸之云者盛其车华其服惑妇人而蛊其心要其从己是之谓无别故书以责之纳币未几而以观社再出此诲淫也刘氏曰观社与观鱼一也观社称如观鱼不称如内外之辨也诸侯于其境外可以言如于其境内不可以言如茅堂胡氏曰公行悉书皆是非所在治乱系焉如齐纳币则见其结昏仇讐如齐观社则见其非王事民事而妄动轻举也】
　　附録【左传晋桓庄之族偪献公患之士蒍曰去富子则羣公子可谋也已公曰尔试其事士蒍与羣公子谋谮富子而去之】
　　公至自齐
　　【谷梁传公如往时正也致月故也如往月致月有惧焉尔汪氏曰宗庙社稷诸侯所同有也其礼有常度其祭有常日公废鲁社而观齐社何以守土而治民哉况公之意以观社为名而实窥齐女其诲淫召乱必矣所以危而书至也】
　　荆人来聘
　　【楚交中国始此公羊传荆何以称人始能聘也谷梁传善累而后进之其曰人何也举道不待再】荆自庄公十年始见于经十四年入蔡十六年伐郑皆以州举者恶其肆暴不恭故外之也至是来聘遂称人者嘉其慕义自通故进之也【杜氏曰不书荆子使某来聘君臣同词者葢楚之始通未成其礼何氏曰春秋主鲁因其始来聘明蛮荒能慕王化修聘礼受正朔者当进之故始称人也称人当系国而系荆者许椘人者不一而足孙氏曰以其慕中国脩礼来聘少进之也】朝聘者中国诸侯之事虽蛮荒而能脩中国诸侯之事则不念其肆暴不恭而遂进焉【范氏曰明聘问之礼非蛮荒之所能故一举而进之】见圣人之心乐与为善矣后世之君苟能以圣人之心为心则与天地相似凡要荒以外叛则惩其不恪而威之以刑来则嘉其慕义而接之以礼迩人安逺者服矣【通鉴唐徳宗曰外域犯塞则击之服则归之击以示威归以示信命归吐蕃之俘吐蕃大悦遣入贡】春秋谨内外之辨而荆呉徐越诸夏之处僻陋者【刘氏曰呉楚徐越上世皆有元徳显功通乎周室徐始称王楚后称王呉越因遂称王王非诸侯所当称也故贬其称虽然列号则举其本封书爵则黜其僭窃推之可逺引之可乗也】故书法如此【陈氏曰聘未有称人者其称人何荆未有大夫也聘未有不称使者其不称使何荆未有君也荆未有君大夫而称人于是始葢进之也隐桓之春秋舍王室若姻邻无聘鲁者矣而荆人先诸夏脩聘于上国进之也亦忧之也张氏曰楚自四五年来先加兵于郑蔡而聘使至鲁用逺交近攻之术汪氏曰公谷皆谓称人所以进之或谓春秋着其渐盛今考楚之交中国始书荆人继书楚屈完然后书楚子使椒楚子使防罢葢始而聘则嘉其慕义而称人既而来盟予其服义则进而称名氏及其浸慕中国渐讲聘好则称君称臣矣呉之始见也亦祗举号及其来会诸侯则进而称人使季札聘则嘉其慕义而称君称臣虽曰进之而呉楚渐盛之势已见于言意之表矣然楚之初聘止曰荆人而不着君臣虽曰进之而实则略之也葢不可言荆来聘故谓之荆人特比于举号则为进之耳故以谓君臣同辞夫君臣同辞则止称国既曰荆人则是荆之卑者特比于君使臣则其辞未详焉耳曷可谓君臣同辞哉庐陵李氏曰荆之聘鲁三始书荆人继书楚子使椒又继书楚子使防罢葢进之以渐也其进之之义三传皆同然蛮荒之情每假礼以行其诈荆聘鲁而旋有伐郑之师介朝鲁而继有侵萧之役秦人归禭来聘而意在河曲之战其窥觇之谋离间之术常如此故陈氏张氏之説皆得之】
　　公及齐侯遇于谷
　　【谷梁传及者内为志焉尔遇者志相得也张氏曰为昏姻而齐难之也不可与为昏姻则当絶之数与之约然后与之书此所以着庄公之不子而齐桓之待人不以义也汪氏曰庄公急于得偶数相会盟故简礼而为此会也胡传义见盟扈】
　　萧叔朝公
　　【公羊传其言朝公何公在外也谷梁传微国之君未爵命者其不言来于外也朝于庙正也于外非正也杜氏曰萧附庸国何氏曰言朝公恶公不受于庙】
　　谷齐地萧叔附庸之君也【王氏曰中国附庸之君例书字】为礼必当其物与其所而后可以言礼大夫宗妇觌而用币则非其物也萧叔朝公在齐之谷则非其所也【啖氏曰人君相见曰朝皆受之于庙以重礼也】嘉礼不野合而朝公于外是委之于野矣【杜氏曰就谷朝公故不言来凡在外朝则礼不得具嘉礼不野合】故礼非其所君子有不受必反之于正而后止此亦春秋拨乱之意也【孙氏曰诸侯相朝非礼也朝于内犹曰不可况朝于外乎故曰萧叔朝公以交讥之也刘氏曰为礼非其时犹非其礼也为礼非其处犹非其礼也为礼非其义犹非其礼也九月郊五月烝此之谓非其时萧叔朝公此之谓非其处祭叔来聘齐侯来献捷此之谓非其义虽有肃敬之心繁饰之容而君子不受也故礼非其礼而犹不受必归之正而止又况乎未始有正者乎张氏曰萧之朝鲁之受皆非礼也汪氏曰齐庄公吊杞梁之妻于郊辞曰君之臣不免于罪则将肆诸市朝而妻妾执若免于罪则有先人之敝庐在下妾不得与郊吊齐侯吊诸其室使鲁庄能如梁妻之知礼而辞萧叔之朝则为不悖于礼矣今庄公诎于私欲而受非礼之礼故圣人特书曰朝公而不曰来朝所以交贬之也髙氏曰公纳币而还则祭叔聘之观社而还则荆人聘之遇谷则萧叔朝之此其志所以自得而不复忌惮也○庐陵李氏曰萧叔左氏谷梁皆以为名胡氏以入中国附庸称字之例正义曰萧本宋邑宋桓公之立萧叔人必有功焉宋人封以为附庸又曰萧叔之朝公与僖公之朝王所其非地一也彼言所而此不言所者王者以天下为家无适而非所也】
　　秋丹桓宫楹
　　【左传秋丹桓宫之楹公羊传何以书讥何讥尔丹桓宫楹非礼也公羊传礼天子诸侯黝垩大夫苍士黈丹楹非礼也何氏曰楹柱也丹之者为将娶齐女欲以夸大示之】
　　冬十有一月曹伯射姑卒
　　十有二月甲寅公会齐侯盟于扈【扈音戸】
　　【公羊传桓之盟不日此何以日危之也何危尔我贰也程子曰我贰者非彼然我然也范氏曰桓盟不日也盟日者前公如齐观社传曰观无事之词以是为尸女也公怠弃国政比行犯礼忧危甚矣霸主降心亲与之盟实有济之功而鲁得免于罪臣子所庆莫重于此时事所重文亦宜详故特详日以着之杜氏曰扈郑地在荥阳卷县西北孙氏曰扈齐地】
　　程氏曰遇于谷盟于扈皆为要结姻好也称男子二十而冠冠而列丈夫三十而不娶则非礼矣然天子诸侯十五而冠者以娶必先冠【礼记昏义疏三十而娶庶人礼也文王十五而生武王知人君之昏娶不可以年三十重昏嗣也】而国不可久无储贰欲人君早有继体故因以为节也鳏者老而无妻之称舜方三十未娶而师锡帝尧已曰有鳏在下矣妻帝之二女则不告于父母以为告则不得娶而废人之大伦尧亦不告而妻焉其欲及时而无过如此也今庄公生于桓公之六年至是三十有六载矣以世嫡之正诸侯之贵尚无内主同任社稷之事何也葢为文姜所制使必娶于母家【孙氏曰桓公六年九月丁卯子同生公十四嵗即位又二十四年如齐逆女年三十七始昏者文姜制之不得以时而昏耳故母丧未终如齐纳币图昏之速也陈氏曰庄公制于其母必齐女也而后娶汪氏曰汉恵帝制于吕氏立姊鲁元公主女为后虽娶甥女而不顾与庄公事颇相类】而齐女待年未及故庄公越礼而不顾如此其急齐人有疑如此其缓而遇于谷盟于扈要结之也【张氏曰至此又盟以结其言而后许之也】娶夫人奉祭祀为宗庙之主而母言是听不以大义裁之至于失时不孝甚矣春秋详书于策为后戒也【汪氏曰越礼要盟逺至郑地而不耻者促昏期也临川呉氏曰遇谷以请而齐犹难之故盟以要其信而后许也夫求昏者可求则求不可则已许昏者可许则许不可则却鲁欲求齐昏不以媒妁往觇其可不可公乃自与齐髙傒盟以求之未得齐诺而公遽亲纳币是与彊委禽者同也彊纳币而犹未诺则又往观社以请观社以请而犹未诺则又遇于谷以请遇谷之后宜若可矣又必盟于扈而后可焉何其难之之甚也二国之昏姻不以礼不以义如此哀姜之不终也宜哉○汪氏曰诸传皆谓庄公受制于母俾娶讐女今考庄公以文姜葬后求昏于齐自盟防而会遇者三自纳币而如齐并三汲汲奔走不惮烦劳而且盛饰祢宫以夸示其配使庄公果以文姜遗命而娶齐女亦纵欲而不能自克耳非迫于义而不敢违也庐陵李氏曰齐桓之编会盟惟此盟及葵丘书日此盟公羊以为危之范以为喜之二説各不同谷疏行虽有桓盟不日信之文亦有不日数逾恶之事故知此日者喜伯者与盟也此时齐桓威德既盛与公结盟同德有危故范氏以为臣子所庆而详之也然以上文三书至之法观之则公羊説亦是】














　　春秋大全卷九
　　钦定四库全书
　　春秋大全卷十
</div>
    <div class="pagination">
<a href="春秋大全_page12.html">上一页</a><span>...</span><a href="春秋大全_page8.html">8</a><a href="春秋大全_page9.html">9</a><a href="春秋大全_page10.html">10</a><a href="春秋大全_page11.html">11</a><a href="春秋大全_page12.html">12</a><span class="current-page">13</span><a href="春秋大全_page14.html">14</a><a href="春秋大全_page15.html">15</a><a href="春秋大全_page16.html">16</a><a href="春秋大全_page17.html">17</a><a href="春秋大全_page18.html">18</a><span>...</span><a href="春秋大全_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
