<!DOCTYPE html>
<html>
<head>
    <meta charset="UTF-8">
    <title>春秋比事 - 第 9 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋比事 - 第 9 页/共 10 页</h1>
    <div class="content">


　　春秋比事巻十五终
　　钦定四库全书
　　春秋比事卷十六　　　　　宋　沈棐　撰伐【伐者为客见伐者为主】
　　经书从王伐者一
　　桓五年蔡人衞人陈人从王伐郑是也孟子曰天子讨而不伐盖敌国交兵则曰伐王师问罪则曰讨伐有胜负讨无不服此尊卑之异也成周盛时设九伐之法以正邦国诸侯负罪则王命讨之旄麾所向莫不震叠未尝屈万乗之尊亲临军旅而交兵于列国也不幸周室陵迟诸侯暴横敢抗天子是以郑伯不朝而王亲伐之夫以天子而亲伐诸侯其屈弱已甚矣然当春秋时征伐之柄潜移于下诸侯防扈不臣固非一日东迁以来未有能伐之者至是始亲伐郑三国之君又能举众以从是虽有媿于三代亦幸见于春秋也故书从王伐郑以喜其仅得正焉三国称人者盖卑诸侯所以尊天子明人臣不得与王伉也
　　经书公伐六
　　隠七年伐邾僖二十一年公伐邾桓八年秋伐邾庄九年公伐齐纳子纠宣十八年公伐杞襄七年公伐邾是也
　　内大夫伐七
　　庄二年公子庆父伐于余丘僖三十三年公子遂帅师伐邾文十四年叔彭生帅师伐邾襄二十年仲孙速帅师伐邾昭十年季孙意如叔弓仲孙貜帅师伐莒哀元年仲孙何忌帅师伐邾六年仲孙何忌帅师伐邾是也
　　伐我者二十一
　　庄十九年齐宋陈人伐我西鄙僖二十六年齐人伐我北鄙文十四年邾人伐我南鄙十七年齐侯伐我西鄙成二年齐侯伐我北鄙襄八年莒人伐我东鄙十年莒人伐我东鄙十二年莒人伐我东鄙围台十五年齐人伐我北鄙围成秋邾人伐我南鄙十六年齐人伐我北鄙围成十七年齐侯伐我北鄙围桃高厚帅师伐我北鄙围防十七年邾人伐我南鄙十八年齐人伐我北鄙二十五年齐崔杼帅师伐我北鄙定七年齐国夏帅师伐我西鄙八年齐国夏帅师伐我西鄙哀十一年齐国书帅师伐我哀八年吴伐我是也夫楚自庄十年入春秋其所以戕艾者不过隣比小国未几值齐晋之霸驱攘夷狄楚已少沮当时诸侯之从齐者或叛或从间有携贰唯宋坚附小白终始不替故楚畏齐不敢病宋及小白没襄公勉强图霸终不克就德小力弱不能自量乃为会于盂要致楚子而欲抗之是以受其执辱而伐宋之祸造端于此宋既为楚所凌故楚得以易之自是屡以见伐故僖二十六年伐宋围缗以讨宋之未服明年又与诸侯围宋而盟之则宋之挫衂甚矣赖晋文继兴威振强楚自二十六年宋亡楚患至宣十二年晋景战楚于邲为楚所败楚复得以轻慢中国十三年又兴师伐宋以讨宋之伐陈也其后景公稍兴霸业厉亦不堕前绪足以却楚庇宋故宋无楚患至厉公末宋有鱼石之祸十五年鱼石奔楚十八年楚遂连郑伐宋以纳鱼石于彭城是年冬及襄元年又两伐之幸悼公聿兴力于郤楚以定宋难故十余年间宋免楚之侵凌至襄十年以来晋楚相抗力于得郑两国之师比岁不息楚病宋之附晋而邾又忘其畏惮始称兵临鲁矣厯成宣及襄鲁更事齐晋以为重故五十年间邾不复伐鲁至襄十五年晋悼已没平公即位齐间晋衰连兵伐鲁邾亦乗鲁之难故十五年十七年两伐鲁鄙及晋平合诸侯以勤鲁齐已服晋于是邾亦息兵是邾之病鲁无非视鲁之仇隙也然桓八年书伐邾独不书公先儒以防者故不书主名然书公伐邾者多矣何独于桓公以防者言盖公有大恶尚寛鈇钺之诛不自省惧而加兵以伐人其恶甚矣故不书公不与公之伐邾甚恶公也夫鲁数受齐患宜其兴师报复快忿释恨而经书鲁伐止于一而事主纳纠非鲁以私怨自伐之也然则鲁之畏齐可知矣虽然隠桓庄闵之间齐未尝以兵临鲁至僖二十六年始憾鲁而伐之何也盖隠公之世列国惟齐为强当时鲁所奉事莫谨于齐也桓庄再世姻娅情好稠腆闵公在位不久僖公奉事小白终其身不懈故厯此数公齐未尝仇鲁至小白没僖公弃齐从楚齐始致怨故二十六年伐我北鄙公遂以楚师伐齐取谷自是两国交憾鲁始间有齐患矣观文公以来洎于宣成或事齐或事晋从违不常仇好不一大抵晋强则齐服晋弱则齐叛齐服则好鲁叛则仇之虽间有侵伐独襄公时为多焉盖方晋悼即位平公继立晋之威力稍堕于前是以齐敢易晋侵鲁比岁而不已也【其余已见齐鲁例】若夫莒僻小之国介在鲁表宜不能伉鲁而经书莒伐我者三鲁伐莒者止于一则莒似强于鲁矣然鲁列国之弱者也莒小国之强者也观经书莒人灭鄫又曰季孙宿帅师城郓先儒以为畏莒夫以小国而能灭人以鲁而畏之则其强可知矣况鲁介于三国之间北畏强大之齐南虞蜂虿之邾莒小而强宜其不能与敌也若夫庄二年庆父伐于余邱宣十八年伐杞止书内伐而彼无报伐之文盖于余邱附庸之小国而杞迫近东夷皆防者鲁势足以压之故两国被伐而不敢为报焉夫以经文考之齐称伐者曰西鄙北鄙莒曰东鄙邾曰南鄙则齐居鲁北莒在其东邾在其南所伐者各以其所近也然公伐之文凡六而隠桓庄僖之时居其四内臣伐七而文宣以来居其五用见庄僖以前政出于诸侯故侵伐之事国君专之者多文宣之后政出于大夫故侵伐之事权臣专之者多春秋明正善恶扶弱而抑强是以凡经文心显书主名此又不可不论也凡此皆鲁及诸侯交伐是也
　　经书霸主伐者九
　　庄十四年齐人陈人曹人伐宋夏单伯防伐宋十五年宋人齐人邾人伐郳十九年齐人宋人陈人伐我西鄙二十八年齐人伐衞二十六年公会宋人齐人伐徐僖十五年齐师曹师伐厉僖四年公会齐侯宋公陈侯衞侯郑伯许男曹伯侵蔡蔡溃遂伐楚次于陉秋及江人黄人伐陈二十八年晋侯伐衞其义之详【已见二霸例】然有可论者方小白未成服楚之功经营霸业虽以盟会援诸侯而纠叛讨贰伐国者尚多及盟楚之后伐陈伐厉伐英氏干戈所临犹未息也及重耳兴霸所伐者止衞一国及城濮败楚之后诸侯悉从閴无伐国之事何也盖小白之霸也以德而功缓重耳之霸也以威而功速故当小白之时楚势虽炽方且收合诸侯务强中国而不亟于伐楚是以三十年间且防且盟以怀之间有不服者小则侵大则伐如是中国诸侯逺近帖服方举伐楚之师而陉之役又不过恃威强与楚结盟而还干戈未尝试也惟其务德不务威用盟不用战是以盟楚之后陈犹未惩而英厉小国亦或不率以待伐而始服焉至重耳则入晋未几骤兴霸业盟防不讲纯用兵威故一举而伐衞再举而战楚旄麾所向风扫电掣虽狼虎之楚犹防气折角畏服之不暇况诸侯乎观夫践土之盟温之会大国不敢贰小国不敢逃虽难服之陈亦逺来听命则战楚之后无伐国之事者盖其兵威震耀有以服也况小白初兴春秋未有覇者时楚势方张诸侯畏詟齐侯骤起以图覇功欲服诸侯则虑逺近之未训欲战强楚则虑兵师之或挫是以逡廵计画以信义交大邦以仁恩绥小国恩威并济中外归心而不疑然后举师临楚以图万全之计及至晋文去小白未逺诸侯知有霸者荆蛮知有中国盟会不用兵威易施是以一战败楚疾如振稿而四方诸侯举无叛者然则小白以盟服楚重耳以战胜楚课其缓急之效则重耳之功若过小白然论当时之势则小白之用力盖难于重耳此二霸伐国所以详略不同也
　　经书齐晋宋楚伐郑者三十二其间齐伐者三
　　庄十六年齐人宋人衞人伐郑僖七年齐人伐郑僖六年公会齐侯宋公陈侯衞侯曹伯伐郑围新城
　　宋伐一
　　僖二十二年宋公衞侯许男滕子伐郑
　　晋伐十五戍三
　　公会晋侯衞侯宋曹伐郑九年晋栾书帅师伐郑十年公会晋侯齐侯宋公衞侯曹伯伐郑十六年公会尹子晋侯齐国佐邾人伐郑宣元年宋公陈侯衞侯曹伯会晋师于棐林伐郑冬晋人宋人伐郑十年晋人宋人衞人曹人伐郑十四年晋侯伐郑襄元年晋韩厥帅师伐郑九年公会晋侯宋公衞侯曹伯莒子邾子滕子薛伯杞伯小邾子齐世子光伐郑十年公会晋侯宋公衞侯曹伯莒子邾子齐世子光滕子薛伯杞伯小邾子伐郑十一年公会晋侯宋公衞侯曹伯齐世子光莒子邾子滕子薛伯杞伯小邾子伐郑秋公会晋侯宋公衞侯曹伯齐世子光莒子邾子滕子薛伯杞伯小邾子伐郑秋公会晋侯宋公衞侯曹伯齐世子光莒子邾子滕子薛伯杞伯小邾子伐郑会于萧鱼是也
　　楚伐十七
　　庄十六年荆伐郑二十八年荆伐郑僖元年楚人伐郑三年楚人伐郑襄九年楚子伐郑文九年楚人伐郑宣四年楚人伐郑襄八年楚公子贞帅师伐郑十八年楚公子午帅师伐郑成六年楚公子婴齐帅师伐郑成十五年楚子伐郑宣五年楚人伐郑七年楚子伐郑十年楚子伐郑襄二十四年楚子蔡侯陈侯许男伐郑二十六年楚子蔡侯陈侯伐郑是也　夫郑以弱小之国介于晋楚间事楚则中国伐之从中国则楚伐之故其在春秋被患最多诸侯所以争之者最力夫所以力争者非区区于一郑也以其密迩荆蛮实晋楚之藩屏中国得之则可以捍楚楚得之则可以抗中国是以兵师凌偪左攻右讨亘百有余年而不息也攷之春秋郑自庄十五年背鄄会盟始从楚而侵宋齐以三国之师为宋报伐郑郑亦畏齐见偪遂来服从自是以后皆坚附中国至于召陵之役左右小白并力伐楚楚虽以十六年二十八年僖元年三伐其国而郑终不从不叛齐也然服齐未几而五年首止之会乃畏楚逃归故小白再合诸侯声罪致伐围其新城明年齐人又伐之郑知齐霸之强不可贰也遂杀申侯以説于齐遣世子华受盟母八年乞盟于洮终小白之没楚不敢争郑郑亦不敢从楚则其服郑之功盖亦懋矣　其后小白即世郑虽归楚宋襄力小德薄图霸不克虽二十二年尝连衞许郑三国而之战败衂于楚故郑之从楚愈固不复局顾中国非郑之罪也盖无覇主足以怀之也　重耳继兴战楚城濮兵威震耸诸侯闻风而畏之践土之盟温之会郑始归晋然翟泉之盟郑怀二心辞而不至故三十年晋人秦人围之夫以二霸之强盛如此虽颉颃之徒犹或惮之而服楚之后郑又反侧首止翟泉不肯受盟必待齐晋再加兵而始服岂郑甘心于从楚视中国为轻乎不然弃筚路蓝缕之俗就华夏礼文之盛此人情之所欲郑非乐于附楚也奈何壤地相错兵车易临朝夕廹胁无所控告从之则难可纾拒之则祸必重是以乍叛乍从畏首畏尾而不能纯于中国盖箕势有不得己也　自晋文没其子孙绍业凡厯六君前后服郑之迹傋着于经可按而论襄公承文烈中国之势尤盛晋之威声尚能惩楚而未替也故终襄之世楚不偪郑郑亦未尝向楚灵公继襄而立骄淫暴虐政移权臣霸德稍衰诸侯不协故即位三年楚遂有伐郑之师然郑犹在晋未遽叛也至其末年知晋不足重始弃而即楚连结楚子侵陈宋为中国患至成公即位因宣二年四国侵之郑复归晋楚虽以四年五年两伐之郑亦未叛晋者盖其自小白而来从中国之久盟会荐修情好稠缛不敢轻于从楚也及扈之会成公在会而卒楚瞷成之亡复加兵伐郑郑廼背晋而归之此自重耳之没讫成公得郑失郑之大防也　厥后景厉悼三君纂成先绪扶持霸业与楚争郑又多于前考三君服郑之迹苐其优劣则悼为长景次之厉又次之景公始失而中得既得而复失之厉公始得终失皆不得保郑之始终惟悼公力争十余年间得郑最久庶乎二霸之业身没之后余波所及犹足以庇其子孙则其功可谓卓矣请详论之在景公时宣十年晋宋衞曹伐郑郑与晋平是年楚子伐郑郑又与楚平至十二年邲之战晋败于楚力屈不能争郑故叛晋者九年及成二年晋败齐师于鞌齐人请盟兵威复振明年合诸侯再举伐郑之师虫牢之盟郑遂来服然不一年间楚公子婴齐两帅师以伐郑晋合诸侯救之虽同盟马陵欲固郑好而郑终惮背楚至九年蒲盟方退又囘车而向楚矣晋愤郑之叛是年执郑伯又使栾书伐之终景之世虽君臣交兵临之终不足以固郑前谓始失而中得既得而复失之者此也　厉公以成十一年即位至十三年伐秦之役郑伯与焉则自景之后又服矣及十五年楚子伐郑又背晋而从之鄢陵之战晋虽败楚而郑据楚自如十六十七年二合诸侯之师伐之不服盖自灵成以来郑援楚傲晋未有如是之甚也所以然者厉公虽侥幸一胜而残戾不德诸侯不和三郤乱国士燮祈死栾书胥童相继被祸厉亦不保其身终致陨弑当时使郑从之晋不足以庇郑徒资楚人之忿耳故郑不畏鄢陵之师不恤诸侯之伐晋之病郑愈多而郑之依楚愈固矣前谓始得之终失之者此也　及悼公聿兴鉴厉公失道取祸増修霸业光宠前人诸侯归之唯郑未服故襄元年韩厥帅师伐之二年合诸侯之大夫两防于戚城虎牢以逼郑郑畏而从凡厯六年鸡泽之盟戚之会鄬及郉邱之会悉同晋好无有二心及襄八年楚公子贞伐之遂复归楚悼公大合诸侯伐而盟之于戱虽得其暂服然是年楚师一伐随而叛去悼公又合诸侯伐郑戍其虎牢明年又两伐之会于萧鱼郑始纯服无复曩时之反覆故自萧鱼之会以后虽十八年二十四年二十六年楚三伐之终不足以得郑郑不叛中国者二十年前谓得郑最久庶几二霸之烈者此也　自悼公没平公虽号为霸晋室衰弱不克维持至襄二十六年遂及楚臣交会合盟败弃中国之维纲斵防先君之盛业其流至申之会楚子为主中国诸侯交辔而賔楚郑亦委身从之盖晋楚既通好是郑之向楚者实晋挈而归之无事于力争也自后终春秋晋楚两国同于衰替郑虽间与诸侯从晋盟会而楚梗于强吴区区自虞之不暇不能与中国争锋收郑如曩昔矣是以自萧鱼之后晋楚所以息兵于郑也此齐晋宋楚伐郑始终也
　　经书诸侯同伐国者八
　　隠四年宋公陈侯蔡人衞人伐郑秋翚帅师会宋公陈侯蔡人衞人伐郑按经二年郑人伐衞左谓州吁立将修先君之怨于郑而求宠于诸侯以和其民告于宋使伐郑以除其害宋人许之于是陈蔡方睦于衞故四国伐郑秋诸侯伐郑宋公使来乞师公辞之羽父固请而行书翚帅师疾之也盖宋以穆公欲立殇公使公子冯居郑及殇公即位州吁因郑之怨告于宋同伐之故宋连四国伐郑以经考之左説信矣然传言鲁却宋之请羽父固请而行则于经无文疑不可信盖公以元年及宋人盟于宿四年及宋公遇于清则翚帅师以防伐者鲁宋方好故以助宋也夫入春秋未有诸侯连兵伐国者此实始之州吁弑君而立阻兵安忍固无足责而鲁宋陈蔡党乱逆之人劳师以伐国其不义甚矣　桓十五年十六年两书公会宋公衞侯陈侯蔡侯伐郑皆以纳厉公也【忽争国详见宋例】然宋以雍氏之爱始执蔡仲而纳厉公而废忽及是年忽归国厉公入栎故会诸侯伐郑以纳厉而弗克故明年又帅诸侯复纳之鲁以郎之师有怨于忽故助宋纳突陈蔡无怨于郑其从之者为宋也夫忽世子也母弟也宋鲁诸侯挟私情废公义称兵助乱宜得罪于王法矣　僖十八年宋公曹伯衞人邾人伐齐将纳孝公也　宣十八年晋侯衞世子臧伐齐左谓断道之盟讨贰也齐自晋景即位不同盟好景公方务收诸侯而断道之盟齐又不来故晋侯连衞以伐之书衞世子者讥衞世子之伐国也大国有君有卿世子奉冡祀社稷粢盛以朝夕视君膳而已其可以主兵事哉　成十三年公自京师遂防晋侯齐侯宋公衞侯郑伯曹人邾人滕人伐秦按成九年秦人白狄伐晋景公未及致讨而卒厉公即位修景公之怨故大合诸侯以伐之然书自京师者是年春晋侯使郤锜来乞师公会诸侯伐秦因过京师而朝天子可知矣哀元年齐侯衞侯伐晋是时晋德衰弱齐侵晋权以
　　结固诸侯按经自定七年齐衞盟于沙九年次五氏十年会安甫十二年次于垂葭十四年会牵十五年次蕖蒢是年遂同伐晋盖齐衞相好叛晋已久故至此连兵病晋也凡此诸侯同伐义也
　　经书诸侯独伐国十一
　　僖二十三年齐侯伐宋围缗左谓讨其不与盟于齐杜以十九年盟于齐以无忘齐桓之德而宋独不防复召齐人共盟鹿上故今讨之以经义考之二説皆不然盖宋襄乗小白之德欲抗楚图霸楚人愤之假无忘小白之名结党于齐欲以屈宋当时从盟于齐皆楚胁制之国则其盟实出于楚也宋安得而会之宋以齐之盟既附楚势必弱故二十一年要齐楚盟于鹿上以结两国之好时齐既与宋而又与楚宋楚强弱之势未分齐未敢以凌宋也及盂之会楚执宋公之战楚败宋师齐知宋之屈弱于是乗其頽伐而围之然孝公之立实宋为之援既立之后未尝交恶而齐背宋之德遽伐其国何也盖宋襄初有绍霸意抗强楚主中国而齐遽受楚人之盟则与宋之意异矣宋以齐楚交盟知势弱不敌遂修鹿上之盟饵齐楚以定两国之势宋既蓄愤于齐勉为是盟既盟之后复欲外齐而压楚致楚子于盂之防而所从者皆楚宋与国齐不与焉及宋败于楚齐复修盂之怨是以首称兵而不恤也襄公不负小白之托躬帅宋师败齐于甗而孝公得立为宋之德于齐大矣一旦乗宋之衰兴师伐之是襄公不忘小白之德孝公忘之也且齐之病宋者不过説楚而已安有霸者之后去小白才一世而其子孙遂病中国以媚夷狄哉圣人显书齐侯所以甚着孝公之恶也　文元年晋侯伐衞左谓晋文公之季年诸侯朝晋衞成公不朝使孔逹侵郑晋襄公既祥使告于诸侯而伐衞按文公之兴尝伐衞国又因元咺以执衞侯及僖三十年衞杀元咺衞侯反国则衞有怨于晋矣晋愤衞杀元咺而文公季年不暇致讨而卒襄公初立所以晋伐衞者承文之志也宣九年齐侯伐莱按左夹谷之会齐使莱人以劫鲁
　　侯孔子以莱为裔夷之俘则莱盖逺夷之防国经书伐莱恶齐侯劳师袭逺凌蔑小国也　成四年郑伯伐许按前年郑两伐许盖许近郑之小国屡被郑患故经书唯郑病许无报伐者然郑襄受制于楚不能自强其国区区逞志于小邦其畏强凌弱不义甚矣故书郑伯以恶之　襄二十三年齐侯伐衞遂伐晋昭六年齐侯伐北燕按经三年北燕伯欵出奔齐则齐侯伐北燕将纳燕伯欵也按左氏晏子之言以燕已立君齐师不能入齐虽伐燕纳欵实不克纳也　十六年齐侯伐徐左谓徐人行成会齐侯盟赂以甲父之鼎按左説齐人伐徐而受赂是贪残不仁也况经无徐病齐之事盖齐侯以其小国恃强凌之耳　十九年宋公伐邾按经前年邾人入鄅左谓鄅夫人宋向戍之女也故向宁请师伐邾以报怨尽归鄅俘则宋公之伐为鄅明矣然师为向宁而出是宋公之不君也　二十二年齐侯伐莒按左是年齐北郭啓伐莒大夫谏莒子曰不如下之弗听败齐师于夀余齐侯怒而伐莒莒子行成莒于是大恶其君故明年莒子来奔夫齐以大国轻用师旅挫辱于小国不能自惩而复伐之夫一莒不足为齐难而齐侯恃强凌弱之罪不可贷也　哀五年齐侯伐宋按经齐郑自定七年盟咸之后恪守信好而定十五年郑罕逹帅师伐宋则宋郑固有怨矣则齐侯之伐宋为郑故也观是一伐之后宋郑之怨遂深七年宋皇瑗侵郑九年又败郑师秋宋公又伐郑宋所以深仇郑盖愤郑之附齐而齐为郑以伐宋则是事起于郑此宋所以报伐之多也凡此皆诸侯独伐国之义也
　　经书大夫同伐者十四
　　隠五年邾人郑人伐宋按前年宋合四国伐郑是年郑之伐宋报前怨也然宋怨郑而邾亦从伐者左谓宋取邾田因邾人告于郑郑以王师会伐宋邾之所以从伐者以宋取田故也序邾于郑上伐起于邾罪邾之首祸也　十年翚帅师会齐人郑人伐宋鲁始与宋谋郑及六年郑与鲁平八年以祊归之鲁于是好郑仇宋故翚会齐郑以伐宋也　桓十四年宋人以齐人蔡人卫人陈人伐郑按十二年及郑师伐宋丁未战于宋宋人怨之背已也故以四国之师伐郑以者乞师而用之也谓四国本不出师宋以力强乞四国之师以伐郑耳故曰以罪宋之深也　十七年及宋人衞人伐邾按隠五年邾以宋取田请于郑而伐之此宋连衞以伐邾报前怨也衞自十二年伐郑之后及十五年又会伐郑十六年会曹又伐郑皆与宋同故于此附宋伐邾然鲁以是年春方与仪父盟趡牲血未干而已助宋伐之其恶尤甚也　庄三年溺会齐师伐衞欲纳朔也按桓十六年衞侯朔出奔齐会鲁伐衞以纳之然朔得罪于衞齐助纳之则齐之伐衞于义为不正鲁与齐同好故溺会之五年公会齐人宋人陈人蔡人伐衞亦纳朔也盖三年伐衞未成纳朔之功故连三国并力伐之必于纳朔观明年王人子救衞衞朔合诸侯之师拒天子之命党罪逆之人其恶大矣　僖三十三年晋人陈人郑人伐许左谓讨其贰于楚也盖文公之霸许独不与盟会故二十八年诸侯尝围许及翟泉之盟许又不来襄公纂修先志故再会三国之师以伐之观文九年鲁晋宋衞许五国救郑则知是年伐许遂归晋矣　文三年叔孙得臣会晋人宋人陈人郑人伐沈沈溃左谓以其服于楚也观昭四年申之会沈子从楚及伐吴之役沈又从之则知沈盖楚之近国以其贰楚故晋伐之也　十七年晋人衞人陈人郑人伐宋讨其弑君之恶也按前年宋人弑其君杵臼左谓昭公无道国人奉公子鲍因昭公田使帅甸攻而杀之晋所以伐之者讨宋之弑君明矣　成八年叔孙侨如会晋士燮齐人邾人伐郯按七年吴伐郯左谓是年之伐以郯事吴然晋人既恶郯之从吴不能讨吴而徒病其从吴者是犹医者之治病不攻其受病之源而徒药其肤腠何益哉　襄十六年叔老会郑伯晋荀偃衞寗殖宋人伐许左及杜谓许男请迁于晋许欲叛楚诸侯遂迁许诸大夫不可故晋伐之讨其不可也郑与许有宿怨故郑伯亲来会伐然其君欲迁其臣不可执其臣而罪之可也何至并伐其国哉定四年晋士鞅衞孔圉帅师伐鲜虞虞之伐起于昭
　　十二年春秋尝狄晋矣以晋世为盟主不勤逺图而伐同姓之微国见絶于圣人故特狄而外之不与中国同文自后昭十五年及此年又再伐之晋之残厉不仁甚矣是时衞未叛晋故孔圉士鞅同举是伐然以晋之大国不能容一鲜虞又借力于衞则其国势衰弱又可耻也凡此大夫同伐之义也
　　经书大夫独伐二十九
　　隠元年郑人伐衞左谓讨公孙滑之乱也按传元年郑共叔之乱公孙滑出奔衞【滑共叔子】衞人为之伐郑则是年之伐以讨公孙滑信矣然春秋书伐首于此年则郑之伐衞宜受首恶之诛也　五年宋人伐郑围长葛左谓报入郛之役盖是年邾郑伐宋入其郛故宋于此报之然宋郑之怨比岁不解邾之伐宋止于一见则宋怨深于郑矣此所以独伐郑而贷于邾也　僖十五年宋人伐曹曹近宋故屡为宋患然十三年宋与曹方同盟于咸此遽伐之宋背盟主凌小国不义甚矣　十九年衞人伐郉按前年郉人狄人伐衞衞愤郉连狄见伐故于此伐以报之夫衞与郉在小白时皆为狄所灭赖霸主之力社稷复存小白既没郉惧中国无援故媚狄以伐衞然淮之会衞与郉方同信好而遽以狄师相残则郉之见伐于衞宜哉　二十六年衞人伐齐按二十五年公会衞子莒庆盟于洮是年又盟于向而齐人两侵鲁鄙故衞人伐之盖衞与鲁好而齐病鲁是以衞为之报伐也　文元年衞人伐晋是年晋侯伐衞以追讨杀元咺之罪而衞侯不共盟主使孔逹帅师以报前怨故贬以称人也　十四年新城之盟蔡人不与故十五年晋郤缺以上军下军伐蔡曰君弱不可以怠戊申入蔡以城下之盟而还盖蔡自翟泉之盟复从晋霸襄公继立纠合诸侯同盟新城蔡侯不至则贰晋从楚故郤缺帅师伐之讨其叛也　宣九年晋荀林父帅师伐陈陈自晋文霸中国遂来服从厯襄至成不叛盟好至宣元年楚始侵陈及六年陈遂叛晋归楚故晋赵盾衞孙免帅师侵陈自是坚于附楚黑壤及扈之会陈皆不与故林父伐之讨其贰也　十年宋师伐滕按前年宋人围滕左谓因其防也滕人事晋而不事宋故比年宋伐之夫滕小国服从霸主分所当然宋不修德而强其从已且因其防比岁加兵来伐之不德可知也　十二年宋师伐陈陈自六年归楚之后十一年遂同楚子盟于辰陵以坚附楚之好清邱之盟晋人合诸侯以恤病讨贰故宋伐之讨陈之贰楚也　十三年齐师伐莒左谓莒事晋而不事齐故也盖莒与齐邻故齐得以病之然齐侯不能增修德业使诸侯怀服而穷兵劳师以病邻国信不道矣成三年郑公子去疾帅师伐许左谓子罕伐许败焉郑伯复伐许庚子入其郛许人平以叔申夫郑之伐许一责其不朝一贪其土地许其有负于郑哉大抵许邻于郑而弱于郑此郑所以称师屡加而残虐之也　襄二年郑师伐宋按成十五年宋鱼石出奔楚十八年楚郑伐宋又侵宋纳鱼石襄元年晋栾黡会诸侯围彭城楚壬夫侵宋则是年郑之伐宋为楚伐也夫与楚比周以侵扰中国则郑之罪亦几于夷矣　三年晋荀防帅师伐许左谓许灵公事楚不会于鸡泽故知武子伐之夫许去中国久矣至此始伐之盖是时晋悼兴覇郑伯就盟虽难服之陈亦使袁侨如会既得陈郑故于是伐许以并楚之与国也　十七年宋人伐陈为晋讨也按十六年湨梁之会曹郑亦来陈独不至是年宋伐之者盖宋附晋之坚故为晋讨陈不从湨梁之会也是年衞石买帅师伐曹晋平继悼即位霸德稍衰诸侯怀贰虽湨梁之盟曹衞同晋信好而衞寻复叛之帅师伐曹左谓是役也曹人愬于晋观明年晋人执衞石买以讨伐曹之罪则左説信矣　十九年衞孙林父帅师伐齐自悼公没齐复背盟而病鲁鲁不胜患告难于晋故十八年晋侯大合诸侯之师以围齐鲁衞同好久矣而湨梁之会围郑之役又同鲁以从晋是以此年林父帅师伐齐以晋鲁伐齐故为之伐也　二十四年齐崔杼帅师伐莒攷澶渊之盟沙随之会齐与晋平而莒在焉二十三年齐叛晋好伐衞伐晋不共盟主夫晋为大国齐犹称兵伐之则于莒为何足恤然上无事晋之礼下无芘小之仁则齐之不德甚矣此明年之所以见杀于崔杼也　二十五年郑公孙夏帅师伐陈按经是年郑公孙舍之帅师入陈左谓初陈侯会楚子伐郑当陈隧者井堙木刋郑人怨之故伐陈盖楚子以二十四年连蔡陈许伐郑于此年而称兵以报其怨夫陈之病郑为楚故也然经前此未尝有郑伐陈之文至是乃敢伐陈以病楚之与国以悼公之霸中国强盛萧鱼之会郑得以纯服中国楚之病郑比前为少故郑敢称兵于陈也　昭十五年晋荀吴帅师伐鲜虞晋自昭十二年始伐鲜虞至此复伐之夫鲜虞晋同姓之国最微于春秋晋不加抚柔而屡伐之何以帅诸侯长中国哉然自十二年之前閴无伐鲜虞之文至此始伐之者是时晋德衰微不务逺图以安中夏当楚暴虐吴人强横之时既不挫其虐焰区区贪小国之利是以见晋之不竞也十九年齐高发帅师伐莒杜谓莒不能事故其理宜
　　然盖莒之封疆密迩于齐朝夕奉事仅免于难苟小有嫌隙则齐兵已至境矣故齐之伐莒屡见于经是年高发伐之至二十二年齐侯又伐之莒两受伐求成于齐是以二十六年鄢陵之盟齐莒遂结好矣　定十二年十三年两书衞公孟彄帅师伐曹曹之怨不载于经以意攷之齐衞郑三国屡修会盟左提右挈以相协济宋独傲然不同诸侯之好曹实宋之与国诸侯与宋为仇曹必不免此所以两受伐焉　十五年郑罕逹帅师伐宋攷经无宋郑交恶事罕逹骤起此伐以结怨于宋者盖是时衞蒯聩得罪灵公出奔于宋衞郑实亲好之国则郑之伐宋盖为衞讨宋之受蒯聩也大抵定哀之末中国无盟主诸侯蜂起角立自为仇怨或因与国而伐人或因小嫌而致衅轻用干戈务相抗折故求经所书之文非若隠桓庄闵之间出师有由可按经而论也哀三年宋乐髠帅师伐曹是时晋德既衰不能主诸侯中国纪律荡然而尽诸侯称干戈各凌其弱国此宋所以屡病曹而不止也故是年乐髠伐曹六年向巢又伐之七年又围之八年宋公入曹卒以曹伯阳归宋之深病曹者岂曹有怨于宋哉盖自恃其强以凌虐之耳哀五年晋赵鞅帅师伐衞左谓范氏之故也杜谓衞助范氏盖士吉射以是年奔齐齐衞同盟好之久衞必助之故左云耳攷经士吉射以定十二年叛距今巳八年初无奔齐之文则左説未然是时衞輙立世子蒯聩以灵公之逐出奔于外故哀二年赵鞅帅师纳蒯聩于戚而三年齐国夏衞石曼姑帅师围戚则是年赵鞅帅师伐衞为蒯聩也夫晋纳蒯聩而拒輙于义正矣然使衞连齐以拒晋而卒不成纳蒯聩之功则晋之衰弱其甚矣哉　六年晋赵鞅帅师伐鲜虞左谓治范氏之乱也攷四年传荀寅奔鲜虞齐国夏伐晋会鲜虞纳荀寅于柏人是以赵鞅讨之然鲜虞晋同姓防国力不敌晋不啻十倍岂敢助荀寅之乱而与晋仇哉大抵定哀之末中国诸侯无霸主以维持之各凌虐小国以逞其志故鲁病邾宋病曹郑病许晋所以屡伐鲜虞亦若鲁宋郑之虐三国也　哀十年宋人伐郑郑自定七年咸之盟背晋而从齐背晋则必病宋故十五年罕逹帅师伐宋宋以郑之见伐至七年皇瑗帅师侵郑以报之九年皇瑗又取郑师于雍邱至此年又伐郑十二年宋向巢又帅师伐郑夫宋郑当定哀之时未尝有私怨也而兴师侵伐独多于此以宋附晋郑附齐各挟所附以相仇报也然以郑比宋则郑弱于宋故郑之病宋少而宋之伐郑多故自哀以来宋之伐郑取郑师者四而郑自定十五年终春秋不过两加而已岂非郑弱于宋欤凡此皆大夫独伐国之义也
　　经书独称国伐与狄同文者四
　　文七年徐伐莒文十年秦伐晋成三年郑伐许昭十二年晋伐鲜虞徐以逺小之国屡辱于楚僖十五年楚人伐之公孙敖及诸大夫尝往救矣虽怠于赴患不能救徐之难然中国诸侯无害于徐也况二霸之起徐未尝一同盟会及重耳没乃肆蜂虿敢以伐莒则其自弃于中国也甚矣　秦自僖十五年与晋交怨起韩之战至僖三十三年殽之战文二年彭衙之战凡战者三其劳师害民极矣而致怨不悛又两兴师伐晋故十二年复与晋战于河曲秦夷狄也而交兵于中国如此使两国之民伏于干戈比歳不已者实秦起祸之罪也　郑以姬姓之亲为周所依而俛首屈膝于楚此诸侯之甚耻也而成公之初方且比周夷狄侵凌中国二年连楚侵衞三年公子去疾伐许冬郑伐许明年又伐许称兵逺伐求媚于楚其蔑礼义忘廉耻亦甚矣　晋与鲜虞同姓之国也罪莫大于伐同姓晋为霸者之后表率诸侯归于大义而贪残不仁以伐同姓此为恶之大矣圣人以是四者其得罪尤重不可与他伐等故特书其国不书主名使与夷狄同文也然郑三伐许而经独于成三年一狄之明年遂书其爵盖郑伯虽恶而亦中国之君不可使纯于狄故止一书以见义也昭十五年荀吴伐鲜虞不以狄名者伐起于十二年笔削之意止罪首恶此经特书国伐义也
　　经书夷狄伐国者
　　吴楚秦三国最为强盛【秦事已见晋例】攷楚伐国二十五其间伐宋六僖二十一年执宋公伐宋二十六年楚人伐宋围缗宣十三年楚子伐宋成十八年楚子郑伯伐宋襄十年楚公子贞郑公孙辄帅师伐宋十一年楚子郑伯伐宋　伐陈六僖二十三年楚人伐陈宣八年楚师伐陈襄五年楚公子贞帅师伐陈哀九年楚人伐陈十年楚公子结帅师伐陈十三年楚公子贞帅师伐陈　伐吴七襄三年楚公子贞帅师伐吴昭四年楚子蔡侯陈侯许男顿子胡子沈子淮夷伐吴昭六年楚公子贞帅师伐吴定二年楚人伐吴昭五年楚子蔡侯许男顿子沈子徐人越人伐吴襄十四年楚公子贞帅师伐吴襄二十四年楚子伐吴　伐徐二僖十二年楚人伐徐昭十二年楚子伐徐　伐黄一僖十一年楚人伐黄　伐随一僖二十年楚人伐随　伐麋一文十一年楚人伐麋　伐戎一宣十一年楚子伐陆浑之戎　夫楚自庄十年入春秋其所以戕艾者不过邻比小国未几值齐晋之霸驱攘夷狄楚已少沮当时诸侯之从齐者或叛或从间有携贰唯宋坚附小白终始不替故楚畏齐不敢病宋及小白没襄公勉强图霸终不克就德小力弱不能自量乃为会于盂要致楚子而欲抗之是以受其执辱而伐宋之祸造端于此宋既为楚所凌故楚得以易之自是屡以见伐故僖二十六年伐宋围缗以讨宋之未服明年又与诸侯围宋而盟之则宋之挫衂甚矣赖晋文继兴威振强楚厯二十六年宋忘楚患至宣十二年晋景战楚于邲为楚所败楚复得以轻慢中国十三年又兴师伐宋以讨宋之伐陈也其后景公稍兴霸业厉亦不堕前绪足以却楚庇宋故宋无楚患至厉公末宋有鱼石之祸十五年鱼石奔楚十八年楚遂连郑伐宋以纳鱼石于彭城是年冬及襄元年又两伐之幸悼公聿兴力于却楚以定宋难故十余年间宋免楚之侵凌至襄十年以来晋楚相抗力于得郑两国之师比岁不息楚病宋之意谓附晋不贰者莫如宋吾能困宋则晋意少阻而其争郑之心可使少懈矣故未得郑则伐郑既得郑则连郑以伐宋之必至也是以十年楚公子贞郑公孙辄伐宋十一年楚子郑伯伐宋两国君臣连兵而出也然则楚之伐宋岂恃其势之足以得宋哉实欲假此以固郑而已此楚伐宋始终也陈郑二国皆密迩于楚攷之春秋楚之伐郑也多中国之争郑也亦多楚之伐陈也少中国之争陈也亦少在二霸时陈之服中国也纯于郑在景厉悼时陈之叛中国也久于郑其从违终始若相背戾者盖陈之势非郑比也郑介晋楚之间虎牢之关可以藩翰中国楚得之则楚重中国得之则中国重是以二覇以来齐晋楚三国交争不息至陈虽介于楚而地逺势偏不足为夷夏轻重方其在中国则楚不急于服之及其在楚则中国亦不急于服之小白重耳覇业强盛楚不敢力抗故陈惟纯于中国及景厉悼时强楚势张晋之势不逮二霸故陈惟久于从楚而晋不及此书伐陈之文所以与郑异也攷僖二十三年楚人伐陈左谓讨其贰于宋也然陈自小白没随即归楚故十九年盟于齐二十一年会于盂陈皆在焉夫陈既从楚如此而楚复伐之至二十五年又围之盖宋襄虽贤不足以抗楚而庇陈然陈乆服中国不忍遽弃楚子连岁疾之陈既失援于宋且苦楚之兵威是以二十七年围宋之役听命于楚虽欲不叛于晋不可得也及晋文兴霸践土之盟陈侯自至其逺慕中国有足嘉者故特书如会以喜之自是服从晋命厯襄灵而不叛及灵公末楚既得郑宣元年连郑侵陈陈虽不服楚然不过五年畏楚之偪卒不免从之六年晋以陈叛赵盾衞孙免侵之陈又归晋八年楚复伐陈陈方向楚九年孙林父又伐之然是时晋势方防不能敌楚故陈自后纯于附楚晋不克争及襄三年悼公兴霸鸡泽之盟诸侯骈集陈怀晋德使袁侨如会楚愤陈之贰故襄五年公子贞伐之悼公合七国救之七年公子贞又围之陈畏楚廹胁鄬之会于是逃归自是又复附楚盟会不来车轨逺矣然究陈之心初非甘心荆楚而自外于中国者特以楚之迫胁不得已耳及哀公时楚势不竞强吴横起陈始转楚归吴故哀九年十年十三年楚三伐之而吴之救陈一见于经夫陈向之附楚者非怀之而不忍弃今楚势已衰陈无畏楚叛以归吴理之必然楚君不务修德以绥之而区区弊师旅劳兵革以强陈之见从不亦难哉是以终春秋之世楚虽三出师终不足以得陈此楚伐陈终始也　其余小国若随黄徐麋皆近楚防国以楚之骄暴残虐侵凌无厌则其虎狼之毒搏噬而并吞之势必然也故僖十一年伐黄十二年灭之十五年伐徐公孙敖诸大夫不克救而楚败之至昭十二年又伐之夫黄徐在小白时盖尝服从齐霸于逺小之国最为可称者以昭公之时中国势防楚之伐徐固难责晋之必救然伐黄伐徐小白之所亲见者而安视不恤诸大夫虽尝救徐又不成功卒使楚人败徐灭黄抑亦小白之罪也至麋则于经无可攷左谓厥貉之会麋子逃归叛楚文十一年楚则伐之随则左谓以汉东诸侯叛楚故楚伐随取成而还按左氏説则两国皆以叛楚故楚遂致伐然黄与麋后不见经徐以昭四年从楚防申随以哀元年从楚围蔡则皆依附楚国与之终始者也　书吴楚交伐事者春秋夷狄始有楚次有吴吴入春秋虽后于楚然其凌驾中原亦不减于楚自成公七年始见于经然伐郯灭州来方张之势与楚相偪楚虑其梗故三伐之襄三年公子婴齐伐之二十四年楚子伐之十四年公子贞伐之吴愤楚侵凌且欲抗衡中国故二十五年吴子遏伐楚以报之门于巢卒及昭四年楚灵合中外诸侯主盟于申因以伐吴五年六年又两伐之是时楚之势犹能摠合诸侯而吴之兵威未甚于中国故吴虽屡受楚伐未遑报复及十三年灭州来二十四年灭巢是年楚势方衰吴始擅强中国故于二十三年书吴败顿胡沈蔡陈许之师于鸡父胡子髠沈子逞灭陈夏齧是时楚之伐吴者于定二年止一见于经而吴以四年又败楚于柏举既而入郢楚几亡国则楚向之大伐吴盖不偿柏举之一战也自是终于春秋吴愈盛楚不敢力争故自定三年以来楚无伐吴之文至吴则伐陈伐鲁败齐艾陵会晋黄池总揽中国之权尽归于己其兵威残暴盖又倍于楚也然楚屡伐吴盖在吴未炽之时而吴之振楚盖当楚已衰之候攷经所以别盛衰强弱之迹断然判矣凡此吴楚交伐是也
　　经书吴伐国六
　　成七年吴伐郯昭二十三年吴伐越哀六年吴伐陈哀八年吴伐我十年公会吴伐齐十一年公会吴伐齐郯春秋微国也蛮夷欲逞志诸侯则防弱之国必先受祸故楚之见春秋者以先败蔡而吴之见春秋者必先伐郯盖蔡与郯皆当时防国其壤地小兵革寡弱不足以婴剽悍之锋故蛮夷称兵必自此始而其受祸亦先于他国也　昭三十二年吴伐越是时吴势已强而越亦与吴仇故是年吴伐越至定五年于越入呉十四年又败吴于檇李至哀十三年遂入吴而灭之大抵三国盛衰更乗其衅吴乗楚之衰而偪之终至于败楚越乗吴之虚而袭之终至于灭吴譬如犬狼怀狠肆毒更相噬囓是乃其性之常也　哀六年吴伐陈陈为楚之属国附楚最深是时楚势已衰吴方抗楚欲断其肘腋以楚之势故于此伐陈陈畏吴之强暴背楚而归之故九年十年楚两伐陈以讨其贰吴遂称兵救之则楚人数世之陈一旦见搏于吴矣　哀八年吴伐我攷六年七年鲁两会吴与吴同好不复侵伐而是年吴乃伐我左以七年公伐邾吴以邾故伐鲁观伐鲁之后遂归邾子于邾则左説信矣是以吴与鲁平十年十一年遂防吴伐齐终于春秋凡四防吴是时齐晋俱弱鲁所系者吴而已所以屡与会而奉事之谨也虽然吴以鲁伐邾故八年伐之是吴恶鲁伐人之国也及与鲁平乃会以伐齐岂齐之恶有甚于邾哉盖夷狄之性乐于残害徒知责人之伐国而不知自蹈其恶也此吴伐国事也虽然楚自庄十年见经厯春秋二百年绵地之广亘数千里其与齐晋相伉下视鲁衞仅同一微国耳非不强且久也然终春秋未尝有伐齐伐鲁之文至吴最后见经较其威当楚极盛时未可敌也而伐鲁伐齐兵威戕艾有过于楚者方楚之盛前有小白有重耳后有景厉悼虽兴霸之业或有优劣皆能执中国之柄以障楚之狂澜则楚虽暴横犹有畏惮中国之心是以病楚者不过胁制之国虽欲逞志齐鲁有所不能也至吴之兴则齐不能却晋不能抗定哀以来又畏詟而不敢伐中国诸侯俛首丧气甘心自屈不并力而一奋故吴得以彷徉天下凌轹诸侯虽强大如齐畏事如鲁亦被其祸然则即是论之晋齐更霸其所以赐诸侯者多矣呜呼春秋之法善盟会恶侵伐夫盟会非先王盛礼春秋且善之以当时诸侯侵伐相防残民敌国为害最大圣人疾之且幸其有会盟也考经终始当隠桓间虽师旅更兴而诸侯之权未夺于臣下侵伐之事亦未至纷乱无节也二霸之后权虽稍移于臣下而厯晋数君犹能主中国会盟掌握侵伐之柄故当时却强敌得中国者悉禀晋命敢有叛盟即率诸侯共讨之是以经之所书合诸侯以征伐类出于晋君否则大夫主之罕有专于他国者是征伐之权犹有所属也逮定哀之间晋不足以主盟诸侯使离叛不一或称邑或叛君或据位以拒父或以小国而抗盟或以外兵而败中国征伐四起交乱天下国君弱于大夫齐晋夷于鲁衞求如悼平之时且不可得也况二霸乎然则征伐之事首乱之隠桓扶持于二霸而纵横于定哀頽波末流不可胜救夫子所以感麟而絶笔盖伤之也


　　春秋比事卷十六终
　　钦定四库全书
　　春秋比事卷十七　　　　　宋　沈棐　撰
　　战
　　大司马掌九伐之法以正邦国诸侯有不率者告于王王命方伯伐之锄乱去暴所向披靡故天子之师有征无战周衰征伐之命不请于上诸侯各恃兵威以相抗敌始有列国交战之事故春秋于战必谨其时月日而书之以见王道之不行诸侯各以力争也然攷之于经有内与敌国自战有外诸侯交战有战夷狄直曲胜负不可论也请略言之
　　经书内与敌国战者四
　　桓十年齐侯衞侯郑伯来战于郎左曰我有辞也郑忽有功于齐齐人饩诸侯鲁以周班后郑郑人怒请师于齐齐人以衞师助之故不称侵伐先书齐衞王爵也三传之説公谷甚非经意左氏近而未详盖郎者鲁地经不曰三师伐我而变文曰来战者起于三国非鲁之意不与三国伐鲁也况前此未有书战者今无故称兵以啓争战之端其恶甚矣故显书其爵以贬之然郑实首怨而加齐衞于上恶齐衞以师助恶其罪大于郑也十七年及齐师战于奚左曰疆事也夫经于干时之战书我师败绩则岂以讳败而不书谷梁以为内讳败故止言战一何陋也左以是年公会齐侯盟于黄明年又与齐师会于栎观经前后所书则齐鲁无嫌隙之事安得遽尔交兵故以为疆埸自相侵凌非齐鲁二君本意是以不书主名以见鲁之微也　庄九年及齐师战于干时我师败绩左曰公伐齐纳子纠小白自莒入秋及齐师战于干时公防戎路传乗而归公羊之论迂僻不当盖不言公者齐鲁有讐公伐齐纳讐人之子防师干时恶之大者故讳之也　僖二十二年及邾人战于升陉左曰邾人以须句故出师公卑邾不设备而御之臧文仲谏弗听及邾人战于升陉我师败绩夫经于干时之战尝书败绩若升陉果败安得而独讳哉夫邾鲁与国也僖公不能抚绥小国乃伐而取其邑以起升陉之战则僖之罪可知然伐邾言公而战不足言者伐鲁邾志也故斥言人甚恶升陉之战乃邾人报鲁明非鲁意故不书公观左谓邾以须句故出师则经所书意可究矣此四者皆鲁与敌国自战也
　　经书诸侯交战者八
　　桓十二年及郑师伐宋丁未战于宋左曰公欲平宋郑秋公及宋公盟于句渎之邱宋成未可知也故又会于虚冬又会于宋公辞平故与郑伯盟于武父遂伐宋战焉宋无信也盖十一年宋公执郑祭仲逐忽立突以亲于郑突既而背宋与鲁故宋郑交怨公欲平两国而宋挟立突之功欲求赂于郑力辞鲁请是以公及郑伯伐之也地以宋则宋与战可知不书主名不与公及郑伯伐宋以鲁郑自战为文十三年公会纪侯郑伯已已及齐侯宋公衞侯燕人战齐师宋师衞师燕师败绩左曰宋多责赂于郑郑不堪命故以纪鲁及齐与宋衞燕战不书所战后也盖宋公以十二年之战与鲁郑交怨故郑各连所好之国兴师以交战而齐衞与鲁仇故附宋纪鲁与郑好故附郑而燕则从齐者也春秋与战则书爵于败则称师恶诸侯连诸国之众起不义之师残民以逞志也不书战地或君谓圣人于隠桓之世逺当时史失其地故不书此理或然先儒谓战于鲁故不地然郎与奚战皆鲁地经何以书则知此説与经皆戾未可信也　庄二十八年齐人伐衞衞人及齐人战衞人败绩左曰齐侯伐衞战败衞师数之以王命取赂而还公羊曰春秋伐者为客见伐者为主故使衞主之也盖齐方兴霸以服诸侯前年为幽之盟衞侯不至故齐人至是伐衞衞人及齐人战衞不服罪也皆称人者衞侯不能同心协力以从霸主齐侯不能抚绥诸侯犹用兵威故贬之也于败则称人非众之辞也　僖十八年宋师及齐师战于甗齐师败绩左曰宋襄公以诸侯伐齐齐人将立孝公不胜故四公子之徒遂与宋人战宋人败齐师立孝公而还夫小白六子均庶而无亏为长以义言之则无亏当立齐侯既已立之则宋襄虽受小白之托亦当以义自制听齐人之立可也乃不顾名义伐人之防而易其君则襄公之恶甚矣故经以宋主兵与齐衞交战之文异者不与宋襄之伐齐也　宣二年宋华元帅师及郑公子归生战于大棘宋师败绩宋华元盖宋附晋郑附楚久矣元年郑连楚侵宋而宋合晋师两伐郑以报之故宋郑积怨举大众以相抗经书宋师败绩宋华元恶郑与楚比周而戕艾中国而伤宋之弱不能助中国以挫强楚之党与也　成二年衞孙良夫帅师及齐师战于新筑衞师败绩左曰衞侯使孙良夫石稷将侵齐与齐师遇遂败　是年又书季孙行父臧孙许叔孙侨如公孙婴齐防晋郤克衞孙良夫曹公子首及齐侯战于鞌齐师败绩盖鲁自文宣以来一于事齐至宣十七年公会晋侯同盟于断道始背齐从晋衞自宣十年至十七年皆奔走晋命齐为是与鲁有隙故是年齐师伐我又战衞而败之鲁衞愤齐之见陵因郤献子憾遂请命于晋合四国之师以伐齐大败齐于鞌春秋书者顷公数行侵伐以病诸侯自贻挫衂晋以二国而主名鲁以四卿而败之皆未免曰罪人也故列数诸国之卿又称败绩以着其恶　哀二年晋赵鞅帅师及郑罕逹战于铁郑师败绩左曰齐人输范氏粟郑罕逹驷帅师送之士吉射逆之赵鞅御之遇于戚简子誓曰范氏中行氏欲擅晋国而灭其君今郑为不道弃君助臣二三子顺天命除耻戾在此行也遂战郑师大败齐粟千钟盖郑自定四年召陵之会从晋侵楚其后背晋从齐故八年书士鞅帅师侵郑则知此年赵鞅罕逹之战盖晋郑不睦故也然郑以弱小之国交事晋楚前此虽被晋伐而未尝敢称兵相仇也今此郑始与战虽郑败于晋亦见晋之弱矣凡此八者皆外诸侯交战也
　　经书战夷狄者八
　　僖十五年晋侯及秦伯战于韩晋侯左曰秦纳惠公惠公入秦穆姬属贾君焉且曰尽纳羣公子晋侯烝于贾君又不纳羣公子赂秦伯以河外列城五既而不与晋饥秦输之粟秦饥晋闭之籴故秦伯伐晋谷以晋侯失民矣民未败而君也文三年晋侯及秦师战于彭衙秦师败绩左曰秦孟明视帅师伐晋以报殽之役晋师御之及秦师战秦师败绩七年晋人及秦人战于令狐左曰秦康公送公子雍于晋范宣子为政穆嬴日抱太子以啼于朝曰舍适嗣不立而外求君将焉寘此宣子患穆嬴且畏偪乃背先蔑而立灵公以御秦师败于令狐十二年晋人秦人战于河曲左曰秦为令狐之役故秦伯伐晋取羁马晋人御之从秦师于河曲出战交绥秦师夜遁此秦晋交怨经传所载也夫秦晋姻旧之国宜其玉帛相加不替终始而惠穆产祸称兵以变前好责之春秋皆罪人也然就其中而论之则韩之战晋曲而秦直故书晋侯而不言败绩言晋以不义失民兵未败而先见也然春秋用兵大事生得曰未有诸侯诸侯者今此晋侯贱晋侯而疾秦伯也晋霸失道以起此战秦伯之则又甚矣自韩之战以后文公兴霸率服诸侯自是秦晋交好同盟同伐复固两国之懽文公方没肉未及寒而彭衙之战两国已从事于锋镝矣圣人深疾其然因寓于笔削之间以重其恶盖彭衙之战犹书晋侯秦师及令狐之役则疾之遂贬而称人然犹书及以别异其文也至河曲之战则二国之讐既易世矣二国之战可以己矣而秦康晋灵犹防旧怨则暴国残民抑亦甚于先君孔子自令狐之战不复名其将帅曰某人至此又不复书及盖恶其偿报不已互覆师徒于一日也不言败胜负敌也僖二十二年宋公及楚人战于宋师败绩三传之説公羊失经为甚谷梁得其防盖宋襄无小白之资图绍其烈驱牵诸侯骤主盟会不度德量力而猥欲屈服强楚是故辱身防师贻辱中国故曰宋人及楚人战于宋师败绩疾楚而病宋也况薄之见释幸脱于虎狼之口为宋公者可以惩创矣方且复合衞许滕三国伐郑仇楚与之力争故楚因是伐宋救郑而大败其师然则之败实宋自取之也楚既败宋其愈张中国诸侯奔楚从之而宋益被其患及僖二十八年重耳兴霸愤楚之强伤宋之弱故城濮之战晋侯一举败楚自是楚人逺屏不犯中国者十五年则是战之功绩有利春秋多矣故孔子特书晋侯之爵以褒显之公羊曰此大战也而楚使防者贬子玉得臣大夫不敌君也夫春秋书战虽多此为独盛公羊不能发明圣经之防使晋侯之功暴耀于后乃区区释其称人不亦鄙哉然晋自文公己后厯灵成二君霸业稍衰不能光翼前人景公嗣世值楚庄当国晋弱楚强诸侯畏楚横濆而往景公虽欲兴霸功而力不及楚故宣十二年楚子与晋荀林父战于邲晋师大败按经十一年楚郑盟于辰陵既而背楚从晋故十二年楚子围郑荀林父帅师救之是以有邲之战也夫以蛮荆败中国之师此春秋所以深痛也而公羊乃谓圣人与楚子则是扶狂僭抑中夏非春秋垂世之防甚矣夫景公虽防师于邲而鞌之战大胜强齐诸侯骎骎归晋于其季年霸业稍兴逮厉悼二公继之晋威愈炽故成十六年因郑公子喜帅师侵宋以叛晋遂与楚郑结战鄢陵大败二国之师自文公没唯此一战足以髣髴城濮之功故春秋亦与晋侯而不没其爵按经书败绩之文例皆称师未有书爵而鄢陵之战独书楚子至郑则称师所以甚贬郑也楚以蛮夷丑类跳梁中国其败固宜而郑以中国之君甘心夷狄挈一国之师自取祸败按其罪恶盖重于楚子矣嗟乎楚自庄僖以来交乱天下防张虎踞近二百年至定哀之间虽稍稍衰息而强吴继起复踵其辙至哀十年鲁以吴强遂会伐齐齐以吴两见伐故十一年国书帅师与吴为艾陵之战是时吴势方炽中原无霸晋已不足争诸侯抗夷狄所頼区区之齐敢为吴敌耳而势微力单不免取败而国书见循至黄池之防吴遂雄主诸侯则中国之削弱盖不可救是以春秋终书艾陵之战曰齐师败绩获齐国书伤中国之不振疾强吴之暴虐也虽然详考春秋书战虽多唯晋文城濮之战厉公鄢陵之战盖当时足以得圣笔之褒美其余或战而败绩或战而致胜无非起无名之师快一时之愤重使当时之民雕残兵革暴骨原野非春秋之所取也孟子曰春秋无义战彼善于此则有之矣诚知言哉







　　春秋比事卷十七
　　钦定四库全书
　　春秋此事卷十八　　　　　宋　沈棐　撰
　　救
　　古者有救民无救国汤伐桀而拯夏武王伐纣以拯商此救民也当时方国分布以法相持诸侯讲信修睦若出一家干戈相陵未尝闻也安得有救国哉下逮春秋王制不行强者并吞而无厌弱者危惧而不保称兵侵伐从事于汤火矢石之埸于是始有援救之师然则救者乱世之事非三代盛德也虽然即春秋而论之则提师赴难亦衰世之幸有不可谓无取于圣人特当时本无救患之心徒欲外示声援盗名掠美不足以尽得圣经之褒耳故凡经之书救有出于王臣有出于霸主有出于诸侯有出于大夫有出于夷狄虽其所书之意不同而怠于救患无功而还者居多焉
　　经书王臣救者
　　庄六年王人子突救衞盖衞朔烝父之嬖起难于衞负罪出奔是时黔牟已立衞有君矣而齐僖因朔附已乃会四国之师伐衞而纳之庄王虽固守名义遣师救衞而力防卒不克救黔牟不免于失位衞朔不免于复归子突之出其挫衂也甚矣夫子疾诸侯之暴横伤周室之衰防故书曰王人子突救衞曰救所以伤之也曰子尊王命也盖天子之师有伐无救今曰救则伤之可知公谷谓贵子突盖似得其意然不知尊王命者乃所以重诸侯之恶也此王命之救
　　经书霸主救者
　　庄二十八年公防齐人宋人救郑夫荆楚病郑小白图霸会宋师而救之自此以后郑遂帖服来从盟会则非救而无功也春秋安得人之哉盖小白自庄十六年至二十七年两合诸侯同盟于幽则霸功已盛宜乎楚人畏遁不敢弯弓以向郑矣至此尚犹伐郑而齐合宋鲁之师乃能救则小白之霸未可以为盛是以春秋书齐人恶其未能郤楚也按庄二十七年伐徐二十八年伐衞闵元年救邢例皆称人则伐国救国春秋不与小白明矣　闵元年齐人救邢左曰狄伐邢管敬仲言于齐侯请救邢僖元年齐师曹师次于聂北救邢先儒以闵元年救邢小白未能率诸侯以往故贬称人攷之经意似或然矣然谓聂北之师同合三国能为救援其驱攘之功渐见故少进之则非也盖称师者罪小白也春秋书次有二义伐而次之则善之救而次之则恶之今邢为狄患朝不及夕小白主霸合三国以救邢急之可也乃逡廵顾望次于聂北坐待邢人之罢弊及其既迁而始徃城之而要救患之名岂霸者救哉故书齐师宋师曹师次于聂北救邢讥齐侯合三师以救邢而不能救也公谓不及事谷谓言次非救其説不取　僖六年楚人围许诸侯遂救许夫小白是年召陵之盟折服强楚兵威大振至五年会王世子以定其位则霸业盛矣而郑畏楚逃归不盟故六年齐合诸侯伐之楚以齐伐郑欲为郑援于是围许是以率诸侯而救许焉经书曰遂云者大齐侯能伐郑又能救许也诸侯不序者遂事也谷谓善救许盖得之矣　成七年公会晋侯齐侯宋公衞侯曹伯莒子邾子杞伯救郑盖景公即位之初晋弱楚强齐宋诸公畏楚肆虐横溃而往晋不能制至鞌之战大败齐师兵威浸强诸侯不从者稍稍归晋故郑自宣十二年即楚之后及成五年虫牢之盟始背楚而向晋焉楚以郑服晋故公子婴齐帅师伐之景公新得诸侯急郑之难且虑郑之病楚复与晋贰于是因婴齐之再伐大合诸侯之师以救郑夫楚以一国伐之而晋以九国救之其师旅之众盖十倍于楚宜乎既救之后楚不敢以争郑郑不敢以向楚也然干戈既囘楚已救郑于掌股之间晋虽命将兴师执其国君以伐其国终景公之世卒不足以得郑则晋虽区区于救郑徒劳师动众弊于兵革耳故经书此伤晋之弱而疾楚之强也襄五年公会晋侯宋公衞侯郑伯曹伯齐世子光救陈盖陈之比楚久矣自重耳定霸城濮始来防盟自后一于附楚虽间从晋命不旋踵而叛之则晋之得陈尤难于得郑也当鲁襄公时晋悼继霸外强内安中国诸侯靡然归之虽难服之陈亦逺来从晋故襄三年陈侯使袁侨如会叔孙豹及诸大夫盟而春秋两书及以善袁侨晋悼之功亦云盛矣至五年防戚之会合十四国以戍陈未几而楚杀壬夫立瓦举兵以伐陈晋侯虽合诸侯之师戮力救援然陈人畏楚之威不遑事晋至七年鄬之防遂逃归自是盟防不来车辕逺矣然则陈之叛晋非悼公罪特势有所不可也故经书之亦以伤晋而疾楚也前谓霸主救者此也
　　经书诸侯救者
　　僖十八年夏师救齐夫无嫡立庶均庶立长古今通义也小白六子均庶以义言之则无亏当立易牙寺人虽微而立之正矣宋襄公固守信义欲立孝公而鲁出师救之则公之救齐为得正也而经何无善鲁之文盖提兵出师扶危救难苟合于义则圣人幸其成功而已僖公以一国之师救齐而不能保一无亏卒使师败于宋孝公簒立其削弱可知也故书曰师伤其举鲁之众而不能救也　宣十二年宋师伐陈衞人救陈左氏之意以陈人贰于晋而清邱之盟晋宋同心恤病讨贰故宋于此为晋伐之盖当景公之初晋德衰防诸侯离叛邲之战见败于楚是以陈人无向晋之心而即楚焉夫楚蛮夷也陈中国也以中国而从蛮夷则陈为可伐而宋伐之正也而衞人徇孔逹之言固守先君之旧好不顾夷夏大义方且出师救陈则是衞人助夷狄扼中国其救为不正也故经于宋称师于衞称人则罪衞之意可知　襄十五年齐侯伐我北鄙围成公救成至遇盖鲁自成公背齐从晋鞌之战晋败齐师请盟袁娄自是齐不犯鲁者三十年非鲁能拒齐也以悼公兴霸晋强齐弱晋足以制齐故鲁赖以无患也及悼公末年晋霸稍衰衞侯奔齐间齐之好齐侯始复修怨于我伐我北鄙而围成是年悼公既没平公嗣位诸侯乗悼之亡各相携贰征伐四起莫适为主求如悼公之时听命于晋不可得矣故围成之师公虽往救不过至遇而已遇晋邑也救成而至遇是鲁畏齐而不敢进也畏齐而不敢进以晋不足为鲁援故也故书曰公救成至遇非徒病鲁亦伤晋也凡此皆诸侯之救也
　　经书大夫救者
　　僖十五年公孙敖及诸侯之大夫救徐夫徐以弱小之国见戕于楚是时齐侯主霸牡邱之盟诸侯悉至将以援徐然而经乃言公孙敖及诸侯之大夫救徐何哉盖小白自葵邱之会霸业已衰故楚人乗间浸以骄暴观僖十年伐黄十二年灭黄至是时灭徐则其服齐之心不及于前可知也牡邱之盟虽纠率诸侯将为徐援而惧楚之强不敢赴难是以公孙敖率诸大夫以往救之而又不足以成功故此年书楚人败徐于娄林则诸大夫之师初无补于徐可知也且小白经营中国功盖当时宜乎提师救难蔑无不济而救徐之师逺次于匡委之大夫卒不克济则罪可知矣何则能以身任难然后能使人免于难今小白畏楚之患自处于安而推难于人宜乎诸大夫之不及事也故经书曰公孙敖帅师及诸侯之大夫救徐责诸大夫之轻而罪齐侯之重也文三年晋阳处父帅师伐楚以救江盖楚自重耳之没复冦中原至是围江而阳处父伐楚以救之然楚为江病处父之意以楚方欲图江其锋必鋭吾直救之必贻挫衂从事于楚则江围自解殊不知救人之师急于水火先于伐楚非江利也是以晋师虽出而楚卒灭江则处父之救江实非救也故书先言伐楚而后言救江恶不能救也　九年公子遂会晋人宋人衞人许人救郑夫楚自城濮之战畏晋之强不敢加兵于郑今晋文既没中国不振于是始复伐郑是以赵宣子防诸大夫之师以救之观十四年郑伯与会则赵盾之师亦不可谓无功于郑也然当时灵公继文而立不能援郑却楚克绍先烈而使救郑之事出于大夫则灵公之罪可知也故称人微之也微诸大夫不使救郑之事大夫得专之也　宣元年晋赵盾帅师救陈九年晋郤缺帅师救郑成六年晋栾书帅师救郑凡此三大夫救陈救郑无非以楚之侵伐而已然以春秋考之陈郑二国虽皆隣楚而文宣以来楚之病郑也急何则重耳之没不过十年楚遂伐郑晋虽力争而楚不息也至陈则距重耳之霸凡二十年盟会侵伐蔑不从晋及宣元年始有侵陈之师而赵盾救之夫既得郑又连郑以侵陈则楚之强横至此甚矣赵盾黾勉救难棐林之师伐郑威楚足以捍陈不及四年陈已囘车而向楚则盾之救陈非谓久逺之功也至郑则自宣以来无岁不有楚师虽黒壤及扈略同盟会而豺狼廹胁随即叛去故宣十一年辰陵之盟十二年围郑之役楚鲁无惮晋之意焉则九年郤缺之救郑亦非功也及成十二年晋以鞌战败齐霸德稍兴仅能服郑然虫牢之盟郑伯始来而楚兵已临郑境矣故六年楚婴齐伐郑栾书救之七年婴齐又伐郑景公不胜其忿合诸侯之师同以救郑郑始从晋盟于马陵则栾书之救亦非功也夫以陈郑之难服如此然则为三卿者盍亦辅佐景公増修德业纠合诸侯大合兵车以追城濮之战使荆蛮之楚消缩防沮遁迯窜伏则霸功可继陈郑可服而救难之美有倍于前矣不务为此乃区区以孱弱之师声名救援是犹百川崩溃而一篑障之多见其不知量也故经所书例皆曰某师救某者伤晋德之不竞三臣之无功也　襄十二年季孙宿帅师救台遂入郓按是年莒人伐我东鄙围台故季孙宿救台而遂入郓先儒狥谷梁之説皆以谓受命而救台不受命而入郓故书遂以讥之夫当襄公时三家擅权专恣日甚其无君之心久矣矧自文公以来政在大夫厯宣逾成至于襄公齐鲁诸臣纷然肆横盟会征伐出于国君十一也安得而受命哉襄十二年距圣人之生未久使季孙果受命于公则经所书宜有以别异之也盖宿之出师本欲窃鲁之郓自为封殖而已非有意于救台也然必于救台而入郓者其意若曰使吾无尺寸之功而举鲁之师窃据强邑则诸侯国人必有谋我者今以莒人之围台出师救之因是而得郓则吾有救台之功诸侯国人将必恕我是郓可长得也夫命令国君所出也土地国君所守也必若假其命令盗其土地则圣人之意宁不救台也故书曰季孙宿救台遂入郓深罪宿假救难之名而盗鲁邑也　襄二十三年叔孙豹救晋盖晋自成二年败齐之师诸侯归命其后悼公更霸晋德中兴齐乃事晋不敢争鲁及悼公卒平公不竞齐始易晋而兴兵矣故二十三年齐侯伐衞遂伐晋叔孙豹帅师救之次于雍榆救而次者畏齐之强不敢奔难故也夫以晋之恩鲁深矣齐虽得志无大造于鲁也为鲁大夫者忍忘畴昔之好视晋之困弊不借一臂之援哉今叔孙豹虽曰救晋而次于雍榆与不救等也故书救晋而次罪豹之不赴晋难也　哀七年郑驷帅师救曹按是年春宋皇瑗帅师侵郑又围曹故驷救之郑实有恶于宋初非德曹之意虽非德曹然使郑之师足以胜宋而释曹之围则排难恤灾仁人之事春秋亦许之也奈何郑虽救曹而明年宋公入曹刼曹伯以归则郑师之出曽无毫髪之助适足以坚宋之虐曹尔故书郑驷帅师救曹病其不能也凡此大夫之救也
　　经书夷狄救者
　　僖十八年狄救齐盖齐以五公子作乱宋伐之战败于甗故狄救齐先儒以谓是年伐衞经书狄人善其救齐故人之也春秋苟善其救齐则必曰狄人救齐何救齐称狄伐衞称人哉盖称狄救齐病狄之强也救难而病狄罪不在救伤中国之不能救齐也　僖二十八年楚人救衞盖曹衞楚与国也重耳兴霸欲克服强楚抚定中原而曹衞附楚梗其喉牙故先侵曹伐衞以折楚之肘臂楚方争雄诸侯不能存衞则虐焰未可逞故力于救衞以遏晋师则楚之恶可知书曰楚人救衞罪衞不当从楚楚人不得救衞也　襄十年楚公子贞帅师救郑哀十年吴救陈盖自襄二年城虎牢之后至于此年郑凡再服而再叛晋也晋以郑之难服故合诸侯城虎牢以逼之是以楚公子贞帅师救郑夫晋楚争郑自灵公以来无虑四十年且救之且伐之且城之其为郑御楚非不力也然楚未尝出师以救郑至此始救之灵公昏懦不君陨坠先业固不足道成公在位不久景厉虽号兴霸而不竞厥初终无赫赫之功是以数君虽力于救伐终不足以却楚而芘郑楚人之意若曰吾虽不救郑不我弃也洎悼公聿兴同盟归向虎牢之城亳城之盟始足以威荆蛮而衞中国故自萧鱼之会郑不叛晋者二十年则攘却之功自重耳以来未有若此之懿也是以楚人至此始兴师以救郑则楚人之弱力不敌于晋可知及哀公之末晋德既替楚亦衰防吴偃然横行中夏侵齐伐鲁败楚服陈兵师四出横溃莫制虽欲有陈郑而不可得故哀十年楚公子结伐陈而吴救之经书曰吴救陈伤晋楚之防而救难之师归于吴也前谓出于夷狄者此也凡经之书救或出于天王或出于霸主或出于诸侯或出于大夫或出于夷狄虽皆有救难之名然考其事迹有师次而不及事有及事而不成功有成功而不正者违礼失义若出一律其间仅可取者惟庄二十八年公会齐人宋人救郑僖六年诸侯救许襄五年公会七国救陈而已然则扶患恤灾仁人之难得也如此是宜春秋重许可也呜呼使东迁已后王道之正如三代盛事则列国无侵伐之乱天子无救患之师诸侯大夫夷狄虽妄自兴兵盗一时之誉不可得也不幸王室不竞出于二霸又不幸而出于诸侯出于大夫重不幸而出于夷狄政如闺门之内礼法废坏骨肉相残而求救于奴隷委身于盗贼也可胜叹哉
　　平
　　杜曰和而盟曰平春秋凡书平者以其释怨结好弃干戈而修礼文也考羣公之年书平者六隠六年郑人来输平三传之説左氏及杜为近然亦未尽经意盖是时鲁与宋好四年翚尝会宋伐郑五年宋围长葛故是年遂来输平盖欲结好于鲁以絶宋之援观八年郑来归祊则知输平为结好明矣　宣四年公及齐侯平莒及郯莒人不肯公伐莒取向斥言公者深讥之也　十五年宋人及楚人平按经文十四年九月楚子围宋十五年公孙归父会楚子于宋夏宋人及楚人平则鲁实平之也盖宋被楚围九月诸侯莫有救者鲁比楚亲宋使归父会而平之礼也然春秋皆称人者传谓大夫未尽经意盖宋先代之后天子之上公而楚蛮夷之国宋不可被屈于楚楚不可得志于宋故两国皆贬称人　昭七年书暨齐平左谓齐伐北燕盖燕与齐平也夫经书外平若楚宋者必曰某与某平也若齐与燕平安得与鲁同文哉盖鲁自襄公以来与齐结怨按襄二十四年仲孙羯帅师侵齐二十五年崔杼伐我及至七年以前虽两与齐同会然未尝有修好之事至是始与鲁平故是年叔孙婼如齐涖盟则知与鲁平明矣説者曰齐来求平不得已而从之明非鲁志也夫齐强鲁弱尚矣齐何畏鲁而求成哉盖自昭公以来楚人暴横日甚于前四年楚子主会于申又连诸侯以伐吴而鲁尝结交于楚故六年叔弓如楚七年公如楚是时齐有田氏之权国势渐防则求成于鲁恐鲁结楚以谋之也然则书暨明非鲁志明矣　定十年及齐平夫齐鲁两国虽仇好不常而经书齐伐鲁倍于鲁之侵齐以齐强鲁弱齐之势可以凌鲁鲁不敢易齐也至定八年齐未尝伐鲁而鲁两侵齐者盖鲁倚晋为重度齐报伐晋必救援故八年国夏伐我继书公会晋师于瓦左谓晋赵鞅帅师救我则其再侵齐鲁倚晋明矣齐惧晋之援而欲収鲁之好于是遂及鲁平鲁亦自是舍晋以从齐焉终定之世十三年盟齐侯于黄十四年防齐侯于牵而无好晋之文则鲁之背晋从齐又可知也　十一年及郑平盖郑当定公时背晋从齐故定七年齐侯郑伯盟于咸而八年晋士鞅帅师侵郑鲁方好晋则为晋以侵郑及与齐好则因齐以好郑然则鲁之与郑或仇或好皆为齐晋而已然杜谓和而不盟曰平攷之经昭七年春王正月暨齐平三月叔孙婼如齐涖盟定十一年及郑平叔还如郑涖盟盖有平而盟者矣杜例不通也嗟夫春秋之时诸侯日防干戈务相吞灭强大者以力自肆弱小者不能自保大抵尚征伐者多修情好者少经于侵伐围入战取之文不可胜数而书平者终春秋才六尔然则释怨结平虽未尽讲信修睦之道而彼善于此盖亦春秋之所喜欤





　　春秋比事卷十八
　　钦定四库全书
　　春秋比事巻十九　　　　　宋　沈棐　撰
　　遂
　　为天子之臣而专天子之命为诸侯之臣而专诸侯之命以王法正之皆春秋所诛也故二百四十二年书遂者十有九虽事各不同大抵讥其专命自恣而叛王法也然其间兴霸一时遏冦乱正中夏立诸侯之显功虽得罪于名义而就春秋以论之亦衰世之幸不可谓全无取焉何则事有可遂者有不可遂者贰国君之命重侵灭之恶救难而次取邑而城若此之类是不可遂者也声兵威以抑强敌合同盟以扶弱国若此之类是可遂者也事不可遂而春秋不诛何以惩后世之僭事可遂而春秋不与何以劝后世之功然则考当时之事而较其善恶利害则褒贬轻重之义可得矣请援此论之凡书遂或出于王臣或出于霸主或出于诸侯或出于大夫或出于蛮荒皆自有次序也
　　经书王臣遂者一
　　桓八年祭公来遂逆王后于纪盖礼天子不亲迎取后则三公逆之桓王取后于纪鲁实主婚今使祭公来谋亲迎之期也既谋之则当复命于王王命逆则逆不可专也今不复命遂自鲁如纪逆女故曰祭公来恶祭公之専命也然不言使者三公代王亲迎礼所宜然不必言使此出于王臣也
　　经书霸主遂者
　　僖十五年公会齐侯宋公陈侯衞侯郑伯许男曹伯盟于牡邱遂次于匡盖是年楚人伐徐小白帅诸侯合盟将以救徐而畏楚之强不敢进师遂次于匡则其缓于救患可知故曰公会诸侯盟于牡邱遂次于匡讥小白有救徐之名而无及事之功也　二十八年公会晋侯齐侯宋公蔡侯郑伯陈子莒子邾子秦人于温诸侯遂围许晋文兴霸败楚城濮践土之盟温之会两合诸侯许皆不至故会诸公围之也夫小白图霸许未尝不服重耳骤服强楚有震诸侯之威如许之小国宜俯首胁息听命于下风也今两会不至则知晋文之德盖歉于齐侯矣不能以德绥诸侯而因会以围之及明年盟子翟泉许又不至终重耳之世不能得许则其威德不信于诸侯可知也故春秋书此恶重耳以霸主之威合诸侯之众压之以兵不能致一小国也然此一事也而经两书遂者下为曹伯复归于曹故再书以起文也此出于覇主者也
　　经书诸侯遂者
　　桓十八年公与夫人姜氏遂如齐盖男女之别国之大节礼所当谨也桓公昏乱不能制其室家乃与之出会诸侯又与如齐终致祸难身殒贼手故直书公与夫人姜氏遂如齐言公之祸起于姜氏也然下言公与夫人遂如齐则泺之会姜氏在矣而经止书公不及夫人先儒以夫人之行甚矣不可言及也不可言及公弗能制此説虽通而未甚明盖姜氏淫乱贼君桓公固可诛矣而罪起于公之不制故泺之会没言夫人专归罪于公也若曰彭生之难起于公会齐侯而泺之会公自专之而已非姜氏所得与也　文七年公伐邾三月甲戌取须句遂城郚僖二十三年公伐邾取须句虽得而不能守故至是复伐而取之然此书春伐邾而又书三月甲戌不与僖公同文者公始伐邾恐邾必争而未敢遽取必逡廵而后取也虽取须句而犹畏邾之难故下书遂城郚以备之夫旣伐人之国而取其邑又从事于城筑之劳其疲弊师旅不恤民力不亦甚乎故书遂所以甚公残民之不仁也　十五年齐侯侵我西鄙遂伐曹入其郛盖齐懿弑昭公而立易晋灵之昏暗忿鲁事晋之久礼疎于齐故因子叔姬之事是年秋始侵我西鄙季孙行父如晋将以假晋之力除齐之难而扈之盟诸侯不能讨是以冬复来侵且伐曹入其郛以讨其朝鲁【是年曹伯来朝】夫齐侯不顾婚旧两侵鲁鄙又伐其与国其罪固不可贷矣然鲁冯恃晋力奉事不懈以图缓急之援也今鲁见屈于齐而晋不能救使齐侯得逞其虐岂非晋之罪耶　成十三年三月公如京师遂会晋侯宋公衞侯郑伯曹伯邾人滕人伐秦三传皆不书经意盖成公之行本以会诸侯伐秦道过京师而朝也观上文书晋侯使郤锜来乞师则知成公之行为伐秦明矣夫因战伐之事假朝王之礼此诸侯不义之罪春狄所宜诛絶也而夫子婉其辞以书之若真如京师者疾当时诸侯不朝天子而幸其一见于衰世故公之行虽不主于朝而春秋之文使若正焉用见夫子之心切切然在尊周也　襄十年公会晋侯宋公衞侯曹伯莒子邾子滕子薛伯杞伯小邾子齐世子光会吴于柤夏五月遂灭偪阳盖偪阳防国也悼公兴霸不能却强楚绥小国乃畏吴之横率诸侯而往会之因之以灭偪阳则其恶甚矣且所贵乎霸主者以其抑强扶弱也今强者不能抑弱者反见陵岂覇主之事哉故书公会诸侯防吴于柤五月遂灭偪阳罪晋悼公会强夷而弱小国也二十三年齐侯伐衞遂伐晋按十四年衞侯出奔齐而剽继立至十七年衞石买伐曹十八年晋执石买讨其背盟伐曹之罪衞人惧晋是年冬剽遂会晋围郑然衎犹在齐也及二十一年经书晋栾盈奔楚左谓盈自楚适齐晏子曰祸将作矣齐将伐晋不可以不惧是年商任之会明年沙随之会衞侯剽皆从晋不贰以经传考之则知齐侯之伐晋衞实衞侯衎及栾盈间之也盖晋自悼公没平公继立国势削弱衞之所恃者晋也晋弱则衞亦不竞故齐侯敢肆凌侮伐衞伐晋经书遂者恶齐侯背盟弃好连伐两国不义之甚也先衞后晋则明衞之伐起于衞衎而栾盈助之也凡此皆诸侯之遂事也
　　经书大夫遂者
　　庄十九年公子结媵陈人之妇于鄄遂及齐侯宋公盟结受命以媵妇不受命以结盟今乃矫君之命专事自盟其罪大矣故经书以恶之按是年冬齐人宋人陈人伐我西鄙然则结之出既失媵妇之好且贾齐宋之讐陈人之意以结本媵妇而与齐宋盟其待我轻矣齐宋之意谓吾大国也而鲁使二卿因事以盟我其待我亦轻矣是以交致侵伐不恤旧好且结一出而召祸于三国也　僖三十年公子遂如京师遂如晋按是年天子使宰周公来聘则仲遂之行所以报聘于周也明年取济西田公子遂如晋左谓晋分曹田故鲁拜晋之赐则仲遂之行将求田于晋也夫僖公既不能朝王天王反来致聘则僖公可因是而往朝矣已不能朝乃遣一大夫而大夫之行本以如晋求田而不主于聘周则其慢王之罪不可赦也説者多罪仲遂专命如晋夫诸侯知有天子则大夫知有诸侯此上下相待之礼也僖公不知有天子而责仲遂不尊君不亦难哉然则遂之专命实僖公启之也　宣十八年公孙归父如晋冬归父还自晋至笙遂奔齐三传之説皆非经意而谷梁失之尤甚盖仲遂杀恶及视而立宣公宣公思其援立有嬖于遂故其子归父亦有宠于鲁当宣公时鲁国之柄多出于遂之父子方宣公未没国人以公之故不敢讨也及使晋而还闻公之薨惧鲁人追讨其罪不复反命至笙遂奔齐夫人臣之义受命而出君虽薨犹复命也归父还至笙不复命遂奔齐则其慢君之命甚矣昔楚鬬椒之族克黄自外而入人或止之对曰君天也天可逃乎且使成公果欲追治归父归父当省愆念咎听命于君可也讵可衔命而出奔哉然则经书公孙归父如晋至笙遂奔齐恶归父之专权而叛国也　襄十二年季孙宿救台遂入郓恶宿假救难之名窃邑以自专也　定八年晋士鞅帅师侵郑遂侵衞盖当定公时国势愈微郑衞两国背晋而归齐故经于七年书齐侯郑伯盟于咸又书齐侯衞侯盟于沙晋人忿郑衞之叛已且失两国之助于是侵郑衞以强其见从然是时晋国六卿擅专国政而士鞅尤其甚者故四年伐鲜虞五年围之皆出于鞅则侵衞侵郑之意实鞅为之非定公所得与也故经书晋士鞅帅师侵郑非特恶鞅之专且见晋国衰防权不在君是致诸侯间晋而相携贰也此大夫之遂事也
　　经书夷狄遂者
　　宣元年楚子郑人侵陈遂侵宋夫陈郑二国晋楚所必争而宋以附晋尝与楚仇者也曩者重耳之霸陈郑悉服中国楚不敢争重耳既没襄公嗣立而晋霸虽稍衰襄公尚能扶持先业未至殒坠楚犹惩创城濮之师虽有得陈之心而未敢力争也既而襄公没灵公骄昏淫乱怠弃国政楚始易晋然即位之初犹有赵盾维持国柄故十余年间楚虽一侵陈而陈郑犹未失也及宣元年晋德愈衰不足以保郑郑始向楚楚既得郑又欲得陈而仇晋之与国故于是侵陈侵宋经书此者甚伤晋之弱而疾楚之强也然楚病中原已久圣人以夷狄待之不足深责故称楚子若郑以中国诸侯委心事晋一旦乗其衰弱转而归楚又连楚以侵宋则其得罪百倍于楚子矣是以特书而人之也　昭公四年楚子蔡侯陈侯许男顿子胡子沈子淮夷伐吴遂灭頼楚灵弑君而立乗晋之防驱率诸侯主会于申张其威势既以诸侯伐吴且凭恃虐焰杀齐庆封又以灭頼则其残暴不道极矣故经书楚子蔡侯陈侯许男顿子沈子胡子淮夷伐吴甚强楚之贪残也或谓申之会楚势最盛然楚子自是逞其骄心凌灭诸侯肆溪壑之欲纵虎狼之贪终于被弑干谿楚遂不竞则其衰替实基于申之防也此夷狄之遂也　凡此数者或贰国君之命或重侵灭之恶或救难而次或取邑而城要皆得罪圣人其间所可取者惟小白之伐楚救许悼公之城虎牢皆有功于当世春秋不得而尽贬之也按僖四年公会齐侯宋公陈侯衞侯郑伯许男曹伯侵蔡蔡溃八国遂伐楚次于陉夫小白图霸虽以服楚为急然经营二十余年其势非不盛也至此始举伐楚之师且不直捣其巢穴方徘徊于侵蔡然后伐楚又次于陉以待楚之服从者齐侯非有畏于楚也以谓克敌之功小全师之功大姑欲外示威声以折楚之心使兵未压境而楚心已沮是不战而先胜之也故陉之次不折一防而楚已摄服遣使请盟自是中国维纲一正而楚人不敢逞则陉之次小白之功大矣　僖六年公防齐侯宋公陈侯衞侯曹伯伐郑围新城楚人围许诸侯遂救许【其详见救许例】然书遂者大齐威能伐郑又能救许也説者谓僖四年召陵之盟服楚未几而郑已叛齐逃归楚已背盟伐许齐侯区区再举伐郑之师又勤诸侯救许是楚未尝服而中国未尝宁也春秋安得喜之曰小白之所失在未服楚而已不在救许也且使楚人围许而小白坐视不救则其得罪岂不重于此哉观洮之防郑来乞盟许男亦与小白之救许不可谓无功也　襄二年仲孙蔑防晋荀防齐崔杼宋华元衞孙林父曹人邾人滕人薛人小邾人于戚遂城虎牢盖服郑以安中国霸者之美功也悼公合诸侯以伐郑城虎牢之强邑自是郑归晋者四年则其功大于戍虎牢矣故虎牢不系之郑以郑既服而内之内之所以美悼公也前谓声兵威以抑夷狄合同盟以扶弱国盖在于此呜呼经书遂者如此其事仅可取者止于三而已矣况三者之事又皆出于霸主自是之外皆不免于王法之诛也而公羊以为安国家利社稷则专之然当时诸侯大夫孰为安国家利社稷者乎斯言无补于春秋实重权臣之僣君子不取也
　　次
</div>
    <div class="pagination">
<a href="春秋比事_page8.html">上一页</a><a href="春秋比事.html">1</a><a href="春秋比事_page2.html">2</a><a href="春秋比事_page3.html">3</a><a href="春秋比事_page4.html">4</a><a href="春秋比事_page5.html">5</a><a href="春秋比事_page6.html">6</a><a href="春秋比事_page7.html">7</a><a href="春秋比事_page8.html">8</a><span class="current-page">9</span><a href="春秋比事_page10.html">10</a><a href="春秋比事_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
