<!DOCTYPE html>
<html>
<head>
    <meta charset="UTF-8">
    <title>春秋谷梁传注疏 - 第 9 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋谷梁传注疏 - 第 9 页/共 33 页</h1>
    <div class="content">　　传入者内弗受也疏【释曰重发传者嫌夫人与他例异故也】日入恶入者也何用不受也以宗庙弗受也其以宗庙弗受何也娶仇人子弟以荐舎于前其义不可受也注荐进舎置音义【恶乌路反一音如字】
　　戊寅大夫宗妇觌用币注宗妇同宗大夫之妇音义【觌徒歴反见也】疏【释曰旧解不言见而言觌觌者私事大夫公然行之故言觌以明其私也见者正也故防于沙随云不见公传曰可以见公而不见讥在诸侯也见觌与见别也今以爲不然者三传之文并不云觌见事别何得言私爲觌正爲见乎恐别有案据遂存之以示疑耳】
　　传觌见也礼大夫不见夫人疏【释曰旣云不见夫人又説男子之贽者更释用币非礼之意也言男子之贽羔鴈之等妇人之贽枣栗之类欲见俱不得用币】不言及不正其行妇道故列数之也男子之贽羔鴈雉腒注贽所以至者也上大夫用羔取其从羣帅而不党也下大夫用鴈取其知时飞翔有行列也士冬用雉夏用腒取其耿介交有时别有伦也腒腊也雉必用死爲其不可生服也夏用腒备腐臭也音义【数色主反腒其居反腊也干雉也士夏执之备腐臭也説文云北方谓鸟腊曰腒曰尧腊舜始腒别彼列反爲于僞反腐符甫反】妇人之贽枣栗腵脩注枣取其早自矜庄栗取其敬栗腵脩取断断自脩饬音义【腵丁乱反脯也腵而加姜桂曰脩脩饬本或作勅同耻力反一本作饰申职反或作整音征领反】用币非礼也用者不宜用者也大夫国体也注国体谓爲君股肱音义【股音古肱古反】而行妇道恶之故谨而日之也音义【恶乌路反】
　　大水
　　冬戎侵曹曹羁出奔陈疏【释曰公羊以爲曹羁是曹大夫三谏不从而去之也杜预注左传以爲羁是曹之世子此处虽无传案下二十六年传意则与公羊同也】赤归于曹郭公音义【羁居宜反郭公左氏如字公羊音虢】
　　传赤盖郭公也何爲名也礼诸侯无外归之义外归非正也注徐干曰郭公郭国之君也名赤盖不能治其国舍而归于曹君爲社稷之主承宗庙之重不能安之而外归他国故但书名以罪而惩之不直言赤复云郭公者恐不知赤者是谁将若鲁之微者故也以郭公着上者则是诸侯失国之例是无以见微之义音义【舎音舍惩直升反复扶又反着张虑反又张略反见贤徧反】疏【释曰薄氏驳云赤若是诸侯不能治国舎而归曹应谓之奔何以诡例言归乎徐干又云不言郭公疑是鲁之微者若是微者则例所不书何得以微者为譬二事俱滞而范从之者凡诸侯出奔其国者或爲人所灭或受制强臣迫逐苟免然后书出今郭公在国不被迫逐往曹事等如归故以易辞言之不得云出奔也凡内大夫未得命者例但书名若使赤直名而无所系则文同侠等故又云郭公也徐干之説理通故范引而从之】
　　二十有五年春陈侯使女叔来聘注女氏叔字音义【女音汝】
　　传其不名何也注据成三年晋侯使荀庚来聘称名天子之命大夫也疏【释曰言命大夫卽是单伯之等故知叔是字祭仲无文释故知仲是名也】
　　夏五月癸丑衞侯朔卒注惠公也犯逆失徳故不书葬六月辛未朔日有食之鼓用牲于社
　　传言日言朔食正朔也鼓礼也用牲非礼也天子救日置五麾陈五兵五鼔注麾旌幡也五兵矛防钺楯弓矢音义【麾毁爲反幡芳元反矛亡侯反钺音越楯时准反又音允】诸侯置三麾陈三鼔三兵大夫击门士击柝言充其阳也注凡有声皆阳事以压隂气柝两木相击充实也音义【柝吐洛反压于甲反又于渉反】疏【释曰案范三十年注云救曰用牲旣失之矣非正阳之月而又伐鼔亦非礼今伐鼔于建巳之月故曰礼也用牲非常故云非礼也五麾者麋信云各以方色之旌置之五处也五兵者徐邈云矛在东防在南钺在西楯在北弓矢在中央麋信与范数五兵与之同是相传説也五鼔者麋信徐邈并云东方青鼔南方赤鼓西方白鼔北方黒鼓中央黄皷案五兵兵有五种未审五鼔是一鼓有五色爲当五种之鼔也何者周礼有六鼔雷鼓灵鼔路鼓鼖鼓鼛鼓晋鼔之等若以爲五种之鼔则不知六鼓之内竟去何鼔若以爲一种之鼓则不知六鼔之内竟取何鼔又周礼云雷鼓鼓神祀则似救日之鼔用雷鼓但此用之于社周礼又云灵鼔鼓社稷祭则又似敕日食之鼔用灵鼓进退有疑不敢是正故直述之而已检麋徐两家之説则以五鼓者非六鼔之类别用方色鼔而已诸侯三者则云降杀以两去黒黄二色是非六鼔之类也下云大夫击门士击柝则此陈五鼓亦击之也但击之时陈列于社之茔域因五兵五麾是陈故亦以陈言之非谓直陈而不击也】
　　伯姬归于
　　传其不言逆何也逆之道微疏【释曰重发传者纪伯姬释不称使之微此解不言逆之微故别发传】无足道焉尔
　　秋大水鼓用牲于社于门注门国门也
　　传高下有水灾曰大水旣戒鼔而骇众用牲可以已矣救日以鼓兵救水以鼓众疏【释曰重发之者此有用牲之失嫌异常水故更发之旣戒鼔骇众者谓旣警戒击鼔而骇动众人则用牲可以已矣知不合用牲者用者不宜用故知不合也又云救日以鼔兵者谓伐鼔以责隂陈兵示御侮救水以鼓众者谓击鼔聚众也皆所以发阳也】
　　冬公子友如陈
　　二十有六年春公伐戎
　　夏公至自伐戎
　　曹杀其大夫
　　传言大夫而不称名姓无命大夫也无命大夫而曰大夫贤也爲曹羁崇也注徐邈曰于时微国衰陵不能及礼其大夫降班失位下同于士故略称人而传谓之无命大夫也莒庆莒挐邾庶其邾快皆特以事书非实能贵故略名而已楚虽荆蛮渐自通于诸夏故庄二十三年书荆人来聘文九年又褒而书名国转彊大书之益详然当僖公文公之世楚犹未能自同于列国故得臣及椒并略名惟屈完来防诸侯以殊礼成之楚庄王之兴爲江汉盟主与诸夏之君权行抗礼其势彊于当年而事交于内外故春秋书之遂从中国之例夫政俗隆替存乎其人三后之姓日失其序而诸国乘间与之代兴因详略之文则可以见时事之实矣秦爵伯也上据西周班列中夏故得称师有大夫其大夫当名氏而文十二年秦术略名盖于时晋主鲁盟而秦方敌晋则鲁之于秦情好疏矣礼以餙情情疏则礼略春秋所以略文乎又吴札不书氏以成尊于上也宋之盟叔孙豹不书氏以着其能恭此皆因事而爲义音义【爲曹于僞反挐女居反又女加反快苦夬反夏户雅反下同屈居勿反情好呼报反】疏【释曰薄氏驳曰曹羁出奔经无归处曹自杀大夫何以知是羁也又云术之名爲晋贬秦然楚亦敌晋何以不略而贬之又此注虽多未足通崇之义徒引证据何益于此哉范荅之曰羁曹之贤大夫也曹伯不用其言乃使出奔他国终于受戮故君子愍之书杀其大夫卽是崇贤抑不肖之义也案大夫出奔或书出不书入秦后子是也或书入不书出蔡季是也史有阙漏非是一般何得以无归之文则怪其非羁也秦以交疏之故而略其臣楚与诸夏防同所以不略也是范氏论崇曹羁之事也曹羁三谏不从者是公羊之説也注释曰莒庆莒挐邾庶其邾快皆特以事书者谓莒庆来逆女莒挐爲鲁所获庶其邾快来奔于鲁故书以着罪是皆以事书之非能贵也秦称师者僖二十八年城濮之战是也亦旣称师明当有大夫而秦术无氏故知春秋所略也又云吴札不书氏以成尊于上者襄二十九年传文谓进吴称子许夷狄者不壹而足不可复进其臣不书季札之氏所以成尊于上也叔孙豹不书氏以着其恭者襄二十七年传文彼传以溴梁之会诸侯在而不日诸侯之大夫大夫不臣也晋赵武耻之豹云者恭也是其恭故不书氏以见意也】
　　秋公会宋人齐人伐徐
　　冬十有二月癸亥朔日有食之
　　二十有七年春公防伯姬于洮注伯姬庄公女洮鲁地音义【洮他刀反本或作桃】
　　夏六月公会齐侯宋公陈侯郑伯同盟于幽
　　传同者有同也同尊周也疏【释曰复发传者前同盟于幽诸侯尚有疑者今外内同心推桓爲伯得专征伐之任成九合之功故详其事也】于是而后授之诸侯也其授之诸侯何也齐侯得众也桓会不致安之也桓盟不日信之也信其信仁其仁疏【释曰谓诸侯信齐桓之信仁齐桓之仁下文未尝有防血之盟是其信也未尝有大战是其仁也】衣裳之会十有一未尝有防血之盟也信厚也注十三年防北杏十四年会鄄十五年又防鄄十六年会幽二十七年又防幽僖元年防柽二年会贯三年会阳谷五年防首戴七年防宁毋九年防葵丘音义【防所洽反柽他贞反又勅丁反本亦作朾宁如字又音甯毋音无又茂后反】兵车之防四未尝有大战也爱民也注僖八年会洮十三年防咸十五年会牡丘十六年防淮于末年乃言之不道侵蔡伐楚者方书其盛不道兵车也此则以兵车防而不用征伐音义【咸音咸牡茂后反】疏【衣裳之防十有一者谓从北杏至葵丘也论语称九合诸侯者贯与阳谷二防管仲不欲故去之自外唯九合也兵车之防四者洮咸牡丘淮也不数侵蔡伐楚者以二者征伐非防故也郑释废疾云自柯之明年葵丘以前去贯与阳谷固已九合矣则郑意不数北杏自外与范注同也不数北杏所以得九合诸侯者先师所説不同或云去贯与阳谷与犹数也言数阳谷故得爲九也或云葵丘防盟异时故分爲二或取公子结与齐桓宋公盟爲九故先师刘炫难之云贯与阳谷并非管仲之功何得去贯而数阳谷也若以葵丘之盟盟防异时而数爲二则首戴之防亦可爲二也离防不数鄄盟去公子结则唯有齐宋二国之会安得数之二三之说并无凭据故刘氏数洮防爲九以数洮防爲九兵车之防又少其一故刘以传误解之当云兵车之防三案洮防下亦无云兵车之防则传文不应两处皆误是亦可疑也】
　　秋公子友如陈葬原仲注原仲陈大夫原氏仲字传言葬不言卒不葬者也注外大夫例不书卒疏【注释曰葬亦不书止云例不书卒者以内大夫书卒尚不书葬况外大夫卒亦不书明不合书葬故云外大夫例不书卒欲见必不得书葬之意也】不葬而曰葬讳出奔也注言季友辟内难而出以葬原仲爲辞音义【难乃旦反】疏【释曰范知辟内难而出者公羊传以夫人哀姜淫于二叔此下传亦云子般卒而公子庆父出奔则庆父之衅季子素知季子出则殊其文入则贵之称季子明其无罪故知辟难也】
　　冬伯姬来注归宁
　　莒庆来逆叔姬注庆名也莒大夫也叔姬庄公女礼檀弓记曰陈庄子死赴于鲁鲁人欲勿哭缪公召县子而问焉县子曰古之大夫束脩之问不出竟虽欲哭之安得而哭之今之大夫交政于中国虽欲勿哭安得而勿哭则大夫越竟逆女非礼也董仲舒曰大夫无束脩之餽无诸侯之交越竟逆女纪罪之音义【缪音穆县音下同竟音境焉于防反餽巨愧反竟本或作疆居良反】
　　传诸侯之嫁子于大夫主大夫以与之注君不敌臣来者接内也不正其接内故不与夫妇之称也注接内谓与君爲礼也夫妇之称当言逆女音义【称尺证反】
　　伯来朝注称伯盖时王所绌音义【朝直遥反绌本又作黜勅律反】公会齐侯于城濮注城濮衞地音义【濮音卜】
　　二十有八年春王三月甲寅齐人伐卫衞人及齐人战衞人败绩
　　传于伐与战安战也注问在何处战音义【处昌虑反】疏【释曰于伐与战安战也谓于伐衞之时两国相与交战问在何处战也战衞谓在衞国之都也知国都者若在他所则应云地今不书地故知衞都耳犹桓十三年战于龙门爲近不地相似也】战衞战则是师也其曰人何也微之也何爲微之也今授之诸侯而后有侵伐之事故微之也其人衞何也以其人齐不可不人衞也注齐桓始受方伯之任未能信着邻国致有侵伐之事贬师称人以微之也人不可以敌于师师不可以与人战故亦以衞师爲人衞非有罪衞小齐大其以衞及之何也以其微之可以言及也其称人以败何也疏【释曰据桓十三年战称人败称师故发违例之问也】不以师败于人也注人轻而师重音义【败必迈反】
　　夏四月丁未邾子琐卒音义【琐素果反】
　　秋荆伐郑
　　传荆者楚也其曰荆州举之也疏【释曰前书荆人来聘聘是善事故进之今伐中国不足可褒故州举之也】
　　公防齐人宋人救郑
　　传善救郑也
　　冬筑微注微鲁邑音义【防左氏作麋】
　　传山林薮泽之利所以与民共也虞之非正也注虞典禽兽之官言规固而筑之又置官司以守之是不与民共同利也筑不志凡志皆讥也筑例时音义【薮素后反】疏【释曰成十八年筑鹿囿此筑邑并云虞之非正也者彼直筑囿以虞之此筑邑置官司以虞之囿邑既殊俱是虞之非正故再起传例注释曰周礼泽虞掌田猎之事左传皮冠以招虞人是虞人典禽兽之官也知筑不志凡志皆讥也者三十一年筑台于秦传曰君子危之故谨而志之也知志则讥也此年与三十一年春筑台于郎秋筑台于秦皆不书月是例时】
　　大无麦禾
　　传大者有顾之辞也于无禾及无麦也注一灾不书于冬无禾而后顾録无麦故言大明不收甚疏【释曰经言大无麦禾者谓一灾不书待冬无禾然后并録无麦故经称大而传云有顾之辞也顾犹待也徐邈云至冬无禾于是顾録无麦其意亦谓待无禾然后顾録无麦故云大是也庄七年秋大水无麦苗此经不言大水者彼传云麦苗同时也是麦与黍稷之苗同时为水而死故系大水言之此至冬始书大无麦禾则禾之死未必由夫水故不系之徐邈云不言水旱者麦禾自死不由水旱是也或以为言无禾则大水可知故省文若然七年何以不省文而言大水不言饥者旧解以为下传云不书如为内讳则此不言饥是讳也或当虽无麦禾得臧孙之告籴不至饥也】
　　臧孙辰告籴于齐注臧孙辰鲁大夫臧文仲音义【籴音狄】传国无三年之畜曰国非其国也一年不升告籴诸侯告请也籴籴也不正故举臧孙辰以为私行也注为内讳故不称使使若私行音义【畜勅六反下同为内于伪反下文为内同】国无九年之畜曰不足无六年之畜曰急无三年之畜曰国非其国也诸侯无粟诸侯相归粟正也臧孙辰告籴于齐告然后与之言内之无外交也古者税什一注宣十五年注详矣音义【税始鋭反什一十而税一】疏【注释曰彼传云古者什一注云一夫一妇佃田百亩又受田十亩以为公田公田在内私田在外此一夫一妇为耕一百一十亩也八家共一井之田余二十亩者以为卢舎是也】丰年补败注败谓凶年不外求而上下皆足也疏【释曰上谓君也下谓民也】虽累凶年民弗病也一年不艾而百姓饥疏【释曰麋信云艾获也】君子非之不言如为内讳也音义【艾鱼废反】
　　二十有九年春新延厩疏【释曰不言作者僖二十年新作南门传曰作为也有加其度也彼谓加其度更増大之故云作此直改新故不言作】
　　传延厩者法厩也注周礼天子十二闲马六种邦国六闲马四种每厩一闲言法厩者六闲之旧制也音义【厩九又反种之勇反下皆同】疏【注释曰自毎厩一闲以上周礼校人有其事马六种者彼校人云辨六马之属种马一物戎马一物齐马一物道马一物田马一物驽马一物是也郑云玉路驾种马戎路驾戎马金路驾齐马象路驾道马田路驾田马驽马给官中之役是天子六种之马分为左右厩故十二闲也彼又云邦国六闲马四种家四闲马二种郑云诸侯齐马道马田马各一闲驽马则分为三大夫则田马一闲驽马分为三是天子十二闲马六种邦国六闲马四种也】其言新有故也注言改故而新之有故则何为书也古之君人者必时视民之所勤民勤于力则功筑罕注罕希音义【罕呼旦反】民勤于财则贡赋少民勤于食则百事废矣注凶荒杀礼音义【杀所界反】冬筑微春新延厩以其用民力为已悉矣注悉尽
　　夏郑人侵许
　　秋有蜚注谷梁説曰蜚者南方臭恶之气所生也象君臣滛泆有臭恶之行音义【蜚扶味反佚音逸行下孟反】
　　传一有一亡曰有音义【亡如字又音无】
　　冬十有二月纪叔姬卒注纪国虽灭叔姬执节守义故系之纪贤而録之疏【注释曰内女嫁于大夫则不书卒爲媵亦如之今既书卒故知贤也】城诸及防注诸防皆鲁邑
　　传可城也以大及小也注传例曰凡城之志皆讥今云可者谓冬可用城不妨农役耳不谓作城无讥疏【释曰左氏之例城有时与不时隐七年传云凡城之志皆讥也此云可城也者传以得土功之节者则讥之浅失土功之时者责之深故传云可城也不谓此城无讥也】
　　三十年春王正月
　　夏师次于成
　　传次止也有畏也欲救鄣而不能也不言公耻不能救鄣也注畏齐音义【鄣音章】
　　秋七月齐人降鄣
　　传降犹下也鄣纪之遗邑也音义【降戸江反下遐嫁反又如字】
　　八月癸亥葬纪叔姬
　　传不日卒而日葬闵纪之亡也
　　九月庚午朔日有食之鼓用牲于社注救日用牲既失之矣非正阳之月而又伐鼔亦非礼
　　冬公及齐侯遇于鲁济注济水名音义【济子礼反】
　　传及者内爲志焉尔遇者志相得也疏【释曰重发传者齐爲伯者嫌与诸侯异也】
　　齐人伐山戎
　　传齐人者齐侯也其曰人何也爱齐侯乎山戎也注不以齐侯敌乎山戎故称人其爱之何也桓内无因国外无从诸侯而越千里之险北伐山戎危之也注内无因縁山戎左右之国为内间者外无诸侯者不烦役寮国音义【从才用反内间间厕之间】则非之乎善之也注逺伐山戎虽危勤王职贡则善何善乎尔燕周之分子也注燕周大保召康公之后成王所封分子谓周之别子孙也音义【燕音烟注及后同分扶问反又如字本或作介音界注同大音防召上照反】疏【注释曰燕是召康公之后成王所封者世家文也分者别也燕与周同姓故知别子孙也】贡职不至山戎爲之伐矣注言由山戎为害伐击燕使之隔絶于周室音义【爲之如字】
　　三十有一年春筑台于郎
　　夏四月薛伯卒
　　筑台于薛注薛鲁地
　　六月齐侯来献戎防注献下奉上之辞也春秋尊鲁故曰献音义【防在接反戎菽也防获也】
　　传齐侯来献防者内齐侯也不言使内与同不言使也注泰曰齐桓内救中国外攘夷狄亲倚之情不以齐爲异国故不称使若同一国也音义【攘如羊反倚于绮反下文及注同】献戎防军得曰防戎菽也注菽豆疏【释曰徐邈云齐还经鲁界故使人献防不入国都而言来献敬重霸主亲而内之也麋信亦云言内齐侯者解经称来之意也范虽不注理亦合当然矣僖二十一年楚人使宜申来献防彼亦称来者宜申止来乡鲁接公行礼故得称来与齐侯异也又云不言使内与同者谓内齐侯与同一国故不称使也戎菽也者旧解谓顺经意而惜齐侯故传依违其文释之为菽其实宋是中国故防不系国戎是夷狄故系之戎也案管子云出戎菽及冬葱布之天下则以戎为豆也故徐邈云今之胡豆也旧解以为依违其文恐失传防僖二十一年云其不曰宋防何也不与楚防于宋也范云据庄三十一年齐侯来献戎防据彼传及注意则似不以戎为豆今疑不敢正故两载之此书月彼不书月者徐邈云霸主服逺之功重故详而月之也一解齐侯此时克山戎并得胡豆来故传云戎菽谓克戎之菽齐侯此时并得戎菽于文亦僻也】
　　秋筑台于秦注秦鲁地
　　传不正罢民三时虞山林薮泽之利且财尽则怨力尽则怼注怼恚恨也音义【罢音皮下同怼直类反怨也】君子危之故谨而志之也或曰倚诸桓也桓外无诸侯之变内无国事越千里之险北伐山戎为燕辟地注辟开音义【为于伪反辟婢亦反注同】鲁外无诸侯之变内无国事一年罢民三时虞山林薮泽之利恶内也注讥公依倚齐桓而与桓行异音义【恶乌路反行下孟反】
　　冬不雨疏【释曰徐邈云僖十一年传曰雩不得雨曰旱然则此云不雨者或当不雩也范意亦未必然或当不言旱不为灾也】
　　三十有二年春城小谷注小谷鲁邑
　　夏宋公齐侯遇于梁丘
　　传遇者志相得也疏【释曰重立传者外与伯者遇嫌异故发之】梁丘在曹邾之间去齐八百里非不能从诸侯而往也辞所遇遇所不遇大齐桓也注辞所遇谓八百里间诸侯必有愿从者而不之遇所不遇谓逺遇宋公也音义【从才用反或如字注同】
　　秋七月癸巳公子牙卒注牙庆父同母弟何休曰传例大夫不日卒恶也牙与庆父共淫哀姜谋杀子般而日卒何也郑君释之曰牙庄公母弟不言弟其恶已见不待去日矣甯案传例诸侯之尊弟兄不得以属通盖以礼诸侯絶朞而臣诸父昆弟称昆弟则是申其私亲也宣十七年公弟叔卒传曰其曰公弟叔贤之也然则不称弟自其常例耳郑君之説甯所未详音义【见贤徧反去起吕反朞音期许乙反】疏【注释曰范既引郑君之説乂云未详者范以僖十六年传称公弟叔仲贤也大夫不言公子公孙疏之也若牙实有罪则应去公子以见疏今书公子故云未详也或申郑君义云牙不去公子爲亲者讳然则郑意若以爲讳何得云其恶已见是郑权荅何休之难不顾上下之理故范云未详也公子季友卒不称弟者季子虽贤兄已卒故也】
　　八月癸亥公薨于路寝注公薨皆书其所谨凶变传路寝正寝也寝疾居正寝正也男子不絶于妇人之手以齐终也注齐絜音义【齐侧皆反本亦作齐注同】疏【释曰齐者齐絜之名故记称齐之为言齐也是齐斋意同故范训为絜或古者齐斋同字此传齐即读为斋理亦通也】
　　冬十月乙未子般卒注在丧故称子般其名也庄公大子不书弑讳也音义【般音班大音防】疏【释曰公羊传云其称子般卒何也君存称世子君薨称子某既葬称子逾年称公范意亦与之同但逾年虽在国称公若未葬亦不得称侯以接邻国故桓十三年注云今衞宣未葬而嗣子称侯以出其失礼明矣是其事也子般不书葬者未逾年之君例不书葬故子野不书葬也】
　　传子卒日正也注襄三十一年秋九月癸巳子野卒是也不日故也注文十八年冬十月子赤卒是也有所见则日注闵公不书即位是见继弑者也故庆父弑子般子般可以日卒不待不日而显音义【见则贤徧反】
　　公子庆父如齐疏【释曰牙与庆父同谋杀般所以牙被杀庆父得出奔者左氏公羊皆以为牙欲废般立庆父故季子鸩杀之谷梁不见季子归鲁之文亦无鸩牙之事则叔牙被杀以下不可知也】传此奔也其曰如何也注据闵二年庆父奔莒不言如讳莫如深深则隐注深谓君弑贼奔隐痛之至也故子般日卒庆父如齐疏【释曰讳莫如深谓爲国隐讳莫如事之最深深者则隐深谓君弑贼奔之深重以其深重则爲之隐讳若经书子般日卒庆父如齐是也苟有所见莫如深者谓经意诚有所见莫如事之深者不书闵公即位是事之深也有所见谓子般之弑庆父之奔也】苟有所见莫如深也注闵公不书即位见子般之弑庆父出奔
　　狄伐邢
　　闵公疏【鲁世家闵公名开庄公之子惠王十六年即位諡法在国逢难曰闵世本作啓方辟汉景帝讳故为开也】
　　元年春王正月
　　传继弑君不言即位正也疏【释曰复发传者以非父非君嫌异故发之僖公又发之者兄之后弟义异故重发之文公继正之始故发传以明之成公不发传者蒙之可知故不发也襄昭发者昭公即位承子野之卒嫌其非正故发以明之昭继子野传言继正嫌襄公与之异故亦发传父子同有继正之文所以相发明也或以襄非嫡夫人之子嫌非正故发传案襄四年夫人姒氏薨彼注云成公夫人襄公母也明非为母贱而发传也】亲之非父也注兄也尊之非君也注未逾年也继之如君父也者受国焉尔
　　齐人救邢
　　传善救邢也注善齐桓得伯之道
　　夏六月辛酉葬我君庄公
　　传庄公葬而后举諡諡所以成德也疏【释曰复发传者桓公被杀庄公好终僖公葬绥嫌异礼故各发传以明之】于卒事乎加之矣
　　秋八月公及齐侯盟于洛姑注洛姑齐地音义【洛姑一本作路姑】
　　传盟纳季子也
　　季子来归
　　传其曰季子贵之也注大夫称名氏今曰子是贵之也子男子之美称音义【美称尺证反】疏【释曰传云贵之也不称公子者公子是凡常之总号季子忠贤为国人所思故称子所以表其贤也】其曰来归喜之也注大夫出使归不书执然后致不言归国内之人不日来今言来者明本欲遂去同他国之人也言归者明实鲁人也喜之者季子贤大夫以乱故出奔国人思之惧其遂去不反今得其还故皆喜曰季子来归音义【使所吏反】疏【注释曰此云大夫出使归不书而宣十八年归父还自晋书者彼传云还者事未毕也是还与归意异也执然后致不言归者意如与婼是也国内之人不言来下文齐仲孙言来者以其外之曰齐故得言来也】
　　冬齐仲孙来音义【齐仲孙庆父也左氏以为齐大夫】
　　传其曰齐仲孙外之也注鲁絶之故系之于齐其不目而曰仲孙疏之也注不目谓不言公子庆父其言齐以累桓也注系仲孙于齐言相容赦有罪音义【累劣僞反】疏【释曰传解经言齐仲孙有二种意故上文以外庆父释之此又以累桓言之庆父鲁人而系之于齐是外之也齐桓容赦有罪故系庆父于齐是恶之也】
　　二年春王正月齐人迁阳
　　夏五月乙酉吉禘于庄公注三年丧毕致新死者之主于庙庙之远主当迁入大祖之庙因是大祭以审昭穆谓之禘庄公丧制未阕时别立庙庙成而吉祭之不于大庙故详书以示讥音义【禘徒帝反大祖音泰下大庙同昭上饶反阕苦穴反】传吉禘者不吉者也丧事未毕而举吉祭故非之也注庄公薨至此方二十二月丧未毕疏【注释曰言禘于庄公即是庄公立宫而不称宫者庄公庙虽立讫而公服未除至此始二十二月未满三年故不得称宫也此丧服未终举吉以非之文三年亦丧服未终而大事于大庙不言吉者其讥已明故不复云吉言大事者秋祫而物成其祀大故云大是事也着祫尝是也凡祭祀之礼书者皆讥故范略例云祭祀例有九皆书月以示讥九者谓桓有二烝一尝总三也闵吉禘四也僖禘大庙五也文着祫尝六也宣公有事七也昭公禘武宫八也定公从祀九也知禘是三年丧毕之祭者此庄公薨未二十二月仍书吉以讥之明三年丧毕方得为也知必于大庙者明堂位日季夏六月以禘礼祀周公于大庙是也其禘祀之月王肃杜预之徒皆以二十五月除丧即得行禘祭郑则以二十八月始服吉当即祫于大庙明年春始禘于羣庙今范云三年丧毕禘于大庙必不得与郑明年春禘于羣庙同其除丧之月或与郑合故何休注公羊亦以除丧在二十七月之后也方者未至之辞此实二十二月而云方者庄公以三十二年八月薨至此年五月始满二十二月未尽其月为禘祭故言方或可讥其大速以甚言之故云方也】
　　秋八月辛丑公薨
　　传不地故也其不书葬不以讨母葬子也注凡君弑贼讨则书葬哀姜实被讨而不书葬者不以讨母葬子
　　九月夫人姜氏孙于邾注哀姜与弑闵公故出奔音义【孙音逊本或作逊与音豫】
　　传孙之为言犹孙也疏【释曰重发传者文姜杀夫哀姜杀子嫌异故重发之】讳奔也
　　公子庆父出奔莒
　　传其曰出絶之也庆父不复见矣注庆父弑子般闵公不书弑讳之音义【复扶又反见贤徧反】疏【释曰宣十八年归父奔齐范注云竟外故不言出是竟内言出理之常也而云絶之也者庆父前奔不言出书曰如齐为之隐讳是不絶其位之辞今不讳言奔明是絶其位也又云庆父不复见者明弑二君罪重不宜复见故特显之矣】
　　冬齐高子来盟
　　传其曰来喜之也其曰高子贵之也盟立僖公也不言使何也注据桓十四年郑伯使其弟御来盟言使音义【御鱼吕反下同】不以齐侯使高子也注齐侯不讨庆父使鲁重罹其祸今若髙子自来非齐侯所得使也犹屈完不称使也江熙曰鲁频弑君僖公非正也桓公遣髙傒立僖公以存鲁鲁人德之不名其使以贵之贵其使则其主重矣音义【重直用反屈君勿反其使所吏反下同】疏【释曰来者自外之常称而云喜之者时鲁二君见弑诸侯无一助之者而高子盟以存之比之余使情实过倍故传序经之情明与凡常之来有异也云不以齐侯使髙子也者二説不同者前説以齐侯不讨庆父使鲁重遭其祸不以齐侯使高子故作自来之文所以归美于高子若楚人使屈完如师能量敌强弱遂与齐盟故不言使所以归功于屈完也江熙之意以君臣一体好恶同之使贵则主尊故去使文以表高子之贵高子既贵则桓公之重益彰故不从前説也】
</div>
    <div class="pagination">
<a href="春秋谷梁传注疏_page8.html">上一页</a><span>...</span><a href="春秋谷梁传注疏_page4.html">4</a><a href="春秋谷梁传注疏_page5.html">5</a><a href="春秋谷梁传注疏_page6.html">6</a><a href="春秋谷梁传注疏_page7.html">7</a><a href="春秋谷梁传注疏_page8.html">8</a><span class="current-page">9</span><a href="春秋谷梁传注疏_page10.html">10</a><a href="春秋谷梁传注疏_page11.html">11</a><a href="春秋谷梁传注疏_page12.html">12</a><a href="春秋谷梁传注疏_page13.html">13</a><a href="春秋谷梁传注疏_page14.html">14</a><span>...</span><a href="春秋谷梁传注疏_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
