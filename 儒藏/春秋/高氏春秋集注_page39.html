<!DOCTYPE html>
<html>
<head>
    <meta charset="UTF-8">
    <title>高氏春秋集注 - 第 39 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>高氏春秋集注 - 第 39 页/共 40 页</h1>
    <div class="content">　　诸侯五庙亲尽则毁桓僖何以不毁三家者存之也僭天子也三家者出于桓而立于僖故私之也圣人因其灾而并录之是时三桓子孙方盛君子于是乎知有天道也不书及者不嫌乎一处也若雉门两观则不可不书及矣
　　季孙斯叔孙州仇帅师城启阳
　　鲁惧晋故城啓阳爲之备以所城近敌故帅师焉二卿帅师有所畏也自是连年四城
　　宋乐髠帅师伐曹
　　曹本属宋既而叛之适足以取亡而已矣
　　秋七月丙子季孙斯卒
　　此意如之子季桓子也庶子肥嗣是曰康子夫君之视臣如手足则臣之视君如腹心君之视臣如犬马则臣之视君如国人君之视臣如土芥则臣之视君如寇雠盖君之遇之也重则其报之也亦重君之遇之也轻则其报之也亦轻春秋之时君遇臣之礼不止于薄也或专放之杀之矣臣事君之道不止于欺也或敢逐之弑之矣圣人痛君臣之两失也故于鲁大夫书卒者三十不卒者十有七盖小见其意焉非特记君恩之厚薄臣之终始也其书卒者或亲临之或赙赠之恩及之也其不书卒者或出奔或不亲临或赙赠不加恩意不及亦或卒于春秋之后也如公子翚弑逆也庆父侨如臧孙纥公子憗皆出奔者也其他或恩不及或在春秋之后
　　蔡人放其大夫公孙猎于呉
　　公子驷之党也放大夫者国也而称人者皆众人逐之放有罪也其放之于呉是召乱之道也厥后蔡乱以公孙氏岂猎之党欤
　　冬十月癸卯秦伯卒
　　秦惠公也详志日月见恩礼之厚也其子悼公嗣立
　　叔孙州仇仲孙何忌帅师围邾
　　邾子巳受盟于句绎今二卿逾年而渝之是自败其盟也虽邾政不修有以致冦然鲁之弃信亦已甚矣自是盟不足恃春秋弗志也
　　四年春王二月庚戌盗杀蔡侯申
　　宣十七年蔡侯申卒是爲文公此蔡侯申于文公爲曾孙岂有曾孙与曾祖同名者乎周人以讳事神必有一误此蔡侯申将如呉诸大夫恐其复迁也公孙翩逐而射之入于家人而卒国君未有爲盗杀之者此书盗杀见变乱之极也公孙翩者又何足录哉故直书盗以絶之而不曰弑其君盖絶无臣子之义故不列于君臣又甚于阍者所以恕蔡侯而深恶夫弑君之贼也申立二十八年其子朔立是爲成公
　　蔡公孙辰出奔呉
　　蔡人以其盗党逐之而不杀故以自奔爲文其奔于呉者以公孙猎在焉
　　葬秦惠公
　　因鲁往会而着其臣子私諡之罪
　　宋人执小邾子
　　天下无霸强得凌弱故宋得以执国君而无所忌者盖闚霸也执非其罪所以贬而人之
　　夏蔡杀其大犬公孙姓公孙霍
　　皆盗党也其党或奔或杀则知弑君之盗已得矣
　　晋人执戎蛮子赤归于楚
　　据左氏楚人围蛮氏蛮氏溃蛮子赤奔晋晋人僞卜裂田以子蛮使蛮子聴卜遂执之以畀于楚师夫诸侯有罪方伯合命于天子问其罪然后执而归于京师正也诸侯有罪不请王命而执之归于京师罪尚可容若晋人执卫侯归之于京师是也诸侯执诸侯以畀诸侯其罪尤重若晋侯入曹执曹伯畀宋人是也今晋爲中国盟主而执戎蛮子苟得其罪则献之天子犹之可也今既专执之反归于楚以君臣言则楚爲君矣以强弱言则楚爲霸矣舍周事楚不足主中国之诸侯矣此晋所以不足与而诸侯皆弃之也
　　城西郛
　　城其西之一面以备晋故役民力也
　　六月辛丑亳社灾
　　周自克商之后凡封建诸侯皆使立亳社顔师古曰存其社者欲人君常思敬慎惧危亡也董仲舒刘向亦云亡国之社所以示戒也左氏襄三十年传曰或呌于宋太庙曰嘻嘻出出鸟鸣于亳社如曰嘻嘻然则诸侯皆立亳社矣闵二年传曰间于二社爲公室辅杜预谓二社者周社亳社之両间朝廷执政所在也凡亡国之社必屋书亳社灾见其不知戒故谨而日之
　　秋八月甲寅滕子结卒
　　冬十有二月葬蔡昭公
　　国乱故缓也春秋于定哀之际录昭公尤详者哀其不幸也当齐桓晋公之隆蔡犹不能自防楚楚凌夷至于末季而昭公乃鋭然合中国以兴召陵之会卒能以呉破楚入郢此其志力有过人者遭晋徳之不竞而不能逺抚使之卒陷于楚之祸君子是以哀昭公之不幸而爲之数见于经也使昭公出于晋悼之世其功烈当如何哉
　　葬滕顷公
　　因鲁往会而着其臣子私諡之罪
　　五年春城毗
　　夏齐侯伐宋
　　伐宋者以求宋也求宋者何晋侯失霸宋人闚之齐人争之是以伐而求之得宋则霸可图矣
　　晋赵鞅帅师伐卫
　　卫不受蒯瞆且助范中行氏故也
　　秋九月癸酉齐侯杵臼卒
　　齐景公之不霸也有由哉晋以君臣兴兵而齐乃爲臣伐君卫以父子争国而齐乃爲子围父以是令于诸侯是以君子知齐景之国之将乱也景公立五十八年其世子蚤死及疾属陈乞立其少子荼于是羣公子皆出奔而公子阳生来奔鲁不书者非以罪出故也
　　冬叔还如齐
　　使卿吊且会葬非礼也
　　闰月葬齐景公
　　丧不计闰其以月数者计闰可也因鲁往会而着其臣子私諡之罪
　　六年春城邾瑕
　　是年冬伐邾明年遂入邾则知邾益微弱鲁以不义强城之也圣人因其城而复系之邾者不与鲁之擅并人之土地也
　　晋赵鞅帅师伐鲜虞
　　鲜虞纳荀寅于柏人故赵鞅伐之治范中行之乱也
　　呉伐陈
　　陈楚与也呉之入楚使召陈侯不来呉人怨之今伐陈者修先君之怨也圣人恶呉人侵暴中国故狄之而陈自是与呉成
　　夏齐国夏及髙张来奔
　　二子从先君之乱命废长立少既又不能全其嗣君而陈乞将立阳生故先出奔夫二子以国难不胜而出与他奔异矣然不死君难故亦书出奔以示贬
　　叔还会呉于柤
　　叔还聘于呉呉子自伐陈还至柤而叔还遂致命焉故以会书
　　秋七月庚寅楚子轸卒
　　此楚昭王也昭王委政囊瓦宠费无极使贤人诛戮诸侯怨畔入郢之祸宫污冡发几不免其身迄得反国而卒于位者国有一申包胥也凡立二十七年其庶子章立书楚子卒义见宣十八年
　　齐阳生入于齐
　　陈乞使召阳生于鲁将立之不书自鲁者鲁无助也系阳生于齐而不称公子者与小白同义且见景公废长立少以啓乱也昔景公问政于孔子孔子对曰君君臣臣父父子子圣人之意深矣
　　齐陈乞弑其君荼
　　阳生入而君遇弑弑君者虽朱毛而阳生实与闻乎弑也不以阳生首恶者阳生之入陈乞召之荼之遇弑陈乞爲之以乞爲首恶则阳生之罪自见不然则陈乞废立之迹不明而后世奸臣得以肆其诈矣故春秋书弑君之贼虽其人不自爲必以祸所从发爲主所以诛其意也然观从召公子比而灵王死陈乞召阳生而荼死乞蒙弑君之恶而从乃委罪公子比何也从陪臣也能始祸而不能定其所立比以众立而不顾其君是比弑之也乞大臣也齐已有君而又外求阳生虽入而不能自定其位乞以强立之而不顾其君是乞弑之也从虽召比然公子有三焉比不自立可也乞召阳生固将君之矣阳生爲君则孺子荼安所置哉故春秋别嫌明微不以其迹似而同其诛非天下之至公孰能预于此
　　冬仲孙何忌帅师伐邾
　　鲁人必欲灭邾而后己自公即位以来四书邾役积明年入邾之乱也
　　宋向巢帅师伐曹
　　乐髠伐之犹未服且爲入曹起也



　　春秋集注卷三十九
　　钦定四库全书
　　春秋集注卷四十
　　宋　髙闶　撰
　　哀公二
　　七年春宋皇瑗帅师侵郑
　　晋衰齐乱故宋公闚霸也不务徳而加兵于人非霸主之义故学侵以讥之
　　晋魏曼多帅师侵卫
　　卫侯弃其父至今六年矣犹未纳也晋不以此致讨而以范中行氏故加兵于卫故书侵以讥之
　　夏公会呉于鄫
　　呉欲霸诸侯公亲往会之遂徴百牢鲁人以呉爲弃礼必不能霸然其徴令无度乃兵至之兆也可不戒哉会呉不致不专以夷狄危公也会大夫伐小国亦如之
　　秋公伐邾
　　是时邾已服于呉矣公反自鄫以呉爲无能爲也季孙因请伐邾公弗能禁故直书公以示贬
　　八月己酉入邾以邾子益来
　　邾入春秋之始自仪父与鲁盟防结好凡二百四十年矣今不明过之在我君臣更伐之至于四至于五取田取邑亦云极矣终入其国又执其君以归虽因其国之渐衰然公一阖闾也春秋隠君之恶故伐人书取婉而成章而不失其实也恃强陵弱无故伐人而入其国处其宫昼夜掠以其君来献于亳社囚于负瑕此天下之恶也呉师为是克东阳齐人爲是取我二邑辱国亦甚矣何以备书于防况仲尼躬事哀公未尝不尽礼焉曷不少爲我君隠乎圣人不以无过爲美而以能改过爲美故于人之有恶苟务去之而不积则亦不念其恶而进之矣书伐邾书入邾书以邾子益来是天下之恶也及其归邾子益于邾则是知其爲恶而能去矣故于此详着之而不少隠者乃所以欲见厥后归邾子之能去其恶而与之也圣人之情见矣明此然后可以操赏罚之权矣邾子以见获故名之不言灭者诸大夫请救于呉呉爲之伐鲁而公遂归邾子故也不言以归而曰以来者内外之辞也不书至者以邾子益来则公之至可知矣
　　宋人围曹
　　曹伯奸宋是以致讨然宋之伐曹数矣今又围之亦已甚矣故贬人人之先儒谓将卑师少称人按经称人以围国者凡十有一若皆将卑而师少又岂能围之乎明年书宋公入曹则知此书人者乃贬之也
　　冬郑驷宏帅师救曹
　　郑与曹疎矣此所以救曹者非志于义也欲报皇瑗之师也疾宋也
　　八年春王正月宋公入曹以曹伯阳归
　　此灭曹也而不书灭灭者亡国之善辞上下之同力也据左氏曹伯背晋奸宋宋公伐之将还曹人詈之公闻之怒遂命反师灭曹执曹伯以归焉然则宋公非有志于灭曹而曹自灭之也故此书宋爵又止称入而已所以罪曹人轻怒以亡其国也
　　呉伐我
　　邾子请救于呉故此年呉来讨焉嗟乎公入人之国俘人之君以致呉师之来讨见公不能处已絶乱矣不曰伐我某鄙而直云伐我者呉师加鲁国都而盟于城下是以圣人深耻之故没而不书也
　　夏齐人取讙及阐
　　邾尝属齐而益又齐之甥也鲁入邾而以其君益来遂致齐人亦怒于是赂齐以説之凡内失邑不书盖不能保其土地人民辱孰甚焉故没之也若已与之彼以背义而受则书取此年齐取讙阐及宣元年取济西田是也
　　归邾子益于邾
　　益齐甥也齐侯使如呉请师呉方图霸亦受邾人之愬而谋伐我故公惧其复来乃归邾子以纾国难虽非公之自能悔过迁善然亦因敌国外患而知警惧思变也以此见国君造恶不悛则四邻谋取其国家莫能自保苟去恶而不积则四邻不侵其封境自安矣春秋前书伐邾次书入邾又书以邾子益来不少爲我君隠者以明归益之能掩其前恶而美之也
　　秋七月
　　一时无事书首月存天道王法也
　　冬十有二月癸亥伯过卒
　　杞僖公立十九年其子维立是爲闵公
　　齐人归讙及阐
</div>
    <div class="pagination">
<a href="高氏春秋集注_page38.html">上一页</a><span>...</span><a href="高氏春秋集注_page34.html">34</a><a href="高氏春秋集注_page35.html">35</a><a href="高氏春秋集注_page36.html">36</a><a href="高氏春秋集注_page37.html">37</a><a href="高氏春秋集注_page38.html">38</a><span class="current-page">39</span><a href="高氏春秋集注_page40.html">40</a><a href="高氏春秋集注_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
