<!DOCTYPE html>
<html>
<head>
    <meta charset="UTF-8">
    <title>日讲春秋解义 - 第 23 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日讲春秋解义 - 第 23 页/共 72 页</h1>
    <div class="content">　　北戎或曰即山戎或曰非也当时患有大于戎者狄灭温楚灭围许舍此不图而从事于戎是不务徳而勤远略况许方患楚而驱以伐戎亦非用人之道也
　　晋杀其大夫里克
　　【左传】夏四月周公忌父王子党防齐隰朋立晋侯【周公忌父周卿士王子党周大夫】晋侯杀里克以説【自解説不簒】将杀里克公使谓之曰防子则不及此虽然子弑二君与一大夫为子君者不亦难乎对曰不有废也君何以兴欲加之罪其无辞乎臣闻命矣伏劒而死于是防郑聘于秦且谢缓赂故不及【防郑里克党以在秦故不及与里克俱死】
　　【公羊传】里克弑二君则曷为不以讨贼之辞言之恵公之大夫也然则孰立恵公里克也里克弑奚齐卓子逆恵公而入里克立恵公则恵公曷为杀之恵公曰尔既杀夫二孺子矣又将图寡人为尔君者不亦病乎于是杀之然则曷为不言恵公之入晋之不言出入者踊为文公讳也【踊豫也献公杀申生文公恵公恐见及出奔不子当絶还入为簒文公功足以并掩前人之恶故恵公入懐公出文公入皆不书悉为文公讳故也为文公讳者欲眀文公之功大也】齐小白入于齐则曷为不为桓公讳桓公之享国也长美见乎天下故不为之讳本恶也文公之享国也短美未见乎天下故为之讳本恶也
　　【谷梁传】称国以杀罪累上也里克弑二君与一大夫其以累上之辞言之何也其杀之不以其罪也其杀之不以其罪奈何里克所为弑者为重耳也夷吾曰是又将杀我乎故杀之不以其罪也其为重耳弑奈何晋献公伐虢得丽姬献公私之有二子长曰奚齐稚曰卓子丽姬欲为乱【乱谓杀申生而立其子】故谓君曰吾夜者梦夫人趋而来曰吾苦畏【夫人申生母】胡不使大夫将卫士而卫乎公曰孰可使曰臣莫尊于世子则世子可故君谓世子曰丽姬梦夫人趋而来曰吾苦畏女其将卫士而往卫乎世子曰敬诺筑宫宫成丽姬又曰吾夜者梦夫人趋而来曰吾苦饥世子之宫已成则何为不使祠也故献公谓世子曰其祠世子祠已祠致福于君君田而不在丽姬以酖为酒药脯以毒献公田来丽姬曰世子已祠故致福于君君将食丽姬跪曰食自外来者不可不试也覆酒于地而地贲【贲沸起也】以脯与犬犬死丽姬下堂而啼呼曰天乎天乎国子之国也子何迟于为君君喟然叹曰吾与女未有过切【吾与女未有过差切急】是何与我之深也使人谓世子曰尔其图之世子之傅里克谓世子曰入自眀入自眀则可以生不入自眀则不可以生世子曰吾君已老矣已昏矣若此而入自眀眀则丽姬必死丽姬死则吾君不安所以使吾君不安者吾不若自死吾宁自杀以安吾君以重耳为寄矣【虑丽姬又譛重耳故以托里克使保全之】刎脰而死故里克所为弑者为重耳也夷吾曰是又将杀我也
　　里克既负弑君之罪晋人杀之则当从州吁无知之例为讨贼之词乃称国以杀而不去其官以恵公杀之不以其罪也始以赂求既而背之又惧其意在重耳而假词以杀之非能为二孺子讨贼也
　　秋七月
　　【附録左传】晋侯改葬共太子【共太子申生也】秋狐突适下国【下国曲沃新城】遇太子太子使登仆【忽如梦而相见狐突本为申生御故复使登车为仆】而告之曰夷吾无礼余得请于帝矣将以晋畀秦秦将祀余对曰臣闻之神不歆非类民不祀非族君祀毋乃殄乎且民何罪失刑乏祀君其图之君曰诺吾将复请七日新城西偏将有巫者而见我焉【将因巫而见】许之遂不见及期而往告之曰帝许我罚有罪矣敝于韩【敝败也韩杜注晋地今属陕西西安府地名韩原】　防郑之如秦也言于秦伯曰吕甥郤称冀芮实为不从若重问以召之【三子晋大夫不从不与秦赂问聘问之币】臣出晋君君纳重耳蔑不济矣
　　冬大雨雪【雪公羊作雹】
　　【公羊传】何以书记异也
　　春秋书大雨雪者三在隠则以日书在桓则以月书此以时书周之冬酉戌亥月也是时隂结而未凝故以大雨雪为异
　　【附録左传】冬秦伯使泠至报问且召三子【泠至秦大夫】郤芮曰币重而言甘诱我也遂杀防郑祁举及七舆大夫左行共华右行贾华叔坚骓歂累虎特宫山祁皆里防之党也【祁举晋大夫七舆侯伯七命副车七乗每乗一大夫主之七子七舆大夫】防豹奔秦【防豹防郑之子】言于秦伯曰晋侯背大主而忌小怨民弗与也【大主秦也小怨里防】伐之必出公曰失众焉能杀【谓杀里防之党】违祸谁能出君【谓豹避祸也为眀年晋杀防郑】
　　十有一年春晋杀其大夫防郑父
　　【左传】十一年春晋侯使以防郑之乱来告【释经书在今年谷梁传】称国以杀罪累上也
　　按左氏防郑言于秦伯欲出晋君则信有罪矣曷为称国以杀而不去其官郑非弑君之贼也恵公徒以其异已而杀之则杀之不以罪观防郑之事则里克之死出于恵公之私而非以讨贼益眀矣其称国者兼罪用事之臣不能格君心之非而赞其滥刑以危国也
　　【附録左传】天王使召武公内史过赐晋侯命【召武公周卿士内史过周大夫诸侯即位天子赐之命圭为瑞】受玉惰过归告王曰晋侯其无后乎王赐之命而惰于受瑞先自弃也已其何继之有礼国之干也敬礼之舆也不敬则礼不行礼不行则上下昏何以长世【为恵公不终张本】
　　夏公及夫人姜氏防齐侯于阳谷
　　公之娶夫人之归皆不见于经合礼故也夫人于无考而按其时代当为桓公之女可以归宁不可以与防公稔知桓庄之失而不改其辙桓公亲见两国之事亦茍循其迹以两君相防而使妇人厠于其间桓公之志益怠业益衰至楚人灭黄而不能救于是可徴矣
　　【附録左传】夏扬拒泉皋伊雒之戎【扬拒泉皋杜注皆戎邑伊阙北有泉亭今河南洛阳县西南有前城即泉亭也伊雒之戎杜注诸杂戎居伊水雒水之间者】同伐京师入王城焚东门王子帯召之也【王子帯甘昭公召戎欲因以簒位】秦晋伐戎以救周秋晋侯平戎于王【为二十四年天王出居郑】
　　秋八月大雩
　　【谷梁传】雩月正也雩得雨曰雩不得雨曰旱【礼龙见而雩常事不书书者皆以旱也故得雨则喜以月为正也不得雨则书旱眀旱灾成】
　　冬楚人伐黄
　　【左传】黄人不归楚贡冬楚人伐黄【黄人恃齐故】
　　贯之管敬仲言于齐侯曰江黄远齐而近楚楚为利之国也若伐而不能救则无以宗诸侯矣桓公不听遂与之盟既知力不能救乃与之盟以怒楚而速其亡桓公之处心不仁而制事亦失理矣故春秋于温之灭皆不书伐而黄独书伐以示告命既至效死固守更歴三时援絶势穷而上下同力以灭为可哀也
　　十有二年春王三月庚午日有食之【不书朔官失之】
　　【附録左传】十二年春诸侯城卫楚丘之郛惧狄难也【为眀年春狄侵卫】
　　夏楚人灭黄
　　【左传】黄人恃诸侯之睦于齐也不共楚职曰自郢及我九百里焉能害我【郢楚都】夏楚灭黄
　　【谷梁传】贯之盟管仲曰江黄远齐而近楚楚为利之国也若伐而不能救则无以宗诸侯矣【宗诸侯谓诸侯宗之】桓公不听遂与之盟管仲死楚伐江灭黄桓公不能救故君子闵之也
　　春秋灭人之国其罪则一而见灭之例有三以归者既无死难之节又无兴复之志贪生畏死甘就执辱其罪为重许斯顿牂之类是也出奔者虽不能死社稷犹有兴复之望焉托于诸侯礼称寓公其罪为轻子温子之类是也若夫国灭而死于其位是谓得正而毙于事为不幸于礼为无愆公羊氏所谓亡国之善词上下之同力也若江黄二国是矣
　　秋七月
　　【附録左传】王以戎难故讨王子帯【子帯前年召戎伐周】秋王子帯奔齐　冬齐侯使管夷吾平戎于王使隰朋平戎于晋【前年晋救周伐戎故戎与周晋不和】王以上卿之礼飨管仲管仲辞曰臣贱有司也有天子之二守国髙在【国子髙子天子所命为齐守臣皆上卿也】若节春秋来承王命何以礼焉【节时也】陪臣敢辞【诸侯之臣称于天子曰陪臣】王曰舅氏【伯舅之使故曰舅氏】余嘉乃勲应乃懿徳谓督不忘往践乃职无逆朕命【功勲美徳可谓正而不可忘者不言位而言职者管仲位卑而执齐政故欲以职尊之】管仲受下卿之礼而还【不敢以职自髙卒受本位之礼】君子曰管氏之世祀也宜哉让不忘其上诗曰恺悌君子神所劳矣【诗大雅言乐易君子为神所劳来故世祀也】
　　冬十有二月丁丑陈侯杵臼卒【杵公羊作处】
　　十有三年春狄侵卫
　　春秋之初狄最盛彊桓公虽救邢卫未尝亲与敌战今见楚人灭黄而齐不能救是以复逞志于卫眀年侵郑逼近王都而淮夷亦来病杞盖霸者以力假仁其心不能有勤而无怠故其业必至初盛而终衰观春秋所书则知仲尼之徒所以不道桓文之事也
　　【附録左传】十三年春齐侯使仲孙湫聘于周且言王子帯【前年王子帯奔齐言欲复之】事毕不与王言归复命曰未可王怒未怠其十年乎不十年王弗召也
　　夏四月葬陈宣公
　　公防齐侯宋公陈侯卫侯郑伯许男曹伯于咸【咸杜注卫地东郡濮阳县东南有咸城在今直开州东南】
　　【左传】夏防于咸淮夷病杞故且谋王室也　秋为戎难故诸侯戌周齐仲孙湫致之【致诸侯戌卒】
　　【谷梁传】兵车之防也
　　咸之防谋城杞也城杞之诸侯即在防者凡土功龙见而戒事夏之二月周之四月也水昏正而栽日至而毕日至夏之十一月周之正月也故防在今年之夏眀年春始城之正合土功之时盖诸侯受功于防旋返其国至眀年春始各就功役耳
　　秋九月大雩
　　冬公子友如齐
　　观友之聘则齐侯在国眀矣以是知诸侯咸返其国也
　　【附録左传】冬晋荐饥【麦禾皆不熟】使乞籴于秦秦伯谓子桑与诸乎对曰重施而报君将何求【言不损秦】重施而不报其民必携携而讨焉无众必败【不义故民离】谓百里与诸乎【百里秦大夫】对曰天灾流行国家代有救灾恤邻道也行道有福防郑之子豹在秦请伐晋【欲为父报怨】秦伯曰其君是恶其民何罪秦于是乎输粟于晋自雍及绛相继【雍杜注秦国都今陕西鳯翔县南有古雍城绛杜注晋国都】命之曰泛舟之役【雍临渭绛临汾从渭水运入河汾】
　　十有四年春诸侯城缘陵【縁陵杜注杞邑后汉志北海郡有营陵县薛瓒曰春秋谓之縁陵是也其故城在乐昌县东南今属山东青州府】
　　【左传】十四年春诸侯城缘陵而迁杞焉不书其人有阙也【阙谓器用未具城池未固而去为恵不终也】
　　【公羊传】孰城之城杞也曷为城杞灭也孰灭之盖徐莒胁之曷为不言徐莒胁之为桓公讳也曷为为桓公讳上无天子下无方伯天下诸侯有相灭亡者桓公不能救则桓公耻之也然则孰城之桓公城之曷为不言桓公城之不与诸侯専封也曷为不与实与而文不与文曷为不与诸侯之义不得専封也诸侯之义不得専封则其曰实与之何上无天子下无方伯天下诸侯有相灭亡者力能救之则救之可也【谷梁传】其曰诸侯散辞也【直曰诸侯无大小之序是各自欲城无总一之者非伯者所制故曰散辞】聚而曰散何也诸侯城有散辞也桓徳衰矣不书城杞杞未迁也齐桓之城三国书辞各异邢以自迁为文则其国尚存无専封之嫌故再序三国之师以见得救患恤邻之义也楚丘之城则卫已灭而复封之其功虽大其事尤専故没诸侯而不书以责其不禀王命也至于縁陵之城则淮夷病杞诸侯城而迁之其功不若楚丘之大其事亦不若楚丘之専故直书诸侯而不序所谓轻重之权衡曲直之绳墨于此可见矣
　　夏六月季姬及鄫子遇于防使鄫子来朝【鄫谷梁作缯后同杜注鄫国琅琊鄫县今山东峄县东有鄫城】
　　【左传】鄫季姬来宁公怒止之以鄫子之不朝也夏遇于防而使来朝
　　【公羊传】鄫子曷为使乎季姬来朝【言为季姬所使】内辞也非使来朝使来请已也
　　【谷梁传】遇者同谋也来朝者来请已也朝不言使言使非正也以病缯子也
　　范甯曰鲁女无故远防诸侯遂得滛通此亦事之未必然左鄫季姬来宁公怒止之以鄫子之不朝也故遇于防而使来朝此近合人情但季姬不系于鄫乃女子未嫁之称且遇者邂逅之辞夫妇相防不宜言遇又眀年宜书鄫季姬归而曰季姬归于鄫义皆未安姑并存以俟参考
　　秋八月辛夘沙鹿崩【沙鹿杜注山名平阳元城县东有沙鹿土山今沙鹿山在直隶元城县东其西有沙鹿城】
　　【左传】秋八月辛夘沙鹿崩晋卜偃曰期年将有大咎防亡国【国主山川山崩川竭亡国之徴】
　　【公羊传】沙鹿者何河上之邑也此邑也其言崩何袭邑也【袭者嘿陷入于地中】沙鹿崩何以书记异也外异不书此何以书为天下记异也
　　【谷梁传】林属于山为鹿【鹿山足】沙山名也无崩道而崩故志之也其日重其变也
　　国主山川山川之变咎归国君此年沙鹿崩眀年晋侯见获于秦春秋不言事应而事应具存志物之反常使人恐惧修省之义也
　　狄侵郑
　　冬蔡侯肸卒
　　【谷梁传】诸侯时卒恶之也
　　【附録左传】冬秦饥使乞籴于晋晋人弗与庆郑曰【庆郑晋大夫】背施无亲幸灾不仁贪爱不祥怒邻不义四徳皆失何以守国虢射曰【虢射恵公舅】皮之不存毛将安傅【皮以喻所许秦城毛以喻籴言既背秦施为怨已深虽与之籴犹无皮而施毛】庆郑曰弃信背邻患孰恤之无信患作失援必毙是则然矣虢射曰无损于怨而厚于寇不如勿与庆郑曰背施幸灾民所弃也近犹雠之况怨敌乎弗听退曰君其悔是哉
　　十有五年春王正月公如齐
　　周官行人职诸侯之邦交嵗相问殷相聘世相朝此周之旧典也王制诸侯于天子五年一朝僖公十年朝齐此年又朝齐盖用五年一朝之礼直同于事天子矣故曰五霸者三王之罪人也
　　楚人伐徐
　　三月公防齐侯宋公陈侯卫侯郑伯许男曹伯盟于牡丘遂次于匡公孙敖帅师及诸侯之大夫救徐【帅公羊作率后同牡丘杜注地名阙今城县东北有牡丘或云即春秋防盟处匡杜注卫地在陈留长垣县西南后汉志长垣县有匡城今属直隶大名府】
　　【左传】十五年春楚人伐徐徐即诸夏故也三月盟于牡丘寻葵丘之盟且救徐也【葵丘盟在九年】孟穆伯帅师及诸侯之师救徐【孟穆伯公孙敖庆父之子】诸侯次于匡以待之【谷梁传】兵车之防也　遂继事也次止也有畏也　善救徐也
　　徐尝为齐取舒以披楚之与国故楚人灭黄之后嗣事于徐是徐为齐受师也况楚人凭陵东夏其势渐张援徐以遏其锋当如救焚拯溺且青徐地接无餽饷越险之难桓公乃逡巡牡丘遂止于匡而使大夫救徐何其志之衰气之馁也以霸主合七国之君尚畏楚而不敢前诸大夫之志能毋怯士众之气尚可鼓乎用此知帝王之道至诚无息故盛徳大业克保于终霸者假仁义以为名则始勤终怠徳衰而业亦堕矣
　　夏五月日有食之
　　【左传】夏五月日有食之不书朔与日官失之也
　　秋七月齐师曹师伐厉【厉杜注楚与国义阳随县北有厉乡今湖广随州北有厉山厉乡在山下】
　　【左传】秋伐厉以救徐也【大夫救徐楚师不退故二师复伐厉救之】
　　厉介徐楚之间乃楚与国兵法攻所必救伐厉以救徐也然继此楚败徐于娄林则知厉非楚所必救矣用师而漫无成算无怪其威顿而势屈也
　　八月螽【公羊作】
　　【谷梁传】螽虫灾也甚则月不甚则时
　　九月公至自防
　　【公羊传】桓公之防不致此何以致久也
　　春秋于鲁君归国而以防致者始此公自正月如齐因防诸侯盟于牡丘次于匡以俟大夫之救徐逾三时而以防致见救徐之无功也
　　季姬归于鄫
　　已夘晦震夷伯之庙
　　【左传】震夷伯之庙罪之也于是展氏有隠慝焉【夷伯鲁大夫展氏之祖父慝恶也】
　　【公羊传】晦者何冥也【昼日而冥】震之者何雷电击夷伯之庙者也夷伯者曷为者也季氏之孚也【孚信也季氏所信任臣】季氏之孚则防者其称夷伯何大之也曷为大之天戒之故大之也何以书记异也
　　【谷梁传】晦冥也震雷也夷伯鲁大夫也因此以见天子至于士皆有庙天子七庙【祭法曰王立七庙曰考庙王考庙皇考庙显考庙祖考庙有二祧逺庙称祧】诸侯五【曰考庙王考庙皇考庙显考庙祖考庙】大夫三【曰考庙王考庙皇考庙】士二【曰考庙王考庙士上士也】故徳厚者流光徳薄者流卑是以贵始徳之本也始封必为祖
　　不曰夷伯之庙震而曰震夷伯之庙眀天人相感之义也大夫之家庙震事甚防细而圣人不削谨天变也夷諡伯字在礼大夫既殁虽言于君所称諡若字故史册因之与始卒称名异刘敞之説非也
　　冬宋人伐曹
　　【左传】冬宋人伐曹讨旧怨也【庄十四年曹与诸侯伐宋】
　　曹尝从齐伐宋宋人憾焉今诸侯始贰曹方伐厉救徐而襄公乗虚伐之宋襄固为不义而自齐桓剏霸诸侯无私争者垂三十年至此不能制诸侯之侵伐即桓徳之衰可见矣
　　楚人败徐于娄林【娄林杜注徐地下邳僮县东南有娄亭在今江南虹县东北左传】楚败徐于娄林徐恃救也【恃齐救】
　　【谷梁传】夷狄相败志也
　　楚人越千里以攻徐齐桓统七国之师畏楚而不敢进春秋书诸侯盟次大夫帅师于前书齐曹伐厉宋人伐曹于中书楚人败徐于后则齐桓之无志诸侯之解体救徐之不力其情具见矣
　　十有一月壬戌晋侯及秦伯战于韩获晋侯【秦始见经左传】晋侯之入也秦穆姬属贾君焉【晋侯入在九年穆姬申生姊秦穆夫人贾君晋献公次妃贾女也】且曰尽纳羣公子【羣公子晋献武之族宣二年曰骊姬之乱诅无畜羣公子】晋侯烝于贾君又不纳羣公子是以穆姬怨之晋侯许赂中大夫【中大夫国内执政里防等】既而皆背之赂秦伯以河外列城五【河外河南也】东尽虢略【虢略杜注从河南而东尽虢界今河南嵩县境是也】南及华山【华山杜注在农华隂县西南今属陕西西安府】内及解梁城【解梁城杜注河东解县今山西临晋县东南有解城】既而不与晋饥秦输之粟【在十三年】秦饥晋闭之籴【在十四年】故秦伯伐晋卜徒父筮之吉【徒父秦之掌龟卜者卜人而用筮不能通三易之占故据其所见杂占而言之】渉河侯车败【秦军渉河则晋侯车败也】诘之【秦伯不解谓败在已故诘之】对曰乃大吉也三败必获晋君其卦遇蛊【巽下艮上蛊】曰千乗三去三去之余获其防狐夫狐蛊必其君也【三去犹易所谓三驱盖卜筮书杂辞以狐蛊为君喻晋恵公也】蛊之贞风也其悔山也【内卦为贞外卦为悔巽为风秦象艮为山晋象】嵗云秋矣我落其实而取其材所以克也【周九月夏之七月孟秋也艮为山山有木今嵗已秋风吹落山木之实则材为人所取】实落材亡不败何待三败及韩【秦三败晋师遂从之及于韩】晋侯谓庆郑曰寇深矣若之何对曰君实深之可若何公曰不孙卜右庆郑吉弗使【恶其不孙】歩扬御戎【歩扬郤犫之父】家仆徒为右乗小驷郑入也【郑所献马名小驷】庆郑曰古者大事必乗其产生其水土而知其人心安其教训而服习其道唯所纳之无不如志今乗异产以从戎事及惧而变将与人易乱气狡愤隂血周作张脉偾兴外强中干【狡戾也偾动也气狡愤于外则血脉必周身而作随气张动外虽有强形而内实干竭】进退不可周旋不能君必悔之弗听九月晋侯逆秦师使韩简视师【韩简晋大夫韩万之孙】复曰师少于我鬭士倍我公曰何故对曰出因其资【谓奔梁求秦】入用其宠【为秦所纳】饥食其粟三施而无报是以来也今又击之我怠秦奋倍犹未也公曰一夫不可狃况国乎遂使请战曰寡人不佞能合其众而不能离也君若不还无所逃命秦伯使公孙枝对曰君之未入寡人惧之入而未定列犹吾忧也【列位也】茍列定矣敢不承命韩简退曰吾幸而得囚【得囚为幸言必败】壬戌战于韩原【九月十三日】晋戎马还泞而止【泞泥也还便旋也小驷不调故堕泥中】公号庆郑庆郑曰愎谏违卜【愎戾也】固败是求又何逃焉遂去之梁由靡御韩简虢射为右辂秦伯将止之【辂迎也止获也】郑以救公误之【庆郑不知其将获秦伯呼使救恵公遂误其师】遂失秦伯秦获晋侯以归【经书十一月壬戌十四日从赴】晋大夫反首拔舍从之【反首乱头发下垂也拔革舍止壊形毁服以示忧慼】秦伯使辞焉曰二三子何其慼也寡人之从君而西也亦晋之妖梦是践岂敢以至【狐突不寐与神言故谓之妖梦申生言帝许罚有罪今将晋君而西以厌息此语践厌也以至言至于已甚】晋大夫三拜稽首曰君履后土而戴皇天皇天后土实闻君之言羣臣敢在下风穆姬闻晋侯将至以大子防与女简璧登台而履薪焉【防康公名其母弟也简璧防姊妹古之宫闭者皆居之台以抗絶之穆姬欲自罪故登台而荐之以薪左右上下者必履柴乃得通】使以免服衰绖逆【免衰绖遭防之服令行人服此逆秦伯】且告曰上天降灾使我两君匪以玉帛相见而以兴戎若晋君朝以入则婢子夕以死夕以入则朝以死唯君裁之乃舍诸灵台【灵台杜注在京兆鄠县周之故台今陕西鄠县东有鄠宫又东有灵囿囿中有灵台】大夫请以入公曰获晋侯以厚归也既而防归焉用之【若将晋侯入则夫人或自杀】大夫其何有焉【何有犹何得】且晋人慼忧以重我【谓反首拔舍】天地以要我不图晋忧重其怒也我食吾言背天地也重怒难任【任当也】背天不祥必归晋君公子絷曰【公子絷秦大夫】不如杀之无聚慝焉【恐夷吾归复相聚为恶】子桑曰归之而质其大子必得大成晋未可灭而杀其君只以成恶【只适也】且史佚有言曰【史佚周武王时大史名佚】无始祸无怙乱【恃人乱为己利】无重怒重怒难任陵人不祥乃许晋平晋侯使郤乞告瑕吕饴甥【郤乞晋大夫瑕吕饴甥即吕甥也盖姓瑕吕名饴甥字子金】且召之【晋侯闻秦将许之平故告吕甥召使迎已】子金教之言曰朝国人而以君命赏【恐国人不从故先赏之于朝】且告之曰虽归辱社稷矣其卜贰圉也【贰代也圉恵公大子懐公】众皆哭【哀君不还国】晋于是乎作爰田【爰易也言分公田之税旧应入公者改易与所赏之众】吕甥曰君亡之不恤而羣臣是忧恵之至也将若君何众曰何为而可对曰征缮以辅孺子【征赋也缮治也孺子谓大子圉】诸侯闻之防君有君羣臣辑睦甲兵益多好我者劝恶我者惧庶有益乎众説晋于是乎作州兵【五党为州州二千五百家也因此又使州长各缮甲兵】初晋献公筮嫁伯姬于秦遇归妹【兑下震上归妹】之睽【兑下杂上睽归妹上六变而为睽】史苏占之曰不吉【史苏晋卜筮之史】其繇曰士刲羊亦无也女承筐亦无贶也【周易归妹上六爻辞也离为中女震为长男故称士女血也贶赐也刲羊士之功承筐女之职上六无应所求不获故下刲无血上承无实不吉之象也】西邻责言不可偿也【兑西方也兑为口舌以兑从震是口舌雷动】归妹之睽犹无相也【归妹女嫁之卦睽乖离之象故曰无相相助也】震之离亦离之震【二卦变而气相通】为雷为火为嬴败姬【震为雷为木离为火木者火之母火动炽而焚木女嫁反害母家之象故曰为嬴败姬】车説其輹火焚其旗不利行师败于宗丘【輹车下缚也震为车上六爻在震则无应故车脱輹在离则失位故火焚旗言皆失车火之用也车败旗焚故不利行师火还害母故败不出国外近在宗邑丘犹邑也】归妹睽寇张之弧【此睽上九爻辞也处睽之极故曰睽失位絶故遇寇难而有弓矢之警皆不吉之象】侄其从姑【震木离火火从木生离为震妹于火为姑谓我侄者我谓之姑此子圉质秦之象】六年其逋逃归其国而弃其家【逋亡也家谓子圉妇懐嬴】眀年其死于髙梁之虚【恵公死之眀年文公入杀懐公于髙梁髙梁杜注晋地在平阳府杨氏县西南今山西临汾县梁墟是】及恵公在秦曰先君若从史苏之占吾不及此夫韩简侍曰龟象也筮数也物生而后有象象而后有滋滋而后有数先君之败徳及可数乎史苏是占勿从何益【言龟以象示筮以数告象数相因而生然后有占占所以知吉凶不能变吉凶先君败徳致公及此非筮数所生虽复不从史苏何益于祸】诗曰下民之孽匪降自天僔沓背憎职竞由人【诗小雅言民之邪恶非天所降僔沓面语背相憎疾主于竞逐为恶者由人耳因以讽谏恵公有以召此祸也】　十月晋隂饴甥防秦伯盟于王城【隂饴甥即吕甥也食采于隂故曰隂饴甥今山西霍州吕乡有隂地村王城杜注秦地冯翊临晋县东有王城在今陕西朝邑县东】秦伯曰晋国和乎对曰不和小人耻失其君而悼防其亲【痛其亲为秦所杀】不惮征缮以立圉也曰必报雠宁事戎狄君子爱其君而知其罪不惮征缮以待秦命曰必报徳有死无二以此不和秦伯曰国谓君何对曰小人慼谓之不免君子恕以为必归小人曰我毒秦秦岂归君【毒谓三施不报】君子曰我知罪矣秦必归君贰而执之服而舍之徳莫厚焉刑莫威焉服者懐徳贰者畏刑此一役也秦可以霸纳而不定废而不立以徳为怨秦不其然秦伯曰是吾心也改馆晋侯馈七牢焉【牛羊豕各一为一牢】蛾析谓庆郑曰【蛾析晋大夫】盍行乎对曰陷君于败败而不死又使失刑非人臣也臣而不臣行将焉入十一月晋侯归丁丑杀庆郑而后入【丁丑月二十九日】是嵗晋又饥秦伯又饩之粟曰吾怨其君而矜其民且吾闻唐叔之封也箕子曰其后必大晋其庸可冀乎【唐叔晋始封之君武王之子箕子宋世家云纣亲戚也】姑树徳焉以待能者于是秦始征晋河东置官司焉【征赋也河东即恵公许赂秦以河外列城五之地公羊传】此偏战也何以不言师败绩君获不言师败绩也
　　【谷梁传】韩之战晋侯失民矣以其民未败而君获也秦伯伐晋而经不书伐専罪晋也获晋侯不书以归未至其国都也不书师败绩君重于师故君获不言师败绩也晋侯三施不报抗兵逆战及见获于秦秦伯舍诸国外而旋归之在晋侯为自取败在秦伯为善处胜故书法如此








</div>
    <div class="pagination">
<a href="日讲春秋解义_page22.html">上一页</a><span>...</span><a href="日讲春秋解义_page18.html">18</a><a href="日讲春秋解义_page19.html">19</a><a href="日讲春秋解义_page20.html">20</a><a href="日讲春秋解义_page21.html">21</a><a href="日讲春秋解义_page22.html">22</a><span class="current-page">23</span><a href="日讲春秋解义_page24.html">24</a><a href="日讲春秋解义_page25.html">25</a><a href="日讲春秋解义_page26.html">26</a><a href="日讲春秋解义_page27.html">27</a><a href="日讲春秋解义_page28.html">28</a><span>...</span><a href="日讲春秋解义_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
