<!DOCTYPE html>
<html>
 <head>
  <meta charset="utf-8"/>
  <title>
   春秋会通 - 第 4 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋会通 - 第 4 页/共 27 页
  </h1>
  <div class="content">
   秋七月壬辰朔日有食之旣公羊【旣者何尽也】谷梁【旣者尽也有继之辞也注尽而复生谓之旣】胡氏【日者众阳之宗人君之象而有食之旣则其变大矣先儒以爲荆楚僭王郑拒王师之应】
　　【案日食例皆见前食旣例三此年及宣八年七月襄二十四年七月皆大变也】
　　公子翚如齐逆女左氏【倄先君之好故曰公子】谷梁【逆女亲者也使大夫非正也注翚称公子者此桓不以爲罪人也】胡氏【娶妻必亲迎礼之正也若夫邦君以爵则有尊卑以国则有大小以道途则有逺迩或迎之于其国或迎之于境上或迎之于所馆礼之节也纪侯于鲁以小大言则亲之者也而使履緰来鲁侯于齐以逺迩言则亲之者也而使公子翚徃是不重大昬之礼失其节矣故书】
　　【案逆女例诸侯亲迎常事不书书鲁之逆者五惟庄逆哀姜以仇女爲讥其余若翚逆文姜公子遂逆穆姜叔孙侨如逆齐姜皆卿爲君逆也出姜不书逆者盖公也讥礼成于齐故不斥公也春秋以非常书之左氏以卿逆爲合礼误矣】
　　九月齐侯送姜氏于讙【讙鲁地】左氏【非礼也凡公女嫁于敌国姊妹则上卿送之公子则下卿送之于天子则诸卿皆行公不自送注已去齐国故不言女未至于鲁故不称夫人】公羊【诸侯越竟送女非礼也此入国矣何以不称夫人父母之于子虽爲邻国夫人犹曰吾姜氏】谷梁【礼送女父不下堂母不出祭门诸母兄弟不出阙门】
　　公会齐侯于讙夫人姜氏至自齐公羊【翚何以不致得见乎公矣】谷梁【公会齐侯无讥乎曰爲礼也齐侯来公逆而会之可也夫人至不言翚之以来何也公亲受之于齐侯也子贡曰冕而亲迎不已重乎孔子曰合二姓之好以继万世之后何谓已重乎】胡氏【古者昬礼必亲迎则授受明后世亲迎礼废于是有父母兄弟越竟而送其女者以公子翚徃则旣轻矣爲齐侯来乃逆而会之于讙是公之行其重在齐侯而不在姜氏岂礼也哉不言以至者旣得见乎公也不能防闲于是乎在敝笱之刺兆矣礼者所以别嫌明防制治于未乱不可不谨也娶夫人国之大事故详案夫人至例啖子曰夫人初至皆书告于庙也经书夫人至三文姜得见公故不书翚以穆姜齐姜书遂侨如书以者言不当以也哀姜书入不可见乎宗庙也出姜不书至贬成礼于齐也昭公娶吴女不书至耻娶同姓也】
　　冬齐侯使其弟年来聘左氏【致夫人也注古者女出嫁又使大夫随加聘问存谦敬序殷勤也在鲁而出则曰致女在他国而来则緫曰聘】
　　有年左氏【注五谷皆熟书有年】公羊【有年何以书以喜书也大有年何以书亦以喜书也此其曰有年何仅有年也彼其曰大有年何大丰年也仅有年亦足以当喜乎恃有年也注恃赖也若桓公之行诸侯所当诛百姓所当叛而元年大水二年耗减民人将去国丧无日赖得五谷皆有故喜而书之所以见不肖之君爲国尤危又明爲国家者不可不有年】谷梁【五谷皆熟爲有年也注凡书有年者冬五谷毕入计用丰足然后书之】胡氏【旧史灾异与庆祥并记故有年大有年得见于经若旧史不记圣人亦不能附益之也然十二公多歴年所有务农重谷闵雨而书雨者岂无丰年而不见于经是仲尼于他公皆削之矣独桓有年宣大有年则存而弗削縁此二公获罪于天宜得水旱凶灾之谴今乃有年则见反常也故以爲异特存耳然则天道亦僭乎桓宣享国十有八年独此二年书有年他年之歉可知也而天道不差信矣此一事也在不脩春秋则爲庆祥君子笔之则爲变异是圣人因鲁史旧文能立兴王之新法也】张氏【桓公行恶其所感召如元年大水五年旱雩等事十八年间独今年五谷仅熟故以爲异特书之所以着桓公之罪悯鲁国之民也】
　　【案有年大有年三传皆以爲祥而赵子亦例于庆瑞门与获麟同例其说曰符祥者天地所以答人是以志之凡丰年皆告于宗庙勤民而敬先也其不书者不告庙也此说亦未达春秋不书祥瑞之意至程氏发明奥防然后以爲记异此得于言意之表者也】
　　四年春正月公狩于郎左氏【书时礼也注冬猎曰狩周之春夏之冬也田狩从夏时郎非国内之狩地故书】公羊【狩者何田狩也春曰苖秋曰搜冬曰狩常事不书此何以书讥逺也注礼诸侯田狩不过郊】谷梁【四时之田皆爲宗庙之事也春曰田夏曰苖秋曰搜冬曰狩四时之田用三焉唯其所先得一爲干豆二爲賔客三爲充君之庖】胡氏【何以书讥逺也戎祀国之大事狩所以讲大事也用民以训军旅所以示之武而威天下取物以祭宗庙所以示之孝而顺天下故中春教振旅遂以搜中夏教茇舍遂以苖中秋教治兵遂以狝中冬教大阅遂以狩然不时则伤农不地则伤物田狩之地如郑有原圃秦有具囿皆常所也违其常所则犯害民物而百姓苦之可不谨乎以非其地而必书是春秋谨于防之意也每谨于防然后王德全矣】
　　【案四时之田春搜夏苗秋狝冬狩见于周礼尔雅而左氏记臧僖伯之言亦同独公谷所言皆不合谷疏曰左氏之文是周公制礼之名二传之文或春秋取异代之法或当时天子诸侯别法经典散亡无以取正观此则胡氏取周礼之说是矣○又案田狩之地张氏曰凡国之搜狩自有常处皆择山林翳密之地因田猎而从禽鲁之大野乃常狩地故西狩不书地观此则讥逺之说信矣○又案春秋书狩四于郎讥逺于禚讥亲雠河阳本非狩特以避召王之名西狩本常事特以志非常之瑞各有义耳】
　　夏天王使宰渠伯纠来聘左氏【父在故名注宰官渠氏伯纠名也不书秋冬史阙文】公羊【宰渠伯纠者何天子之下大夫也注称伯者上敬老也下去二时者桓公无王天子不能讨反下聘之故去二时以见贬】胡氏【宰冡宰也渠氏伯爵纠其名也纠位六卿之长降而书名贬也大司马九伐之法诸侯有贼杀其亲则正之放弑其君则残之桓公之行当此二者舍曰不讨又聘焉失天职矣操刑赏之柄以驭下者王也论刑赏之法以诏王者宰也太宰建邦六典而乃爲乱首承命以聘弑君之贼乎故特贬而书名见宰之非宰矣始而来聘冡宰书名以见贬终而追锡王不称天以示讥其义备矣夫咺赗仲子纠聘桓公其事皆三纲所系然咺独书官纠兼称爵何也如咺者岂初得政犹未受封而纠则或以诸侯入相或旣相而已封者乎嫡妾之分君臣之义无所轻重纠以旣封故兼称爵见春秋责相之意也】陈氏【有聘桓者矣必宰自爲使而后贬贬其甚者也】
　　【案宰纠书名左氏直讥其摄父职以出聘已昧于仍叔子之文而杜注又以伯纠爲名则伯乃字称而非名也公谷皆以爲下大夫系官氏名且字以宰爲官氏渠爲名纠爲字而以伯爲老称则单伯祭伯亦老称乎盖欲言防者而经称伯欲言尊卿则连名故爲是臆说耳是皆不知春秋责宰相之书法也】
　　五年春正月甲戌【陆氏曰此下文脱】己丑陈侯鲍卒【杜氏曰甲戌前年十二月二十一日己丑此年正月六日】左氏【陈乱文公子佗杀太子免而代之公疾病而乱作国人分散故再赴注佗鲍之弟五父也】
　　【案三传不究阙文之义公羊则曰曷爲以二日卒之防也甲戌之日亡己丑之日死而得君子疑焉谷梁则曰陈侯以甲戌之日出己丑之日得不知死之日故举二日以包之左氏则以爲再赴其谬戾甚矣】
　　夏齐侯郑伯如纪左氏【齐侯郑伯朝于纪欲以袭之纪人知之注纪人惧而来告故书】胡氏【夫如者朝词也尊不朝乎卑大不朝乎小纪之爲纪防乎防者也齐在东州尊则方伯郑亦大国也并驱而朝纪乃懐诈谖之谋欲以袭之而不虞纪人之觉也其志矣外相如不书此何以书纪人主鲁故来告其事鲁史承告故备书于策夫子脩经存而不削以小国恃大国之安靖已而乃包藏祸心以图之亦异于兴灭国继絶世之义矣故存而不削以着齐人灭纪之罪明纪侯去国之由刘敞意林所谓圣人诛意之效是也】
　　【案外相如例二州公如曹爲来鲁书也齐郑如纪爲纪人来告也此皆非常例公羊直以爲离不言会谷梁又以爲过我而书不及左氏逺矣○又案春秋之初齐僖郑庄皆小人之雄合谋同心以吞噬小国爲事自隐二年石门之盟至桓十一年恶曹之盟二十年间二国爲一伐宋入郕入许立督今又相与谋纪自二君如纪之后纪百计求援六年会于成其冬来朝谋于鲁也深矣九年季姜归京师在于周也至矣十一年郑庄卒后齐郑之党方散故十三年纪侯得鲁郑而侥幸于一胜然怨愈搆矣十五年齐僖卒襄公立十七年于黄之盟鲁欲平二国也而襄公方袭小伯之势岂顾一盟而弃僖公之业哉故庄元年而迁郱鄑郚矣三年而纪季入矣齐势方盛郑亦弃纪而爲垂之遇矣故自齐郑如纪盖十有七年而纪卒去国齐可罪也郑庄之恶可胜诛哉】
　　天王使仍叔之子来聘【仍谷梁作任】左氏【弱也注仍叔天子之大夫本于父字幼弱之辞也讥使童子出聘】公羊【讥父老子代从政也】谷梁【録父以使子也故防其君臣而着其父子不正父在子代仕之词也注君闇劣于上臣苟进于下盖参讥之】胡氏【讥世官非公选也帝王不以私爱害公选故仕者世禄而不世官周衰小人得政援引亲党分据要途施及童稚公道不行然后国家倾覆春秋书武氏仍叔之子云者戒后世人主徇大臣私意而用子弟之弱者居公选之地以败乱其国家欲其深省之也】
　　葬陈桓公○城祝丘左氏【注齐郑将袭纪故】
　　秋蔡人衞人陈人从王伐郑左氏【王夺郑伯政郑伯不朝王以诸侯伐郑郑伯御之王爲中军虢公林父将右军蔡衞属焉周公黑肩将左军陈人属焉郑曼伯爲右拒祭仲足爲左拒原繁髙渠弥以中军奉公爲鱼丽之陈战于繻葛蔡衞陈皆奔王卒大败祝聃射王中肩王亦能军祝聃请从之公曰君子不欲多上人况敢凌天子乎苟自救也社稷无陨多矣夜郑伯使祭足劳王且问左右】公羊【其言从王伐郑何正也注美其得正义也故以从王征伐録之】谷梁【其举从者之词何也爲天王讳伐郑也郑同姓之国也在乎冀州于是不服爲天子病矣疏谓若王不亲伐直举三国从王命之词也】胡氏【春秋书王必称天者所章则天命也所用则天罚也王夺郑伯政而怒其不朝以诸侯伐焉非天讨也故不称天鲁桓宋督弑君则遣使来聘而莫之讨郑伯不朝贬爵可也何爲愤怒自将以攻之也移此师以加宋鲁谁曰非天讨乎春秋天子之事述天理而时措之者也旣讥天王以端本矣三国以兵防伐则言从王者又以明君臣之义君行而臣从正也战而不言战败而不言败又以存天下之防也三纲军政之本圣人寓军政于春秋而书法若此皆裁自圣心非国史所能与也】陈氏【春秋之初王室多讳词其曰蔡人衞人陈人从王伐郑尊王也】
　　【案春秋王师之出有二伐郑救衞是也陈氏曰王师不书书伐郑伐郑不服而后王命不行于天下书救衞救衞无功而后王命不行于天下此说固是然春秋明道不计功故伐郑不书矣而救衞书子突又不可一槩论也○又案春秋王不称天者惟赗仲子锡命桓公含赗成风与此年伐郑尔皆弗克若天也】
　　附録陈氏【春秋之法有天子在则其诸侯称人有诸侯在则其大夫称人】
　　大雩左氏【书不时也凡祀啓蛰而郊龙见而雩始杀而尝闭蛰而烝过则书注龙见建已之月苍龙宿之体昬见东方万物始盛待雨而大故祭天逺爲百谷祈膏雨雩逺也】公羊【大雩者何旱祭也言雩则旱见言旱则雩不见何以书记灾也注祭言大雩大旱可知也君亲之南郊以六事谢过自责使童男女各八人舞而呼雩故谓之雩】谷梁【例雩得雨曰雩不得雨曰旱疏贾逵曰言大雩者别于山川之雩雩吁也吁嗟以求雨也】胡氏【大雩者雩于上帝用盛乐也诸侯雩于竟内之山川尔鲁诸侯而郊禘大雩欲悉书于策则有不胜书故雩祭则因旱以书而特谓之大郊禘亦因事以书而义自见皆国史所不能与君子以爲性命之文是也诸侯不得祭天地大夫不得祭山川礼也明乎春秋所书郊禘大雩之义则知圣人治国如指诸掌之说矣】
　　【案经书雩二十一止书秋者七此年及成三襄五十六昭八定七十二是也书八月者四僖十一襄二十八昭三二十四是也书七月者二昭二十五是也书九月者七僖十三襄八十七昭六十六定元定十是也书冬者一成七年是也盖左氏但知龙见而雩爲正故以爲不时而不知因旱而雩乃记灾也公羊以大雩爲大旱赵子以称大爲徧雩旧説又以爲大者礼物有加也是皆不知大雩之爲僭矣谷梁例曰雩月正也时不正也其说以爲必待时穷人力尽而后请之此又岂君人之心哉谷梁又以爲请乎应上公是又不知诸侯雩于山川之义疏说以爲天尊不敢指斥故请其属神盖因谷之说而爲之词也一年而二雩者昭二十五定七年也皆旱甚而无格天之诚也季卒又雩不言大者啖子日承上文也】
　　螽【螽公羊作】左氏【注蚣蝑之属爲灾故书】公羊【记灾也注者烦扰之所生】谷梁【虫灾也】
　　【案程氏曰蝗也既旱又蝗饥不必书也○又案经书螽十一桓五宣十三十五皆书秋文八书冬僖十五宣六襄七皆书八月哀十三书九月哀十二十三书十二月谷梁所谓甚则月不甚则时也雨螽于宋外灾告则书也】
　　冬州公如曹左氏【淳于公如曹度其国危遂不复注淳于州国所都不书奔以朝出也爲下寔来书】谷梁【外相如不书此书过我也】胡氏【天子三公称公王者之后称公州公诸侯而称公者昔毕公以父师而保厘束土衞武以列国而入相于周盖与后世出入均劳之意同此其所以称公也外相如不书此何以书将有其末故先録其本】
　　六年春正月寔来左氏【自曹来朝书曰寔来不复其国也注寔实也不言州公者承上五年冬经间无异事省文也言奔则来行朝礼言朝则遂留不去故变文言寔来】胡氏【寔者州公名也春秋之法诸侯不生名失地灭同姓则名正名经世之本名正而天下定矣或曰诸侯失国而后托于诸侯孟子以爲礼今州公来朝将以诸侯之礼接之乎则春秋乃书其名将以匹夫之贱畜之乎则孟子乃以托国爲礼将何处而可曰世衰道防诸侯放恣其有壤地褊小廹乎大国之间而失国是不幸也非其罪也则以诸侯之礼接之可也若谭子在莒子在黄温子在衞虽失国出奔而春秋不名义可见矣若夫不能脩道以正其国或弃贤保侫或骄奢滛佚或用兵暴乱自底灭亡如蔡献舞邾益曹阳州寔之徒皆其自取焉耳则待之以初乃礼之过也观春秋名与不名则知所以处寓公之礼与强爲善自暴弃者之劝诫矣】
　　【案春秋书来例祭伯不与其朝介葛卢曰狄皆不能朝也其余若内女书来则归宁之词也独寔来之文公羊则曰犹曰是人来也以其化我故慢之注行过无礼曰化谷梁曰谓之寔来何也以其画我故简言之也二家皆以爲州公过鲁而朝他国故爲此说然于寔字之义殊无谓惟赵子以爲王氏讥其外交则可与祭伯来义合然于寔字亦只用杜氏说则考之经例未有用虚字行文者故程子胡氏直以爲州公名此亦有见然记礼者有伯父寔来左氏又有巩伯寔来之语又似难以爲名姑记于此以俟考订○又案杜氏以淳于爲州国所都而桓十一年随绞州蓼下注又曰州国在南郡华容东南是有二州国也】
　　夏四月公会纪侯于成【成鲁地泰山钜平县东南○谷梁作郕】左氏【纪来谘谋齐难也】
　　秋八月壬午大阅左氏【北戎伐齐郑太子忽救齐大败戎师于是诸侯之大夫戌齐齐人馈之饩使鲁爲其班鲁以周班后郑郑忽以其有功怒故有郎之师秋大阅简车马也注鲁惧郑故以非时简车马】公羊【简车徒也何以书盖以罕书也】谷梁【平而修戎事非正也其日以爲崇武故谨之】胡氏【周制大司马中冬大阅教众庶脩战法独详于三时者爲农隙故也书八月不时矣以鼓则王执路鼓诸侯执贲鼔以旗则王载太常诸侯载旂以杀则王下大绥诸侯下小绥其礼固不同书大阅非礼矣先王寓军政于四时之田训民御暴其备豫也惧郑忽畏齐人不因田狩而阅兵车厉农失政甚矣春秋非特以不时非礼书也乃天未隂雨彻彼桑土绸缪牖户之意】
　　【案大阅三传意同惟谷梁以爲观妇人无据不可取○又案程氏曰无事而爲之妄动也有警而爲则教之不素岂所以保其国乎不言公盖惧郑畏齐爲国讲武非公之私欲也】
　　蔡人杀陈佗【厉公跃立】左氏【注佗立逾年不称爵者簒立未会诸侯又庄二十二年传陈厉公蔡出也故蔡人杀五父而立之】胡氏【佗弑大子而代其位至是逾年不成之爲君者以贼讨也书蔡人以善蔡书陈佗以善陈善蔡者以蔡人知佗之爲贼善陈者以陈国不以佗爲君知其爲贼故称人称人者讨贼之辞也不以爲君故称名称名者当讨之贼也鲁桓弑君而郑伯与之盟宋督弑君而四国纳其赂是不知其爲贼矣齐商人弑君者及其见杀则称位蔡般弑父者及其见杀则称爵是齐蔡国人皆以爲君矣圣人于此抑予夺可谓深切着明矣簒弑之贼外则异国皆欲致讨而不赦内则国人不以爲君而莫之与谁敢劝于爲恶故曰春秋成而乱贼惧】
　　【案讨贼例已见州吁下但公羊以爲佗滛猎于蔡而蔡杀之谷梁以爲佗滛于蔡而蔡杀之皆传闻之谬耳独程子曰蔡人虽以私杀之而春秋与以讨贼者广爲义之涂也此善发明圣经矣○又案杀他国君例四陈佗鄫子蔡般戎蛮子也】
　　九月丁卯子同生左氏【子同生以太子生之礼举之接以大牢卜士负之士妻食之公与文姜宗妇命之问名于申繻命之曰同注即庄公也十二公惟庄是嫡夫人之长子备用太子之礼故史书之于策不称太子者书始生也】公羊【何言乎子同生喜有正也未有言喜有正者此其言喜有正者何久无正也子公羊子曰其诸以病桓与注所以书庄公生者感隐桓之祸生于无正故喜之】胡氏【嫡冡始生即书于策与子之法也春秋兼帝王之道贤可禅则以天下爲公而不拘于世及之礼子可继则以天下爲家而不必于让国之义万世之达道也与贤者贵于得人与子者定于立嫡天下之达礼也故有君薨而世子未生之礼植遗腹朝委裘而天下不乱者以名分素明而民志定也经书子同生所以明与子之法正国家之本防后世配嫡夺正之事垂训之义大矣其不曰世子何也天下无生而贵者誓于天子然后爲世子】
　　【案子同生左氏公羊皆同惟谷梁以爲疑故志之而注者以爲有同非吾子之疑此委巷之谈也然适冡始生即书于策出姜之子赤亦适冡也不书何欤胡氏曰案左氏载子同生待以太子之礼载于史防名分一定文公不知此义故子赤见杀而出姜归仲尼削之着君父之贵也见通防陈氏以爲庄公制于其母三十六年而后娶故其年不可不志此亦一说○又案士冠礼记文曰公侯之有冠礼夏之末造也天子之元子犹士也天下无生而贵者其誓于天子说见周官典命】
　　冬纪侯来朝左氏【请王命以求成于齐公告不能】胡氏【观近臣以其所爲主观逺臣以其所主主者成败之机荣辱之本也昭公弃晋主齐至于客死郑伯逃齐主楚终以乞盟观其所主而荣辱成败见矣鲁桓弑君之贼人人之所同恶夫人得而讨之而主之以求援其能国乎然则何以免于贬志不在于朝桓也】
　　七年春二月己亥焚咸丘左氏【注焚火田也咸丘鲁地讥尽物故书】胡氏【易称王用三驱在礼天子不合围诸侯不掩羣夫子钓不纲弋不射宿皆爱物之意也推此心以及物至于鸟兽若草木裕无滛猎之过矣书焚咸丘所谓焚林而田也】
　　【案咸丘鲁髙平钜野县南有咸亭而公谷以爲邾邑故有火攻之说恐非】
　　夏谷伯绥来朝邓侯吾离来朝左氏【名贱之也注不緫称朝者各自行礼也辟陋小国贱之礼不足故书名】公羊【失地之君也其称侯朝何贵者无后待之以初也注下去二时者桓公以火攻人君故贬】胡氏【春秋之法诸侯不生名谷伯邓侯何以名桓天下之大恶执之者无禁杀之者无罪谷邓越国逾境相继而来朝即大恶之党故特贬而书名与失地灭同姓者比焉经于朝桓者或贬爵或书名或书人以深絶其党拨乱之法严矣诛止其身而党之者无罪则人之类不相贼杀爲禽兽也几希】
　　附録【四年七年去秋冬说】胡氏【阳居春夏以飬育爲事王者继天爲之子则有赏隂居秋冬以肃杀爲事王者继天爲之子则有刑古者赏以春夏刑以秋冬象天道也桓弟弑兄臣弑君而天讨不加焉是阳而无隂岁功不能成矣故特去秋冬二时以志当世之失刑也独于四年七年阙焉何也案周制大司马九伐之法诸侯有贼杀其亲则正之放弑其君则残之桓弑隐而立大司马九伐之法虽未之举犹有望也及使冡宰下聘恩礼加焉则天下之望絶矣故四年宰纠书名而去秋冬二时以见天王之不复能用刑也田常弑其君孔子请讨之以从大夫之后不敢不告也桓弑隐而立虽方伯连帅环视而未之恤犹有望也及谷邓二国自逺来朝则天下诸侯莫有可望矣故七年谷伯邓侯各书其名而去秋冬二时以见诸侯之不复能脩其职也然则见之行事不亦深切着明矣乎】
　　【案谷邓书名公谷皆以爲失地之君此亦一说杜氏以爲礼不足则不当书朝赵氏以爲用夷礼亦又无据故胡氏不取去二时之说何氏得之于四年而七年火攻之论迂矣故胡氏用其前说昭十八年不书冬定十四年不书冬阙文也】










　　春秋会通卷三
　　钦定四库全书
　　春秋会通卷四　　　　　元　李廉　　撰桓公
　　八年春正月己卯烝左氏【闭蛰而烝注闭蛰建亥之月此夏之仲月非为过而书者为下五月复烝见渎也】公羊【烝冬祭也春曰祠夏曰礿秋曰尝冬曰烝常事不书此何以书讥亟也亟则黩黩则不敬君子之祭也敬而不黩疏则怠怠则忘注祭必于孟月取其见新物荐尚稻鴈烝众也】谷梁【烝冬事也春兴之志不时也疏凡烝合在夏之十月】胡氏【案周官大司马中冬敎大阅献禽以享烝而鲁之烝祭在春正月见春秋用周正纪鲁事也春秋非以不时志也为再烝见渎书也谷梁子乃曰烝冬事春兴之志不时是以闭蛰而烝为是与周制异矣】
　　天王使家父来聘【杜氏谷梁皆曰家氏父字】胡氏【下聘弑逆之人而不加贬何也旣名冢宰于前其余无责焉乃同则书重之义以此见春秋任宰相之专而责之备也虞史以人主大臣为一体春秋以天王宰相为一心故归赗仲子会葬成风则宰咺书名于前而王不称天于后来聘桓公锡桓公命则宰纠书名以正其始王不称天以正其终而荣叔家父之徒不与也故人主之职在论相而已矣】附録【天子三公大夫士称例】公羊【疏天子三公氏采称爵祭公周公是也上大夫即例称伯仲字祭伯南季荣叔之类次大夫氏采称不称伯仲家采地父字也下大夫系官氏名且字宰渠伯纠是也上士名氏通石尚是也次士以官録宰咺是也下士略称人会王人于洮是也其刘子单子之属不称字而称子者谓诸侯入为天子大夫故设文非王臣之常称周公加宰者天子为政者也】
　　夏五月丁丑烝公羊【何以书讥亟也】谷梁【烝冬事也春夏兴之黩祀也志不敬也】胡氏【春秋之文有一句而包数义者有再书而一贬者戎伐凡伯于楚丘以归之类一句而包数义春正月己卯烝夏五月丁丑烝再书而一贬】
　　【案周礼纪四时祭名云春祠夏礿秋尝冬烝公羊亦同毛诗云礿祠烝尝此取协韵耳非有异也王制曰春礿夏禘秋尝冬烝郊特牲曰春禘而秋尝祭义与郊特牲同祭统与王制同吴氏草庐曰王制篇内礿皆当读为祠禘皆当读为礿此说是也赵氏曰禘非时祭之名也礼记诸篇皆汉儒约春秋为之见春秋有禘于庄公遂以为时祭见春秋惟两书禘一闵二年五月一僖八年七月一春一夏遂有春禘夏禘之说又见春秋止有烝尝禘三祭遂为诸侯缺一祭之说皆不可信也而郑注祭统及王制以为夏殷礼误矣○又案春秋止书烝尝而不及祠礿者四时祭常事不书此年以黩祀两书烝桓十四年以不敬书尝祠礿二祭无他故则不书也○又案赵子曰四时之祭皆夏时盖用孟月宣八年六月有事于大庙即夏之孟月也若有故及日不吉则用仲月桓八年正月烝是也若又有故及日不吉即用季月昭十五年二月有事于武宫即夏之季月也经文并无讥然吉事先近日苟有故而用季月涉于怠矣当用仲月为嘉也此说是○又案赵子曰凡祭而非者称祭谓祭而失礼则书祭名以本下者称事谓祭非失礼为下事张本者则止书有事然则昭十五年二月有事即烝祭也宣八年六月有事即礿祭也而不书祭名非祭之失也此说是】
　　秋伐邾张氏【微者也】
　　冬十月雨雪公羊【记异也注今八月未当雨雪此阴气大盛兵象也是后有郎师龙门之战流血尤深】谷梁【注月令曰孟冬行秋令则霜雪不时】
　　祭公来遂逆王后于纪左氏【礼也注天子娶于诸侯使同姓为之主祭公来受命于鲁故曰礼祭公诸侯为天子三公者】公羊【祭公者何天子之三公也何以不称使昬礼不称主人遂者何生事也大夫无遂事此其言遂何成使乎我也其成使乎我奈何使我为媒可则因用是往逆矣女在其国称女此其称王后何王者无外其辞成矣】谷梁【其不言使焉何也不正其以宗庙之大事即谋于我故弗与使也遂继事之词也其曰遂逆王后故略之也或曰天子无外王命之则成矣】胡氏【刘敞曰祭公王之三公也曷为不称使不与王之使祭公也师傅之官坐而论道其任重矣命鲁以昬姻之事大夫可矣何必三公任之重使之轻故祭公縁此义得专命不报遂行如纪而王以轻使为失祭公以遂行为罪矣此说是也为之节者冝使卿往逆公监之则于礼得矣使祭公命鲁主昬姻之事则曰不可卿往公监之何以可乎命鲁轻矣卿往公监之重矣官师从单靖公逆王后于齐刘夏非卿而书靖公合礼则不书故先儒以为使卿逆公监之礼也】张氏【天子虽无亲迎之礼然祭公谋于鲁则当复命于王然后遣于宗庙以明逆后之重今使鲁为媒而用是往逆轻防王配何以示正始之道故书若祭公之私行而以逆后为遂事以深讥之也】
　　【案逆后例二此年及襄十五年刘夏也王者之尊海内莫敌天子无自逆之礼赵子说是然孔子对哀公冕而亲迎为天地宗庙社稷之主又似天子之礼曰鲁有郊天祀地之礼故云尔非必谓天子也○又案遂例十九谷梁皆曰继事之词然亦有发传者亦有不发传者疏曰此是例之首故发继事之词僖二十八年诸侯遂围许中间有事恐不相继故发传以明之曹伯襄遂会围许恐被释而遂与常例异者重发之僖四年遂伐楚恐华夷异故重发以同之宣元年楚子郑人侵陈遂侵宋恐尊卑异故亦发之宣十八年归父遂奔齐嫌出奔不得同于继事故发之襄十二年季孙宿遂入郓嫌不受命与常例不同故发之余不发者并可知故省文也○又案胡氏遂例见僖四年及三十年】
　　九年春纪季姜归于京师左氏【凡诸侯之女行唯王后书】公羊【其辞成矣则其称纪季姜何自我言纪父母之于子虽为天王后犹曰吾季姜京师者何天子之居也京大也师众也天子之居必以众大之词言之】谷梁【为之中者归之也注中谓关与防事】胡氏【自逆者言则当尊崇其匹故从天王所命而称王后示天下之母仪也自归者而言则当樛屈逮下故从父母所子而称季姜化天下以妇道也皆正始之道王化之基春秋所谨也不尽书者惟过我与求告则书也案逆后例三传皆同独陈氏曰后归不书此何以书详纪事也后妃母仪天下以为天地社稷宗庙之主俄而宗国亡焉是不可不详也诸侯逆称女至称夫人尊夫人也天子逆称后归称季姜尊王也此亦有见故尝疑六年冬纪侯方托鲁请王命以求成于齐而公告不能今幸王有命鲁求昬之事故鲁亟为纪谋亦不待请王命而遂令祭公逆之所以托纪也而纪卒不免春秋详纪事纪亦可哀矣】
　　夏四月【无事书夏四月十一自此年始】○秋七月○冬曹伯使其世子射姑来朝左氏【曹大子来朝賔之以上卿礼也享曹大子初献乐奏而叹施父曰曹大子其有忧乎非叹所也】公羊【诸侯来曰朝此世子也其言朝何春秋有讥父老子代从政者则未知其在齐与在曹与注齐世子光也】谷梁【朝不言使言使非正也使世子伉诸侯之礼而来朝曹伯失正矣诸侯相见曰朝以待人父之道待人子以内为失正矣内失正曹伯失正世子可以已矣则是故命也尸子曰夫已多乎道】胡氏【案周官典命凡诸侯之嫡子誓于天子而摄其君则下其君之礼一等未誓则以皮帛继子男世子固有出会朝聘之仪矣然摄其君继子男者谓诸侯朝于天子有时而不敢后故老疾者使世子摄已事以见天子急述职也诸侯间于王事则相朝其礼本无时曹伯既有疾何急于朝桓而使世子摄哉大位奸之窥也危病邪之伺也世子君之贰也君疾而储副出启窥伺之心危道也当享而射姑叹逾月而终生卒其有疾明矣而使世子来终生之过也世子将欲已乎则方命矣曰孝子尽道以事其亲者也不尽道而苟焉以从命为孝又焉得为孝故尸子曰夫已多乎道】
　　【案曹来朝五此年世子文十一年十五年成四年襄二十一年皆曹伯也朝桓之罪当与滕谷同贬张氏说是○又案使朝二此年及季姬使鄫子是也谷皆曰非正】
　　十年春王正月胡氏【桓无王今复书王何也十者盈叹也天道十年则一周人事十年则一变故易称守贞者十年而必反传论逺恶者十年而必弃桓公至是其数已盈冝见诛于天人矣十年书王纪常理也】
　　【案谷梁二年书王正与夷之卒是矣传者不知正簒弑之旨遂以为诸侯之卒天子所隐痛故书王以正之而此年曹伯适薨而附益之以为正终生之卒误矣果然则陈侯鲍卒在五年之正月曷不书王以正之乎胡氏得之】
　　庚申曹伯终生卒夏五月葬曹桓公○秋公会衞侯于桃丘弗遇【桃丘衞地济北东阿县东南有桃城】左氏【注衞侯与公为会期中背公更与齐郑故公独往而不相遇也】公羊【会者何期辞也其言弗遇何公不见要也注时实桓公欲要见衞侯衞侯不肯见公以非礼动见拒有耻故讳使若会而不相遇言弗遇者起公要之也弗者不之深起公见拒深】谷梁【弗遇者志不相得也弗内词也注倡会者衞鲁至桃丘而衞不来故书弗遇以杀耻疏内词者其实鲁公弗被遇而托言衞侯不遇若衞侯不蒙鲁公之接杀耻也】胡氏【弗者迁词恶失信也衞初约鲁会于桃丘至是中变而从齐郑于是乎有郎之师其战于郎直书曰来盟于恶曹俱夺其爵则桃丘之弗遇盖恶衞侯之失信矣】
　　【案经书弗例四此年弗遇罪衞也文十六年齐侯弗及盟罪季孙也然皆为内讳耻也追齐至酅弗及有畏也胡氏皆以为迁词晋人纳捷菑弗克纳则亦迁善之义矣】
　　冬十有二月丙午齐侯衞侯郑伯来战于郎左氏【我有词也初北戎病齐诸侯救之郑忽有功焉齐人饩诸侯使鲁次之鲁以周班后郑郑怒请师于齐齐人以衞助之故不称侵伐先书齐衞王爵也注善鲁之用周班恶三国之讨有词】公羊【郎者何吾近邑也吾近邑则其言来战于郎何近也恶乎近近乎国也此偏战何以不言师败绩内不言战言战乃败矣注偏战者结日定地各居一面鸣鼔而战不相诈也】谷梁【来战者前定之战也不言其人以吾败也不言及者为内讳也注先已结期战春秋不以外敌内书战则败也】胡氏【春秋加兵于鲁众矣未有书来战者此独不称侵伐而以来战为文何也兵凶器战危事圣人之所重也诛暴禁乱敌加于己盖有不得已而应之者矣未有悖道纵欲得已不已而先之者也鲁桓弑立天下大恶人人所得讨郑伯则首盟于越以定其位齐侯则继会于稷以济其奸曽不能修方伯之职驻师境上声罪致讨伸天下之大义也今特以私忿小怨亲帅其师战于鲁境尚为知类也哉此春秋所必诛而不以听者也故以三国为主而书来战于郎郑人主兵而首齐犹衞州吁主兵而先宋】
　　【案内兵书战六此年战郎十二年战宋十七年战奚者讳鲁也庄九年特书败绩者恶鲁也桓十三年成二年书战书败绩者此会外兵例非鲁事也○又案谷梁传例曰不日疑战也则书日者结日列陈也此说是○又案谷梁以来盟为前定之盟故以来战为前定之战恐非又公羊疏曰凡言来者向内之辞楚屈完来盟于师据师道楚故得言来○又案张氏曰春秋以主客之词辨用兵之曲直残民之重轻其罪鲁而书公及诸侯战者多矣今三国以争忿小故无词而伐有词则罪在三国不容不反常例以明之故今年之书其文异其词严专罪三国特书其来战以示外有罪则为主之例此说是而赵子以为春秋纪兵无曲直之异恐非也○又案刘氏曰来战者外为志乎此战也】
　　十有一年春正月齐人衞人郑人盟于恶曹左氏【齐衞郑宋盟于恶曹注宋不书经阙】公羊【注微者盟】胡氏【盟会皆君臣之礼故微者之盟会不志于春秋凡春秋所志必有君与贵大夫居其间者也恶曹之盟即三国之君矣既不以道兴师为郎之战又结怨固党为恶曹之盟故前书其爵而以来战着罪后书此盟而以夺爵示贬】陈氏【此郎之诸侯也曷为战称君盟称人凡一役而再见者但人之略之也犹曰上无天子下无方伯莫适为主则人自为盟而已矣郑败王师齐灭后之母家而衞亦抗子突以自立无王甚矣自有参盟莫甚于恶曹故略之也案外盟书人例四恶曹鹿上清丘陈氏皆曰人自为盟也齐人狄人盟于邢则进狄之词不入此例】
　　夏五月癸未郑伯寤生卒秋七月葬郑庄公左氏【郑昭公之败北戎也齐人将妻之昭公辞祭仲曰必取之君多内宠子无大援将不立三公子皆君也弗从夏郑庄公卒祭仲立昭公宋雍氏女于郑庄公曰雍姞生厉公雍氏宗有宠于宋庄公故诱祭仲而执之曰不立突将死亦执厉公而求赂焉祭仲与宋人盟以厉公归而立之九月昭公奔衞厉公立注昭公世子忽也厉公突也祭仲祭封人仲足也】
　　九月宋人执郑祭仲左氏【注祭氏仲名不称行人听迫胁以逐君罪之也】谷梁【宋人者宋公也其曰人何贬之也注恶其执人权臣废嫡立庶】胡氏【祭仲郑相也见执于宋使出其君而立不正罪较然矣何以不名命大夫也命大夫而称字非贤之也乃尊王命贵正卿大祭仲之罪以深责之也若曰以天子命大夫为诸侯相而执其政柄事权重矣固将下庇其身而上保其君今乃至于见执废绌其君而立其非所立者不亦甚乎任之重者责之深祭仲无所逃其罪矣春秋美恶不嫌同词突之书名则本非有国由祭仲立之也若忽则以世嫡之正至于见逐不能立乎其位贵贱之分已矣凡此类抑扬其词皆仲尼亲笔非国史能与也或曰孔父贤而书名则曰礼之大节也今此则名其君于下字其臣于上何以异乎曰春秋者轻重之权衡也变而不失其正之谓权常而不过于中之谓正宋殇孔父道其常祭仲昭公语其变惟可与权者其知之矣】陈氏【祭仲何以不名命大夫也祭仲以大夫专废置君曷为从其恒称而不名春秋之襃贬名号不足以尽意则见于辞书曰宋人执郑祭仲突归于郑郑忽出奔衞其为词也详矣则从其恒称不名可也】张氏【死难臣道也祭仲为郑正卿贪生畏死背先君之命而立庶孽故谷梁子曰恶祭仲也】
　　【案祭仲左氏称祭仲足而以仲为名谷梁同之胡氏陈氏以为命大夫则仲为字矣二说既不合而公羊则曰何以不名贤也何贤乎祭仲以为知权也其说曰其知权奈何古者郑国处于留先郑伯有善于郐公者通乎夫人以取其国而迁郑焉而野留庄公死已葬祭仲将往省于留途出于宋宋人执之谓之曰为我出忽而立突祭仲不从其言则君必死国必亡从其言则君可以生易死国可以存易亡少辽缓之则突可故出而忽可故反是不可得则病然后有郑国古人之有权者祭仲之权是也权者何权者反于经然后有善者也权之所设舍死亡无所设行权有道自贬损以行权不害人以行权杀人以自生亡人以自存君子不为也注者又以为祭仲知国重君轻君子以存国除逐君之罪于是汉儒反经合道之失出此矣故范氏以为害义伤敎不可从要之胡氏说是盖经书命大夫有三鲁有单伯郑有祭仲陈有女叔皆无所书而不尊之贵王命也其是非则见乎事矣故陆氏例曰诸国大夫王赐之畿内邑为号令归国者皆书族书字同于王大夫敬之也得之矣○又案经书他国执他国大夫九祭仲郑詹陈涛涂衞喜宋仲几皆称人以执不称行人郑良霄衞石买宋乐祈衞北宫结皆称人以执不称行人事各不同执而杀者二齐庆封陈干征师也执内大夫四齐执单伯晋执行父意如婼也谷梁称人以执大夫执有罪也此例不通啖子曰凡称行人而执以其事执也不称行人而执以己执也公羊曰称人以执非伯讨也此说是余见僖十九年】
　　突归于郑左氏【注为宋所纳故曰归】公羊【突何以名挈乎祭仲也注欲明祭仲从宋人命提挈而纳之故上系于祭仲】谷梁【曰突贱之也曰归易辞也祭仲易其事权在祭仲也死君难臣道也今立恶而黜正恶祭仲也】胡氏【突不称公子絶之也小白入齐则曰齐小白突归何以不曰郑突乎以小白系齐明小白之冝有齐也不以突系郑正厉公不当立也突不当立何以书归春秋书归有二义一易词一顺词也其书入亦有二义一难词一逆词也突以庶夺正固为不顺然内则权臣许之立外则大国为之援而世子忽之才不能自固也则其归无难故谷梁子曰归易词也】
　　附録【归入例】左氏【成十八年传曰凡去其国国逆而立之曰入复其位曰复归诸侯纳之曰归以恶入曰复入注此四条所以明内外之援辨逆顺之辞通君臣取国有家之大例】公羊【复归者出恶归无恶复入者出无恶入有恶入者出入恶归者出入无恶】谷梁【例曰归为善自某归次之又曰归易辞也则归有二义善者谓之归易者亦谓之归也大夫出奔反以好曰归以恶曰入】
　　【案经以簒而书归者二此年突庄二十四年赤执而归者二僖三十年衞侯郑成十六年曹伯也大国得封而书归者二昭十三年蔡侯庐陈侯吴也书归例惟谷梁得之公羊失于祭仲知权之说故以书归为顺祭仲之词不可取】
　　郑忽出奔衞【书奔之始】左氏【注庄公既葬不称爵者郑人贱之以名赴】公羊【忽何以名春秋伯子男一也词无所贬注春秋改周之文从殷之质爵三等合伯子男为一若忽称子则同于成君故名也】谷梁【其名失国也疏此年书名表其失国十五年称世子明其反正】胡氏【忽以国氏正也出奔而名不能君也考于诗有女同车刺无大国之助也山有扶苏所美非美然也萚兮君弱臣强不倡而和也狡童不能与贤臣图事权臣擅命也夫以狡童目其君圣人犹録其诗所以见忽之失国亦其自取非独仲之罪矣或曰诗人刺忽不昬于齐至于见逐欲固其位者必待大国之援乎曰此独为郑忽言也如忽之为人苟无大援则不能立尔若夫志士仁人卓然有以自立者进退之权在我矣郑自五伯之后益以侵削他日子产相焉驰词执礼以当晋楚至于壤诸侯之馆垣郤逆女之公子于野皆变其常度以晋楚之强卒莫能屈亦待大国之助乎然则仲见胁忽出奔咸其自取焉尔春秋书法如此欲人自强于为善也】陈氏【郑忽何不能为子也身为冢嗣而废立自权臣不可以言子矣】
　　【案经书君奔而名者三郑忽曹羁莒展舆也赵子曰忽羁不书爵言不能嗣先君也展舆虽逾年犹不书爵其罪大也○又案春秋初年斁天下之彞伦者自郑庄始杀弟誓母败王师自以为保国之计得也然身没未几而世嫡出奔庶孽夺正公子互争兵革不息忽仪亹突之际其祸矣乱之初生起于一念之不善后世则而象之至于兄弟相残国内大乱庄公之事可为永鉴矣突簒位四年而出奔昭公以桓十五年入国其秋突因栎人杀檀伯而入栎据强都以窥郑诸侯会于袲又会于曹以纳之而弗克然突固分国以居矣十七年高渠弥弑昭公而立公子亹十八年齐人杀子亹祭仲逆子仪于陈而立之庄十四年突自栎侵郑傅瑕杀子仪及其二子而纳焉于是郑国之祸稍息而楚兵迭至矣郑庄之奸雄亦果何益哉四公子之事多不见经故具于此】
　　柔会宋公陈侯蔡叔盟于折【陆氏例以蔡叔为蔡侯弟】公会宋公于夫钟【夫钟郕地】冬十有二月公会宋公于阚【阚鲁地】左氏【注柔鲁大夫未赐族者蔡叔蔡大夫叔名也】公羊【柔吾大夫之未命者也】谷梁【注蔡叔蔡大夫名未命故不氏】胡氏【臣与宋公盟于折君与宋公会于夫钟于阚于虚于皆存而弗削何其词费也曰盟者春秋所恶而屡盟以长乱会者诸侯所不得而数防以厚疑圣人皆存而不削于以见屡盟而卒叛数会而卒离其事可谓着明矣是故春秋之志在于天下为公讲信修睦不以会盟为可恃也】陈氏【柔者何以大夫会诸侯盟于是始故贬之至公子结不贬矣】
　　【案陆氏例鲁卿虽未命者书其名详内事也无骇翚柔溺是也注以为多是隐公时隐公谦居摄故不爵命大夫盖用谷梁说也然谷梁于无骇翚溺皆以为贬独侠柔为未命公羊又止以无骇翚为贬而侠柔溺皆为未命杜氏又止以翚溺为贬而无骇侠柔为未赐族是皆不可知胡氏于未命例又止曰无骇侠而不及于柔故疑柔不书氏或如陈氏之说○又案陆氏例诸侯兄弟以国连字者有蔡叔许叔蔡季纪季皆国而字之言与君一体也是以蔡叔为蔡侯之弟矣而谷梁杜氏皆以为蔡大夫未命故名而不氏此未可知何氏又以为蔡侯不能防正其姑姊妹使淫于陈佗故贬之谬甚矣恐陆氏是○又案经书内大夫盟外诸侯九始于此】
　　十有二年春正月○夏六月壬寅公会杞侯莒子盟于曲池【杞公谷皆作纪○曲池公羊作殴蛇鲁地】左氏【平杞莒也注隐四年莒伐杞自是遂不平】秋七月丁亥公会宋公燕人盟于谷丘【谷丘宋地燕人南燕大夫】○八月壬辰陈侯跃卒【厉公也○壬辰七月二十三日】○公会宋公于虚【虚宋地公羊作郯】○冬十有一月公会宋公于【宋地】○丙戌公会郑伯盟于武父【武父郑地】丙戌卫侯晋卒左氏【注重书丙戌无义例因史成文也】谷梁【再称日决日义也】
　　【案孙氏曰再言丙戌羡文】
　　附録【陈氏日例】陈氏【丙戌再书日日衞晋之卒也于以见春秋之有日例也春秋之日例莫谨于崩卒以往日赴则书往日以来日赴则书来日再赴则亦再日之舎卒而称日皆大事也是故非内辞必战也弑君也灭国而执杀其君世子大夫也则日之会不日会有盟焉则日盟有灭焉则日侵伐不日入之则日入溃之则日溃围不日灭之则日灭冝日而不日者不得日也凡日必甚之也是故公即位不日日定公夫人至不日日哀姜诸侯奔不日日衞侯衎入不日亦日衞侯衎执不日日鄫子外灾不日日宋衞陈郑外败不日日顿胡沈蔡陈许皆甚之也非甚之也者而称日则天变也郊庙之事也】
　　十有二月及郑师伐宋丁未战于宋左氏【公欲平宋郑秋公及宋公盟于句渎之丘宋成未可知也故又会于虚冬又会于宋公辞平故与郑伯盟于武父遂帅师而伐宋战焉宋无信也君子曰苟信不继盟无益也诗云君子屡盟乱是用长】公羊【战不言伐此其言伐何辟嫌也恶乎嫌嫌与郑人战也此偏战也何以不言师败绩内不言战言战乃败矣】谷梁【非与所与伐战也不言与郑战耻不和也于伐与战败也内讳败举其可道者也注非责也】胡氏【旣书伐宋又书战于宋者责赂于郑而无厌屡盟于鲁而无信者宋也二国声其罪以致讨故书曰伐夫宋罪固可伐矣然取其赂以立督者鲁桓也资其力以簒国者郑突也无诸己然后可以非诸人春秋之义用贤治不肖不以乱易乱也故又书曰战于宋来战者罪在彼战于郎是也往战者罪在内战于宋是也】陈氏【此公及郑伯也曷为前称君后称师略之也一役而再见者但人之用众焉称师】张氏【与人交之道忠信诚慤本乎中则有不期合而合者非有是心则其相与也不过以利合而一旦争小利则相视忽如仇敌郑突借宋之力以簒国宋人责赂则背之而结鲁鲁比突而欲平宋宋辞平则遽反之而连郑春秋详书之见王政不行诸侯放恣鲁桓宋庄郑厉皆以簒而立纷纷离合惟利是视烦盟渎信只以长乱王法所必诛而不以听者也】
　　【案宋庄之得国郑有力焉今郑突之得国有宋之力也宋庄郑突气类相同其交冝固矣然宋庄之立华督之相于稷之成以鲁齐陈郑之皆有赂故也今责赂于郑是以已之前日望郑也春秋书郜鼎之取以见宋鲁郑之交以赂合书武父之战以见宋鲁郑之党以赂离吁严矣哉】
　　十有三年春二月公会纪侯郑伯己巳及齐侯宋公衞侯燕人战齐师宋师衞师燕师败绩左氏【宋多责赂于郑郑不堪命故以纪鲁及齐与宋衞燕战不书所战后也注公后地期而及其战故不书所战地】公羊【曷为后日恃外也其恃外奈何得纪侯郑伯然后能为日也内不言战此其言战何从外也曷为从外恃外故从外也何以不地近也恶乎近近乎围郎亦近矣郎何以地郎犹可以地也注据鞌战先书日此恃外者得纪侯郑伯之助然后能结战日以胜君子不掩人之功故后日以明之据战于宋不从外言败绩此从外者明当归功于纪郑故从纪郑言战也据郎亦近郎虽近尚可言其处今亲战龙门兵攻城池尤危故耻之燕战称人败称师重败也言及者明见伐为主故得汲汲败胜之文疏春秋说云龙门之战民死伤者满沟主说此经故知之】谷梁【其言及者由内及之也其曰战者由外言之也战称人败称师重众也其不地于纪也】胡氏【左氏以为郑与宋战公羊以为宋与鲁战谷梁以为纪与齐战赵匡考据经文内兵则以纪为主而先于郑外兵则以齐为主而先于宋独取谷梁说盖齐纪者世雠也齐人合三国以攻纪鲁郑援纪而与战战而不地于纪也不然纪惧灭亡不暇何敢将兵越国助鲁郑以修怨乎齐为无道恃强陵弱此以纪为主何也彼为无道加兵于己必有引咎责躬之事礼义辩喻之文犹不得免焉则亦固其封疆效死以守上诉诸天子下告诸方伯连率与邻国之诸侯其必有伸之者矣不如是而愤然与战岂已乱之道乎力同度德动则相时小国雠大国而幸胜焉祸之始也息伐郑而亡郑胜蔡而惧蔡败楚而灭今纪人不度德不量力不征词轻与齐战而为之援者弑君之贼簒国之人也不能保其国自此战始矣春秋以纪为主省德相时自治之义也】
　　【案此战惟谷梁得之左氏责赂之说本上文战宋事误移在此公羊龙门战事本出纬文不足信而范氏注谷梁乃妄引此说以驳谷梁且又从郑君言而以纪为己是可怪也○又案经书内外之战二十三书败绩十五书战例左氏曰皆陈曰战胡氏曰两兵相接曰战书及例胡氏曰战而言及主乎是战者也赵子曰战而书及以主及客也以华及夷也战不言及交为主也书败绩例左氏曰大崩曰败绩何氏曰绩功也诸说皆通】
　　附録【胡氏及战例见文二年】胡氏【凡战皆以主人及客者处已息争之道寡怨之方王者之事也】
　　三月葬衞宣公【朔立】胡氏【葬自内録旣与衞人战曷为葬宣公怨不弃义怒不废礼是知古人以葬为重也礼丧在殡孤无外事衞宣未葬朔乃即戎已为失礼又不称子是以吉服从金革之事其为恶大矣凡此类据事直书年月具存而恶自见】
　　【案诸侯在丧称子例僖九年宋子二年八年陈子之类是也贬惠公三说同】
　　夏大水公羊【注为龙门之战死伤者众民悲哀所致】
　　秋七月○冬十月
　　十有四年春正月公会郑伯于曹左氏【郑人来请脩好会于曹曹人致饩礼也注脩武父之好】张氏【厉公比年与公连兵战伐脩怨故来求好】
　　无冰公羊【何以书记异也注周正月夏十一月法当坚冰无冰温也此夫人淫泆隂而阳行之所致】谷梁【时燠也注皆公不明去就政治舒缓之所致五行曰视之不明是谓不哲厥咎舒厥罚常燠】胡氏【案豳风七月周公陈王业之诗也其词曰二之日凿冰冲冲三之日纳于凌隂四之日其蚤献羔祭韭周官凌人之职颁冰于夏其藏之也固隂沍寒于是乎取其出之也宾食丧祭于是乎用藏之周用之徧亦理隂阳天地之一事也今仲冬之月燠而无冰则政治纵弛不明之所致也故书于防夫春秋所载皆经邦大训而书法若此其察于四时寒暑之变详矣】
　　【案无冰三此年及成元年二月襄二十八年春也雨木冰一成十六年正月也】
　　夏五左氏【注不书月阙文】公羊【夏五者何无闻焉尔疏涖盟来盟例不言月则五字或羡文其文十五年华孙来盟书月者不与信词也】谷梁【孔子曰听逺音者闻其疾而不闻其舒望逺者察其貌而不察其形立乎定哀以指隐桓隐桓之日逺矣夏五传疑也】胡氏【夏五传疑也疑而不益见圣人之慎也】
　　郑伯使其弟语来盟左氏【郑子人来盟且脩曹之会】公羊【注来盟者聘而盟也不言聘者举重也内不出主名者主国也涖盟可知】谷梁【诸侯之尊弟兄不得以属通其弟云者以其来我举其贵者也来盟前定也不日前定之盟不日注言信在前非结于今】胡氏【来盟称使则前定之盟也其不称使如楚屈完齐高子则权在二子盟特未定也诸侯兄弟例以字通而书名者罪其有宠爱之私非友于之义也】
  </div>
  <div class="pagination">
   <a href="春秋会通_page3.html">
    上一页
   </a>
   <a href="春秋会通.html">
    1
   </a>
   <a href="春秋会通_page2.html">
    2
   </a>
   <a href="春秋会通_page3.html">
    3
   </a>
   <span class="current-page">
    4
   </span>
   <a href="春秋会通_page5.html">
    5
   </a>
   <a href="春秋会通_page6.html">
    6
   </a>
   <a href="春秋会通_page7.html">
    7
   </a>
   <a href="春秋会通_page8.html">
    8
   </a>
   <a href="春秋会通_page9.html">
    9
   </a>
   <span>
    ...
   </span>
   <a href="春秋会通_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
