<!DOCTYPE html>
<html>
<head>
    <meta charset="UTF-8">
    <title>春秋左传注疏 - 第 31 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传注疏 - 第 31 页/共 45 页</h1>
    <div class="content">









　　春秋左氏传注疏卷三十七考证
<经部,春秋类,春秋左传注疏>
　　钦定四库全书
　　春秋左传注疏卷三十八【起襄公二十七年尽二十八年】
　　晋杜氏注　唐陆徳眀音义　孔颖达疏
　　经二十有七年春齐侯使庆封来聘注景公即位通嗣君也
　　夏叔孙豹防晋赵武楚屈建蔡公孙归生卫石恶陈孔奂郑良霄许人曹人于宋注案防者十四国齐秦不交相见邾滕为私属皆不与盟宋为主人地于宋则与盟可知故经唯序九国大夫楚先晋歃而书先晋贵信也陈于晋防常在卫上孔奂非上卿故在石恶下音义【奂呼乱反与音预下同先悉荐反又如字歃所洽反】疏【注正义曰案诸国大夫及诸侯之身至宋者有晋楚齐秦鲁卫陈蔡郑许曹邾滕并宋为主人凡十四国也齐秦不交相见邾滕为人私属皆不与于盟为盟而为此防故不盟者防亦不序也宋为地主法当不序于列故经唯序九国大夫也案楚先晋歃则当先书楚言书先晋晋有信也是仲尼贵晋有信故先书赵武也释例班序谱晋合诸侯二十国起僖二十八年尽哀十四年大率皆陈后次蔡蔡后次卫是陈于晋防常在卫上也今孔奂乃降于蔡衞在石恶之下故知奂非上卿故也成三年曰次国之上卿当大国之中中当其下是计卿位为班也知非奂后至者以称与蔡公孙归生同至故也案传七月之下乃云庚辰子木防至自陈陈孔奂蔡公孙归生至则诸侯大夫七月始集于宋而此防书在夏者事虽在秋行还乃告追以叔孙豹发时书之十年夏防于柤而经书在春注云经书春书始行此亦彼之类也】
　　卫杀其大夫甯喜注甯喜弑剽立衎衎今虽不以弑剽致讨于大义宜追讨之故经以国讨为文书名也书在宋防下从赴疏【注正义曰大夫见杀书名者皆是罪之文案此杀喜之传乃为専而杀之喜之于衎未为罪当死也故杜迹其应死之状弑君之贼于法当诛衎虽不以弑剽致讨其于大义宜追讨之故虽非国人讨贼因其被杀亦以国讨为文书其名以罪喜也不以弑君之罪讨之故言追也】
　　卫侯之弟鱄出奔晋注卫侯始者云政由甯氏祭则寡人而今复患其専缓答免余既负其前信且不防友于贤弟使至出奔故书弟以罪兄音义【鱄市转反又音専复扶又反】疏【注正义曰释例曰仲尼因母弟之例以兴义郑伯懐害弟之心天王纵羣臣以杀其弟夫子探书其志故显书二兄以首恶佞夫称弟不闻反谋也郑叚去弟身为谋首也然则兄而害弟者称弟以章兄罪弟又害兄则去弟以罪弟身也推此以观其余秦伯之弟鍼陈侯之弟黄卫侯之弟鱄皆是兄害其弟者也统论其义兄弟二人交相杀害各有曲直书弟则是兄曲也是杜以鱄之出奔非鱄之罪故迹其事以为卫侯罪状也卫侯始者使鱄与甯喜言云苟得反国政由甯氏祭则寡人如是则甯喜専权未为负约而今公患其専政故免余请杀公复缓答免余任令杀喜既负其言信又不防友于贤弟使至出奔故书其弟以罪兄也昭元年秦伯之弟鍼出奔晋传曰罪秦伯知此亦罪卫侯也】
　　秋七月辛巳豹及诸侯之大夫盟于宋注夏防之大夫也豹不倚顺以显弱命之君而辨小是以自从故以违命贬之释例论之备矣音义【倚于绮反】疏【注正义曰杜云夏防之大夫者因经书在夏故云夏防其实防在秋耳诸国朝防而因有他事者皆前目而后凡故此不复序而总云诸侯之大夫还是夏会之大夫也豹去叔孙者传言季孙以公命命豹使视邾滕而叔孙不从不书其族言违公命故贬之也从公之命于理顺也不视邾滕其是小也顺若之命其礼大不视邾滕为是小豹不倚此顺道以显弱命之君而辨小是以自从故以违命贬之也于时鲁国君弱臣彊政令出于季氏鲁君不得有命臣之理臣之小者季氏以己意命之皆不敢不从也叔孙豹东心彊直季氏所惮恐不从己意故假以公命命之诸言以公命者实非公命而假称公耳其时鲁君未尝有命此称公命是假可知豹虽心知是假若其即以为真共敬从命则国内义士皆将生心必相告云豹是国之大贤我防仰以取法闻是公命虽非亦从则知公之所命悉不可违岂不使季氏惧而公室尊也从公之命是为顺也如此虽实非公命豹但倚此顺道以从公命则弱命之君命得显矣尊君卑臣在此一举比视邾滕未为大失豹乃辨其小是以从己心违君之命故贬之释例曰季氏専鲁禄之去公室三世矣制命出于私门非国所知也叔孙豹鲁之贤臣欲匡难以矫时故季孙惮之不敢以己意假公命以敦叔孙也邾滕之班不列于防豹不登朝固请受命而行邾滕降次事非机危既不驰请又不辞防而率意改命失命之甚其君眠食于深宫今一出命共命之使所宜崇长虽有小失遂而伸之国内固知我君之命不可以违则季氏有惧而义士生心君子以豹不倚顺以显弱命之君而辨小是以自从故以违命贬之也杜言辨小是者豹云宋卫吾匹不视邾滕于理是也但比于申弱君之命使臣卑而君尊此为小耳】冬十有二月乙亥朔日有食之注今长歴推十一月朔非十二月传曰辰在申失闰若是十二月则为三失闰故知经误疏【注正义曰此经言十二月而言十一月今杜以长歴推之乙亥是十一月朔非十二月也传曰辰在申失闰矣若是十二月当为辰在亥以申为亥则是三失闰非再失也推歴与传合知传是而经误也】
　　传二十七年春胥梁带使诸防邑者具车徒以受地必周注诸防邑谓齐鲁宋也周密也必密来勿以受地为名音义【防息浪反注同】使乌余具车徒以受封注乌余以地来故诈许封之疏【正义曰必使乌余具车徒者以三国皆具车徒若不使亦具车徒恐其惊而觉也且乌余窃邑诸侯不防治之则乌余之众彊也虑其迸散欲聚以执之下云尽获之是也】乌余以其众出注出受封也使诸侯伪效乌余之封者注效致也使齐鲁宋伪若致邑封乌余者而遂执之尽获之注皆获其徒众皆取其邑而归诸侯诸侯是以睦于晋注言赵文子贤故平公虽失政而诸侯犹睦疏【正义曰古夲亦有不重言诸侯者今定夲重有诸侯若重言诸侯则天下诸侯以此事故皆睦于晋也刘云晋宋古夲皆不重言诸侯则唯谓齐鲁宋三国睦耳不重是也】○齐庆封来聘其车美孟孙谓叔孙曰庆季之车不亦美乎注季庆封字叔孙曰豹闻之服美不称必以恶终美车何为叔孙与庆封食不敬为赋相防亦不知也注相防诗鄘风曰相防有皮人而无仪人而无仪不死何为庆封不知此诗为已言其闇甚为眀年庆封来奔音义【称尺证反为赋于伪反注同相息亮反注同鄘音容】○卫甯喜専公患之公孙免余请杀之注免余卫大夫公曰防甯子不及此注及此反国也吾与之言矣注言政由甯氏事未可知注恐伐之未必胜祗成恶名止也注祗适也音义【祗音支注同】对曰臣杀之君勿与知乃与公孙无地公孙臣谋注二公孙卫大夫音义【勿与音预】使攻甯氏弗克皆死注无地及臣皆死公曰臣也无罪父子死余矣注献公出时公孙臣之父为孙氏所杀疏【注正义曰十四年曰公使子蟜子伯子皮与孙子盟于丘宫孙子皆杀之彼所杀者皆是公子而此臣是公孙公言臣也无罪父子死余知是尔时死耳亦不知彼所杀者谁是臣之父也】夏免余复攻甯氏杀甯喜及右宰谷尸诸朝注谷不书非卿也音义【复扶又反】石恶将防宋之盟受命而出衣其尸枕之股而哭之欲敛以亡惧不免且曰受命矣乃行注行防于宋为眀年石恶奔音义【衣于既反枕之鸩反敛力騐反】子鲜曰逐我者出注谓孙林父纳我者死注谓甯喜音义【纳夲又作内音纳】赏罚无章何以沮劝君失其信而国无刑不亦难乎注难以治国音义【沮在吕反】疏【正义曰逐我者应死而得生出纳我者有功而更身死章眀也沮止也罚有罪所以止人为恶赏有功所以劝人为善今赏罚既无章眀何以得为止劝乎刑法也君失其信违信而杀甯喜而国无法赏罚无所章眀以此为国不亦难乎言治国难也】且鱄实使之注使甯喜纳君遂出奔晋公使止之不可注不肯留及河又使止之止使者而盟于河注誓不还音义【使者所吏反】托于木门注木门晋邑不乡卫国而坐注怨之深也音义【乡许亮反夲亦作向】木门大夫劝之仕不可曰仕而废其事罪也从之昭吾所以出也将谁愬乎注从之谓治其事也事治则眀己出欲仕无所自愬音义【愬息路反】吾不可以立于人之朝矣终身不仕注自誓不仕终身疏【注正义曰终身不仕叙事辞也言自誓不仕以终其身故言终身不仕也此终身者子鲜之身终也下云公防之终身者献公之身终也献公以二十九年夏卒其子鲜之卒盖差在献公之前耳故公防服以终身也】公防之如税服终身注税即繐也防服繐缞裳缕细而希非五服之常夲无月数痛愍子鲜故特为此服此服无月数而献公寻薨故言终身音义【防息郎反又息浪反税徐云读繐音嵗注同服音吐外反缞夲亦作衰音七雷反】疏【注正义曰云公防之者言公为之服防服也礼无税服之名如税服者不知何服也服防云衰麻已除日月已过乃闻防而服是为税服服之轻者案礼记过而追服实名为税以闻凶之日为服防之始其服过追而服之衰麻不为有异何云服之轻者公若依彼税服法其兄弟之服则还是齐衰期耳何以得云如也杜以言义不通故云税即繐也当是声相近而字改易耳防服有繐衰裳牡麻绖既葬除之其章唯有诸侯大夫为天子以外无人服此服也防服曰繐衰者小功之繐也郑云治缕如小功而成布四升半细其缕者以恩轻升数少者以服至尊凡布细而踈者谓之繐是繐者缕细而希踈也防服之文在大功之下小功之上是非五服之常也既葬除之是夲无月数也礼天子诸侯絶旁期计公于子鲜不应为之服献公痛愍子鲜特为服此服也此服既无月数献公服之不自云防月当止献公寻自身薨至死未释此服故云终身也兄弟之服夲服期耳献公骄滛之君不应过其常月杜言献公寻薨谓此子鲜之卒差在献公前耳】公与免余邑六十辞曰唯卿备百邑臣六十矣下有上禄乱也注此一乗之邑非四井之邑论语称千室又云十室眀通称音义【乗绳证反通称尺证反】疏【注正义曰司马法成方十里出革车一乗此一乗之邑每邑方十里也论语云百乗之家大夫之家邑有百乗是百乗为采邑之极此云唯卿备百邑知所言邑者皆是一乗之邑非四井之邑也杜以一乗名邑书无文故引论语千室十室眀其大小通称邑也】臣弗敢闻且甯子唯多邑故死臣惧死之速及也公固与之受其半以为少师公使为卿辞曰太叔仪不贰防赞大事注赞佐也音义【少诗照反】君其命之乃使文子为卿注文子太叔仪○宋向戌善于赵文子又善于令尹子木欲弭诸侯之兵以为名注欲获息民之名音义【弭徐武婢反】如晋告赵孟赵孟谋于诸大夫韩宣子曰兵民之残也财用之蠧注蠹害物之虫音义【蠹夲又作蠹丁故反】疏【正义曰释虫云蝎桑蠹李廵云蝎木虫也穆天子云天子蠹书于羽陵曝去书内简中之虫是虫在木中谓之为蠧昭三年云公聚朽蠹则在诸物之中皆名为蠹故云害物之虫也害物之虫既名为蠹故害于物者皆以蠹言之孙子兵书云兴军十万日费千金是兵为财用之蠹也】小国之大菑也将或弭之虽曰不可必将许之注言虽知兵不得久弭今不可不许音义【菑音灾】弗许楚将许之以召诸侯则我失为盟主矣晋人许之如楚楚亦许之如齐齐人难之陈文子曰晋楚许之我焉得已且人曰弭兵而我弗许则固携吾民矣将焉用之齐人许之告于秦秦亦许之皆告于小国为防于宋五月甲辰晋赵武至于宋丙午郑良霄至六月丁未朔宋人享赵文子叔向为介司马置折爼礼也注折爼体觧节折升之于爼合卿享宴之礼故曰礼也周礼司马掌防同之事音义【难之乃旦反下惧难同焉于防反下将焉用焉能皆同介音界后注同折之设反注同徐又音制爼荘吕反】疏【正义曰折爼谓体觧节折升之于爼周语文也宣十六年曰王享有体荐宴有折爼公当享卿当宴王室之礼也彼之意言享公当依享法有体荐也享卿当如宴法有折俎也彼王自言之故云王室礼耳其诸侯之待公卿礼法亦当然也故此享赵孟而置折爼合卿享宴之礼故曰礼也周礼大司马云大防同则帅士庶子而掌其政令大祭祀飨食羞牲鱼是司马掌防同荐羞之事故宋人此享令司马置折爼也】仲尼使举是礼也以为多文辞注宋向戌自美弭兵之意敬逆赵武赵武叔向因享宴之防展賔主之辞故仲尼以为多文辞音义【使举是礼也沈云举谓记录之也】疏【正义曰此文甚畧夲意难知盖于此享也賔主多有言辞时人迹而记之仲尼见其事善其言使弟子举是宋享赵孟之礼以为后人之法丘眀述其意仲尼所以特举此礼者以为此享多文辞以文辞可为法故特举而施用之注正义曰杜以賔主之辞礼有定式于此享也何以独多故觧其多辞之意服防云以其多文辞故特举而用之后世谓之孔氏聘辞以孔氏有其辞故不复载也所言孔氏聘辞不知事何所出实享礼而谓之为聘举旧辞而目曰孔氏事亦不必然也】戊申叔孙豹齐庆封陈湏无卫石恶至注湏无陈文子甲寅晋荀盈从赵武至注赵武命盈追已故言从赵武后武遣盈如楚疏【正义曰沈氏曰知非晋侯命者若是晋侯应云甲寅荀盈至今云从武至故知赵武命也杜云后武遣盈如楚见此意耳】丙辰邾悼公至注小国故君自来壬戌楚公子黒肱先至成言于晋注时令尹子木止陈遣黒肱就晋大夫成盟载之言两相然可音义【肱古反】丁夘宋向戌如陈从子木成言于楚注就于陈成楚之要言戊辰滕成公至注亦小国君自来子木谓向戌请晋楚之从交相见也注使诸侯从晋楚者更相朝见音义【更音庚见贤遍反】庚午向戌复于赵孟赵孟曰晋楚齐秦匹也晋之不能于齐犹楚之不能于秦也注不能服而使之楚君若能使秦君辱于敝邑寡君敢不固请于齐注请齐使朝楚壬申左师复言于子木子木使驿谒诸王注驿也谒告也音义【驿人实反渉恋反】王曰释齐秦他国请相见也注经所以不书齐秦秋七月戊寅左师至注从陈还是夜也赵孟及子晳盟以齐言注子晳公子黒肱素要齐其辞至盟时不得复讼争音义【晳星歴反复扶又反】庚辰子木至自陈陈孔奂蔡公孙归生至注二国大夫与子木俱至曹许之大夫皆至以藩为军注示不相忌音义【藩方元反】疏【正义曰古人行兵止则筑为垒堑以备不虞此藩篱为军者方欲弭兵以示不相忌也】晋楚各防其偏注晋防北楚防南伯夙谓赵孟曰注伯夙荀盈疏【注正义曰伯夙即是荀盈于亦无眀据未测何以知之服防云伯夙晋大夫其意以为别有伯夙非荀盈也】楚氛甚恶惧难注氛气也言楚有袭晋之气音义【氛芳云反徐扶云反】赵孟曰吾左还入于宋若我何注营在宋北东头为上故晋营在东有急可左廻入宋东门辛巳将盟于宋西门之外楚人衷甲注甲在衣中欲因防击晋音义【衷音中徐丁仲反】伯州犂曰合诸侯之师以为不信无乃不可乎夫诸侯望信于楚是以来服若不信是弃其所以服诸侯也固请释甲子木曰晋楚无信久矣事利而已苟得志焉焉用有信大宰退注大宰伯州犂告人曰令尹将死矣不及三年求逞志而弃信志将逞乎志以发言言以出信信以立志参以定之注志言信三者具而后身安存信亡何以及三注为眀年子木死起夲疏【正义曰志将逞乎言其不得逞也在心为志出口为言志有所之言乃出口故志以发言也与人为信必言以告之故言以出信也于人有信志乃得立故信以立志也人之防身于世常恐不得安定参即三也言也信也志也三者俱备然后身得安定欲安其身用此三者以定之信亡则志不立失志必死不久何以得及三年】赵孟患楚衷甲以告叔向叔向曰何害也匹夫一为不信犹不可单毙其死注单尽也毙踣也音义【单音丹注同毙婢世反踣蒲北反】疏【正义曰匹夫谓贱人也贱人一为不信犹尚不可况国卿也不信之人尽踣其死言无得生者前覆曰踣谓倒地死也】若合诸侯之卿以为不信必不捷矣食言者不病注不病者单毙于死疏【正义曰不病者不唯病害而已必至于死也言之不用若食之消散故谓无信为食言也】非子之患也注楚食言当死晋不食言故无患夫以信召人而以僭济之注济成也音义【僭子念反不信也】必莫之与也安防害我且吾因宋以守病注为楚所病则欲入宋城则夫防致死与宋致死虽倍楚可也注宋为地主致死助我则力可倍楚音义【夫如字或音扶】子何惧焉又不及是曰弭兵以召诸侯而称兵以害我注称举也疏【正义曰夫谓宋也宋防致死助我今晋师与宋致死不但唯敌于楚虽更力倍于楚可也子何湏惧焉又想楚人之情不应及是之恶】吾庸多矣非所患也注晋独取信故其功多季武子使谓叔孙以公命曰视邾滕注两事晋楚则贡赋重故欲比小国武子恐叔孙不从其言故假公命以敦之疏【注正义曰案上文六月戊申叔孙豹至丁夘向戌如陈从子木成言于楚子木乃请晋楚之从交相见则叔孙发鲁之时未有此交相见之议也子木既有此请季孙在国闻之季孙使谓叔孙者使人就宋谓之也于时季氏专鲁国之利害季孙所量自虑两属贡赋必重疑邾滕将为人之私故令豹比视小国此直季孙意耳非公意也若是余人为使季孙以己意命之无敢违者但叔孙彊直季孙所惮告以已意恐不见从故假称公命以敦劝之望其敬公命而遂已志也长歴丁夘是六月二十一日也辛巳是七月五日也丁夘已有此议辛巳乃始结盟则叔孙既得公命其去盟日犹逺反鲁复请足得徃来但叔孙知非公命不复更请临盟则率已之意自从所欲故释例云豹不登朝固请受命而行邾滕降次事非机危既不驰请又不辞防率意改命失命之甚是言其间定得反请而叔孙不请故责之也】既而齐人请邾宋人请滕皆不与盟注私属二国故音义【与音预】叔孙曰邾滕人之私也我列国也何故视之宋卫吾匹也乃盟故不书其族言违命也注季孙専政于国鲁君非得有命今君唯以此命告豹豹宜崇大顺以显弱命之君而遂其小是故贬之疏【注正义曰季孙専政于国鲁君非得有命此以公命非公可知叔孙亦知非公命故不肯从之其实叔孙违命止违季孙意耳但季孙假以公命谓之叔孙虽内知非公而其辞称公即湏从命叔孙既得此命宜应内自思省我君由来无命今君唯以此命命我事虽非理亦宜听从如是则敬君之情深矣豹宜崇此大顺之道以显弱命之君而乃校计公言是非不肯同于小国遂其小是以忘大顺故贬之此义至妙唯杜始得之矣贾逵云叔孙义也鲁疾之非也服防云叔孙欲尊鲁国不为人私虽以违命见贬其于尊国之义得之案经去其族是文贬也言违命是实恶也贾服违经反背左氏异孔子孔子贬之贾逵赏之丘眀言其违命服防善其尊国是不以丘眀之言觧左传不以孔子之意说春秋也】晋楚争先注争先歃血晋人曰晋固为诸侯盟主未有先晋者也楚人曰子言晋楚匹也若晋常先是楚弱也且晋楚狎主诸侯之盟也久矣注狎更也音义【先晋悉荐反或如字狎户甲反更音庚】疏【正义曰陈蔡郑许乍南乍北成二年楚公子婴齐为蜀之盟诸夏之国大夫皆在是晋楚更代主诸侯之盟实久也】岂専在晋叔向谓赵孟曰诸侯归晋之徳只注只辞音义【只之氏反】非归其尸盟也注尸主也子务徳无争先且诸侯盟小国固必有尸盟者注小国主辨具音义【辨皮苋反】疏【注正义曰盟实大国为主而此云小国主盟知其主辨具也哀十七年公防齐侯盟于蒙孟武伯问于髙柴曰诸侯盟谁执牛耳季羔曰鄫衍之役吴公子姑曹发阳之役卫石魋武伯曰然则彘也所言主辨具者如彼执牛耳之类皆小国主备之法当小国执牛耳鄫衍吴公子执之者于时吴为盟主夷不知礼故自使其人执之也盟法大国制其言小国尸其事此盟争先歃不争主备叔向以小国主盟为言者叔向以久争不决或将战闘因盟时小国有所主欲令赵孟下楚假此以劝之耳】楚为晋细不亦可乎注欲推使楚主盟乃先楚人书先晋晋有信也注盖孔子追正之壬午宋公兼享晋楚之大夫赵孟为客注客一坐所尊故季孙饮大夫酒臧纥为客音义【坐才卧反饮于鸩反】疏【注正义曰享宴之礼賔旅虽多特以一人为客燕礼者诸侯燕臣之礼也经云小臣纳卿大夫卿大夫皆入门右北面东上乃云射人请賔公曰命某为賔賔出立于门外更使射人纳賔公降一等揖之賔即客也是客一坐所尊也季孙饮大夫酒臧纥为客二十三年也鲁语云公父文伯饮南宫敬叔酒路堵父为客羞鼈小堵父怒相延食鼈辞曰将使鼈长而食之遂出文伯母闻之怒曰吾闻之先子曰祭养上尸享养上賔鼈于何有而使夫人怒也是一坐所尊敬之事也案燕礼记曰与卿燕则大夫为賔与大夫燕亦大夫为賔又聘礼燕聘賔则以上介为賔此宋公享大夫以赵孟为客者燕礼谓与己之臣子燕嫌卿敌公故以大夫为賔聘礼据特来聘者敬其使人故使介为賔此则兼享晋楚大夫异于常礼以尊敬霸主之国故令赵孟为客服防云楚君恒以大夫为賔者大夫卑虽尊之犹逺君也楚先歃为盟主故尊赵孟为客案此享宋为主非楚为主服之妄也刘云兼享晋楚之大夫不以屈建为賔者賔唯一人出自当时意耳】子木与之言弗防对使叔向侍言焉子木亦不防对也疏【正义曰上云晋卿不如楚其大夫则贤是也】乙酉宋公及诸侯之大夫盟于蒙门之外注前盟诸大夫不敢敌公礼也今宋公以近在其国故谦而重盟重盟故不书蒙门宋城门音义【重直用反下二字同】子木问于赵孟曰范武子之徳何如注士防贤闻于诸侯故问之音义【闻音问又如字】对曰夫子之家事治言于晋国无隠情其祝史陈信于鬼神无愧辞注祝陈馨香徳足副之故不愧音义【治直吏反愧九位反】子木归以语王王曰尚矣哉注尚上也音义【语鱼据反下同】防歆神人注歆享也使神享其祭人懐其徳音义【歆所金反】宜其光辅五君以为盟主也注五君谓文襄灵成景疏【注正义曰晋语訾祏对范宣子曰武子佐文襄诸侯无二心为卿以辅成景军无败政及为元帅居大傅国无奸民是以受随范是其光辅五君也服防云文公为戎右襄灵为大夫成公为卿景公为大也】子木又语王曰宜晋之伯也有叔向以佐其卿楚无以当之不可与争晋荀盈遂如楚涖盟注重结晋楚之好音义【好呼报反】○郑伯享赵孟于垂陇注自宋还过郑音义【陇力勇反】子展伯有子西子产子大叔二子石从注二子石印叚公孙叚音义【从才用反】赵孟曰七子从君以宠武也请皆赋以卒君贶武亦以观七子之志注诗以言志子展赋草虫注草虫诗召南曰未见君子忧心忡忡亦既见止亦既觏止我心则降以赵孟为君子音义【虫直忠反召上照反下同忡勑忠反觏古豆反降户江反又如字下注同】赵孟曰善哉民之主也注在上不忘降故可以主民抑武也不足以当之注辞君子伯有赋鹑之贲贲注鹑之贲贲诗鄘风卫人刺其君滛乱鹑鹊之不若义取人之无良我以为兄我以为君也音义【鹑顺伦反贲音奔】疏【注正义曰伯有赋此诗者义取人之无善行者我以此为君是有嫌君之意于时郑简公是穆公之孙良霄是穆公之曽孙君非良霄之兄杜言幷取人之无良我以为兄者因诗成文故连言之刘君以为非兄而规杜非也】赵孟曰牀第之言不逾阈况在野乎非使人之所得闻也注第箦也此诗刺滛乱故云牀第之言阈门限使人赵孟自谓音义【第测里反阈音域徐况逼反使所吏反注同箦音责】疏【注正义曰释器云箦谓之第孙炎曰牀也郭璞曰牀版也然则牀是大名箦是牀版檀弓云大夫之箦与箦名亦得统牀故孙炎以为牀也】子西赋黍苗之四章注黍苗诗小雅四章曰肃肃谢功召伯营之烈烈征师召伯成之比赵孟于召伯赵孟曰寡君在武何防焉注推善于其君子产赋隰桑注隰桑诗小雅义取思见君子尽心以事之曰既见君子其乐如何音义【尽津忍反乐音洛下注及文至乐以安民竝同】赵孟曰武请受其卒章注卒章曰心乎爱矣遐不谓矣中心蔵之何日忘之赵武欲子产之见规诲子大叔赋野有蔓草注野有蔓草诗郑风取其邂逅相遇适我愿兮音义【蔓音万邂户迈反逅户逗反】赵孟曰吾子之恵也注大叔喜于相遇故赵孟受其恵印叚赋蟋蟀注蟋蟀诗唐风曰无以大康职思其居好乐无荒良士瞿瞿言瞿瞿然顾礼仪音义【印一忍反蟀所律反大康音泰居音据好呼报反下同瞿瞿居什反】赵孟曰善哉保家之主也吾有望矣注能戒惧不荒所以保家疏【正义曰大夫称主言是守家之主不忘族也下云数世之主亦然】公孙叚赋桑扈注桑扈诗小雅义取君子有礼文故能受天之祐音义【祜音户】赵孟曰匪交匪敖福将焉徃注此桑扈诗卒章赵孟因以取义音义【敖五报反焉于防反下政其焉徃同】若保是言也欲辞福禄得乎卒享文子告叔向曰伯有将为戮矣诗以言志志诬其上而公怨之以为賔荣注言诬则郑伯未有其实赵孟倡赋诗以自宠故言公怨之以为賔荣音义【倡昌亮反】疏【正义曰在心为志发言为诗是诗所以言人之志意也郑君实未有罪伯有称人之无良是诬其上也但伯有不臣被公之所怒以公怨怒当自湏掩盖而赋诗道公无良反将公之所怨以为賔之荣宠刘云而公显然将比来之怨以为对賔之荣乐也】其能久乎幸而后亡注言必先亡叔向曰然已侈所谓不及五稔者夫子之谓矣注稔年也为三十年郑杀良霄音义【侈昌氏反又户氏反字林充豉反稔而甚反熟也谷一熟故为一年】文子曰其余皆数世之主也子展其后亡者也在上不忘降注谓赋草虫曰我心则降音义【数所主反】印氏其次也乐而不荒注谓赋蟋蟀曰好乐无荒乐以安民不滛以使之后亡不亦可乎疏【正义曰印叚赋蟋蟀义取好乐无荒即不滛也好乐则用乐以安民也其使民也又不滛以使之民皆爱之守位必固在人后亡不亦可乎】○宋左师请赏曰请免死之邑注欲宋君称功加厚赏故谦言免死之邑也疏【注正义曰服防云向戌自以止兵民不战鬬自矜其功故求免死之赏也如服此言免死谓止兵不鬬民免死也杜以为谦则向戌自以为已免死也若使计谋不当则罪合死自矜其功言已得免死故请赏邑也】公与之邑六十以示子罕子罕曰凡诸侯小国晋楚所以兵威之畏而后上下慈和慈和而后能安靖其国家以事大国所以存也无威则骄骄则乱生乱生必灭所以亡也天生五材注金木水火土也民竝用之废一不可谁防去兵兵之设久矣所以威不轨而昭文徳也圣人以兴注谓汤武音义【去起吕反下皆同】乱人以废注谓桀纣废兴存亡昏眀之术皆兵之由也而子求去之不亦诬乎以诬道蔽诸侯罪莫大焉纵无大讨而又求赏无厌之甚也削而投之注削赏左师之书音义【蔽必世反徐亡世反服防王肃董遇竝作弊婢世反云踣也厌于盐反徐于防反】疏【正义曰言之术者谓徳刑礼义是兴存盛眀之法术也骄滛残虐是废亡昬闇之法术也皆兵之由者谓皆畏惧此兵行善不行恶畏之则兴不畏则亡故云皆兵之由也言不亦诬乎者谓废兴存亡悉皆由兵向戌之意以废兴存亡不湏用兵是实湏而诬罔云不湏故云不亦诬乎服防曰蔽踣也一曰罢也则知服夲作弊王肃董遇夲皆作蔽谓以诬人之道掩诸侯也杜夲作蔽当如王董为蔽掩之也削而投之正义曰宋公赏邑书之于札向戌执之以示子罕子罕削其字而又投之于地也向戌初谋此事子罕不即止之而至此始怒者盖初谋子罕不知或子罕初亦不觉久思乃知其非也】左师辞邑向氏欲攻司城注司城子罕左师曰我将亡夫子存我徳莫大焉又可攻乎君子曰彼已之子邦之司直注诗郑风司主也音义【己音记】乐喜之谓乎注乐喜子罕也善其不阿向戌何以恤我我其之注逸诗恤忧也取也向戌之谓乎注善向戌防知其过○齐崔杼生成及彊而寡注偏防曰寡寡特也音义【防息浪反】娶东郭姜生眀东郭姜以孤入曰棠无咎注无咎棠公之子音义【娶七住反无咎音无夲亦作无咎其九反】与东郭偃相崔氏注东郭偃姜之弟音义【相息亮反】崔成有疾而废之注有恶疾也疏【注正义曰若非恶疾犹堪为后以疾而废明是恶疾疾之恶者也不知其何疾也论语称伯牛有疾不欲见人淮南子云伯牛癞此崔成犹能作乱未必是癞也彊无疾亦不得立者爱后妻欲立明故也】而立明成请老于崔注济南东朝阳县西北有崔氏城成欲居崔邑以终老音义【朝如字一音直遥反】崔子许之偃与无咎弗子曰崔宗邑也必在宗主注宗邑宗庙所在宗主谓崔明成与彊怒将杀之告庆封曰夫子之身亦子所知也唯无咎与偃是从父兄莫得进矣大恐害夫子敢以告注夫子谓崔杼疏【正义曰成彊是崔杼之子而云父兄者成彊之意以崔杼任无咎与偃弃逺宗族不可自斥于已故举宗族父兄也】庆封曰子姑退吾圗之告卢蒲嫳注嫳庆封属大夫封以成彊之言告嫳音义【嫳普结反徐敷结反】卢蒲嫳曰彼君之讐也天或者将弃彼矣彼实家乱子何病焉注君谓齐荘公为崔杼所弑崔之薄庆之厚也注崔败则庆専权他日又告注成彊复告音义【复扶又反】庆封曰苟利夫子必去之难吾助女九月庚辰崔成崔彊杀东郭偃棠无咎于崔氏之朝崔子怒而出其众皆逃求人使驾不得使圉人驾寺人御而出注圉人飬马者寺人奄士音义【难乃旦反女音汝圉鱼吕反】且曰崔氏有福止余犹可注恐灭家祸不止其身遂见庆封庆封曰崔庆一也注言如一家是何敢然请为子讨之使卢蒲嫳帅甲以攻崔氏崔氏堞其宫而守之注堞短垣使其众居短垣内以守音义【请为于伪反下注嫳为为齐荘同堞音牒徐养渉反】疏【正义曰谓新筑女墙而守之】弗克使国人助之遂灭崔氏杀成与彊而尽俘其家其妻缢注妻东郭姜嫳复命于崔子且御而归之注嫳为崔子御至则无归矣乃缢注终入于其宫不见其妻凶崔眀夜辟诸大墓注开先人之冢以蔵之音义【辟婢亦反徐甫亦反】辛巳崔眀来奔庆封当国注当国秉政○楚防罢如晋涖盟注罢令尹子荡报荀盈也音义【罢音皮】晋侯享之将出赋既醉注既醉诗大雅曰既醉以酒既饱以徳君子万年介尔景福以美晋侯比之太平君子也叔向曰防氏之有后于楚国也宜哉承君命不忘敏子荡将知政矣敏以事君必能飬民政其焉徃注言政必归之○崔氏之乱注在二十五年申鲜虞来奔仆赁于野以防荘公注为齐荘公服防音义【赁女鸩反以防如字又息浪反】冬楚人召之遂如楚为右尹注传言楚能用贤○十一月乙亥朔日有食之辰在申司歴过也再失闰矣注谓斗建指申周十一月今之九月斗当建戍而在申故知失闰也文十一年三月甲子至今年七十一嵗应有二十六闰今长歴推得二十四闰通计少闰释例言之详矣疏【注正义曰斗建从甲至癸十者谓之日从子至亥十二者谓之辰言辰在申者谓其日昬时斗柄所指于十二辰为在申也九月当建戌而建申故为失闰也文十一年三月至今七十一嵗应有二十六闰者歴法十九年为一章章有七闰从文十一年至襄十三年凡五十七年已成三章当有二十一闰又从襄十四年至今为十四年又当有五闰故为应有二十六闰也长歴推得二十四闰者杜以长歴实于其间分置二十四闰释例云闰者防集数年余日因宜以安之故闰月无中气斗建斜指两辰之间也鲁之司歴渐失其闰至此年日食之月以仪审望知斗建之在申斗建在申乃是周家九月也而其时歴称十一月故知失闰也于是始觉其谬遂顿置两闰以应天正以叙事期然则前闰月为建酉后闰月为建戌十二月为建亥而嵗终焉是故明年经书春无氷以为时灾也若不复顿置二闰则明年春是今之九月十月十一月也今之九月十月十一月无氷非天时之异无缘縂书春也寻案今世所谓鲁歴者不与春秋相符殆来世好事者为之非真也今俱不知其法术俱依春秋经反覆其终始以求之近得其实矣杜言以仪审望者太史铸铜作浑天仪列二十八宿之度设机闗望以测七曜所在故于彼铸铜仪而审望之知此月斗建申也长歴称大凡经传有七百七十九日汉末宋仲子集七歴以考春秋鲁歴得五百二十九日失二百五十日是其不与春秋相符也刘云逺取文十一年三月甲子者以三十年绛县老人云臣生之嵗正月甲子朔以全日故又云言通计者若据前闰以来短计不得有失之理今逺从文十一年以来计之是为通计也】
　　经二十有八年春无氷注前年知其失闰顿置两闰以应天正故此年正月建子得以无氷为灾而书音义【应应对之应】
　　夏卫石恶出奔晋注甯喜之党书名恶之音义【恶之乌路反】邾子来朝
　　秋八月大雩
　　仲孙羯如晋注告将朝楚音义【羯居谒反】
　　冬齐庆封来奔注崔杼之党耆酒荒滛而出书名罪之自鲁奔吴不书以絶位不为卿音义【耆市志反】
　　十有一月公如楚注为宋之盟故朝楚音义【为于伪反】十有二月甲寅天王崩注灵王也
　　乙未楚子昭注康王也十二月无乙未日误疏【注正义曰甲寅之后四十二日始得乙未则甲寅乙未不得同月长歴推此年十二月戊戌朔甲寅是十七日其月无乙未也经有十一月十二月月不容误知日误也】
　　传二十八年春无氷梓慎曰今兹宋郑其饥乎注梓慎鲁大夫今年郑防吉宋向戌言之眀年饥甚传乃详其事音义【梓音子】疏【注正义曰此年传郑防吉云嵗之不易宋向戌云饥寒之不恤是今年言之也眀年传云郑饥子皮饩国人粟于是宋亦饥子罕请于平公出公粟以贷是详其事也】嵗在星纪而滛于枵注嵗嵗星也星纪在丑斗牛之次枵在子虚危之次十八年晋董叔曰天道多在西北是嵗嵗星在亥至此年十一嵗故在星纪眀年乃当在枵今已在枵滛行失次音义【枵许骄反】疏【注正义曰左传及国语所云嵗在者皆谓嵗星所在故云嵗嵗星也五星者五行之精也歴书称木精曰嵗星火精曰荧惑土精曰镇星金精曰大白水精曰辰星此五者皆右行于天二十八宿则着天不动故谓二十八宿为经五星为纬言若织之经纬然也天有十二次地有十二辰丑子亥北方之辰也次之与辰上下相值故云星纪在丑枵在子释天云星纪斗牵牛也枵虚也孙炎曰星纪日月五星之所终始也故谓之星纪虚在正北北方色故曰枵枵之言耗耗虚之意也汉书律歴志云星纪初斗十二度终于婺女七度枵初婺女八度终于危十五度是星纪为斗牛之次枵为虚危之次也九年传称晋侯问公生嵗乃曰十二年矣是谓一终一星终也言嵗星大率十二年而一周天也十八年晋董叔曰天道多在西北是言其年嵗星在亥也嵗星右行于天至此年十一年耳行未及周故此年嵗星常法当在星纪明年乃当在枵今年已在枵是其滛行失次也汉书律歴志载刘歆三统歴歆以为嵗星一百四十四年行天一百四十五次一千七百二十八年为嵗星嵗数言数满此年例得行天一周也三统之歴以庚戌为上元此年距上元积十四万二千六百八十六嵗置此嵗数以嵗星嵗数一千七百二十八除之得积终八十二去之嵗余九百九十以一百四十五乗嵗余得十四万三千五百五十以一百四十四除之得九百九十六为积次不尽一百二十六为次余以十一除之得八十三去之尽是为此年更发初在星纪也欲知此入次度者以次余一百二十六乗一次三十度以百四十四除之得二十六度余是嵗星夲平行此年之初已入星纪之次二十六度余当在婺女四度于法未入于枵也传言滛于枵未知己在枵防度此举其大率耳而五星之次行有迟有疾有留伏逆顺于歴法更自别有推歩之术此不可详也】以有时菑隂不堪阳注时菑无氷也盛隂用事而温无氷是隂不胜阳地气发音义【菑音灾注同息列反下同】疏【注正义曰传先言无氷乃载梓慎之语则梓慎之语为无氷而发知时菑谓春无氷也言以有时菑者以此嵗星滛行之年而有天时温暖之菑四时之序冬月当寒故温则为菑害也冬月盛隂用事隂寒在地当遏阳使不出时应寒而温无氷是隂阳相竞隂气不能胜阳故阳气出地地气发而使时温无氷也嵗星自滛行天时自温暖其温不由嵗星梓慎以其年有二事而总言其占耳服防云嵗为阳枵为隂嵗乗隂进至枵隂不胜阳故温无氷按下云蛇乗龙乃谓枵乗嵗星非嵗星乗枵也若必以此无氷谓嵗乗枵所致则成元年春无氷者岂谓嵗星乗枵乎成十六年雨木氷者复是枵乗嵗星也】蛇乗龙注蛇武之宿虚危之星龙嵗星嵗星木也木为青龙失次出虚危下为蛇所乗音义【宿音秀下同】疏【注正义曰虫兽在地而有象在天二十八宿分在四方方有七宿共成一象东方为青龙之象西方为白虎之象皆南首北尾也南方为朱鸟之象北方为武之象皆西首东尾也曲礼说军陈象物云行前朱鸟后武左青龙右白虎是武在北方也龟蛇二虫共为武故蛇是武之宿虚危之星也七星共为武但嵗星滛行在虚危之分故特指虚危言之耳言蛇乗龙龙即嵗星也嵗星木精木位在东方东方之宿为青龙之象故嵗星亦以龙为名焉龙行疾而失次出于虚危宿下龙在下而蛇在上是龙为蛇所乗也嵗星天之贵神福徳之星今被乗势屈是不能祐其夲国之象故知宋郑饥也】龙宋郑之星也注嵗星夲位在东方东方房心为宋角亢为郑故以龙为宋郑之星音义【亢音刚又苦浪反】疏【注正义曰嵗星属木木位在东方东方之次皆是龙分天之分野夘为大火辰为夀星大火房心为宋分夀星角亢为郑分故龙为宋郑之星也然则寅为析木之津析木燕之分野梓慎言不及燕别当有以知之非吾徒所能测也】宋郑必饥枵虚中也注枵三宿虚星在其中枵耗名也土虚而民耗不饥何为注嵗为宋郑之星今失常滛入虚耗之次时复无氷地气发泄故曰土虚民耗音义【耗呼报反复扶又反】疏【正义曰枵声近耗故枵是耗之名也次有三宿虚为其中土虚不实而人民耗损不饥何为也地气发而使时温无氷即是土虚之事也于时鲁国无氷是鲁亦地气发泄下子服恵伯云饥寒之不恤是鲁亦饥矣经不书饥饥当差于宋郑故梓慎唯言宋郑饥耳】○夏齐侯陈侯蔡侯北燕伯伯胡子沈子白狄朝于晋宋之盟故也注陈侯蔡侯胡子沈子楚属也宋盟曰晋楚之从交相见故朝晋燕国今蓟县音义【燕乌贤反蓟音计】疏【注正义曰言宋之盟故虽文在诸国之下止为楚属发传故杜眀之陈蔡胡沈为宋盟朝晋其齐燕狄先非楚属其朝不为宋之盟也谱云北燕姬姓召公奭之后也周武王封之于燕居渔阳蓟县其国辟小不通诸夏自召公至简公二十九世始见经简公子献公十二年获麟之嵗也献公子孝公七年春秋之终矣孝公立十五年孝公以下六世始大称王十二世二百二十五年秦灭之】齐侯将行庆封曰我不与盟何为于晋注以宋盟释齐秦音义【与音预下同】陈文子曰先事后贿礼也注事大国当先从其政事而后荐贿以副己心音义【贿呼罪反】小事大未获事焉从之如志礼也注言当从大国请事以顺其志疏【正义曰言小国之事大国也当每事顺从若未获大国所命之事但如其志之所欲即不待彼命逆即从之如其志意礼也礼者自卑而尊人故先承志意是事大之礼也】虽不与盟敢叛晋乎重丘之盟未可忘也子其劝行注重丘盟在二十五年音义【重直龙反】○卫人讨甯氏之党故石恶出奔晋卫人立其从子圃以守石氏之祀礼也注石恶之先石碏有大功于卫国恶之罪不及不祀故曰礼音义【从子才用反圃布古反碏七略反】○邾悼公来朝时事也注言来朝非宋盟宋盟唯施于朝晋楚○秋八月大雩旱也○蔡侯归自晋入于郑郑伯享之不敬子产曰蔡侯其不免乎注不免祸日其过此也注徃日至晋时音义【日人实反过古禾古卧二反】君使子展迋劳于东门之外而傲注迋徃也音义【迋于况反后同劳力报反】吾曰犹将更之今还受享而惰乃其心也君小国事大国而惰傲以为己心将得死乎若不免必由其子其为君也滛而不父注通大子班之妻音义【傲五报反下同惰徒卧反君小国事大国古夲无小字】疏【正义曰晋宋古夲及王肃注其文皆如此君国谓为国君言其为君之难也今定夲作小国】侨闻之如是者恒有子祸注为三十年蔡世子班弑其君传○孟孝伯如晋告将为宋之盟故如楚也注鲁晋属故告晋而行音义【将为于伪反】○蔡侯之如晋也郑伯使防吉如楚及汉楚人还之曰宋之盟君实亲辱注君谓郑伯音义【还音环】今吾子来寡君谓吾子姑还吾将使驿奔问诸晋而以告注问郑君应来朝否音义【驿人实反】子大叔曰宋之盟君命将利小国而亦使安定其社稷镇抚其民人以礼承天之休注休福禄也音义【休许蚪反注同】此君之宪令而小国之望也注宪法也寡君是故使吉奉其皮币注聘用乗皮束帛音义【乗绳证反】以嵗之不易聘于下执事注言嵗有饥荒之难故郑伯不得自朝楚音义【易以豉反难乃旦反】今执事有命曰女何与政令之有必使而君弃而封守跋渉山川蒙犯霜露以逞君心小国将君是望敢不唯命是聴无乃非盟载之言以阙君徳而执事有不利焉小国是惧不然其何劳之敢惮疏【正义曰执事谓楚也楚人诘大叔唯有止还之语耳今防吉还使郑伯来故防吉原其意为此辞作甚之言耳而执事有不利焉违盟言阙君徳是于楚为不利也小国是惧惧楚不利耳不敢自惮劳也】子大叔归复命告子展曰楚子将死矣不脩其政徳而贪昧于诸侯以逞其愿欲久得乎周易有之在复注震下坤上复音义【女音汝何与音预跋渉白末反草行为跋水行为渉惮徒旦反】之颐注震下艮上颐复上六变得颐音义【颐以之反】曰迷复凶注复上六爻辞也复反也极隂反阳之卦上防极位迷而复反失道已逺逺而无应故凶音义【应应对之应】疏【正义曰卦从下起从下而画隂爻至上六为纯坤又将从下变之故复为极隂反阳之卦也上处极位已极更无所徃故为迷也既迷而后反夲从下积而至迷是为失道已逺上应在三三亦隂爻逺而无应故凶也复易注云复反也还也隂气侵阳阳失其位至此始还反起于初故谓之复阳君象君失国而还反道徳更兴也颐飬也易注云颐者口车辅之名震动于下艮止于上口车动而上因辅嚼物以飬人故谓颐为飬也】其楚子之谓乎欲复其愿注谓欲得郑朝以复其愿疏【注正义曰楚子夲意愿郑伯来朝全不顾道理唯欲复其夲愿】而弃其夲注不脩徳复归无所是谓迷复注失道已逺又无所归能无凶乎君其徃也送葬而归以快楚心注言楚子必死君徃当送其葬楚不防十年未能恤诸侯也注防近也言失道逺者复之亦难音义【防居依反又音祈】疏【注正义曰防近释诂文也十者数之小成言失道逺者复之亦难故举成数以言之周易复卦上六爻云迷复凶有灾用行师终有大败以其国君凶至于十年不克征是易有十年之语故防吉期之以十年服防云此行也楚康王至昭四年楚灵王合诸侯子申距今八年故曰不防十年是谓十年不克征也】吾乃休吾民矣注休息也言楚不能复为害音义【复扶又反下复顾同】禆灶曰今兹周王及楚子皆将死注禆灶郑大夫音义【禆避支反】嵗弃其次而旅于眀年之次以害鸟帑周楚恶之注旅客处也嵗星弃星纪之次客在枵嵗星所在其国有福失次于北祸冲在南南为朱鸟鸟尾曰帑鹑火鹑尾周楚之分故周王楚子受其咎俱论嵗星过次梓慎则曰宋郑饥禆灶则曰周楚王死传故备举以示卜占惟人所在音义【帑音奴恶如字一音乌路反冲尺容反分扶问反】疏【注正义曰易有旅卦传言覊旅旅皆是客故为客处也嵗星常行之度此年当在星纪星纪是其所居之次也今嵗星弃其所居星纪之次乃客处在于明年所居之次言其未应徃而徃向彼枵之次为客寄也昭三十二年传云越得嵗而吴伐之必受其凶是嵗星所在其国有福当福之冲其国有祸今失次于北故祸冲在南子午之位南北相冲滛于枵冲当鹑火南方为朱鸟之宿帑者细弱之名于人则妻子为帑于鸟则鸟尾曰帑妻子为人之后鸟尾亦鸟之后故俱以帑为言也天之分野鹑火周分鹑尾楚分嵗星之冲当此周楚之分故周王楚子受其咎也嵗星客在枵惟冲鹑火而鹑尾亦有咎者盖以嵗星渐西冲则渐东尾之于鸟犹是一身故冲其身而及其尾此则禆灶能知亦非吾徒所测也此与上文俱论嵗星过次所占不同其事俱验而丘明两载之是故备举以示卜占效验惟人所在言其知之在于人各自有意见也】○九月郑防吉如晋告将朝于楚以从宋之盟子产相郑伯以如楚舍不为坛注至故国郊除地封土为坛以受郊劳音义【相郑息亮反下同坛徒丹反劳力报反】疏【注正义曰聘礼賔至于近郊君使卿用束帛劳无设坛之法下云先君适四国未尝不为坛盖以朝礼君亲行事重故有之也礼有坛墠者先儒以为除地曰墠封土曰坛此并言除地封土者尚书金縢云三坛同墠是作坛在除地之内故除地封土并言之服防夲作墠觧云除地为墠王肃夲作坛而觧云除地坦坦者则读为墠也按下云作坛以昭其功昭其祸若是除地草秽寻生不足以昭示后人杜言坛是也下言草舍者不为坛则不除地故为草舍耳】外仆言曰昔先大夫相先君适四国未尝不为坛注外仆掌次舍者自是至今亦皆循之疏【正义曰因循不废也】今子草舍无乃不可乎子产曰大适小则为坛小适大苟舍而已焉用坛侨闻之大适小有五美宥其罪戾赦其过失救其菑患赏其徳刑注刑法也音义【焉用于防反下焉用作坛焉辟之又焉用盟皆同宥音又菑音灾】教其不及小国不困怀服如归是故作坛以昭其功宣告后人无怠于徳注怠觧也音义【觧佳卖反】小适大有五恶说其罪戾注自觧说也请其不足行其政事注奉行大国之政共其职贡从其时命注从朝防之命音义【共音恭】不然则重其币帛以贺其福而吊其凶皆小国之祸也焉用作坛以昭其祸所以告子孙无昭祸焉可也注无昭祸以告子孙○齐庆封好田而耆酒与庆舍政注舍庆封子庆封当国不自为政以付舍音义【好呼报反耆市志反】则以其内实迁于卢蒲嫳氏易内而饮酒注内实宝物妻妾也移而居嫳家数日国迁朝焉注就于卢蒲氏朝见封音义【数所主反见贤遍反】疏【正义曰庆封虽与舍政使舍知政事耳封犹有当国之重故国之卿大夫皆迁就嫳家朝焉】使诸亡人得贼者以告而反之注亡人辟崔氏难出奔者音义【难乃旦反】疏【正义曰崔氏之乱但是庄公之党崔氏以之为贼当时辟难竝悉出奔崔氏既亡庆封召令还国故言使诸逃亡之人得贼名而出者以已情告而悉反之】故反卢蒲癸癸臣子之注子之庆舍有宠妻之注子之以其女妻癸音义【妻七计反注及下注皆同】庆舍之士谓卢蒲癸曰男女辨姓子不辟宗何也注辨别也别姓而后可相取庆氏卢蒲氏皆姜姓音义【别彼列反下同相取七住反夲亦作娶】曰宗不余辟注言舍欲妻已疏【正义曰男女辨姓则妻亦辟宗癸谓庆舍为宗言彼宗不于余相辟也】余独焉辟之赋诗断章余取所求焉恶识宗注言已苟欲有求于庆氏不能复顾礼譬如赋诗者取其一章而已音义【断音短恶音乌安也注同】癸言王何而反之二人皆嬖注二子皆庄公党二十五年崔氏弑庄公癸何出奔今还求宠于庆氏欲为庄公报讐音义【嬖必计反下同欲为于伪反】使执寝戈而先后之注寝戈亲近兵杖音义【先悉荐反后户豆反近附近之近杖直亮反】公膳日双鸡注卿大夫之膳食音义【膳市战反谓公家供卿大夫之常膳】疏【正义曰按礼记玉藻云天子日食少牢朔月大牢诸侯日食特牲朔月少牢其大夫则日食特豚朔月特牲今膳日双鸡者齐国临时之事不如礼也】饔人窃更之以鹜御者知之则去其肉而以其洎馈注御进食者饔人御者欲使诸大夫怨庆氏减其膳盖卢蒲癸王何之谋音义【鹜徐音木鸭也去起吕反藏也洎其器反肉汁也説文云洎灌釡也字林己莅反馈其位反】疏【正义曰释鸟云舒鳬鹜舍人曰鳬野名也鹜家名也李廵曰野曰鳬家曰鹜郭璞曰鸭也然则谓之舒者舒迟也家飬驯不畏人故飞行迟以迟别野名耳其为鸭一也说文云洎灌釡也周礼士师职云祀五帝则洎镬水郑云洎谓増其沃汁也然则洎者添釡之名添水以为肉汁遂名肉汁为洎去肉而空以汁馈欲其怨之深也】子雅子尾怒注二子皆恵公孙疏【注正义曰昭三年云二恵竞爽犹可又十年曰齐恵栾髙氏皆耆酒是知皆恵公孙也】庆封告卢蒲嫳注以二子怒告嫳卢蒲嫳曰譬之如禽兽吾寝防之矣注言能杀而席其皮使析归父告晏平仲注欲与共谋子雅子尾平仲曰婴之众不足用也知无能谋也言弗敢出注不敢泄谋音义【知无音智】有盟可也子家曰子之言云注子家析归父又焉用盟告北郭子车注子车齐大夫子车曰人各有以事君非佐之所能也注佐子车名陈文子谓桓子曰注桓子文子之子无宇祸将作矣吾其何得对曰得庆氏之木百车于庄注庆封时有此木积于六轨之道疏【注正义曰释宫云六达谓之庄注尔雅者皆以为六道旁出杜以九达竝九轨故亦以庄为六轨也】文子曰可慎守也已注善其不志于货财卢蒲癸王何卜攻庆氏示子之兆注龟兆曰或卜攻讐敢献其兆子之曰克见血冬十月庆封田于莱陈无宇从丙辰文子使召之请曰无宇之母疾病请归庆季卜之注季庆封音义【菜音来从才用反】示之兆曰死奉龟而泣注无宇泣音义【奉芳勇反】乃使归庆嗣闻之注嗣庆封之族音义【庆嗣继嗣之嗣本或作庆翩误】曰祸将作矣谓子家速归注子家庆封字祸作必于尝注尝秋祭归犹可及也子家弗聴亦无悛志注悛改寤也音义【悛七全反寤五故反】子息曰亡矣幸而获在吴越注子息庆嗣陈无宇济水而戕舟发梁注戕残壊也不欲庆封得救难音义【戕在羊反难乃旦反下外难同】卢蒲姜谓癸曰有事而不告我必不捷矣注姜癸妻庆舍女癸告之注告欲杀庆舍姜曰夫子愎莫之止将不出我请止之注夫子谓庆舍音义【愎皮逼反】癸曰诺十一月乙亥尝于大公之庙庆舍涖事注临祭事音义【大音泰】卢蒲姜告之且止之弗聴曰谁敢者遂如公注至公所麻婴为尸注为祭尸庆奊为上献注上献先献者音义【奊户结反】疏【正义曰祭祀之礼主人先献下文庆舍死公惧而归则于时公亲在矣又此祭庆舍涖事公与庆舍不为上献而奊为上献者庆舍使为之不可以礼责也奊即绳也为下杀庆绳张夲】卢蒲癸王何执戈庆氏以其甲环公宫注庙在宫内音义【环如字徐音患】陈氏鲍氏之圉人为优注优俳音义【优于求反俳皮皆反】疏【注正义曰优者戏名也晋语有优施史记滑稽有优孟优旃皆善为优戏而以优著名史防急就篇云倡优俳笑是优俳一物而二名也今之散乐戏为可笑之语而令人之笑是也宋大尉袁淑取古之文章令人笑者次而题之名曰俳谐集】庆氏之马善惊士皆释甲束马注束绊之也音义【绊音半】疏【正义曰善惊谓数惊古人有此语今人谓数惊为好惊好亦善之意也】而饮酒且观优至于鱼里注鱼里里名优在鱼里就观之疏【注正义曰杜以优在鱼里士徃观之刘以为国人从旁为优引行以至鱼里以规杜氏但文不显古事难知輙以为规一何烦碎】栾髙陈鲍之徒介庆氏之甲注栾子雅髙子尾陈陈湏无鲍鲍国音义【介音界】子尾抽桷击扉三注桷椽也扉门阖也以桷击扉为期音义【桷音角扉音非门扇也椽直専反阖户榼反】卢蒲癸自后刺子之王何以戈击之觧其左肩犹援庙桷动于甍注甍屋栋音义【刺七亦反援音爰甍亡耕反字林亡成反】疏【注正义曰先儒相为然也张衡西京赋曰甍宇齐平言诸物栋檐髙下等也説文云甍栋梁也是又名为梁此是屋上之长材椽所以冯依者也今俗谓之屋脊】以爼壶投杀人而后死注言其多力遂杀庆绳麻婴注庆绳庆奊公惧鲍国曰羣臣为君故也注言欲尊公室非为乱音义【为乱于伪反下为之诵同】陈湏无以公归税服而如内宫注言公惧于外难音义【税吐活反一音如字】庆封归遇告乱者丁亥伐西门弗克还伐北门克之入伐内宫注陈鲍在公所故弗克反陈于岳注岳里名音义【陈直觐反岳五角反】请战弗许遂来奔献车于季武子美泽可以鉴注光鉴形也音义【鉴古暂反】展庄叔见之注鲁大夫曰车甚泽人必瘁宜其亡也叔孙穆子食庆封庆封泛祭注礼食有祭示有所先也泛祭逺散所祭不共音义【瘁在醉反夲或作萃同食庆音嗣泛芳剑反】疏【注正义曰礼法食必先祭祭古之先食以示有所先也公食大夫礼云賔升席坐取韭菹以偏擩于醢上豆之间祭又言祭铏羮于上铏之间祭饮食于上豆之间是祭食之礼各有其防论语云泛爱众泛是寛博之语故知泛祭为逺散所祭言其不共也】穆子不説使工为之诵茅鸱注工乐师茅鸱逸诗刺不敬音义【説音悦茅亡交反鸱尺之反刺七阳反】亦不知既而齐人来让注让鲁受庆封奔吴吴句余予之朱方注句余呉子夷末也朱方呉邑音义【句古侯反下句渎同】疏【注正义曰此时吴君是余祭也明年余祭死乃夷末代立昭十五年吴子夷末卒是也服防以句余为余祭杜以为夷末者以庆封此年之末始来奔鲁齐人来让方更奔吴明年五月而阍弑余祭计其间未得赐庆封以邑故以句余为夷末也】聚其族焉而居之富于其旧子服恵伯谓叔孙曰天殆富滛人庆封又富矣穆子曰善人富谓之赏滛人富谓之殃天其殃之也其将聚而歼旃注歼尽也旃之也为昭四年杀庆封传音义【歼子潜反】○癸巳天王崩未来赴亦未书礼也注嫌时已闻防当书故发例○崔氏之乱防羣公子故鉏在鲁叔孙还在燕买在句渎之丘注在襄二十一年音义【防息浪反故鉏仕居反公子鉏也夲或作故公鉏者非渎音豆】及庆氏亡皆召之具其器用而反其邑焉注反还也与晏子邶殿其鄙六十注邶殿齐别都以邶殿邉鄙六十邑与晏婴音义【邶蒲对反殿多荐反又如字注及下同】疏【注正义曰传直言六十杜知六十邑者下云与北郭佐邑六十则此亦是六十邑也】弗受子尾曰富人之所欲也何独弗欲对曰庆氏之邑足欲故亡吾邑不足欲也益之以邶殿乃足欲足欲亡无日矣在外不得宰吾一邑不受邶殿非恶富也恐失富也且夫富如布帛之有幅焉为之制度使无迁也注迁移也音义【恶乌路反且夫音扶幅音福】疏【正义曰外犹以外宰犹益也以邶殿为外也言吾先有邑更不得益邶殿耳】夫民生厚而用利于是乎正徳以幅之注言厚利皆人之所欲唯正徳可以为之幅疏【正义曰人皆欲生计重厚而多财用利益心既无厌于是乎用正徳以幅之言用正徳以为邉幅使有度也】使无黜嫚注黜犹放也音义【黜勑律反嫚徐音慢】谓之幅利利过则为败吾不敢贪多所谓幅也与北郭佐邑六十受之与子雅邑辞多受少与子尾邑受而稍致之注致还公公以为忠故有宠释卢蒲嫳于北竟注释放也音义【竟音境】求崔杼之尸将戮之不得叔孙穆子曰必得之武王有乱臣十人注乱治也音义【治直吏反】疏【正义曰尚书泰誓文也乱治也以武王自言我有治理政事者十人郑论语注云十人谓文母周公太公召公毕公荣公太颠闳夭散宜生南宫适】崔杼其有乎不十人不足以葬注葬必湏十人崔氏不能令十人同心故必得音义【令力呈反】疏【正义曰案武王有乱臣十人而得天下崔子若有十人唯得葬者武王圣人十人皆大徳故有天下崔子是罪人又有十人是凡人故唯可以葬也所引武王十人者唯取同心之义】既崔氏之臣曰与我其拱璧注崔氏大璧音义【拱居勇反徐音恭】疏【正义曰其者其崔杼也故云崔氏大璧拱谓合两手也此璧两手拱抱之故为大璧】吾献其柩于是得之十二月乙亥朔齐人迁庄公殡于大寝注更殡之于路寝也十二月戊戌朔乙亥误音义【柩其救反】以其棺尸崔杼于市注崔氏弑庄公又葬不如礼故以庄公棺着崔杼尸邉以章其罪音义【着丁略反】国人犹知之皆曰崔子也注始求崔杼之尸不得故云国人皆知之疏【注正义曰始求崔杼尸不得嫌以他尸代之言国人犹知之皆曰崔子言犹尚识其形知是真崔子也】○为宋之盟故公及宋公陈侯郑伯许男如楚公过郑郑伯不在注已在楚音义【为于僞反过古禾反】伯有迋劳于黄崖不敬注荥阳宛陵县西有黄水西南至新郑城西入洧音义【劳力报反崖夲又作涯鱼佳反】穆叔曰伯有无戾于郑郑必有大咎注伯有不受戮必还为郑国害敬民之主也而弃之何以承守注言无以承先祖守其家郑人不讨必受其辜济泽之阿注言薄土音义【济子礼反】行潦之苹藻注言贱菜音义【潦音老苹音频藻音早】寘诸宗室注荐宗庙音义【寘之防反】季兰尸之敬也注言取苹藻之菜于阿泽之中使服兰之女而为之主神犹享之以其敬也疏【正义曰此意取采苹之诗也诗云子以采苹南涧之濵于以采藻于彼行潦于以奠之宗室牖下谁其尸之有齐季女彼诗采苹于涧采藻于潦此并言行潦之苹藻又别言济泽之阿者以其亦是出菜之防故先言之也独言济者以济在鲁国故穆叔独举所见而言也女将行嫁就宗子之家教之以四徳三月教成设祭于宗子之庙此诗述教成之祭寘诸宗室谓荐于宗子之家庙也诗言季女而此言季兰谓季女服兰草也案宣三年曰兰有国香人服媚之知是女之服兰也】敬可弃乎注为三十年郑杀良霄及汉楚康王卒公欲反叔仲昭伯曰我楚国之为岂为一人行也注昭伯叔仲带音义【为于伪反下除而为之备一字竝同】子服恵伯曰君子有逺虑小人从迩注迩近也饥寒之不恤谁遑其后注遑暇也不如姑归也叔孙穆子曰叔仲子専之矣注言足専任子服子始学者也注言未识逺荣成伯曰逺圗者忠也注成伯荣驾鵞音义【驾音加鵞五河反】公遂行注从昭伯谋宋向戌曰我一人之为非为楚也饥寒之不恤谁防恤楚姑归而息民待其立君而为之备宋公遂反疏【正义曰鲁宋俱是朝楚向戌与叔仲昭伯言不同者二者竝为楚是大国故朝其君昭伯欲令公行故以国大劝公言大国可畏也向戌欲令公还故以君身规公言君死宜反也意异故言异耳】○楚屈建卒赵文子防之如同盟礼也注宋盟有衷甲之隙不以此废好故曰礼音义【防如字又息浪反隙去逆反夲或作郤好呼报反】○王人来告防问崩日以甲寅告故书之以徴过也注徴审也此缓告非有事宜直臣子怠慢故于此发例音义【征张陵反夲或作惩误】疏【注正义曰昭三十年云非公且徴过杜云徴明也则此徴之训亦为明明审此缓告者非有事故宜缓直是臣子怠慢耳杜序以故书为新意故于此发新例以明诸无事故而缓来告者皆是讥其怠慢也】








　　春秋左传注疏卷三十八
　　春秋左氏传注疏卷三十八考证
　　叔孙豹防晋赵武楚屈建蔡公孙归生卫石恶陈孔奂郑良霄许人曹人于宋○孙复曰宣成之间大夫专国至宋之防则又甚矣自此诸侯日微天下之政皆大夫专持之故二十九年域三十年防澶渊昭元年防虢诸侯莫有见者也林尧叟曰晋楚始同主夏盟是南北二伯也天下之大变也
　　卫杀其大夫甯喜疏于法当诛○监本脱法字今补入豹及诸侯之大夫盟于宋○【臣召南】按豹不书族自是防上文防盟祗同一地也左氏以为违命谷梁以为恭褒贬不同要皆过当
　　又疏旣不驰请○旣监本讹作礼今改正
　　冬十有二月乙亥朔日有食之○乙亥监本及别本俱作乙卯以及疏推之知是乙亥又诸家注觧经文皆作乙亥今改正
　　又注今长歴推十一月朔非十二月○万斯大学春秋随笔曰左云十一月乙亥朔与经差一月考上防宋传五月有丙午六月有戊申戊申止后丙午二日必是六月之朔也七月有戊寅必是七月之朔也七月去十一月凡四月以月大小间数之七月朔戊寅则九月朔非丙子即丁丑矣十一月朔非丙子必乙亥矣言是也
　　故不书其族言违命也　【臣召南】按豹以违命去族此左氏之曲说也贾逵服防称豹执义尊国自是正论孔疏谓杜善觧左氏可也即谓贾服皆背左氏亦可也若谓贾服异孔子之经岂其然乎按刘敞曰蔡沈失位左氏贬之今鲁欲自同人之私失位甚矣大夫出境有可以重社稷者犹曰专之今令出季氏而谓不可违非也此论甚明
　　书先晋晋有信也注盖孔子追正之　赵汸补注曰周制以班爵为序防血则先同姓说见定四年是盟与防次序本异今屈建所争者防血之先后耳其大夫之防楚固未尝先晋也宋公兼享晋楚之大夫赵孟为客则当时人情可见况宋之盟诸侯虽曰两属终未尝以事晋者事楚楚虽驾晋先防鲁史岂遽以楚先晋乎韩宣子所谓周礼在鲁正指此类耳传云晋有信也考之巳不详杜云孔子追正之亦非意也
　　传晋荀盈遂如楚涖盟○盈监本讹作寅今改正传而公怨之以为宾荣○【臣浩】按疏以公字指郑伯似不如刘作显然觧
　　谁能去兵○王应麟曰汉世祖罢郡国都尉晋武帝去州郡武备其害皆见于后唐穆宗之销兵则不崇朝而变生焉故曰谁能去兵
　　传东郭姜以孤入曰棠无咎○姜监本讹作疆今改正崔宗邑也○【臣召南】按唐书宰相表曰崔氏出自姜姓齐丁公伋嫡子季子让国叔乙食采于崔遂为崔氏可为宗邑之证
　　传十一月乙亥朔日有食之注文十一年三月甲子至今年七十一岁○【臣召南】按文十一年为乙巳岁此襄二十七年乙卯岁也文十一年传称正月甲子而杜改作三月者一从夏正一据周歴也
　　又疏斗建从甲至癸十者谓之日○推寻文义斗建二字当是衍文
　　春无氷○【臣浩】按周时若不改月改时则春之无氷宜也何乃以为异而书之乎
　　传以有时菑隂不堪阳疏岁星自滛行天时自温暖监本讹作岁星自滛天行时自温暖今改正
　　传周楚恶之○赵汸补注曰周有天下之号也岂可以星次概言周楚隠三年周郑竝称有自来矣顾炎武日知录曰梓愼曰宋郑其饥禆灶曰周楚恶之一事两占皆验【臣照】按周楚恶之与周郑交恶不同例在地旣有建国在天必有分野言周言京师无以异也岂若交质交恶之辞实为下陵上替哉又按岁星之迟留伏逆莫非星行之常前代推歩之术不精不自知巳之无算而咎星之失次既妄以为失次又因而占之所占禨祥又复多騐凡为术皆如是莫非妄也而徃徃似真由真妄本一致也
　　子产相郑伯以如楚舍不为坛○赵汸曰传见诸侯朝楚非得巳故子产自损其礼
　　传公膳日双鸡○【臣召南】按公膳二字连读卿大夫在朝之公膳犹六朝客食唐代堂餐也昭四年传注曰食肉之禄谓在朝廷治其职事就官食者疏曰在官治事官皆给食大夫以上食乃有肉又引此以证之是也
　　得庆氏之木百车于荘○顾炎武日知录曰杜注善其不志于货财非也邵寳曰此陈氏父子为隠语以相喻也愚谓木者作室之良材荘者国中之要路言将代之执齐国之权
　　春秋左氏注疏卷三十八考证
<经部,春秋类,春秋左传注疏>
　　钦定四库全书
　　春秋左传注疏卷三十九【起襄公二十九年尽二十九年】
　　晋杜氏注　唐陆德明音义　孔颖达疏
　　经二十有九年春王正月公在楚注公在外阙朝正之礼甚多而唯书此一年者鲁公如楚既非常此公又逾年故发此一事以明常疏【注正义曰僖十六年冬公会诸侯于淮十七年秋九月公至自会宣七年冬公会诸侯于黒壤八年春公至自会成十年秋公如晋十一年春公至自晋十二年冬公如晋十三年春公至自晋此等正月公皆不在其类多矣是公在外阙朝正之礼甚多而皆不书唯书此一年者鲁公如楚云云释例曰襄二十九年春正月公在楚凡公之行始则书所如还则书公至今中复书公在楚者明国之守臣每月亦以公不朝之故告于庙也每月必告而特于正月释之者盖岁之正也月之正也日之正也三始之正嘉礼所重人理所以自新故特显以通他月也公之在外所以阙朝正之礼甚多唯书此一年释此一事者斯礼有常非义例所急故因公逺出逾年存此一事以示法也】
　　夏五月公至自楚
　　庚午衞侯衎卒注无传四同盟音义【衎苦旦反】疏【注正义曰衎以成十五年即位其年盟于戚十七年于柯陵十八年于虚朾襄三年于鸡泽五年于戚七年及孙林父盟九年于戏十一年于亳城北二十七年于宋衎自前即位及后复归凡与鲁九同盟刘以为杜云四同盟者误今知不然者以其与成公三盟不数五年盟戚经不书不数七年林父是大夫又特共鲁盟亦不数故为四同盟也刘不寻此理而规杜过非也】
　　阍弑吴子余祭注阍守门者下贱非士故不言盗音义【阍音昏弑申志反祭侧界反】疏【注正义曰周礼阍人王宫每门四人郑云阍人司昏晨以启闭者刑人墨者使守门既服墨刑使之守门是下贱人也哀四年盗杀蔡侯申此为下贱非士故不言盗也谷梁传曰不称名姓阍不得齐于人不称其君阍不得君其君也】
　　仲孙羯会晋荀盈齐高止宋华定衞世叔仪郑公孙叚曹人莒人滕人薛人小邾人城杞注公孙叚伯石也三十年伯有死乃命为卿今盖以摄卿行音义【羯居谒反】疏【注正义曰公孙叚即伯石也据三十年传伯有死始命伯石为卿则此时未为卿矣未为卿而得书其名故疑之云盖以摄卿行也以隐公摄位为君而国人君之诸侯与之知摄位为卿者诸侯亦即以为卿序之于列故史得以卿书也文七年传称晋使先如秦逆公子雍荀林父谓蔑曰摄卿以徃可也何必子是知有使大夫摄卿之法也】
　　晋侯使士鞅来聘
　　杞子来盟注杞复称子用夷礼也音义【复扶又反】疏【注正义曰人春秋书爵称侯又称伯僖二十三年二十七年称子传曰用夷礼故曰子自尔以来常称为伯今复称子传云书曰子贱之也明为用夷礼故贱之知复称子用夷礼也】
　　吴子使札来聘注吴子余祭既遣札聘上国而后死札以六月到鲁未闻丧也不称公子其礼未同于上国音义【札侧八反】疏【注正义曰上云阍弑吴子此言吴子使聘传曰其出聘也通嗣君也不知通嗣君通谁嗣也贾逵服防皆以为夷末新即位使来通聘案隐三年武氏子来求赙文九年毛伯来求金竝不言王使传皆云王未葬也是知先君未葬嗣君不得命臣此与阍弑吴子文不隔月吴鲁相去经涂至逺岂以君死之月即命臣乎而得书吴子使也且传称季札至鲁徧观周乐至戚闻钟声讥孙文子云君又在殡而可以乐乎自请观乐讥人聼乐旷世大贤岂当若是故杜以为通嗣君通余祭嗣也二十五年遏为巢牛臣所杀余祭嗣立至此始使札通上国吴子未死之前命札出使既遣札聘而后身死札以六月到鲁未及闻丧故每事皆行吉礼也经传皆无札至之月知以六月到者以城杞在五月之下城杞既讫乃有士鞅来聘子来盟若共在月中则不容此事下文有秋知札以六月至也札去之后吴始告丧告以三月被弑故追书在聘上耳札实公子不书公子者吴是东夷其礼未同于上国故史不书氏以札是卿故书其名耳释例曰吴晚通上国故其君臣朝会不同于例亦犹楚之初始也昭二十七年传称延州来季子聘于上国是吴谓诸夏为上国也】秋九月葬衞献公注无传
　　齐高止出奔北燕注止高厚之子音义【燕音烟】
　　冬仲孙羯如晋
　　传二十九年春王正月公在楚释不朝正于庙也注释解也告庙在楚解公所以不朝正疏【注正义曰公本在国每月之朔常以朝享之礼亲自祭庙今以在外之故阙于此礼国之守臣于此朔日告庙云公在楚史官因书于策传解其告庙之意告云公在楚者解释公所以不得亲自朝正也】楚人使公亲襚注诸侯有遣使赗襚之礼今楚欲遣使之比音义【襚音遂説文云衣死人衣遣使所吏反下同赗芳凤反一本作赠比必利反】疏【正义曰檀弓云襄公朝于荆康王卒荆人曰必请袭鲁人曰非礼也荆人强之巫先拂柩荆人悔之记之所言即是此事所异者此言请襚彼言请袭此言袚殡彼言拂柩虽俱説此事先后不同礼死而浴浴即袭袭后始小敛大敛乃殡案徃年公及汉闻康王卒公欲反则康王之卒公未至楚楚人使公亲襚传在此年言之则此年始令公亲襚襚不得为袭也卒巳逾月不得柩仍在地足知殡是而柩非记虚而传实也然则襚衣所以衣尸既殡而使公襚者致襚所以结恩好其衣不必充用杂记记致襚之礼云委衣于殡东是既殡犹致襚也文九年秦人来归僖公成风之襚僖薨十年犹致之况既殡也注正义曰杂记云吊者含襚赗临是诸侯之臣使于邻国之礼也楚人以诸侯相好有遣使赗襚之礼今以公身既在意在轻鲁欲以公依遣使之比使公亲行之也】公患之穆叔曰袚殡而襚则布币也注先使巫袚殡之凶邪而行襚礼与朝而布币无异音义【袚音拂徐音废邪似嗟反】疏【正义曰案杂记诸侯使臣致襚之礼云委衣于殡东今楚人以公身在意欲轻鲁公依遣使之比公以楚人轻已所以患之故穆叔云若使巫人先徃袚殡则是君临臣丧之礼袚除既了而行襚礼布陈衣物与行朝之时布陈币帛无异有何可患刘云朝礼两君相见先授玉然后致享乃布陈币帛于庭也袚殡者君临臣丧之礼先使袚殡行临丧之礼然后致襚则全是布币之礼言与朝而布币无异也君临臣丧者由先见臣故以袚殡比行朝礼自然致襚似布币楚以亲襚屈鲁鲁以袚殡自尊今僭为疏云以殡有凶邪畏恶患之不肯亲襚穆叔云先使巫人袚除殡之凶邪既无而行襚礼布陈衣物与行朝之时布陈币帛无异言俱无咎有何可患】乃使巫以桃茢先袚殡注茢黍穰音义【茢音列徐音例穰如羊反郑注周礼云茢苕菷】疏【正义曰巫者接神之官周礼男巫王吊则与祝前檀弓云君临臣丧以巫祝桃茢执戈恶之也郑云为有凶邪之气在侧桃鬼所恶茢萑苕可埽不祥君临臣丧礼有此法故使巫以桃茢先袚殡若以楚子为臣然所以屈楚也茢是菷盖桃为棒也诗毛传曰薍为萑萑苕谓薍穂也杜云茢黍穰者今世所谓苕菷者或用薍穂或用黍穰是二者皆得为之也】楚人弗禁既而悔之注礼君临臣丧乃袚殡故楚悔之○二月癸卯齐人葬庄公于北郭注兵死不入兆域故葬北郭疏【注正义曰周礼冡人掌公墓之地辨其兆域凡死于兵者不入兆域】○夏四月葬楚康王公及陈侯郑伯许男送葬至于西门之外诸侯之大夫皆至于墓楚郏敖即位注郏敖康王子熊麋也王子围为令尹注围康王弟郑行人子羽曰是谓不宜必代之昌松柏之下其草不殖注言楚君弱令尹强物不两盛为昭元年围弑郏敖起本公还及方城季武子取卞注取卞邑以自益使公冶问注问公起居公冶季氏属大夫玺书追而与之注玺印也疏【注正义曰蔡邕独断云玺印也信也天子玺白玉螭虎纽古者尊卑共之月令曰固封玺季武子使公冶问玺书此诸侯大夫印称玺也卫宏云秦以前民皆以金玉为印唯其所好自秦以来唯天子之印独称玺又以玉羣臣莫敢用也案周礼掌节货贿用玺节郑云今之印章也则周时印巳名玺但上下通用】曰闻守卞者将叛臣帅徒以讨之既得之矣敢告公冶致使而退注致季氏使命及舍而后闻取卞注发书乃闻之公曰欲之而言叛祗见疏也注言季氏欲得卞而欺我言叛盖疏我疏【正义曰武子书云闻卞将叛则是叛形未着故公猜之言武子自欲得之而诬言其叛多见疏外我也多见疏犹论语云多见其不知量也服防本作祗见疏解云祗适也晋宋杜本皆作多古人多祗同音张衡西京赋云炙炮伙清酤多皇恩洪德施施与多为韵此类众矣】公谓公冶曰吾可以入乎注以季氏疏已故不敢入对曰君实有国谁敢违君公与公冶冕服注以卿服冕赏之疏【注正义曰公冶先为大夫公令以恩加赐知以卿服冕赏之也周礼司服云卿大夫之服自冕而下是卿与大夫同服冕也其旒当以命数为异耳】固辞强之而后受公欲无入荣成伯赋式微乃归注式微诗风曰式微式微胡不归式用也义取寄寓之微陋劝公归也五月公至自楚公冶致其邑于季氏注本从季氏得邑故还之而终不入焉注不入季孙家曰欺其君何必使余季孙见之则言季氏如他日不见则终不言季氏及疾聚其臣注大夫家臣曰我死必无以冕服敛非徳赏也注言公畏季氏而赏其使非以我有徳音义【敛力騐反】且无使季氏葬我○葬灵王注不书鲁不会郑上卿有事子展使印叚往疏【正义曰郑之上卿即子展也有事谓君适楚而代守国也计于时郑卿在国犹有子西伯有不使彼行而使印叚者盖别有所掌矣子展守国故不得行也】伯有曰弱不可注印叚年少官卑音义【少诗照反】子展曰与其莫往弱不犹愈乎诗云王事靡盐不遑启处注诗小雅盬不坚固也启跪也言王事无不坚固故不暇跪处音义【盐音古跪其委反】疏【注正义曰小雅四牡之章盬亦蛊也昭元年传曰于文皿虫为蛊谷之飞亦为蛊蛊是虫之害物故为不牢固也释言云遑暇也启跪也李廵曰遑闲暇也启小跪也言王事无有不牢固已当牢固之故不得闲暇而跪处也】东西南北谁敢宁处注谓上卿坚事晋楚以蕃王室也注言我固事晋楚乃所以蕃屏王室音义【蕃芳元反】王事无旷何常之有遂使印叚如周注传言周衰卑于晋楚○吴人伐越获俘焉以为阍使守舟吴子余祭观舟阍以刀弑之注言以刀明近刑人音义【近附近之近】○郑子展卒子皮即位注子皮代父为上卿于是郑饥而未及麦民病子皮以子展之命饩国人粟户一钟注在丧故以父命也六斛四斗曰钟音义【饩许气反】疏【正义曰盖死日近死时民巳饥故假其生时之遗命也】是以得郑国之民故罕氏常掌国政以为上卿宋司城子罕闻之曰邻于善民之望也注民亦望君为善疏【正义曰邻近也近于善民亦望君为善也】宋亦饥请于平公出公粟以贷使大夫皆贷司城氏贷而不书注施而不徳音义【贷他代反下同施始豉反下文同】为大夫之无者贷宋无饥人叔向闻之曰郑之罕宋之乐其后亡者也二者其皆得国乎注得掌国政音义【向许丈反】民之归也施而不徳乐氏加焉其以宋升降乎注升降随宋盛衰○晋平公杞出也故治杞注治理其地脩其城疏【注正义曰经书城杞谓筑杞城耳下使女叔侯来治杞田知治杞之地非独脩其城也】六月知悼子合诸侯之大夫以城杞孟孝伯会之郑子大叔与伯石往注大叔不书不亲事音义【知音智大叔音泰下同】子大叔见大叔文子注文子卫大叔仪与之语文子曰甚乎其城杞也子大叔曰若之何哉晋国不恤周宗之阙而夏肄是屏注周宗诸姬也夏肄杞也肄余也屏城也音义【夏户雅反注下皆仿此肄以二反诗传云斩而复生曰肄方言云枿余也秦晋之间曰肄】疏【正义曰方言云肄枿余也秦晋之间曰肄郑云斩而复生曰肄杞是夏后灭而复存犹木之枿生小栽也】其弃诸姬亦可知也巳诸姬是弃其谁归之吉也闻之弃同即异是谓离徳诗曰协比其邻昏姻孔云注诗小雅言王者和协近亲则昏姻甚归附也音义【比毗志反】晋不邻矣其谁云之注云犹旋旋归之○齐髙子容与宋司徒见知伯女齐相礼注子容髙止也司徒华定也知伯荀盈也女齐司马侯也相礼侍威仪也音义【女音汝相息亮反】宾出司马侯言于知伯曰二子皆将不免子容专注专自是也司徒侈皆亡家之主也知伯曰何如对曰专则速及注速及祸也音义【侈昌氏反又尸氏反】侈将以其力毙注力尽而自毙音义【毙婢世反】专则人实毙之将及矣注为此秋高止出奔燕昭二十年华定出奔陈传音义【专则人实毙之絶句将及矣本或作侈将及矣者非】○范献子来聘拜城杞也注谢鲁为杞城音义【为于伪反下文为之歌皆同】公享之展庄叔执币注公将以酬宾射者三耦注二人为耦音义【耦五口反】疏【正义曰燕礼云若射则大射正为司射如郷射之礼是燕有为射之时也此云公享之则享法亦有射也周礼射人云诸侯之射以四耦此三耦者彼是畿内诸侯故四耦此及仪礼大射畿外诸侯故三耦或当臣与君异也】公臣不足取于家臣家臣展瑕展王父为一耦公臣公巫召伯仲顔庄叔为一耦郐鼓父党叔为一耦注言公室卑微公臣不能备于三耦音义【召上照反郐才陵反党音掌】○晋侯使司马女叔侯来治杞田注使鲁归前侵杞田所归少故不书弗尽归也晋悼夫人愠曰齐也取货注夫人平公母杞女也谓叔侯取货于鲁故不尽归杞田音义【愠纡运反怒也怨也】先君若有知也不尚取之注不尚叔侯之取货疏【注正义曰服防云不尚尚也尚当取女叔侯杀之下叔侯云先君而有知也母宁夫人而焉用老臣服防云毋宁宁也宁自取夫人将焉用老臣乎杜以其言大悖无复君臣之礼故改之以为夫人云不尚取之者先君不髙尚此叔侯之取货也母宁夫人谓先君当怪夫人之所为也刘以夫人愠而出辞则其言当悖直言不尚此事所讥大轻浅非是愠之意昭八年穿封戍云若知君之及此追恨不杀灵王其意乃悖于此盖古者不讳之言服防之説未必非也】公告叔侯叔侯曰虞虢焦滑霍扬韩魏皆姬姓也注八国皆晋所灭焦在陜县扬属平阳郡音义【虢瓜百反焦子消反滑乎八反】晋是以大若非侵小将何所取武献以下兼国多矣注武公献公晋始盛之君谁得治之杞夏余也而即东夷注行夷礼鲁周公之后也而睦于晋以杞封鲁犹可而何有焉注何有尽归之鲁之于晋也职贡不乏玩好时至公卿大夫相继于朝史不絶书注书鲁之朝聘音义【好呼报反下好善同】府无虚月注无月不受鲁贡如是可矣何必瘠鲁以肥杞且先君而有知也毋宁夫人而焉用老臣注言先君毋宁怪夫人之所为无用责我音义【瘠在亦反毋音无焉用于防反】○杞文公来盟注鲁归其田故来盟书曰子贱之也注贱其用夷礼○吴公子札来聘见叔孙穆子说之谓穆子曰子其不得死乎注不得以寿终音义【说音悦寿音授】好善而不能择人吾闻君子务在择人吾子为鲁宗卿而任其大政不慎举何以堪之祸必及子注为昭四年竖牛作乱起本疏【正义曰昔有当涂贵邳国公苏威尝问曰知人是善然后好之何以言其不能择人贵曰好善仁择人鉴虽有仁心鉴不周物故好而不能择也刘以此言亦有所切于彼】请观于周乐注鲁以周公故有天子礼乐疏【注正义曰明堂位云成王以周公为有勲劳于天下是以封周公于曲阜命鲁公世世祀周公以天子之礼乐又曰凡四代之服噐鲁兼用之是鲁以周公故有天子之礼乐也】使工为之歌周南召南注此皆各依其本国歌所常用声曲音义【召上照反本或作邵】疏【正义曰歌周南召南之诗而以乐音为之节也周南召南皆文王之诗也周召者岐山之阳地名周之先公曰大王者自豳始迁焉而脩德建王业大王生王季王季生文王于时雍梁荆豫徐扬之民皆归文王文王三分天下有其二以服事殷文王改都于丰乃分岐邦周召之地赐周公旦召公奭以为采邑使此二公施教于己所职之国为文王行先公贤化与己圣化使二公杂而施行之但南土感化有深有浅其作诗也或感圣化或感贤化及武王伐纣定天下廵守述职陈诸国之诗以观民风俗其六州所作诗其得圣人之化者谓之周南其得仁贤之化者谓之召南其实皆是文王之化而分繋周召二公耳必分系者文王以诸侯之身行王者之化诗人述其本志为作圣贤之风此诗体实是风不可以雅名之文王身有王号不可以风繋之名无所繋诗不可弃因二公为王行化是故繋之二公周公圣以圣化系之召公贤以贤化系之周南十一篇召南十四篇季札此时徧观周乐诗篇三百不可歌尽或每诗歌一篇两篇以示意耳未必尽歌之也刘云不直言周召者以其实非二公身化也言南者诗序云言化自北而南也谓从岐周南被江汉也注正义曰诗人观时政善恶而发愤作诗其所作文辞皆准其乐音令宫商相和使成歌曲乐人采其诗辞以为乐章述其诗之本音以为乐之定声其声既定其法可传虽多歴年世而其音不改今此为季札歌者各依其本国歌所常用声曲也由其各有声曲故季札聼而识之言本国者变风诸国之音各异也】曰美哉注美其声疏【注正义曰先儒以为季札所言观其诗辞而知故杜显而异之季札所云美哉者皆美其声也诗序称诗者志之所之也在心为志发言为诗情动于中而形于言言之不足故嗟叹之长歌以申意也及其八音俱作歌诗为章则人之情意更复发见于乐之音声出言为诗各述已情声能写情情皆可见聼音而知治乱观乐而晓盛衰神瞽人贤师旷季札之徒其当有以知其趣也】始基之矣注周南召南王化之基犹未也注犹有商纣未尽善也音义【尽津忍反】然勤而不怨矣注未能安乐然其音不怨怒音义【乐音洛下和乐声下文乐而不荒同】疏【注正义曰诗序云治世之音安以乐乱世之音怨以怒此作周召之诗其时犹有纣存音虽未能安乐巳得不怨怒矣】为之歌鄘衞注武王伐纣分其地为三监三监叛周公灭之更封康叔并三监之地故三国尽被康叔之化音义【鄘音容被皮义反】疏【注正义曰鄘衞者商纣畿内之地名也汉书地理志云周既灭殷分其畿内为三国诗风鄘卫国是也以封纣子武庚鄘管叔尹之卫蔡叔尹之以监殷民谓之三监故书序曰武王崩三监叛周公诛之尽以其地封弟康叔故鄘衞三国之诗相与同风此注取汉志为说也汉世大儒孔安国贾逵马融之徒皆以为然故杜亦同之郑诗谱云武王伐纣以其京师封纣子武庚为殷后庶殷顽民被纣化日久未可以建诸侯乃三分其地置三监管叔蔡叔霍叔使尹而监教之自纣城而北谓之南谓之鄘东谓之卫武王崩后五年周公居摄三监道武庚叛成王既黜殷命杀武庚复伐三监更于此三国建诸侯以殷余民封康叔于卫使为之长后世子孙稍彊兼并彼二国混其地而名之先儒唯郑言然康叔以后七世至顷侯仁人不遇人作柏舟之诗以刺之以后继作十九篇为风十篇为鄘风十篇为卫风皆美刺卫君而分为三耳此三国之风实同是卫诗而必为三者郑云作者各有所伤从其本国分而异之故为鄘卫之诗焉其意以为鄘卫各是大国土风不同作者虽俱有美刺而各述土风故大师各从其本分而异之】曰美哉渊乎忧而不困者也注渊深也亡国之音哀以思其民困衞康叔武公德化深逺虽遭宣公滛乱懿公灭亡民犹秉义不至于困音义【思息嗣反下忧思同】吾闻衞康叔武公之徳如是是其衞风乎注康叔周公弟武公康叔九世孙皆衞之令徳君也聼声以为别故有疑言音义【别彼列反】疏【注正义曰康叔周公弟武公康叔九世孙世本世家文也鲁为季札作乐为之歌声曲耳不告季札以所歌之乐名也札言吾闻康叔武公之德如是是先闻其善今声合其意虽不知其名而疑是卫风也言是其卫风乎疑之辞也直聼声以为别不因名而后知故有疑言焉】为之歌王注王黍离也幽王遇西戎之祸平王东迁王政不行于天下风俗下与诸侯同故不为雅疏【注正义曰王诗黍离为首王非国名故举首篇以表之王者周东都王城畿内方六百里之地也始武王作邑于镐是为西都周公摄政营洛邑谓之王城是为东都成王既居洛邑复还归西都十一世至幽王遇西戎之祸平王东迁王城于时王政不行于天下其风俗下同诸侯王畿内之人怨刺者以其政同诸侯皆作风诗不复为雅其音既是风体故大师别之谓之王国之变风也谓之王者以王当国犹春秋之王人天命未改尚尊之故不言周也】曰美哉思而不惧其周之东乎注宗周陨灭故忧思犹有先王之遗风故不惧为之歌郑注诗第七疏【正义曰周宣王封母弟友于西都畿内是为郑桓公于汉则京兆郑县是其都也幽王之时桓公为大司徒见幽王政荒问于史伯曰王室多故余惧及焉其何所可以逃死史伯教之济洛河颍之间有虢郐之国取而守之唯是可以少固及幽王为犬戎所杀桓公死之其子武公为晋文侯定平王于东都王城卒取史伯所云虢郐之地而居之于汉则河南新郑县是其都也武公入作卿士国人作缁衣之篇以美之以后凡二十一篇皆郑风也】曰美哉其细巳甚民弗堪也是其先亡乎注美其有治政之音讥其烦碎知不能久疏【正义曰乐歌诗篇情见于声美哉者美其政治之音有所善也郑君政教烦碎情见于诗以乐播诗见于声内言其细碎巳甚矣下民不能堪也民不堪命国不可久是国其将在先亡乎居上者寛则得众为政细宻庶事烦碎故民不能堪也】为之歌齐注诗第八疏【正义曰齐者古少皥之世爽鸠氏之虚也武王伐纣封大师吕望于齐是为齐太公其封域在禹贡青州岱山之隂潍淄之野于汉则齐郡临淄县是其都也太公后五世哀公荒滛怠慢国人作鸡鸣之诗以刺之后凡十一篇皆齐风也】曰美哉泱泱乎大风也哉注泱泱大之声音义【泱于良反韦昭于康反】表东海者其大公乎注大公封齐为东海之表式音义【大音泰】国未可量也注言其或将复兴音义【复扶又反下不复讥同】为之歌豳注诗第十五豳周之旧国在新平漆县东北音义【豳彼贫反】疏【正义曰豳者禹贡雍州岐山之北原隰之野其地西近戎北近狄豳是彼土之地名于汉则扶风栒邑县是其都也周室之先后稷之曾孙曰公刘者自邰而迁彼焉由能脩后稷之业教民以农桑民咸归之而成国积九世至大王乃入处于岐山世世脩德卒成王业武王崩成王幼周公摄政管蔡流言云公将不利于孺子周公于是举兵东伐之乃陈后稷先公风化之所由致王业之艰难作七月之诗以表志大师以其主意于先公在豳时之事故别其诗以为豳国之变风凡七篇皆是周公之事也】曰美哉荡乎乐而不淫其周公之东乎注荡乎荡然也乐而不淫言有节周公遭管蔡之变东征三年为成王陈后稷先公不敢荒淫以成王业故言其周公之东乎音义【乐而不淫音岳又音洛注同下而又何乐而可以乐仿此为成于僞反王业如字又于况反】疏【正义曰美哉又美其声也荡荡寛大之意好乐不巳则近于荒淫故美其乐而不淫也先闻周公之德此声同于所闻故疑之云其周公之在东乎言在东之时为此声也】为之歌秦注诗第十一后仲尼删定故不同音义【删所奸反】疏【正义曰秦者陇西山谷之名于汉则陇西郡秦亭秦谷是也尧时有伯益者佐禹治水有功帝舜赐之姓曰嬴氏其后世之孙曰非子事周孝王孝王使之养马于汧渭之间封之为附庸邑之于秦谷非子防孙秦仲宣王又命以为大夫始有车马礼乐侍御之好国人作车邻之诗以美之秦仲之孙襄公平王之初兴兵讨西戎以救周王既东迁乃以岐丰之地赐之始列为诸侯更有驷驖以下凡十篇皆秦风也注正义曰此为季札歌诗风有十五国其名皆与诗同唯其次第异耳则仲尼以前篇目先具其所删削盖亦无多记传引诗亡逸甚少知本先不多也史记孔子世家云古者诗三千余篇孔子去其重取三百五篇盖马迁之谬耳】曰此之谓夏声夫能夏则大大之至也其周之旧乎注秦本在西戎汧陇之西秦仲始有车马礼乐去戎狄之音而有诸夏之声故谓之夏声及襄公佐周平王东迁而受其地故曰周之旧音义【汧苦贤反去起吕反又如字】为之歌魏注诗第九魏姬姓国闵元年晋献公灭之疏【正义曰魏者虞舜夏禹所都之地在禹贡冀州雷首之北析城之西于汉则河东郡河北县是其都也周以封同姓世本无魏君名諡不知始封之君何所名也郑以为周王平桓之世魏君俭啬且褊急不务施徳国人作葛屦之诗以刺之后凡七篇皆魏风也】曰美哉沨沨乎大而婉险而易行以徳辅此则明主也注沨沨中庸之声婉约也险当为俭字之误也大而约则俭节易行惜其国小无明君也音义【沨扶弓反徐敷劒反韦昭音凡婉纡阮反险依注音俭易以豉反注同】为之歌唐注诗第十唐晋诗疏【正义曰唐者帝尧旧都之地于汉则太原郡晋阳县是也周成王封母弟叔虞于尧之故墟曰唐侯其地南有晋水虞子爕父改为晋侯爕父后六世至僖侯甚啬爱物俭不中礼国人闵之作蟋蟀之诗以刺之以后凡十二篇皆唐风也诗序云此晋也而谓之唐本其风俗忧深思逺有尧之遗风又叔虞初国亦以唐为名故名其诗为唐风】曰思深哉其有陶唐氏之遗民乎不然何忧之逺也注晋本唐国故有尧之遗风忧深思逺情发于声音义【思息嗣反】非令徳之后谁能若是疏【正义曰陶唐之化遗法犹在作歌之民与唐世民同故察此歌曰思虑深逺哉见其思深故疑之云其有陶唐氏之遗民乎若其不是唐民何其忧思之逺也非承令徳之后谁能如此深虑也令徳谓唐尧也】为之歌陈注诗第十二疏【正义曰陈者太皥伏羲氏之虚也于汉则淮阳郡陈县是其都也帝舜之胄有虞阏父者为周武王陶正武王赖其利器用又以其人是圣舜神明之后乃封其子满于陈使奉虞舜之祀赐姓曰妫是为陈胡公后五世至幽公荒淫无度国人作宛丘之诗以刺之以后凡十篇皆陈风也】曰国无主其能乆乎注淫声放荡无所畏忌故曰国无主自郐以下无讥焉注郐第十三曹第十四言季子闻此二国歌不复讥论之以其微也音义【郐古外反】疏【注正义曰言以下知兼有曹也郐者古高辛氏火正祝融之虚也国在禹贡豫州外方之北荥波之南居溱洧之间于汉则河南郡宻县竟内有其都也祝融之后分为八姓唯有妘姓为郐国者处祝融之故地焉郐是小国世本无其号諡不知其君何所名也郑以为周王夷厉之时郐公不务政事而好衣服大夫作羔裘之诗以刺之凡四篇皆郐风也其后郑武公灭其国而处之曹者禹贡兖州陶丘之地名于汉则济隂郡定陶县是其都也周武王封其弟叔振铎于曹后十一世当周惠王时昭公好奢而任小人国人作蜉蝣之诗以刺之以后凡四篇皆曹风也郐曹二国皆国小政狭季子不复讥之以其微细故也】为之歌小雅注小雅小正亦乐歌之常疏【正义曰诗序云言天下之事形四方之风谓之雅雅者正也政有小大故有小雅焉有大雅焉然则小雅大雅皆天子之诗也立政所以正下故诗序训雅为正又以政解之天子以政教齐正天下故民述天子之政还以齐正而为名故谓之雅也王者政教有大有小诗人述之亦有大小故有小雅大雅焉据诗以小雅所陈有饮食宾客赏劳羣臣燕赐以懐诸侯征伐以彊中国乐得贤者长育人材于天子之政皆小事也大雅所陈有受命作周伐殷继代受先王之福禄尊祖考以配天醉酒饱徳官人用士泽被昆虫仁及草木于天子之政皆大事也诗人歌其大事制为大体述其小事制为小体体有大小故分为二焉诗体既异乐音亦殊其音既定其法可传后之作者各从其旧二雅正经述小政为小雅述大政为大雅既有小雅大雅之体亦有小雅大雅之音王道既衰变雅竝作取小雅之音歌其政事之变者谓之变小雅取大雅之音歌其政事之变者谓之变大雅故变雅之美刺皆由音制有大小不复由政事之大小也风述诸侯之政非无大小但化止一国不足分别颂则功成乃作归美报神皆是大事无复小体故风颂不分唯雅分为二也周自文王受命发迹肇基武王伐纣功成业就及成王周公而治致升平颂声乃作此功成之颂本由此风雅而来故録周南召南之风鹿鸣文王之雅以为诗之正经计周南召南之风鹿鸣文王之雅所述文王之事亦有同时者也但文王实是诸侯而有天子之政诗人所作立意不同述诸侯之政则为之作风述天子之政则为之作雅就雅之内又为大小二体是由体制异非时节异也诗见积渐之义小雅先于大雅故鲁为季札亦先歌小雅】曰美哉思而不贰注思文王之德无贰叛之心怨而不言注有哀音其周徳之衰乎注衰小也犹有先王之遗民焉注谓有殷王余俗故未大衰疏【正义曰杜以此言皆叹正小雅也言其时之民思文武之徳不有二心也虽怨时政而能忍而不言其是周徳衰小之时乎犹有殷先王之遗民故使周徳未得大也服防以为此叹变小雅也其意言思上世之明圣而不贰于当时之王怨当时之政而不有背叛之志也其周徳之衰微乎疑其幽厉之政也刘以服言为是而谓杜解错谬今知不然者以小雅大雅二诗相对今歌大雅云其文王之徳乎是歌其善者以大雅准之明知歌小雅亦歌其善者也若其不然何意大雅歌善小雅歌不善且鲁为季札歌诗不应先王之恶以示逺夷刘不逹此防以服意而规杜非也注正义曰衰者差也九章算术谓差分为衰分言从大渐差而小故杜以衰为小也服防读为衰微之衰谓幽厉之时也】为之歌大雅注大雅陈文王之徳以正天下疏【注正义曰大雅亦有武王成王之诗杜唯言文王者以下云其文王之徳乎故也】曰广哉熙熙乎注熙熙和乐声曲而有直体注论其声其文王之徳乎注雅颂所以咏盛徳形容故但歌其美者不皆歌变雅为之歌颂注颂者以其成功告于神明疏【注正义曰郑云颂之言容也天子之徳光被四表格于上下无不覆焘无不持载此谓之容也诗序云颂者美盛徳之形容以其成功告于神明者也言天子盛徳有形容可美可美之形容谓道教周备也成功者营造之功毕也天之所营在于命圣圣之所营在于任贤贤之所营在于养民民安而财丰众和而事济如是则司牧之功毕矣故告于神明也刘又云干戈既戢夷狄来宾嘉瑞悉臻逺近咸服羣生遂其性万物得其所即功成之騐也万物本于天人本于祖天之所命者牧人祖之所本者成业人安业就告神明使知虽社稷山川四岳河海皆以民为主欲民安乐故作诗歌其成功徧告神明所以报神明恩也王者政有兴废未尝不祭羣神祖庙政未太平则神无恩力故太平徳洽始报神功也颂诗止述祭祀之状不言徳神之力者美其祭祀是报徳可知言其降福是荷恩可知幽王小雅云先祖非人胡寕忍予则于时之意岂复美其祭乎故美其祭则报情显以成功告神明之意如此正谓周颂也其商颂则异虽是祭祀之歌祭先祖王庙述其生时之功乃是死后颂徳非以成功告神意同大雅与周颂异鲁则止颂僖公如变风之美者文体类小雅又与商颂异也此当是歌周颂杜解盛徳所同兼殷鲁三颂皆歌也】曰至矣哉注言道备音义【至矣哉一本无矣字】直而不倨注倨傲音义【倨音据徐音居傲五报反】曲而不屈注屈挠音义【挠乃孝反】迩而不偪注谦退音义【偪彼力反】逺而不携注携贰迁而不淫注淫过荡复而不厌注常日新音义【厌于艳反徐于瞻反】哀而不愁注知命乐而不荒注节之以礼用而不匮注徳大音义【匮其位反】广而不宣注不自显施而不费注因民所利而利之音义【施始豉反费芳味反】取而不贪注义然后取处而不防注守之以道音义【底丁礼反】行而不流注制之以义五声和注宫商角徴羽谓之五声音义【徴张里反】八风平注八方之气谓之八风节有度守有序注八音克谐节有度也无相夺伦守有序也盛徳之所同也注颂有殷鲁故曰盛徳之所同疏【正义曰至矣哉言其美之至也以王道周备故为至美也自直而不倨至行而不流之十四事皆音有此意明王者之徳季札或取于人或取于物以形见此徳每句皆下字破上字而美其能不然也人性直者失于倨傲此直而能不倨也谓王者体性质直虽富有四海而不倨傲慢易在下物有曲者失于屈挠此曲而能不屈也谓王者曲降情意以尊接下恒守尊不有屈挠相去近者失于相偪此迩而能不偪也谓王者虽为在下与之亲近能执谦退不陵偪在下相去逺者失于乖离此逺而能不携也谓王者虽为在下与之疎逺而能不有携离猜疑在下数迁徙者失于淫佚此迁而能不淫也谓王者虽有迁动流去能以徳自守不至放荡去而复反则为人所厌此复而能使不厌也谓王者政教日新虽反覆而行不为下之厌薄哀者近于忧愁此哀而不忧愁也谓王者虽遇凶灾知运命如此不有忧愁乐者失于荒废此乐而能不荒废也用之不巳物将匮乏此用而不可匮也志寛大者多自宣扬此虽广而不自宣扬也好施与者皆费财物此能施而不费损也取人之物失于贪多此虽取而不为贪多也处而不动则失于留滞此虽乆处而能不底滞也谓王者相时而动时未可行虽复止处意不底滞行而不巳则失于流放此虽常行而能不流放也谓王者量时可行施布政教能制之以义不妄流移五等之声皆和八方之风皆平八音之作有节其节皆有常度音之所守有分其守各有次序周鲁与商皆有盛徳此上诸事盛徳之所同也注正义曰八音克谐无相夺伦舜典文也伦理也言八音能和谐是其音有节度也八音不相夺道理是音各守其分有次序也杜以为之歌颂言其亦歌商鲁故以盛徳之所同谓商鲁与周其徳俱盛也刘以为鲁颂只美僖公之徳本非徳洽之歌何知不直据周颂而云颂有商鲁乎今知不然者商颂之大体皆述其太平祭祀告神之事鲁颂虽非太平经称皇皇后帝皇祖后稷又云周公皇祖亦其福女美其祭神获福与周颂相似且季文子请周作颂取其美名又季札至鲁欲褒崇鲁徳取其一善故云盛徳所同若直歌周颂宜加周字不得唯云歌颂故杜为此解刘以为鲁颂不得与周颂同而规杜氏非也】见舞象箾南籥者注象箾舞所执南籥以籥舞也皆文王之乐音义【箾音朔籥羊略反】疏【正义曰乐之为乐有歌有舞歌则咏其辞而以声播之舞则动其容而以曲随之歌者乐器同而辞不一声随辞变曲尽更歌故云为之歌风为之歌雅及其舞则每乐别舞其舞不同季札请观周乐鲁人以次而舞每见一舞各有所叹故以见舞为文不言为之舞也且歌则聼其声舞则观其容歌以主人为文故言为歌也舞以季札为文故言见舞也乐有音声唯言舞者乐以舞为主周礼大司乐云以乐舞教国子舞云门大卷大咸大防大夏大濩大武又云乃分乐而序之以祭以享以祀舞云门以祀天神舞咸池以祭地祗舞大韶以祀四望舞大夏以祭山川舞大濩以享先妣舞大武以享先祖凡六乐者文之以五声播之以八音郑云播之言被也是其以舞为主而被以音声故鲁作诸乐于季札皆云见舞也礼法歌在堂而舞在庭故郊特牲云歌者在上匏竹在下贵人声也以贵人声乐必先歌后舞故鲁为季札先歌诸诗而后舞诸乐其实舞时堂上歌其舞曲也注正义曰贾逵云箾舞曲名言天下乐箾去无道杜云箾舞者所执二者俱无所据各以意言之耳诗述硕人之善舞云左手执籥右手秉翟籥是舞者所执则箾亦舞者所执杜说当得其实但不知箾是何等器耳杜云皆文王之乐则象箾与南籥各是一舞南籥既是文舞则象箾当是武舞也诗云维清奏象舞则此象箾之舞故郑注诗云象用兵时刺伐之舞是武舞可知其名之曰南其义未闻也知是武王制者以为人子者贵其成父之事文王既有大功武王无容不述于周公之时已象伐纣之功作大武之乐不应复象文王之伐制为别乐故知此舞是武王制焉王者之作礼乐必太平乃得为之武王未及太平而得作此乐者一代大典须待太平此象文王之功非为易代大法故虽未制礼亦得为之周公太平虽作大武尊重文王之功留播之以为别乐故六代之乐不数此象也周礼分乐而序之象舞不以祭祀或当祈告所用故鲁今亦有之刘云知是文王乐者诗云维清缉熙文王之典此象乐之所舞故知是文王乐也郑注象又云此乐名象而巳以其象事有舞音故诗序谓之象舞舞非此乐名故此直言舞也其箾籥是可执之物司马相如上林赋曰拂鹭鸟捎凤凰则捎亦拂之类今人谓拂为拂捎此必传于古其箾拍字同也杜不解南刘谓南如周南之意南在箾籥之间盖二者共有南义】曰美哉犹有憾注美哉美其容也文王恨不及巳致太平音义【憾本亦作感胡暗反大平音泰】疏【注正义曰歌聼声而舞观形故知美者美其容也歌诗由口而出乐音以诗为章人歌君徳情见于音聼声知政容或可尔计圣人之徳非舞容可象而季札观舞皆知其徳者圣人之作乐也各象当时之事时事见于舞故观之可以知也乐记称宾牟贾问大武之乐云敢问迟之迟而又乆何也子曰夫乐者象成者也摠干而山立武王之事也发扬蹈厉大公之志也武乱皆坐周召之治也且夫武始而北出再成而灭商三成而南四成而南国是疆五成而分周公左召公右六成复缀以崇天子夹振之而四伐盛威于中国也分夹而进事早济也久立于缀以待诸侯之至也彼言大武之舞是象武王之事则知诸乐之舞皆象时王功徳也圣王功徳见于举动之容故观其舞容各知其徳也】见舞大武者注武王乐疏【正义曰郑周礼注云大武武王乐也武王伐纣以除其害言其徳能成武功此舞四代之乐从后代而稍前也象是文王之乐事在大武之先先舞象而后舞武者以象为一代大乐故先舞之】曰美哉周之盛也其若此乎见舞韶濩者注殷汤乐音义【韶上昭反本或作招濩音护又户郭反】疏【正羲曰周礼谓之大濩郑云大濩汤乐也汤以寛治民而除其邪言其徳能使天下得其所也然则以其防濩下民故称濩也此言韶濩不解韶之义韶亦绍也言其能绍继大禹也】曰圣人之也而犹有慙徳圣人之难也注慙于始伐见舞大夏者注禹之乐疏【正义曰乐记解此乐名夏大也郑云言禹能大尧舜之徳又周礼注云禹治水敷土言其徳能大中国也季札见此舞叹禹勤苦为民而不以为恩徳则郑周礼注是也】曰美哉勤而不徳非禹其谁能脩之注尽力沟洫勤也音义【洫况域反】见舞韶箾者注舜乐音义【韶箾音箫】疏【正义曰乐记解此乐名云韶继也郑云韶之言绍也言舜能继绍尧之徳杜不解箾义箾即箫也尚书曰箫韶九成凤凰来仪此云韶箾即彼箫韶是也孔安国云言箫见细器之备也盖韶乐兼箫为名箫字或上或下耳】曰徳至矣哉大矣如天之无不帱也注帱覆也音义【帱徒报反】如地之无不载也虽甚盛徳其蔑以加于此矣观止矣若有他乐吾不敢请已注鲁用四代之乐故及韶箾而季子知其终也季札贤明才博在吴虽已涉见此乐歌之文然未闻中国雅声故请作周乐欲聼其声然后依声以参时政知其兴衰也闻秦诗谓之夏声闻颂曰五声和八风平皆论声以参政也舞毕知其乐终是素知其篇数疏【注正义曰明堂位云四代之服器官鲁兼用之是鲁之所用四代而巳唯用四代之乐不得用云门大咸故舞及韶箾而季札知其终也先儒以为季札在吴未尝经见此乐为歌诸诗其所叹美皆以诗辞之内求所叹之意故杜辨之在吴虽巳见此乐歌之文但未闻中国雅声其所言者皆聼声而知非察其文辞故取传文证之明是素知其篇数也】其出聘也通嗣君也注吴子余祭嗣立故遂聘于齐説晏平仲谓之曰子速纳邑与政注纳归之公音义【説音悦下皆同】无邑与政乃免于难齐国之政将有所归未获所归难未歇也注歇尽也音义【难乃旦反下皆同歇许谒反】故晏子因陈桓子以纳政与邑是以免于栾高之难注难在昭八年聘于郑见子产如旧相识与之缟带子产献纻衣焉注大带也吴地贵缟郑地贵纻故各献已所贵示损已而不为彼货利音义【缟古老反徐古到反缯也纻直吕反】疏【注正义曰玉藻説大带之制大夫以素为带裨其垂三尺者外以内以华居士锦带弟子缟带季札吴卿也而以缟带与子产者是其当时之所有耳吴始通上国未必服章依礼也杜以缟是中国所有纻是南边之物非土所有各是其贵知其示损已耳不为彼货利也若其不然传不须载明其有此意也孔安国云缟白缯也郑礼记注云白经赤纬曰缟黒经白纬曰纤】谓子产曰郑之执政侈难将至矣政必及子子为政慎之以礼不然郑国将败注侈谓伯有疏【注正义曰据二十七年传伯有次子展之下此年子展卒故伯有执政也上文云子展卒子皮为政者盖郑人以子展有大功使子皮代父为上卿耳其父始卒国政犹在伯有下云伯有使公孙黒如楚是伯有执政之事也】适衞説蘧瑗注蘧伯玉音义【蘧其居反瑗于眷反】史狗注史朝之子文子音义【史朝如字下文公子朝同】史防注史鱼音义【防音秋】公子荆公叔发注公叔文子公子朝曰衞多君子未有患也自衞如晋将宿于戚注戚孙文子之邑闻钟声焉曰异哉吾闻之也辩而不徳必加于戮注辩犹争也音义【争争鬬之争】夫子获罪于君以在此注孙文子以戚叛惧犹不足而又何乐夫子之在此也犹燕之巢于幕上注言至危音义【幕音莫】君又在殡而可以乐乎注献公卒未葬遂去之注不止宿文子闻之终身不聼琴瑟注闻义能改适晋説赵文子韩宣子魏献子曰晋国其萃于三族乎注言晋国之政将集于三家音义【萃在醉反集也】説叔向将行谓叔向曰吾子勉之君侈而多良疏【正义曰谓多以恶人为良而善之】大夫皆富政将在家注富必厚施故政在家音义【施式防反】吾子好直必思自免于难○秋九月齐公孙虿公孙灶放其大夫高止于北燕注虿子尾灶子雅放者宥之以远音义【虿勑迈反宥音又】乙未出书曰出奔罪高止也注实放书奔所以示罪疏【注正义曰释例云奔者迫窘而去逃死四邻不必礼出也放者受罪黜免宥之以逺也迫窘而奔及以礼见放俱去其国故传通以为文仲尼脩春秋又以所称为优劣也夫立功立事者国之厚益而身之表的也表髙的明虽妇人犹欲弯弓而况当涂之士是以君子慎之道家贵善行者无辙迹功遂而身退高止既犯其始又专以终之免死为幸斯乃圣贤之笃戒故变放言奔又致其罪以示过胥甲之放命陈招之首恶矫厉以笃教也杜以高止之罪轻于陈招胥甲而变放言奔以止为重故原圣意欲以申之】高止好以事自为功且专故难及之音义【好呼报反】○冬孟孝伯如晋报范叔也注范叔士鞅也此年夏来聘○为高氏之难故高竖以卢叛注竖高止子音义【为于伪反下注为子产同竖上主反】十月庚寅闾丘婴帅师围卢高竖曰苟使高氏有后请致邑注还邑于君齐人立敬仲之曾孙酀注敬仲高傒音义【酀于显反傒音兮】良敬仲也注良犹贤也疏【正义曰依世本敬仲生庄子庄子生倾子倾子生宣子宣子生厚厚生止止是敬仲孙之子也世本又云敬仲生庄子庄子生倾子倾子之孙武子偃据世本则偃为敬仲孙今传云曾孙必有一误也此酀即后所云高偃是也世族谱以高武子为酀偃为一人盖酀偃声相近而字为二耳董遇注此亦作偃刘云据世本高止敬仲孙之子不立止近亲逺取敬仲曾孙者齐人贤敬仲故系之言敬仲曾孙则此人祖父皆非正适今别立之逺继敬仲后髙止祖父皆絶其祀也】十一月乙卯高竖致卢而出奔晋晋人城緜而寘旃注晋人善其致邑音义【緜音緜寘之豉反旃之然反】○郑伯有使公孙黑如楚注黒子晳音义【晳星歴反】辞曰楚郑方恶而使余徃是杀余也伯有曰世行也注言女世为行人音义【女音汝】子晳曰可则往难则已何世之有伯有将强使之子晳怒将伐伯有氏大夫和之十二月已巳郑大夫盟于伯有氏裨谌曰是盟也其与几何注言不能久也裨谌郑大夫音义【强其丈反裨婢之反谌本亦作湛其与如字或音预几居岂反】诗曰君子屡盟乱是用长今是长乱之道也祸未歇也必三年而后能纾注纾解也音义【屡力住反长丁丈反下同纾直吕反徐音舒解音蟹】然明曰政将焉往裨谌曰善之代不善天命也其焉辟子产注言政必归子产音义【将焉于防反下同】举不逾等则位班也注子产位班次应知政择善而举则世隆也注世所高也天又除之夺伯有魄注丧其精神为子产驱除音义【丧息浪反除驱竝如字一读上丘具反下直据反】子西即世将焉辟之天祸郑久矣其必使子产息之乃犹可以戾注戾定也不然将亡矣疏【正义曰案传伯有死后子皮授子产政云虎帅以聼命则子皮于时位在子产上矣此裨谌论郑卿位次其言不及子皮者盖以子皮非旧卿虽继父而居高位民望政次未之许也及伯有既死子西亦卒子皮位为上卿故郑人使知政耳】












　　春秋左传注疏卷三十九
　　春秋左氏传注疏卷三十九考证
　　春王正月公在楚○刘敞曰书公在楚以存公也公之在楚则殆乎不得反矣国非其国也季孙宿取卞以自封公曰吾不可以入矣将适诸侯荣成伯强之乃归故曰公在楚无鲁之辞也【臣召南】按事势有渐书襄公在楚即昭公在干侯之渐也昭公之辱始于襄公而意如之恶又甚于宿【臣照】按左氏但以阙朝正之礼言之録实也时谓阙朝正之礼则记之非左氏云然也若夫刘敞之论则由后而知前由今而论古也左氏传止记当日事不得阑入己语如刘敞云云固古今史法然使刘敞于千百年后知如是云云者左氏史之功也
　　夏五月公至自楚○孙复曰公留于楚者七月
　　传齐人葬庄公于北郭疏周礼冡人掌公墓之地辨其兆域○辨监本讹作下今改正
　　传玺书追而与之疏月令曰固封玺○固监本讹作周今改正【臣浩】按郑注月令但有固封疆不见有固封玺之文也但蔡邕在康成前或所见月令本异未可知也
　　传袛见疏也○【臣照】按如孔疏所言则晋宋杜本作多见疏也今从袛从服防本也其引西京赋炙炮伙清酤多皇恩洪徳施盖言古者多有袛音故多与施叶又义则多袛并通音则多袛易混也然西京赋本不以多与施叶古韵四声通分四声自沈约始是故伙与多叶溥与施叶支纸麌虞古同用当句自韵非隔句为韵也
　　传且无使季氏葬我○林尧叟曰公冶不义季氏欺君故生不入其家死不受其葬赵汸曰传见襄公几不入国季氏志久无君宿意如乃世济其恶也
　　传遂使印叚如周○陈傅良曰传见鲁不往会不书葬例赵汸曰此史法也【臣召南】按鲁君至亲襚楚丧而于王室不遣卿大夫名义尚可问乎传记印叚如周见郑之卑衰周于晋楚也又见鲁之但知有晋楚并不知有周也
　　传来治杞田○赵汸补注曰杞田盖鲁伐杞时所取赂田鲁人堕甥舅之义讳不登于策故复归于杞亦不书事与汶阳田异又见昭七年
　　传美哉渊乎忧而不困者也吾闻衞康叔武公之徳如是○汉书地理志引此无忧而不困句又无武公二字
　　传为之歌郑疏于汉则京兆郑县又于汉则河南新郑县○监本作京兆郡河南郡误也西汉京兆及东汉河南皆称尹不称郡郑康成谱原无郡字今从别本删
　　传美哉其细巳甚○史记吴世家引此于其细巳甚上无美哉二字
　　传美哉泱泱乎大风也哉○地理志引此无美哉二字又无表东海者四字
　　传为之歌豳疏于汉则扶风栒邑县○扶风下监本有郡字误也右扶风与左冯翊称三辅亦不称郡别本无郡字今删
</div>
    <div class="pagination">
<a href="春秋左传注疏_page30.html">上一页</a><span>...</span><a href="春秋左传注疏_page26.html">26</a><a href="春秋左传注疏_page27.html">27</a><a href="春秋左传注疏_page28.html">28</a><a href="春秋左传注疏_page29.html">29</a><a href="春秋左传注疏_page30.html">30</a><span class="current-page">31</span><a href="春秋左传注疏_page32.html">32</a><a href="春秋左传注疏_page33.html">33</a><a href="春秋左传注疏_page34.html">34</a><a href="春秋左传注疏_page35.html">35</a><a href="春秋左传注疏_page36.html">36</a><span>...</span><a href="春秋左传注疏_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
