<!DOCTYPE html>
<html>
<head>
    <meta charset="UTF-8">
    <title>崔氏春秋经解 - 第 11 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>崔氏春秋经解 - 第 11 页/共 28 页</h1>
    <div class="content">　　叔服天子之大夫而未赐采者故直称其字而曰叔服也
　　夏四月丁巳葬我君僖公
　　天王使毛伯来锡公命
　　此锡僖公也不言諡盖上承葬我君僖公间无异事不疑矣于庄元年锡桓公命于文元年锡僖公命皆死而后加之也不然文公始即位在防王岂遽以宠命锡之乎惟成公八年天子使召伯来赐公命者生命之也【按崔氏此説与三传迥异】
　　晋侯伐衞
　　叔孙得臣如京师
　　拜锡命也受天子之命而使大夫拜当是时文公在防虽使大夫拜可也
　　衞人伐晋
　　秋公孙敖防晋侯于戚
　　冬十月丁未楚世子商臣弑其君頵
　　公孙敖如齐
　　二年春王二月甲子晋侯及秦师战于彭衙秦师败绩丁丑作僖公主
　　礼虞亦有主练亦有主僖公薨十有五月矣而作主不及乎事也其非礼明矣
　　三月乙巳及晋处父盟
　　公盟也不言公耻与大夫盟也大夫主盟而盟公此阳处父所以贬其族也为之讳必有见焉者日于上不地于下而贬处父之族所以见之也此盖公在晋矣不言公如晋亦讳之也何以知公之在晋以其盟不地而知之凡来盟于我不地晋侯使郤犨来聘及郤犨盟之类是也我往而盟不地公如晋及晋侯盟之类是也今处父未尝来知其不盟于我矣传曰晋人以公不朝来讨故公如晋晋使处父盟公以耻之是也此晋主盟而以及言何也以见晋虽使大夫盟公以见鄙而公且畏晋幸晋之与盟而欲之云尔【按本例释此条经文与荘二十二年及齐髙傒盟于防同】
　　夏六月公孙敖防宋公陈侯郑伯晋士縠盟于垂陇此五国之盟何以不言同晋方使处父盟公又使士縠盟诸侯晋之罪也故不言同以见公侯主大夫而盟非所同也垂陇晋地犹之七年扈之盟尔扈之盟不叙诸侯不名晋大夫此则叙诸侯而名士縠何也扈之盟公在是而垂陇之盟公不在是其为讥也薄特以见非所同而已
　　自十有二月不雨至于秋七月
　　僖之忧民闵雨故春秋之书辞亦详文之不忧民闵雨故春秋之书辞亦畧各如其志焉岂徒志一不雨之异哉文十八年之间三书自某月不雨至于某月未有特书不雨者见文之不忧民闵雨而不为雩也
　　八月丁卯大事于大庙跻僖公
　　春秋之例讥在祭则目祭讥不在祭则书有事而已今三年之防未毕而事宗庙其可讥也然而不目其事而曰大事何也曰大事者所以目祭也人君三年之防毕合羣庙之主于大祖而祭之礼谓之祫盖祭之大者莫盛于祫故直目曰大事周官曰朝享春秋曰大事其实一也盖兼讥之矣且禘于大庙致夫人则言用大事于大庙跻僖公则不言用何也彼禘也特为致夫人而为之也此大事也因之以跻僖公而已盖是时鲁人短防于僖公之薨二十一月而已去防于是而大事乃跻僖公焉故于冬则公子遂如齐纳币则其短防明矣故知大事于大庙非用跻僖公因大事而遂跻僖公云尔升下曰跻言跻则非礼明矣
　　冬晋人宋人陈人郑人伐秦
　　公子遂如齐纳币
　　未终防而图昏非礼明矣
　　三年春王正月叔孙得臣防晋人宋人陈人衞人郑人伐沈沈溃
　　夏五月王子虎卒
　　是尝与鲁有好故来赴而卒之元年叔服来防葬乃王子虎耶
　　秦人伐晋
　　秋楚人围江
　　雨螽于宋
　　自上下也有见于下者也
　　冬公如晋
　　凡一事而再见者先畧而后详下书十二月己巳公及晋侯盟是也其诸类此【按本例云讥亟朝也周官之制诸侯有世相朝之礼春秋之时天下无王霸主更盟故一君有再三朝者春秋权事之宜犹与之至于比年亟朝则为己甚然后讥焉故皆不月】
　　十有二月己巳公及晋侯盟
　　先书公如晋则不地者盟于晋也
　　晋阳处父帅师伐楚以救江
　　楚被兵则释江以自救故伐楚所以救江也
　　四年春公至自晋
　　夏逆妇姜于齐
　　宋荡伯姬来逆妇谓姑逆也今曰逆妇姜亦姑逆之辞也其不言夫人逆何也为国君母逾境而逆妇失其为尊春秋之所不与故以畧言之也妇姜何以不称夫人以尊逆卑厌之也不书至难言之也然又何以不称氏君薨而夫人出也夫人不终为夫人不得乎夫家者也故贬其氏焉然则何以不于其出焉贬始以不正终不可得而正矣故贬其始逆也哀姜不贬其孙而贬其以防至出姜不贬其出而贬其始逆皆举其重者一贬焉此春秋之义也逆夫人例月此畧之以见讥
　　狄侵齐
　　秋楚人灭江
　　春秋之例以为有国者之祸莫重于见灭故虽在防国与外裔犹且以月志盖谨之也然僖十二年楚灭黄与此灭江皆不月何也以为江黄之祸有以自取之夫江黄汉东之国世属于楚闻齐桓之兴不内自度遽故背楚而亲中国桓公方欲事楚故贯之盟阳谷之防实从江黄之人以谋楚于是明年兴召陵之师楚既内服江黄又防伐陈则楚之有怒于两国可知矣故僖之十二年楚伐黄而遂灭黄至此楚围江而遂灭江也夫为国不知所以自谋而致怨大国者取亡之道也春秋讥焉故不月以见之
　　晋侯伐秦
　　卫侯使甯俞来聘
　　冬十有一月壬寅夫人风氏薨
　　互年春王正月王使荣叔归含且赗
　　彼言归惠公仲子之赗而此不言其人承上夫人风氏薨间无异事不疑也其言归含且赗何且者兼事之辞含赗异事而兼之非礼明矣凡言来归者彼意也直言归者我与有意焉盖见鲁有求于周而后周归之也鲁人以妾祖母之故恐王之不来赗也故使求焉然则春秋何以不书鲁求赗言求赗则未知其归赗也言归赗而不言来则知其求赗可知矣此春秋书辞之法也成风荘公之妾而僖公之庶母莫尊于继天而王莫贱于为人之妾以天王之尊而下赗诸侯之妾以王为不天矣故去天以见之
　　三月辛亥葬我小君成风
　　于礼妾母不得称夫人春秋正名分谨嫡庶而不可乱者也然成风称夫人以薨称小君以葬何也当时之辞也尽其辞以着其事然后其讥见矣故于王归含且赗使来防葬则见之于秦人归禭则见之
　　王使召伯来防葬
　　使大夫归赗以为不可而又使卿防葬以王为不天甚矣
　　夏公孙敖如晋
　　秦人入鄀
　　传曰鄀叛楚即秦又贰于楚故秦人入鄀鄀有以自取之故不月以见讥则知传之犹信也
　　秋楚人灭六
　　春秋灭国变日月之例者八江黄防六巢徐鄫项是也盖讥其有以自取灭亡之祸故畧以见之然六之罪未见于春秋以他国之例考之则六之有罪不疑矣而梁之所以亡者则又甚焉故不书其人以为非亡者之罪然则江黄之属虽有罪而灭之者亦不为无罪焉尔【按本例云或月阙】
　　冬十月甲申许男业卒
　　六年春葬许僖公
　　夏季孙行父如陈
　　秋季孙行父如晋
　　八月乙亥晋侯驩卒
　　冬十月公子遂如晋葬晋襄公
　　晋杀其大夫阳处父
　　三家皆曰狐射姑杀之怨处父之易其班也然以春秋之例考之似误矣称国以杀大夫君讨之辞也狐射姑实杀处父而以国讨之辞言之何义哉且如处父之无罪耶射姑安得而杀之从三家之论则处父之选任而告于君者可谓忠矣未可以为罪也然称国以杀知处父有他罪明矣而传或失之
　　晋狐射姑出奔狄
　　晋以罪杀处父而射姑遽奔狄岂处父之罪有累于射姑故耶
　　闰月不告月犹朝于庙
　　周官太史之职颁告朔于诸侯盖王者每歳颁十二月之政于诸侯诸侯藏于祖庙月朔则告庙受而行之十二月有常政惟闰月无常政故王不颁政而诸侯亦不告朔然则朝于庙为告朔也今不告朔而犹朝于庙知其失礼明矣
　　七年春公伐邾三月甲戌取须句遂城郚
　　僖二十二年伐邾取须句今又伐邾取须句不正其再取故特日之且见取须句之日而遂城郚也不月公之伐一事而再见也郚内邑而邻于邾既取须句即日遂城郚也公伐何以不致遂城郚则公至焉可知也嫌郚为邾邑故不致公以见之【按本例云城卑者之事而公亲之其日兼讥取须句而遂城郚也】
　　夏四月宋公王臣卒
　　宋人杀其大夫
　　杀大夫不名众也如公及齐大夫盟之类亦举众之辞也岂宋公王臣卒嗣君未定而国内乱故其大夫有以众死者耶国乱而大夫众死知非由君命矣此所以称宋人杀也
　　戊子晋人及秦人战于令狐晋先蔑奔秦
　　不言出在外也且晋人与秦人战而先蔑奔秦知先蔑之贰于秦也
　　狄侵我西鄙
　　秋八月公防诸侯晋大夫盟于扈
　　春秋防盟有称诸侯者盖先列叙之矣间有异事于文不属故再曰诸侯今此非先有列叙诸侯者而畧曰诸侯晋大夫何也是时晋侯新立诸侯相与防于晋地而听事焉晋侯不能降礼乃使大夫抗礼而盟诸侯此诸侯之耻而晋之罪也故不叙诸侯不名晋大夫以畧之又不日其盟以见讥焉其不致大夫之盟例不致然后知主大夫而盟明也【按黄震日抄云诸家皆祖左氏以为公后至而讳之惟崔氏据经为説】
　　冬徐伐莒
　　不称人盖防者徐固无大夫矣
　　公孙敖如莒涖盟
　　八年春王正月
　　夏四月
　　秋八月戊申天王崩
　　冬十月壬午公子遂防晋赵盾盟于衡雍乙酉公子遂防雒戎盟于暴
　　大夫盟不以日志嫌同日而二盟故各举日以见之也再言公子殊事也遂之名嫌矣【按本例云特加日讥遂之専盟见四日之间不能复命而再出防故两日以见之欲志乙酉不得不先志壬午也】
　　公孙敖如京师不至而复丙戌奔莒
　　公子遂如晋至黄乃复公孙敖如京师不至而复或地或不地何也春秋亦志其实而已遂之行逺矣而敖则不然以乙酉受命而丙戌奔莒知其未出乎国也然则何以不言出奔受命已出在外也此故也何以不言弗至言不至而复又书奔莒知其志存乎莒而不肯往尔则其故可知已矣
　　螽
　　宋人杀其大夫司马宋司城来奔
　　其曰司焉司城当时之辞也春秋因之以见其事焉虽然二百四十二年之间书诸侯之事州国爵号名字氏族以为是非褒贬之意者亦详矣他国未有称官者而独宋之称官者三焉司马华孙来盟杀其大夫司马司城来奔是也而左氏乃以为其官皆从之与夫握节以死效节而出故皆书以官焉呜呼其度圣人于褒贬之意亦已浅矣惟公羊以为宋三世无大夫三世内娶而谷梁氏以为称官者无君之辞也此岂得当时之事而称之不然深考圣人之辞而知之乎虽然二家之论亦未明了而学其説者又复浅近疎畧不识二师之指以失圣人之意试质其所疑而备论之夫三世内娶外戚尤盛政柄下移各専其官则人君者外或制于元舅之尊内或蔽于妃党之爱拱手备位曽无以令于其国而其大臣者官盛任重往徃不名称是官则足以知其为是人也呜呼当是时孰谓有君也哉且先古之事不可得而详矣以后世之事而观焉夫西汉之时外戚至盛故卫子夫之爱则孝武之间称大将军者不问知其为卫青也元后之尊则孝成之间称大将军者不问知其为王鳯也夫自天子称之犹曰大将军况公卿大夫与天下之人可知矣然则宋之司马司城何独异此哉是以宋国之人习而称之赴于他国以此言之鲁之旧史从而书之仲尼修经因而存之盖圣人修春秋于旧史之书其事不足以为褒贬者则削之其文不足以见褒贬者则修之若夫载当时之事因旧史之文而足以见夫褒贬者吾何加损焉亦因其实而已是故其事则宋人之赴也其文则鲁史之书也而吾代赏罚之意已具存乎其间则夫人君内宠之失大臣専官之咎曽不烦吾一辞而已足以垂戒乎万世嗟夫宠之适以辱之爱之适以祸之是以司城奔亡司马见杀岂非其明效大验耶而后世之君犹不知戒而外戚之盛至于使之不能卫身而保家者其祸变可胜悔哉虽然司马之専官罪矣而不以国讨之辞言之何也当是时大臣専官以权相倾宋公莫能令于其国故以下相杀之辞言之以见其事焉此春秋之义也
　　九年春毛伯来求金
　　诸侯有常贡非所贡而求之讥在周也不称使见其私求也不然王在防不命使与
　　夫人姜氏如齐
　　二月叔孙得臣如京师辛丑葬襄王
　　天子之葬鲁侯当亲之者也使大夫讥也且天王书葬者五有天子之葬而周不以讣闻天子之葬而鲁不徃会是以策书不载春秋因之以徴臣子之罪且见当时之乱虽礼之大者犹不备如此况其小者耶
　　晋人杀其大夫先都
　　三月夫人姜氏至自齐
　　此出姜也十八年夫人姜氏归于齐者是也夫人不宁于鲁故终以见出是行也夫人其几于出乎臣子殆其徃而喜其反故致之不然夫人之行不致也其月见臣子以是为重矣
　　晋人杀其大夫士縠及箕郑父
</div>
    <div class="pagination">
<a href="崔氏春秋经解_page10.html">上一页</a><span>...</span><a href="崔氏春秋经解_page6.html">6</a><a href="崔氏春秋经解_page7.html">7</a><a href="崔氏春秋经解_page8.html">8</a><a href="崔氏春秋经解_page9.html">9</a><a href="崔氏春秋经解_page10.html">10</a><span class="current-page">11</span><a href="崔氏春秋经解_page12.html">12</a><a href="崔氏春秋经解_page13.html">13</a><a href="崔氏春秋经解_page14.html">14</a><a href="崔氏春秋经解_page15.html">15</a><a href="崔氏春秋经解_page16.html">16</a><span>...</span><a href="崔氏春秋经解_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
