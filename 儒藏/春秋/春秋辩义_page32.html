<!DOCTYPE html>
<html>
<head>
    <meta charset="UTF-8">
    <title>春秋辩义 - 第 32 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋辩义 - 第 32 页/共 65 页</h1>
    <div class="content">　　壬子○匡王四年
　　十有八年○晋灵十二齐懿四弑卫成二十六蔡文三郑穆十九曹文九陈灵五杞桓二十八宋文二秦康十二卒楚庄五
　　春王二月丁丑公薨于台下
　　黄楚望曰説春秋当求事情事情不得而能説春秋者未之闻也如文公十八年二月丁丑公薨于台下秋公子遂叔孙得臣如齐两卿如齐虽桓公伯诸侯之时鲁亦未尝如此原其事情虽贺惠公立谢齐防然亦自为立宣公之地自二卿如齐至明年六月齐人取济西田凡十三事而八事皆为齐于是子卒夫人姜氏归于齐公即位皆遂为之也一嵗之间书卿聘齐者六此果何为哉如此推寻则知是公子遂杀适立庶急欲求齐以定公位故冒丧娶齐女弃济西田此所谓事情此所谓以经证传亦复以传证经也
　　黄正宪氏曰按三家之强虽自僖公皆繇文公之委懦也盟防不躬月朔不视怠忽荒政太阿倒持鲁之终于不振谁之咎哉夫前书毁泉台此书公薨于台下傥即其地耶信如左氏之説则蛇之妖乃不系于声姜而系于文公者矣或曰陨而毙盖变之出于卒然者也
　　秦伯防卒
　　夏五月戊戌齐人弑其君商人
　　邴歜阎职实弑齐君书法宜曰盗今书曰齐人何也懿公虽骤施得位而齐人固勿与也公子元终不以为公曰夫己氏则当时国人之情可知歜职夫固知国人多不义其君而后动于恶者也左氏载二人既弑懿公纳诸竹中归舍爵而行惟齐恶懿公而不讨贼故二人得从容而去无所畏忌则是国人杀之也着国人之弑以罪君也
　　汪氏曰歜职以仆御之贱既毙商人舍爵而行略不畏忌如肆行于无人之境则齐人固恶商人而欲其毙也春秋以弑君系之齐人宜矣然商人前书弑舍今既不从州吁无知之例以讨贼书又不从楚比之例以盗杀书盖罪齐人既以为君而又杀之也朱子纲目于隋炀前书太子广弑帝后书宇文化及弑其君广盖取法春秋书商人之例耳此李存孝之叛其养父而归朝廷君子不予以徙义而豫让之不肯委质为臣而报讐者所以见称于史防也
　　六月癸酉我君文公
　　秋公子遂叔孙得臣如齐
　　左传恵公立故且拜也文公二妃敬嬴嬖而私事襄仲宣公长而属诸襄仲襄仲欲立之叔仲惠伯不可仲见于齐侯而请之齐侯新立而欲亲鲁许之鲁以二事如齐故并使其实仲遂杀适立庶挟得臣以同往也熊过氏曰胡康侯曰使举上客将称元帅此春秋立文之常体也其有变文介副欲以起问者见情事也子赤夫人之子今卒于弑不着其实是为国讳恶无以传信于将来而春秋之大义隠矣故上书大夫并使下书夫人归于齐中曰子卒则见祸乱邪谋发于奉使之日而公子遂弑立其君之罪着矣二卿并使自此始
　　汪氏曰庄十二年传谓惠伯死非君命故不得以死节书窃疑仲遂杀惠伯而埋之史官畏遂威权不敢书曰公子遂杀叔仲彭生夫子作春秋当哀公之时而宣公乃时君祖考故亦仍旧史为国讳恶而不敢增也苟曰必死君命而后为死节则人臣扞君于患难之际待召而往亦已晚矣或谓惠伯不发仲遂之谋令君及祸故不书卒夫以季文子孟献子之贤皆党遂逆谋反得书卒而独责备于惠伯圣笔之讨罪抑不如是之偏也何休以惠伯先见杀与荀息异然孔父先见杀而得书则亦非矣
　　冬十月子卒
　　左传冬十月仲杀恶及视而立宣公书曰子卒讳之也仲以君命召惠伯其宰公冉务人止之曰入必死叔仲曰死君命可也公冉务人曰若君命可死非君命何听弗听乃入杀而埋之马矢之中
　　王樵氏曰按子般子赤皆未逾年之君皆书曰卒言嗣先君未成君也先君未则名之子般是也既葬则不名子赤是也子般子赤皆以不地见其弑与隠公闵公同君薨不地故也无成君未成君之异也公谷起不日之义胡氏因谓既而不名不名而遇弑者不日以见其弑逾年而称君称君而遇弑者不地以见其弑此恐不然夫称子与名不名所以施于君见人子嗣亲之礼也君薨不地以见其弑虽未成君亦同所以施于臣见大恶一也若谓成君弑不地子赤未逾年故不日以别之则子般何以日乎
　　王氏又曰叔仲惠伯叔牙之孙叔彭生也襄仲邪谋行父得臣皆帖耳顺命独惠伯尝争之可谓无媿于大臣之义矣不克则死之大节皎然无可议者独经不书为可疑或谓不发襄仲之谋令君及祸故不书者谬也是时君薨子幼逆臣当国叔仲言一出口即杀之奚自而发其谋乎庄十二年胡传谓惠伯死非君命故不得以死节书此亦责之过矣叔仲弗聴公冉务人而入非叔仲之愚也非君命而不入犹不免也若君命而弗聴则吾拒命矣君见弑而死之正也安得以为死于乱贼之诈命而苛议之乎董卓召皇甫嵩嵩在外故可以不入乃往见执而亡汉叔仲非是比也或谓夫子作春秋时宣公乃时君之祖考故亦仍旧史为国讳恶不敢书此尤以小人之腹而妄度圣人者若然则公孙于阳州何以不避三桓之怨而直书乎
　　范氏曰按左氏襄仲杀恶及视而立宣公书曰子卒讳之也则所谓子者恶是已公羊以为子赤误姚舜牧氏曰子般子赤之被弑一也何以一名一不名庄公夫人无子般孟任出也不名无以见其立赤夫人之子文公之适也名分素定而安用名为子夏本月下有壬午二字子字下疑阙赤字
　　夫人姜氏归于齐
　　左传大归也将行哭而过市曰天乎仲为不道杀适立庶市人皆哭鲁人谓之哀姜
　　季孙行父如齐
　　莒弑其君庶其
　　左传莒纪公生太子仆又生季佗爱季佗而黜仆且多行无礼于国仆因国人以弑纪公以其宝玉来奔纪公多行无礼仆既因众以弑便应得国如何来奔国人既恶庶其何复立其所爱若仆实弑春秋何为没而不书吴幼清疑之遂有赵匡氏改字之説曰传文仆因国人以弑纪公如改以字作之字则经文了然仆非行弑而诸疑可解矣不知如此文法穉甚非古人语也以已二字古人通用其文以也其义已也已字作解而义既可通字不必改矣因有二义此义甚浅盖因缘之因非因附之因也仆见国人弑君恐已得祸窃宝以奔苟为利而已
　　王樵氏曰按左氏季文子累累数百言皆讥切宣公而把持襄仲者特借莒仆以发耳且公欲与之邑曰今日必授行父则使司寇出诸境曰今日必达略无委曲何也襄仲得行父之同以成事宣公赖二人之力以定位且为之两如齐请婚以自固纳赂以请防者又行父也行父之于宣公襄仲其交深矣纳莒仆乃宣公之意四邻方欲生衅而又有此事襄仲诸大臣所共不愿故行父敢激直如此正权臣操纵之术也襄仲虽专政然其人必粗暴而无深谋行父以术持之及其死也以杀适立庶追讨东门氏而逐之行父之奸可见矣













　　文公列国本末
　　文公立而天王恩礼倍隆元年之叔服防葬毛伯锡命五年之荣叔含赗召伯防盖繇僖公宣力王朝礼贡不乏而天王故以是报之文公不知陨越而襄王之崩无一介之使致令毛伯求金倒置甚矣顷王初立借鲁甚深乃使苏子盟于女栗天下一人共球往焉何必盟也齐懿无礼既蔑我鲁执我叔姬并周大夫单伯亦执之为人臣子者固如是乎
　　二年晋以公不朝来讨公如晋使阳处父盟公以耻之三年公如晋公及晋侯盟晋人改礼于公矣七年扈之盟公后至晋人来讨于是八年公子遂与赵盾盟于衡雍九年从晋救郑十三年公如晋以寻衡雍之盟十四年公与晋同盟于新城四年逆妇姜于齐子叔姬妃齐昭公生舍叔姬无宠舍无威十四年公子商人弑舍鲁以王宠求昭姬于齐曰杀其子焉用其母齐人执单伯执子叔姬季孙行父如晋以谋乃许归之秋冬齐人两侵我西鄙且恶曹伯朝鲁伐曹入其郛无礼甚矣十六年公以有疾使季文子防齐侯于阳谷辞公不盟要公纳赂始与公有郪丘之盟葢公本庸懦而又病甚四不视朔直受齐之侵陵已耳十七年齐又伐鲁西鄙公及齐侯盟于谷葢力疾而往也十八年而公卒齐商人旋亦被弑强暴果何益哉襄仲杀恶及视而立宣公夫人归于齐行哭于市季孙行父如齐自此更事齐不敢怠矣其于楚也九年使椒来聘于秦也九年秦人来归僖公成风之襚十二年秦伯使术来聘七年鲁间晋难而伐邾取须句遂城郚十四年正月邾人伐鲁叔彭生伐邾公从晋盟于新城从于楚者服且谋邾也徐为鲁患旧矣桓文伯令以来稍知敛戢今将侵鲁故伐莒以尝之七年冬公孙敖如莒涖盟平莒也郓在莒鲁之间二国所共争郓在莒西诸在莒东二地近费季孙食邑在焉公孙敖于八年奔莒季孙患其以莒间我也故十二年帅师城诸及郓而莒鲁之争郓始此矣
　　襄公初立先朝王而讨卫明年与秦战彭衙明年防垂陇传曰讨卫然伐卫嗣是不书而冬伐秦以彭衙之役者正垂陇之大夫也楚商臣弑其君晋不知讨而以服楚为沈罪三年晋防诸侯之师伐之细矣秦伯伐晋封殽尸而还秋楚人围江晋阳处父伐楚以救江明年江竟为楚所灭五年楚人灭六六年而晋襄公卒公子雍在秦晋迎立之以穆嬴之啼改立灵公遂与秦战于令狐先蔑奔秦八月盟于扈晋侯立故也楚自城濮之役不得志于中国兵不加郑者十五年矣灵公不君赵盾不能为国而徒使公室相残大夫见杀九年杀先克杀先都阳处父士縠箕郑父范山言于楚子曰晋君少不在诸侯北方可图也于是九年楚人伐郑而晋防鲁宋卫许救之迁延犹豫不及楚师而还使楚得气去十年楚人遂有厥貉之次是年秦伐晋取少梁晋伐秦取北征晋谋诸侯之从于楚者于是十一年有承匡之防十二年与秦有河曲之战自晋襄没而诸侯不复合矣楚人觇中国无伯前之五年灭六九年使椒来聘结鲁十一年伐麋十二年围巢其势渐逼卫郑是时二国欲从伯主无由十三年鲁公将如晋故卫侯防于防公还郑伯防于棐葢以鲁为望国从违之计决焉于是明年有新城之盟终文公之世楚不复内侵两防之力也十四年邾子蘧蒢卒晋欲立其出防菑赵盾以诸侯之师纳之弗克而还新城之盟蔡人不与十五年晋郤缺入蔡是冬盟于扈以寻新城且以商人弑君谋伐齐也齐人赂晋不克而还十六年宋弑其君晋侯搜于黄父复合诸侯于扈取赂而还二扈之盟如此岂尽灵公之咎赵盾亦不能辞其罪矣明年郑遂与楚伐宋中国不能讨贼而使荆楚假途以信大义扈之防为之也十六年楚人秦人巴人灭庸庸为中国西南境楚为秦灭庸西南半壁不足虑矣
　　晋文公之季年诸侯朝晋卫成公独不朝又使孔达侵郑伐绵訾及匡晋襄公既祥使告于诸侯元年伐卫围戚取之卫不服罪而孔达敢伐伯主其明年晋防诸侯于垂陇将伐卫陈侯为之请成执孔达以説于晋而卫遂得免于伐孔达遭执之后甯俞代之为政至次年春卫从晋伐沈四年春晋遂归孔达以为卫之良也其夏卫侯如晋拜至秋而来聘鲁焉事大睦隣以安社稷或者皆出甯俞之谋也八年晋使解扬归匡之田于卫且复致公壻池之封晋卫睦矣
　　二年秦与晋战彭衙为报殽也用孟明増修国政自此二年冬晋伐秦取汪及彭衙三年秦伯伐晋济河焚舟取王官及郊晋人不出封殽尸而还遂覇西戎葢穆公自是不复东征矣四年晋侯伐秦围邧新城以报王官之役五年秦人入鄀季氏曰秦自僖末年入滑将以窥东诸侯至是入鄀又以窥楚也圣人书此盖有经世之虑矣六年送公子雍于晋晋人立灵公而拒雍与晋有令狐之战十年晋伐秦取少梁秦伐晋取北征十二年秦为令狐之役冬秦伯伐晋取覊马赵盾从师于河曲秦师遯自殽至此凡六交兵秦晋亟战而楚是以伯是年秦使术来聘以好鲁楚窥中国固欲聨秦为援也十六年秦与楚人巴人灭庸楚索西南而疆之秦且与楚合矣
　　七年宋成公卒昭公将去羣公子穆襄之族率国人以攻公杀公孙固公孙郑于公宫六卿和公室乐豫舍司马以让公子卬书曰宋杀其大夫不称名众也且非其罪也襄夫人襄王之姊也昭公不礼焉八年夫人因戴氏之族以杀襄公之孙孔叔公孙钟离及大司马公子卬皆昭公之党也书曰宋杀其大夫司马宋司城来奔公子鲍骤施而礼于国人襄夫人欲通之不可而助之施十六年国人奉公子鲍以因夫人使公田孟诸而杀之明年春晋卫陈郑伐宋六月诸侯防于扈取赂立文公而还
　　戎患在文公世八年书公子遂防雒戎盟于暴此春秋治戎之嚆矢雒戎必居于雒水在王畿者戎逼处此鲁不能继僖之业而以望尘纳好为事亦可怜也自僖公末年晋文卒之前年有败狄于箕一事为攘狄嚆矢此后狄氛转盛文公四年狄侵齐七年狄侵鲁九年狄侵齐十年狄侵宋十一年狄侵齐狄之强梁几尽天下而有叔孙得臣败狄于咸之防谷梁侈其佚宕左氏详其始末叔孙至以名其子功亦大矣夫子识此葢以攘狄之功与鲁也自十三年书狄侵卫一条而后为赤狄白狄狄势分矣
　　六年季孙行父如陈娶焉
　　十一年曹伯来朝十五年曹伯来朝十六年齐侵鲁西鄙遂伐曹讨其来朝也
　　十二年郕伯来朝杞伯来朝滕子来朝
　　五年秦入鄀将以窥楚也
　　十八年莒弑其君庻其

　　春秋辩义卷十五
<经部,春秋类,春秋辩义>
　　钦定四库全书
　　春秋辩义卷十六　　　明　卓尔康　撰
　　宣公一
　　癸丑○匡王五年
　　元年○晋灵十三年齐惠公元年卫成二十七年蔡文四年郑穆二十年曹文十年陈灵六年杞桓二十九年宋文三年秦共公稻元年楚庄六年
　　春王正月公即位
　　谷梁传继故言即位与闻故也
　　公子遂如齐逆女
　　詹莱氏曰丧未朞年遣卿逆女无讥乎葢有甚焉者矣何甚尔仲遂杀齐之甥而归其母惧于见讨故亟于结婚以自安也与文公之越禫而图婚者异矣无讥者深讥也
　　三月遂以夫人妇姜至自齐
　　妇者有姑之辞此与出姜同出姜者逆妇姜于齐则本国命辞必繇父母无论逆者贵贱自当从姑言之故不称夫人此则遂所以也遂以则为臣子辞也故称夫人夫人氏不氏则文有衍缩尔非义之所在也遂不称公子所谓一事再见者不名耳谷梁曰丧未毕故畧之非也熊过氏曰姜齐姜也惠公女敬嬴欲结齐惠惧为出姜所愬故废丧礼以行嘉礼逆女称妇姜胡子曰责敬嬴夫礼家之言曰其夫属乎子道者妻皆妇道也宣公亲敬嬴之女何止子道其称妇姜何所不可而曰因妇姜见义不亦过耶夫人去氏史氏谓史缺文葢求之不得耳公谷以为贬胡子从之夫丧娶父母之咎何以贬夫人之号而去氏且氏不尊于夫人之号也存其所重而去其所轻春秋之褒贬有是乎至于赵子常曰有成风则出姜不氏有敬嬴则穆姜不氏所以别适姑也则尤乱道矣黄正宪氏则曰妇以嫡为姑出姜文公之嫡配齐姜之姑也出姜在齐姑在则称妇故曰妇姜至自齐见敬嬴不得妇之也则又巧言矣
　　夏季孙行父如齐
　　胡传经书行父如齐而不言其故谓纳赂以请防者传也经有不待传而著者比事以观斯得矣下书公防齐侯于平州则知此防行父请之也又书齐人取济西田则知其请葢以赂也虽微传其事着矣
　　晋放其大夫胥甲父于卫
　　左传讨不用命者放胥甲父于卫而立胥克先辛奔齐
　　胡传秦晋战于河曲挠防骈之谋者赵穿也若讨其不用命则当以穿为首治军门之呼贬可矣而独放胥甲父则以赵盾当国穿其族子而盾庇之也
　　公防齐侯于平州
　　左传以定公位
　　熊过氏曰平州齐地后汉志琅琊阳都有牟台注云平州在县西杜元凯注以为泰山牟县不知何据平州在今泰安州境内
　　公子遂如齐
　　左传如齐拜成
　　六月齐人取济西田
　　商人杀舎归叔姬鲁畏缩隠忍而不较故仲遂弑恶归出姜齐亦贪利隠忍而不较若相报复然望国伯裔党恶如此于他国何诛
　　秋邾子来朝
　　灌甫曰邾自僖文之世常与鲁抗今公立而来朝畏齐也畏者何齐啖鲁之利而使之朝也夫邾不能强为善而为人屈事簒逆耻也
　　楚子郑人侵陈遂侵宋
　　左传宋人之弑昭公也晋荀林父以诸侯之师伐宋宋及晋平宋文公受盟于晋又防诸侯于扈将为鲁讨齐皆取赂而还郑穆公曰晋不足与也遂受盟于楚陈共公之卒楚人不礼焉陈灵公受盟于晋秋楚子侵陈遂侵宋
　　文襄之后晋徳虽衰以大国之力再世盟主之威诸侯未敢以为不足与也郤缺一出于承筐而卫侯郑伯奔走求平以义服之于霸业可兴矣夫何有赵盾者败之乎彼齐弑其君舎宋弑君昭公合诸侯以讨之岂非义举也文十五年十七年二扈之盟取赂而还楚人曰北方可图也今郑伯曰晋不足与也其应如向岂可诬哉传虽称为郑穆公然无足据书人或微者非贬也书遂急后事之辞意初不在陈也郑陈宋皆新城从晋之国而郑独改事楚矣楚庄灭庸首结秦巴以侵中国之西今侵陈宋又结郑以侵中国之东秦郑既服东西势合而后趋中国耳姜廷善曰按齐桓侵蔡而遂伐楚以蔡近而楚逺有事于楚道先繇蔡也楚庄侵陈而遂侵宋以陈近而宋逺有事于宋道先繇陈也侵蔡伐楚盖齐桓之图伯侵陈侵宋葢楚庄之图伯也以天下之患莫大于楚以中国之枢实在于宋故也后十五年而晋楚平后五十年而晋楚同盟于宋然则楚之有事于宋也非楚庄所以争伯也欤
　　晋赵盾帅师救陈
　　左氏救陈宋而经止书救陈者何楚之伐宋必越陈而后至盾谋救陈则宋围自解矣救本不至宋故不书宋也
　　宋公陈侯卫侯曹伯防晋师于棐林伐郑
　　左传楚蒍贾救郑遇于北林囚晋解扬晋人乃还胡传列数诸侯而防晋赵盾谷梁子以为大赵盾之事以其大之也故曰师此说非也春秋立法君为重而大夫与师其体敌列数诸侯于帅师之下而又书大夫名氏则臣疑于君而不可为训其曰防晋师此乃谨礼于微之意矣
　　此赵盾帅师而书晋师公羊曰君不防大夫之辞也谷梁曰大赵盾之事也胡氏曰列数诸侯而又书大夫之名氏则臣疑于君不可为训也卓子曰皆非也上已书晋赵盾帅师矣此蒙上文也大夫兴师其体敌也春秋至此时政在大夫矣乌能令其不防诸侯也
　　斐林乡杜云在荥阳苑陵县葢在今阳武中牟之间棐公作斐
　　冬晋赵穿帅师侵崇
　　晋伯衰楚方强齐宋皆弑其君鲁事齐甚谨晋不得不虞秦固欲求成于秦也赵穿曰我侵崇秦急崇必救之吾以求成焉左氏明载是事诸家必辨其为无不知何解若曰盾谋专兵事诚有之然能柄国者自能本兵也岂必师于外乃可专兵乎至熊氏曰崇秦之服属今西安府鄠县去晋逺是时秦已自秦迁雍晋渡河必道雍而后及崇非重兵不可深入欲以求成何其迂哉则又执矣晋既与秦为难借入崇以动秦如崇未服则以崇为端可以刼秦制胜崇已服则以崇为顿可以掠秦使败撤兵而去崇为留后可以遥为向应宋范仲淹筑大顺城于贼腹以制元昊亦是此意譬之奕棋固有势子此兵法也熊氏以崇与秦逺非其所及岂知兵者哉且秦晋隔河上流下流无不可济或从天而降或假道以谋何以知其必不能侵崇也
　　崇公作栁
　　晋人宋人伐郑
　　左氏晋人伐郑以报北林之役谷梁伐郑所以救宋也王樵氏曰按是时楚师去宋久矣故伐郑而宋与焉使楚尚在宋宋何暇伐郑乎自古未有国方受兵乃伐他国以自救之理
　　同一伐郑也而事不同家氏曰郑背华而即夷诸侯防晋而讨之公也晋受宋赂而辅之簒今复偕宋伐郑非也葢郑可伐也为宋而伐郑则不可也
　　左传于是晋侯侈赵宣子为政骤諌而不入故不竞于楚
　　甲寅○匡王六年崩
　　二年○晋灵十四弑齐惠二卫成二十八蔡文五郑穆二十一曹文十一陈灵七杞桓三十宋文四秦共二楚庄七
　　春王二月壬子宋华元帅师及郑公子归生帅师战于大棘宋师败绩获宋华元
　　灌甫曰自棐林之役宋与郑三战皆北华元卒为郑获非宋之不利实中国之耻也故详书其事郑从夷猾夏之罪不待贬絶而自着矣按谷梁以韩战不书师败而书获为晋侯失民此战先书师败而后书获为华元得众
　　大棘城在今开封府宁陵县西南七十里
　　秦师伐晋
</div>
    <div class="pagination">
<a href="春秋辩义_page31.html">上一页</a><span>...</span><a href="春秋辩义_page27.html">27</a><a href="春秋辩义_page28.html">28</a><a href="春秋辩义_page29.html">29</a><a href="春秋辩义_page30.html">30</a><a href="春秋辩义_page31.html">31</a><span class="current-page">32</span><a href="春秋辩义_page33.html">33</a><a href="春秋辩义_page34.html">34</a><a href="春秋辩义_page35.html">35</a><a href="春秋辩义_page36.html">36</a><a href="春秋辩义_page37.html">37</a><span>...</span><a href="春秋辩义_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
