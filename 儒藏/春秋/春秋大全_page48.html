<!DOCTYPE html>
<html>
 <head>
  <meta charset="utf-8"/>
  <title>
   春秋大全 - 第 48 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋大全 - 第 48 页/共 57 页
  </h1>
  <div class="content">
   冬公如晋
　　【左传平丘之防故也临川吴氏曰平丘之防公不与盟大夫被执公既往朝而不见纳辱亦甚矣至此又往朝焉葢畏大国不敢以辱为耻也】
　　附録【左传十二月晋荀跞如周葬穆后籍谈为介既葬除丧以文伯宴樽以鲁壶王曰伯氏诸侯皆有以镇抚王室晋独无有何也文伯揖籍谈对曰诸侯之封也皆受明器于王室以镇抚其社稷故能荐彞器于王晋居深山戎狄之与邻而逺于王室王灵不及拜戎不暇其何以献器王曰叔氏而忘诸乎叔父唐叔成王之母弟也其反无分乎密须之鼓与其大路文所以大搜也阙巩之甲武所以克商也唐叔受之以处参虚匡有戎狄其后襄之二路鏚钺秬鬯彤弓虎贲文公受之以有南阳之田抚征东夏非分而何夫有勲而不废有绩而载奉之以土田抚之以彝器旌之以车服明之以文章子孙不忘所谓福也福祚之不登叔父焉在且昔而髙祖孙伯黡司晋之典籍以为大政故曰籍氏及辛有之二子董之晋于是乎有董史女司典之后也何故忘之籍谈不能对賔出王曰籍父其无后乎数典而忘其祖籍谈归以告叔向叔向曰王其不终乎吾闻之所乐必卒焉今王乐忧若卒以忧不可谓终王一岁而有三年之丧二焉于是乎以丧賔宴又求彞器乐忧甚矣且非礼也彞器之来嘉功之由非由丧也三年之丧虽贵遂服礼也王虽弗遂宴乐以早亦非礼也礼王之大经也一动而失二礼无大经矣言以考典典以志经忘经而多言举典将焉用之】
　　【乙景王十亥九年】十有六年【晋昭六卒齐景二十二卫灵九蔡平四郑定四曹平二陈惠四杞平十宋元六秦哀十一楚平三吴僚元年】
　　春
　　附録【左传春王正月公在晋晋人止公不书讳之也】
　　齐侯伐徐
　　【左传二月丙申齐师至于蒲隧徐人行成徐子及郯人莒人防齐侯盟于蒲隧赂以甲父之鼎叔孙昭子曰诸侯之无伯害哉齐君之无道也兴师而伐逺方防之有成而还莫之亢也无伯也夫诗曰宗周既灭靡所止戾正大夫离居莫知我肄其是之谓乎襄陵许氏曰景公之时吴楚方争晋既不能逺畧以齐之强务德修政以通天下之志纠合诸侯复霸可也而区区务争徐伐莒之利志亦卑矣家氏曰徐之封在齐南鄙桓公之霸楚成伐徐桓公躬率诸侯盟于牡丘次于匡以救之又出偏师伐厉以攻其所必救非但为徐计亦自为齐计今齐景睥睨晋霸而不能志其逺者乃伐徐以为左右望之计视桓公之保徐有愧多矣汪氏曰楚防之立徐屡从楚伐莒昭十二年以为贰于吴而图之葢徐实楚之与国也此年盟蒲隧而遂与齐逾十五年吴卒灭徐则甲父之鼎固不足以保徐之社稷也庐陵李氏曰此为晋伯既衰齐景公争伯之始事盟而不书春秋不忍絶晋也齐景即位于襄二十五年今二十余年矣自崔庆相残之后委政二惠及栾髙败乃始亲政不能明政刑以强其国委任陈氏观晏子之言而景公之自治疎矣乃欲以无政之国争强图霸宜其不遂振也晋自重丘以贿故不克有功于齐于是亦坐视而莫较矣】
　　楚子诱戎蛮子杀之
　　【左传楚子闻蛮氏之乱也与蛮子之无质也使然丹诱戎蛮子嘉杀之遂取蛮氏既而复立其子焉礼也公羊传楚子何以不名戎蛮相诱君子不疾也曷为不疾若不疾乃疾之也】
　　楚子之诱一也或名或不名者防欲灭中国而弃疾讨蛮氏谨内外之辨也【范氏曰楚子不名戎蛮子非中国故】蔡侯与蛮子之见杀一也或名或不名者蔡般弑父与君蛮氏乱而无质其罪之轻重亦差矣【苏氏曰楚子诱蔡侯杀之书月书日书名书地以荆蛮害中国疾之也诱杀戎蛮皆不书同类相残畧之也家氏曰楚大蛮小皆以子称以见四夷虽有大小强弱之不同而于周班皆为子不得擅相侵伐况诱而杀之乎】
　　附録【左传三月晋韩起聘于郑郑伯享之子产戒曰茍有位于朝无有不共恪孔张后至立于客间执政御之适客后又御之适县间客从而笑之事毕富子谏曰夫大国之人不可不慎也几为之笑而不陵我我皆有礼夫犹鄙我国而无礼何以求荣孔张失位吾子之耻也子产怒曰发命之不衷出令之不信刑之颇类狱之放纷防朝之不敬使命之不听取陵于大国罢民而无功罪及而弗知侨之耻也孔张君之昆孙子孔之后也执政之嗣也为嗣大夫承命以使周于诸侯国人所尊诸侯所知立于朝而祀于家有禄于国有赋于军丧祭有职受脤归脤其祭在庙已有着位在位数世世守其业而忘其所侨焉得耻之辟邪之人而皆及执政是先王无刑罚也子宁以他规我○宣子有环其一在郑商宣子谒诸郑伯子产弗与曰非官府之守器也寡君不知子大叔子羽谓子产曰韩子亦无几求晋国亦未可以贰晋国韩子不可偷也若属有谗人交鬬其间神而助之以兴其凶怒悔之何及吾子何爱于一环其以取憎于大国也盍求而与之子产曰吾非偷晋而有二心将终事之是以弗与忠信故也侨闻君子非无贿之难立而无令名之患侨闻为国非不能事大字小之难无礼以定其位之患夫大国之人令于小国而皆其求将何以给之一共一否为罪滋大大国之求无礼以斥之何餍之有吾且为鄙邑则失位矣若韩子奉命以使而求玉焉贪淫甚矣独非罪乎出一玉以起二罪吾又失位韩子成贪将焉用之且吾以玉贾罪不亦鋭乎韩子买诸贾人既成贾矣商人曰必告君大夫韩子请诸子产曰日起请夫环执政弗义弗敢复也今买诸商人啇人曰必以闻敢以为请子产对曰昔我先君桓公与商人皆出自周庸次比耦以艾杀此地斩之蓬蒿黎藿而共处之世有盟誓以相信也曰尔无我叛我无强贾毋或匄夺尔有利市宝贿我勿与知恃此质誓故能相保以至于今今吾子以好来辱而谓敝邑强夺商人是教敝邑背盟誓也毋乃不可乎吾子得玉而失诸侯必不为也若大国令而共无艺郑鄙邑也亦弗为也侨若献玉不知所成敢私布之韩子辞玉曰起不敏敢求玉以徼二罪敢辞之○夏四月郑六卿饯宣子于郊宣子曰二三君子请皆赋起亦以知郑志子齹赋野有蔓草宣子曰孺子善哉吾有望矣子产赋郑之羔裘宣子曰起不堪也子太叔赋褰裳宣子曰起在此敢勤子至于他人乎子太叔拜宣子曰善哉子之言是不有是事其能终乎子游赋风雨子旗赋有女同车子栁赋萚兮宣子喜曰郑其庶乎二三君子以君命贶起赋不出郑志皆昵燕好也二三君子数世之主也可以无惧矣宣子皆献马焉而赋我将子产拜使五卿皆拜曰吾子靖乱敢不拜德宣子私觐于子产以玉与马曰子命起舍夫玉是赐我玉而免吾死也敢不借手以拜】
　　夏公至自晋
　　【左传子服昭伯语季平子曰晋之公室其将遂卑矣君防弱六卿强而奢傲将因是以习习实为常能无卑乎平子曰尔幼恶识国】
　　左氏曰公如晋平丘之防故也至是始归者晋人止公其不书讳之也昭公数朝于晋三至于河而不得入【汪氏曰十二年莒人愬取郠十三年平丘不与盟执意如士文伯辞公二十一年辞将伐鲜虞惟二十三年有疾乃复又二年辞吊少姜非朝】两得见晋侯又欲讨其罪而止旃【汪氏曰五年如晋莒人愬受牟夷欲止公范献子谏乃归公】其困辱亦甚矣在易之困曰困亨者因困穷而致亨也【朱子曰困者穷而不能自振之义身虽困而道则亨也】夫困于心衡于虑而后作征于色发于声而后喻此正愤悱自强之时而夏少康卫文公越勾践燕昭王四君子者由此其选也【汪氏曰夏少康事见左传哀公元年卫文公事见左传闵公二年史记句践保栖于防稽尝胆报吴燕昭王于破燕之后卑身厚币以招贤者用乐毅以败齐】今昭公安于危辱无激昂勉励之志即所谓自暴自弃不可与有为而人亦莫之告矣不亦悲乎讳而不书深贬之也【汪氏曰公行一百七十有六惟僖公十七年十二月防淮明年九月书至襄公二十八年十一月如楚明年五月书至昭公去年冬如晋今夏书至皆受制于大国逾三时而始返虽不书晋人止公考其时则微传而事着矣】
　　秋八月己亥晋侯夷卒
　　【左传秋八月晋昭公卒庐陵李氏曰晋昭立于昭公之十年在位日浅仅有厥憖平丘之会其余则再伐鲜虞而已李氏曰晋至平昭伯事陵迟隳废春秋所书皆録变之大者也孟子曰晋平公之于亥唐弗与共天位也弗与治天职也政在侈家贤者壅弃此其所以削弱不亢与平公五盟六防服齐狄宁东夏平秦乱城淳于晋祁午数当时之功如此然内有变而不知外有患而不悟尚何有功足云哉方桓公之初每患伯权太强而王政弱文襄以后王政不必论矣惟恐伯权之不能强也权者大物也上不能制而授之下则下强而上弱中国不能制而授之外国则外国强而中国弱家有千金之利已弗能受呼庸人而分之虽三尺之童弗为岂有尊为邦君而授权于大夫此溴梁之防平公所谓内有变而不知者也人欲自毁藩篱揖仇雠于庑下而与之干橹此不待智者而知其不可岂有身主夏盟而授权于夷狄此宋之盟平公所谓外有患而不悟者也葢世有茍道自便者媮于及身之谋而忘乎后日之害平公则谋出于身而害见乎身何其谬欤溴梁之事诸侯在防而大夫实主载书是委权以与之也荀偃一怒而十二国兴戎后五年栾盈之变作曲沃之民惟主栾氏不知公室晋几分国而并立矣宋之盟晋主夏盟而挈诸侯以畀楚是弃权以假之也虢之防再读旧书后八年楚灵防于申实用齐桓召陵之典晋葢十年无与国之事矣此皆身致之也至于昭公之政则又微矣仅一防大夫仅一盟诸侯方楚防辱于干谿诸夏庶几复伯为晋君臣者改物厉志愤悱警惧以率旧烈犹恐不逮今也四方未观德而虒祁崇侈以启贰列国未闻信而邾南盛兵以示汰平丘虽曰同盟齐敢拒令郑敢争承卫病刍荛之扰鲁困蛮夷之诉坐视诸侯之去而不之顾况能驾敌国哉宜乎晋之卑也】
　　九月大雩
　　【左传旱也】
　　附録【左传郑大旱使屠击祝竖拊有事于桑山斩其木不雨子产曰有事于山蓻山林也而斩其木其罪大矣夺之官邑】
　　季孙意如如晋
　　【临川吴氏曰卿共葬事畏晋也】
　　冬十月葬晋昭公
　　【左传冬十月季平子如晋葬昭公平子曰子服回之言犹信子服氏有子哉】
　　【丙景王二子十年】十有七年【晋顷公去疾元年齐景二十三卫灵十蔡平五郑定五曹平三陈惠五平十一宋元七秦哀十二楚平四吴僚二】
　　春小邾子来朝
　　【左传春小邾穆公来朝公与之燕季平子赋采菽穆公赋菁菁者莪昭子曰不有以国其能久乎汪氏曰三年小邾穆公来朝至是十有五年再朝于昭公也】
　　夏六月甲戌朔日有食之
　　【左传祝史请所用币昭子曰日有食之天子不举伐鼓于社诸侯用币于社伐鼓于朝礼也平子御之曰止也惟正月朔慝未作日有食之于是乎有伐鼓用币礼也其余则否太史曰在此月也日过分而未至三辰有灾于是乎百官降物君不举辟移时乐奏鼓祝用币史用辞故夏书曰辰不集于房瞽奏鼓啬夫驰庶人走此月朔之谓也当夏四月是谓孟夏平子弗从昭子退曰夫子将有异志不君君矣杜氏曰正月建巳正阳之月于周为六月于夏为四月】
　　秋郯子来朝
　　【左传公与之宴昭子问焉曰少皥氏鸟名官何故也郯子曰吾祖也我知之昔者黄帝氏以云纪故为云师而云名炎帝氏以火纪故为火师而火名共工氏以水纪故为水师而水名大皥氏以龙纪故为龙师而龙名我髙祖少皥挚之立也凤鸟适至故纪于鸟为鸟师而鸟名凤鸟氏歴正也鸟氏司分者也伯赵氏司至者也青鸟氏司啓者也丹鸟氏司闭者也祝鸠氏司徒也鴡鸠氏司马也鸤鸠氏司空也爽鸠氏司宼也鹘鸠氏司事也五鸠鸠民者也五雉为五工正利器用正度量夷民者也九扈为九农正扈民无淫者也自颛顼以来不能纪逺乃纪于近为民师而命以民事则不能故也仲尼闻之见于郯子而学之既而告人曰吾闻之天子失官学在四夷犹信家氏曰周鲁俱衰典章阙坏而逺方小国之君乃知前古官名之沿革葢録之也汪氏曰世乱礼废而博学多识之士犹有存者有王者作皆可用为政故仲尼叹中国寡陋不若郯之犹有人也】八月晋荀吴帅师灭陆浑之戎
　　【左传晋侯使屠蒯如周请有事于雒与三涂苌谓刘子曰客容猛非祭也其伐戎乎陆浑氏甚睦于楚必是故也君其备之乃警戎备九月丁夘晋荀吴帅师涉自棘津使祭史先用牲于雒陆浑人弗知师从之庚午遂灭陆浑数之以其贰于楚也陆浑子奔楚其众奔甘鹿周大宣子梦文公携荀吴而授之陆浑故使穆子帅师献俘于文宫】
　　林父之于潞氏士防之于甲氏荀吴之于陆浑戎皆灭之也而林父士防称师称人荀吴举其名氏何哉内外有辨陆浑之戎密迩王室而纵之逼处则非肃畿辅别内外之义也与辟土服逺以图强霸则异矣然举其名氏非褒词也才得无贬耳则穷兵于逺虚内事外者可知矣【髙氏曰宣三年楚子伐陆浑之戎自是陆浑睦于楚而为中国之害至是荀吴灭之汪氏曰戎居诸夏之区固周室之大害也晋武不能徙戎卒至于神州陆沉则中行穆子之灭陆浑疑可褒矣然陆浑之戎本居秦晋之西北在荒服之外自僖之二十二年晋乃与秦迁之于伊川侵逼王畿则是晋人始谋不臧之过也今也与楚争强掩其不备而灭之葢不足以赎前过矣奚可褒之有哉陈氏曰自是凡灭称大夫矣灭不书大夫者吴也吴无大夫也】
　　冬有星孛于大辰
　　【左传有星孛于大辰西及汉申须曰彗所以除旧布新也天事恒象今除于火火出必布焉诸侯其有火灾乎梓慎曰往年吾见之是其征也火出而见今兹火出而章必火入而伏其居火也久矣其与不然乎火出于夏为三月于商为四月于周为五月夏数得天若火作其四国当之在宋卫陈郑乎宋大辰之虚也陈大皥之虚也郑祝融之虚也皆火房也星孛及汉汉水祥也卫颛顼之虚也故为帝丘其星为大水水火之牡也其以丙子若壬午作乎水火所以合也若火入而伏必以壬午不过其见之月郑禆灶言于子产曰宋卫陈郑将同日火若我用瓘斝玉瓉郑必不火子产弗与公羊传孛者何彗星也其言于大辰何在大辰也大辰者何大火也大火为大辰伐为大辰北辰亦为大辰何以书记异也谷梁传一有一亡曰有于大辰者滥于大辰也】大辰心也【尔雅大火谓之大辰孔氏曰大火苍龙宿心以侯四时故曰辰】心为明堂天子之象其前星太子后星庶子【春秋元命苞心三星五度有天子明堂布政之宫前汉书五行志心天子之象也天文志心三星天王正位也中心曰明堂天子位为大辰前星为太子后星为庶子】孛星加心象天子适庶将分争也【何氏曰心者天子明堂孛彗者邪乱之气扫故置新之象是后周分为二天下两主】后五年景王崩王室乱刘子单子立王猛尹氏召伯立子朝歴数载而后定【事见左传二十二年二十六年三十二年】至哀十三年有星孛于东方不言宿名者不加宿也当是时吴人僭乱凭陵上国日敝于兵暴骨如莽其戾气所感固将壅吴而降之罚也故氛祲所指在于东方假手越人吴国遂灭天之示人显矣史之有占明矣【宋氏曰大辰大火周木徳火将出木将焚扫旧布新之象天人之际此其见乎襄陵许氏曰星孛大辰火灾应之天地之符也大辰明堂当宋之分故王室乱宋亦乱卫陈郑灾气所溢也卫乱君奔陈败卿唯郑有令政而无后灾是知祸福之可转也】
　　楚人及吴战于长岸
　　【左传吴伐楚阳匄为令尹卜战不吉司马子鱼曰我得上流何故不吉且楚故司马令我请改卜令曰鲂也以其属死之楚师继之尚大克之吉战于长岸子鱼先死楚师继之大败吴师其乘舟余皇使随人与后至者守之环而堑之及泉盈其隧炭陈以待命吴公子光请于其众曰丧先王之乘舟岂唯光之罪众亦有焉请借取之以救死众许之使长鬛者三人潜伏于舟侧曰我呼余皇则对师夜从之三呼皆迭对楚人从而杀之楚师乱吴人大败之取余皇以归公羊传诈战不言战此其言战何敌也谷梁传楚人及吴战于长岸进楚子故曰战】
　　言战不言败胜负敌也【汪氏曰楚先胜吴吴后复胜楚】楚地五千里带甲数十万战胜诸侯威服天下本非吴敌也惟不能去谗贱货使费无极以谗胜囊瓦以货行而策士竒才为敌国用【汪氏曰如屈巫伍员之类】故日以侵削至鸡父之师七国皆败柏举之战国破君奔几于亡灭吴日益强而楚削矣是故为国必以得贤为本劝贤必以去谗贱货为先不然虽广土众民不足恃也考其所书本末强弱之由其为后世戒明矣【陈氏曰此楚令尹阳匄也书人吴公子光也书国畧之也楚之君大夫不见于春秋者十八年而吴入郢矣五年吴尝败楚于鹊岸不书六年败楚于房钟不书书伐吴而已于是始书战则以吴楚敌言之也○刘氏曰谷梁云进楚子故曰战非也战则云战败则云败岂择于吴楚哉且楚与中国并久矣岂至此而进之哉】
　　【丁景王二丑十一年】十有八年【晋顷二齐景二十四卫灵十一蔡平六郑定六曹平四卒陈惠六杞平十二宋元八秦哀十三楚平五吴僚三】
　　春
　　附録【左传春王三月乙卯周毛得杀毛伯过而代之苌曰毛得必亡是昆吾稔之日也侈故之以而毛得以济侈于王都不亡何待】
　　王三月曹伯须卒
　　【左传曹平公卒】
　　夏五月壬午宋卫陈郑灾
　　【左传五月火始昏见丙子风梓慎曰是谓融风火之始也七日其火作乎戊寅风甚壬午大甚宋卫陈郑皆火梓慎登大庭氏之库以望之曰宋卫陈郑也数日皆来告火禆灶曰不用吾言郑又将火郑人请用之子产不可子大叔曰宝以保民也若有火国几亡可以救亡子何爱焉子产曰天道逺人道迩非所及也何以知之灶焉知天道是亦多言矣岂不或信遂不与亦不复火郑之未灾也里析告子产曰将有大祥民震动国几亡吾身泯焉弗良及也国迁其可乎子产曰虽可吾不足以定迁矣及火里析死矣未葬子产使舆三十人迁其柩火作子产辞晋公子公孙于东门使司宼出新客禁旧客勿出于宫使子寛子上巡羣屏摄至于太宫使公孙登徙大使祝史徙主祏于周庙告于先君使府人库人各儆其事商成公儆司宫出旧宫人寘诸火所不及司马司冦列居火道行火所焮城下之人伍列登城明日使野司冦各保其征郊人助祝史除于国北禳火于冥回禄祁于四鄘书焚室而寛其征与之材三日哭国不市使行人告于诸侯宋卫皆如是陈不救火许不吊灾君子是以知陈许之先亡也公羊传何以书记异也何异耳异其同日而俱灾也外异不书此何以书为天下记异也谷梁传其志以同日也其日亦以同日也或曰人有谓郑子产曰某日有灾子产曰天者神子恶知之是人也同日为四国灾也】
　　按左氏郑灾子产临事而备至于书焚室而寛其征【杜氏曰记所焚之户数而寛其赋税】与之材三日国不市使行人告于诸侯宋卫皆如是陈不救火许不吊灾君子以是知陈许之先亡也初禆灶言于子产宋卫陈将同日火若我用瓘斝玉瓒【杜氏曰瓘珪也斝玉爵也瓒勺也欲以禳火】郑必不火子产弗与及郑既灾灶曰不用吾言郑又将火郑人请用之子产不可曰天道逺人道迩非所及也何以知之亦不复火禆灶所言葢以象推非妄也而郑不复火者子产当国方有令政此以德消变之验矣是知吉凶祸福固有可移之理古人所以必先人事后言命也【刘氏曰四国同日而灾非人所能为也其序宋卫陈郑春秋之正也同德则尚爵同爵则尚亲】
　　六月邾人入鄅
　　【左传鄅人借稻邾人袭鄅鄅人将闭门邾人羊罗摄其首焉遂入之尽俘以归鄅子曰余无归矣从帑于邾邾庄公反鄅夫人而舍其女杜氏曰鄅妘姓国在琅琊开阳县汪氏曰书以恶邾且为宋公伐邾起也】秋葬曹平公
　　【左传葬曹平公往者见周原伯鲁焉与之语不説学归以语闵子马闵子马曰周其乱乎夫必多有是説而后及其大人大人患失而惑又曰可以无学无学不害不害而不学则茍而可于是乎下陵上替能无乱乎夫学殖也不学将落原氏其亡乎】
　　附録【左传七月郑子产为火故大为社祓禳于四方振除火灾礼也乃简兵大搜将为搜除子太叔之庙在道南其寝在道北其庭小过期三日使除徒陈于道南庙北曰子产过女而命速除乃毁于而乡子产朝过而怒之除者南毁子产及冲使从者止之曰毁于北方火之作也子产授兵登陴子太叔曰晋无乃讨乎子产曰吾闻之小国忘守则危况有灾乎国之不可小有备故也既晋之边吏让郑曰郑国有灾晋君大夫不敢宁居卜筮走望不爱牲玉郑之有灾寡君之忧也今执事然授兵登陴将以谁罪边人恐惧不敢不告子产对曰若吾子之言敝邑之灾君之忧也敝邑失政天降之灾又惧谗慝之间谋之以啓贪人荐为敝邑不利以重君之忧幸而不亡犹可説也不幸而亡君虽忧之亦无及也郑有他竟望走在晋既事晋矣其敢有二心】
　　冬许迁于白羽
　　【左传楚左尹王子胜言于楚子曰许于郑仇敌也而居楚地以不礼于郑晋郑方睦郑若伐许而晋助之楚丧地矣君盍迁许许不专于楚郑方有令政许曰余旧国也郑曰余俘邑也叶在楚国方城外之蔽也土不可易国不可小许不可俘讐不可启君其图之楚子説冬楚子使王子胜迁许于析实白羽张氏曰白羽一名析楚邑杜氏曰自叶迁也畏郑而乐迁故以自迁为文茅堂胡氏曰本所以存许非强之也汪氏曰复封陈蔡而许亦迁叶故今自叶而迁许至是三迁矣】
　　【戊景王二寅十二年】十有九年【晋顷三齐景二十五卫灵十二蔡平七郑定七曹悼公午元年陈惠七杞平十三宋元九秦哀十四楚平六吴僚四】
　　春
　　附録【左传春楚工尹赤迁隂于下隂令尹子瑕城郏叔孙昭子曰楚不在诸侯矣其仅自完也以持其世而已○楚子之在蔡也郹阳封人之女奔之生太子建及即位使伍奢为之师费无极为少师无宠焉欲谮诸王曰建可室矣王为之聘于秦无极与逆劝王取之正月楚夫人嬴氏至自秦】
　　宋公伐邾
　　【左传鄅夫人宋向戌之女也故向宁请师二月宋公伐邾围虫三月取之乃尽归鄅俘邾人郳人徐人防宋公乙亥同盟于虫】
　　按左氏宋公伐邾围虫取之而经不书围与取何也初鄅人借稻邾人袭鄅尽俘之鄅子曰余无归矣从帑于邾邾子反其夫人而舍其女夫人宋向戌之女也故向宁请师围虫取之尽归鄅俘此所谓声罪执言之兵归鄅之俘其善意也故书伐邾而释其取邑之罪此亦善善长恶恶短之义【髙氏曰天下无霸而宋元于此一正入鄅之乱是以春秋録而进之家氏曰凡书爵而书侵伐者多贬此继邾人入鄅而书宋公伐邾则与宋公之讨有罪也王氏曰因其臣之私请而兴师伐国当时列国之政大夫专之故也】
　　夏五月戊辰许世子止弑其君买
　　【左传夏许悼公疟五月戊辰饮太子止之药卒太子奔晋书曰弑其君君子曰尽心力以事君舍药物可也谷梁传日弑正卒也正卒则止不弑也不弑而曰弑责止也止曰我与夫弑者不立乎其位以与其弟虺哭泣歠飦粥嗌不容粒未逾年而死故君子即止自责而责之也汪氏曰悼公在位二十四年世子止之弟斯立是为元公】
　　按左氏许悼公疟戊辰饮世子止之药卒书曰弑其君者止不尝药也【礼记文王世子疾之药必亲尝之】古者医不三世不服其药夫子之所慎者三疾居其一【朱子曰疾吾身之所以死生存亡者不可以不谨也】季康子馈药曰丘未达不敢尝【氏曰谨疾也】敬慎其身如此也而于君父可忽乎君有疾饮药臣先尝之父有疾饮药子先尝之葢言慎也止不择医而轻用其药药不先尝而误进于君是有忽君父之心而不慎矣【茅堂胡氏曰悼公不起是饮非其药而致卒也止不尝药是有忽君父之心而不敬也乐正子下堂伤足而有忧色跬步之间犹不敢忘父母况父母之疾而可轻之乎】自小人之情度之世子弑君欲速得其位而止无此心故曰我与夫弑者不立乎其位泣歠飦粥嗌不容粒【嗌音益咽喉也】未逾年而卒无此心故被以大恶而不受自君子听之止不尝药是忽君父之尊而不慎也而止有此心忽君父之尊而不慎此簒弑之萌坚氷之渐而春秋之所谨也有此心故加以大恶而不得辞书许世子止弑君乃除恶于微之意也而或者顾以操刄而杀与不躬进药及进药而不尝三者罪当殊科疑于三传之説则误矣【汪氏曰欧阳公辨三传论止为真弑】必若此言夫人而能为春秋奚待于圣笔乎墨翟兼爱岂其无父杨朱为我岂其无君孟轲氏辞而辟之以为禽兽逼人人将相食后世推明其功不在禹下未有讥其过者知此説则知止不尝药春秋以为弑君之意矣【陆氏曰世子君之贰也许其进药则乱臣贼子得容其奸矣故圣人罪止一人以絶万世之祸也张氏曰药剂所以致人之死者非一端姑以疟言之今之治疟以砒煆而饵之多愈然煆不得法而反杀人者多矣悼公之死必此类也然止以弑书何也孟子曰杀人以挺与刄有以异乎曰无以异也以刄与政有以异乎曰无以异也进药而药杀可不谓之弑哉其所以异于商臣蔡般者过与故不同耳心虽不同而春秋之文一施之者以臣子之于君父不可过也鄱阳万氏曰许止之事虽若可恕万一后世臣子幸君父之疾进药以毙之而自附于不知尝药之义是啓之为乱原也陈氏曰哀姜庆父弑闵公书曰公薨夫人姜氏孙于邾公子庆父出奔莒则罪人斯得矣许悼公饮世子止之药而卒世子奔晋世子止诚不尝药尔春秋将为后人戒书曰世子止弑其君不言奔可也刘氏曰谷梁云日弑正卒也非也州吁无知督万商臣赵盾归生夏征舒崔杼喜弑君皆书日可云皆正卒乎春秋褒贬岂不明恃日月而后见之此泥而不通也庐陵李氏曰春秋加赵盾弑君训人以臣道也加许止弑君训人以子道也二事相类然晋灵公不书葬而许悼公书葬者许止自责逾年而卒其心可知矣赵盾力能讨贼而不讨春秋不得不终诛之也若陈氏因左氏止奔晋之説而疑止真弑父则又恐未可以一家一句而尽废诸传之文也】
　　己卯地震
　　【汪氏曰经书地震者五昭公之世再见此年及二十三年是也夫地道安静以震动为反常之异臣道恭顺以悖逆为犯上之恶是时季孙强僭已甚天之示变欲人君之有所警而以德销之也昭公漫不知省遄及于难悲夫】
　　附録【左传楚子为舟师以伐濮费无极言于楚子曰晋之伯也迩于诸夏而楚辟陋故弗能与争若大城城父而寘太子焉以通北方王收南方是得天下也王説从之故大子建居于城父令尹子暇聘于秦拜夫人也】
　　秋齐髙发帅师伐莒
　　【左传齐髙发帅师伐莒莒子奔纪鄣使孙书伐之初莒有妇人莒子杀其夫已为嫠妇及老托于纪鄣纺焉以度而去之及师至则投诸外或献诸子占子占使师夜缒而登登者六十人缒絶师鼓噪城上之人亦噪莒共公惧啓西门而出七月丙子齐师入纪髙氏曰莒不事齐故汪氏曰齐景争霸之心不下于僖桓而徒计近功汲汲焉有事于徐莒以晏子之贤为之辅佐而亦不能有所匡正则所谓以其君显者何足称哉】冬葬许悼公
　　【公羊传贼未讨何以书葬不成于弑也为不成于弑止进药而药杀也止进药而药杀则何为加弑焉耳讥子道之不尽也其讥子道之不尽奈何曰乐正子春之视疾也复加一饭则脱然愈复损一饭则脱然愈复加一衣则脱然愈复损一衣则脱然愈止进药而药杀是以君子加弑焉尔曰许世子止弑其君买是君子之听止也葬许悼公是君子之赦止也赦止者免止之罪辞也谷梁传日卒时葬不使止为弑父也曰子既生不免乎水火母之罪也羁贯成童不就师傅父之罪也就师学问无方心志不通身之罪也心志既通而名誉不闻友之罪也名誉既闻有司不举有司之罪也有司举之王者不用王者之过也许世子不知尝药累及许君也程子曰蔡般许止疑同故书葬】
　　何以书葬谷梁子曰不使止为弑父也其説曰子既生不免乎水火母之罪也羁贯成童【范氏曰羁贯谓交午剪髪以为饰成童八岁以上】不就师傅父之罪也就师学问无方心志不通身之罪也心志既通而名誉不闻友之罪也名誉既闻有司不举有司之罪也有司举之王者不用王者之过也许世子止不知尝药累及许君也【范氏曰许君不授子以师傅使不识尝药之义故累及之】观止自责可谓有过人之质矣乃至以弑君罪此为人臣子而不知春秋之义者也古者太子自其初生固举以礼有司端冕见之南郊过阙则下过庙则趋为赤子而其教已有齐肃敬慎之端矣此春秋训臣子除恶于微积善于早之意也【家氏曰或问蔡般之弑景许止之弑悼皆书葬同乎否乎曰其弑异其葬恶得而同】
　　附録【左传是岁也郑驷偃卒子游娶于晋大夫生丝弱其父兄立子瑕子产憎其为人也且以为不顺弗许亦弗止驷氏耸他日丝以告其舅冬晋人使以币如郑问驷乞之立故驷氏惧驷乞欲逃子产弗遣请以卜亦弗予大夫谋对子产不待而对客曰郑国不天寡君之二三臣札瘥夭昏今又丧我先大夫偃其子幼弱其一二父兄惧队宗主私族于谋而立长亲寡君与其二三老曰抑天实剥乱是吾何知焉谚曰无过乱门民有兵乱犹惮过之而况敢知天之所乱今大夫将问其故抑寡君实不敢知其谁实知之平丘之防君寻旧盟曰无或失职若寡君之二三臣其即世者晋大夫而专制其位是晋之县鄙也何国之为辞客币而报其使晋人舍之○楚人城州来沈尹戌曰楚人必败昔吴灭州来子旗请伐之王曰吾未抚吾民今亦如之而城州来以挑吴能无败乎侍者曰王施舍不倦息民五年可谓抚之矣戌曰吾闻抚民者节用于内而树德于外民乐其性而无冦雠今宫室无量民人日骇劳罢死转忘寝与食非抚之也○郑大水龙鬭于时门之外洧渊国人请为禜焉子产弗许曰我鬬龙不我觌也龙鬬我独何觌焉禳之则彼其室也吾无求于龙龙亦无求于我乃止也○令尹子瑕言蹶由于楚子曰彼何罪谚所谓室于怒市于色者楚之谓矣舍前之忿可也乃归蹶由】
　　【巳景王二卯十三年】二十年【晋顷四齐景二十六卫灵十三蔡平八卒郑定八曹悼二陈惠八杞平十四宋元十秦哀十五楚平七吴僚五】
　　春王正月
　　附録【左传春王二月己丑日南至梓慎望氛曰今兹宋有乱国几亡三年而后弭蔡有大丧叔孙昭子曰然则戴桓也汰侈无礼已甚乱所在也○费无极言于楚子曰建与伍奢将以方城之外叛自以为犹宋郑也齐晋又交辅之将以害楚其事集矣王信之问伍奢伍奢对曰君一过多矣何信于谗王执伍奢使城父司马奋杀太子未至而使遣之三月太子建奔宋王召奋奋使城父人执已以至王曰言出于余口入于尔耳谁告建也对曰臣告之君王命臣曰事建如事余臣不佞不能茍贰奉初以还不忍后命故遣之既而悔之亦无及已王曰而敢来何也对曰使而失命召而不来是再奸也逃无所入王曰归从政如他日无极曰奢之子材若在吴必忧楚国盍以免其父召之彼仁必来不然将为患王使召之曰来吾免而父棠君尚谓其弟员曰尔适吴我将归死吾知不逮我将死尔能报闻免父之命不可以莫之奔也亲戚为戮不可以莫之报也奔死免父孝也度功而行仁也择任而往知也知死不辟勇也父不可弃名不可废尔其勉之相从为愈伍尚归奢闻员不来曰楚君大夫其旴食乎楚人皆杀之员如吴言伐楚之利于州于吴公子光曰是宗为戮而欲反其雠不可从也员曰彼将有他志余姑为之求士而鄙以待之乃见鱄设诸焉而耕于鄙】
　　夏曹公孙防自鄸出奔宋
　　【公羊传奔未有言自者此其言自何畔也畔则为不言其畔为公子喜时之后讳也春秋为贤者讳何贤乎公子喜时让国也其让国奈何曹伯庐卒于师则未知公子喜时从与公子负刍从与或为主于国为主于师公子喜时见公子负刍之当主也逡巡而退贤公子喜时则为为防讳君子之善善也长恶恶也短恶恶止其身善善及子孙贤者子孙故君子为之讳也谷梁传自梦者专乎梦也曹无大夫其曰公孙何也言其以贵取之而不以叛也髙氏曰防子臧之子鄸子臧之采邑也】
　　奔未有言自者此其言自何【刘氏曰大夫之奔未有言其自者独此言自鄸是变例也】刘敞曰待放也古者大夫有罪待放于其境三年君赐之环则复之赐玦则去【荀子大畧篇絶人以玦反絶以环注内好如一谓之还玦如环而缺】逾境则为位向国而素衣裳冠不説人以无罪此去国之礼曹无大夫其曰公孙贤之也【范氏曰防以公孙之贵而得鄸既而不以之叛明曹君无道致令其奔非防之罪故书公孙以善之】待放而后出奔臣子常礼免于贬足矣而何以贤之为公子喜时之后贤之也喜时者曹之社稷镇公子能以国让不取乎为诸侯所谓子臧是也春秋之义善善也长恶恶也短善善及子孙恶恶止其身以其贤者之后茍可善焉斯进之矣此舜典罚弗及嗣赏延于世之意也后世议者有乞録用贤者之类功臣之世【汪氏曰如汉武帝封姬嘉成帝封孔吉宣帝求髙祖功臣子孙失侯者封萧何子孙之类】葢得春秋之防矣【孙氏曰鄸公孙防之邑也言自鄸出奔宋以别从国都而去也○刘氏曰公羊云不言其畔为公子喜时之后讳也非也所以讳贤者之过也谓小不足以妨大短不足以毁长而可以成人之美者也若乃大恶至叛君专地反臣子之义乱人伦之常矣而犹为之讳乎汪氏曰春秋书大夫自其叛邑出奔者皆先书叛故宋华亥向寜华定自南里出奔楚先书入南里以叛宋公弟辰自萧来奔先书入萧以叛此书自鄸出奔而先不书叛则非叛也葢鄸乃公孙防继其父之食邑而得专制之者如谷梁之説尔得罪待放君无赦命是以自其所食之邑而奔他国也庐陵李氏曰此条书法与华向自宋南里出奔楚同左氏杜预无传已不可考贾逵及公羊皆以为叛然经既不书叛且既叛则不应书公孙故公羊有为喜时讳之説夫叛逆而以其祖父故讳之是管蔡不当诛于周也大伤教矣惟刘氏意林曰春秋之时臣能专其邑无不叛其国者能使其众无不要其君者臧武仲之智犹据防以求后是以孔子讥之以谓其罪与不孝非圣者均也故深察公孙归父之至柽奔齐公孙会之自鄸奔宋其贤于臧武仲逺矣降而无憾憾而能眕惟知命而好礼者能之此説葢本谷梁而胡氏亦取之然公孙防之书例之公子未可矣胡氏亦以为贤者之后讳之似凿】
　　附録【左传宋元公无信多私而恶华向华定华亥与向宁谋曰亡愈于死先诸华亥伪有疾以诱羣公子公子问之则执之夏六月丙申杀公子寅公子御戎公子未公子固公孙援公孙丁拘向胜向行于其廪公如华氏请焉弗许遂刼之癸卯取太子栾与母弟辰公子地以为质公亦取华亥之子无慼向宁之子罗华定之子啓与华氏盟以为质】
　　秋盗杀卫侯之兄絷
　　【左传卫公孟絷狎齐豹夺之司冦与鄄有役则反之无则取之公孟恶北公喜褚师圃欲去之公子朝通于襄夫人宣姜惧而欲以作乱故齐豹北宫喜褚师圃公子朝作乱初齐豹见宗鲁于公孟为骖乘焉将作乱而谓之曰公孟之不善子所知也勿与乘吾将杀之对曰吾由子事公孟子假吾名焉故不吾逺也虽其不善吾亦知之抑以利故不能去是吾过也今闻难而逃是僭子也子行事乎吾将死之以周事子而归死于公孟其可也丙辰卫侯在平寿公孟有事于葢之门外齐子氏帷于门外而伏甲焉使祝鼃寘戈于车薪以当门使一乘从公孟以出使华齐御公孟宗鲁骖乘及闳中齐氏用戈击公孟宗鲁以背蔽之断肱以中公孟之肩皆杀之公闻乱乘驱自阅门入庆比御公公南楚骖乘使华寅乘贰车及公宫鸿駵魋驷乘于公公载宝以出褚师子申遇公于马路之衢遂从过齐氏使华寅肉袒执葢以当其阙齐氏射公中南楚之背公遂出寅闭郭门逾而从公公如死鸟析朱鉏宵从窦出徒行从公齐侯使公孙青聘于卫既出闻卫乱使请所聘公曰犹在境内则卫君也乃将事焉遂从诸死鸟请将事辞曰亡人不佞失守社稷越在草莽吾子无所辱君命賔曰寡君命下臣于朝曰阿下执事臣不敢贰主人曰君若惠顾先君之好照临敝邑镇抚其社稷则有宗祧在乃止卫侯固请见之不命以其良马见为未致使故也卫侯以为乘马賔将掫主人辞曰亡人之忧不可以及吾子草莽之中不足以辱从者敢辞賔曰寡君之下臣君之牧圉也若不扞外役是不有寡君也臣惧不免于戾请以除死亲执铎终夕与于燎齐氏之宰渠子召北宫子北宫氏之宰不与闻谋杀渠子遂伐齐氏灭之丁巳晦公入与北宫喜盟于彭水之上秋七月戊午朔遂盟国人八月辛亥公子朝褚师圃子玉霄子髙鲂出奔晋闰月戊辰杀宣姜卫侯赐北宫喜諡曰贞子赐析朱鉏諡曰成子而以齐氏之墓予之卫侯告宁于齐且言子石齐侯将饮酒徧赐大夫曰二三子之教也苑何忌辞曰与于青之赏必及于其罚在康诰曰父子兄弟罪不相及况在羣臣臣敢贪君赐以干先王琴张闻宗鲁死将往吊之仲尼曰齐豹之盗而孟絷之贼女何吊焉君子不食奸不受乱不为利疚于回不以回待人不葢不义不犯非礼公羊传母兄称兄兄何以不立有疾也何疾尔恶疾也谷梁传盗贱也其曰兄母兄也目卫侯卫侯累也然则何为不为君也曰有天疾者不得入乎宗庙辄者何也曰两足不能相过齐谓之綦楚谓之踙卫谓之辄】
　　左氏以为齐豹杀之也齐豹为卫司冦守嗣大夫其书为盗所谓求名而不得者也若艰难其身以险危大人而有名章彻攻难之士将奔走之臣窃以为仲尼书断此狱罪在宗鲁宗鲁孟絷之骖乘也于法应书曰盗非求名而不得者也天下岂有欲求险危大人之恶名而圣人又靳此名而不与者哉然则齐豹首谋作乱宗鲁虽与闻行事又以身死之矣今乃释豹不诛而归狱于宗鲁不亦颇乎曰豹之不义夫人皆知之也若宗鲁欲周事豹而死于公孟葢未有知其罪者故琴张闻其死将往吊之仲尼曰齐豹之盗孟絷之贼汝何吊焉非圣人发其食奸受乱葢不义犯非礼之罪书于春秋则齐豹所畜养之盗孟絷所见杀之贼其大恶隐矣【家氏曰宗鲁始因齐豹而事公孟豹将作乱语宗鲁使之先去宗鲁不能去亦不以告其主既而乃与公孟俱死于齐豹之难彼自谓忠于絷信于豹而于二者皆失之知公孟之恶而事之不能早去耽禄也闻齐豹将作乱不以告其主不忠也虽与公孟俱死而死不足録所谓求名而不得者也文定之説有得于圣人之意临川吴氏曰凡称盗葢皆贱者但当称人以其所作不义故不称人而称盗范氏曰诸侯之尊弟兄不得以属通经不书卫公子而斥言卫侯之兄者恶其不能保防其兄乃为盗所杀故称至贱杀至贵孙氏曰以卫侯之母兄盗得杀之卫侯之无刑政也若此故书以着其恶张氏曰絷以有疾不得列于宗而废是以灵公得立则所以事其兄使全其身者必无所不用其至亲爱之而死不得有为于其国此舜所以尽其恩于兄弟也灵公受国于有疾之兄乃听其无礼于大夫且俾之预于政而又不能防闲其母以预制其祸乱使盗贼窃发兄死身危几亡其国故书盗杀卫侯之兄絷以深罪之也○刘氏曰左氏云齐豹杀之求名而亡非也豹挟怨除愤发泄为乱耳本无不畏强御之名不畏强御之名亦非豹所求也意豹作乱不能不心愧此正欲葢非求名者有云险危大人而有名章彻攻难之士将奔走之设春秋书齐豹杀卫侯之兄絷其贬甚于称盗矣人亦未肯奔走其民也庐陵李氏曰左氏説见昭三十一年胡氏不取然春秋书盗者四尉止也齐豹也公孙翩也阳虎也皆大夫也故任公辅以为豹非卿故曰盗而陈氏亦曰既夺之司冦则非卿矣恐其説亦是其罪卫侯之説公谷得之诸家皆同】
　　冬十月宋华亥向宁华定出奔陈
　　【左传宋华向之乱公子城公孙忌乐舍司马彊向宜向郑楚建郳申出奔郑其徒与华氏战于阎败子城子城适晋华亥与其妻必盥而食所质公子者而后食公与夫人每日必适华氏食公子而后归华亥患之欲归公子向宁曰唯不信故质其子若又归之死无日矣公请于华费遂将攻华氏对曰臣不敢爱死无乃求去忧而滋长乎臣是以惧敢不聴命公曰子死亡有命余不忍其訽冬十月公杀华向之质而攻之戊辰华向奔陈华登奔吴向宁欲杀太子华亥曰干君而出又杀其子其谁纳我且归之有庸使少司冦牼以归曰子之齿长矣不能事人以三公子为质必免公子既入华牼将自门行公遽见之执其手曰余知而无罪也入复而所家氏曰春秋书三卿同日而奔不唯诛华向其君亦有责焉尔陈氏曰公子城公孙忌八子奔郑华亥向宁华定奔陈其但书三子何凡奔罪也众不可胜罪则罪其甚者入南里以叛乞师于楚为宋患之日久是以甚三子也】
　　十有一月辛蔡侯庐卒
　　附録【左传齐侯疥遂痁期而不瘳诸侯之賔问疾者多在梁丘据与裔言于公曰吾事神丰于先君有加矣今君疾病为诸侯忧是祝史之罪也诸侯不知其谓我不敬君盍诛于祝固史嚚以辞賔公説告晏子晏子曰日宋之盟屈建问范防之德于赵武赵武曰夫子之家事治言于晋国竭情无私其祝史祭祀陈信不愧其家事无猜其祝史不祈建以语康王康王曰神人无怨宜夫子之光辅五君以为诸侯主也公曰据与欵谓寡人能事神故欲诛于祝史子称是语何故对曰若有德之君外内不废上下无怨动无违事其祝史荐信无愧心矣是以神用飨国受其福祝史与焉其所以蕃祉老寿者为信君使也其言忠信于神其适遇淫君外内颇邪上下怨疾动作辟违从欲厌私髙台深池撞钟舞女斩刈民力输掠其聚以成其违不恤后人暴虐淫从肆行非度无所还忌不思谤讟不惮神神怒民痛无悛于心其祝史荐信是言罪也其葢失数美是矫诬也进退无辞则虚以求媚是以神不飨其国以祸之祝史与焉所以夭昏孤疾者为暴君使也其言僭嫚于神公曰然则若之何对曰不可为也山林之木衡鹿守之泽之萑蒲舟鲛守之薮之薪蒸虞候守之海之盐蜃祈望守之县鄙之人入从其政偪介之闗暴征其私承嗣大夫强易其贿布常无艺征敛无度宫室日更淫乐不违内宠之妾肆夺于市外宠之臣僭令于鄙私欲养求不给则应民人苦病夫妇皆诅祝有益也诅亦有损聊摄以东姑尤以西其为人也多矣虽其善祝岂能胜亿兆人之诅君若欲诛于祝史修德而后可公説使有司寛政毁闗去禁薄敛已责○十二月齐侯田于沛招虞人以弓不进公使执之辞曰昔我先君之田也旃以招大夫弓以招士皮冠以招虞人臣不见皮冠故不敢进乃舍之仲尼曰守道不如守官君子韪之○齐侯至自田晏子侍于遄台子犹驰而造焉公曰唯据与我和夫晏子对曰据亦同也焉得为和公曰和与同异乎对曰异和如羮焉水火醯醢盐梅以烹鱼肉燀之以薪宰夫和之齐之以味济其不及以泄其过君子食之以平其心君臣亦然君所谓可而有否焉臣献其否以成其可君所谓否而有可焉臣献其可以去其否是以政平而不干民无争心故诗曰亦有和羮既戒既平鬷嘏无言时靡有争先王之济五味和五声也以平其心成其政也声亦如味一气二体三类四物五声六律七音八风九歌以相成也清浊大小短长疾徐哀乐刚柔迟速髙下出入周疏以相济也君子听之以平其心心平德和故诗曰德音不瑕今据不然君所谓可据亦曰可君所谓否据亦曰否若以水济水谁能食之若琴瑟之专壹谁能听之同之不可也如是饮酒乐公曰古而无死其乐若何晏子对曰古而无死则古之乐也君何得焉昔爽鸠氏始居此地季萴因之有逢伯陵因之蒲姑氏因之而后大公因之古者无死爽鸠氏之乐非君所愿也○郑子产有疾谓子太叔曰我死子必为政唯有德者能以寛服民其次莫如猛夫火烈民望而畏之故鲜死焉水懦弱民狎而翫之则多死焉故寛难疾数月而卒太叔为政不忍猛而寛郑国多盗取人于萑苻之泽太叔悔之曰吾早从夫子不及此兴徒兵以攻萑苻之盗尽杀之盗少止仲尼曰善哉政寛则民慢慢则纠之以猛猛则民残残则施之以寛寛以济猛猛以济寛政是以和诗曰民亦劳止迄可小康惠此中国以绥四方施之以寛也毋从诡随以谨无良式遏防虐惨不畏明纠之以猛也柔逺能迩以定我王平之以和也又曰不竞不絿不刚不柔布政优优百禄是遒和之至也及子产卒仲尼闻之出涕曰古之遗爱也】
　　【庚景王二辰十四年】二十有一年【晋顷五齐景二十七卫灵十四蔡悼公东国元年郑定九曹悼三陈惠九杞平十五宋元十一秦哀十六楚平八吴僚六】
　　春
　　附録【左传春天王将铸无射泠州鸠曰王其以心疾死乎夫乐天子之职也夫音乐之舆也而钟音之器也天子省风以作乐器以钟之舆以行之小者不窕大者不槬则和于物物和则嘉成故和声入于耳而藏于心心亿则乐窕则不咸槬则不容心是以感感实生疾今钟槬矣王心弗堪其能久乎】
　　王三月葬蔡平公
　　【左传三月葬蔡平公蔡太子朱失位位在卑大夫送葬者归见昭子昭子问蔡故以告昭子叹曰蔡其亡乎若不亡是君也必不终诗曰不解于位民之攸塈今蔡侯始即位而适卑身将从之】
　　夏晋侯使士鞅来聘
　　【书聘止此左传夏晋士鞅来聘叔孙为政季孙欲恶诸晋使有司以齐鲍国归费之礼为士鞅士鞅怒曰鲍国之位下其国小而使鞅从其牢礼是卑蔽邑也将复诸寡君鲁人恐加四牢焉为十一牢杜氏曰晋顷公即位通嗣君襄陵许氏曰礼好不结而财求无度则聘义亡矣葢自是聘不复志汪氏曰二十三年晋执舍葢原于士鞅之怒也晋之聘鲁者十有一始于荀庚而终于士鞅始则伉而要盟终则怒而责礼霸者之臣所以修聘于望国之鲁其非邦交之旧亦甚矣】
　　宋华亥向寜华定自陈入于宋南里以叛
　　【左传宋华费遂生华防华多僚华登防为少司马多僚为御士与防相恶乃谮诸公曰防将纳亡人亟言之公曰司马以吾故亡其良子死亡有命吾不可以再亡之对曰君若爱司马则如亡死如可逃何逺之有公惧使侍人召司马之侍人宜僚饮之酒而使告司马司马叹曰必多僚也吾有谗子而弗能杀吾又不死抑君有命可若何乃与公谋逐华防将使田孟诸而遣之公饮之酒厚酬之赐及从者司马亦如之张匄尤之曰必有故使子皮承宜僚以劒而讯之宜僚尽以告张匄欲杀多僚子皮曰司马老矣登之谓甚吾又重之不如亡也五月丙申子皮将见司马而行则遇多僚御司马而朝张匄不胜其怒遂与子皮臼任郑翩杀多僚刼司马以叛而召亡人壬寅华向入乐大心丰愆华牼御诸横华氏居卢门以南里叛六月庚午宋城旧鄘及桑林之门而守之公羊传宋南里者何若曰因诸者然谷梁传自陈陈有奉焉尔入者内弗受也其曰宋南里宋之南鄙也以者不以者也叛直叛也】
　　按左氏初宋元公无信夕夕私而恶华向三大夫谋曰亡愈于死先诸乃诱羣公子杀之公如华氏请焉弗许遂刼公取太子及其母弟以为质公怒攻之华向奔陈至是入于南里以叛凡书叛有入于戚者而不言卫【见襄公二十六年】有入于朝歌者而不言晋【见定公十三年】有入于萧者而不言宋【见定公十一年】此独言宋南里何也戚与朝歌及萧见其所食私邑也若南里则宋国城内之里名也传称华氏居卢门南里以叛而宋城旧鄘及桑林门以守是华氏与宋分国而居矣故其入其出皆以南里系之宋此深罪叛臣逼胁其君已甚之词也【孙氏曰前年出奔当絶复见者以入宋南里叛犯君当诛○刘氏曰公羊云南里者何若曰因诸者然非也入宋而居南里也汪氏曰谷梁云南里宋之南鄙非也凡书叛不言四鄙必书其邑此不言邑而系之宋则为宋城内之里名无疑矣又曰叛直叛也谓直叛而不作乱夫外挟吴楚之援将以覆其宗国其君几不能自保犹曰不作乱耶其书自陈陈亦有罪矣以奔亡之臣而能入国以为乱非陈助之兵力则未见其可也晋荀吴防齐卫曹之师以救宋而不书围宋南里者悼公围彭城则以五大夫归荀吴救宋而逸贼使华向得逭不臣之诛故不以讨叛予之也】
　　秋七月壬午朔日有食之
　　【左传公问于梓慎曰是何物也祸福何为对曰二至二分日有食之不为灾日月之行也分同道也至相过也其他月则为灾阳不克也故常为水汪氏曰日食三十六昭公之世凡七见比之他公灾异最数自即位至是年四书日有食之矣梓慎不能因公之问告以遇灾而惧之意乃云不为灾使公怠于修政遂致失国葢党于季氏而姑为谄谀以説君也】
　　八月乙亥叔辄卒
　　附録【左传冬十月华登以吴师救华氏齐乌枝鸣戌宋厨人濮曰军志有之先人有夺人之心后人有待其衰盍及其劳且未定也伐诸若入而固则华氏众矣悔无及也从之丙寅齐师宋师败吴师于鸿口获其二帅公子苦雂偃州员华登帅其余以败宋师公欲出厨人濮曰吾小人可借死而不能送亡君请待之乃徇曰杨徽者公徒也众従之公自杨门见之下而巡之曰国亡君死二三子之耻也岂专孤之罪也齐乌枝鸣曰用少莫如齐致死齐致死莫如去备彼多兵矣请皆用剑从之华氏北复即之厨人濮以裳裹首而荷以走曰得华登矣遂败华氏于新里翟偻新居于新里既战説甲于公而归华妵居于公里亦如之十一月癸未公子城以晋师至曹翰胡防晋荀吴齐苑何忌卫公子朝救宋丙戌与华氏战于赭丘郑翩愿为鹳其御愿为鹅子禄御公子城庄堇为右干犨御吕封人华豹张匄为右相遇城还华豹曰城也城怒而反之将注豹则闗矣曰平公之灵尚辅相余豹射出其间将注则又闗矣曰不狎鄙抽矢城射之殪张匄抽殳而下射之折股扶伏而击之折轸又射之死干犨请一矢城曰余言女于君对曰不死五乘君之大刑也干刑而从子君焉用之子速诸乃射之殪大败华氏围诸南里华亥搏膺而呼见华防曰吾为栾氏矣防曰子无我迋不幸而后亡使华登如楚乞师华防以车十五乘徒七十人犯师而出食于睢上哭而送之乃复入楚防越帅师将逆华氏大宰犯谏曰诸侯唯宋事其君今又争国释君而臣是助无乃不可乎王曰而告我也后既许之矣】
　　冬蔡侯朱出奔楚
　　【左传费无极取货于东国而谓蔡人曰朱不用命于楚君王将立东国若不先从王欲楚必围蔡蔡人惧出朱而立东国朱愬于楚楚子将讨蔡无极曰平侯与楚有盟故封其子有二心故废之灵王杀隐太子其子与君同恶德君必甚又使立之不亦可乎且废置在君蔡无他矣谷梁传东者东国也何为谓之东也王父诱而杀焉父执而用焉奔而又奔之曰东恶之而贬之也刘氏曰谷梁云东者东国也曰东恶而贬之非也如贬之书东国不亦足乎即贬其半名为法者使蔡侯止名东当复贬去其上下而云蔡侯出乎汪氏曰或疑此书朱出奔楚后书东国卒于楚朱无归入葬之文东国无出奔之事疑只是一事东即东国而误为朱也然左传昭二十七年记沈尹戌之言亦曰出蔡侯朱而史记蔡世家亦曰隐太子东国攻平侯子而代立则朱东国固两人也岂谷梁经文因后书东国而误也欤】
　　公如晋至河乃复
  </div>
  <div class="pagination">
   <a href="春秋大全_page47.html">
    上一页
   </a>
   <span>
    ...
   </span>
   <a href="春秋大全_page43.html">
    43
   </a>
   <a href="春秋大全_page44.html">
    44
   </a>
   <a href="春秋大全_page45.html">
    45
   </a>
   <a href="春秋大全_page46.html">
    46
   </a>
   <a href="春秋大全_page47.html">
    47
   </a>
   <span class="current-page">
    48
   </span>
   <a href="春秋大全_page49.html">
    49
   </a>
   <a href="春秋大全_page50.html">
    50
   </a>
   <a href="春秋大全_page51.html">
    51
   </a>
   <a href="春秋大全_page52.html">
    52
   </a>
   <a href="春秋大全_page53.html">
    53
   </a>
   <span>
    ...
   </span>
   <a href="春秋大全_page49.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
