<!DOCTYPE html>
<html>
<head>
    <meta charset="UTF-8">
    <title>三传辨疑 - 第 14 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三传辨疑 - 第 14 页/共 48 页</h1>
    <div class="content">　　公羊曰此齐侯也其称人何贬曷为贬子司马子曰葢以操之为已蹙矣此葢战也何以不言战春秋敌者言战桓公之与戎狄驱之尔
　　刘氏曰非也属桓公取鄣讳之为降又近上灭谭灭遂亦无所贬夫桓公灭中国而不贬今战山戎而贬侯以人此可谓识轻重乎且诚春秋意者是开桓公得灭中国而不得战山戎也此所谓小辨破道小説破义君子之所疾也韩中父曰僖十年齐侯许男伐北戎岂褒之乎
　　谷梁曰齐人者齐侯也其曰人何也爱齐侯乎山戎也其爱之何也桓内无因国外无从诸侯而越千里之险北伐山戎危之也则非之乎善之也何善乎尔燕周之分子也贡识不至山戎为之伐矣
　　刘氏曰贬则人之爱则人之谁能识其善恶哉愚谓爱齐侯者鲁史乎孔子乎谓鲁史也则桓非鲁君史有直笔何必爱之哉谓孔子耶孔子去齐桓已百年已知齐桓全躯而归何必改侯曰人以爱之哉果齐侯耶正当书之为后世冒险侥幸之戒若爱之危之而人之则后世何从而知之孔子岂逆料谷梁能发其意而改侯曰人以待之乎山戎病燕史记虽有其説葢亦承左氏之误耳吾未之信也贡职不至谷梁岂能知之乎
　　三十有一年春筑台于郎
　　公羊曰何以书讥何讥尔临民之所漱浣也
　　刘氏曰非也讥在筑台不在临民若不临民台可为乎台若不可为虽不临民犹讥之也
　　筑台于薛
　　公羊曰何以书讥何讥尔讥逺也
　　此説近之但未尽耳茍但讥逺则近而逾制将何为乎
　　齐侯来献戎防
　　公羊曰齐大国也曷为亲来献戎防威我也其威我奈何旗获而过我也
　　案经直书齐侯来献戎防岂止建旗且来献防耳非齐侯之过鲁也
　　谷梁曰齐侯来献防者内齐侯也不言使内与同不言使也献戎防军得曰防戎菽也
　　刘氏曰谷梁曰内齐侯也不言使内与同不言使使也非也去年齐人伐山戎谷梁所以知其当为齐侯者正以今年来献防者乃齐侯故也然则齐侯己伐山戎又来献防耳何以见其是使人乎鲁虽欲内齐岂可便不殊齐侯之使假令称齐侯使人来献防文何以异于齐侯来献捷也若都不称齐又不言来则信可谓内与同矣今既称齐又曰来献齐非吾国也来非不外也虽匿其使名犹是齐来献防也安见内乎又曰军得曰防戎菽也案菽者豆耳齐侯伐山戎乃取其豆与诸侯不近事理疑菽者此狄字也谷梁解此戎者即北狄也北字类卝狄字类叔传冩讹谬又并为一字不然无为如此妄解愚案管子曰出戎菽及冬葱布之天下谷梁岂据此以为义乎使齐侯负菽而献鲁不亦劳乎又案刘氏谓齐侯伐山戎者本顺谷梁而为辞耳非实称齐侯也
　　秋筑台于秦
　　公羊曰何以书讥何讥尔临国也
　　案郎薛秦皆鲁逺地也公羊于郎则讥其临民所漱浣于薛则讥其逺于秦则讥其临国亦莫适主矣
　　谷梁曰虞山林薮泽之利或曰倚诸桓也桓外无诸侯之变内无国事越千里之险北伐山戎为燕辟地鲁外无诸侯之变内无国事一年罢民三时虞山林薮泽之利恶内也
　　案谷梁于二十八年筑郿亦曰虞山林薮泽之利啖氏谓其説当施之筑囿之下此不过筑台耳非囿也而谷梁又以是言之亦见其言无所当矣且倚桓之説亦非也鲁之三筑台乃自荒耳岂倚桓也哉
　　三十有二年春城小谷
　　左氏曰城小谷为管仲也
　　赵氏曰不系之齐非为齐也孙氏曰曲阜西北有小谷城康侯胡氏曰孙鲁人也终身学春秋其考此事详矣髙氏曰小谷鲁邑也先儒以为齐邑鲁为管仲城之若然亦当异其文而系之齐矣且公虽感齐侯之私岂肯为管仲城邑乎彼殆见昭十一年申无宇曰齐桓公城谷而寘管仲焉故有此説殊不知齐自有谷如文十七年公及齐侯盟于谷宣十四年公孙归父防齐侯于谷此齐谷也非鲁之小谷
　　夏宋公齐侯遇于梁丘
　　左氏曰齐侯为楚伐郑之故请防于诸侯宋公请先见于齐侯夏遇于梁丘
　　左氏见宋序齐上故为先见之説以附防之非实事也左氏附防大抵类此
　　谷梁曰遇者志相得也梁丘在曹邾之间去齐八百里非不能从诸侯而往也辞所遇遇所不遇大齐桓也
　　刘氏曰非也诸侯相遇何大之有愚案防盟侵伐有从诸侯者矣春秋未有以遇礼见而从诸侯者也安得谓辞所遇哉
　　秋七月癸巳公子牙卒
　　左氏曰公疾问后于叔牙对曰庆父材问于季友对曰臣以死奉般公曰乡者牙曰庆父材成季使以君命命僖叔待于鍼巫氏使鍼季酖之曰饮此则有后于鲁国不然死且无后饮之归及逵泉而卒立叔孙氏
　　邦衡胡氏曰内杀大夫皆书刺若季友以君命杀叔牙当亦书刺今不言刺而言卒则非杀眀矣若以为季友讳杀则周公诛管蔡不当讳耶叔牙之卒有不可知者髙氏曰此僖叔也左氏具载季友杀叔牙之事考之于经全不寓防意且公既有子何必问后正使问后而叔牙輙以庆父对若公以为不当立则自不立耳何至于杀叔牙耶杀叔牙而反使庆父执国政此又何耶况此去公薨尚逺岂公临终之事耶公羊以为将弑庄公此又无谓之甚者以此言之公子牙葢自卒耳牙卒其子乃公孙兹兹之后则有叔孙得臣叔孙侨如叔孙豹叔孙婼叔孙不敢叔孙州仇皆执鲁国之政者是以谨而志其卒
　　公羊曰何以不称弟杀也杀则曷为不言刺为季子讳杀也曷为为季子讳杀季子之遏恶也不以为国狱缘季子之心而为之讳季子之遏恶奈何庄公病将死以病召季子季子至而授之以国政曰寡人即不起此病吾将焉致乎鲁国季子曰般也存君何忧焉公曰庸得若是乎牙谓我曰鲁一生一及君已知之矣庆父也存季子曰夫何敢是将为乱乎夫何敢俄而牙弑械成季子和药而饮之曰公子从吾言而饮此则必可以无为天下戮笑必有后乎鲁国不从吾言而不饮此则必为天下戮笑必无后乎鲁国于是乎从其言而饮之饮之无傫氏至乎王堤而死公子牙今将尔辞曷为与亲弑者同君亲无将将而诛焉然则善之与曰然杀世子母弟直称君者甚之也季子杀母兄何善尔诛不得辟兄君臣之义也然则曷为不直诛而酖之行诛乎兄隠而逃之使托若以疾死然亲亲之道也
　　赵氏曰案书公子常法也叔肸书弟自别有为不得引以为义刘氏曰公羊云不称弟杀也其意欲以不称弟起牙见杀非也二十五年公子友如陈不称弟又何故哉愚谓据公羊言公子牙不过对庄公曰鲁一生一及荐庆父耳季子亦不过言夫何敢将为乱乎尔安得便弑械成乎使弑械成必不以季子一言饮酖而即死也且经书公子牙卒与书大夫卒无异辞不见与亲弑者同辞也公羊之言不近人情辨又见左氏
　　八月癸亥公薨于路寝
　　公羊曰路寝者何正寝也
　　此训诂得之义则未也
　　冬己未子般卒
　　公羊曰子卒云子卒此其称子般卒何君存称世子君薨称子某既葬称子逾年称公子般卒何以不书葬未逾年之君也有子则庙庙则书葬无子不庙不庙则不书葬
　　髙氏曰景王既葬王子猛卒何以名愚谓诸侯志葬必有义私諡与缓速是也此未逾年之君无私諡故不书葬尔非以有子则庙无子不庙也
　　谷梁曰子卒日正也不日故也有所见则日
　　刘氏曰非也若有所见又不日者岂不益眀乎何苦日之与正卒相乱哉用此观之非圣人之意明矣
　　公子庆父如齐
　　谷梁曰此奔也其曰如何也讳莫如深深则隠茍有所见莫如深也
　　啖氏曰若实奔而书曰如乃是掩其恶也岂其然乎刘氏曰闵公不书即位足以起子般之弑尔不足见庆父之贼也春秋记诸侯大夫之奔不必皆弑君也书庆父奔亦何不可哉且庆父亲弑其君此鲁国人人之讐奈何反掩匿蔽覆不明白其奔使弑君之贼不见乎又文十八年十月子卒其下则季孙行父如齐亦有所见也若以庆父之例推之则行父亦弑子赤者耶何谓书如齐莘老孙氏曰庆父如齐非鲁人逐之故不言奔尔若春秋为之讳则闵公二年出奔又何以不为之讳哉

　　三传辨疑卷六
　　钦定四库全书
　　三传辨疑卷七
　　元　程端学　撰
　　闵公
　　元年春王正月
　　左氏曰不书即位乱故也
　　啖氏曰国有危难岂妨行礼左氏解闵公不言即位妄也刘氏曰左氏曰不书即位乱也杜云国乱不得成礼皆非也去年十月子般卒则闵公立至今已三月乱亦定矣言乱不得成礼非也且必若云何以能朝庙乎朝庙岂非即位乎济川何氏曰左氏所云乱者以庆父弑子般国内震慴故即位之礼有阙然公子翚杀隠防仲弑恶彼时亦乱何桓宣独暇而即位乎斯先君不以道终则子弟不忍即位也
　　公羊曰公何以不言即位继弑君不言即位孰继继子般也孰杀子般庆父也杀公子牙今将尔季子不免庆父弑君何以不诛将而不免遏恶也既而不可及因狱有所归不探其情而诛焉亲亲之道也恶乎归狱归狱仆人邓扈乐曷为归狱仆人邓扈乐庄公存之时乐曽于宫中子般执而鞭之庄公死庆父谓乐曰般之辱尔国人莫不知盍弑之矣使弑子般然后诛邓扈乐而归狱焉季子至而不变也
　　刘氏曰公羊曰诛邓扈乐而归狱焉季子至而不变也又曰既而不可及不探其情而诛焉亲亲之道也非也庆父弑般欲取其国是时季子力不能诛故遁逃他国尔设令季子力防诛之则庆父诛矣何谓不探其情乎愚案左氏弑子般为圉人荦而其事迹与此亦不相类则二传所载未可尽信也
　　谷梁曰继弑君不言即位正也亲之非父也尊之非君也继之如君父也者受国焉尔
　　案礼为之后者为之子又人君虽未逾年一日立乎其位则固一国之君也谷梁乃曰亲之非父尊之非君以受国而继之如君父不可以训
　　齐人救邢
　　谷梁曰善救邢也
　　夏六月辛酉葬我君庄公
　　谷梁曰庄公葬而后举諡諡所以成徳也于卒事乎加之矣
　　谷梁知卒事加諡而不知私諡之非
　　秋八月公及齐侯盟于落姑
　　左氏曰请复季友也齐侯许之使召诸陈公次于郎以待之
　　木讷赵氏曰庆父杀逆岂肯复季子左氏但以落姑之盟与季子之文相连葢以庆父请之非也愚案庆父握兵权专国柄通乎君母将以簒位安肯复请季友以分权木讷之説是也君举陈氏亦曰若庆父为之则闵公不弑以闵公之见弑知非庆父意
　　谷梁曰盟纳季子也
　　亦左氏之意
　　季子来归
　　左氏曰季子来归嘉之也
　　公羊曰其称季子何贤也其言来归何喜之也存耕赵氏曰国人谓季子真忠公室也故愿其归焉然患未作则奉身以出既归而遇乱则奉僖公以奔较之叔牙庆父为贤耳
　　谷梁曰其曰季子贵之也其曰来归喜之也
　　赵氏曰不言至异乎执耳春秋不为忧喜生文愚谓左氏言嘉之公羊言贤且喜之谷梁言贵且喜之皆以子与来归字生义而不知圣人所书之防夫鲁人惧其国之乱而喜季子之归尊爱之而以子称鲁史亦喜之而书其来归之始然季子之归乃季氏僭鲁之初也孔子因而不革以见季子因国人归向而遂窃其国柄孔子曰禄之去公室五世矣政逮于大夫四世矣然则圣人果喜季子之归乎
　　冬齐仲孙来
　　左氏曰书曰仲孙亦嘉之也公曰鲁可取乎对曰不可犹秉周礼周礼所以本也臣闻之国将亡本必先颠而后枝叶从之鲁不弃周礼未可动也君其务寜鲁难而亲之亲有礼因重固间携贰覆昏乱霸王之器也
　　案齐使仲孙虽非善意然问鲁可取未必然也故叶氏亦以此为后世附益之辞
　　公羊曰齐仲孙者何公子庆父也公子庆父则曷为谓之齐仲孙系之齐也曷为系之齐外之也曷为外之春秋为尊者讳为亲者讳为贤者讳子女子曰以春秋为春秋齐无仲孙其诸吾仲孙与
　　啖氏曰齐之仲孙谓鲁之公子谬亦甚矣刘氏曰公羊曰公子庆父也非也孙以王父字为氏此乃庆父之身也未可以称仲孙且经实系之齐若之何谓鲁仲孙哉此不近人情之尤者
　　谷梁曰其曰齐仲孙外之也其不目而曰仲孙疏之也其言齐以累桓也
　　陈岳氏曰凡弑君书名以惩之未有隠其名以外之也公谷不原其理但以齐无仲孙鲁有仲孙哉曰庆父大夫岂有定耶岂尽着于春秋耶穿凿甚矣
　　二年夏五月吉禘于庄公
　　左氏曰速也
　　公羊曰其言吉何言吉者未可以吉也曷为未可以吉未三年也三年矣曷为谓之未三年三年之丧实以二十五月其言于庄公何未可以称宫庙也曷为未可以称宫庙在三年之中矣吉禘于庄公何以书讥何讥尔讥始不三年也
　　谷梁曰吉禘者不吉者也防事未毕而举吉祭故非之也
　　三传皆得之然仅明丧未毕而吉祭之一义若不王不禘之法与于庄公之文则未及也
　　秋八月辛丑公薨
　　公羊曰杀公子牙今将尔季子不免庆父杀二君何以不诛将而不免遏恶也既而不可及缓追逸贼亲亲之道也
　　案庆父杀君人所当讨何暇缓追逸贼全亲亲之道哉
　　谷梁曰不地故也其不书葬不以讨母葬子也案闵公不书葬或以乱故不成礼葬而鲁史不书耳谷梁不以讨母葬子之説谬也母得辠于宗庙何妨自讨子何妨自葬乎况讨母在僖元年七月又是齐人讨之与葬闵何闗乎
　　九月夫人姜氏孙于邾公子庆父出奔莒
　　谷梁曰孙之为言犹孙也讳奔也其曰出絶之也庆父不复见矣
　　刘氏曰非也内大夫之奔亦自多言出不必庆父尔愚案庆父之辠着矣不在出字絶之也
　　冬齐髙子来盟
　　公羊曰髙子者何齐大夫也何以不称使我无君也然则何以不名喜之也何喜尔正我也其正我奈何庄公死子般弑闵公弑比三君死旷年无君设以齐取鲁曽不兴师徒以言而已矣桓公使髙子将南阳之甲立僖公而城鲁或曰自鹿门至于争门者是也或曰自争门至于吏门者是也鲁人至今以为美谈曰犹望髙子也
　　刘氏曰不称使我无君也非也齐髙子楚屈完文义一也不可复附异説矣且庆父出奔则僖公已立也髙子称来盟则僖公之盟也何谓我无君乎公及大夫盟于蔇当是时齐无君文不没公即鲁无君何故没齐侯哉此自相反也愚谓将南阳甲立僖公与城鲁事皆传闻之辞葢无隣国伐鲁何故城之
　　谷梁曰其曰来喜之也其曰髙子贵之也盟立僖公也不言使何也不以齐侯使髙子也
　　献可杜氏曰来者自外适我之辞不可言喜之也愚案如谷梁言喜之贵之则是贤髙子也髙子者桓公大夫也臣虽贤分内事尔何故云不以齐桓使髙子乎然则谷梁教髙子叛其主矣况髙子未必贤乎
　　郑弃其师
　　谷梁曰恶其长也兼不反其众则是弃其师也此説得之本义既详不得再取

　　三传辨疑卷七
</div>
    <div class="pagination">
<a href="三传辨疑_page13.html">上一页</a><span>...</span><a href="三传辨疑_page9.html">9</a><a href="三传辨疑_page10.html">10</a><a href="三传辨疑_page11.html">11</a><a href="三传辨疑_page12.html">12</a><a href="三传辨疑_page13.html">13</a><span class="current-page">14</span><a href="三传辨疑_page15.html">15</a><a href="三传辨疑_page16.html">16</a><a href="三传辨疑_page17.html">17</a><a href="三传辨疑_page18.html">18</a><a href="三传辨疑_page19.html">19</a><span>...</span><a href="三传辨疑_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
