<!DOCTYPE html>
<html>
<head>
    <meta charset="UTF-8">
    <title>春秋会通 - 第 22 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋会通 - 第 22 页/共 27 页</h1>
    <div class="content">　　北燕伯欵出奔齐左氏【燕简公多嬖宠欲去诸大夫而立其宠人冬燕大夫比以杀公之外嬖公惧奔齐书曰北燕伯欵出奔齐罪之也】胡氏【君虽不君臣不可以不臣燕伯欲去诸大夫固不君矣而大夫相与比以杀其外嬖是威胁其主而出之也与鬻拳之以兵諌无异而独罪燕伯何哉大夫国君之陪贰以公心选之而不可私也以诚意委之而不可疑也以隆礼待之而不可轻也以直道驭之而不可辱也否则是忽其陪贰以自危矣晋厉杀三却立胥童而弑于匠丽氏卫献公蔑冡卿信左右而奔夷仪故人主不尊陪贰而与贱臣图柄臣者事成则失身而见弑不成则失国而出奔此有国大戒也春秋凡见逐于臣者皆以自奔为文正其夲之意也而垂戒逺矣】
　　【案十二年书齐髙偃纳之于阳】
　　附録左氏【郑游吉如晋送少姜之葬梁丙张趯见之梁丙曰甚哉子之为此来也子大叔曰将得已乎昔文襄之覇也其务不烦诸侯令诸侯三歳而聘五歳而朝有事而会不恊而盟君薨大夫吊卿共葬事夫人士吊大夫送葬足以昭礼命事谋阙而已今嬖宠之丧不敢择位而数于守适惟惧获戾岂敢惮烦少姜有宠而死齐必继室今兹吾又将来贺不惟此行也张趯曰善哉然自今子其无事矣譬如火焉火中寒暑乃退此其极也能无退乎晋将失诸侯诸侯求烦不获子大叔告人曰张趯有知其犹在君子之后乎又齐侯使晏婴请继室于晋既成昬晏子受礼叔向相与语曰齐其何如晏子曰此季世也吾弗知齐其为陈氏矣公弃其民而归于陈氏齐旧四量豆区釡钟陈氏三量皆登一焉以家量贷而以公量收之山木如市弗加于山鱼盐蜃蛤弗加于海民参其力二入于公而衣食其一公聚朽蠧而三老冻馁国之诸市屦贱踊贵民人痛疾而或燠休之其爱之如父母而归之如流水欲无获民将焉辟之箕伯直柄虞遂伯戏其相胡公大姬已在齐矣叔向曰然虽吾公室今亦季世也戎马不驾卿无军行庶民罢敝而宫室滋侈道殣相望而女富溢尤民闻公命如逃防雠栾却胥原狐续庆伯降在皂政在家门民无所依君日不悛以乐慆忧公室之卑其何日之有谗鼎之铭曰昧旦丕显后世犹怠况日不悛其能久乎又郑伯如晋公孙叚相甚敬而卑晋侯嘉焉授之以防曰子丰有劳于晋国余闻而弗忘赐女州田以胙乃旧勲又郑罕虎如晋且告曰楚人日徴敝邑以不朝立王之故敝邑之往则畏执事其不往则宋之盟云进退罪也宣子使叔向对曰君若辱有寡君在楚何害脩宋盟也君苟思盟寡君乃知免于戾矣君若不有寡君虽朝夕在庭寡君猜焉苟有寡君在楚犹在晋也】
　　四年春王正月大雨雹【雹公谷作雪范氏注云或作雹】左氏【大雨雹季武子问于申丰曰雹可御乎对曰圣人在上无雹虽有不为灾古者日在北陆而藏冰西陆朝觌而出之其藏冰也深山穷谷固隂沍寒于是乎取之其出之也朝之禄位賔食丧祭于是乎用之其藏之也黒牡秬黍以享司寒其出之也桃弧棘矢以除其灾其藏之也周其用之也徧则冬无愆阳夏无伏隂春无凄风秋无苦雨雷出不震无菑霜雹疠疾不降民不夭札今藏川池之冰弃而不用风不越而杀雷不发而震雹之为灾谁能御之七月之卒章藏冰之道也注北陆谓夏十二月日在虚危西陆夏三月日在毕】胡氏【隂阳之气和而散则为霜雪雨露不和而散则为戾气曀霾雹戾气也隂胁阳臣侵君之象当是时季孙宿袭位上卿将毁中军専执兵权以弱公室故数月之间再有大变申丰者季氏之孚也不肯端言其事故暴阳于朝归咎藏冰之失夫山谷之冰藏之也周用之也徧亦古者本末备举燮调之一事耳谓能使四时无愆伏凄苦之变雷出不震无菑霜雹则亦诬矣意者昭公遇灾而惧以礼为国行其政令无失其民雹之灾也庶可御乎不然虽得藏冰之道合于豳风七月之诗其将能乎】
　　夏楚子蔡侯陈侯郑伯许男徐子滕子顿子胡丁沈子小邾子宋世子佐淮夷会于申左氏【郑伯如楚王以田江南之梦许男如楚楚子止之遂止郑伯复田江南使椒举如晋求诸侯二君待之椒举致命曰寡君使举曰日君有惠赐盟于宋曰晋楚之从交相见也以岁之不易寡君愿结驩于二三君使举请间君若苟无四方之虞则愿假宠以请于诸侯晋侯欲勿许司马侯曰不可楚王方侈天或者欲逞其心以厚其毒而降之罚未可知也其使能终亦未可知也晋楚唯天所相不可与争君其许之而修徳以待其归公曰晋有三不殆其何敌之有国险而多马齐楚多难有是三者何郷而不济对曰恃险与马而虞隣国之难是三殆也四岳三涂阳城大室荆山中南九州之险也是不一姓冀之北土马之所生无兴国焉是以先王务脩徳音以亨神人不闻其务险与马也邻国之难不可虞也或多难以固其国或无难以失其守宇齐有仲孙之难而获桓公至今赖之晋有里防之难而获文公是以为盟主卫邢无难敌亦丧之恃此三者而不修政徳亡于不暇又何能济乃许楚使使叔向对曰寡君有社稷之事是以不获春秋时见诸侯君实有之何辱命焉椒举遂请昬晋侯许之楚子问于子产曰晋其许我诸侯乎对曰许君晋君少安不在诸侯其大夫多求莫匡其君在宋之盟又曰如一若不许君将焉用之王曰诸侯其来乎对曰必来从宋之盟承君之欢不畏大国何故不来不来者其鲁卫曹邾乎曹畏宋邾畏鲁鲁卫偪于齐而亲于晋唯是不来其余君之所及也谁敢不至王曰然则吾所求者无不可乎曰求逞于人不可与人同欲尽济夏诸侯如楚鲁卫曹邾不会曹邾辞以难公辞以时祭卫侯辞以疾郑伯先待于申六月丙午楚子合诸侯于申椒举言于楚子曰臣闻诸侯无归礼以为归今君始得诸侯其慎礼矣覇之济否在此会也夏启有钧台之享商汤有景亳之命周武有孟津之誓成有岐阳之搜康有酆宫之朝穆有涂山之会齐桓有召陵之师晋文有践土之盟君其何用宋向戌郑公孙侨在诸侯之良也君其选焉王曰吾用齐桓王使问礼于左师与子产左师献公合诸侯之礼六子产献伯子男会公之礼六宋大子佐后至王田于武城久而弗见楚子示诸侯侈椒举曰夫六王二公之事皆所以示诸侯礼也诸侯所由用命也夏桀为仍之会有缗叛之商纣为黎之搜东夷叛之周幽为大室之盟戎狄叛之皆所以示诸侯汰也诸侯所由弃命也今君以汰无乃不济乎王弗听子产见左师曰吾不患楚矣汰而愎諌不过十年左师曰然不十年侈其恶不逺逺恶而后弃善亦如之徳逺而后兴】胡氏【申之会楚子为主而不殊淮夷是在会之诸侯皆罪也其意也何楚防弑君以立而求诸侯于晋晋人许之中国从之执徐子围朱方迁赖于鄢城竟莫校畏其强盛则曰晋楚惟天所相不可与争灭陈不能救则曰陈亡而楚克有之天道也灭蔡又不能救则曰天将弃蔡以壅楚盈而降之罚也至使穷凶极恶师溃于訾梁身窜于棘里而缢于申亥人不致讨而天自讨之是责命于天而以人事为无益而弗为也而可乎弑君之贼在春秋时有臣子讨之则卫人杀州吁是也有四隣讨之则蔡人杀陈佗是也臣子不能讨之于内四隣不能讨之于外有与之会以定其位则齐侯及鲁宣公会于平州是也有受其赂以免于讨则晋侯及诸国会于扈是也然至此极矣则未有不以为贼而又推为盟主相与朝事之以听顺其所为而不敢忤者也故申之会不殊淮夷者以在会诸侯皆为不义之行皆王法之所当斥而不使夏变于夷之意也或曰晋叔向郑子产宋向戌皆诸侯之良也谋其国至变于夷而不校何哉圣人以天自处贤者听天所命春秋之法以人合天不任于天以义立命不委于命而宇宙在其手者也故楚麇书卒不革其伪赴于前而诸侯会申与淮夷累数于后此以恕待人而责备贤者之意其垂训之义大矣】陈氏【楚初専合诸侯也齐桓卒楚宋尝争长矣败于城濮楚师不出者八年晋志不在诸侯而后楚庄盟于辰陵以庄王之贤从之者陈郑焉耳申之会合十有二国楚之得志于中国未有盛于此时者也】
　　【案胡氏不殊淮夷之说本何休但何休以为楚子主会能行义以诛庆封故君子不殊其类所以顺楚而病中国其不殊之义与胡氏异矣故张氏削其行义之说而止曰楚子主会故君子不殊其类然后与胡氏合○案杜氏班序谱曰自僖十八年至二十七年陈与蔡凡三会在蔡上楚合诸侯蔡与陈凡六会其五在陈上盖楚以大小为序故蔡在上中国则自齐桓之兴以其三恪之客逺来从伯故因而进之耳详见庄十六年】
　　楚人执徐子左氏【徐子吴出也以为贰焉故执诸申】陈氏【夷狄执夷狄不书书执徐子危会申之诸侯也】
　　【案执宋公不予楚子之専执今书执徐者徐亦夷也】
　　秋七月楚子蔡侯陈侯许男顿子胡子沈子淮夷伐吴执齐庆封杀之遂灭赖【赖公谷作厉】左氏【秋楚子以诸侯伐吴宋大子郑伯先归宋华费遂郑大夫从使屈申围朱方克之执齐庆封而尽灭其族将戮庆封椒举曰臣闻无瑕者可以戮人庆封唯逆命是以在此其肯从于戮乎播于诸侯焉用之王弗听负之斧钺以徇于诸侯使言曰无或如齐庆封弑其君弱其孤以盟其大夫庆封曰无或如楚共王之庶子围弑其君兄之子麇而代之以盟诸侯王使速杀之遂以诸侯灭赖迁赖于鄢楚子欲迁许于赖使鬬韦与公子弃疾城之而还申无宇曰楚祸之首将在此矣召诸侯而来伐国而克城竟莫校王心不违民其居乎注因申会以伐吴不言诸侯者郑徐滕小邾宋不在故也】公羊【其言执齐庆封何为齐诛也】谷梁【灵王使人以庆封令于军中庆封曰子一息我亦且一言曰有若楚公子围弑其兄之子而代之为君者乎军人粲然皆笑庆封弑君而不以弑君之罪罪之者庆封不为灵王服也不与楚讨也春秋之义用贵治贱用贤治不肖不以乱治乱也孔子曰懐恶而讨虽死不服其斯之谓欤遂继事也】陈氏【此执有罪曷为不再言楚子不予楚讨也犹曰诸侯执之云尔申之会夷夏之大变也宋虢之事犹曰二伯至是而楚始専合诸侯讫于厥憖诸夏无会同者十年而楚执庆封放陈招杀蔡般假讨贼之义以号于天下而灭赖灭陈灭蔡矣】
　　【案书杀他国大夫之法有二凡有罪而当诛者曰某人杀某楚人杀陈夏徴舒是也无罪而不服者书执而杀之若执蔡世子有用之执陈行人干徴师杀之是也庆封与弑诛之冝也楚灵有诸己而非诸人是以庆封不服而春秋亦不纯以讨贼之法书之若何休善其义兵过矣】
　　九月取鄫左氏【莒乱着邱公立而不抚鄫鄫叛而来故曰取凡克邑不用师徒曰取】公羊【灭之也灭之则其言取之何内大恶讳也】谷梁【疏襄六年莒灭缯今又云取者彼以立莒公子为后故以灭言之其实非灭也故今鲁得取之不言灭者讳故以易言之】
　　【案莒灭鄫之说详见襄六年孙氏曰盖莒灭鄫以为附庸今鲁取之是也】
　　冬十有二月乙卯叔孙豹卒左氏【初穆子去叔孙氏及庚宗遇妇人使私为食而宿焉适齐娶于国氏生孟丙仲壬及宣伯奔齐鲁人召之归既立所宿庚宗之妇人献以雉问其姓曰余子长矣能奉雉而从我矣召而见之名之曰牛遂使为竖有宠长使为政竖牛欲乱其室杀孟逐仲叔孙疾急命召仲牛许而弗召竖牛曰夫子疾病不欲见人使寘馈于个而退牛弗进则置虚命彻叔孙不食卒牛立昭子而相之五年仲至自齐竖牛攻之死昭子即位朝其家众曰竖牛祸叔孙氏杀适立庶使乱大从必速弑之竖牛惧奔齐孟仲之子杀诸塞关之外仲尼曰叔孙昭子之不劳不可能也案叔孙豹以侨如之难奔齐在成十六年左氏所载梦天压已事及筮明夷之占不详録】
　　附録左氏【郑子产作丘赋国人谤之子产曰苟利社稷死生以之浑罕曰国氏其先亡乎君子作法于凉其敝犹贪作法于贪敝将若之何姬在列者蔡及曹滕其先亡乎偪而无礼郑先卫亡偪而无法政不率法而制于心民各有心何上之有注丘十六井当出马一匹牛三头今子产别赋其田如鲁之田赋】左氏【楚椒举遂求昬晋侯许之五年楚令尹子荡如晋逆女晋侯送女于邢丘子产相郑伯防晋侯于邢丘晋韩宣子如楚送女叔向为介郑子皮子大叔劳诸索氏大叔谓叔向曰楚王汰侈己甚子其戒之叔向曰汰侈己甚身之灾也焉能及人若奉吾币帛慎吾威仪守之以信行之以礼敬始而思终终无不复从而不失仪敬而不失威道之以训辞奉之以旧法考之以先王度之以二国虽汰侈若我何及楚楚子朝其大夫曰晋吾仇敌也苟得志焉无恤其他今其来者上卿上大夫也若吾以韩起为阍以羊舌肸为司宫足以辱晋吾亦得志矣可乎大夫莫对防启疆曰可苟有其备何故不可耻匹夫不可以无备况耻国乎是以圣王务行礼不求耻人朝聘有珪享頫有璋小有述职大有巡功设机而不倚爵盈而不饮宴有好货飱有陪鼎入有郊劳出有赠贿礼之至也国家之败失之道也则祸乱兴城濮之役晋无楚备以败于邲邲之役楚无晋备以败于鄢自鄢以来晋不失备而加之以礼重之以睦是以楚弗能报而求亲焉既获姻亲又欲耻之以召宼雠备之若何谁其重此若有其人耻之可也若其未有君亦图之晋之事君臣曰可矣求诸侯而麇至求昬而荐女君亲送之上卿及上大夫致之犹欲耻之君其亦有备矣不然柰何韩起之下赵成中行吴魏舒范鞅知盈羊舌肸之下祁午张趯籍谈女齐梁丙张骼辅跞苗贲皇皆诸侯之选也韩襄为公族大夫韩须受命而使矣箕襄邢带叔禽叔椒子羽皆大家也韩赋七邑皆成县也羊古四族皆彊家也晋人若丧韩起杨肸五卿八大夫辅韩须杨石因其十家九县长毂九百其余四十县遗守四千奋其武怒以报其大耻伯华谋之中行伯魏舒帅之其蔑不济矣君将以亲易怨实无礼以速寇而未有其备使羣臣往遗之禽以逞君心何不可之有王曰不谷之过也大夫无辱厚为韩子礼王欲敖叔向以其所不知而不能亦厚其礼反郑伯劳诸圉辞不敢见礼也○六年楚公子弃疾如晋报韩子也郑罕虎公孙侨游吉从郑伯以劳诸相辞不敢见固请见之见如见王以其乗马八匹私靣禁刍牧采樵不入田不樵树不采蓺不抽屋不强匄舍不为暴主不慁賔往来如是郑三卿皆知其将为王也韩宣子之适楚也楚人弗逆公子弃疾及晋竟晋侯亦将弗逆叔向曰楚辟我衷若何效辟从我而已焉用效人之辟晋侯说乃逆之】
　　五年春王正月舎中军左氏【季孙谋去中军春舎中军卑公室也毁中军于施氏成诸臧氏初作中军三分公室而各有其一季氏尽征之叔孙氏臣其子弟孟氏取其半焉及其舎之也四分公室季民择二二子各一皆尽征之而贡于公注罢中军季孙称左师孟氏称右师叔孙氏则自以叔孙为军名自此以后国人尽属三家随时献公而已】胡氏【案左氏则三军作舎皆自三家公不与焉公室益卑而鲁国之兵权尽归于季氏矣兵权有国之司命三纲军政之本原书其作舎而公孙于齐薨于干侯定公无正必至之理也已则不臣三纲沦替南蒯叛阳虎専季斯囚而三桓之子孙微矣亦能免乎书曰舎中军微词以着其罪】陈氏【舎中军从祀先公皆善词也微国史无以知舎中军为季氏専鲁从祀先公为阳虎専季氏也】
　　【案襄十一年初作三军十二分其国民三家得七公得五国民不尽属公公室已卑矣今舎中军四分公室三家自取其税减已税以贡于公国民不复属公公室弥益卑矣作三军卑公室之渐舎中军卑公室之极初云作三军今不云舎三军者今此惟舍中军之众属上下二军也季氏因叔孙家祸退之使同孟孙独取其半为専己甚又择取善者是専之极矣其废中军之后上下二军分为四分其左右师名见哀十一年传○案此条公羊以为善复古谷梁以为贵复正皆不得事实故诸家皆从左氏】
　　楚杀其大夫屈申左氏【楚子以屈申为贰于吴乃杀之以屈生为莫敖】
　　公如晋左氏【公如晋自郊劳至赠贿无失礼晋侯谓女叔齐曰鲁侯不亦善于礼乎对曰鲁侯焉知礼是仪也不可谓礼礼所以守其国行其政令无失其民者也今政令在家不能取也有子家羁弗能用也奸大国之盟陵虐小国利人之难不知其私公室四分民食于他为国君难将及身不恤其所礼之本末将于此乎在而屑屑焉习仪以亟言善于礼不亦逺乎注即位而往见伯主也】
　　夏莒牟夷以牟娄及防兹来奔【城阳平昌有防亭姑幕东北有兹亭】左氏【牟夷非卿而书尊地也】公羊【莒无大夫此何以书重地也言及何不以私邑累公邑也】谷梁【以者不以者也来奔者不言出及防兹以大及小也莒无大夫以地来重地也注窃地之罪重故不得不録其人】胡氏【邾莒之大夫名姓不登于史册微也牟夷莒大夫曷为以姓氏通重地也以地叛虽贱必书地以名其人终为不义弗可灭矣其书来奔是接我以利而我入其利两讥之也为国以义不以利如以利则上下交征而国必危矣为己以义不以利如以利则患得患失亦无所不至矣春秋于三叛人虽贱特书其名以惩不义惧淫人为后戒也邑而言及者公羊所谓不以私邑累公邑是也】张氏【许氏曰卿会楚方盟而伐莒取郓公如晋未返而受莒牟娄及防兹恶季氏之専也】
　　秋七月公至自晋左氏【莒人愬于晋晋侯欲止公范献子曰不可人朝而执之诱也讨不以师而诱以成之惰也为盟主而犯此二者无乃不可乎请归之闲而以师讨焉乃归公秋七月公至自晋注愬鲁受牟夷】
　　戊辰叔弓帅师败莒师于蚡泉【蚡公作濆谷作贲狄人谓贲泉失台鲁地】左氏【莒人来讨不设备叔弓败诸蚡泉莒未陈也】张氏【晋人方欲止公而叔弓受牟夷败莒人大夫之専不顾伯讨君辱比书而罪可见矣】
　　【案公羊以濆泉为涌泉盖战而水涌为异此象公在晋臣下専为莒叛臣地以兴兵战鬭百姓悲怨叹息气逆之所致故因以着战处欲明天之与人相报应之义此说诡诞刘氏已辨之不可取】
　　秦伯卒【景公】
　　【案公羊曰不名者秦夷也匿嫡之名也谬妄不取】
　　冬楚子蔡侯陈侯许男顿子沈子徐人越人伐吴【越防稽山隂县】左氏【四年冬吴伐楚入棘栎麻以报朱方之役楚沈尹射奔命于夏汭葴尹冝咎城钟离防启彊城巢然丹城州来至是楚子以诸侯及东夷伐吴以报棘栎麻之役防射以繁之师防于夏汭越大夫常寿过帅师防楚子于琐闻吴师出防启彊帅师从之遽不设备吴人败诸鹊岸楚子以驲至于罗汭吴子使其弟蹶由犒师楚人执之吴不可入楚子遂观兵于坻箕之山是行也吴早设备楚无功而还以蹶由归楚子惧吴使沈尹射待命于巢防启彊待命于雩娄】公羊【注吴未服庆封之罪故也越称人者助义兵进之】胡氏【越始见经而与徐皆得称人何也吴以朱方处齐庆封而富于其旧崇恶也楚围朱方执齐庆封杀之讨罪也吴不顾义入棘栎麻以报朱方之役狄道也楚于是以诸侯伐吴则比吴为善而师亦有名其从之者进而称人可也或者以词为主而谓不可云沈子徐越伐吴故特称人误矣以不可为文词而进人于越一字褒贬义安在乎且吴楚徐越虽不列中国而刘敞以为其实不同吴大伯之后也楚祝融之后也徐伯益之后也越大禹之后也其上世皆为元徳显功通于周室与中国冠带之君无以异徐始称王楚后称王吴越因遂称王王非诸侯所当称也故春秋恶而絶之虽然犹不欲絶其类是以书国不没其旧号书爵间着其本封推之可逺引之可来此圣人慎絶人亦春秋之意也】陈氏【越始见经而常寿过称人越骤强也通吴以制楚者晋谋之失也通越以制吴者楚谋之失也案此为楚通越制吴之始昭三十二年书吴伐越定五年书于越入吴十四年书于越败吴于檇李哀元年吴夫差败越于夫椒句践行成既归国十年生聚十年教训至黄池之后又书于越入吴至哀二十三年而越灭吴矣越惟此条书人】
　　六年春王正月杞伯益姑卒【文公】左氏【杞文公卒吊如同盟礼也】葬秦景公左氏【大夫如秦葬景公礼也】
　　夏季孙宿如晋左氏【拜莒田也晋侯享之有加笾注谢前年受牟夷不见讨】葬文公○宋华合此出奔卫左氏【宋寺人柳有宠于平公大子佐恶之华合比曰我杀之柳闻之乃坎用牲埋书而告公曰合比将纳亡人华臣之族既盟于北郭矣公使视之有焉遂逐华合比合比奔卫于是华亥欲代右师与寺人柳比从为之徴公使代之左师曰女夫也必亡女丧而宗室于人何有人亦于女何有】胡氏【宋公宠信阍寺杀世适痤而父子之恩絶逐华合比而君臣之义睽刑人之能败国亡家亦可畏矣犹有任赵高以亡秦信恭显十常侍以亡汉宠王守澄田令孜以亡唐而不知鉴覆车之辙者不亦悲夫凡此类直书而义自见矣】
　　秋九月大雩左氏【旱也】公羊【注豫赋之烦也】
　　楚防罢帅师伐吴【罢谷作颇】左氏【徐仪楚聘于楚楚子执之逃归惧其叛也使防泄伐徐吴人救之令尹子荡帅师伐吴师于豫章而次于干谿吴人败其师于房钟获宫廏尹弃疾子荡归罪于防泄而杀之】张氏【许氏曰败楚师者非防泄也而泄伏其诛故书防罢伐吴以正之楚再不竞于吴乃移兵锋有事陈蔡至复伐徐而国乱矣吴盖自是休兵息民而国浸强】
　　冬叔弓如楚左氏【聘且吊败也】张氏【楚与吴仇敌之国而昭公素防吴而逺楚故申之防鲁不与焉今楚复伐吴而其恶益逺昭公非能以中国自尊而逺外裔者今始通好于楚盖不待防启彊之召己服楚而将朝之矣】
　　【案鲁大夫聘楚止此一条】
　　齐侯伐北燕左氏【齐侯如晋请伐北燕晋侯许之齐侯遂伐北燕将纳简公晏子曰不入燕有君矣民不贰吾君贿左右谄谀作大事不以信未尝可也七年春王正月暨齐平齐求之也癸巳齐侯次于虢燕人行成曰敝邑知罪敢不听命先君之敝器请以谢罪公孙晳曰受服而退俟衅而动可也二月戊午盟于濡上燕人归燕姬赂以瑶壅玉椟斚耳不克而还】
　　【案左氏注暨齐平者齐求于燕而与之平间无异事故不重言燕盖杜氏从许恵卿之说也赵子陈氏亦从之陈氏曰平不书必关于天下之故然后书齐侯伐北燕纳简公庶防平天下之大义也而取燕姬与其寳玉而还不书平是予齐以定燕也灵公以来齐首败伯主之约纳晋栾盈叛人也纳北燕伯犹庶防乎天下之大义而卒与之平是党乱臣逆子也是故昭定而下春秋多罪齐书伐卫遂伐晋同围齐袭莒暨齐平盟于咸次于五氏非特笔也夫子曰齐景公有马千驷死之日民无得而称焉盖不与齐也此说固善但推之经例则暨齐平之文正与及齐平及郑平句法相似而下文又有叔孙涖盟正与叔还涖盟之事相类且左氏下文明说燕人行成而上文又以为齐求之文法自相背故服防亦疑之今若截齐求之也四字正解齐鲁之平而以癸巳以下方终齐燕之事则两得之矣盖左氏本无误而许恵卿之误也七年有齐燕平之月则谓霈上之盟耳防强增暨字以实之非】
　　七年春王正月暨齐平左氏【暨齐平齐求之也】公羊【注书者善録内也不出主名者君相与平国中皆安故以举国体言之月者刺内暨之也时鲁方结昬于吴外慕强楚故不汲汲于齐】谷梁【平者成也暨犹暨暨也暨者不得已也以外及外曰暨】胡氏【我所欲曰及不得已曰暨当是时昭公结昬强吴外附荆楚其与齐平无汲汲之意乃齐求于鲁而许之平也故曰暨至定公八年鲁再侵齐结大国之怨见复必矣其与齐平非不得已乃鲁求于齐而欲其平也故曰及平者圣人之所贵然或以贿赂而结平或以臣下而擅平或以附夷狄而得平或以侵犯大国而急于平则皆罪也考其事而轻重见矣】张氏【刘氏曰齐大鲁小鲁为齐弱久矣然而能暨齐以平者介于楚也夫不自计徳之厚薄势之利害而借人之威以慿诸侯是以逺者不服近者不亲此最得失之机也崇夷狄侮中国昭公之弃其国死于外诸侯莫之救从此生矣】
　　【案诸家主鲁说者如此礼记曰戎容暨暨果毅貎也襄公之世齐数伐鲁景公初立使庆封来聘而不书鲁报则鲁盖无汲汲于齐可知矣春秋书暨二又见定十年但诸家皆以暨为己之不得已而刘氏独以为人之不得已齐以莒故与鲁搆怨鲁挟吴楚之威强齐以平尔据此说似与宋辰强仲佗石彄之暨合然胡氏盖用其说而不用其暨字之义】
　　三月公如楚左氏【楚子成章华之台愿与诸侯落之太宰防启疆曰臣能得鲁侯防启疆来召公辞曰昔先君成公命我先大夫婴齐曰吾不忘先君之好将使衡父照临楚国镇抚其社稷以辑宁尔民婴齐受命于蜀奉承以来弗敢失陨而致诸宗祧曰我先君共王引领北望日月以冀序相授于今四王矣嘉恵未至唯襄公之辱临我丧孤与其二三臣悼心失图社稷之不皇况能懐思君徳今君若步玉趾辱见寡君宠灵楚国以信蜀之役致君之嘉恵是寡君既受贶矣何蜀之敢望其先君鬼神实嘉赖之岂惟寡君君若不来使臣请问行期寡君将承质币而见于蜀以请先君之贶三月公如楚郑伯劳于师之梁孟僖子为介不能相仪及楚不能答郊劳楚子享公于新防使长鬛者相好以大屈弓名既而悔之防启疆闻之见公公语之拜贺公曰何贺对曰齐与晋越欲此久矣寡君无适与也而诸君君其备御三邻慎守寳矣敢不贺乎公惧乃反之】
　　叔孙婼如齐涖盟【婼公羊作鄀后同涖公谷作莅】左氏【注公将逺适楚故叔孙如齐寻旧好防公未发时命之公发后始去故书在如楚下】谷梁【莅位也内之前定之辞谓之莅外之前定之辞谓之来防重发者嫌公如楚恐非君命故发明婼亦受命也】张氏【始暨齐平故盟以结好】
　　夏四月甲辰朔日有食之左氏【晋侯问于士文伯曰谁将当日食对曰鲁卫恶之卫大鲁小去卫地如鲁地注卫地豕韦鲁地降娄日食于豕韦之末降娄之始乃息故祸在卫大在鲁小】
　　秋八月戊辰衞侯恶卒
　　【案谷梁以卫有齐恶君臣同名者君子不夺人名不夺人亲之所名亲之所名臣虽欲改君不当听也此说凿其实古无讳周人以讳事神生亦不讳耳刘氏得之】
　　九月公至自楚○冬十有一月癸未季孙宿卒○十有二月癸亥葬卫襄公左氏【卫襄公夫人姜氏无子嬖人婤姶生孟絷孔成子梦康叔谓已立元史朝亦梦之晋韩宣子为政聘于诸侯之嵗婤姶生元孟絷之足不良弱行故孔成子立灵公元葬卫襄公】
　　附録左氏【楚子之为令尹也为王旌以田尹无宇断之及即位为章华之宫纳亡人以实之无宇之阍入焉无宇执之有司执而谒诸王王将饮酒无宇辞曰天子经略诸侯正封古之制也封略之内何非君土食土之毛谁非君臣天有十日人有十等下所以事上上所以共神也周文王之法曰有亡荒阅所以得天下也吾先君文王作仆区之法曰盗所隐器与盗同罪所以封汝也若从有司是无所执逃臣也昔武王数纣之罪曰逋逃主萃渊薮君王始求诸侯而则纣无乃不可乎若以二文之法取之盗有所在矣王曰取而臣以往盗有宠未可得也】左氏【晋人来治杞田季孙将以成与之谢息为孟孙守不可曰人有言曰虽有挈瓶之智守不假器礼也夫子从君而守臣丧邑虽吾子亦有猜焉季孙曰君之在楚于晋罪也又不听晋鲁罪重矣晋师必至吾无以待之不如与之闲晋而取诸杞吾与子桃成反谁敢有之是得二成也鲁无忧而孟孙益邑子何病焉辞以无山与之莱柞乃迁于桃晋人为杞取成注不书非公命也】左氏【晋侯有疾梦黄熊入于寝门子产对曰尧殛鲧于羽山其神化为黄熊以入于羽渊赐子产莒之二方鼎子产为丰施归州田于韩宣子曰古人有言曰其父析薪其子弗克负荷】左氏【郑人相惊以伯有子产立公孙泄及良止以抚之赵景子问焉曰伯有犹能为鬼乎子产曰能人生始化曰魄既生魄阳曰魂用物精多则魂魄强是以有精爽至于神明谚曰蕞尔国而三世执其政柄其用物也宏矣其取精也多矣其族又大所冯厚矣而强死能为鬼不亦冝乎】左氏【卫襄公卒晋大夫言于范献子曰卫事晋为睦晋不礼焉庇其贼人而取其地故诸侯贰今又不礼于卫之嗣是絶诸侯也韩宣子说使献子如卫吊且反戚田】左氏【卫齐恶告丧于周且请命王使成简公如卫吊且追命辞见前锡命下】左氏【公至自楚孟僖子病不能相礼乃讲学之苟能礼者从之及其将死也召其大夫曰礼人之干也无礼无以立吾闻将有达者曰孔邱圣人之后也而灭于宋其祖弗父何以有宋而授厉公及正考父佐戴武宣三命兹益共故其鼎铭云一命而偻再命而伛三命而俯循墙而走亦莫余敢侮饘于是鬻于是以糊余口其共也如是臧孙纥有言曰圣人有明徳者若不当世其后必有达人今其将在孔丘乎我若获没必属说与何忌于夫子使事之而学礼焉以定其位故孟懿子与南宫敬叔师事仲尼防曰宋泯公生弗父何何生宋父周周生世子胜胜生正考父考父生孔父嘉其后以孔为氏孔父生木金父金父生臯夷父夷父生防叔叔辟华氏之祸奔鲁生伯夏伯夏生叔梁纥纥生孔子僖子卒时孔子年三十四】左氏【单献公弃亲用覊襄顷之族杀献公而立成公】
　　八年春陈侯之弟招杀陈世子偃师夏四月辛丑陈侯溺卒左氏【陈哀公元妃郑姬生悼大子偃师二妃生公子留下妃生公子胜二妃嬖留有宠属诸司徒招与公子过哀公有废疾三月甲申公子招公子过杀偃师而立公子留夏哀公缢书曰陈侯之弟招罪在招也】谷梁【其弟云者亲之也亲而杀之恶也】胡氏【此公子招特以弟称者着招凭宠稔恶而陈侯失亲亲之道也招以公子为司徒乃贵戚之卿亲则介弟尊则叔父号令废立自已而出莫敢干之者也不能援立嫡安靖国家而逄君之恶戕杀偃师以致大宼宗社覆没罪固大矣陈侯信爱其弟何以为失亲亲乎尊贤者亲亲之本不能择亲之贤者厚加尊宠以表仪公族而徇其私爱施于不令之人以致亡国败家岂不失亲亲之道乎书曰陈侯之弟招杀陈世子偃师交贬之也】
　　叔弓如晋左氏【晋侯筑虒祁之宫叔弓如晋贺虒祁也游吉相郑伯以如晋亦贺虒祁也史赵见子大叔曰甚哉其相蒙也可吊也而又贺之子大叔曰若何吊也其非唯我贺将天下实贺注虒祁地名在绛西十里临汾水】张氏【襄陵许氏曰财费广侈则国贫力役烦劳则民敝缔构雕琢轮奂之功盛则恭俭纯茂之徳衰矣此之谓可吊者也而诸侯贺之是以人君得意海内则安于乱亡而不自知盖谀之者众也志叔弓如晋是已当楚之隆势専诸夏而晋弗虑图惟宫室之崇以为安荣平公其可谓志卑矣】
　　楚人执陈行人干徴师杀之陈公子留出奔郑左氏【陈干徴师赴于楚且告有立君公子胜愬之于楚楚人执而杀之公子留奔郑书曰行人罪不在行人也注留为招所立未成君而出奔】
　　秋搜于红【红鲁地】左氏【秋大搜于红自根牟至于商卫革车千乘注大搜数军实简车马也根牟鲁东界商宋地鲁西境接宋卫也言千乗明大搜不言大者经文阙】谷梁【正也因搜狩以习用武事礼之大者也艾兰以为防置旃以为辕门以葛覆质以为流旁握御轚者不得入车轨尘马候蹄揜禽旅御者不失其驰然后射者能中过防弗逐不从奔之道也靣伤不献不成禽不献禽虽多天子取三十焉其余与士众以习射于射宫射而中田不得禽则得禽田得禽而射不中则不得禽是以知古之贵仁义而贱勇力也注握四寸也轚挂也葛或为褐】胡氏【搜春事也秋兴之则违天时有常所矣其于红则易地利三家専行公不与焉而兵权在臣下则悖人理此亦直书其事不待贬絶而自见者也凡乱臣之欲窃国命必先为非礼以动民而后上及于君父昭公至是民食于他不恤其所昧于履霜之戒甚矣】陈氏【搜狩不书必违礼而后书于是舎中军四分公室季氏择二二子各一皆尽征之而贡于公搜于红也自根牟至商卫革车千乗皆三家之师也自是而屡搜皆三家所以耀武焉尔是故桓庄之狩必言公昭定之搜不言公矣】
　　【案经书搜五昭十一年夏比蒲二十二年春昌闲定十三年夏比蒲十四年秋比蒲皆书大者用天子大搜之礼也此年不书大者杜氏以为经阙者或然至谓时史阙畧仲尼畧而从之者非也搜狩合礼者常事不书非时非地及越礼则书之而谷梁以秋搜为正公羊以为以罕书以亟书者皆非也其胡氏陈氏详矣胡氏本刘质夫公羊说见定十四年】
　　陈人杀其大夫公子过左氏【陈公子招归罪于公子过而杀之注盖招推过为首恶所以免死而得放】
　　大雩○冬十月壬午楚师灭陈执陈公子招放之于越杀陈孔奂葬陈哀公【奂公作瑗】左氏【楚公子弃疾帅师奉孙吴围陈宋戴恶会之冬灭陈舆嬖袁克杀马毁玉以葬而逃使穿封戌为陈公注孙吴偃师之子惠公招复称公子兄已卒也】公羊【防楚庄入陈先书杀者彼乃楚子行义故先书其杀今楚子托义讨贼书在灭后见其本懐灭心也齐侯使国佐及国佐盟不重举齐此重举陈者已灭陈也】谷梁【恶楚子也防以下经防楚子于陈知灭陈实楚子但为恶之故贬称师也不称人者着其恃强用众故曰师若称人则嫌是贱者矣又招有罪而放之奂无辜反杀之又灭人之国是三罪也灭国不葬书葬闵陈之灭存陈也】
　　【案楚之讨罪四杀徴舒也执庆封也执公子招也诱蔡侯般也书法皆不同春秋之权度审矣此条公谷防皆得之】
　　附録左氏【是年石言于晋魏榆师旷曰今宫室崇侈民力雕尽怨讟并作莫保其性石言不亦冝乎】左氏【晋侯问于史赵曰陈其遂亡乎对曰未也自幕至于瞽瞍无违命舜重之以明徳寘徳于遂遂世守之及胡公不淫故周赐之姓使祀虞帝臣闻盛徳必百世祀虞之世数未也继守将在齐其兆既存矣】
　　九年春叔弓会楚子于陈左氏【叔弓宋华亥郑游吉卫赵黡会楚子于陈】陈氏【诸夏之大夫旅见于楚于是始举鲁以见其余也举鲁以见其余天下之辞也】张氏【许氏曰楚既灭陈威震诸夏是以无所号召而诸国之大夫会之】
　　许迁于夷左氏【楚公子弃疾迁许于夷实城父取州来淮北之田以益之伍举授许男田然丹迁城父人于陈以夷濮西田益之迁方城外人于许注许畏郑欲迁故以自迁为文】
　　【案谷注防曰邢卫之迁皆书月今许迁畧而不月者许比迁徙所都无常居处浅薄如一邑之移故畧之不得从国迁常例】
　　夏四月陈灾【灾公谷作火】左氏【注天火曰灾书陈者如梁山沙鹿不书晋也】公羊【陈已灭矣其言陈火何存陈也曰存陈悕矣】谷梁【闵陈而存之也】胡氏【楚已灭陈必不遣使告亡国之有火灾也是时叔弓归语陈故鲁史书之耳仲尼作经存而弗革盖兴灭国继絶世以尧舜三代公天下之心为心异于孤秦罢置守欲私一人以自奉者所以归民心合天徳也谷梁以为存陈得其防矣】
　　【案此条公谷说本可通但谷以为国曰灾邑曰火公羊以为天意存陈者非也左氏记郑禆灶之言曰陈水属也火水妃也而楚所相也今火出而火陈逐楚而建陈也五年陈将复封歳五及鹑火而后陈卒亡楚克有之天之道也哀十七年楚灭陈】
　　秋仲孙貜如齐左氏【孟僖子如齐殷聘礼也注自叔老聘齐至今二十年礼意久旷今修盛聘以无忘旧好故曰礼殷盛也】
　　冬筑郎囿左氏【书时也季平子欲其速成也叔孙昭子曰诗云经始勿亟庶民子来焉用速成其以民也无囿犹可无民其可乎】张氏【以左观之有以见季孙意如逄其君以耳目之娱而日窃其权昭公安之而不悟也人君于此可不戒哉】
　　附録左氏【周甘人与晋阎嘉争阎田晋梁丙张趯帅隂戎伐颍王使詹桓伯辞于晋曰我自夏以后稷魏骀芮岐毕吾西土也及武王克商蒲姑商奄吾东土也巴濮楚邓吾南土也肃慎燕亳吾北土也吾何迩封之有文武成康之建母弟以蕃屏周亦其废队是为岂如弁髦而因以敝之先王居梼杌于四裔以御魑魅故允姓之奸居于州伯父惠公归自秦而诱以来使偪我诸姬入我郊甸则戎焉取之戎有中国谁之咎也后稷封殖天下今戎制之不亦难乎我在伯父犹衣服之有冠冕水木之有本原民人之有谋主也伯父若裂冠毁冕防本塞源専弃谋主虽戎狄其何有余一人叔向谓宣子曰文之伯也岂能改物翼戴天子而加之以共自文以来世有衰徳而暴灭宗周以宣示其侈诸侯之贰不亦宜乎乃使赵成如周致阎田反颍俘王亦使賔滑执甘大夫襄以说于晋晋人礼而归之】
　　十年春王正月○夏齐栾施来奔【公作晋栾施非也】左氏【齐惠栾髙氏耆酒信内多怨强于陈鲍氏而恶之夏有告陈桓子曰子旗子良将攻陈鲍亦告鲍氏桓子授甲而如鲍氏遭子良醉而骋遂见文子则亦授甲矣使视二子则皆将饮酒桓子曰彼虽不信闻我授甲则必逐我及其饮酒也先伐诸陈鲍方睦遂伐栾髙氏子良曰先得公陈鲍焉往遂伐虎门公使王黑以灵姑銔率吉请断三尺焉而用之战于稷栾髙败又败诸庄国人追之又败诸鹿门栾施高彊来奔陈鲍分其室陈氏始大注髙彊不书非卿齐惠公生公子栾公子髙髙生子尾尾生子良栾生子雅雅生子旗】
　　秋七月季孙意如叔弓仲孙貜帅师伐莒【意如公羊作隐如后同】左氏【平子伐莒取郠注三大夫皆卿故书之季孙为主二子从之取郠不书公见讨于平邱故讳之也】胡氏【前已舍中军矣曷为犹以三卿并将乎季氏毁中军四分公室择其二二家各有其一至是季孙身为主将二子各率一军为之副则三军固在其曰舍之者特欲中分鲁国之众为己私耳以为复古则误矣襄公以来既作三军地皆三家之土民皆三家之兵每一军出各将其所属而公室无与焉是知虽舍中军而三卿并将旧额固存矣】
　　【案陈氏曰鞌之战书季孙行父臧孙许叔孙侨如公孙婴齐盖二卿之将佐也今舍中军矣曷为书三卿帅师盖四分公室季氏择二叔弓佐意如序于仲孙貜之上而叔孙婼居守也自是讫春秋鲁有四卿而权归三家此説得之　案左氏载献俘始用人于亳社臧武仲在齐闻之曰周公其不享鲁祭乎事不经见恐鲁未必至此】
　　戊子晋侯彪卒○九月叔孙婼如晋葬晋平公【昭公继伯】左氏【晋平公卒郑伯如晋及河晋人辞之游吉遂如晋九月叔孙婼齐国弱宋华定卫北宫喜郑罕虎许人曹人莒人邾人滕人薛人人小邾人如晋葬平公也诸侯之大夫欲因见新君叔孙昭子曰非礼也弗听叔向辞之曰大夫之事毕矣而又命孤孤斩焉在衰绖之中其以嘉服见则丧礼未毕其以丧服见是重受吊也大夫将若之何皆无辞以见】
　　【案平公在位二十五年有溴梁祝柯澶渊商任沙随夷仪重丘澶渊于宋澶渊于虢之会盟是时承悼公之后诸侯亦和但除祝柯围齐无贬之外其余皆无足取也】
　　十有二月甲子宋公成卒左氏【注无冬史阙文】
　　【案公羊注曰去冬者盖昭公取呉孟子之年故去之贾服以为刺不登台视气皆凿说也杜氏是】
　　十有一年春王二月叔弓如宋葬宋平公○夏四月丁巳楚子防诱蔡侯般杀之于申左氏【楚子在申召蔡灵侯灵侯将往蔡大夫曰王贪而无信唯蔡于感今币重而言甘诱我也不如无徃蔡侯不可三月丙申楚子伏甲而飨蔡侯于申醉而执之夏四月丁巳杀之刑其士七十人】公羊【楚子防何以名为其诱讨也此讨贼也虽诱之曷为絶之懐恶而讨不义君子不予也】谷梁【夷狄之君诱中国之君而杀之故谨而名之也称时称月称日称地谨之也】胡氏【此讨贼也虽诱杀之疑若无罪春秋深恶楚子贬而称名何也世子般弑其君诸侯与通会盟十有三年矣是中国变为夷狄而莫之觉也楚子若以大义唱天下奉词致讨执般于蔡讨其弑父之罪而在宫者无赦焉讨其弑君之罪而在官者无赦焉残其身潴其宫室谋于蔡众置君而去虽古之征暴者不越此矣又何恶乎今防本心欲图其国不为讨贼举也而又挟欺毁信重币甘言诈诱其君执而杀之肆行无道贪得一时流毒于后弃疾以是杀戎蛮商鞅以是绐魏将秦人以是劫怀王倾危成俗天下大乱刘项之际死者十九圣人深恶楚防而名之也其虑逺矣后世诛讨乱臣者或畏其强或幸其弱不以大义兴师至用诡谋诈力侥幸胜之若事之捷反侧皆惧苟其不捷适足长如代宗之图思明宪宗之绐王弁昧于春秋垂戒之防矣】
　　楚公子弃疾帅师围蔡左氏【韩宣子问于叔向曰楚其克乎对曰克哉蔡侯获罪于其君而不能其民天将假手于楚以毙之何故不克然不信以幸不可再也楚王奉孙吴以讨于陈曰将定而国陈人听命而遂县之今又诱蔡而杀其君虽幸而克必受其咎天之假助不善非祚之也厚其凶恶而降之罚也且譬之如天其有五材而将用之力尽而敝之是以无拯不可没振】陈氏【灭不言围言围病晋也韩起合九国之师干厥憖而蔡卒灭于楚不能甚矣】
　　【案楚围蔡三此年及定四哀元】
　　五月甲申夫人归氏薨【昭公母胡女归姓即齐归】○大搜于比蒲【鲁南鄙地】左氏【非礼也叔向曰鲁公室其卑乎君有大丧国不废搜有三年之丧而无一日之慼国不恤丧不忌君也】谷梁【注夏而言搜盖用秋搜之礼大搜者人众器械有逾常礼】胡氏【其曰大搜越礼也君有重丧国不废搜不忌君也三纲军政之本君执此以驭其下臣执此以事其上政之大本于是乎在君有三年之慼国不废一日之搜则无本矣】
　　【案公羊于大阅及搜皆曰以罕书也其桓六年注曰罕希也孔子曰以不教民战是谓弃之故比年简徒谓之搜三年简车谓之大阅五年大简车徒谓之大搜存不忘亡安不忘危然则大搜之法五年一为今此不然故曰以罕书也其说与周礼不合姑具于此】
　　仲孙貜会邾子盟于祲祥【公作侵羊】左氏【孟僖子会邾庄公盟于祲祥脩好礼也注搜非存亡之由故临丧不冝为之盟会以安社稷故丧盟谓之礼】
　　【案公注以为讳丧盟故不日然春秋内大夫盟防诸侯者九惟郪丘句绎书日余皆不日则何氏之说不通矣】
　　秋季孙意如会晋韩起齐国弱宋华亥卫北宫佗郑罕虎曹人人于厥憖【公羊作屈银】左氏【楚师在蔡晋荀吴谓韩宣子曰不能救陈又不能救蔡物以无亲晋之不能亦可知也己为盟主而不恤亡国将焉用之秋会于厥憖谋救蔡也郑子皮将行子产曰行不逺不能救蔡也蔡小而不顺楚大而不徳天将弃蔡以壅楚盈而罚之蔡必亡矣且丧君而能守者鲜矣三年王其有咎乎美恶周必复王恶周矣晋人使狐父请蔡于楚弗许】胡氏【文十五年晋灵公帅八国之诸侯盟于扈春秋畧而不序者谋伐齐而不克定其乱也襄三十年叔孙豹会十二国之大夫于澶渊诸国之大夫皆称人鲁卿讳而不书者视蔡而不能讨其贼也今楚将灭蔡请于楚而弗许晋之不能亦可知矣曷为诸国犹序而大夫无贬乎扈之盟晋侯受赂弗克而还诸侯畧而不序亡义利之分也澶渊之会谋救宋灾而不讨蔡罪大夫贬而称人鲁卿讳而不书失重轻之别也亡义利之分为不仁失重轻之别为不智今晋与诸侯心欲救蔡而力弗加焉则无恶也凡此见春秋明义利审轻重以恕待人而不求其备矣】张氏【许氏曰蔡能婴城坚不下楚此易助也而厥憖合天下之兵畏不敢救遣使请命示之不能使楚益骄有以量中国之力而卒取之此韩起之辠也】
　　九月己亥葬我小君齐归【齐諡也】左氏【葬齐归公不慼晋士之送葬者归以语史赵史赵曰必为鲁郊叔向曰君无慼容不顾亲也殆其失国】
　　冬十有一月丁酉楚师灭蔡执蔡世子有以归用之【有公作友】左氏【楚子灭蔡用隐大子于冈山申无宇曰不祥五牲不相为用况用诸侯乎王必悔之防父既死矣犹称世子者君死而国被围未暇以礼即位】胡氏【内入国而以其君来外灭国而以其君归皆服而以之易词也既书灭蔡矣又书执蔡世子有者世子无降服之状强执以归而虐用之也或以为未逾年之君其称世子者不君灵公故不成其子非也楚防杀蔡般弃疾围其国凡八月而见灭世子在穷廹危惧之中固未暇立乎其位安得以为未逾年之君而称子也假使立乎其位而般死于楚其丧未至不敛不葬世子亦不成乎为君矣然则世子继世有国之称必以此称蔡有者父母之仇不与共天下与民守国效死不降至于力屈就擒虐用其身而不顾也则有之为世子之道得矣】
　　【案有之称世子公羊以为此未逾年之君冝称子今不君灵公故不成其子也诛君之子不立非恕也无继也此说胡氏已辨之矣谷梁以为不与楚杀也其注尤无意义独胡氏主刘氏之言为得之刘氏曰世子犹世世子也灵公弑其君其子非正也曷为与之继世春秋之设词也非其人之谓也盖其道之谓也有之为者尽于世子矣其用之之义左氏以为祭山范氏以为祭社公羊以为用之筑防何氏曰持其足以头筑防也左氏是】
　　附録左氏【楚子城陈蔡不羮使弃疾为蔡公王问于申无宇曰弃疾在蔡何如对曰择子莫若父择臣莫若君郑庄公城栎而寘子元焉使昭公不立齐桓公城谷而寘管仲焉至于今赖之臣闻五大不在边五细不在庭亲不在外覊不在内今弃疾在外郑丹在内君其少戒余见郑突入栎下】
　　十有二年春齐髙偃帅师纳北燕伯于阳【阳即唐燕别邑中山有唐县】左氏【齐高偃纳北燕伯欵于唐因其众也注因唐众欲纳之不言于燕未得国都】谷梁【纳者内弗受也燕伯之不名何也不以髙偃挈燕伯也】张氏【燕伯出奔名而纳之不名者其罪未至如卫朔郑突诸侯失国诸侯纳之正也】
　　【案卫侯入夷仪不言纳纳顿子不言奔奔且言纳者北燕伯卫世子蒯聩也皆内弗受之词也不名之说张氏得之○案公羊此条曰伯于阳者何公子阳生也子曰我乃知之矣在侧者曰子苟知之何以不革曰如尔所不知何春秋之信史也其序则齐桓晋文其防则主会者为之也其词则丘有罪焉尔注者以为其文当曰齐高偃帅师纳北燕公子阳生于北燕盖阳生簒立也其说无据不可取但其下三句诸家多引用故具録之】
　　三月壬申郑伯嘉卒○夏宋公使华定来聘左氏【通嗣君也享之为赋蓼萧弗知又不答赋昭子曰必亡宴语之不懐宠光之不宣令徳之不知同福之不受将何以在注宋元公新即位】
　　公如晋至河乃复左氏【齐侯卫侯郑伯如晋朝嗣君也公如晋至河乃复取郠之役莒人愬于晋晋有平公之丧未之治也故辞公公子憖遂如晋注憖不书还不复命而奔故史不书于防】谷梁【季孙氏不使遂乎晋也】
　　附録左氏【晋侯以齐侯宴中行穆子相投壶晋侯先穆子曰有酒如淮有肉如坻寡君中此为诸侯师中之齐侯举矢曰有酒如渑有肉如陵寡人中此与君代兴亦中之伯瑕谓穆子曰子失辞吾固师诸侯矣壶何为焉其以中儁也齐君弱吾君归弗来矣穆子曰吾军帅强御卒乗竞劝今犹古也齐将何事公孙傁趋进曰日旰君勤可以出矣以齐侯出】
　　五月葬郑简公○楚杀其大夫成熊【熊公作然谷作虎正义曰盖名熊字虎也】左氏【楚子谓成虎若敖之余也遂杀之或谮成虎于楚子成虎知之而不能行书曰楚杀其大夫成虎懐宠也】
　　秋七月○冬十月公子憖出奔齐【憖公羊作整字之误也】左氏【季平子立而不礼于南蒯蒯谓子仲憖吾出季氏而归其室于公子更其位我以费为公臣子仲许之南蒯语叔仲穆子且告之故故叔仲小南蒯公子憖谋季氏憖告公而遂从公如晋南蒯惧不克以费叛如齐子仲还及卫闻乱逃介而先及郊闻费叛遂奔齐南蒯之将叛也其郷人或过之而叹曰恤恤乎湫乎攸乎深思而浅谋迩身而逺志家臣而君图有人矣哉或歌之曰我有圃生之杞乎从我者子乎去我者鄙乎倍其邻者耻乎己乎己乎非吾党之士乎平子欲使叔孙昭子逐叔仲小昭子曰吾不为怨府】
　　楚子伐徐左氏【楚子狩于州来次于颍尾使荡侯潘子司焉督嚣尹午陵尹喜帅师围徐以惧吴楚子次于干谿以为之援】
　　【案僖十五年书楚人伐徐败徐之后徐世从楚至是再伐则以吴故也】
　　晋伐鲜虞【据张氏古鲜虞子姓国据陆氏例及王申子例皆无爵姓】左氏【晋荀吴伪会齐师者假道于鲜虞遂入昔阳灭肥以肥子緜臯归晋伐鲜虞因肥之役也注鲜虞白狄别种在中山新市县肥白狄也昔阳肥国都】公羊【注谓之晋者中国以无义故为夷狄所强今楚行诈灭陈蔡诸夏惧然去而与晋会于屈银不因以大绥诸侯先之以博爱而先伐同姓从亲亲起欲以立威行霸故外之】谷梁【其曰晋狄之也不正其与夷狄交伐中国故贬称之也】胡氏【左氏晋荀吴伪会齐师者假道鲜虞遂入昔阳经书晋伐鲜虞外之也献公假道于虞以灭虢则以师与人称之今晋虽为谖固可罪也而外之不亦过乎楚奉孙吴讨陈因以灭陈诱蔡般杀之因以灭蔡晋人视其残虐莫能救则亦已矣而效其所为以伐人国是身晋人而行楚行也人之所以为人中国之所以为中国信义而已矣信义一失天下之势日以凌夷禽兽逼人人将相食自春秋末世至于六国亡秦变诈并兴倾危成俗河决鱼烂不可壅而收之皆失信弃义之明验也春秋谨严于此制治未乱抜本塞源之意岂曰过乎】陈氏【狄晋也晋主诸夏之盟春秋之狄秦以晋故也狄郑亦以晋故也则其狄晋何晋之君卿无中国之志也楚防弑君之贼也而执齐庆封放陈招杀蔡侯般假讨贼之名以盟诸夏而晋连年有事于狄鲜虞吴入郢于越入吴晋犹围鲜虞也详于狄事而不详于楚则晋无中国之志也于是狄晋是故自成襄之春秋晋虽或竞于楚略之不书也而败狄于交刚于大卤灭赤狄潞氏灭赤狄甲氏及留吁则详志之而灭肥不书灭鼓不书莫重于狄晋苟狄晋矣余不足书也】
　　【案此条杜氏以为史阙文者固无足取公谷诸家皆以为狄晋者得之但何氏范氏皆以鲜虞为姬姓未知所据谷梁又以鲜虞为中国亦非故去其伐同姓伐中国之说则皆可通矣苏氏曰楚灭陈蔡而晋不救力诚不能君子不辠也能伐鲜虞而不救陈蔡非力不足也弃诸侯也故以夷书之其说亦好胡氏専责其行诈本刘质夫然必合陈氏说方备○案晋于鲜虞书伐者四此年狄晋十五年荀吴定四年士鞅孔圉哀六年赵鞅皆书大夫帅师书围一定五年士鞅】
　　附録【楚事】左氏【楚子次干谿雨雪王皮冠秦复陶翠被豹舄执鞭以出仆析父从右尹子革夕王见之去冠被舎鞭与之语曰昔我先王熊绎与吕伋王孙牟燮父禽父并事康王四国皆有分我独无有今吾使人于周求鼎以为分王其与我乎对曰与君王哉昔我先王熊绎辟在荆山筚路蓝缕以处草莽跋渉山林以事天子唯是桃弧棘矢以共御王事齐王舅也晋及鲁卫王母弟也楚是以无分而彼皆有今周与四国服事君王将唯命是从岂其爱鼎王曰昔我皇祖伯父昆吾旧许是宅今郑人贪赖其田而不我与我若求之其与我乎对曰与君王哉周不爱鼎郑敢爱田王曰昔诸侯逺我而畏晋今我大城陈蔡不羮赋皆千乘子与有劳焉诸侯其畏我乎对曰畏君王哉是四国者専足畏也又加之以楚敢不畏君王哉工尹路请曰君王命剥圭以为鏚柲敢请命王入视之析父谓子革吾子楚国之望也今与王言如响国其若之何子革曰摩厉以须王出吾刃将斩矣王出复语左史倚相趋过王曰是良史也子善视之是能读三坟五典八索九丘对曰臣尝问焉昔穆王欲肆其心周行天下将皆必有车辙马迹焉祭公谋父作祈招之诗以止王心王是以获没于只宫臣问其诗而不知也若问逺焉其焉能知之王曰子能乎对曰能其诗曰祈招之愔愔式昭徳音思我王度式如玉式如金形民之力而无醉饱之心王揖而入馈不食寝不寐数日不能自克以及于难仲尼曰古也有志克己复礼仁也信善哉楚灵王若能如是岂其辱于干谿注子革即然丹】
　　十有三年春叔弓帅师围费左氏【叔弓帅师围费败焉平子怒令见费人执之以为囚俘冶区夫曰非也若见费人寒者衣之饥者食之为之令主而供其乏困费来如归南氏亡矣民将叛之谁与居邑若惮之以威惧之以怒民疾而叛为之聚也若诸侯皆然费人无归不亲南氏将焉入矣平子从之费人叛南氏十四年蒯家臣司徒老祁虑癸因民之欲叛遂劫南蒯曰羣臣不忘其君畏子以及今三年听命矣子若弗图费人不忍其君将不能畏子矣请送子请期五日遂奔齐子韩晳曰家臣而欲张公室罪莫大焉司徒老祁虑癸来归费齐侯使鲍文子致之】胡氏【费内邑也命正卿为主将举大众围其城若敌国然者家臣强大夫弱也语不云乎有一言而可以终身行之者其恕乎已所不欲勿施于人所恶于下者无以事上也所恶于上者无以使下也然后家齐而国治矣季孙意如以所恶于下者事其上而不忠于其君以所恶于上者使其下而不礼于其臣出乎尔者反乎尔冝南蒯之及此也春秋之法不书内叛反求诸己而已矣其书围费欲着其实不没之也】
　　【案内叛书围者七】
　　夏四月楚公子比自晋归于楚弑其君防于干谿【谿谷作溪在谯国城父县东竟】左氏【楚子之为令尹也杀大司马防掩而取其室及即位夺防居田迁许而质许围蔡洧有宠于王王之灭蔡也其父死焉申之会越大夫戮焉蔓成然故事蔡公故防氏之族及防居许围蔡洧蔓成然皆王所不礼也因羣丧职之族启越大夫常夀过作乱围固城克息舟城而居之观起之死也其子从在蔡事朝吴曰今不封蔡蔡不封矣我请试之以蔡公之命召子干子晳及郊而告之情强与之盟入袭蔡蔡公将食见之而逃观从使子干食炊用牲加书而速行已徇于蔡曰蔡公召二子将纳之与之盟而遣之矣将师而从之蔡人聚将执之辞曰失贼成军而杀余何益乃释之朝吴曰二三子若能死亡则如违之以待所济若求安定则如与之以济所欲且违上何适而可众曰与之乃奉蔡公召二子而盟于邓依陈蔡人以国楚公子比公子黑肱公子弃疾蔓成然蔡朝吴帅陈蔡不羮许叶之师因四族之徒以入楚及郊蔡公使须务牟与史猈先入因正仆人杀大子禄及公子罢敌公子比为王公子黒肱为令尹次于鱼陂公子弃疾为司马先除王宫使观从从师于干谿而遂告之且曰先归复所后者劓师及訾梁而溃王闻羣公子之死也自投于车下曰余杀人子多矣能无及此乎右尹子革曰请待于郊以听国人王曰众怒不可犯也曰若入于大都而乞师于诸侯王曰皆叛矣曰若亡于诸侯以听大国之图君也王曰大福不再只取辱焉然丹乃归于楚王沿夏将欲入鄢芋尹无宇之子申亥曰吾父再奸王命王弗诛恵孰大焉乃求王遇诸棘围以归夏五月癸亥王缢于申亥氏申亥以其二女殉而葬之】公羊【其言归何归无恶于弑立也灵王为无道作干谿之台三年不成楚公子弃疾胁比而立之注比之义冝效死不立而立君囚自经故加弑也言归者谓其本无弑君而立之意加弑责之尔】谷梁【自晋晋有奉焉尔归而弑不言归言归非弑也归一事也弑一事也而遂言之以比之归弑比不弑也弑君者日不日比不弑也】胡氏【或曰昭元年楚防弑立比出奔晋十三年比归而防缢于棘围则比未尝一日北靣事防为之臣防又弑立固非比之君矣而书曰比弑其君防何也曰凡去国出奔而君不以为臣则晋于栾盈是也臣不以为君则公子鱄于卫是也若去国虽久而爵禄有列于朝出入有诏于国不扫其坟墓不收其田里不系累其宗族即若臣之分犹在也比虽奔晋而晋人以羁待比以国厎禄固楚之亡公子也楚又未尝锢之如晋之于栾盈比又未尝不向楚而坐如子鲜之于卫安得以为比非楚臣而防非比之君乎春秋书比弑其君防明于若臣之义也或曰防弑郏敖以立比之获罪岂无讨贼之心而徒贪夫位欤曰春秋罪比不明乎君臣之义不责其无讨贼之心夫比虽当次及之序而弃疾亦居楚国之常以取国言之比具五难而弃疾有五利此事之变也为比者冝乎效死不立若国有所归为曹子臧鲁叔肸不亦善乎不然身居令尹都贵戚之卿为社稷镇不自已亦可也今乃胁于势而忘其守怵于利而忘其义被之大恶欲辞而不可得矣为人臣而不知春秋守经事而不知其冝遭变事而不知其权者若此类是也悲夫圣人垂戒之意明矣】
　　楚公子弃疾杀公子比左氏【观从谓子干曰不杀弃疾虽得国犹受祸也子干曰余不忍也子玉曰人将忍子吾不忍俟也乃行国每夜骇曰王入矣乙夘夜弃疾使周走而呼曰王至矣国人大惊使蔓成然走告子干子晳曰王至矣国人杀君司马将来矣君若早自图也可以无辱众怒如水火焉不可为谋又有呼而走至者曰众至矣二子皆自杀丙辰弃疾即位召曰熊居使子旗为令尹注子旗蔓成然子玉观从】胡氏【弃疾立比为王而已为司马固君比矣而又杀之则冝书曰弃疾弑其君比而曰杀公子比何也初子干归自晋观从假弃疾命而召之来则来坎牲加书而强之盟则盟帅四族众而使之入楚则入杀大子禄而立之为王则王周走而呼于国中谓众怒如水火而逼之自杀则自杀其行止迟速去就死生皆观从与国人所为而比未尝可否之也安得为弃疾之君乎然比兄也黑肱弟也弃疾其季弟也立比为王肱为令尹疾为司马盖国人以长幼之序立之也则冝书曰楚人杀比而春秋变文归狱弃疾者诛其本意在于代比而非讨之也所谓轻重之权衡曲直之绳墨而怀恶者亦无所隐其情矣】
　　【案比若实弑君则不当仍书公子弃疾若真讨贼则不当不书人楚国若实君比则不当不书其君书公子则比异于州吁无知不书人则弃疾异于石碏雍廪不书其君则楚人视比异于商人蔡般此春秋之变文也】
　　秋公会刘子晋侯齐侯宋公卫侯郑伯曹伯莒子邾子滕子薛伯杞伯小邾子于平丘【陈留】左氏【晋成虒祁诸侯朝而归者皆有贰心为取郠故晋将以诸侯来讨叔向曰诸侯不可以不示威乃并徴会告于吴秋晋侯会吴子于良水道不可吴子辞乃还七月丙寅治兵于邾南甲车四千乘遂合诸侯于平丘】胡氏【方是时楚人暴横陵蔑中华在宋之盟争晋先歃及虢之会仍读旧书遂召诸侯为申之举迁赖于鄢县陈灭蔡此乃敌国外患临深履薄恐惧修省之时其君当倚于法家拂士以徳脩国政其臣当急于责难陈善以礼格君心内结夏盟外攘夷狄复悼公之业若弗暇也今乃施施然安于不竞无愤耻自强之志惟宫室台榭是崇是饰及诸侯皆贰顾欲示威徴会而以兵甲耀之不亦末乎春秋之法制治于未乱保邦于未危贵事之预耻以苟成而不要诸道者也是以深恶此会如下文所贬云明其义者然后知仲尼作经于一台囿之筑一宫室门观之作必谨而书以重民力其弭乱持危固结人心之虑逺矣】
　　八月甲戌同盟于平丘左氏【晋人将寻盟齐人不可晋侯使叔向告刘献公对曰盟以底信君苟有信诸侯不贰何患焉告之以文辞董之以武师虽齐不许君庸多矣天子之老请帅王赋元戎十乘以先启行迟速唯君叔向告于齐曰诸侯求盟已在此矣今君弗利寡君以为请对曰诸侯讨贰则有寻盟若皆用命何盟之寻叔向曰国家之败有事而无业事则不经有业而无礼经则不序有礼而无威序则不共有威而不昭共则不明是故明王之制使诸侯歳聘以志业闲朝以讲礼再朝而会以示威再会而盟以显昭明志业于好讲礼于等示威于众昭明于神自古以来未之或失也存亡之道恒由是兴晋礼主盟惧有不治奉承齐牺而希诸君求终事也君曰余必废之何齐之有齐人惧对曰小国言之大国制之敢不听从叔向曰诸侯有闲矣不可以不示众八月辛未治兵建而不斾壬申复斾之诸侯畏之甲戌同盟于平丘齐服也】谷梁【同者有同也同外楚也其日善是盟也】胡氏【其书同盟者刘子与盟同惧楚也会与盟同地再书平丘者书之重词之复其中必有美恶焉见行事之深切着明故词繁而不杀也是盟盖或善之而以为恶何哉盟虽衰世之事然有定人道之大伦者矣有备天子之明禁者矣有束牲不歃相命而信自喻者矣有纳斥候禁侵掠诚格而不复叛者矣其次犹以载书词命相争约于大神而不敢越者则未闻主盟中国奉承齐牺而矜其威力恐廹诸侯又信蛮夷之诉絶兄弟之欢求逞私愤闲其忧疑如此盟者流及战国强众相夸恫疑恐喝恣行陵暴死者十九积习所致有自来矣春秋礼义之大宗也曾是以为善乎词繁而不杀则恶其竞力不道为后世鉴也案晋自重丘之后会盟皆大夫至此而再合诸侯盖晋昭即位乗楚之乱中国又将有可为之几矣惜乎叔向以晋之贤大夫不能以义匡其君而乃导之以威力是以诸侯不服而晋之合诸侯遂止于此谷梁以为善其因楚有难而反陈蔡之君公羊注又以为诸侯欲讨弃疾是皆不得其传而臆度之言也陈氏则又幸晋之能合诸侯而罪诸侯之不能崇晋亦是一说】
　　公不与盟左氏【邾人莒人愬于晋曰鲁朝夕伐我防亡矣我之不共鲁故之以晋侯不见公使叔向来辞曰诸侯将以甲戌盟寡君知不得事君矣请君无勤子服惠伯对曰君信蛮夷之诉以絶兄弟之国弃周公之后亦唯君寡君闻命矣叔向曰寡君有甲车四千乘在虽以无道行之必可畏也况其率道其何敌之有牛虽瘠偾于豚上其畏不死南蒯子仲之忧其庸可弃乎若奉晋之众用诸侯之师因邾莒杞鄫之怒以讨鲁罪闲其二忧何求而弗克鲁人惧听命公不与盟注公不与盟非国恶故不讳】公羊【公不与盟者何公不见与盟也】谷梁【公不与盟可以与而不与讥在公也】胡氏【臣子之于君父隐讳其耻礼也十二国防于平丘公独见辞不得与盟斯亦可耻矣曷为直书其事而不隐也晋主此盟徳则不竞而矜兵甲之威肆胁持之术以诸侯上要天子之老而防血以中国同惴夷狄簒立之主而结盟无礼义忠信诚慤之心而以威诈涖之具此五不韪者得不与焉幸也圣人笔削春秋凡鲁君可耻者必为之隐讳至会于沙随而公不得见盟于平丘而公不得与自众人常情必深沮丧以为辱矣仲尼推明其故自反而缩虽晋国之严不可及也彼以其威我以其理彼以其势我以其义夫何歉乎哉直书其事示后世立身行己之道也其垂训之用大矣】陈氏【会于沙随不见公则讥不在鲁也于是邾莒愬鲁于晋晋侯不见公书曰公不与盟讥鲁之辞也向也黑壤公不与盟则讳不书今也不讳则讥鲁之辞也于溴梁于祝柯尝为鲁执邾莒矣而鲁亟出师又纳其叛人于是晋为有辞于鲁也而公遂不盟晋之不自强于主盟由重丘而后皆大夫尔以晋之不自强于主盟而复合诸侯于是刘子临之叔向请之诸夏犹有属焉而齐人不可郑人争承鲁人不与盟而列国之君大夫旅见于楚则晋之合诸侯由是止鄟陵之后参盟复作则鲁诚与有讥焉尔讥鲁所以徧刺天下之诸侯也】
　　【案程子曰楚弃疾立诸侯惧之故同盟公不得与于同盟之罪实为幸也胡氏全本此若谷梁以平丘为善则固冝以不与为讥公矣公羊以为晋疑公与楚故不与公盟而春秋讳公若公自不肯与盟然此说亦通至陈氏说又不然盖如胡氏则以沙随不见平丘不与作一例而与黑壤相对为曲直之词如陈氏则以沙随之不见公与平丘之公不与自相对为曲直之词窃尝考之不见公与公不与文意诚若小不同而陈氏说亦精究事理胡氏则全无贬鲁之文恐亦小偏故参校二家论之黒壤之曲全在鲁故讳而不书沙随平丘之曲虽在晋然沙随以侨如之谮鲁实无罪而平丘以邾莒之诉鲁亦不能无责焉故于曲之中又分曲直也如此则书法两通矣】
　　附録【左氏平丘事】左氏【羊舌鲋求货于卫淫刍荛者卫人馈叔向羮与一箧锦曰卫在君之宇下敢有异志刍荛者异于他日敢请之叔向受羮反锦曰晋有羊舌鲋者渎货无厌此役也子以君命赐之其已客从之未退而禁之又及盟子产争承曰昔天子班贡轻重以列列尊贡重周之制也卑而贡重者向服也郑伯男也而使从公侯之贡惧弗给也敢以为请诸侯脩盟存小国也贡献无极亡可待也存亡之制将在今矣自日中以争至于昬晋人许之既盟子大叔咎之子产曰晋政多门贰偷之不暇何暇讨国不竞亦陵何国之为仲尼谓子产于是行也足以为国基矣诗曰乐只君子邦家之基子产君子之求乐者也且曰合诸侯艺贡事礼也】
</div>
    <div class="pagination">
<a href="春秋会通_page21.html">上一页</a><span>...</span><a href="春秋会通_page17.html">17</a><a href="春秋会通_page18.html">18</a><a href="春秋会通_page19.html">19</a><a href="春秋会通_page20.html">20</a><a href="春秋会通_page21.html">21</a><span class="current-page">22</span><a href="春秋会通_page23.html">23</a><a href="春秋会通_page24.html">24</a><a href="春秋会通_page25.html">25</a><a href="春秋会通_page26.html">26</a><a href="春秋会通_page27.html">27</a><a href="春秋会通_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
