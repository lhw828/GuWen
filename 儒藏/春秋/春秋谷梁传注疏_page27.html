<!DOCTYPE html>
<html>
<head>
    <meta charset="UTF-8">
    <title>春秋谷梁传注疏 - 第 27 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋谷梁传注疏 - 第 27 页/共 33 页</h1>
    <div class="content">　　夏叔弓如滕五月葬滕成公疏【释曰何休云月者上葬襄公诸侯莫肯加礼独滕子来会葬故恩録之谷梁以月葬爲故必不得从何说或当有故但经传不言耳】
　　秋小邾子来朝音义【朝直遥反】
　　八月大雩
　　冬大雨雹音义【雨于付反雹皮学反】
　　北燕伯欵出奔齐
　　传其曰北燕从史文也疏【释曰重发传者前高止之奔欲明从史文今北燕伯出奔亦曰北燕伯嫌目名之故重曰从史文举此二者以明例故于后不释】
　　四年春王正月大雨雪注雪或爲雹音义【雨雪于付反左氏作雨雹】疏【释曰左氏爲雹故范疑之云或爲雹也】
　　夏楚子蔡侯陈侯郑伯许男徐子滕子顿子胡子沈子小邾子宋世子佐淮夷会于申注楚灵王始会诸侯也音义【沈音审】楚人执徐子注称人以执执有罪疏【释曰僖二十一年执宋公不言楚此云楚人执徐子者彼欲见诸侯同执且不与夷狄执中国故不言楚人此时楚彊徐又夷也故云楚执不言归者盖在会而执寻亦释之故不言所归也】
　　秋七月楚子蔡侯陈侯许男顿子胡子沈子淮夷伐吴注众国之君倾众悉力以伐彊敌内外之害重故谨而月之定四年伐楚亦月此其例也疏【注释曰旧解凡日月之例多施于内不止于外而云谨而月之者以四夷之盛吴楚最甚从此以后中国微弱祸害旣重书亦宜详故注并引定四年三月公会刘子以下于召陵侵楚为证犹庄六年子突王者之师挫于诸侯僖十五年齐桓覇者之兵屈于伐厉故亦书月是其义也徐邈云伐不月而书月者为灭厉书理亦通也内外之害者内谓吴外谓众国也】执齐庆封杀之
　　传此入而杀其不言入何也庆封封乎吴钟离注言时杀庆封自于钟离实不入吴其不言伐钟离何也不与吴封也庆封其以齐氏何也注据已絶于齐爲齐讨也灵王使人以庆封令于军中曰有若齐庆封弑其君者乎注谓与崔杼共弑荘公光音义【为于伪反】庆封曰子一息我亦且一言曰有若楚公子围弑其兄之子而代之为君者乎军人粲然皆笑注粲然盛笑貌音义【粲七旦反】疏【释曰元年楚子卷卒不云弑此云弑者彼为宻弑之托以疾卒楚无良史告以不实故春秋从而书之传因庆封之对以起其事则簒之罪亦足以见也】庆封弑其君而不以弑君之罪罪之者庆封不为灵王服也不与楚讨也注传例曰称人以杀大夫为杀有罪今杀庆封经不称人故曰不以弑君之罪罪之音义【为于伪反】春秋之义用贵治贱用贤治不肖不以乱治乱也孔子曰懐恶而讨虽死不服其斯之谓与音义【肖音笑与音余】疏【释曰上云春秋之义足以见罪又称孔子曰者灵王夷狄之君欲行覇者之事嫌于得善故引春秋以明之后言孔子以正之】
　　遂灭厉
　　传遂继事也
　　九月取缯疏【释曰襄六年莒人灭缯今又云取者彼以立莒之公子为后故以灭言之其实非灭故今鲁得取之不云灭而云取者徐邈云讳故以易言之事或然矣】
　　冬十有二月乙卯叔孙豹卒
　　五年春王正月舍中军音义【舍音舍】
　　传贵复正也注鲁次国旧二军襄十一年立三军今毁之故曰复正
　　楚杀其大夫屈申音义【屈居勿反】
　　公如晋
　　夏莒牟夷以牟娄及防兹来奔
　　传以者不以者也来奔者不言出注以其方向内也及防兹以大及小也莒无大夫其曰牟夷何也以其地来也以地来则何以书也重地也注窃地之罪重故不得不録其人疏【释曰重发传者庶其以邑来而不言及此以邑来言及黑肱则不系滥故各发传也此传独言重地者举其中以包上下也】
　　秋七月公至自晋
　　戊辰叔弓帅师败莒师于贲泉注贲泉鲁地音义【败必迈反贲扶粉反左氏作蚡泉】
　　传狄人谓贲泉失台号从中国名从主人音义【台汤来反】
　　秦伯卒疏【释曰左氏以为同盟则名同盟而不盟皆从赴公羊以为秦伯不名者秦夷也匿嫡之名其意云嫡子生不以名告国中唯择勇猛者而立之又云秦伯防及稲名者嫡子故得名之言独二人以嫡得立也此传云隠七年滕侯卒云无名狄道也则此秦伯不名者以用狄道也又隐八年宿男卒注曰宿微国也未能同盟故男卒也据彼则是未同盟者则不赴以名案秦之诸君卒经或名或不名则是非用狄道盖同左氏未同盟故不名也徐邈云秦伯不名用狄道也恐非耳】
　　冬楚子蔡侯陈侯许男顿子沈子徐人越人伐吴六年春王正月杞伯益姑卒疏【释曰不日卒者盖非正也】
　　葬秦景公
　　夏季孙宿如晋
　　葬杞文公
　　宋华合比出奔卫音义【比必里反又毗志反】
　　秋九月大雩
　　楚防罢帅师伐吴
　　冬叔弓如楚
　　齐侯伐北燕
　　七年春王正月曁齐平音义【曁其器反】
　　传平者成也曁犹曁暨也暨者不得已也以外及内曰暨疏【释曰旧解平者善事也当同以为之而不得已而为之是乱道也故释之为成言成乱之辞耳或当成平义通故展转为训】
　　三月公如楚
　　叔孙婼如齐莅盟音义【婼丑略反莅音利又音类】
　　传莅位也内之前定之辞谓之莅外之前定之辞谓之来疏【释曰重发传者嫌公如楚恐婼非是君命故发明之婼亦受命也】
　　夏四月甲辰朔日有食之
　　秋八月戊辰衞侯恶卒
　　传乡曰卫齐恶注在元年音义【乡香亮反本亦作向八年同】今曰衞侯恶此何为君臣同名也君子不夺人名不夺人亲之所名重其所以来也王父名子也注不夺人名谓亲之所名明臣虽欲改君不当聼也君不聼臣易名者欲使重父命也父受命名于王父王父卒则聼父之命名之疏【释曰传言王父则祖也范云欲使人重父命也者父受名于王父王父卒则已命子故传注两言之其并存者则不讳若卒哭而后无容得斥君名盖舍名而称字耳】
　　九月公至自楚
　　冬十有一月癸未季孙宿卒
　　十有二月癸亥葬衞襄公
　　八年春陈侯之弟招杀陈世子偃师
　　传乡曰陈公子招注在元年今曰陈侯之弟招何也曰尽其亲所以恶招也注尽其亲谓旣称公子又称弟招先君之公子今君之母弟音义【恶乌路反】疏【释曰尽其亲者招前称公子明有先君之亲今变文言弟彰是今君之亲二称并见故云尽其亲也然昭元年称公子不闗杀偃师而亦言之者以变公子之文而称弟故二者并言之也十三年杀公子比不言楚比云陈世子者体国重故系国言之公子系君故不系国也若然下云杀陈孔奂系陈者楚人杀他国之臣故系国】两下相杀不志乎春秋此其志何也世子云者唯君之贰也云可以重之存焉志之也诸侯之尊兄弟不得以属通其弟云者亲之也亲而杀之恶也注恶招疏【释曰此称弟恶招光称弟恶陈侯者光有归文见经明知光无罪今招亲杀世子故知称弟以恶招也】
　　夏四月辛丑陈侯溺卒音义【溺乃歴反】
　　叔弓如晋
　　楚人执陈行人干徴师杀之注干姓征师名
　　传称人以执大夫执有罪也称行人怨接于上也疏【释曰重发传者嫌楚杀为甚恐其无罪故重发传以同之】
　　陈公子留出奔郑
　　秋搜于红注红鲁地音义【搜所求反红户公反】疏【释曰传云正也而经书者范氏例云搜狩书时其例有九书狩有四言搜有五称狩有四者桓四年狩于郎一也荘四年狩于郜二也僖二十八年狩于河阳三也哀十四年西狩获麟四也搜有五者此搜于红一也十一年大搜于比蒲二也二十二年大搜于昌间三也定十三年大搜于比蒲四也定十四年又大搜于比蒲五也范又云凡书者皆讥也昭八年秋搜于红传云正也而书之者明比年大搜失礼故因以此正见不正也是范意将秋搜得礼欲见以正刺不正故书之范例又云器械皆常故不云大言大者则器械过常狩言公此不云公者狩则主为防戏故言公搜是国家常礼故例不言公也然则搜狩书者皆讥而传云因搜狩以习用武事礼之大者也据得礼者言之范云比年失礼谓器械过常又失时是也】
　　传正也注常事不书而此书者以后比年大搜失礼因此以见正音义【见贤遍反】因搜狩以习用武事礼之大者也艾兰以为防注兰香草也防为田之大限音义【狩手又反艾鱼废反】置旃以为辕门注旃旌旗之名周礼通帛旃辕门卬车以其辕表门音义【旃之然反卬五郎反一音仰本又作昂】以葛覆质以为注质椹也门中臬葛或作褐音义【鱼列反门橜也椹张林反臬鱼列反橛也褐户葛反毛布也】流旁握御轚者不得入注流旁握谓车两轊头各去门边空握握四寸也轚挂则不得入门音义【轚古帝反挂也刘兆云絓也本或作轚轊音卫一音徐嵗反车轴头也挂户卦反又音卦碍也】车轨尘注尘不出辙马候蹄注发足相应迟疾相投音义【蹄徒兮反马足也相应应对之应】揜禽旅注揜取众禽音义【揜于检反本亦作掩】御者不失其驰然后射者能中注不失驰骋之节音义【中丁仲反下皆同】过防弗逐不从奔之道也注战不逐奔之义靣伤不献注嫌诛降音义【降户江反】不成禽不献注恶虐幼少音义【恶乌路反年末传及注皆同少诗召反】禽虽多天子取三十焉其余与士众以习射于射宫注取三十以共干豆賔客之庖射宫泽宫音义【共音恭庖歩交反】射而中田不得禽则得禽田得禽而射不中则不得禽是以知古之贵仁义而贱勇力也注射以不争为仁揖让为义音义【争争鬭之争】疏【释曰兰是草之贵者地之希有之物而云艾兰为防者广泽之内与众同生艾之为防则蓬兰同翦故举以包之置旃以为辕门谓以车为营举辕为门又建旃以表之故云置旃以为辕门以葛覆质以为质者中门之木椹谓恐木椹伤马足故以葛草覆之以为葛或为褐者谓以毛布覆之徐邈亦云恐伤马足故以毛布覆之毛诗传云褐纒旃以为门裘纒质以为与此异也流旁握御轚者不得入徐邈云流至也门之广狭足令车通至车两轴去门之旁边一握握四寸也轚者不得入轚谓挂着若车挂着门则不使得入以耻其御拙也观范之注似与徐邈同或以为流旁握者谓建旃表门之旒旁去车之两轴各一握也古字同通故传作流理亦通也但与注少僻耳范注两轴头本或作轊者两轊两轴止是一物故郑注少仪亦以轴为轊也车轨尘谓驱车尘不出轨辙马候蹄旧解四蹄皆发后足蹑前足而相伺候与范注亦合耳揜禽旅旅众也谓掩取众禽然礼云不掩羣者谓不得不分别大小一羣尽取之今虽掩众禽在田则简其麛卵之流而放之射讫则释其面伤之徒不献之以习军礼则亦不掩羣之义也○古之贵仁义者谓田猎之时务在得禽不升降是勇力也射宫之内有揖让周旋是仁义也田虽不得禽射中则得禽是贵仁义而贱勇力也旧解以为射宫之内还射死禽中则取之故以重伤为难论语称射不主皮则射皮不射禽也】
　　陈人杀其大夫公子过音义【过音戈】
　　大雩
　　冬十月壬午楚师灭陈执陈公子招放之于越杀陈孔奂
　　传恶楚子也注恶其灭人之国放有罪之人反杀无辜之臣故实是楚子而言师疏【释曰恶之者谓灭人之国又招有罪而放之奂无辜反杀之有三事之恶故贬而称师也传知是楚子者以九年经叔弓会楚子于陈知灭陈亦是楚子但为恶之故贬称师也不贬称人而言师者以楚恃彊灭国着其用大众故云师若贬之称人嫌是贱者故不言人矣】
　　葬陈哀公
　　传不与楚灭闵公也注灭国不葬闵楚夷狄以无道灭之故书葬以存陈疏【释曰灭国不葬今书葬者以楚夷狄无道灭人闵陈之灭故书葬以存之】
　　九年春叔弓会楚子于陈
　　许迁于夷注以自迁为文而地者许复见也夷许地徐邈曰许十八年又迁于白羽许比迁徙所都无常居处薄浅如一邑之移故略而不月不得从国迁常例音义【复扶又反见贤遍反】疏【注释曰僖元年夏六月郉迁于夷仪三十一年十二月衞迁于帝丘皆书月而许迁不月故知是畧也】
　　夏四月陈火音义【火左氏作灾】
　　传国曰灾邑曰火火不志此何以志闵陈而存之也注陈已灭矣犹书火者不与楚灭也不可以方全国故不云灾何休曰月者闵之疏【释曰传言火不志则是无例而云国曰灾邑曰火者火不合志志者皆义所见此书者以见不与楚灭义在存陈也陈灭不可以比全国故以邑録之既以邑録之则不得与国同文国邑文既不同传宜显变例故云国曰灾邑曰火】
　　秋仲孙貜如齐音义【貜俱反】
　　冬筑郎囿音义【囿音又旧于目反苑也】
　　十年春王正月
　　夏齐栾施来奔
　　秋七月季孙意如叔弓仲孙貜帅师伐莒
　　戊子晋侯彪卒音义【彪彼虬反】
　　九月叔孙婼如晋注月者为下葬晋平公起音义【为于伪反】葬晋平公
　　十有二月甲子宋公成卒注不书冬甯所未详音义【成音城】疏【释曰何休云去冬者盖昭娶吴孟子之年故贬范旣不注或是阙文也】
　　十有一年春王二月叔弓如宋葬宋平公注晋献公以杀世子申生故不书葬宋平公杀世子痤而书葬何乎何休曰痤有罪故也痤之罪所未闻郑荘公杀弟而书葬以段不弟也何氏将以理例推之然则段不弟也故不书弟痤若不子亦不应书世子书世子则痤之罪非不子明矣音义【痤在禾反不弟大帝反又如字下不弟同】疏【注释曰晋献公杀世子申生故不书葬痤若无不子之行而平公杀之所以书葬者申生贤孝遇防而死故黜献公之葬痤虽无不子之文微有小罪故不黜宋公之葬若然范云甯所未闻者不直取何休之説故云未闻范以与何説异者何休意直谓痤有罪如郑段之比故平公书葬不论罪之轻重范意以郑段至逆经不言弟痤若不子亦不应云世子旣云世子明无至逆故不从何説而云未闻今以罪轻重解之与何休异】
　　夏四月丁巳楚子防诱蔡侯般杀之于申音义【防其然反或作干般音班】
　　传何为名之也注据诸侯不生名疏【注释曰十六年楚子诱戎蛮子杀之不名所以不据之以明于例而总云诸侯不生名者以传于郑伯髠原之卒亦言诸侯不生名者又恐华戎异例故注以广问众例言之】夷狄之君诱中国之君而杀之故谨而名之也称时称月称日称地谨之也注蔡侯般弑父之贼此人伦之所不容王诛之所必加礼凡在官者杀无赦岂得恶楚子杀般乎若谓夷狄之君不得行礼于中国者理既不通事又不然宣十一年楚人杀陈夏征舒不言入传曰明楚之讨有罪也似若上下违反不两立之説尝试论之曰夫罸不及嗣先王之令典懐恶而讨丈夫之丑行楚防灭人之国杀人之子伐不以罪亦已明矣荘王之讨征舒则异于是矣凡罸当其理虽夷必申苟违斯道虽华必抑故荘王得为伯讨齐侯不得灭纪赵盾救陈则称师以大之灵王诱蔡则书名以恶之所以情理俱畅善恶两显岂直恶夷狄之君讨中国之乱哉夫楚灵王之杀蔡般亦犹晋恵之戮里克虽伐弑逆之国诛有罪之人不获讨贼之美而有累谨之名者良有以也音义【得恶乌路反下以恶之岂直恶同夏户雅反行下孟反当丁浪反又如字盾徒本反累力伪反】疏【释曰注凡罚当其理虽夷必申苟违斯道虽华必抑似华戎讨罪事同云夷狄之君诱中国之君而杀之故谨而名之又似华戎事异者据此传意就讨不以罪之内则华夷不同注意言但罚当其理者则华夷不异知然者传以春秋书诱有二皆楚子所为其罪或名或不名据此二文详畧知诱中国君与夷狄君异也注故荘王得为伯讨齐侯不得灭纪明讨得其罪者则华夷不异可知也注释曰杀父者谓襄三十年蔡世子般弑其君固是也礼凢在官者杀无赦礼记檀弓文两立之説谓两理皆立之説所以谓之两理者楚杀征舒则传云讨有罪楚杀蔡般则传云夷狄诱中国之君故名之同论楚讨二者意异故云两理也又解两立之説谓两事立説或以为不字下读云不两立之说谓事不得两立恐非也又云伐弑逆之国谓蔡也诛有罪之人谓里克也而有累谨之名者晋杀其大夫里克传云称国以杀罪累上也是谓晋惠也楚子诱蔡侯传曰谨而名之是谓楚灵也】
　　楚公子弃疾帅师围蔡
　　五月甲申夫人归氏薨注昭公母胡女归姓
　　大搜于比蒲注夏而言搜盖用秋搜之礼八年秋搜于红传曰正也比蒲大搜人众器械有逾常礼时有小君之丧不讥丧搜者重守国之衞安不忘危音义【比音毗械户戒反】疏【注释曰传称夏曰苖秋曰搜今五月大搜自是用秋搜之礼而云盖者以传无文解故云盖以示疑也注又引传曰正也今以失时之搜故引正以讥不正也】
　　仲孙貜会邾子盟于祲祥注祲祥地也音义【祲子鸩反】秋季孙意如会晋韩起齐国弱宋华亥衞北宫佗郑罕虎曹人杞人于厥憖注厥憖地名音义【佗大河反憖鱼靳反又五辖反】九月己亥葬我小君齐归注齐諡
　　冬十有一月丁酉楚师灭蔡执蔡世子友以归用之注僖十九年邾人执缯子用之传曰用之者叩其鼻以衈血恶之故谨而日之音义【叩音口衈音二恶乌路反下文及注同】疏【释曰传例灭中国日则此书日为灭而云恶用蔡世子友故谨而日之者灭国书日传例已明用人书日其文未显注嫌用之不得蒙日故特言之其实二者皆当日又检经上下执例日则书日为恶故云谨而日之也左氏以为用之杀蔡世子祭冈山公羊以为用之筑城今范引僖十九年传则用之祭社也】
　　传此子也注诸侯在丧称子其曰世子何也不与楚杀也一事注乎志所以恶楚子也注一事辄注而志之也何休曰即不与楚杀当贬楚尔何故反贬蔡称世子邪郑君释之曰灭蔡者楚子也而称师固已贬矣楚子思启封疆而贪蔡诱杀蔡侯般冬而灭蔡杀友恶其淫放其志杀蔡国二君以取其国故变子言世子使若不得其君然音义【注张具反又之住反疆居良反】疏【释曰世子父没仍得称世子母弟兄死而不得称弟者世子继体之名父虽没若意有所见则亦得称之母弟者对兄没则宠名弃矣故不得称弟注释曰经称公子弃疾帅师围蔡郑知是楚子者以弃疾若贬当云楚人今贬而称师故知楚子也又传云恶楚子也明非弃疾然则恶楚子变文云世子者以楚四年之中灭两国杀二君自谓得志若遂其防暴是表中国之衰申夷狄之彊故抑之使若不得其君故云世子也】
　　十有二年春齐髙偃帅师纳北燕伯于阳注三年所奔齐者偃高徯孙齐大夫也阳燕别邑不言于燕未得国都也
　　传纳者内不受也燕伯之不名何也注据义不可受则应名而絶之疏【注释曰楚人围陈纳顿子传曰纳者何内弗受也彼称纳而不名衞侯入于夷仪亦不书名则不书名乃是常事而传怪燕伯不名者卫侯朔入于卫传曰朔之名恶也则诸侯有恶出入皆名北燕伯亦出入宜名但不以高偃挈之故直出书名而已顿子不名者为楚微者所纳故亦不名卫侯入于夷仪不名者以复归有名故未入国畧而不名也郑伯突亦未入国书名者以后不书复归故入栎书名也】不以髙偃挈燕伯也注邵曰公子遂以去公子为挈燕伯以书名为挈者臣宜书名故须去公子乃为挈君不可名而以臣名君者不待去燕伯则为挈也是以目燕伯而不书名所以不与髙偃挈之音义【挈苦结反去起吕反】
　　三月壬申郑伯嘉卒
　　夏宋公使华定来聘
　　公如晋至河乃复
　　传季孙氏不使遂乎晋也疏【释曰不言意如而云氏者欲见累世谮公故也】
　　五月葬郑简公
　　楚杀其大夫成虎
　　秋七月
　　冬十月公子憖出奔齐音义【憖鱼靳反】
　　楚子伐徐
　　晋伐鲜虞
　　传其曰晋狄之也其狄之何也不正其与夷狄交伐中国故狄称之也注鲜虞姬姓白狄也地居中山故曰中国夷狄谓楚也何休曰春秋多与夷狄竝伐何以不狄也郑君释之曰晋不见因会以绥诸夏而伐同姓贬之可也狄之大重晋为厥憖之防实谋救蔡以八国之师而不救楚终灭蔡今又伐徐晋不纠合诸侯以遂前志舍而伐鲜虞是楚而不如也故狄称之焉厥憖之会谷梁无传郑君之説似依左氏甯所未详是谷梁意非音义【见贤徧反夏户雅反舍音舍】疏【释曰麋信云夷狄交伐谓楚伐徐晋伐鲜虞是也范云夷狄谓楚也则与麋信不异耳注释曰鲜虞姬姓白狄也者世本文也云甯所未详是谷梁意非者疑郑以厥憖之防谋救蔡者作谷梁意也若然范答薄氏亦言楚灭陈蔡而晋不能救弃盟背好交相伐攻者范意以楚灭陈蔡晋不能救者不据厥憖之会故也】
　　十有三年春叔弓帅师围费音义【费音秘】
　　夏四月楚公子比自晋归于楚弑其君防于干溪注干溪楚地音义【溪苦奚反】疏【释曰左氏以为田猎于干溪公羊以为作干溪台三年不成范云干溪楚地则从左氏也】
　　传自晋晋有奉焉尔归而弑不言归言归非弑也注传例曰归为善自某归次之然则弑君不得言归比不弑之一騐也疏【释曰重发传者楚比之归归实非弑嫌自亦非晋力故复明之】归一事也弑一事也而遂言之以比之归弑比不弑也注归弑其事各异自宜别书之而今连言之是比之归遇君弑尔比不弑之二验也疏【注释曰齐小白入于齐齐人取子纠杀之齐阳生入于齐齐臣乞弑其君荼彼各异书明知此亦宜别书之】弑君者日不日比不弑也注据文元年丁未楚世子商臣弑其君髠日比不日比不弑之三验也音义【髠苦门反】疏【释曰杀君日不辨嫡庶者中国死者正则日不正不日是楚不关中国之例故范注引商臣为证也】
　　楚公子弃疾杀公子比
　　传当上之辞也当上之辞者谓不称人以杀乃以君杀之也注称人以杀谓若卫人杀祝吁于濮是也今比实不弑故以君杀大夫之辞言之音义【吁香于反濮音卜】疏【释曰谓不称人以杀而云公子弃疾杀公子比如王札子杀召伯毛伯也】讨贼以当上之辞杀非弑也注实有弑君之罪则人人皆欲杀宜称人以杀之今言楚公子弃疾杀公子比明弃疾所杀非弑君之人比之不弑四验也比之不弑有四注上四事取国者称国以弑注若比欲取国而杀君者当直云楚比弑其君防不应言公子也若卫祝吁弑其君完齐无知弑其君诸儿之类是也楚公子弃疾杀公子比比不嫌也注今弃疾杀之又言杀公子比不言弑其君是比无欲为君之嫌春秋不以嫌代嫌注不以乱治乱之义弃疾主其事故嫌也注比实无弑君之罪而主杀之者是弃疾欲为君之嫌疏【注释曰比归称公子今弃疾杀之亦云公子不言弑其君是比无欲为君之嫌异于无知祝吁之类也然无知祝吁有嫌此亦不称君未逾年之主例不得称君以公子则异于祝吁之类齐公子商人弑舍虽未逾年欲成商人之罪而称君若成弃疾之罪亦应称君故范决其不言杀其君也春秋不以嫌代嫌者谓比归而遇弑虽则无嫌弃疾之意亦以比欲为君之嫌而杀之是弃疾以比为嫌弃疾杀比而自立亦是嫌也今弃疾不以国氏者不以嫌代嫌故也若以嫌代嫌而当云楚弃疾杀公子比也但由不以嫌代嫌故存弃疾之氏耳弃疾主其事故嫌也传言此者弃疾杀比理实有嫌但为不以嫌代嫌故经无其事传以弃疾经无嫌文故云弃疾主其事故嫌也主其事者主杀比之事也】
　　秋公会刘子晋侯齐侯宋公衞侯郑伯曹伯莒子邾子滕子薛伯杞伯小邾子于平丘注平丘地也八月甲戌同盟于平丘公不与盟注公以再如晋不得入故不肯与盟音义【与音豫又如字下及注同】
　　传同者有同也同外楚也公不与盟者可以与而不与讥在公也其日善是盟也注公不与盟当从外盟不日今日之善其会盟因楚有难而反陈蔡之君音义【难乃旦反】疏【注释曰外盟不日者隐八年曰外盟不日此其日何也诸侯之参盟于是始故谨而日之是非始则不日也】
</div>
    <div class="pagination">
<a href="春秋谷梁传注疏_page26.html">上一页</a><span>...</span><a href="春秋谷梁传注疏_page22.html">22</a><a href="春秋谷梁传注疏_page23.html">23</a><a href="春秋谷梁传注疏_page24.html">24</a><a href="春秋谷梁传注疏_page25.html">25</a><a href="春秋谷梁传注疏_page26.html">26</a><span class="current-page">27</span><a href="春秋谷梁传注疏_page28.html">28</a><a href="春秋谷梁传注疏_page29.html">29</a><a href="春秋谷梁传注疏_page30.html">30</a><a href="春秋谷梁传注疏_page31.html">31</a><a href="春秋谷梁传注疏_page32.html">32</a><span>...</span><a href="春秋谷梁传注疏_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
