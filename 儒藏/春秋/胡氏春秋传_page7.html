<!DOCTYPE html>
<html>
<head>
    <meta charset="UTF-8">
    <title>胡氏春秋传 - 第 7 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>胡氏春秋传 - 第 7 页/共 38 页</h1>
    <div class="content">








　　春秋传二
　　钦定四库全书
　　春秋传三　　　　　　宋　胡安国　撰
　　隠公下
　　【丙桓王寅五年】八年【齐僖十六晋哀三蔡宣三十五卒衞宣四郑庄二十九曹桓四十二陈桓三十杞武三十六宋殇五秦宁公元年楚武二十六】
　　春宋公衞侯遇于垂音注【垂衞地特相遇不书书宋衞将以为参盟也】三月郑伯使宛来归祊音注【宛郑大夫也音苑祊郑祀泰山之邑音崩】庚寅我入祊
　　【郑伯欲以泰山之祊易许田前此来输平者以言请之矣未入地也至是来归祊者其地既输矣未易许也周制六年五服一朝故于天子之郊有朝宿之地又六年王乃时廵诸侯各朝于方岳故于泰山之旁有汤沐之邑诸侯于王畿之内方岳之下皆有是乎成王以周公有大勲劳故特赐之许田为朝宿之地如皆有焉尽天子之郊不足为其地矣宣王以郑伯母弟懿亲故特赐之祊田为汤沐之邑如皆有焉尽泰山之旁不足为其邑矣祊近于鲁许邻于郑各以其近者相易何以不可乎用是见郑有无君之心而谓天王不复能廵狩矣用是见郑有无亲之心而敢与人以先祖所受之邑矣其言我入祊者祊非我有也入者不顺之词义不可而强入之也】
　　夏六月已亥蔡侯考父卒音注【宣公卒桓侯封人立】
　　辛亥宿男卒
　　【天王崩告于诸侯则不名诸侯薨以名赴而自别于大上礼也古者死而不諡不以名为讳周人以諡易名于是乎有讳礼故君薨赴于他国则曰寡君不禄敢告执事春秋之时遵用此礼凡赴者皆不以名矣经书其终虽五霸强国齐桓晋文之盛莫不以名者是仲尼笔之也赴不以名而书其名者与鲁通也已通而不名者旧史失之耳未通而名者有所证矣故传此义者记于礼篇曰诸侯不生名夫生则不名死则名之别于大上示君臣尊卑之等盖礼之中也诸侯薨赴不以名而仲尼革之必以名书变周制矣春秋鲁史圣人修之也而孟子谓之作以此类也】
　　秋七月庚午宋公齐侯衞侯盟于瓦屋音注【瓦屋周地此参盟之始有参盟然后有主盟也】
　　【程氏曰宋为主盟与郑絶也大道隠而家天下然后有诰誓忠信薄而人心疑然后有诅盟盟诅烦而约剂乱然后有交质子至是倾危之俗成民不立矣春秋革薄从忠于参盟书日谨其始也周官设司盟掌盟载之法凡邦国有疑则请盟于会同聼命于天子亦圣人待衰世之意尔徳又下衰诸侯放恣其屡盟也不待防同其私约也不繇天子口血未干而渝盟者有矣其末至于交质子犹有不信者焉春秋谨参盟善胥命美萧鱼之防以信待人而不疑也盖有志于天下为公之世凡此类亦变周制矣】音注【约于妙反质音置繇音由干音干】
　　八月蔡宣公
　　九月辛卯公及莒人盟于浮来音注【浮来莒邑此好莒之始鲁君特会外大夫始此】
　　【莒小国人防者而公与之盟故特言及以讥失礼且明非大夫之罪也易曰谦尊而先卑而不可逾隠公可谓谦矣何以讥之为失礼曰谦亨君子以裒多益寡称物平施屈千乘之尊下与小国之大夫盟岂称物平施之谓乎太卑而可逾非谦徳矣】音注【裒蒲侯反称尺证反施始防反】
　　螟
　　冬十有二月无骇卒音注【公不与小敛故不书日卒而后赐族故不书氏无骇书名未赐族也诸侯之子为大夫则称公子其孙也而为大夫则称公孙公孙之子与异姓之臣未赐族而身为大夫则称名无骇侠之类是也已赐族而使之世为大夫则称族如仲孙叔孙季孙之类是也古者置卿必求贤徳不以世官春秋之初犹为近古故无骇与侠皆书名耳其后官人以世无不赐之族或以字或以諡或以官或以邑而先王之礼亡矣至于三家专鲁六卿分晋诸侯失国出奔者相继职此由也按礼天子寰内诸侯世其禄而不嗣然则诸侯所置大夫嗣其位而不易岂礼也哉观春秋所书而是非之迹着矣治乱之效明矣】音注【寰音县】
　　【丁桓王夘六年】九年【齐僖十七晋哀四卫宣五蔡桓侯封人元年郑荘三十曹桓四十三陈桓三十一武三十七宋殇六秦宁二楚武二十七】
　　春天王使南季来聘音注【南季天子大夫也】
　　【按周礼行人王者待诸侯有时聘以结好闲问以谕志而谷梁子何以独言聘诸侯非正也古者诸侯于天子比年一小聘三年一大聘五年一朝天子于诸侯不可以若是恝故亦有聘问之礼焉隠公即位九年于此而史防不书遣使如周则是未尝聘也亦不书公如京师则是未尝朝也一不朝则贬其爵再不朝则削其地如隠公者贬爵削地可也刑则不举遣使聘焉其斯以为不正乎经书公如京师者一朝于王所者二卿大夫如京师者五举鲁一国则天下诸侯怠慢不臣可知矣书天王来聘者七锡命者三归脤者一赗者四则问于他邦及齐晋秦楚之大国又可知矣王之不王如此征伐安得不自诸侯出乎诸侯之不臣如此政事安得不自大夫出乎君臣上下之分易矣陪臣执国命夷狄制诸夏矣其原皆自天王失威福之柄也春秋于此葢有不得已焉尔矣】音注【恝苦八反】
　　三月癸酉大雨震电庚辰大雨雪音注【雨于付反】
　　【震电者阳精之雨雪者隂气之凝周三月夏之正月也雷未可以出电未可以见而大震电此阳失节也雷已出电已见则雪不当复降而大雨雪此隂气纵也夫隂阳运动有常而无忒凡失其度人为感之也今阳失节而隂气纵公子翚之防兆矣钟巫之难萌矣春秋灾异必书虽不言其事应而事应具存惟明于天人相感之际响应之理则见圣人所书之意矣】
　　侠卒音注【侠鲁大夫未赐族者音叶】
　　夏城郎音注【郎鲁邑】
　　【城者御暴保民之所而城有制役有时大都不过三国之一邑无百雉之城制也鲁尝城费城郈其后复堕焉则越礼而非制矣凡土功龙见而戒事火见而制用水昏正而栽日至而毕时也隠公城中丘城郎而皆以夏则妨农务而非时矣城不逾制役不违时又当分财用平板榦称畚筑程土物议逺迩畧基址揣厚薄仞沟洫具糇粮度有司量功命日不愆于素然后为之可也况失其时制妄兴大作无爱养斯民之意者其罪之轻重见矣】音注【费音秘堕许规反栽才代反又音再畚布衮反】
　　秋七月
　　冬公防齐侯于防音注【防宋地明年鲁取之】
　　【周官行人曰时防以四方之禁此谓非时而合诸侯以禁止天下之不义也列国何为有此名凡书会皆讥也谓非王事相会聚尔左传称宋公不王郑伯以王命讨之使来告命防于防谋伐宋也于中丘为师期也亦谓之非王事可乎曰以王命讨宋而聴征讨之禁于王都虽召陵之举不是及矣始则私相会为谋于防中则私相盟为师期于邓终则乗败人而深为利以取二邑归诸已奉王命讨不庭者果如是乎经之书会书伐而不异其文以此】音注【召音邵】
　　【戊桓王辰七年】十年【齐僖十八晋哀五卫宣六蔡桓二郑荘三十一曹桓四十四陈桓王十二武三十八宋殇七秦宁三楚武二十八】
　　春王二月公防齐侯郑伯于中丘
　　夏翚帅师防齐人郑人伐宋
　　【翚不氏先期也始而防宋以伐郑固请而行今而防郑以伐宋先期而徃不待钟巫之变知其有无君之心矣夫乱臣贼子积其强恶非一朝一夕之故及权势已成威行中外虽欲制之其将能乎故去其公子以戒兵柄下移制之于未乱也】
　　六月壬戌公败宋师于菅音注【齐郑后期故公独败宋师书败宋未陈也菅宋地古顽反】
　　辛未取郜辛巳取防音注【郜防宋二邑郑入之以归于我也郑取郜防归于我不书郑讥不在郑晋取济西汶阳邾田归于我不书晋讥不在晋也郜音告】
　　【内大恶其辞婉小恶直书而不隠夫诸侯分邑非其有而取之盗也曷不隠乎于取之中犹有重焉者若成公取鄟襄公取邿昭公取鄫皆覆人之邦而絶其嗣亦书曰取所谓犹有重焉者此也故取郜取防直书而不隠也其不言战而言败败之者为主彼与战而此败之也皆陈曰战诈战曰败】音注【陈音阵】
　　秋宋人衞人入郑
　　宋人【殇】蔡人【宣】衞人【宣】伐戴郑伯伐取之音注【戴小国称伐称取兼之也或疑郑人兵力不能取戴兼三国之师非矣什围伍攻正也以寡覆众竒也庄公盖尝克叔败王师困州吁而入许能以竒胜可知矣故驻师于郊多方以误之也四国巳闘起乗其一举而兼取之卞庄子之术也然则可乎孟子曰善战者服上刑称伐取音其以郑庄公残民之甚当此刑矣】音注【卞庄子鲁卞邑大夫】
　　冬十月壬午齐人郑人入郕音注【郕小国】
　　【左氏传云宋公不王郑伯以王命致讨而郕人不防齐郑入郕讨违王命也程氏谓宋本以公子冯在郑故二国交恶春秋不见其为王讨也王臣不行王师不出矫假以逞私忿耳此说据经为合若讨违王命则不书入矣入者不顺之词也苟以为难词则齐郑大国于讨郕何难哉】
　　【巳桓王已八年】十有一年【齐僖十九晋哀六衞宣七蔡桓三郑庄三十二曹桓四十五陈桓三十三武三十九宋殇八秦宁四楚武二十九】音注【干寳曰十盈则更始以竒从盈数故曰有】
　　春滕侯薛侯来朝音注【此诸侯朝鲁之始亦旅见之始】
　　【诸侯朝于诸侯礼乎孔子曰邦君为两君之好有反坫周礼行人凡诸侯之邦交殷相聘世相朝也然谓之殷则得中而不过谓之世则终诸侯之世而一相朝其为礼亦节矣周衰典礼大壊诸侯放恣无礼义之交惟强弱之视以鲁事观焉或来朝而不报其礼或屡徃而不纳以归无合于中聘世朝之制矣且列国于天子述所职者葢阙如也而自相朝聘可乎凡大国来聘小国来朝一切书而不削皆所以示讥滕薛二君不特言者又讥旅见也非天子不旅见诸侯偃然受之而不辞亦以见隐公之志荒矣】音注【好去声坫丁念反】
　　夏公会郑伯于时来音注【时来郑地】
　　秋七月壬午公及齐侯郑伯入许
　　【书会则伐许者本郑志也书及则入许者公所欲也隠公即位十有一年天王遣使来聘者再而未尝朝于京师罪一也平王崩不奔丧会致使武氏子来求赙罪二也礼乐征伐自天子出而擅兴兵甲为宋而伐邾为郑而伐宋罪三也山川土田各有封守上受之天王下传之先祖而取郜及防入祊易许罪四也今又入人之国而逐其君罪五也凡此五不韪者人臣之大恶而隠公兼有之然则不善之殃岂特始于惠成于桓而隠之积亦不可得而揜矣使隠公者为国以礼而自强于善岂有钟巫之难乎是故春秋所载以人事言则是非善恶之迹设施于前而成败吉凶之效见于后以天道言则感应之理明矣不可不察也】音注【韪音伟】
　　冬十有一月壬辰公薨
　　【致隠让国立不以正惠公之罪也致桓弑君几不早断隠公之失也既有谗人交乱其间忧虞之象着矣而曰使营菟裘吾将老焉是犹豫留时辨之弗早辨也其及也宜隠公见弑鲁史旧文必以实书其曰公薨者仲尼亲笔也古者史官以直为职而不讳国恶仲尼笔削旧史断自圣心于鲁君见弑削而不书者葢国史一官之守春秋万世之法其用固不同矣不书弑示臣子于君父有隠避其恶之礼不书地示臣子于君父有不没其实之忠不书示臣子于君父有讨贼复雠之义非圣人莫能修谓此类也夫贼不讨雠不复而不书则服不除寝苫枕戈无时而终事也以此法讨贼至严矣故曰春秋成而乱臣贼子惧】音注【苫始占反】
　　【右隠公十有一年书于经者其事七十有六以为经世之典拨乱反正之书百王不易之大法其详可得闻乎谓一为元则知祖述宪章以体元为人主之职谓周正为春则知立制度改正朔以夏正为可行之时谓正月为王正则知天下之定于一也隠公不书即位则知父子君臣之大伦不可废也与邾仪父宋人盟而皆书曰及则知以忠信诚慤为先而盟誓不足贵也大叔出奔共而书曰郑伯克段则知以亲爱为主而恩义之轻重不可偏也来赗仲子而冡宰书名则知夫妇人伦之本而嫡妾之名分不可乱也祭伯朝鲁直书曰来则知人臣义无私交而朋党之原不可长也公子益师书卒则知春秋贵大臣而恩礼之哀荣不可恝也元者何仁是也仁者何心是也建立万法酬酢万事帅驭万夫统理万国皆此心之用也尧舜禹以天下相授尧所以命舜舜亦以命禹首曰人心惟危道心惟防周公称乃考文王惟克厥宅心乃克立兹常事故一心定而万物服矣春之为夏正何也夫斗指寅然后谓之春建已然后谓之夏故易曰兊正秋也以兊为正秋则坎为正冬必矣今以冬为春则四时易其位春秋正名之书岂其若是哉故程氏谓周正月非春也假天时以立义耳商人以建丑革夏正而不能行之于周周人以建子革商正而不能行之于秦秦人以建亥为正固不可行矣自汉世改用夏时经歴千载以至于今卒不能易谓为百王不易之大法指此一事可知矣仲尼岂以欺后世哉王正月之定于一何也天无二日土无二王家无二主尊无二上道无二致政无二门故议常经者黜百家尊孔氏诸不在六艺之科者勿使并进此道术之归于一也言致理者欲令政事皆出中书而变礼乐革制度则流故窜殛之刑随其后此国政之归于一也若乃关私门废公道各以便宜行事是人自为政谬于春秋大一统之义矣盟于昧而书及公所欲也盟于宿而书及公立而求成焉非若小国之于大国不得已而要盟者后七年为宋而伐邾昧之盟其刑牲歃血果何为也后十年为郑而伐宋宿之盟要质鬼神又安在乎比事以观而盟不足责亦审矣世衰道隠民彛泯乱若宋殇之于冯也衞侯郑之于叔武瑕也皆为利争不胜计也而庄公独以顺母为辞养成段恶夫中也养不中才也养不才故人乐有贤父兄也仁人之于兄弟不藏怒焉不宿怨焉亲爱之而已矣象忧亦忧象喜亦喜恩掩义也使吏治其国而象不得有为义胜恩也恩义并立而中持衡焉段虽凶逆焉攸乱此春秋责荘公之意也太宰建邦六典以佐王治邦国者也而承命以赗诸侯之妾不知其不可是为不智知其不可而不言是为不忠不忠不智之人而可以居百僚之长乎故贬而书名贱之也或曰安知咺之不言如其不用何言而不用则辞其位而不居礼也今奉命而来则知其阿谀顺防无体国爱君之义矣其贬而书名非宰也夫危而不持颠而不扶则将焉用彼相若以其尝为冡宰不论功罪而曲以礼貎加之非春秋责相之意矣君子有更相汲引交好以为公小人有互相朋党比周以为私其迹虽同而情异不可不察也祭伯朝鲁安知其为私而不与乎隠公之立未尝请命王法所当治也祭伯为王卿士不能诏王以正典刑而逺来朝之其为阿私审矣故尹氏来讣不称爵祭叔来聘不言使皆以明人臣之义杜朋党之原耳大夫书卒见君臣之义也不书明尊卑之等也或日或不日着礼貎之差也名而不书氏者身自为卿而非世也其称公子以贵戚故使为卿也不书官者不请于王而自命也其有将兵而会战奉使而出疆名姓巳登于史册如公子翚者而不书卒何也迷国误朝躬行弑逆则有天讨之刑矣公子遂之罪亦同而书卒何也因事之变以明卿卒不绎之礼而义不系于遂也季孙意如无事之变而书卒独何欤春秋有变例定哀多微辞季氏逐昭公杀务人而立宋若有汉髙帝之公不赏私劳则三家退聼公室张矣定公幸于祸而忘其雠诱于利而防其辱以意如为大矣而不讨先君之贼也天理灭矣是故比事以观其异同可见触类而长其指意无穷以一年之事考之则二百四十二年之行事皆可见矣以为经世之典拨乱反正之书百王不易之大法岂不信夫】音注【务人即公为昭公太子】











　　春秋传卷三
　　钦定四库全书
　　春秋传卷四　　　　　　宋　胡安国　撰桓公上【公名轨惠公之子隠公之弟弑兄自立史记一名允諡法辟土服逺曰桓】
　　周【桓王九年鲁桓公十五年桓王崩子庄王立】
　　郑【庄公三十三年鲁桓公十一年庄公卒子昭公忽立是年忽奔衞厉公突立桓十五年厉公奔蔡昭公归秋突入于栎桓十七年昭公弑立子亹桓十八年齐杀亹祭仲立子仪】
　　齐【僖公二十年鲁桓公十四年僖公卒子襄公诸儿立】
　　宋【殇公九年鲁桓公二年殇公弑庄公冯立】
　　晋【翼哀侯七年鲁桓公二年哀侯侵陉庭陉庭与曲沃武公谋桓三年曲沃伐翼获哀侯晋人立其子小子侯桓七年曲沃武公杀小子侯桓八年曲沃灭翼冬王命虢仲立晋哀侯之弟缗于晋　曲沃武公五年】
　　衞【宣公八年鲁桓公十二年宣公卒惠公朔立桓十六年惠公奔齐公子黔牟立】
　　蔡【桓侯四年鲁桓公十七年桓侯卒子哀侯献舞立】
　　曹【桓公四十六年鲁桓公十年曹桓公卒庄公射姑立】
　　滕【详见隠公元年】
　　陈【桓公三十四年鲁桓公五年陈桓公卒陈佗杀太子免而自立桓六年蔡人杀陈佗厉公跃立桓十二年厉公卒庄公林立】
　　杞【武公详见隠公元年】
　　薛【详见隠公元年】
　　莒【详见隠公元年】
　　邾【仪父详见隠公元年】
　　许【许叔详见隠公元年鲁桓公十五年许叔入于许】
　　小邾【详见隠公元年】
　　楚【武主三十年鲁桓公六年伐随使随请周尊楚号周室不聼还报楚桓公八年熊通怒自立为楚武王与随人盟而去详见庄公四年传注】
　　秦【详见隠公元年】
　　呉【详见隠公元年】
　　越【详见隠公元年】
　　【庚桓王午九年】元年【齐僖二十年晋哀七年衞宣八年蔡桓四年郑荘三十三年曹桓四十六年陈桓三十四年杞武四十年宋殇九年秦宁五年楚武三十年】
　　【元年即位之始年也自是累数虽久而不易此前古人君记事之例春秋祖述为编年法及汉文帝惑方士之言改后元年始乱古制夫在位十有六载矣复称元年可乎孝武又因事别建年号歴代因之或五六年或四三年或一嵗再更使记注繁无莫之胜载夫歴世无穷而美名有尽岂记久明逺可行之法也必欲传久当以春秋编年为正】音注【复扶又反更胜并平声】
　　春王正月公即位音注【春秋自隠至文六君唯桓文书即位亦唯桓文书锡命请命之礼废矣成公以后皆书即位而无锡命王室感讽诸侯之意不复讲也】
　　【桓公与闻乎故而书即位着其弑立之罪深絶之也羙恶不嫌同辞或问桓非惠公之适子乎适子当立而未能自立是故隠公摄焉以俟其长而授之位久摄而不归疑其遂有之也是以至于见弑而恶亦有所分矣春秋曷为深絶桓也曰古者诸侯不再娶于礼无二适惠公元妃既卒继室以声子则是摄行内主之事矣仲子安得为夫人母非夫人则桓乃隠之庶弟安得为适子谓当立乎桓不当立则国乃隠公之国其欲授桓乃实让之非摄也摄让异乎曰非其有而居之者摄也故周公即政而谓之摄推已所有以与人者让也故尧舜禅受而谓之让惠无适嗣隠公继室之子于次居长礼当嗣世其欲授桓所谓推己所有以与人者也岂曰摄之云乎以其实让而桓乃弑之春秋所以恶桓深絶之也然则公羊所谓桓防而贵隠长而卑子以母贵者其说非欤曰此徇惠公失礼而为之词非春秋之法也仲子有宠惠公欲以为夫人母爱者子抱惠公欲以桓为适嗣礼之所不得为也礼不得为而惠公纵其邪心而为之隠公又探其邪志而成之公羊又肆为邪说而传之汉朝又引为邪议而用之夫妇之大伦乱矣春秋明着桓罪深加贬絶备书终始讨贼之义以示王法正人伦存天理训后世不可以邪汨之也】音注【与音豫适音嫡后同恶去声】
　　三月公会郑伯于垂音注【垂即犬丘卫地】
　　郑伯以璧假许田
　　【许田所以易祊也郑既归祊矣又加璧者祊薄于许故也鲁山东之国与祊为邻郑畿内之邦许田近地也以此易彼各利于国而圣人乃以为恶而隠之独何欤曰利者人欲之私放于利必至夺攘而后厌义者天理之公正其义则推之天下国家而可行春秋恶易许田孟子极陈利国之害皆拔本塞源杜簒弑之渐也汤沐之邑朝宿之地先王所锡先祖所受私相贸易而莫之顾是有无君之心而废朝觐之礼矣是有无亲之心而弃先祖之地矣故圣人以是为国恶而隠之也其不曰以璧易田而谓之假者夫易则已矣言假则有归道焉又以见许人改过迁善自新之意非止隠国恶而已也其垂训之意大矣】音注【厌恶并去声贸音茂见音现】
　　夏四月丁未公及郑伯【庄】盟于越音注【越近垂地结祊成也垂之会郑为主也故称防越之盟鲁志也故称及郑人欲得许由以自广是以为垂之会桓公欲结郑好以自安是以为越之盟夫弑逆之人凡民罔弗憗即孟子所谓不待教命人得而诛之者也而郑与之盟以定其位是肆人欲灭天理不知克巳之功而唯事于责人圣人所为惧春秋所以作无俟于贬絶而恶自见矣】音注【为去声见音现】
　　秋大水
</div>
    <div class="pagination">
<a href="胡氏春秋传_page6.html">上一页</a><span>...</span><a href="胡氏春秋传_page2.html">2</a><a href="胡氏春秋传_page3.html">3</a><a href="胡氏春秋传_page4.html">4</a><a href="胡氏春秋传_page5.html">5</a><a href="胡氏春秋传_page6.html">6</a><span class="current-page">7</span><a href="胡氏春秋传_page8.html">8</a><a href="胡氏春秋传_page9.html">9</a><a href="胡氏春秋传_page10.html">10</a><a href="胡氏春秋传_page11.html">11</a><a href="胡氏春秋传_page12.html">12</a><span>...</span><a href="胡氏春秋传_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
