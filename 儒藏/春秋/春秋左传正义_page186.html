<!DOCTYPE html>
<html>
<head>
    <meta charset="UTF-8">
    <title>春秋左传正义 - 第 186 页/共 226 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传正义 - 第 186 页/共 226 页</h1>
    <div class="content">　　[疏]“简公、平公”。
　　○正义曰：谥法，“一意不懈曰简。布纲持纪曰平”。
　　○注“皆为子朝所败”。
　　○正义曰：知为子朝所败者，以传云“败绩于京”，故知是敬王党，为子朝所败也。
　　叔鞅至自京师，葬景王还。言王室之乱也。经所以书。闵马父曰：“子朝必不克。其所与者，天所废也。”闵马父，闵子马，鲁大夫。天所废，谓群丧职秩者。单子欲告急於晋。秋七月戊寅，以王如平畤，遂如圃车，次于皇。出次以示急。戊寅，七月三日，经书六月，误也。
　　○圃音补。 
　　[疏]注“戊寅”至“月误”。
　　○正义曰：传言“七月戊寅”，杜以《长历》推校之，戊寅是七月三日，明传是也。经书“王猛居皇”乃在六月下。知经六月误也。
　　刘子如刘。单子使王子处守于王城。王子处，子猛党。守王城，距子朝。盟百工于平宫。平宫，平王庙。辛卯，鄩肸伐皇。鄩肸，子朝党。
　　○鄩音寻。肸，许乙反。大败，获鄩肸。壬辰，焚诸王城之市。焚鄩肸。八月，辛酉，司徒丑以王师败绩于前城。丑，悼王司徒。前城，子朝所得邑。百工叛。司徒丑败故。己巳，伐单氏之宫，败焉。百工伐单氏，为单氏所败。 
　　[疏]注“百工”至“所败”。
　　○正义曰：知单氏所败者，以上云“伐单氏”，下云“反伐之”，是单氏反伐百工也。若单氏被败，焉能反伐百工。
　　庚午，反伐之。单氏反伐百工。辛未伐东圉。百工所在。洛阳东南有圉乡。
　　○圉，鱼吕反。冬十月丁巳，晋籍谈、荀跞帅九州之戎九州戎，陆浑戎，十七年灭，属晋。州，乡属也，五州为乡。
　　○跞，力狄反。及焦、瑕、温、原之师，焦、瑕、温、原，晋四邑。以纳王于王城。丁巳在十月，经书秋误。 
　　[疏]注“丁巳”至“秋误”。
　　○正义曰：传言“冬十月丁巳”，杜以《长历》推之，丁巳是十月十四日。经书此事在秋，其下乃有冬，知经误。
　　庚申，单子、刘蚠以王师败绩于郊，为子朝之党所败。前城人败陆浑于社。前城，子朝众。社，周地。
　　○社，市者反，本或作杜，下皆同。十一月乙酉，王子猛卒。乙酉在十一月，经书十月，误。虽未即位，周人谥曰悼王。 
　　[疏]注“乙酉”至“悼王”。
　　○正义曰：传言“十一月乙酉”，杜以《长历》推校之，乙酉是十一月十二日。知经书十月误也。上云“单子逆悼王于庄宫”，悼王即猛也。经书为卒，传言其谥，故解之，虽未即位，周人谥曰悼王。敬王，猛之母弟，敬王位定，乃追谥之。
　　不成丧也。释所以不称王崩。己丑，敬王即位。敬王，王子猛母弟王子匄。
　　○匄，故害反。 
　　[疏]注“敬王”至“子匄”。
　　○正义曰：敬王名匄，《本纪》文也。《本纪》不言敬王是猛之母弟，先儒相传说耳。谥法：“夙夜共事曰敬。”
　　馆于子旅氏。子旅，周大夫。 
　　十二月庚戌，晋籍谈、荀跞、贾辛、司马督司马乌。
　　○督音笃。帅师军于阴，籍谈所军。于侯氏，荀跞所军。于谿泉，贾辛所军。巩县西南有明谿泉。次于社。司马督所次。王师军于氾，于解，次于任人。王师分在三邑。洛阳西南有大解小解。
　　○氾音凡。解音蟹。任音任。闰月，晋箕遗、乐徵、右行诡济师取前城，三子，晋大夫。济师，渡伊、洛。
　　○行，户郎反。诡，九委反。军其东南。王师军于京楚。辛丑，伐京，毁其西南。京楚，子朝所在。 
　　【经】二十有三年，春，王正月，叔孙婼如晋。（谢取邾师。
　　○婼，敕略反。） 
　　癸丑，叔鞅卒。无传。 
　　晋人执我行人叔孙婼。称行人，讥晋执使人。
　　○使，使吏反。 
　　[疏]注“称行”至“使人”。
　　○正义曰：传说鲁取邾师，则是鲁有罪矣。而讥晋执者，凡诸侯有罪，盟主当以师讨之，不宜执其使人，故讥之。
　　晋人围郊。讨子朝也。郊，周邑。围郊，在叔鞅卒前，经书后，从赴。 
　　[疏]注“讨子”至“从赴”。
　　○正义曰：往年传闰月辛丑，晋师、王师伐京，毁其西南。注云“京，子朝所在”。此年传“正月壬寅朔，二师围郊”。计辛丑、壬寅频日耳，盖京城既毁，郊是子朝之邑，故二师围之，故云讨子朝也。郊不系周者，大都以名通也。传称朔日围郊，至癸丑乃叔鞅卒，癸丑正月十二日也，是围郊在叔鞅卒前也。晋人来告，围郊不以围郊日告之，告在叔鞅卒后，故经书在后，是从赴也。围郊在朔，或亦在叔孙婼如晋之前，但行无日，未必不以朔行，据鞅卒有日而言之。
　　夏六月，蔡侯东国卒于楚。无传。未同盟而赴以名。 
　　秋七月，莒子庚舆来奔。 
　　戊辰，吴败顿、胡、沈、蔡、陈、许之师于鸡父。不书楚，楚不战也。鸡父，楚地。安丰县南有鸡备亭。
　　○舆音馀。父音甫。 
　　[疏]“吴败”至“鸡父”。
　　○正义曰：此战获胡、沈之君，是胡沈君自将也。顿序於上，顿亦君自将也。获陈大夫，陈是大夫将，则蔡、许亦大夫将也。故云顿、胡、沈、蔡、陈、许，君在臣上，各自以大小序耳。桓十三年经书“齐师、宋师、卫师、燕师败绩”，此不每国书师，而总云师者，传无其说，杜不为注，是史略文，非义例也。贾逵云：“不国国书师，恶其同役而不同心。”案，隐十年，“宋人、蔡人、卫人伐戴。郑伯伐取之”。传曰：“宋、卫既入郑，而以伐戴召蔡人，蔡人怒，故不和而败。”亦是同役而不同心。彼既不变其文，此何当变文以见义乎？贾之妄。
　　○注“不书楚，楚不战”。
　　○正义曰：杜知楚不战者，以传云：“战于鸡父。吴子以罪人先犯胡、沈与陈，三国败舍胡、沈之囚，使奔许与蔡、顿，师噪而从之，三国奔”，是战於鸡父之时，先犯胡、沈、陈，后破许、蔡、顿也。六国既陈，战败而奔，下传始云：“楚师大奔。”是六国败后，楚师怖惧，不得成陈，望风而奔。故传云：“不言战，楚未陈。”杜云“不书楚，楚不战”。刘炫用服虔义云：不书楚，楚讳败不告。然则必其楚人来告，容或讳败，若吴人来告，岂代楚讳乎？刘违背传文而规杜，非也。
　　胡子髡、沈子逞灭，国虽存，君死曰灭。
　　○髡，苦门反。逞，敕逞反。 
　　[疏]注“国虽”至“曰灭”。
　　○正义曰：《公羊传》曰：“君死于位曰灭。”其意言本国虽存，其君见杀，与灭国相类。据君身言之谓之灭。
　　获陈夏齧。大夫死生通曰获。夏齧，徵舒玄孙。
　　○夏，户雅反。齧，五结反。 
　　[疏]注“大夫”至“玄孙”。正义曰：宣二年，郑人获华元，生获也。哀十一年，获齐国书，死获也。故云大夫死生通曰获。案《世本》“宣公生子夏，夏生御叔，叔生徵舒，舒生惠子晋，晋生御寇，寇生悼子齧”。齧是徵舒曾孙，杜云玄孙未详。
　　天王居于狄泉。敬王辟子朝也。狄泉，今洛阳城内大仓西南池水也。时在城外。
　　○大音泰。 
　　[疏]注“敬王”至“城外”。
　　○正义曰：此事传无其文。不言无传者，传称“六月，庚寅，单子、刘子、樊齐以王如刘”。当从刘而居狄泉，不是全无其事，故不云无传也。狄泉，今洛阳城内大仓西南池水是也。若在城内，宜云王居成周。知此时在城外也。今在城内者，《土地名》云：“或曰：“定元年城成，周乃绕之入城内也。”
　　尹氏立王子朝。尹氏，周世卿也。书尹氏立子朝，明非周人所欲立。 
　　[疏]注“尹氏”至“欲立”。
　　○正义曰：宣王之世，有尹吉甫。春秋以来数有尹子见经，是其食采於尹，世为周卿士也。以其世为卿士，宗族彊盛，故能专意立朝。不言尹子而言尹氏者，见其氏族彊，故能立之也。敬王是单、刘所立，不书单子立者，敬王，猛之母弟，兄死次正当立，立之是当。朝不应立，立庶以乱国。书尹氏立朝，所以恶尹氏也。隐四年“卫人立晋”，善其得众，书“卫人”，言举国共立之。此书尹氏立朝，明非周人所欲立，独尹氏立之耳。
　　八月乙未，地震。 
　　冬，公如晋，至河，有疾，乃复。 
　　【传】二十三年，春，王正月，壬寅朔，二师围郊。（二师，王师、晋师也。王师不书，不以告。）癸卯，郊、鄩溃。（河南巩县西南有地名鄩中。郊、鄩二邑，皆子朝所得。
　　○鄩音寻。溃，户内反。）丁未，晋师在平阴，王师在泽邑。（平阴，今河阴县。）王使告间，（子朝败故。
　　○间音闲。）庚戌还。（晋师还。） 
　　邾人城翼，翼，邾邑。还，将自离姑。离姑，邾邑。从离姑则道径鲁之武城。
　　○径音经。 
　　[疏]注“离姑”至“武城”。正义曰：邾、鲁接连，竟界相错。邾人从翼邑还邾，先经鲁之武城，然后始至离姑，而后至邾，故举离姑为道次。
　　公孙鉏曰：“鲁将御我。”鉏，邾大夫。
　　○鉏，仕居反，下同。御，鱼吕反。欲自武城还，循山而南。至武城而还，依山南行，不欲过武城。
　　○过，古禾反，下遂过同。徐鉏、丘弱、茅地三子，邾大夫。
　　○茅，亡交反。曰：“道下，遇雨，将不出，是不归也。”谓此山道下湿。遂自离姑。遂过武城。武城人塞其前，以兵塞其前道。 
　　[疏]“武城人塞其前”。
　　○正义曰：此所塞之处，必有隘道，当是巳过武城之邑，未出武城之竟，故得塞其前，断其后，而攻取之。
　　断其后之木而弗殊，邾师过之，乃推而蹶之，遂取邾师，获鉏、弱、地。取邾师不书，非公命。
　　○断，丁管反。殊，如字；《说文》云，死也，一曰断也。蹶，其月反，又音厥，又居卫反。 
　　[疏]注“取邾”至“公命”。
　　○正义曰：传言“武城人”，则是武城之大夫自专为此谋也。既取邾师，邾始愬晋，晋人来讨，乃令叔孙往谢。叔孙以年初即行，则鲁取邾师事在往年，因叔孙婼如晋追言之。
　　邾人愬于晋，晋人来讨。
　　○愬，息路反。叔孙婼如晋，晋人执之。书曰“晋人执我行人叔孙婼”，言使人也。嫌外内异，故重发传。
　　○使，所吏反。重，直用反，下重发同。晋人使与邾大夫坐，坐讼曲直。 
　　[疏]注“坐讼曲直”。
　　○正义曰：《周礼 小司寇》云：“命夫命妇，不躬坐狱讼。”凡断狱者，皆令竞者坐而受其辞，故使并坐讼曲直。
　　叔孙曰：“列国之卿当小国之君，固周制也。在礼，卿得会伯、子、男，故曰当小国之君。 
　　[疏]注“在礼”至“之君”。
　　○正义曰：僖二十九年传曰：“在礼，卿不会公侯，会伯子男可也。”於礼得与相会，故当小国之君。
　　邾又夷也。邾杂有东夷之风。寡君之命介子服回在，子服回，鲁大夫，为叔孙之介副。
　　○介音界，注同。请使当之，不敢废周制故也。”乃不果坐。韩宣子使邾人取其众，将以叔孙与之。与邾使执之。叔孙闻之，去众与兵而朝。示欲以身死。
　　○去，起吕反。士弥牟谓韩宣子弥牟，士景伯。
　　○弥，亡支反。牟，亡侯反。曰：“子弗良图，而以叔孙与其雠，叔孙必死之。鲁亡叔孙，必亡邾。邾君亡国，将焉归？时邾君在晋，若亡国，无所归，将益晋忧。
　　○焉，於虔反，下同。子虽悔之，何及？所谓盟主，讨违命也。若皆相执，焉用盟主？”听邾众取叔孙，是为诸侯皆得辄相执。乃弗与。使各居一馆。分别叔孙、子服回。
　　○别，彼列反。 
　　[疏]注“分别”至“服回”。
　　○正义曰：贾逵云：使邾、鲁大夫各居一馆。郑众云：使叔孙、子服回各居一馆。邾、鲁大夫本不同馆，无为复言使各居一馆也。欲分别叔孙与子服回不得相见，各听其辞耳。服虔并载两说，仍云贾氏近之。案传文“各居一馆”之下，即云：“士伯听其辞，而愬诸宣子，乃皆执之。”则皆执各居一馆者也。若是邾、鲁别馆，岂执邾大夫乎？且下云“馆叔孙於箕，舍子服回於他邑”。明此各居一馆，是分别子服与叔孙，恐其相教示。
　　士伯听其辞，而愬诸宣子，乃皆执之。二子辞不屈，故士伯愬而执之。 
　　[疏]注“二子”至“执之”。
　　○正义曰：鲁人实取邾师，二子辞不屈者，盖以朝聘、征伐过他国，必假道乃行，邾人不假鲁道，是邾亦合责。不假道，小过也；取其师，大罪也。蹊田夺牛，为报巳甚，故士伯愬而执之，久囚其使，足以谢邾，故晋以明年释之。
　　士伯御叔孙，从者四人，过邾馆以如吏。欲使邾人见叔孙之屈辱。
</div>
    <div class="pagination">
<a href="春秋左传正义_page185.html">上一页</a><span>...</span><a href="春秋左传正义_page181.html">181</a><a href="春秋左传正义_page182.html">182</a><a href="春秋左传正义_page183.html">183</a><a href="春秋左传正义_page184.html">184</a><a href="春秋左传正义_page185.html">185</a><span class="current-page">186</span><a href="春秋左传正义_page187.html">187</a><a href="春秋左传正义_page188.html">188</a><a href="春秋左传正义_page189.html">189</a><a href="春秋左传正义_page190.html">190</a><a href="春秋左传正义_page191.html">191</a><span>...</span><a href="春秋左传正义_page187.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
