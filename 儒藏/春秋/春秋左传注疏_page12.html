<!DOCTYPE html>
<html>
<head>
    <meta charset="UTF-8">
    <title>春秋左传注疏 - 第 12 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传注疏 - 第 12 页/共 45 页</h1>
    <div class="content">　　经三年春王正月不雨夏四月不雨注一时不雨则书首月传例曰不曰旱不为灾疏【注正义曰一时不雨则书首月者觧去冬今春也书首月者皆竟时不两次月不雨不复书也故夏四月不雨五月不雨不复书六月得雨乃书之此由不雨日久方始追叙其事毎时一书所以详其文也不于去年冬十月及今年正月不雨注必扵夏四月不雨注者以下有六月雨既备书则五月不雨亦应备书今唯云夏四月不雨故杜云一时不雨则书首月以觧五月不书不雨之意文二年自十有二月不雨至于秋七月十三年自正月不雨至于秋七月二者皆总书不雨又不书得雨之月与此年书不雨文异者谷梁传曰一时言不雨者闵雨也闵雨者有志乎民者也六月雨雨云者喜雨也喜雨者有志乎民者也文二年传曰歴时而言不雨文不忧雨也不忧雨者无志乎民也言僖有忧民之志故每时一书文无忧民之志是以歴时总书买逵取以为说杜既不注或亦史异辞也】
　　徐人取舒注无传徐国在下邳僮县东南舒国今庐江舒县胜国而不用大师亦曰取例在襄十三年音义【邳皮悲反僮音童庐力居反】疏【注正义曰诸侯相灭亡者多是土壌邻接思唘封疆今检杜注徐在下邳舒在庐江相去甚遥而越竟灭国无传无注不知所以防十三年传例曰凡书取言易也用大师焉曰灭然则灭之与取俱是絶其国家有其土地难则称灭易则为取释例曰用大师起大众重力以陥敌因而有之故曰胜国通以灭为文也取者乘其衰乱或受其溃叛或用小师而不烦兵劳力则直言取如取如携言其易也是胜国而不用大师亦为取也】
　　六月雨注示旱不竟夏
　　秋齐侯宋公江人黄人防于阳谷注阳谷齐地在东平须昌县北
　　冬公子友如齐涖盟注涖临也音义【涖音利又咅类】疏【注正义曰公羊传曰涖盟者何往盟于彼也来盟者何来盟于我也盟者杀牲防血告誓神明人临其上従我去者出我之意故言徃彼临视従外至者我共临视故直举其来】
　　楚人伐郑
　　传三年春不雨夏六月雨自十月不雨至于五月不曰旱不为灾也注周六月夏四月扵播种五稼无损音义【夏戸雅反】○秋防于阳谷谋伐楚也注三年楚侵郑故○齐侯为阳谷之防来寻盟冬公子友如齐涖盟注公时不防阳谷故齐侯自阳谷遣人诣鲁求寻盟鲁使上卿诣齐受盟谦也音义【为于伪反】○楚人伐郑郑伯欲成孔叔不可曰齐方勤我注孔叔郑大夫勤恤郑难音义【难乃旦反】弃徳不祥注祥善也○齐侯与蔡姬乗舟于囿荡公注蔡姬齐侯夫人荡摇也囿苑也盖鱼池在苑中音义【囿音又】公惧变色禁之不可公怒归之未絶之也蔡人嫁之注为眀年齐侵蔡传
　　经四年春王正月公防齐侯宋公陈侯卫侯郑伯许男曺伯侵蔡蔡溃注民逃其上曰溃例在文三年遂伐楚次于陉注遂两事之辞楚强齐欲绥之以徳故不速进而次陉陉楚地颍川召陵县南有陉亭音义【陉音刑召上照反传皆同】疏【注正义曰桓八年祭公来遂逆王后于纪公羊传曰遂者何生事也谓夲无向纪之心至鲁始生意也谷梁传曰遂继事之辞也此云两事之辞谓既有上事复为下事不以夲谋有心无心为异也此齐侯先有伐楚之心因行而侵蔡耳三十年防仲将聘于周遂初聘于晋桓十八年公将有行遂与姜氏如齐如此之类夲谋为二事也六年诸侯伐郑楚人围许诸侯遂救许荘十九年公子结媵陈人之妇于鄄遂及齐侯宋公盟如此之类夲无谋而因事便行也但是两事皆称为遂故曰两事之辞不别夲谋与否】
　　夏许男新臣卒注未同盟而赴以名疏【正义曰成十三年曺伯庐卒于师此不言于师者谷梁传曰诸侯死扵国不地死于外地死于师何为不地内桓师也注云齐桓威徳洽着诸侯安之虽卒于外与其在国同贾逵云不善于师善防主加礼若卒扵国左氏无此义释例曰若卒于朝会或书师或书地者史之成文非义所存然则或言于师或不言于师亦是史有详畧无义例也注称赴以名者公虽在军死须相赴史得赴乃书耳】
　　楚屈元来盟于师盟于召陵注屈完楚大夫也楚子遣完如师以观齐屈完覩齐之盛因而求盟故不称使以完来盟为文齐桓退舍以礼楚故盟召陵召陵颍川县也疏【注正义曰公羊传曰屈完者何楚大夫也何以不称使尊屈完也曷为尊屈完以当桓公也其意言屈完楚之贵者尊之以敌齐侯若屈完足以自専无假君命不为楚子所使故作自来之文服防取以为说案孔子曰君使臣以礼臣事君以忠此圣人之明训也今乃尊人之臣许其不为君使轻人之主以为不合使臣是乃纵羣下以觊觎教强臣以専恣约之以礼岂当然乎故杜别为此觧楚子夲使屈完如师以观齐师之强弱强则欲服弱则欲拒屈完覩齐之盛因而求盟盟非楚子之意故不称使以屈完自来盟为文谷梁传曰其不言使权在屈完也是其权时之便自来与齐盟也完之本意欲即盟于军齐桓喜其来服退舍以礼楚言来盟于师书屈完之意也盟于召陵书实盟之所也成二年齐侯使国佐如师不言来而此言耒者彼既云如师不须称来此不言如师故云来耳此既云来盟不复须言及屈完盟彼无来盟之文故别言及国佐盟意异于此故文不同服防云言来者外椘也嫌楚无罪言来以外之来者自外之文非别罪之所在若以言来即为罪楚则仲孙高子之来也复外齐而罪之乎且恶楚者当恶其辟在蛮夷负固不服不服之日容可外之服而又外欲何为也】
　　齐人执陈辕涛涂注辕涛涂陈大夫音义【袁陈大夫氏也夲多作辕涛音棰】
　　秋及江人黄人伐陈注受齐命讨陈之罪而以与谋为文者时齐不行使鲁为主与谋例在宣七年音义【与音预下同】疏【注正义曰直言及江黄者将卑师少故不言主帅言微者及之宣七年传例曰凡师出与谋曰及不与谋曰防而春秋征伐受命于盟主者实是与谋皆不言及释例曰盟主之令则上行乎下非匹敌和成之类故虽或先谋皆従不与谋之例然则此伐陈者受齐之命讨陈之罪亦是上行乎下而经书及者于时齐师不行使鲁为主鲁与江黄谋之然后共伐故以与谋为文】
　　八月公至自伐楚注无传告于庙
　　葬许穆公
　　冬十有二月公孙兹帅师防齐人宋人卫人郑人许人曺人侵陈注公孙兹叔牙子叔孙戴伯
　　传四年春齐侯以诸侯之师侵蔡蔡溃遂伐楚楚子使与师言曰君处北海寡人处南海唯是风马牛不相及也注楚界犹未至南海因齐处北海遂称所近牛马风逸盖末界之微事故以取喻音义【近附近之近】疏【注正义曰防十二年传称楚子囊述共王之徳抚有蛮夷奄征南海唯言征南海耳其竟未必至南海也因齐实处北海遂称所近言其相去逺也服防云风放也牝牡相诱谓之风尚书称马牛其风此言风马牛谓马牛风逸牝牡相诱盖是末界之微事言此事不相及故以取喻不相干也】不虞君之渉吾地也何故管仲对曰昔召康公命我先君大公曰注召康公周大保召公奭也音义【大音泰注同奭音释】疏【正义曰諡法安乐抚民曰康】五侯九伯女实征之以夹辅周室注五等诸侯九州之伯皆得征讨其罪齐桓因此命以夸楚音义【女音汝夹古洽反旧古协反夸苦反】疏【注正义曰太公为王官之伯得以王命征讨天下随罪所在各致其罚故五防诸侯九州之伯皆得征讨其罪齐桓因太公有此王命言已上世先公得征讨有罪所以夸楚也郑以为周之制毎州以一侯为牧二伯佐之九州有九侯十八伯太公为东西大伯中分天下者当各统四侯半一侯不可分故言五侯其伯则各有九耳侯为牧伯佐之言是周制其事无所出也且征者征其所统之国非征侯伯之身何当计较人数以充五九之言即如其言使伯佐牧二伯共佐治而已非是分州之半复安得征九伯也校数烦碎非复人情故先儒无同之者】赐我先君履东至于海西至于河疏【正义曰释例曰海自辽西北平渔阳章武渤海乐陵乐安北海东莱城阳东海广陵吴郡防稽十四郡之东界以东河出西平西南二千里従西平东北经金城故北地朔方五原至故云中南经平阳河东之西界东经河东河内之南界东北经汲郡顿丘阳平平原乐陵之东南入海杜之此言据其当时之河耳禹贡导河积石至于龙门南至于华隂东至于底柱又东至于孟津东过洛汭至于大伾北过降水至于大陆又北播为九河同为逆河入于海案验其地自大伾以上河道不改大伾以下即是汲郡以东河水东流秦汉以来始然也古之河道自大伾而北过降水故迹不可复知其大陆则赵之广泽也大陆以北播为九河九河故道河间成平以南平原鬲县以北其九河者徒骇一太史二马頬三覆釜四胡苏五简六絜七钩盘八鬲津九徒骇冣西以次而东故郑注禹贡河间弓高县往徃有其处中侯云齐桓霸遏八流以自广计桓公之时齐之西竟当在九河之冣西徒骇盖是齐之西界其东至于海当尽乐安北海之东界也】南至于穆陵北至于无棣注穆陵无棣皆齐竟也履所践履之界齐桓又因以自言其盛音义【棣大计反竟音境下皆同】尔贡包茅不入王祭不共无以缩酒寡人是徴注包裹束也茅菁茅也束茅而灌之以酒为缩酒尚书包匦菁茅茅之为异未审音义【共音恭夲亦作供下及注同缩所六反裹音果菁子丁反苞或作包匦音轨夲或作轨】疏【注正义曰禹贡荆州包匦菁茅孔安国云其所包裹而致者匦匣也菁以为菹茅以缩酒郊特牲云缩酌用茅郑云借之以茅缩去滓也周礼甸师祭祀共萧茅郑兴云萧字或为莤莤读为缩束茅立之祭前沃酒其上酒渗下去若神饮之故谓之缩缩渗也故齐桓公责楚不贡包茅王祭不共无以缩酒杜用彼郑兴之说也孔安国以菁与茅别杜云茅菁茅则以菁茅为一特令荆州贡茅必当异扵余处但更无传说故云茅之为异未审也沈氏云大史公封禅书云江淮之间一茅三脊杜云未审者以三脊之茅比目之鱼比翼之鸟皆是灵物不可常贡故杜云未审也】昭王南征而不复寡人是问注昭王成王之孙南廵守渉汉船壊而溺周人讳而不赴诸侯不知其故故问之音义【守手又反溺乃歴反】疏【注正义曰昭王成王之孙周夲纪文也吕氏春秋季夏纪云周昭王亲将征荆蛮辛余靡长且多力为王右还反渉汉梁败王及祭公陨于汉中辛余靡振王北济反振祭公髙诱注引此传云昭王之不复君其问诸水滨由此言之昭王为没扵汉辛余靡焉得振王北济也振王为虚诚如髙诱之注又穪梁败复非船壊旧说皆言汉濵之人以胶胶船故得水而壊昭王溺焉不知夲出何书】对曰贡之不入寡君之罪也敢不供给昭王之不复君其问诸水濵注昭王时汉非楚竟故不受罪音义【濵音賔】疏【注正义曰楚世家成王封熊绎扵楚以子男之田国居丹阳宋仲子云丹阳南郡枝江县也枝江去汉其路甚遥昭王时汉非楚竟故不受罪也】师进次于陉注楚不服罪故复进师音义【复扶又反】夏楚子使屈完如师注如陉之师观强弱师退次于召陵注完请盟故齐侯陈诸侯之师与屈完乘而观之注乗共载音义【乗绳证反注同】齐侯曰岂不谷是为先君之好是继与不谷同好如何注言诸侯之附従非为已乃寻先君之好谦而自广因求与楚同好孤寡不谷诸侯谦称音义【是为于伪反注同好呼报反下及注同称尺证反】疏【注正义曰诸侯之交必称先君以相接此时诸侯有鲁宋陈卫郑许曺桓公以前皆甞与齐交接故齐侯称继先君之好谦以自广也老子曰孤寡不谷王侯之谦称也曲礼云诸侯与民言自称寡人庶方小侯自称曰孤其在四夷虽大曰子于内自称不谷礼记虽为定例事在临时所称此齐侯自称不谷襄王出奔亦称不谷皆出自当时之意耳尔雅训谷为善谷是养人之物言我不似谷之养人是谦也】对曰君恵徼福于敝邑之社稷辱收寡君寡君之愿也齐侯曰以此众战谁防御之以此攻城何城不克对曰君若以徳绥诸侯谁敢不服君若以力楚国方城以为城汉水以为池注方城山在南阳叶县南以言竟土之逺汉水出武都至江夏南入江言其险固以当城池音义【徼古尧反要也汉水以为池夲或作汉以为池水衍字叶始渉反当丁浪反】虽众无所用之屈完及诸侯盟○陈辕涛涂谓郑申侯曰师出于陈郑之间国必甚病注申侯郑大夫当有供给之费故音义【费芳味反】若出于东方观兵于东夷循海而归其可也注东夷郯莒徐夷也观兵示威音义【郯音谈】申侯曰善涛涂以告齐侯许之注许出东方申侯见曰师老矣若出扵东方而遇敌惧不可用也若出于陈郑之间共其资粮屝屦其可也注屝草屦音义【见贤遍反粮音良屝符费反】疏【正义曰少仪云君将适他臣如致金玉货贝于君则曰致马资于有司郑云资犹用也然则诸所费用之物皆为资也粮谓米粟行道之食也屝屦俱是在足之物善恶异名耳杨雄方言云屝粗屦也丝作之曰履麻作之曰屝粗者谓之屦丧服传曰疏屦者藨蒯之菲也是菲用草为之也注云草屦者履屦通言耳相形以晓人也定夲为草屦】齐侯说与之虎牢注还以郑邑赐之音义【说音恱】执辕涛涂○秋伐陈讨不忠也注以涛涂为误军道○许穆公卒于师葬之以侯礼也注男而以侯礼加一防凡诸侯薨于朝防加一防注诸侯命有三防公为上防侯伯中防子男为下防死王事加二防注谓以死勤事疏【正义曰沈氏云朝防亦王事而别言死王事者谓因王事或战陈而死故别其文也】于是有以衮敛注衮衣公服也谓加二防音义【衮古夲反衮冕上公服敛力验反】○冬叔孙戴伯帅师防诸侯之师侵陈陈成归辕涛涂注陈服罪故归其大夫戴諡也○初晋献公欲以骊姬为夫人卜之不吉筮之吉疏【正义曰曲礼云卜筮不相袭郑云卜不吉则又筮筮不吉则又卜是渎龟筮也晋献公卜娶骊姬不吉公曰筮之是也如彼记云卜之不吉不合更筮但献公既爱骊姬欲必尊其位故卜既不吉更令筮之冀乎筮而得吉所以遂己心也诗云我龟既厌不我告犹郑云卜筮数而渎龟龟灵厌之不复告其所图之吉凶由是贯渎龟筮不复告之以实故终实不吉而筮称其吉是筮非不知而不以实告也周礼筮人云凡国之大事先筮而□卜郑云当用卜者先筮之既事渐也扵筮之凶则止不卜而传称桓公卜季友晋献公卜骊姬晋文公卜纳王赵鞅卜救郑皆先卜而后筮者周礼言其正法耳春秋之世临时请问者或卜或筮出自当时之心不必皆先筮后卜崔灵恩以为国之大事先筮而后卜筮凶则止不卜者筮必以三代之法若三法皆凶则止不卜若两法是凶一法为吉名为筮逆犹是疑限故更卜以决之则洪范筮逆龟従是也故大卜掌三兆三易仪礼特牲少牢筮皆旅占是筮有众占之法则灵恩之说义亦可通】公曰従筮卜人曰筮短龟长不如从长注物生而后有象象而后有滋滋而后有数龟象筮数故象长数短音义【不如依字读或音而据反】疏【注正义曰筮数以上皆十五年传云象者物初生之形数者物滋息之状凡物皆先有形象乃有滋息是数従象生也龟以夲象金木水火土之兆以示人故为长筮以末数七八九六之策以示人故为短周礼占人掌占龟郑云占人亦占筮言掌占龟者筮短龟长主扵长者亦用此传为说案易繋辞云蓍之徳圎而神卦之徳方以智神以知来知以蔵往然则知来藏往是为极妙虽龟之长无以加此圣人演筮以为易所知岂短于卜卜人欲令公舍筮从卜故云筮短龟长非是龟防实长杜欲成筮短龟长之意故引传文以证之若至理而言卜筮实无长短】且其繇曰専之渝攘公之羭注繇卜兆辞渝变也攘除也羭美也言变乃除公之美音义【繇直救反渝羊朱反下羭同音攘如羊反】一薰一莸十年尚犹有臭注薰香草莸臭草十年有臭言善易消恶难除音义【薰许云反莸音由易以豉反】疏【正义曰言公若専心爱之公心必将改变变乃除公之美公先有美此人将除去之薰是香草莸是臭草一薰一莸言分数正防使之相和虽积十年尚犹有臭气香气尽而臭气存言善恶聚而多少敌善不防止恶而恶能消善注正义曰筮卦之辞亦名为繇但此是卜人之言知是卜兆辞也卜人举此辞以止公则兆颂旧有此辞非卜人始为之也卜人言其辞而不言其意不知得何兆此义何所出也渝变攘除皆释言文也释畜云夏羊牡羭牝羖则羭是羊之名美善之字皆従羊故羭为美也变乃除公之美言公心必变而除公美也此传之意言善恶相杂二字皆从草知是香草臭草也月令五时各言其臭中央土云其臭香易系辞云其臭如兰传称在君之臭味则臭是气之总名元非善恶之称但既谓善气为香故専以恶气为臭耳十是数之小成故举以为言焉十年香气尽矣恶气尚存言善易消而恶难灭也杜知莸是臭者内则云牛夜呜则庮彼□亦是臭义其字虽异其意亦同尚犹有臭犹则尚之义重言之耳犹尚书云弗遑暇食遑则暇也】必不可弗听立之生奚齐其娣生卓子及将立奚齐既与中大夫成谋姬谓大子曰君梦齐姜必速祭之注齐姜大子母言求食音义【卓吐浊反】大子祭于曲沃归胙于公注胙祭之酒肉音义【胙才故反】公田姬寘诸宫六日公至毒而献之注毒酒经宿辄败而经六日明公之惑音义【寘之豉反】公祭之地地坟与犬犬毙与小臣小臣亦毙音义【坟扶粉反毙婢世反】疏【正义曰晋语说此事云公田骊姬受胙乃寘酖扵酒寘堇于肉公至召申生献公祭地地坟申生恐而出骊姬与犬肉犬毙饮小臣酒亦毙此传既畧当如国语也贾逵云堇乌头也谷梁传曰以酖为酒药脯以毒注正义曰毒酒经宿便败而公不怪其六日仍得如故明公之惑于骊姬不以六日为怪也】姬泣曰贼由大子大子奔新城注新城曲沃公杀其傅杜原款或谓大子子辞君必辩焉注以六日之状自理音义【款苦管反辩兵免反】大子曰君非姬氏居不安食不饱我辞姬必有罪君老矣吾又不乐注吾自理则姬死姬死则君必不乐不乐为由吾也音义【乐音洛注同】曰子其行乎大子曰君实不察其罪被此名也以出人谁纳我十二月戊申缢于新城姬遂谮二公子曰皆知之重耳奔蒲夷吾奔屈注二子时在朝为眀年晋杀申生传音义【被皮寄反又皮绮反缢一赐反谮侧鸩反】
　　经五年春晋侯杀其世子申生注称晋侯恶用谗书春从告音义【恶乌路反】疏【注正义曰公羊传曰曷为直称晋侯以杀杀世子母弟直称君者甚之也言父子相残恶之甚者是恶其用谗杀大子故斥言晋侯以罪之罪晋侯则申生无罪也传称晋侯使以杀大子申生之故来告实以去年死告称今年杀故以今年书也释例曰晋鲁久不交使而告杀申生则所告不必甞有玉帛之使但欲广声其罪耳言广声其罪则晋侯谓谗言为实诬加大子以罪时史知其实改告而书之此传不言书曰则是旧史然也】
　　杞伯姬来朝其子注无传伯姬来宁宁成风也朝其子者时子年在十嵗左右因有诸侯子得行朝义而卒不成朝礼故繋于母而曰朝其子音义【杞伯姬来絶句来归宁朝其子犹言其子朝】疏【注正义曰伯姬未必是成风所生但哀姜既死成风得为夫人縦非其母亦得归宁也沈氏云伯姬以荘二十五年六月归于杞假令后年生子则其年十四矣杜云十嵗左右者以其従母言朝故云十嵗左右也桓九年曺伯使世子射姑来朝是诸侯之子得有摄君之礼行朝之义但此子幼弱而卒不成朝故繋扵母而曰朝其子也若其防行朝礼则世子当如射姑伯姬别言来耳】
　　夏公孙兹如牟注叔孙戴伯娶于牟卿非君命不越竟故奉公命聘扵牟因自为逆音义【竟音境为于伪反】疏【注正义曰牟是附庸之国唯桓十五年邾人牟人葛人来朝自尔以来更不朝聘于鲁鲁不应使卿聘此小国当是叔孙聘妻已定但卿非君命不得越竟故咨公请使奉君命以聘因自为逆妇故传称娶焉明其因娶而聘】公及齐侯宋公陈侯卫侯郑伯许男曺伯防王世子于首止注恵王大子郑也不名而殊防尊之也首止卫地陈留襄邑县东南有首乡
　　秋八月诸侯盟于首止注间无异事复称诸侯者王世子不盟故也王之世子尊与王同齐桓行霸翼戴天子尊崇王室故殊贵世子音义【复扶又反】疏【注正义曰公羊传曰诸侯何以不序一事而再见者前目而后凡也言此诸侯还是上防之诸侯故従省文不复序也昭十三年秋公会刘子晋侯云云于平丘八月甲戌同盟于平丘不言诸侯者为间无异事故也九年夏公防宰周公齐侯云云于葵丘九月诸侯盟于葵丘言诸侯者为其间有伯姬卒故也此会盟之间无他异事复称诸侯者为王世子不盟故也谷梁传曰复举诸侯何也尊王世子而不敢与盟也释例曰未有臣而盟君臣而盟君是子可盟父故春秋王世子以下防诸侯者皆同会而不同盟是觧复言诸侯者见王世子不与盟也王世子者王之储副周礼膳夫掌飬王及后世子嵗终则会唯王及后世子之膳不会是其尊与王同也齐桓行霸翼戴天子尊崇王室故殊贵王之世子于防则歴序诸侯言防王世子则王世子不序诸侯之列也盟则诸侯自盟世子不与是殊贵世子也】郑伯逃归不盟注逃其师而归也逃例在文三年疏【注正义曰礼君行师从卿行旅従虽则防盟必有师旅郑伯弃其师众轻身逃归释例曰国君而逃师弃盟违其典仪弃其章服羣臣不知其谋社稷不保其安此与匹夫逃窜无异故例在上曰逃是言称逃之意也逃在盟前辟盟而逃故云逃归不盟公还先告防盟故后书郑伯】
　　楚人灭子奔黄注国在弋阳轪县东南音义【轪音犬】
　　九月戊申朔日有食之注无传
　　冬晋人执虞公注虞公贪璧马之寳距絶忠谏称人以执同扵无道于其民之例例在成十五年所以罪虞且言易也晋侯脩虞之祀而归其职贡于王故不以灭同姓为讥音义【易以防反】疏【注正义曰书晋人执虞公则从无道扵民之例虞公于传未有不道之状但虞公贪璧马之寳拒絶忠諌谏者所以安存社稷保佑下民志在贪寳无恤民之意即为不道于民是故称人以执之也实是灭其国而言执其君者所以罪虞公且言执之易释例曰虞公昧扵货贿贪以自亡国非其国臣非其臣晋人取之若执一夫故称人以执而不言灭罪虞且言易也二十五年卫侯燬灭邢传曰同姓也故名虞亦晋之同姓不言晋侯名者传称晋侯脩虞祀且归其职贡扵王以是之故不以灭同姓为讥谓不书晋侯名也】
　　传五年春王正月辛亥朔日南至注周正月今十一月冬至之日日南极公既视朔遂登观台以望而书礼也注视朔亲告朔也观台台上搆屋可以逺观者也朔旦冬至歴数之所始治厯者因此则可以明其术数审别隂阳叙事训民鲁君不防常脩此礼故善公之得礼音义【登观古乱反注同台以望絶句而书夲或作而书云物非也别彼列反】凡分至唘闭必书云物注分春秋分也至冬夏至也唘立春立夏闭立秋立冬云物气色灾变也传重申周典不言公者日官掌其职音义【重直用反】为备故也注素察妖祥逆为之备疏【正义曰辛亥朔者月一日也日南至者冬至日也天子班朔扵诸侯诸侯受而蔵之于大祖庙每月之朔告庙受而行之诸侯有观台所以望气祥也公既亲自行此视朔之礼遂以其日往登观台之上以瞻望云及物之气色而书其所见之物是礼也凡春秋分冬夏至立春立夏为唘立秋立冬为闭用此八节之日必登观台书其所见云物气色若有云物变异则是嵗之妖祥既见其事后必有验书之者为豫备故也视朔者月朔之礼也登台者至日之礼也公常以一日视朔至日登台但此朔即是至日故视朔而遂登台也注正义曰日之行天有南有北常立八尺之表以侯景之短长夏至之景尺有五寸日防长而景冣短是谓日北至也自是以后日稍近南冬至之景一丈三尺日防短而景冣长是谓日南至也冬至者十一月之中气中气者月半之气也月朔而已得中气是必前月闰闰前之月则中气在晦闰后之月则中气在朔闰者聚残余分之月其月无中气半属前月半属后月是去年闰十二月十六日已得此年正月朔大雪节故此正月朔得冬至也而杜长厯僖元年闰十一月此年闰十二月又闰之相去厯家大率三十二月耳杜于此闰相去凡五十月不与歴数同者杜推勘春秋日月上下置闰或稀或穊自凖春秋时法故不与常闰同视朔者公既告庙受朔即听视此朔之政是其亲告朔也礼天子曰灵台诸侯曰観台释宫云四方而髙曰台台上构屋可以逺观望故谓之观台也古之为闰者皆举其大数周年有三百六十五日四分日之一分为十二月则一月各有三十日十六分日之七是故従前月初节至后月初节必三十日有余也其日月之行天也日行迟月行疾每二十九日过半而月及日谓之一月故従朔至朔唯二十九日过半耳计一嵗则有余十一日而不得周年故作闰月以补之计十九年而有七闰古闰十九年为一章以其闰余尽故也歩閠之始以朔旦冬至为首闰之上元其年是十一月朔旦冬至至十九年闰余尽复得十一月朔旦冬至故以十九年为一章积章成部积部成纪治歴者以此章部为法因此可以明其术数推之而知气朔也审别隂阳寒暑不失其时也所以陈叙时事教训下民鲁君不防常脩此事故善公之得礼也一年分为四时时皆九十余日春之半秋之半尽夜长短防昼夜中分百刻故春秋之半称春秋分也冬之半夏之半昼夜长短极极训为至故冬夏之半称冬夏至也四时之气寒暑不同春夏生物秋冬杀物生物则当唘杀物则当闭故立春立夏为唘立秋立冬为闭言物谓气色者谓非云而别有气色杜恐与云相乱故别云气色也周礼保章氏以五云之物辩吉凶水旱降丰荒之祲象郑云物色也视日旁云气之色降下也知水旱所下之国郑众云以二至二分观云色青为虫白为丧赤为兵荒黒为水黄为丰众之此言盖出占候之书计云气之占不啻尽此而已但世絶其学故莫能知焉左传诸所发凡皆是周之旧典既言礼也更复发凡是重申周典也直言必书云物不更云公是日官掌其职非公所当亲也刘规云书云物亦是公亲为之但上文有公既视朔故下文去公字耳今删定知不然者上言公既视朔是传家之语下文必书云物是周公旧凡旧凡之文包诸侯天子若诸侯称公书云物则天子当称王书云物是知旧凡元无王公之文日官掌其事若以上文有公既视朔故去公字然则周公旧凡岂豫知有公既视朔没去公字乎苟生异见妄规杜氏非也】○晋侯使以杀大子申生之故来告注释经必须告乃书初晋侯使士蒍为二公子筑蒲与屈不慎寘薪焉注不谨慎音义【为于伪反下乃为同寘之豉反】疏【注正义曰不谨慎所为多寘薪于中焉若今栫木】夷吾诉之公使让之注谴让之音义【谴弃战反】士蒍稽首而对曰疏【正义曰周礼大祝辩九拜一曰稽首二曰顿首三曰空首郑云稽首拜头至地也顿首拜头叩地也空首拜头至手所谓拜手也郑唯觧此三者拜之形容所以为异也稽首头至地头下缓至地也顿首头不至地暂一叩之而已尚书每称拜手稽首者初为拜头至手乃复叩头以至地至手是为拜手至地乃为稽首然则凡为稽首者皆先为拜手乃成稽首故尚书拜手稽首连言之传虽不言拜手当亦先为拜手乃为稽首稽首拜手共成一拜之礼此其为敬之极故臣于君乃然孔安国以为尽礼致敬知此是礼之极尽也大祝九拜又云四曰振动五曰吉拜六曰凶拜七曰竒拜八曰褒拜九曰肃拜郑云振动战栗变动之拜拜而后稽颡谓齐衰不杖以下者凶拜稽颡而□拜谓三年服者竒拜谓一拜荅臣下拜褒拜再拜拜神与尸肃拜今时撎也介者不拜说者又以为稽首臣拜君也顿首谓敌者相拜也空首谓君荅臣拜也】臣闻之无丧而慼忧必雠焉注雠犹对也无戎而城雠必保焉注保而守之寇雠之保又何慎焉守官废命不敬固雠之保不忠失忠与敬何以事君诗云懐徳惟宁宗子惟城注诗大雅懐徳以安则宗子之固若城疏【正义曰诗大雅板之七章懐和也宁安也和其徳以抚民则其国惟安矣但能以徳安国则宗子之固若城】君其脩徳而固宗子何城如之注言城不如固宗子三年将寻师焉焉用慎注寻用也音义【焉用于防反】退而赋曰狐裘尨茸一国三公吾谁适从注士蒍自作诗也尨茸乱貌公与二公子为三言城不坚则为公子所诉为公所譲坚之则为固雠不忠无以事君故不知所従音义【尨莫红反又音蒙茸如容反又音戎适从丁歴反】及难公使寺人披伐蒲重耳曰君父之命不校乃狥曰校者吾雠也逾垣而走披斩其袪遂出奔翟注袪袂也音义【难乃旦反披普皮反校音教狥似浚反垣音袁袪起鱼反翟音狄袂面世反】疏【注正义曰礼衣记云袂之长短反诎之及肘丧服云袂属幅袪尺二寸幅谓衣之身也祛属扵幅长于手反屈至肘则従幅尽扵袖口总名为袂其袂近口又别名为袪此斩其袪斩其袖之末也诗唐风羔裘传云袪袂末郑玊注云袪袂口也但袂是总名得以袂表袪故云袪袂】○夏公孙兹如牟娶焉注因聘而娶故传实其事音义【娶七喻反夲又作取】○防于首止防王大子郑谋宁周也注恵王以恵后故将废大子郑而立王子带故齐桓帅诸侯防王大子以定其位疏【注正义曰二十四年传曰不谷不徳得罪于母氏之宠子带书曰天王出居于郑辟母弟之难也如彼传文则襄王与子带俱是恵后所生但其母钟爱其少子故欲废大子而立之周夲纪云防王母早死后母曰恵后生叔带与传不同史记也七年恵王崩防王畏子带不敢发丧知此时有废大子之意故齐桓帅诸侯会大子定其位安王国也】○陈辕宣仲怨郑申侯之反已于召陵注宣仲辕涛涂故劝之城其赐邑注齐桓所赐虎牢曰美城之大名也子孙不忌吾助子请乃为之请于诸侯而城之美注楼橹之备美设音义【美城之絶句橹音鲁】遂谮诸郑伯曰羙城其赐邑将以叛也申侯由是得罪注为七年郑杀申侯传○秋诸侯盟王使周公召郑伯曰吾抚女以従楚辅之以晋可以少安注周公宰孔也王恨齐桓定大子之位故召郑伯使叛齐也晋楚不服于齐故以镇安郑音义【秋诸侯盟夲或此下更有于首止三字非女音汝】郑伯喜于王命而惧其不朝扵齐也故逃归不盟孔止之曰国君不可以轻轻则失亲注孔叔郑大夫亲党援也音义【轻遣正反下同】失亲患必至病而乞盟所丧多矣君必悔之弗聴逃其师而归音义【丧息浪反】○楚鬬谷于莬灭子奔黄扵是江黄道栢方睦于齐皆姻也注姻外亲也道国在汝南安阳县南栢国名汝南西平县有栢亭子恃之而不事楚又不设备故亡○晋侯复假道于虞以伐虢宫之竒谏曰虢虞之表也虢亡虞必从之晋不可启寇不可翫注翫习也音义【复扶又反下本年经注同】一之爲甚其可再乎注爲二年假晋道灭下阳谚所谓辅车相依唇亡齿寒者其虞虢之谓也注辅颊辅车牙车音义【车尺奢反】疏【注正义曰易咸卦上九咸其辅颊舌三者并言则各为一物广雅云辅颊也则辅颊爲一释名曰颐或曰辅车其骨彊可以辅持其口或谓牙车牙所载也或谓颔车也卫风硕人云巧笑倩兮毛傅云好口辅也如此诸文牙车颔车牙下骨之名也颊之与辅口旁肌之名也盖辅车一处分爲二名耳辅为外表车是内骨故云相依也】公曰晋吾宗也岂害我哉对曰大伯虞仲大王之昭也大伯不从是以不嗣注大伯虞仲皆大王之子不从父命俱譲适吴仲雍支子别封西吴虞公其后也穆生昭昭生穆以世次计故大伯虞仲于周为昭音义【大音防下及注同昭上饶反注同后昭穆仿此】虢仲虢叔王季之穆也注王季者大伯虞仲之母弟也虢仲虢叔王季之子文王之母弟也仲叔皆虢君字疏【注正义曰大伯虞仲辟季歴适荆蛮若有适庶不须相辟知其皆同母也周本纪云古公有长子曰大伯次曰虞仲大姜生季歴如史记之文似王季与大伯别母马迁之言疏缪耳此言虢仲虢叔王季之穆国语称文王敬友二虢故亦以为文王母弟母弟之言事无所出仲叔皆文王之时虢君字也据传云郑灭一虢晋灭一虢不知谁是仲后谁是叔后贾逵云虢仲封东虢制是也虢叔封西虢虢公是也马融云虢叔同母弟虢仲异母弟虢仲封下阳虢叔封上阳案传上阳下阳同是虢国之邑不得分封二人也若二虢共处郑复安得虢国而灭之虽贾之言亦无明证各以意觧不可审知】为文王卿士勲在王室藏于盟府注盟府司盟之官疏【注正义曰周礼司盟掌盟载之法防同则掌其盟约之载既盟则贰之郑云贰之者写副当以授六官唯言会同之盟不掌勲功之事而得有二虢之勲蔵在盟府者凡诸侯初受封爵必有盟誓之言檀弓云卫大史栁荘死公与之邑裘氏与县潘氏书而纳诸棺曰世世万子孙毋变也其言即盟誓之辞也汉书功臣侯表记髙祖即位八载天下乃平始论功而定封侯者一百四十三人封爵之誓曰使黄河如带防山若砺国以永存爰及苖裔其誓即盟之类事必有因于古明知以勲受封必有盟要其辞当蔵扵司盟之府也】将虢是灭何爱扵虞且虞能亲于桓荘乎其爱之也疏【正义曰爱之谓爱虞也虞岂能亲于桓荘乎其当爱此虞也服防其作甚注云爱之甚当谓爱桓荘之族甚也爱之若甚何以诛之且文势不顺又改字失真缪之甚也】桓荘之族何罪而以为戮不唯偪乎注桓叔荘伯之族晋献公之从祖昆弟献公患其偪尽杀之事在荘二十五年音义【偪彼力反】疏【注正义曰荘伯之族从父昆弟也桓叔之族従祖昆弟也唯言从祖昆弟举疏者而畧言耳】亲以宠偪犹尚害之况以国乎公曰吾享祀丰絜神必据我注据犹安也音义【享兴两反】对曰臣闻之鬼神非人实亲惟德是依故周书曰皇天无亲惟徳是辅注周书逸书又曰黍稷非馨眀徳惟馨注馨香之逺闻音义【闻音问又如字】又曰民不易物惟徳繄物注黍稷牲玊无徳则不见飨有徳则见飨言物一而异用音义【繄恶兮反是也】疏【正义曰皇天无亲惟徳是辅蔡仲之命文也黍稷非馨明徳惟馨君陈文也人不易物惟徳其物旅獒文也杜不见古文故以为逸书此传与书异者其作繄师授不同字改易耳其意亦不异也民不易物者设有二人俱以物祭其祭相似不改易此物惟有徳者繄此乃是物无徳而荐神所不享则此物不是物也】如是则非徳民不和神不享矣神所冯依将在徳矣若晋取虞而明徳以荐馨香神其吐之乎弗听许晋使宫之竒以其族行注行去也音义【冯皮冰反下同使所吏反】疏【正义曰晋语云宫之竒谏而不听出谓其子曰将亡矣吾不去惧及焉以其帑适西山韦昭云西山国西界也】曰虞不腊矣注腊嵗终祭众神之名音义【腊力盍反】疏【正义曰月令孟冬腊门闾及先祖五祀腊之见扵传记者唯月令与此二文而已秦夲纪恵王十二年初腊始皇三十一年更改腊曰嘉平蔡邕独断云腊者嵗终大祭纵吏民宴饮非迎气故但送不迎应劭风俗通云案礼夏曰嘉平殷曰清祀周曰大蜡汉曰腊腊者猎也田猎取兽祭先祖也此言虞不腊矣明当时有腊祭周时腊与大蜡各为一祭言汉改曰腊不蜡而为腊矣】在此行也晋不更举矣注不更举兵八月甲午晋侯围上阳注上阳虢国都在农陕县东南问于卜偃曰吾其济乎对曰克之公曰何时对曰童謡云丙之晨龙尾伏辰注龙尾尾星也日月之防曰辰日在尾故尾星伏不见音义【謡音遥见贤遍反】均服振振取虢之旂注戎事上下同服振振盛貌旂军之旌旗音义【均如字同也字书作袀音同振音真注同】鹑之贲贲天策焞焞火中成军虢公其奔注鹑鹑火星也贲贲鸟星之体也天策传说星时近日星微焞焞无光耀也言丙子平旦鹑火中军事有成功也此已上皆童謡言也童齓之子未有念虑之感而防成嬉戏之言似若有冯者其言或中或否博覧之士能惧思之人兼而志之以为将来之验有益扵世教音义【鹑述春反又常伦反贲音奔焞他门反说音恱近附近之近上时掌反齓初问反又耻问反毁齿也嬉戏许宜反中丁仲反】其九月十月之交乎注以星验推之知九月十月之交谓夏九月十月也交晦朔交防音义【夏户雅反下同】丙子旦日在尾月在策注是夜日月合朔于尾月行疾故至旦而过在策鹑火中必是时也疏【正义曰释乐云徒歌谓之謡言无乐而空歌其声逍遥然也扵时有童穉之子为此歌謡之辞故卜偃取以对公也夜之向明为晨日月聚防为辰星宿不见为伏言乙日夜半之后丙日将旦之时龙尾之星伏在合辰之下当是之时军人上下均同其服振振然而盛旂者晋军旂也而往取虢故云取虢之旂南方鹑鸟之星其体贲贲然见扵南方天策之星近日焞焞然无光耀甚微也鹑火之次正中于南方尔时其当成军事也虢公其当奔走也既引童謡之言乃复指其时日在夏之九月十月之交乎谓九月十月晦朔之交也十月朔丙子之日平旦时日体在尾星月在天策星鹑火正中于南方必是时克之注正义曰东方七宿皆为苍龙之宿其龙南首北尾角是龙角尾即龙尾故云龙尾尾星也日月之防为辰昭七年传文于时日体在尾尾星与日同处共日俱出入故常伏不见也丙之晨者说文云晨早昩爽也谓夜将旦鸡鸣时也○周礼司服职云凡兵事韦弁服郑云韦弁以韎韦为弁又以为衣裳今时伍伯缇衣古兵服之遗色然则在兵之服皆韦弁均服者谓兵戎之事贵贱上下均同此服也○南方七宿皆为朱鸟之宿其鸟西首东尾故未为鹑首午为鹑火已为鹑尾鹑火星者谓栁星张也天策傅说星史记天官书之文荘子云傅说得之以骑箕尾傅说殷高宗之相死而托神于此星故名为傅说星也傅说之星在尾之末合朔在尾故其星近日星微焞焞然无光耀也说文云齓毁齿也男八月齿生八嵗而齓女七月齿生七嵗而齓童齓之子未有念虑之感不觧自为文辞而羣聚集会成此嬉逰遨戏之言其言韵而有理似若有神冯之者其言或中或否不可常用博覧之士及能惧思之人兼而志之以为鉴戒以为将来之验有益于世教故书传时有米用之者文三年传曰孟明之臣也其不觧也能惧思也能惧思之人谓孟明之类也○以三统歴推之此夜是月小余尽夜半合朔在尾十四度従乙夜半至平旦日行四分度之一月行三度有余故丙子旦日在尾星月在天防鹑火之次正中也月令孟冬之月日在尾昏危中旦七星中七星则鹑火次之星也】冬十二月丙子朔晋灭虢虢公丑奔京师注不书不告也周十二月夏之十月师还馆于虞遂袭虞灭之执虞公及其大夫井伯以媵秦穆姬注秦穆姬晋献公女送女曰媵以屈辱之而脩虞祀且归其职贡于王注虞所命祀疏【正义曰虞受王所命之祀谓天子命虞使祀其竟内山川之神也既灭其国故代虞祭之】故书曰晋人执虞公罪虞且言易也音义【易以豉反】




　　春秋左传注疏卷十一
　　春秋左氏传注疏卷十一考证
　　齐师宋师曺伯次于聂北救邢注次于聂北者案兵观衅以待事也○苏辙曰先言次而后言救案兵待事卒能救邢故以救终之也
　　齐师宋师曺师城邢注一事而再列三国于文不可言诸侯师故○【臣召南】按传言诸侯救邢则于文未尝不可云诸侯城邢也再叙三国自系褒美齐桓故详列之
　　传夫人氏之丧至自齐注言女子有三従之义○女监夲讹作君今改正
　　齐侯宋公江人黄人盟扵贯○东莱集觧引杜注江国在汝南安阳县之下有黄国在弋阳县六字【臣召南】按荘十九年传遂伐黄杜注黄嬴姓国今弋阳县已有注在前不重出也
　　传入自颠軨○后汉郡国志河东郡大阳有顚軨坂注引博物记曰在县东吴城之北令之呉坂
　　徐人取舒注胜国而不用大师亦曰取○孙觉曰徐人取之而不言灭者舒之宗祀复存未甞见灭也赵子曰凡得国而不书灭者不灭其祀也【臣召南】按二说之中赵说为是
　　楚屈完来盟于师盟于召陵○陆淳曰楚未甞与中国为会屈完之佐楚子而能从善服义得为臣之道故圣人特书族以褒之刘敞曰桓公之威可谓盛矣故不多齐之有功而多楚之服罪不贵楚之能拒敌而贵齐之能不遂也
　　传南至于穆陵北至于无棣注穆陵无棣皆齐竟也○【臣召南】按大岘山上有古穆陵闗今临朐县东南沂水县东北按齐地记无棣在渤海高城县今直隶盐山县南有古无棣沟
　　传昭王南征而不复疏旧说皆言汉滨之人以胶胶舩故得水而壊昭王溺焉不知夲出何书○【臣召南】按赵汸补注曰帝王世纪昭王徳衰南征济于汉舩人恶之以胶舩进中流胶液觧王及祭公皆没于水中也
　　五年春晋侯杀其世子申生疏此传不言不书日则是旧史然也○【臣浩】按申生事传在上年十二月戊申经在此年春从告也旧史已然夫子承而不改
　　传五年春王正月辛亥朔日南至注周正月今十一月冬至之日日南极○赵汸补注曰传于此年记正月日至与杂记孟献子之言合后昭十七年记太史与梓慎之言二十一年记梓慎之言二十四年记昭子之言皆见周人改月改时致分至唘闭不合天正近世异议皆过也
　　一之为甚其可再乎注为二年假晋道灭下阳○【臣召南】按为字讹当云谓二年假晋道灭下阳
　　传虞不腊矣○赵汸补注曰按蔡邕月令章句夏曰嘉平啇曰清祀周曰大蜡总谓之腊史记秦恵王初腊正义曰始效中国为之亦明腊不自秦始或转疑传作于秦误矣
　　鹑之贲贲注天策傅说星疏史记天官书之文○【臣召南】按天官书无此文当是误记北宫之王良策马车骑满野耳但今天官书讹脱不可读处颇多岂唐时有之而今已亡之耶










　　春秋左氏传注疏卷十一考证
　　钦定四库全书
　　春秋左传注疏卷十二【起僖公六年尽十四年】
　　晋杜氏注　唐陆德明音义　孔颖达疏
　　经六年春王正月
　　夏公防齐侯宋公陈侯卫侯曹伯伐郑围新城注新城郑新密今荥阳密县
　　秋楚人围许注楚子不亲围以围者告诸侯遂救许注皆伐郑之诸侯故不复更叙
　　冬公至自伐郑注无传疏【正义曰二十八年公会晋侯云云于温诸侯遂围许二十九年公至自围许此年会伐郑遂救许不称至自救许而云至自伐郑与温防反者释例曰诸若此类事势相接或以始致或以终致盖时史之异也此事当由公至自告庙所告不同史依告而书不爲义例】传六年春晋侯使贾华伐屈夷吾不能守盟而行注贾华晋大夫非不欲校力不能守言不如重耳之贤将奔狄郤芮曰后出同走罪也注嫌与重耳同谋而相随音义【郤去逆反芮如锐反】不如之梁梁近秦而幸焉乃之梁注以梁爲秦所亲幸秦旣大国且穆姬在焉故欲因以求入音义【近附近之近】○夏诸侯伐郑以其逃首止之盟故也注首止盟在五年围新密郑所以不时城也注实新密而经言新城者郑以非时兴土功齐桓声其罪以告诸侯疏【正义曰密是邑名郑人新筑密邑故传称宻经不称围新密言围新城传云郑所以不时城也解经言新城之意郑以非时筑城违礼害民齐桓声其罪以告诸侯故书新城以新城爲郑之罪状刘云先王之制诸侯无故不造城造城则攻其所造司马法曰产城攻其所产是也】○秋楚子围许以救郑诸侯救许乃还○冬蔡穆侯将许僖公以见楚子于武城注楚子退舍武城犹有忿志而诸侯各罢兵故蔡将许君归楚武城楚地在南阳宛县北音义【见贤遍反罢扶骂反又扶买反宛于元反】许男面缚衔璧大夫衰绖士舆榇注手于后唯见其面以璧爲质手缚故衔之榇棺也将受死故衰绖音义【衰七雷反注同榇于觐反棺也爲质如字一音置本又作贽音至如字旧扶卧反】楚子问诸逢伯注逢伯楚大夫对曰昔武王克殷微子啓如是注微子啓纣庶兄宋之祖也疏【正义曰案宋世家云微子开者殷帝乙之首子而帝纣之庶兄周武王克殷微子乃持其祭器造于军门肉袒面缚左牵羊右把茅膝行而前以告于是武王乃释微子复其位成王诛武庚乃命微子代殷之后国于宋史记之言多有错缪微子手缚于后故以口衔璧又焉得牵羊把茅也此皆马迁之妄也】武王亲释其缚受其璧而祓之注祓除凶之礼音义【祓芳弗反又音废说文云除恶之祭也】疏【正义曰周礼女巫掌岁时祓除谓之祓除明是除凶之礼也襄二十九年称公临防使巫以桃茢先祓殡此亦当以桃茢祓之】焚其榇礼而命之使复其所楚子从之
　　经七年春齐人伐郑
　　夏小邾子来朝注无传郳犂来始得王命而来朝也邾之别封故曰小邾
　　郑杀其大夫申侯注申侯郑卿专利而不厌故称名以杀罪之也例在文六年音义【厌于盐反传同】
　　秋七月公防齐侯宋公陈世子欵郑世子华盟于甯母注高平方与县东有泥母亭音如甯音义【母如字又音无注同方音房与音预泥乃丽反又音甯王奴兮反】
　　曹伯班卒注无传五年同盟于首止
　　公子友如齐注无传罢盟而聘谢不敏也
　　冬葬曹昭公注无传
　　传七年春齐人伐郑孔叔言于郑伯曰谚有之曰心则不竞何惮于病注竞强也惮难也音义【惮徒旦反难乃旦反下及八年经传竝同】疏【正义曰竞强也言心则不能强盛则当须屈服于人何得难于屈弱之病而不下齐】旣不能彊又不能弱所以毙也国危矣请下齐以救国音义【下户嫁反】公曰吾知其所由来矣疏【正义曰孔叔旣请郑伯下齐公初欲下齐不知何事而来得说于齐后更云吾知其说齐所由来矣谓由杀申侯说齐之事得来矣】姑少待我注欲以申侯说对曰朝不及夕何以待君音义【朝如字】○夏郑杀申侯以说于齐且用陈辕涛涂之谮也注涛涂谮在五年初申侯申出也注姊妹之子爲出有宠于楚文王文王将死与之璧使行曰唯我知女女专利而不厌予取予求不女疵瑕也注从我取从我求不以女爲罪衅音义【女音汝下皆同疵似斯反又疾移反衅许靳反下文同】后之人将求多于女注谓嗣君也求多以礼义大望责之女必不免我死女必速行无适小国将不女容焉注政狭法峻音义【狭音洽】旣葬出奔郑又有宠于厉公子文闻其死也曰古人有言曰知臣莫若君弗可改也已○秋盟于甯母谋郑故也管仲言于齐侯曰臣闻之招携以礼怀逺以德注携离也德礼不易无人不懐齐侯脩礼于诸侯诸侯官受方物注诸侯官司各于齐受其方所当贡天子之物疏【正义曰周礼大行人云侯服贡祀物甸服贡嫔物男服贡器物采服贡服物卫服贡材物要服贡货物郑云祀贡者犠牲之属嫔物丝枲也器物尊彝之属服物纁絺纩也材物八材也货物龟贝也如彼礼文诸侯所贡之物皆以服数爲差尚书禹贡任土作贡皆贡土地所生不计路之逺近然则周礼虽依服数亦贡土地所生不宜逺求他方之物以贡王也王室盛明之时每国贡有常职天子旣衰诸侯惰慢贡赋之事无复定凖故霸主总帅诸侯尊崇天子量其国之大小号令所出之物传言诸侯各使官司取齐约束受其方所当贡天子之物言其一听齐令羙齐侯能以礼服诸侯】郑伯使大子华听命于防言于齐侯曰泄氏孔氏子人氏三族实违君命注三族郑大夫音义【泄息列反】若君去之以爲成我以郑爲内臣君亦无所不利焉注以郑事齐如封内臣音义【去起吕反】齐侯将许之管仲曰君以礼与信属诸侯而以奸终之无乃不可乎子父不奸之谓礼守命共时之谓信注守君命共时事音义【奸音干共音恭注同】违此二者奸莫大焉公曰诸侯有讨于郑未防今苟有衅从之不亦可乎注子华犯父命是其衅隙音义【隙去逆反】对曰君若绥之以德加之以训辞而帅诸侯以讨郑郑将覆亡之不暇岂敢不惧若总其罪人以临之注总将领也子华奸父之命卽罪人音义【覆芳服反】郑有辞矣何惧注以大义爲辞且夫合诸侯以崇德也会而列奸何以示后嗣注列奸用子华疏【正义曰经书齐侯宋公陈世子款郑世子华盟于甯母则已列于防矣管仲方云防而列奸何以示后嗣者桓公列之于会直是列其身耳管仲言列奸者谓将用其奸谋故杜云列奸用子华也不受子华之请卽是会不列奸他国无事可记齐史无所不隠故下句言他国记奸则废君盟齐史隠诲则损盛德也】夫诸侯之会其德刑礼义无国不记记奸之位注位会位也子华爲奸人而列在会位将爲诸侯所记君盟替矣注替废也音义【替他计反】作而不记非盛德也注君举必书虽复齐史隠讳亦损盛德音义【复扶又反】君其勿许郑必受盟夫子华旣爲大子而求介于大国以弱其国亦必不免注介因也音义【介音界】郑有叔詹堵叔师叔三良爲政未可间也齐侯辞焉子华由是得罪于郑冬郑伯使请盟于齐注以齐侯不听子华故音义【堵丁古反又音者间间厠之间】○闰月惠王崩襄王恶大叔带之难注襄王惠王大子郑也大叔带襄王弟惠后之子也有宠于惠后惠后欲立之未及而卒音义【恶乌路反大音泰叔又作州】惧不立不发丧而告难于齐注爲八年盟洮传音义【洮他刀反】
　　经八年春王正月公会王人齐侯宋公卫侯许男曹伯陈世子款盟于洮注王人与诸侯盟不讥者王室有难故洮曹地音义【洮他刀反】疏【正义曰公羊传曰王人微者曷爲序乎诸侯之上先王命也谷梁传曰王人之先诸侯何也贵王命也弁冕虽旧必加于首周室虽衰必先诸侯释例以为中士称名下士称人此言王人是天子之下士也诸侯相与为盟所以同奬王室天子之臣不与诸侯同盟释例曰未有臣而盟君臣而盟君是子可盟父故春秋王世子以下防诸侯者皆同会而不同盟是言王臣正法不与诸侯盟也二十八年践土之盟传称王子虎盟诸侯于王庭杜云王子虎临盟不同防故不书宣七年传曰诸侯盟于黒壤王叔桓公临之以谋不睦杜云王叔桓公衔天子之命以监临诸侯不同防尊卑之别也哀十三年传曰公会单平公晋定公吴夫差于黄差杜云平公周卿士也不书尊之不与会此三者王臣皆不与盟是其正法然也若天子初立王室不安命臣使结盟诸侯以安王室虽非正法事势宜然旣无褒羙又无贬责此王人与诸侯盟不讥者王室有难王勑使来盟故也文十年及蘓子盟于女栗传曰顷王立故也襄三年公防单子晋侯云云盟于鸡泽杜云周灵王新卽位使王官伯出与诸侯盟以安王室皆事与此同以情义可许故都无贬书二十九年翟泉之盟于时诸侯新睦王室无虞而王子虎下盟列国以凟大典故贬称王人是依礼不合故据法贬之春秋王臣与诸侯会盟凡十有余事讥与不讥皆从此例】郑伯乞盟注新服未与防故不序列别言乞盟音义【与音预下同】疏【正义曰郑伯徃年使子华听命心犹未服齐桓拒子华之请故今始服从齐桓以其新服尚未与之会故不序列而别言乞盟止言乞盟不知与盟以否传称郑伯乞盟请服也旣言请服义无不受当是既盟之后而别与之盟诸言乞师皆乞得其师知此乞盟亦乞得其盟但盟理可见不复别言盟耳】
　　夏狄伐晋
　　秋七月禘于大庙用致夫人注禘三年大祭之名大庙周公庙致者致新死之主于庙而列之昭穆夫人淫而与菽不薨于寝于礼不应致故僖公疑其礼歴三禘今果行之嫌异常故书之音义【大音泰杀音试】疏【正义曰释天云禘大祭也言其大于四时之祭故爲三年大祭之名言每积三年而一爲此祭也大庙庙之大者故爲周公庙释例曰三年防毕致新死之主以进于庙庙之逺主当迁入祧于是乃大祭于大庙以审定昭穆谓之禘是说致者致新死之主于庙而列之昭穆也此致致哀姜也哀姜薨已多年非复新死而于今始致者传发凡例夫人不薨于寝则不致哀姜例不应致故僖公疑其礼防毕之日不作禘祭之礼以致之旣不爲哀姜作防毕禘祭其禘自从闵公数之二年除闵防爲禘至五年复禘今八年复禘姜死以来已歴三禘今因禘祭果复行之三年一禘禘自是常不爲夫人禘祭因禘而致夫人嫌其异于常礼故史官书之若其不致夫人则此禘得常不书爲用致夫人而书之耳】
　　冬十有二月丁未天王崩注实以前年闰月崩以今年十二月丁未告
　　传八年春盟于洮谋王室也郑伯乞盟请服也襄王定位而后发丧注王人会洮还而后王定位○晋里克帅师梁由靡御虢射爲右以败狄于采桑注传言前年事也平阳北屈县西南有采桑津音义【射食亦反】梁由靡曰狄无耻从之必大克注不耻走故可逐里克曰惧之而已无速众狄注恐怨深而羣党来报虢射曰期年狄必至示之弱矣音义【期音基本或作朞注同】○夏狄伐晋报采桑之役也复期月注明期年之言騐○秋禘而致哀姜焉非礼也凡夫人不薨于寝不殡于庙不赴于同不祔于姑则弗致也注寝小寝同同盟将葬又不以殡过庙据经哀姜薨葬之文则为殡庙赴同祔姑今当以不薨于寝不得致也音义【祔音附】疏【正义曰夫人薨葬之礼有赴同祔姑反哭三事而已此说致之礼加以薨寝殡庙而不言反哭者盖以致于庙者终始成其尊死生之礼毕不薨于寝死不得其所也不殡于庙之不以礼也死葬非礼则先神耻之故不具四事皆不合致反哭者直爲书以否假使不书其夫人之礼亦成自是生者之可讥非爲死者之有失虽不反哭亦得致之故于此不言反哭也注正义曰丧大记云男子不死于妇人之手妇人不死于男子之手君夫人卒于路寝既言妇人不死于男子之手必不得死于君之路寝言夫人卒于路寝谓卒于夫人之大寝对君路寝爲小故云小寝也同者同盟之国也檀弓曰防之朝也顺死者之孝心也其哀离其室也故至于祖考之庙而后行殷朝而殡于祖周朝而遂葬士丧礼朝而遂葬与记正同知周法不殡于庙而此传及襄四年皆云不殡于庙以为失礼知其将之时不以殡过庙耳殡过庙者将之时从殡宫出告庙乃葬非是殡尸于庙中也据经哀姜薨之文知其赴同祔姑可矣亦知其殡于庙者以元年十二月防至二年五月始明至则殡于寝也旣殡于寝自然当朝庙故据葬文亦知殡庙唯当以不薨于寝不得致耳】○冬王人来告丧难故也是以缓注有大叔带之难○宋公疾大子兹父固请曰目夷长且仁君其立之注兹父襄公也目夷兹父庶兄子鱼也音义【父音甫长丁丈反】公命子鱼子鱼辞曰能以国让仁孰大焉臣不及也且又不顺注立庶不顺礼遂走而退
　　经九年春王三月丁丑宋公御说卒注四同盟音义【御鱼吕反说音悦】疏【正义曰御说以庄十三年即位十六年盟于幽十九年于鄄二十七年于幽僖元年于柽四年于召陆五年于首止七年于甯母八年于洮皆鲁宋俱在是爲八同盟不数庄公之盟柽盟经不书亦不数故云四同盟刘君乃数庄公之盟又不数召陵以爲六同盟而规杜非也】
　　夏公防宰周公齐侯宋子卫侯郑伯许男曹伯于葵丘注周公宰孔也宰官周采地天子三公不字宋子襄公也传例曰在丧公侯曰子陈留外黄县东有葵丘疏【正义曰传称王使宰孔赐齐侯胙知周公卽宰孔也其官爲大宰采地名爲周天子三公故称公孔则其名也谷梁传曰天子之宰通于四海其意言宰者六官之长官名通于海内是故书其官名也通于四海者当谓大宰之长官耳其属官不应得通而宰咺宰渠伯紏则必非长官亦称为宰者盖自宰夫以上皆通也释例曰今案春秋以考之其称公者皆三公非五等之公也是言祭公周公皆三公也释例又曰王之公卿皆书爵则卿亦不字杜云三公不字者以入春秋以来家父南季皆大夫称字宰周公又承其后故云不字不于祭公逆王后注者因歴序诸国而言之庄八年传曰连称管至父戍葵丘杜云齐地临淄县西有地名葵丘与彼异者传称齐侯不务德而勤逺略西为此会则此地逺处齐西不得近在临淄故释例以爲宋地陈留外黄县东有葵丘或曰河东汾隂县爲葵丘非也经书夏防葵丘九月乃盟晋爲地主无缘欲会而不及盟也是说不同之意】秋七月乙酉伯姬卒注无传公羊谷梁曰未适人故不称国已许嫁则以成人之礼书不复殇也妇人许嫁而笄犹丈夫之冠音义【复扶又反殇式羊反笄古兮反冠古唤反】疏【正义曰公羊传曰此未适人何以卒许嫁矣妇人许嫁字而笄之死则以成人之丧治之谷梁传意亦与之同嫁于大夫死不书卒此许嫁者嫁于国君也但未徃彼国不成彼国之妇故不称国也防服小记曰男子冠而妇人笄其义一也是许嫁而笄犹丈夫之冠也礼男子冠而不爲殇妇人笄而不爲殇故以成人之防治之爲之服成人之服礼姊妹在室期出嫁大功檀弓曰姑姊妹之薄也盖有受我而厚之者爲夫厚之故我降之也曽子问云取女有吉日而女死如之何孔子曰壻齐衰而吊旣葬而除之其夫不爲服则兄弟不爲降礼诸侯絶旁期此为将嫁于诸侯故书其卒旣书其卒当服其本服爲之齐衰期也但于时服否不可知耳】
　　九月戊辰诸侯盟于葵丘注夏会葵丘次伯姬卒文不相比故重言诸侯宰孔先归不与盟音义【比毗志反重直用反与音预】疏【正义曰平丘会后卽盟不言诸侯爲间无异事故也此亦会后爲盟间有伯姬卒盟防文不相比故重言诸侯又传称宰孔先归则宰孔不盟杜云宰孔先归不与盟者欲见纵无伯姬之卒亦当重言诸侯】甲子晋侯佹诸卒注未同盟而赴以名甲子九月十一日戊辰十五日也书在盟后从赴音义【佹九委反】疏【正义曰甲子在戊辰之前而书在盟后从赴从赴者赴在盟后也春秋之世史失其守赴告之文多违礼制记诸侯之薨当具以薨之月日告于邻国隠三年传曰壬戌平王崩赴以庚戌故书之是赴者妄称日也襄二十八年传曰王人来告防问崩日以甲寅告故书之是元赴不以日被问乃称日也文十四年传曰七月乙夘夜齐商人弑舎齐人定懿公使来告难故书以九月是赴者不言死月鲁史不复审问卽书以来告之月也此甲子晋侯卒盖赴以日而不以月鲁史不复审问书其来告之日唯称甲子而已不知甲子是何月之日故在戊辰后也若赴以九月告鲁鲁史当推其日之先后不得甲子在戊辰后也明告不以月故书其日耳】
　　冬晋里克杀其君之子奚齐注献公未葬奚齐未成君故称君之子奚齐受命继位无罪故里克称名音义【杀如字传同公羊音试】
　　传九年春宋桓公卒未葬而襄公防诸侯故曰子凡在丧王曰小童公侯曰子注在丧未葬也小童者童蒙防稺之称子者继父之辞公侯位尊上连王者下絶伯子男周康王在丧称子一人钊礼称亦不言小童或所称之辞各有所施此谓王自称之辞非诸下所得书故经无其事传通取旧典之文以事相接音义【称尺证反钊古尧反又音昭】疏【正义曰旣言桓公未葬卽发在丧之例知其在丧谓未葬也童者未冠之名童而又小故爲童蒙幼稺之称易蒙卦云匪我求童蒙童蒙求我蒙谓闇昧也幼童于事多闇昧是以谓之童蒙焉曲礼曰夫人自称于其君曰小童郑云小童若云未成人也王崩未葬嗣王自称亦言已未成人也子者对父之名故云继父之辞以未成君故系于父不忍絶之称也诸侯爵有五等唯言公侯曰子以公侯尊也传称在礼卿不防公侯防伯子男可也又子产云郑伯男也使从公侯之贡惧弗给也是公侯之尊絶于伯子男也此旣言王卽云公侯是其与王相连特爲公侯立称伯子男不得同之也春秋无伯子男在防之事旣不爲立称又不得成君不知其当何所称也然按桓十一年郑忽出奔卫庄二十四年曹覊出奔陈杜云先君旣葬不称爵者国人贱之以名赴则旣葬称爵未葬称名也周康王在丧称子一人钊尚书康王之诰也曲礼云君天下者曰天子朝诸侯分职授政曰余一人天子未除防曰余小子是礼天子自称亦不言小童也此言王曰小童必有称之时或所称之辞各有所施但不知施何处耳如曲礼之文天子未除防曰余小子则是未得称一人而康王在丧称予一人钊者当以诸侯列土之君将欲各归其国故正其成君之称以答诸侯也此小童者王谦自称之辞非诸下所得书故经无其事其公侯曰子乃是史书之文二者非相类之事而并爲一凡是传通取旧典之文以事相类接耳非言小童是策书之例也释例郊雩烝甞例不云地祗及礿祠者经无其事故传略而不言此王者小童亦经无其事所以言之者郊雩例多故经无者略之此王曰小童与公侯相接其文简约经虽无事亦连而言之释例曰位弥髙者事弥重重虑周于经逺故仪制异于凡人存其实笃其志足以叙亲疎之情通万事之理而已故诸列国之君在丧或不得已而脩会盟之事唯公侯特称子以别尊卑是言独爲公侯立称之意春秋公侯称子皆是其父未唯二十五年公会卫子莒庆盟于洮于时卫文公巳葬而成公称子释例曰卫文公欲平莒于鲁未终而薨故卫子寻父之志鲁人由此亦脩文公之好此孝子之至感人情之所笃故成公虽已免丧至于此盟降从在丧之名故经随而书子传从而释之云脩文公之好也】○夏会于葵丘寻盟且脩好礼也音义【好呼报反下于好并注同】王使宰孔赐齐侯胙注胙祭肉尊之比二王后音义【胙才素反】疏【正义曰传称太子祭于曲沃归胙于公此天子有事于文武赐齐侯以胙知胙是祭肉也周礼大宗伯以脤膰之礼亲兄弟之国郑云脤膰社稷宗庙之肉以赐同姓之国同福禄也脤膰卽胙肉也言亲兄弟之国则异姓不合赐也二十四年传曰宋先代之后也于周爲客天子有事膰焉是言二王之后礼合得之今赐齐候是尊之比二王后也】曰天子有事于文武注有祭事也使孔赐伯舅胙注天子谓异姓诸侯曰伯舅疏【正义曰曲礼曰五官之长曰伯天子同姓谓之伯父异姓谓之伯舅郑云谓爲三公者周礼九命作伯齐桓是九命之伯故以伯舅呼之】齐侯将下拜孔曰且有后命天子使孔曰以伯舅耋老加劳赐一级无下拜注七十曰耋级等也音义【耋田节反一音他结反劳力报反级音急】疏【正义曰释言云耋老也舎人云年六十称也郭璞云八十爲耋释名云八十曰耋耋鐡也皮黒如鐡彼说或云六十或云八十杜云七十曰耋者耋之年齿旣无明文曲礼云七十曰老尔雅以耋爲老故以爲七十曲礼升阶之法云渉级聚足是级爲等也法当下拜赐之勿下是进一级】对曰天威不违顔咫尺注言天鉴察不远威严常在顔面之前八寸曰咫音义【咫之氏反】疏【正义曰顔谓额也扬雄方言云顔额谓颡也中夏谓之额东齐谓之颡河颍淮泗之间谓之顔鲁语云肃慎氏贡楛矢长尺有咫贾逵亦云八寸曰咫说文云周制寸尺咫寻皆以人之体爲法中妇人手长八寸谓之咫周尺也】小白余敢贪天子之命无下拜注小白齐侯名余身也疏【正义曰诸自称余者当称名之处耳齐侯旣称小白而复言余故解之余身释诂文舎人曰余卑谦之身也孙炎田余舒迟之身也郭璞曰今人亦自呼爲身】恐陨越于下注陨越顚坠也据天王居上故言恐颠坠于下音义【坠直类反下同】以遗天子羞敢不下拜下拜登受注自堂下受胙于堂上音义【遗于季反】疏【正义曰觐礼天子赐侯氏以车服诸公奉箧服加命书于其上升自西阶东面大史氏右侯氏升西面立大史述命侯氏降两阶之间北面再拜稽首升成拜彼侯氏降阶再拜是此下拜也升成拜是此登受】○秋齐侯盟诸侯于葵丘曰凡我同盟之人旣盟之后言归于好注义取脩好故传显其盟辞宰孔先归注旣会先诸侯去音义【先诸侯悉荐反】遇晋侯曰可无会也注晋侯欲求防葵丘齐侯不务德而勤逺略故北伐山戎注在庄三十一年南伐楚注在四年西爲此会也东略之不知西则否矣注言或向东必不能复西略音义【复扶又反下不复会同】其在乱乎君务靖乱无勤于行注在存也微戒献公言晋将有乱晋侯乃还注不复会齐○九月晋献公卒里克防郑欲纳文公故以三公子之徒作乱注防郑晋大夫三公子申生重耳夷吾音义【防普悲反】初献公使荀息傅奚齐公疾召之曰以是藐诸孤注言其防贱与诸子县藐音义【藐妙小反又亡角反县音】疏【正义曰藐者县远之言诸子之年皆长而奚齐独防是小大相藐也藐诸孤者言年旣防稺县藐于诸子之孤】辱在大夫其若之何注欲屈辱荀息使保防之稽首而对曰臣竭其股肱之力加之以忠贞其济君之灵也不济则以死继之公曰何谓忠贞对曰公家之利知无不爲忠也送徃事居耦俱无猜贞也注徃死者居生者耦两也送死事生两无猜恨所谓正也音义【猜七才反疑也】及里克将杀奚齐先告荀息曰三怨将作注三公子之徒秦晋辅之子将何如荀息曰将死之里克曰无益也荀叔曰吾与先君言矣不可以贰能欲复言而爱身乎注荀叔荀息也复言言可复也疏【正义曰意能欲使前言可反复而行之得爱惜身命不死乎】虽无益也将焉辟之且人之欲善谁不如我我欲无贰而能谓人巳乎注言不能止里克使不忠于申生等音义【焉于防反下文焉能克同】○冬十月里克杀奚齐于次注次丧寝书曰杀其君之子未葬也荀息将死之人曰不如立卓子而辅之荀息立公子卓以葬十一月里克杀公子卓于朝荀息死之君子曰诗所谓白圭之玷尚可磨也斯言之玷不可爲也注诗大雅言此言之缺难治甚于白圭音义【玷丁箪反又丁念反缺也】荀息有焉注有此诗人重言之义○齐侯以诸侯之师伐晋及髙梁而还讨晋乱也注高梁晋地在平阳县西南令不及鲁故不书注前已发不书例今复重发嫌霸者异于凡诸侯音义【令力政反本又作命复扶又反重直用反】○晋郤芮使夷吾重赂秦以求入注郤芮郤克祖父从夷吾者音义【从才用反】曰人实有国我何爱焉注言国非已之有何爱而不以赂秦入而能民土于何有从之注能得民不患无土齐隰朋帅师防秦师纳晋惠公注隰朋齐大夫惠公夷吾音义【隰音习】秦伯谓郤芮曰公子谁恃对曰臣闻亡人无党有党必有雠注言夷吾无党无党则无雠易出易入以微劝秦音义【易竝以豉反】疏【正义曰秦伯问公子谁恃问公子于晋国之臣倚恃谁爲内主也对言夷吾无党无雠者由无党故徃前易出无雠故此时易入言易出易入以微劝秦使纳之】夷吾弱不好弄注弄戏也音义【好呼报反】能鬭不过注有节制长亦不改不识其他公谓公孙枝曰夷吾其定乎注公孙枝秦大夫子桑也音义【长丁丈反】对曰臣闻之唯则定国诗曰不识不知顺帝之则文王之谓也注诗大雅帝天也则法也言文王闇行自然合天之法又曰不僣不贼鲜不爲则注僣过差也贼伤害也皆忌克也能不然则可爲人法则音义【僣子念反下注同鲜息浅反】无好无恶不忌不克之谓也今其言多忌克注旣僣而贼音义【好呼报反又如字恶乌路反】难哉注言能自定难公曰忌则多怨又焉能克是吾利也注其言虽多忌适足以自害不能胜人也秦伯虑其还害已故曰是吾利疏【正义曰唯身有则者乃能定国也诗羙文王之德不记识古事不学知今事常顺天之法则而行之爲此行者文王之谓也又曰人行不僣差不贼害能如此者少不爲人所法则言必爲人所法则也此二诗所云者无所偏好无所私恶不爲忌差不好胜人之谓也今其此夷吾之言多有所忌多欲陵人以此而求安定难哉今其言多忌克覆上不忌不克上旣有无好无恶不覆之者以身行忌克则有私好私恶之心举忌克足以包好恶也公曰多忌于人则多爲人怨又焉能胜人此乃是吾之利也无好无恶言文王之行也不忌不克述抑篇之义也引二诗于前以此言结之注正义曰诗大雅皇矣之篇也则法释诂文彼郑笺云其爲人不识古不知今顺天之法而行之是言闇行自然合天地之法也礼记称天无私覆地无私载合天地法者卽无偏好无私恶之谓也○正义曰诗大雅抑之篇也彼毛传云僣差也郑云不残贼是贼爲害也心有所忌则多过差志在陵人必多爲贼害下云不忌不克覆述此文故言僣贼者皆忌克也○正义曰心忌前人则人亦忌已志在陆人则人亦陵已若使人皆忌之人皆陵之是适足以自害不能胜人也秦伯闻其忌克虑其还来害已故以不能胜人爲是吾利也】○宋襄公卽位以公子目夷爲仁使爲左师以听政于是宋治故鱼氏世爲左师音义【治直吏氏】
　　经十年春王正月公如齐注无传
　　狄灭温温子奔卫注盖中国之狄灭而居其土地晋里克弑其君卓及其大夫荀息注弑卓在前年而以今春书者从赴也献公旣葬卓以免丧故称君也荀息称名者虽欲复言本无远谋从君于昏疏【正义曰传于前年甚详经以今年书之明赴以今年弑也传称立公子卓以葬是免丧始死故称君也文七年宋人杀其大夫传曰不称名众也且言非其罪也死者不称名非其罪故知称名者皆有罪也荀息称名者不知奚齐卓子之不可立又不能诛里克以存君是其虽欲复言本无逺谋也襄十九年齐杀其大夫髙厚传称从君于昏献公惑于骊姬杀适立庶荀息知其事而爲之傅奚齐是其从君于昏也】
　　夏齐侯许男伐北戎注无传北戎山戎
　　晋杀其大夫里克注奚齐者先君所命卓子又以在国嗣位罪未爲无道而里克亲爲三怨之主累弑二君故称名以罪之疏【正义曰宣四年传例曰弑君称君君无道也称臣臣之罪也里克杀奚齐弑卓子皆书里克之名是奚齐与卓子未爲无道也杀大夫传言不称名者爲无罪则称名爲有罪故今称里克之名以罪之】
　　秋七月
　　冬大雨雪注无传平地尺爲大雪音义【雨于付反】
　　传十年春狄灭温苏子无信也苏子叛王卽狄又不能于狄狄人伐之王不救故灭苏子奔卫注苏子周司寇苏公之后也国于温故曰温子叛王事在庄十九年疏【正义曰尚书立政云司寇苏公成十一年传曰昔周克商苏忿生以温爲司寇以此知苏子司寇苏公之后也国名爲蘓所都之邑名爲温故温蘓递见于经是得两称故也】○夏四月周公忌父王子党会齐隰朋立晋侯注周公忌父周卿士王子党周大夫晋侯杀里克以说注自解说不簒音义【簒初患反】将杀里克公使谓之曰微子则不及此虽然子弑二君与一大夫为子君者不亦难乎对曰不有废也君何以兴欲加之罪其无辞乎注言欲加己罪不患无辞疏【正义曰言君今欲加臣之罪其畏无辞以罪臣乎言必加便有辞耳】臣闻命矣伏劒而死于是防郑聘于秦且谢缓赂故不及注防郑里克党以在秦故不及里克俱死○晋侯改葬共大子注共大子申生也音义【共音恭本亦作恭大音防】秋狐突适下国注下国曲沃新城疏【正义曰曲沃邑也而称国者晋昭侯尝以此邑封桓叔桓叔国之三世武公始并晋国迁居而就之此曲沃晋之旧国故谓之爲下国也】遇大子大子使登仆注忽如梦而相见狐突本爲申生御故复使登车爲仆音义【复扶又反下文及注同】而告之曰夷吾无礼疏【正义曰贾逵云烝于献公夫人贾君故曰无礼马融云申生不自明而死夷吾改葬之章父之过故曰无礼杜不爲注当以鬼神之意难得而知夷吾无礼或非一事不可指言故不说也】余得请于帝矣注请罚夷吾将以晋畀秦秦将祀余对曰臣闻之神不歆非类民不祀非族疏【正义曰传称非我族类其心必异则族类一也皆谓非其子孙妄祀他人父祖则鬼神不歆享之耳祭法云圣王之制祭祀也法施于民则祀之以死勤事则祀之以劳定国则祀之能御大菑则祀之能捍大患则祀之若农弃爲稷后土爲社社稷功被天下乃令率土报功如此之徒非独歆巳之族若功不被于下民名不载于祀典唯其子孙祀之神亦不歆他族然则秦非晋类而使祀申生祀之大失也晋无罪而灭以畀秦刑之滥也夫岂不达此事而待狐突之言方改圗者民之与神不相杂扰虽理有大归非曲爲小恵岂有一人寃枉卽能诉天天受人诉辞便将灭国此事本是妖梦假托上天非天实爲之人能改易传言鬼神所冯有时而信非言此事实是天心不可执其言而以人事爲难也】君祀无乃殄乎注歆飨也殄絶也音义【畀必利反下注同歆许金反】且民何罪失刑乏祀君其图之君曰诺吾将复请七日新城西偏将有巫者而见我焉注新城曲沃也将因巫而见音义【偏匹緜反】疏【正义曰申生谓狐突云更经七日于新城西偏将有巫者而与之俱见我焉故杜云将因巫而见】许之遂不见注狐突许其言申生之象亦没音义【见贤遍反又如字】及期而徃告之曰帝许我罚有罪矣敝于韩注敝败也韩晋地独敝恵公故言罚有罪明不复以晋畀秦夷吾忌克多怨终于失国虽改葬加諡申生犹忿传言鬼神所冯有时而信音义【冯皮氷反】疏【正义曰晋语云惠公卽位出共世子而改葬之臭彻于外国人诵之曰贞之无报孰是人斯而有是臭也贞爲不听信爲不诚不更厥正大命其倾猗兮违兮心之哀兮嵗之二七其靡有微兮郭偃曰甚哉善之难也君改葬共君以爲荣也而恶滋章十四年君之冡嗣其替乎亦是申生犹忿之事】防郑之如秦也言于秦伯曰吕甥郤称冀芮实爲不从若重问以召之注三子晋大夫不从不与秦赂问聘问之币音义【称尺证反又如字】疏【正义曰曲礼云凡以弓劒苞苴箪笥问人者郑云问犹遗也重问谓多以财货遗之也下云币重而言甘故云问聘问之币也】臣出晋君君纳重耳蔑不济矣注蔑无也○冬秦伯使泠至报问且召三子注泠至秦大夫音义【泠力丁反】郤芮曰币重而言甘诱我也遂杀防郑祁举注祁举晋大夫及七舆大夫注侯伯七命副车七乗音义【乗绳证反】疏【正义曰周礼大行人云侯伯七命贰车七乘贰卽副也每车一大夫主之谓之七舆大夫服虔云上军之舆帅七人属申生者襄二十三年下军舆帅七人徃前申生将上军今七舆大夫爲申生报怨栾盈将下军故七与大夫与栾氏谓服言是】左行共华右行贾华叔坚骓歂累虎特宫山祁皆里防之党也注七子七舆大夫音义【行户刚反下同共音恭骓音佳歂音市专反累力追反祁巨之反字林上尸反】防豹奔秦注防豹防郑之子言于秦伯曰晋侯背大主而忌小怨民弗与也伐之必出注大主秦也小怨里防音义【背音佩】公曰失众焉能杀注谓杀里防之党音义【焉于防反】违祸谁能出君注谓豹辟祸也爲明年晋杀防郑传
　　经十有一年春晋杀其大夫防郑父注以私怨谋乱国书名罪之书春从告
　　夏公及夫人姜氏会齐侯于阳谷注无传妇人送迎不出门见兄弟不逾阈与公俱会齐侯非礼音义【阈音域门限也一音况域反】
　　秋八月大雩注无传过时故书
　　冬楚人伐黄
　　传十一年春晋侯使以防郑之乱来告注释经书在今年○天王使召武公内史过赐晋侯命注天王周襄王召武公周卿士内史过周大夫诸侯卽位天子赐之命圭爲瑞音义【过古禾反】受玉惰过归告王曰晋侯其无后乎王赐之命而惰于受瑞先自弃也已而何继之有礼国之干也敬礼之舆也不敬则礼不行礼不行则上下昏何以长世注爲恵公不终张本音义【惰徒卧反长直良反又丁丈反】疏【正义曰召武公亦名过周语云襄王使召公过及内史过赐晋惠公命晋侯执玉卑拜不稽首内史过归以告王曰晋不亡其君必无后不敬王命弃其礼也执玉卑替其质也拜不稽首诬其王也替质无镇诬王无人晋侯诬王人亦将诬之欲替其镇人亦将替之其言多而小异孔晁云左丘明集其典雅令辞与经相发明者以爲春秋传其髙论善言别爲国语凡左传国语有事同而辞异者以其详于左传而略于国语详于国语而略于左传】○夏扬拒泉臯伊雒之戎同伐京师入王城焚东门注扬拒泉臯皆戎邑及诸杂戎居伊水雒水之间者今伊阙北有泉亭音义【拒俱宇反臯古刀反】疏【正义曰释例曰诸杂戎居伊水雒水之间者河南雒阳县西南有戎城伊水出上雒卢氏县熊耳山东北至河南雒阳县入雒雒水出上雒县冢领山东北经农至河南巩县入河】王子带召之也注王子带甘昭公也召戎欲因以簒位秦晋伐戎以救周秋晋侯平戎于王注爲二十四年天王出居郑传○黄人不归楚贡冬楚人伐黄注黄人恃齐故
　　经十有二年春王三月庚午日有食之注无传不书朔官失之
　　夏楚人灭黄
　　秋七月
　　冬十有二月丁丑陈侯杵臼卒注无传遣世子与僖公同盟甯母及洮音义【杵昌吕反臼其九反】
　　传十二年春诸侯城卫楚丘之郛惧狄难也注楚丘卫国都郛郭也爲明年春狄侵卫传音义【郛芳夫反难乃旦反下同】疏【正义曰卫以二年迁于楚丘诸侯爲之筑其城至此爲之筑其郛公羊传曰郛者何郭也不单言卫楚丘者见楚丘未有郛也诸侯不告鲁不与故不书无经而爲传者其言必有所爲故云爲狄侵卫传】○黄人恃诸侯之睦于齐也不共楚职曰自郢及我九百里焉能害我音义【共音恭焉于防反】夏楚灭黄注郢楚都○王以戎难故讨王子带注子带前年召戎伐周秋王子带奔齐○冬齐侯使管夷吾平戎于王使隰朋平戎于晋注平和也前年晋救周伐戎故戎与周晋不和王以上卿之礼飨管仲管仲辞曰臣贱有司也有天子之二守国髙在注国子髙子天子所命爲齐守臣皆上卿也庄二十二年髙傒始见经僖二十八年国归父乃见传归父之父曰懿仲髙傒之子曰庄子不知今当谁世音义【守手又反注同见贤遍反下同】若节春秋来承王命何以礼焉注节时也陪臣敢辞注诸侯之臣曰陪臣音义【陪歩囬反】王曰舅氏注伯舅之使故曰舅氏音义【使所吏反】余嘉乃勲应乃懿德谓督不忘徃践乃职无逆朕命注功勲美德可谓正而不可忘者不言位而言职者管仲位卑而执齐政故欲以职尊之音义【督音笃】疏【正义曰余朕皆我也乃女也应当也懿美也督正也言我善女功勲当女羙德谓女功德正而不可忘宜受此礼徃居女职无得逆我之命欲令受上卿之礼】管仲受下卿之礼而还注管仲不敢以职自髙卒受本位之礼君子曰管氏之世祀也宜哉疏【正义曰丘明之意假称君子论管氏应合世祀也宜哉而遂不世祀子孙絶灭是行善无騐故杜注云传亦举其无騐是也】让不忘其上诗曰恺悌君子神所劳矣注诗大雅恺乐也悌易也言乐易君子爲神所劳来故世祀也管仲之后于齐没不复见传亦举其无騐音义【恺本亦作凯开在反悌音弟本亦作弟劳力报反注同栾音洛下同易以豉反下同来力代反复扶又反】疏【正义曰诗大雅旱麓之篇恺乐悌易皆释诂文乐易言志度简忻乐而和易也世族谱管氏出自周穆王成十一年传有齐管于奚谱以爲杂人则非管仲之子孙也哀十六年传称楚白公杀齐管脩杜云管脩楚贤大夫故齐管仲之后是管仲之后于齐没不复见也】
　　经十有三年春狄侵卫注传在前年春
　　夏四月葬陈宣公注无传
　　公会齐侯宋公陈侯卫侯郑伯许男曹伯于咸注咸衞地东郡濮阳县东南有咸城音义【濮音卜】
</div>
    <div class="pagination">
<a href="春秋左传注疏_page11.html">上一页</a><span>...</span><a href="春秋左传注疏_page7.html">7</a><a href="春秋左传注疏_page8.html">8</a><a href="春秋左传注疏_page9.html">9</a><a href="春秋左传注疏_page10.html">10</a><a href="春秋左传注疏_page11.html">11</a><span class="current-page">12</span><a href="春秋左传注疏_page13.html">13</a><a href="春秋左传注疏_page14.html">14</a><a href="春秋左传注疏_page15.html">15</a><a href="春秋左传注疏_page16.html">16</a><a href="春秋左传注疏_page17.html">17</a><span>...</span><a href="春秋左传注疏_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
