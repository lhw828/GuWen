<!DOCTYPE html>
<html>
<head>
    <meta charset="UTF-8">
    <title>春秋大全 - 第 21 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋大全 - 第 21 页/共 57 页</h1>
    <div class="content">　　【丙襄王十戌七年】二十有五年【晋文重耳元年齐孝八卫文二十五卒蔡庄十一郑文三十八曹共十八陈穆十三桓二宋成二秦穆二十五楚成三十七】
　　春王正月丙午卫侯燬灭邢
　　【左传春卫人伐邢二礼从国子巡城掖以赴外杀之正月丙午卫侯燬灭邢同姓也故名礼至为铭曰余掖杀国子莫余敢止公羊传卫侯燬何以名絶曷为絶之灭同姓也谷梁传燬之名何也不正其伐本而灭同姓也】卫侯何以名灭同姓也春秋之法诸侯不生名灭同姓则名者曲礼谓其絶先祖之裔蔑骨肉之恩故生而书名示王法不容诛也【杜氏曰恶其亲亲相灭故称名罪之孙氏曰邢卫皆齐桓所存卫侯不念桓公之大德以絶先祖之支体甚矣故生而名之鄱阳万氏曰兴师以灭同姓其恶已甚况当是时天子蒙尘于外鄙在郑地汜卫邻之邻方伯连率之旧也卫侯既不能奔问官守帅师勤王乃间王室之多故怀诈诤之谋以肆虐于宗亲之国其无王之心圣人得不深诛之】圣人与天地合徳灭人邦国而絶其祀同姓与异姓奚别【笔列反】焉而或名或否何也正道理一而分【扶问反下同】殊异端二本而无分分殊之弊私胜而失仁无分之罪兼爱而失义【汪氏曰公而无私者理之一也亲疎有等差者分之殊也以至公之心施之有等级而不紊则仁义之道尽矣故先王制五服之节母党不得同本族为人后者为其私亲皆降一等同姓之国其初一人之身岂可与异姓之国一视之哉】春秋之法由仁义行而人道立者也可以无差【楚宜反】等乎然则晋灭虞【七年】楚灭夔【明年】亦同姓也曷为不名曰诸侯灭同姓则名其常也有名有不名例之变也邢虽与狄伐卫而经无讥文者为能救齐也卫人曽不反思而迁怒于邢又遣礼至昆弟往仕焉诱其守而杀之于外【刘氏曰灭国春秋之所恶于所恶之中又有甚焉秦穆公卫侯燬是也夫诸侯强暴举干戈以覆人之国并人之地虽有罪人犹得而备之今两君皆出诡计险谋使臣反其君下畔其上以快已兼并之欲虽有道之国不知所备甚可恶也岂得与他灭国者等哉故秦穆狄之而卫侯燬名张氏曰卫侯燬残虐不仁至于同所自出不知相保而肆强以絶灭之又使其臣为谲诈之事行盗贼倾覆之计人理所不容故名之同于楚子防之诱杀也】与虞公贪璧马以易邻国及其身者其情异矣春秋原情定罪而卫燬独名葢轻重之权衡也若荆楚则僭号称王圣人之所外也于灭夔乎何诛【朱子曰诸侯灭国未尝书名卫侯燬灭邢説者以为灭同姓之故今经文只隔夏四月癸酉一句便书卫侯燬卒恐是因而传写之误亦未可知】
　　夏四月癸酉卫侯燬卒
　　宋荡伯姬来逆妇
　　【公羊传宋荡伯姫者何荡氏之母也其言来逆妇何兄弟辞也其称妇何有姑之辞也谷梁传妇人既嫁不逾竟宋荡伯姬来逆妇非正也其曰妇何也縁姑言之之辞也杜氏曰伯姬鲁女为宋大夫荡氏妻自为其子来逆称妇姑存之辞妇人越竟逆妇非礼故书】
　　伯姬公女也而配荡氏其往嫁不见【音现下同】于经者国君不与大夫敌也今来逆妇而史策书之见公失礼下主大夫之昏是慢宗庙卑朝廷姑自逆妇其失明矣【临川吴氏曰伯姬纳内女为其子之妇姑自来逆妇而书于经者讥公降尊而自主其昏也况昏礼当夫自来亲迎岂有姑来逆妇之礼乎家氏曰礼有亲迎妇从夫也今屈尊者以逆卑者而亦谓之逆乱妇姑之分故特书以讥之张氏曰姑自逆妇公不使大夫主之皆非礼也两讥之○汪氏曰大夫自逆则称字姑来逆故称妇柏姬来求妇亦主姑而言之之辞○陆氏曰公羊云其言来逆妇何兄弟辞也按经史直书其事以明非礼尔兄弟辞有何义乎】
　　宋杀其大夫
　　【公羊传何以不名宋三世无大夫三世内娶也谷梁傅其不称名姓以见在祖之位尊之也汪氏曰义系于杀则止书其官见庄二十六年曹杀大夫传又曰宋杀大夫者四惟荡山书名公子卬则书官此及文七年不纪名氏葢因鲁史旧文而不能益非义所系也○刘氏曰文称大夫是有大夫矣且君娶一卿而一国之内何得悉无大夫哉诡僻不经可笑也公羊之说非也春秋非孔子家谱当为后世书法耳何得擅讳真祖名哉谷梁之説亦非也】
　　附録【左传秦伯师于河上将纳王狐偃言于晋侯曰求诸侯莫如勤王诸侯信之且大义也继文之业而信宣于诸侯今为可矣使卜偃卜之曰吉遇黄帝战于阪泉之兆公曰吾不堪也对曰周礼未改今之王古之帝也公曰筮之筮之遇大有之睽曰吉遇公用享于天子之卦战克而王飨吉孰大焉且是卦也天为泽以当日天子降心以逆公不亦可乎大有去睽而复亦其所也晋侯辞秦师而下三月甲辰次于阳樊右师围温左师逆王○夏四月丁巳王入于王城取太叔于温杀之于隰城戊午晋侯朝王王飨醴命之宥请隧弗许曰玉章也未有代德而有二王亦叔父之所恶也与之阳樊温原攒茅之田晋于是始啓南阳阳樊不服围之仓葛呼曰德以柔中国刑以威四夷宜吾不敢服也此谁非王之亲姻其俘之也乃出其民】
　　秋楚人围陈纳顿子于顿
　　【左传秋秦晋伐鄀楚鬭克屈御冦以申息之师戌商密秦人过析隈入而系舆人以围商密昏而传焉宵坎血加书伪与子仪子边盟者商密人惧曰秦取析矣戍人反矣乃降秦师秦师囚申公子仪息公子边以归楚令尹子玉追秦师弗及遂围陈纳顿子于顿公羊传何以不言遂两之也谷梁传纳者内弗受也围一事也纳一事也而遂言之葢纳顿子者陈也杜氏曰顿迫于陈而出奔楚故楚为顿围陈以纳顿子不言遂一事也顿国汝隂南顿县】
　　围陈纳顿子也纳云者不与纳也诸侯失国诸侯纳之正也【汪氏曰诸侯纳失国之君合于义则不书书楚纳顿子不与蛮夷之纳也书齐髙偃纳北燕伯不与大夫之纳也】何以不与乎夫陈先代之后不能以礼安靖邻国保恤寡小中国诸侯又不能修方伯连率【去声】之职而使楚人纳之是蛮荆仗义正诸夏也故书曰楚人围陈纳顿子于顿其责中国深矣此亦正本自治之意也【张氏曰顿姬姓国也迫于陈而不能有其国故楚围陈然后能纳之圣人书此见中国诸侯不能恤小国而定其位反使蛮荆行其义闵中国之无霸也陈氏曰齐桓卒楚始与诸夏盟于齐盟鹿上执宋公纳顿子侈然与废置诸侯春秋之所惧也汪氏曰楚围陈纳顿子于顿书法如楚伐吴执齐庆封杀之葢一事耳夫顿国小弱而介于陈楚之间陈欲迫而兼并之故前年楚伐陈城顿而还此年纳顿子保全微国以示恩责义于陈以示威其意皆预为图伯之地也厥后顿子防申从楚而伐吴战鸡父陈衰而服属于楚也仅一从中国防召陵侵楚而诸夏终不能保恤遂为楚结陈佗人所灭是时陈亦屡灭于楚而仅存非能剖分其地特助楚为虐耳比事以观而知中国之衰矣汪氏曰失地出奔则名他国纳之不名以诸侯不得相名也故顿子北燕伯皆不名庐陵李氏曰陈顿之争又见于襄之四年　陆氏曰谷梁云纳顿子者陈也按经文楚自纳之何闗陈事刘氏曰顿子之奔由陈攻之故楚必围陈乃得纳顿子其文与事详矣岂得言遂哉公羊之説非也】
　　葬卫文公
　　附録【左传冬晋侯围原命三日之粮原不降命去之谍出曰原将降矣军吏曰请待之公曰信国之寳也民之所庇也得原失信何以庇之所亡滋多退一舍而原降迁原伯贯于冀赵衰为原大夫狐溱为温大夫】
　　冬十有二月癸亥公防卫子莒庆盟于洮
　　【左传卫人平莒于我十二月盟于洮修卫文公之好且及莒平也谷梁传莒无大夫其曰莒庆何也以公之防目之也杜氏曰莒以元年鄜之役怨鲁卫文公将平之未及而卒成公追成父志洮鲁地张氏曰卫成公称子丧未逾年也汪氏曰莒庆者鲁之壻之故因衞成公为平于二国遂来防盟君盟大夫自浮来而已然矣此不贬者从同同○赵氏曰按事接于鲁虽非命卿皆书名谷梁不达此例遂穿凿耳】
　　附録【左传晋侯问原守于寺人勃鞮对曰昔赵衰以壶飱从径馁而弗食故使处原】
　　【丁襄王十亥八年】二十有六年【晋文二齐孝九卫成公郑元年蔡庄十二郑文三十九曹共十九陈穆十四杞桓三宋成三秦穆二十六楚成三十八】
　　春王正月己未公防莒子卫甯速盟于向【速公作遫后同左传春王正月公防莒兹防公宁庄子盟于向寻洮之盟也谷梁传公不防大夫其曰甯速何也以其随莒子可以言防也杜氏曰向莒地临川吴氏曰卫本欲平鲁莒之怨洮盟莒子不亲至僖公必欲与莒子盟故复为此防也张氏曰十二月已盟今只屡盟所以致齐之讨也○刘氏曰春秋此例亦多矣谷梁何为独发于此】齐人侵我西鄙公追齐师至酅弗及【酅户圭反公作巂谷作巂弗及左作不及】
　　【左传齐师侵我西鄙讨是二盟也公羊传其言至巂弗及何侈也谷梁传人微者也侵浅事也公之追之非正也至巂急辞也弗及者弗与也可以及而不敢及也其侵也曰人其追也曰师以公之弗及大之也弗及内辞也杜氏曰公逐齐师逺至齐地故书之济北谷城县西有地名酅下】
　　书人书侵书师罪齐也书追书至酅弗及罪鲁也【蜀杜氏曰下文言齐师则知称人为贬矣临川吴氏曰齐师无名故书侵赵氏曰冦至不知追而不及言内之无警戒】潜师入境曰侵少则称人众则称师前书齐人是见【音现】其弱以诱鲁也后书齐师是伏其众以邀鲁也其为谖【许元反下同】明矣凡书追者在境内则讥其不预追戎于济西是也在境外则讥其深入追齐师至酅是也酅者齐地至者言逺也【汪氏曰书至者二至酅讥其深入酅齐境也公救成至遇讥其怯而不进遇鲁地也】弗者迁辞也有畏而弗敢及之也【刘氏曰所谓弗及非弗能及也弗敢及也弗敢及者畏也善养气者匹夫不为千乘屈孔子夹谷之防齐师四陈揖让指麾而景公服计齐人之众不足以当景公僖公之势足以胜定公之末年冦至不能御去又不敢及是举百姓而弃之也乃乞师于楚以自防其持国之术所失者多矣】齐鲁皆私愤之兵而非正也故交讥之【杜氏曰时晋文初起诸侯无伯齐侯是桓公之子欲以盟主自居庐陵李氏曰齐侵我三始于此赵氏曰直书之以讥内之无武备尔公谷何用曲为义刘氏曰以公追人就令胜之尚何可侈哉且是后齐复伐我明不畏鲁甚矣数见卑侮犹以为大乎】
　　夏齐人伐我北鄙
　　衞人伐齐
　　【左传夏齐孝公伐我北鄙卫人伐齐洮之盟故也公使展喜犒师使受命于展禽齐侯未入境展喜从之曰寡君闻君亲举玉趾将辱于敝邑使下臣犒执事齐侯曰鲁人恐乎对曰小人恐矣君子则否齐侯曰室如悬磬野无青草何恃而不恐对曰恃先王之命昔周公太公股肱周室夹辅成王成王劳之而赐之盟曰世世子孙无相害也载在盟府大师职之桓公是以纠合诸侯而谋其不协弥缝其阙而匡救其灾昭旧职也及君即位诸侯之望曰其率桓之功我敝邑用不敢保聚曰岂其嗣世九年而弃命废职其若先君何君必不然恃此以不恐齐侯乃还茅堂胡氏曰孝公有服展喜之善春秋不褒而书人者内以讳为恶外以讳为善此齐侯也其称人为之讳也临川吴氏曰卫平莒鲁齐何与焉洮向之二盟虽渎其过在鲁非齐人之所当问也齐孝公乃连兴侵伐之师非义甚矣其致卫之伐与鲁之伐自取之也又日前书侵者师无名也此书伐者葢齐以鲁不服罪为辞也张氏曰二盟乃卫人平莒于我故为鲁伐之】
　　公子遂如楚乞师
　　【书乞师始此左传东门襄仲臧文仲如楚乞师臧孙见子玉而道之伐齐宋以其不臣也公羊传乞者何卑辞也曷为内外同若辞重师也曷为重师师出不正反战不正胜也谷梁传乞重辞也何重焉重人之死也非所乞也师出不必反战不必胜故重之也杜氏曰乞不保得之辞】
　　卫人报德以怨伐齐之丧助少【去声】陵长【展两反】又迁怒于邢而灭其国不义甚矣公既与其君盟于洮又与其臣盟于向是党卫也【髙氏曰齐侯本以洮向二盟为卫莒背已且以鲁尝助四公子于是兴师而来伐】故齐人既侵其西又伐其北齐师固亦非义矣而僖公不能省德自反深思逺虑计安社稷乃乞楚师与齐为敌是以蛮荒残中国也于义可乎【髙氏曰楚僭王矣而诸侯更推为盟主鲁见侵伐于齐乃乞师于楚以伐之导蛮荆以伐中国是禽兽将逼人天下之大变也书曰乞师深罪之也鲁颂称公车千乘公徒三万戎狄是膺荆舒是惩今乃乞师于楚宁无愧乎张氏曰僖公初年颇有意于治国务农闵雨国以殷富中年渐肆荒怠浸失政于大臣灭项取执于桓公迨齐霸不绍不及闲暇修明政刑民事既荒国备不立齐人再伐已不能支而逺乞师于蛮荆以刷其耻夫子罪臧文仲窃位从公子遂借兵强楚为国之无谋也使其立展禽以为政所以辅僖公者必有道矣何至乞楚师以伐齐哉】其书公子遂如楚乞师而恶自见【音现】矣【孙氏曰国之大小师之众寡皆有王制不可乞也书乞师恶鲁不能内脩戎备而外乞师于蛮荆陈氏曰臧宣叔如晋乞师不书乞诸外域然后书外乞师亦不书必盟主也而后书乞卑辞也乞师于外域志中国之兵力已诎也赵氏曰天子在上而诸侯自相请师非礼也庐陵李氏曰乞师五始于此成十三年晋郤锜十六年栾黡十七年荀防十八年士鲂皆晋伯也鲁之乞师于楚屈于蛮荆甚矣况以蛮荆残中国乎若晋之乞师谓之伯主不能令诸侯亦可谦以求诸侯亦可又曰是年展喜犒师正受命于栁下惠而公子遂如楚则臧文仲为之介孔子曰臧文仲其窃位者与知栁下惠之贤而不能用也夫为人臣谋国有贤人而不用乃逺乞师于强楚以逞忿于齐是犹揖盗贼以困姻邻也观展禽一语已足以却齐则所以折冲必有道矣春秋特书如楚乞师而与外之乞师同文葢深罪为国之无谋而至此极也窃位之叹其因此而发欤】
　　秋楚人灭夔以夔子归【夔求反公作隗】
　　【左传夔子不祀祝融与鬻熊楚人让之对曰我先王熊挚有疾鬼神弗赦而自窜于夔吾是以失楚又何祀焉秋楚成得臣鬭宜申帅师灭夔以夔子归谷梁传夔国也不日微国也以归犹愈乎执也杜氏曰夔楚同姓国】春秋灭国以其君归无有不名者【汪氏曰据潞婴儿沈嘉许斯顿牂胡豹皆名】而夔何以独不名按左氏夔子不祀祝融与鬻熊【杜氏曰祝融髙辛氏之火正楚之逺祖也鬻熊祝融十二世孙】楚人让之对曰我先君熊挚有疾【熊挚乃夔始封之祖】鬼神弗赦自窜【七乱反】于夔是以失楚又何祀焉诸侯之祀无过其祖者【刘氏曰鲁祖周公不敢祀公刘卫祖康叔不敢祀后稷祝融犹后稷鬻熊犹公刘矣】而夔祖熊挚是不得祀祝融与鬻熊也而楚反以是灭之非其罪也故特存其爵而不名也【刘氏曰国越而虏无不名者国灭罪也虏服辱也夔子独不名所以取灭者乃非其罪故假之也诸侯之祀无过其祖夔子不祀祝融与鬻熊可谓若于义矣而楚灭之故春秋黜楚而伸夔有王者作兴灭继絶则夔庶几矣薛氏曰夔子之不名无灭道也】然则楚灭同姓何以不名春秋待外裔之体也【孙氏曰不名者畧外裔陈氏曰灭同姓名此楚子頵也楚自武王始见于传文王始见于经犹以州举也至成王而后书楚人盂之防尝书楚子矣而复人之頵之名非遇弑未登于春秋则灭夔固不名也灭夔名之则疑于卫侯燬】
　　冬楚人伐宋围缗【缗谷作闵】
　　【左传宋以其善于晋侯也叛楚即晋冬楚令尹子玉司马子西帅师伐宋围缗公羊传邑不言围此其言围何刺道用师也谷梁传伐国不言围邑此其言围何也以吾用其师目其事也非道用师也临川吴氏曰前年宋成公忘父之讐与楚平而往朝之今而即晋可谓能速于徙义者矣楚伐其国而围其邑书以着外裔之肆横也家氏曰宋成既朝楚又即晋而为楚所伐无益于自免而有忘讐之耻使晋文不与则宋之为宋岂不殆哉】公以楚师伐齐取谷
　　【左传凡师能左右之曰以寘桓公子雍于谷易牙奉之以为鲁援楚申公叔侯戌之桓公之子七人为七大夫于楚谷梁传以者不以者也民者君之本也使民以其死非其正也】
　　公至自伐齐
　　【公羊传此已取谷矣何以致伐未得乎取谷也曷为未得乎取谷曰患之起必自此始也谷梁传恶事不致此其致之何也危之也】
　　楚强鲁弱而能用其师进退在已故特书曰以以者不以者也夫弃好同恶取人之邑为已有失正甚矣【临川吴氏曰公不用鲁师而用楚师虽能取齐之邑而借援强楚辱国莫大焉将以刷西鄙北鄙之耻而适所以甚其耻也】患之起必自此始其致危之也【范氏曰以蛮荆之师伐邻近大国招祸深怨危亡之道髙氏曰衅深恶重此臣子所以殆其往而録其至张氏曰楚师而鲁君以之楚以其众付鲁使自用之以伐齐也伐霸主之后用蛮荆之兵僖公之免可谓幸矣故特书至以危之汪氏曰书公至自伐齐者三襄十九年合十二国之师同围齐从霸主讨齐灵之暴横围齐而书至伐者予之也此年以楚师伐齐哀十年防吴伐齐皆用蛮荆报怨于大国其致危之也或曰春秋贬公之以楚伐齐然柏举之战蔡以吴报楚春秋予蔡而爵吴何欤吁召陵之防中国不能救蔡蔡不得已而借援于吴吴能扶弱抑强助蔡胜楚葢资蛮荒以攻蛮荒非启其祸以陵中国也故春秋予夺不同也庐陵李氏曰齐鲁之争自盟柯以来未之有也于是再见者中国无伯也推其事迹干时长勺之兵由于纳纠而西鄙之怨始于救齐本非有深憾者但桓公孝公欲得鲁以集事耳然桓公卒能屈已于柯盟而孝公不知自反搆怨连兵遂使鲁人得乘间而肆毒矣然则鲁助无亏者也孝公怨之尚宜宋卫纳孝公者也亦不能固其交孝公之坠先业宜哉　刘氏曰公谷皆谓伐国不言围邑非道用师也非也围缗者乃楚人伐齐则楚师何以强配合之乎公羊又云此已取谷矣何以致伐原公羊之意谓得意致防不得意致伐则今得意不当致伐而不致防然伐齐取谷独公以楚师往无诸侯之防则不得致防此理之当然耳】
　　【戊襄王十子九年】二十有七年【晋文三齐孝十卒卫成二蔡庄十三郑文四十曹共二十陈穆十五桓四宋成四秦穆二十七楚成三十九】
　　春子来朝
　　【左传春桓公来朝用夷礼故曰子公卑不共也杜氏曰先代之后迫于东夷风俗杂坏言语衣服有时而夷然异于介葛卢故唯贬其爵详见二十三年】
　　夏六月庚寅齐侯昭卒
　　【左传夏齐孝公卒有齐怨不废丧纪礼也杜氏曰弟潘杀其子而自立是为昭公襄陵许氏曰齐桓既没诸侯思之而孝公不能借之以兴观其间楚之胜以困宋襄又侵伐鲁僖不已有以知其为谋不逺霸业之所以隳矣】秋八月乙未葬齐孝公
　　【杜氏曰二月而葬速】
　　乙巳公子遂帅师入
　　【左传秋入责无礼也张氏曰春方来朝而帅师入之以怨报德欲加之罪何患无词也蜀杜氏曰春来朝今入其国虽曰责其不恭何至于用师乎葢杞弱于鲁鲁欺之尤甚齐楚之大则鲁事之不暇矣临川吴氏曰鲁在春秋为次国未尝不受强大之凌暴当推已及人所恶于强无以施之于弱可也杞以小弱而朝于鲁纵使礼有不备岂不愈于不朝乎今其来朝已忽而卑之朝礼甫毕以上卿帅重师入其国其志在于取之也鲁号秉礼之国而凌小弱如此他又何责焉髙氏曰鲁乃甥舅之国伯姬在焉而凌暴之如此鲁人不义甚矣僖公之德衰矣】
　　冬楚人陈侯蔡侯郑伯许男围宋
　　【左传楚子将围宋使子文治兵于睽终朝而毕不戮一人子玉复治兵于蒍终日而毕鞭七人贯三人耳国老皆贺子文子文饮之酒蒍贾尚幼后至不贺子文问之对曰不知所贺子之传政于子玉曰以靖国也靖诸内而败诸外所获几何子玉之败子之举也举以败国将何贺焉子玉刚而无礼不可以治民过三百乘其不能以入矣苟入而贺何后之有冬楚子及诸侯围宋宋公孙固如晋告急先轸曰报施救患取威定霸于是乎在矣狐偃曰楚始得曹而新昏于卫若伐曹卫楚必救之则齐宋免矣于是乎搜于被庐作三军谋元帅赵衰曰郤縠可臣亟闻其言矣説礼乐而敦诗书诗书义之府也礼乐德之则也德义利之本也夏书曰赋纳以言明试以功车服以庸君其试之乃使郤縠将中军郤溱佐之使狐偃将上军让于狐毛而佐之命赵衰为卿让于栾枝先轸使栾枝将下军先轸佐之荀林父御戎魏犨为右晋侯始入而教其民二年欲用之子犯曰民未知义未安其居于是乎出定襄王入务利民民怀生矣将用之子犯曰民未知信未宣其用于是乎伐原以示之信民易资者不求丰焉明徴其辞公曰可矣乎子犯曰民未知礼未生其共于是乎大搜以示之礼作执秩以正其官民听不惑而后用之出縠戍释宋围一战而霸文之教也公羊传此楚子也其称人何贬曷为贬为执宋公贬故终僖之篇贬也谷梁传楚人者楚子也其曰人何也人楚子所以人诸侯也其人诸侯何也不正其信荆蛮而伐中国也程子曰楚称人贬之为其合诸侯以围宋也】
　　十有二月甲戌公防诸侯盟于宋
　　【陵氏曰前围宋之诸侯承上文不列序也】
　　楚称人贬也【孙氏曰楚自防盂之后凡役贬称人】宋公先代之后作賔王家非有簒弑之恶楚人无故搂【牵也】诸侯以围之何名也故黜而称人以着其罪【髙氏曰曹南之盟诸侯称人而宋独称爵围宋之役诸侯称爵而楚独称人圣人于内外之辨其严如此陈氏曰楚尝书子矣其称人嫌予楚以伯也盟于齐楚犹序陈蔡之下于鹿上犹不先齐宋也盂之防宋楚始并为诸侯长矣楚之称子而长诸侯宋襄为之也齐桓公卒诸侯从楚楚败宋于纳顿子灭夔取齐之谷合四国之君围宋春秋以是为蛮荆之强虽序诸侯之上而特人之】诸侯信【音申】蛮荆伐中国独无贬乎人楚子所以人诸侯也【范氏曰四国信楚而屈宋春秋屈其信而信其屈贬楚子于兵首则彼碌碌者讥斯见矣薛氏曰天子居郑而郑伯来同荆蛮之暴无王之甚也】公与楚结好【去声】故往防盟其地以宋者宋方见围无嫌于与【音预】盟而公之罪亦着矣【杜氏曰诸侯伐宋公与楚有好而往防之宋方见围无嫌于与盟故直以宋地髙氏曰公畏楚之强而往为此盟以报乞师之恩耳岂有固卫中国之心哉宋于是告急于晋而文公得以为资遂霸诸侯也张氏曰诗颂僖公戎狄是膺荆舒是惩而春秋书公防诸侯盟于薄于宋皆楚子为防主也膺狄惩荆从齐桓也防楚导之虐齐宋僖公亲之也然犹曰防诸侯不曰防楚使公从夷狄之罪必待攷而后见圣人之忠厚春秋之微婉槩可见矣家氏曰春秋之法盟主爵而诸侯人者有矣未有盟主人而诸侯爵者也人楚子而爵诸侯不与楚子以主诸夏之盟也亦以正诸侯从夷之罪也王氏笺义曰北杏城濮书晋侯齐侯正与人楚子之文相反葢圣人思治而疾乱以救中国之甚也庐陵李氏曰晋文晋悼之兴皆以救宋却楚成功晋人有言曰成伯安疆自宋始矣大抵宋亦中国之枢纽也故始焉楚成争伯而有宋之围继焉楚庄图伯而又有宋之围始焉楚争伯而有宋之盟终焉楚分伯而亦有宋之盟又曰围宋之楚人正义曰传云楚子及诸侯围宋则是楚子亲自来也十二月公防诸侯盟于宋公为楚子在宋而往防之明楚子与盟也明年楚子入居于申使子玉去宋由此而言楚子初来围宋必亲至宋国使子玉主兵明年见晋之盛身始去之独留子玉于宋耳此説据经为合　啖氏曰凡褒贬各于其事岂有终篇贬乎公羊之説非也故谷梁义是】
　　【己襄王丑十年】二二十有八年【晋文四齐昭公潘元年卫成三蔡庄十四郑文四十一曹共二十一陈穆十八卒杞桓五宋成五蔡穆二十六楚成四十】
　　春晋侯侵曹晋侯伐卫
　　【左传春晋侯将伐曹假道于卫卫人弗许还自南河济侵曹伐卫正月戊申取五鹿二月晋郤縠卒原轸将中军胥臣佐下军上德也晋侯齐侯盟于敛盂卫侯请盟晋人弗许卫侯欲与楚国人不欲故出其君以説于晋晋侯出居于襄牛公羊传曷为再言晋侯非两之也然则何以不言遂未侵曹也未侵曹则其言侵曹何致其意也其意侵曹则曷为伐卫晋侯将侵曹假涂于卫卫曰不可得则固将伐之也谷梁传再称晋侯忌也】按左氏初公子重【直龙反】耳之出亡也曹卫皆不礼焉至是侵曹伐卫再称晋侯者讥复怨也【范氏曰曹卫并有宿怨于晋君子不念旧恶故再称晋侯以刺之】春秋之时用兵者非怀私复怨则利人土地耳诗云百尔君子不知德行【去声】不忮【之防反】不求何用不臧不忮则能惩忿不求则能窒欲然后贪愤之兵亡矣或曰曹卫背盟即楚于是乎致武奚为不可曰楚人搂诸侯以围宋陈蔡郑许举兵而同防鲁公与防而同盟楚虽得曹新昏于卫然其君不在防其师不与围以方诸国不犹愈乎又况卫已请盟而晋人弗之许也书曰必有忍其乃有济有容德乃大文公能忍于奄防里鳬须矣何独不能忍于曹卫乎再称晋侯者甚之也【蜀杜氏曰楚之病中国久矣齐桓图伯二十余年而后服之桓公没而宋襄继图其业然力不能攘而身见执战败卒伤而死圣人悼之晋文之立特起救宋之志欲敝强楚曹卫背盟弃信而侵伐之然晋侯实非欲侵伐曹卫葢志在于救宋服楚也陈氏岳曰春秋省文事苟不异则上有国下不系国上书族下不书族焉有无事隔再称晋侯而不言遂葢所以志晋侯之恶也永嘉吕氏曰从楚围宋者陈蔡郑许晋文不攻陈蔡郑许而乃及于无罪之曹卫陈蔡郑许迩楚之国也曹卫迩宋之国也楚方围宋而晋乃逺攻陈蔡郑许则无以释宋之围而亦无及于楚安有城濮之战曹卫二国虽曰其师不与围然楚之所以敢于横行中国者实以得曹而新昏于卫故也齐侯伐楚犹恃江黄楚人伐宋岂无资于曹卫岂必皆与围哉】下书楚人救卫则讥晋深矣春秋责备贤者而乐与人改过责备贤者故再称晋侯乐与人改过故卫已请盟不当拒而絶之也【朱子曰晋侯侵曹晋侯伐卫皆是文公谲处考之左氏可见皆所以致楚师也又曰晋文公诡谲如侵曹伐卫皆是当时出亡不礼之私却只名谓治其从楚如书晋侯伐卫辞意可见又书楚人救卫如书救皆是美意中国之诸侯晋以私伐之乃反使楚人来救如晋侯侵曹晋侯伐卫楚人救卫其辞皆圣人笔削要来此处看义理今又作春秋义都只是论利害晋侯侵伐皆自出平庵项氏曰晋方潜师侵曹出其不意卫固未以为虑忽焉声以伐卫又出卫之不意鲁人狼狈而彻戌楚人自宋而救之晋方与楚争卫曹固幸于得纾忽焉回军又出曹之不意径入其国执其君以畀其仇经书晋侯侵曹晋侯伐卫明晋文之谲也汪氏曰晋文救宋攘楚扶中国之已衰却荆蛮之方横视齐桓虽少劣而贤于宋襄逺矣而春秋责之者徇私用诈而设施之际失缓急之序也或谓陈蔡郑许迩于楚曹卫迩于宋向使晋文逺攻四国无以释宋之围曹卫虽不与围然楚所以横行中国者实得曹而昏于卫故也吁是不然陈蔡郑许乃中原之要冲楚必越四国始能至境况是时陈蔡郑许实举兵从楚文公苟能亲帅三军直造陈蔡之国都而讨其从楚之罪且以扼楚人之归路则捣虚攻瑕势如破竹而宋之围谷之戌将狼狈却走倍日并行自救之不暇我因乘势以翦其罢敝之余卒则霸功不劳而定矣今文公内则利于复怨而分地外则狃于谲谋以致楚是以图伯之始事春秋特书侵以陋之　赵氏曰圣人立教犹云不逆诈岂未行其事而先致其意乎公羊未侵曹之説非也】
　　公子买戌卫不卒戌刺之【刺七赐反】
　　【左传公子买戌卫楚人救卫不克公惧于晋杀子丛以説焉谓楚人曰不卒戍也公羊传不卒戌者何不卒戌者内辞也不可使往也不可使往则其言戌卫何遂公意也刺之者何杀之也杀之则曷为谓之刺之内讳杀大夫谓之刺之也谷梁传先名后刺杀有罪也公子啓曰不卒戌者可以卒也可以卒而不卒讥在公子也刺之可也】
　　按左氏买为楚戌卫楚人救卫不克公惧于晋杀买以説焉谓楚人曰不卒戍也【杜氏曰公实畏晋杀子丛而诬丛以废戍之罪告楚人言子丛不终戍事而归故杀之孙氏曰公与楚故使公子买戌卫晋之兵力非买所能抗也故买不卒戌而归徐闻楚人救卫公惧楚之见讨也乃杀买以説焉内残骨肉苟悦强夷书以着其恶】内杀大夫称刺者若曰刺审其情与众弃之而专杀之罪则一耳【汪氏曰春秋书法为内讳故隐其专杀使若得三刺之义如灭国书取出奔书孙之意内以讳为贬】周官有三刺一刺曰讯羣臣再刺曰讯羣吏三刺曰讯万民刺未有书其故者【汪氏曰据刺公子偃杀有罪不书其故】而以不卒戍刺之则知买为无罪矣【张氏曰惧于晋而杀公子买者其实也谓不卒戌而刺之者以解于楚也葢戌卫者楚命也鲁卫本兄弟之国若推至公之心俾买往戌之则买之不卒戍可诛然其名如此而其情则不然书之之详所以见其辞之不直而情之甚私买之死实非其罪不止于专杀大夫而已也】孟子曰无罪而杀士则大夫可以去无罪而戮民则士可以徙今乃杀无罪之主将【去声】以苟説于强国于是乎不君矣故特书其故以贬之也【刘氏曰杀大夫不着其罪其着之罪则是加之加之则滥矣春秋直记之见滥也公羊谓不可使往非也若不可使往而刺之是已得其罪矣又何更其文为不卒戍乎谷梁云先名后刺刺有罪也亦非也防不言所为言所为皆讥也然则刺不言所坐言所坐皆讳也庐陵李氏曰刺公子买之事左氏得之公谷不知事实皆以为杀有罪之词非也】
　　楚人救卫
　　【临川吴氏曰葢楚人分围宋之师以救卫也狐偃固已先料其必然矣张氏曰卫服罪请盟文公不许怀报怨之意不听卫侯之改过自新失伯主寛洪之度故春秋与夷狄以防患之名罪晋文之忌克也汪氏曰春秋书救未有不善之者救者善则伐者为有罪矣经书楚救者二书楚人救卫罪文公之虐卫也书楚公子贞帅师救郑罪悼公之逼郑也然楚救卫郑而卒不能救又以着卫郑从楚之耻与蛮荆之不兢而晋文晋悼之伯终克有成也陈氏曰僖六年二十二年楚尝救郑矣不书于是始书以为晋文之伯楚欲救而不能也庐陵李氏曰春秋予楚以救正犹书宋人伐陈卫人救陈书戌郑虎牢楚公子贞救郑相似葢彼本无能救之善但春秋借以深着伐者之罪耳】
　　三月丙午晋侯入曹执曹伯畀宋人【畀必利反】
　　【左传晋侯围曹门焉多死曹人尸诸城上晋侯患之聴舆人之谋曰称舍于墓师迁焉曹人凶惧为其所得者棺而出之因其凶也而攻之三月丙午入曹数之以其不用僖负羁而乘轩者三百人也且曰献状令无入僖负羁之宫而免其族报施也魏犨颠颉怒曰劳之不图报于何有僖负覊氏魏犨伤于胸公欲杀之而爱其材使问且视之病将杀之魏犨束胸见使者曰以君之灵不有宁也距跃三百曲踊三百乃舍之杀颠颉以徇于师立舟之侨以为戎右宋人使门尹般如晋师告急公曰宋人告急舍之则絶告楚不许我欲战矣齐秦未可若之何先轸曰使宋舍我而赂齐秦借之告楚我执曹君而分曹卫之田以赐宋人楚爱曹卫必不许也喜赂怒顽能无战乎公説执曹伯分曹卫之田以畀宋人公羊传畀者何与也其言畀宋人何与使听之也曹伯之罪何甚恶也其甚恶奈何不可以一罪言也谷梁传入者内弗受也日入恶入者也以晋侯而斥执曹伯恶晋侯也畀与也其曰人何也不以晋侯畀宋公也】
　　古者觌文匿武【国语武不可觌文不可匿】修其训典序成而不至于是乎有攻伐之兵故孟子谓万章曰子以为有王者作将比今之诸侯而诛之乎其教之不改而后诛之乎曹伯羸者未狎晋政莫知所承晋文不修词令遽入其国既执其君又分其田暴矣欲致楚师与之战而以曹伯畀宋人谲矣【杜氏曰执诸侯当以归京师晋欲怒楚使战故以与宋所谓谲而不正张氏曰自晋侯侵曹至此皆春秋着文公致楚与战之由也临川吴氏曰晋之用师于曹卫也实欲致楚而与之战先以假道而啓卫之衅卫既不许则还师自南河济畧侵曹境不深治曹也移师伐卫责其不假道之罪取其邑卫服罪请盟而犹不许以致其君出避鲁戌逃还则楚人不得不救卫矣楚既救卫则又移师临曹入其国而执其君又以曹君畀受围之宋多方以激楚之怒则楚人不得不与晋争矣】虽一战胜楚遂主夏盟举动不中【去声】于礼亦多矣徒乱人上下之分【扶问反】无君臣之礼其功虽多道不足尚也故曰五伯三王之罪人仲尼之徒无道桓文之事者【王氏笺义曰执曹伯不归京师而畀宋人斯不待贬絶而罪恶见者也髙邮孙氏曰晋人执曹伯治有罪也畀宋人岂非讐曹而私宋乎讐而私非正也岂所谓治罪乎汪氏曰晋文执曹伯虽蒙上文晋侯入曹之辞非以其得讨罪之义而称爵以予之也特着其因入曹而执之耳苟以为伯讨则当先书晋侯执曹伯次书入曹如楚庄杀征舒入陈之比矣况曹卫皆与楚而卫侯之执归于京师尚称晋人岂以曹伯之执畀宋而反得为伯讨乎然卫已请盟而弗许曹未尝请盟而执之故不重言晋人此又轻重之权衡也庐陵李氏曰晋执曹伯畀宋与执戎蛮子归楚同此书畀而彼书归葢畀者犹此与彼之辞归者以京师之礼待楚矣又曰书法献者下奉上也锡者上赐下也畀者非上非下者也三者据尊卑言之○刘氏曰谷梁谓以晋侯而斥执曹伯恶晋侯也非也若称晋人执曹伯则毋乃如齐人执涛涂而讥其逾国以执乎】
　　夏四月己巳晋侯齐师宋师秦师及楚人战于城濮楚师败绩
　　【左传楚子入居于申使申叔去谷使子玉去宋曰无从晋师晋侯在外十九年矣而果得晋国险阻艰难备尝之矣民之情伪尽知之矣天假之年而除其害天之所置其可废乎军志曰允当则归又曰知难而退又曰有德不可敌此三志者晋之谓矣子玉使伯棼请战曰非敢必有功也愿以间执谗慝之口王怒少与之师唯西广东宫与若敖之六卒实从之子玉使宛春告于晋师曰请复卫侯而封曹臣亦释宋之围子犯曰子玉无礼哉君取一臣取二不可失矣先轸曰子与之定人之谓礼楚一言而定三国我一言而亡之我则无礼何以战乎不许楚言是弃宋也救而弃之谓诸侯何楚有三施我有三怨怨讐已多将何以战不如私许复曹卫以携之执宛春以怒楚既战而后图之公説乃拘宛春于卫且私许复曹卫曹卫告絶于楚子玉怒从晋师晋师退军吏曰以君辟臣辱也且楚师老矣何故退子犯曰师直为壮曲为老岂在久乎微楚之惠不及此退三舍辟之所以报也背惠食言以亢其讐我曲楚直其众素饱不可谓老我退而楚还我将何求若其不还君退臣犯曲在彼矣退三舍楚众欲止子玉不可夏四月戊辰晋侯宋公齐国归父崔夭秦小子憗次于城濮楚师背酅而舍晋侯患之听舆人之诵曰原田每每舍其旧而新是谋公疑焉子犯曰战也战而捷必得诸侯若其不捷表里山河必无害也公曰若楚惠何栾贞子曰汉阳诸姬楚实尽之思小惠而忘大耻不如战也晋侯梦与楚子搏楚子伏已而盬其脑是以惧子犯曰吉我得天楚伏其罪吾且柔之矣子玉使鬬勃请战曰请与君之士戏君凭轼而观之得臣与寓目焉晋侯使栾枝对曰寡君闻命矣楚君之惠未之敢忘是以在此为大夫退其敢当君乎既不获命矣敢烦大夫谓二三子戒尔车乘敬尔君事诘朝将见晋车七百乘靷鞅靽晋侯登有莘之虚以观师曰少长有礼其可用也遂伐其木以益其兵己巳晋师陈于莘北胥臣以下军之佐当陈蔡子玉以若敖之六卒将中军曰今日必无晋矣子西将左子上将右胥臣蒙马以虎皮先犯陈蔡陈蔡奔楚右师溃狐毛设二斾而退之栾枝使舆曳柴而伪遁楚师驰之原轸郤溱以中军公族横击之狐毛狐偃以上军夹攻子西楚左师溃楚师败绩子玉收其卒而止故不败晋师三日馆谷及癸酉而还公羊传此大战也曷为使微者子玉得臣也子玉得臣则其称人何贬曷为贬大夫不敌君也】
　　楚称人贬也【汪氏曰此战与栢举皆书楚师败绩则楚非将卑师少而称人矣此下书楚杀得臣则知楚人为得臣矣栢举之战下书囊瓦奔郑则知楚人为囊瓦矣中国及楚君大夫战皆贬称人故宋襄及楚子战于晋文及楚令尹得臣战城濮蔡侯以吴子及楚令尹囊瓦战栢举皆称楚人中国大夫及楚子战称名氏故邲之役称荀林父帅师此内外尊卑之辨也惟鄢陵称楚子以败绩在君故不得不称楚子也】战而言及主乎是战者也当是时晋师避楚三舍请战者得臣也而经之书及何以在晋得臣虽从晋师然初告于晋曰请复卫侯而封曹臣亦释宋之围是未有必战之意也及先轸献谋许曹卫以携其党拘宛春以激其怒而后得臣之意决矣故楚虽请战而及在晋侯诛其意也荆楚恃强凭陵诸夏灭黄而霸主不能恤败徐于娄林而诸大夫不能救执中国盟主而在防者不敢与之争今又戌谷逼齐合兵围宋战胜中国威动天下非有城濮之败则民其披髪左衽矣【朱子曰齐桓公死楚侵中国得晋文公拦遏住如横流泛滥硬做隄防不然中国为渰浸必矣平庵项氐曰楚自是不窥中国者十年】宜有美辞称其绩而春秋所书如此其畧何也仁人明其道不计其功正其义不谋其利文公一战胜楚遂主夏盟【陈氏曰宋公齐国归父秦小子憗皆称师而独爵晋侯予晋以伯也】以功利言则髙矣语道义则三王之罪人也【朱子曰文公伐卫以致楚而隂谋以取胜故夫子称谲而不正】知此説则曽西不为管仲而仲尼孟子虽老于行而不悔其有以夫【张氏曰齐桓之伐楚致屈完于召陵楚未大创也故次年即灭诱郑终桓公之霸楚为患而不能制文公欲霸天下以为楚不大创不足以定霸故欲胜楚取威而后霸业定是时楚为齐宋之患文公欲虐曹卫以报怨因激楚人之怒而使之不得不战以取一胜之功皆谲而不正之事故贱楚称人以深贬之以晋侯主是战诛文公之心也永嘉吕氏曰齐桓之楚虽曰倔强攻蔡伐郑特近楚之国受祸未至偃然与中国并驱争先故齐桓犹可徐为之谋晋文之楚则执中国盟主而在防诸侯不敢与之争战于而中国不能与之敌鲁至于乞师而戍谷逼齐四国与之合兵而围宋曹卫亦受其节制此楚人之极盛也故晋文不得不速与之战召陵之次一得屈完之盟而退师城濮之役不至败楚师不已也葢桓公所为将以服强楚之心晋文之举所以挫强楚之势也所遇不同用计亦异立功之缓急亦如之其为有功于中国则一也然召陵之师规模既定声其罪而伐之楚亦屈服而不敢校此正也晋文加兵曹卫以致楚许复二国以携楚又拘子玉之使以怒楚三舍避之示怯以诱楚其诡计如此孔子断之曰谲岂不信哉故齐桓图楚之功三十年而后有召陵之役防诸侯之事亦三十余年屡盟屡防而后有葵丘之盛若文公则侵曹伐卫胜楚围许盟践土防温两致天王执曹卫之君而后复之凡霸者之事为之畧尽皆在一年之内是齐桓犹有近正之意若晋文则太谲矣齐桓犹有近厚之心若晋文则太迫矣鲁斋许氏曰论君子者必以德论小人者必以诈以德度德君子之优劣见焉以诈较诈小人之胜负分焉德也诈也虽有善恶之殊然各就中间论之则未始不以深造者为得也为君子而不至于善之长为小人而不至于奸之雄则未见有以过人者葢尝于晋楚争伯之际观之楚之得臣不自料其诈力之所造与文公君臣孰浅孰深遽使伯棼请战于楚子告于晋师请复卫侯而封曹徒欲急间谗慝勇于立功而不知区区小数已堕于文公之谲矣以诈力之浅者用夫诈力之深者是犹以瑕而攻坚以弱而制强吾未见其可也城濮之师其所以溃乱而莫能支者是果谁之咎耶子玉请复曹卫愚请数其失而论之自周衰以来世以诈力相髙然其诈力之所以髙者亦皆有过人之才焉识虑浅而心不险者不足以为诈故伯比之间随也遗其祸于数年之后喜怒轻而量不者不可以为诈故勾践之灭吴也忍其心于屡请之时今得臣既昏且蔽又躁而急乃欲拥西广东宫与若敖六卒以挫堂堂之晋宜乎其败也彼文公君臣巧谲万变自古为诈之人未有出其右者且名分曹卫之田以赐宋者非厚宋也激楚之怒也私许曹卫之复使絶于楚者非爱曹卫也致楚师之战也至于退三舍而言逾恭者用以骄敌用以报德用以感诸侯之心用以作三军之忿而得臣于此岂惟不知多方以误彼又且甘投陷阱以致敌于人噫诈力之浅者见挫于诈力之深者亦不足重烦吾儒之议然于楚子怒得臣之际愚独有矜焉自楚之窃据东南也凭陵华夏号召诸侯其声威气熖慑动当时亦可谓甚强矣然楚子既命无从晋师而得臣不忍私忿固请一战楚子虽怒其不可而竟不能止孰谓以跋扈之君反不能下制一臣吁可怪也三纲倒置人伦不明国虽强大而君子以为寒心城濮之战万不可胜政使偶而或胜则得臣他日恃功专恣之祸必有甚于丧师之惨矣世之诋伯犹以尚功利为言殊不知伯者之所为横斜曲直莫非祸端先儒谓王道之外无坦涂举皆荆棘仁义之外无功利举皆祸殃彼诋伯者以功利何其僭誉之深耶斯言其至矣庐陵李氏曰召陵虽以来盟予齐而亦有遂伐之专城濮虽以书侯予晋而亦有先盟及战之谲此皆功过不相掩之法也王氏笺义曰陈蔡从楚而不书者助无道抗中国自以其师从楚右师失位故贱而不书亦犹哀十年防伐齐不言邾郯】
　　楚杀其大夫得臣
　　【楚始书大夫左传初楚子玉自为琼弁玉缨未之服也先战梦河神谓已曰畀余余赐女孟诸之麋弗致也大心与子西使荣黄谏弗听荣季曰死而利国犹或为之况琼玉乎是粪土也而可以济师将何爱焉弗听出告二子曰非神败令尹令尹其不勤民实自败也既败王使谓之曰大夫若入其若申息之老何子西孙伯曰得臣将死二臣止之曰君其将以为戮及连谷而死晋侯闻之而后喜可知也曰莫余毒也已蒍吕臣实为令尹奉已而已不在民矣杜氏曰至连谷王无赦命故自杀】
　　按左氏晋师既克曹卫楚子入居于申【汪氏曰申在方城内故曰入】使申叔去谷使子玉去宋曰晋侯在外十九年而果得晋国险阻艰难备尝之矣民之情伪尽知之矣天假之年而除其害其可废乎子玉使伯棼请战楚子怒少与之师惟西广【古旷反】东宫与若敖之六卒实从之而不止也【杜氏曰楚有左右广一广十五乘又太子有宫甲分取以给之若敖楚武王之祖父葬若敖者子玉之祖也百人为卒六卒子玉宗人之兵六百人言不悉师以益之】子玉从晋师文公退三舍辟之楚众欲止子玉不可战于城濮楚师败绩夫得臣信有罪矣而楚子知其不可敌不能使之勿敌而少与之师又以一败杀之是以师为重而弃其将【去声】以与之也【刘氏曰此杀有罪而以累上之辞言之恶楚子也楚子知其不可使也而不能勿使知其不可敌也而不能使之勿敌是亦弃其师之道也】是晋再克而楚再败也故称国以杀而不去其官【张氏曰楚自得臣伐陈立为令尹令其围陈围宋无非猾夏狃胜之事故虽知晋之不可敌而不能使之退师师败而不能自反其平日求胜无厌之罪方责其无以见申息之老是纵其逞乱求胜及一败而辄杀之也故以国杀大夫为文陈氏曰楚子使止子玉曰母死不及则其斥杀何春秋之法苟有诛意于其臣虽自杀也书杀是故楚得臣公子侧皆书杀而已矣】以仲尼书郑弃其师与楚杀得臣之事观之可为来世之永鉴矣【汪氏曰楚屈瑕伐罗之败羣师囚于治父以听刑楚子曰孤之罪也殽之役秦大夫及其左右请杀孟明秦伯曰孤之过也其贤于楚頵之杀得臣审之杀侧逺矣】
　　卫侯出奔楚
　　诸侯失国出奔未有不名者卫侯何以不名著文公之罪也卫侯失守社稷背盟从楚于文公何罪乎卫之祸文公为之也初齐晋盟于敛盂卫侯请盟晋人不许是塞其向善之心虽欲自新改辙而其道无由也髙帝一封雍齿而功臣不竞【前汉书张良传诸将争功往往坐沙上偶语良曰此属畏陛下不能尽封又恐见疑过失及诛故相聚谋反耳上曰奈何留侯曰上平生所憎谁最甚者曰雍齿良曰今急封雍齿则羣臣人人自坚矣乃封雍齿为什方侯羣臣喜曰雍齿且侯吾属无患矣】世祖烧弃文书而反侧悉安【后汉书光武纪围邯郸拔其城诛王郎收郎文书得吏民与郎交闗谤毁者数千章帝不省防诸将烧之曰令反侧子自安】使文公释怨许卫结盟南向诸侯弃楚而归晋矣忿不思难惟怨是图必使卫侯窜身无所奔于荆蛮归于京师兄弟相残君臣交讼谁之咎也夫心不外者乃能綂大众智不凿者乃能处大事文公欲主夏盟取威定霸而举动烦扰若不胜任者惟凿智自私而心不广也春秋于卫侯失国出奔不以其罪名之而重文公之咎葢端本议刑责备贤者之意也【家氏曰晋文以私怨逐卫侯若直书曰卫侯某则与郑伯突蔡侯宋自失其国者不异而晋文逐之之恶无以见矣张氏曰卫文公不礼晋文敌怨不当在其后嗣而文公报怨之意未尝一日忘于心故卫人虽未尝从楚围伐宋齐而首伐之请盟弗许致其国人出君以説于晋皆盟主徇私之所致故曰卫之祸文公为之而卫侯不名责晋文也家氏曰晋文公度量不广于处置卫事而见之卫侯奔不名所以责晋晋文才有余而量不足齐桓量有余而才不足与其为晋文不若为齐桓临川吴氏曰卫侯党楚之情深固晋虽私许复之终怀疑而不敢信故闻楚败惧晋害己而出奔楚也汪氏曰卫成公出奔据公羊则是晋文逐卫侯而立叔武卫侯之位已絶春秋当以郑厉卫惠之例而书名据左氏则是卫侯惧晋使元咺奉其弟叔武盟于践土而奔楚适陈以免计其位未絶若曹伯负刍之类故陆氏云令叔武摄位而去故不名葢晋文虽絶卫侯之位而春秋不絶其位罪文公不当废卫侯也】
　　五月癸丑公防晋侯齐侯宋公蔡侯郑伯卫子莒子盟于践土【践在演反】
　　【左传甲午至于衡雍作王宫于践土乡役之三月郑伯如楚致其师为楚师既败而惧使子人九行成于晋晋栾枝入盟郑伯五月丙午晋侯及郑伯盟于衡雍丁未献楚俘于王驷介百乘徒兵千郑伯傅王用平礼也己酉王享醴命晋侯宥王命尹氏及王子虎内史叔兴父策命晋侯为侯伯赐之大辂之服戎辂之服彤弓一彤矢百旅弓矢千秬鬯一卣虎贲三百人曰王谓叔父敬服王命以绥四国纠逖王慝晋侯三辞从命曰重耳敢再拜稽首奉天子之丕显休命受策以出出入三觐卫侯闻楚师败惧出奔楚遂适陈使元咺奉叔武以受盟癸亥王子虎盟诸侯于王庭要言曰皆奖王室无相害也有渝此盟明神殛之俾队其师无克祚国及其孙无有老幼君子谓是盟也信谓晋于是役也能以德攻谷梁传讳防天王也杜氏曰诸侯盟于践土宫之王庭王子虎临盟不同防卫叔武摄位受盟从未成君之礼故称子而序郑伯之下践土郑地何氏曰防不致者安信与晋文也盟日者谲也】
　　践土之防天王下劳晋侯削而不书何也周室东迁所存者号与祭耳其实不及一小国之诸侯【司马氏曰周之地则不大于曹滕周之民则不众于邾莒】晋文之爵虽曰侯伯而号令天下几于改物实行天子之事此春秋之名实也与其名存实亡犹愈于名实俱亡【邵子曰周王名虽王实不及一小国之诸侯齐晋虽侯而实僭王此春秋之名实也名存而实亡犹愈于名实俱亡苟存其名安知后世无王者作】是故天王下劳晋侯于践土则削而不书【陈氏岳曰襄王闻晋胜自往劳之非晋致之也故为襄王讳而不书】去其实以全名所谓君道也父道也【汪氏曰践土之下劳乃襄王之自失其尊故诸侯朝王而盟于王庭春秋削天王之下临所以去其降尊之实先书诸侯盟践土而后书公朝于王所所以全臣子当尊之名是为襄王隐恶明其所以为君父之道也陈氏曰先朝而后盟曷为先书盟后书朝书朝而后盟是以天子与斯盟也书盟而后朝春秋不以天子与斯盟之辞也】晋侯以臣召君则书天王狩于河阳正其名以统实所谓臣道也子道也【汪氏曰晋侯召王以诸侯见而使王狩乃晋文之不知所尊故春秋先书诸侯防盟次书天王巡狩所以正天子自尊之名后书王所之朝所以统天下常尊之实是为晋文隐恶明其所以为臣子之礼也践土于温诸侯皆先行朝礼而后盟防春秋皆先书盟防而后书朝若使晋文合诸侯以尊王也王自来则不书使若诸侯之往朝召王使狩则书王自狩使若因巡狩而朝之也或谓盟践土防温之时天王未至又谓不当先盟防而继事以朝王皆未知圣人属辞之深意矣庐陵李氏曰外以讳为善则讳晋者非贬也朱子亦曰如葵丘之防召陵之师践土之盟自是好本末自别】而天下之大伦尚存而不灭矣【张氏曰王者之威不足以致诸侯而诸侯之力乃足以攘却夷狄怀服天下圣人于易坤之六五系之辞曰黄裳元吉谓必得中居下则大善之吉也文公于胜楚之后即帅诸侯朝天子然后受侯伯锡命之策对大辂戎辂彤弓虎贲之赐乃合于在师中吉而当三锡之命以怀服万邦即所谓黄裳元吉得坤德之正矣今文公负震主之威不帅诸侯朝王而致天子屈尊下劳失正位居体之道非所以正天下大分诸侯之受盟陈侯之新附皆为文公而来若书天王下临而列践土之盟则尊卑倒植纲常易矣故即其可书者记之而天王下劳没而不书以示天下之大训而存人道之大伦也故曰非圣人孰能修之临川吴氏曰传言王子虎盟诸侯于王庭经不书王人者王子虎不与盟也王氏笺注曰晋侯战胜天子自往践土劳之复使王子虎盟诸侯于王庭皆非礼也故不书王子虎唯以诸侯自盟为文孙氏曰践土之盟襄王在是也不书不与晋文致天子也晋文既攘强楚不能朝于京师献楚俘以警天下反以乘胜之众坐致衰陵之王盟诸侯于是甚矣况又受其侯伯之命弓矢之赐哉虽曰不胁天子吾未之信也是故惠王赐齐侯命襄王命晋侯为侯伯皆没而不书焉意孔子皆没而不书后世犹有胁天子而取九锡者悲夫】卫侯奔楚不书名者未絶其位也叔武受盟而称卫子者立以为君也【临川吴氏曰子者父死子继未逾年君之称卫侯惧晋执辱之故身出奔而使其弟摄君以受盟亦书曰卫子是晋文怒卫侯奔楚立叔武为君而以之代其兄见伯主以私意废置诸侯紊王制也刘氏曰叔武代其君非夺之也乃将复之也故谓之卫子】此见圣人深罪晋文报怨行私专权自恣废置诸侯之意【或问楚怀王入秦楚人立太子蜀先主即位汉中与书卫子之意何似茅堂胡氏曰叔武称子罪晋文以私怨废置诸侯也怀王拘于秦楚大臣立太子以从臣望权也曹氏簒汉先主即位于汉中正也陈氏曰序晋侯于齐侯宋公之上予晋以伯也汪氏曰齐侯非主盟亦序宋公之上葢伯者以势之强弱相上下谓齐强于宋故也自是讫春秋之终凡齐盟必以齐次晋而先宋又按齐桓晋文皆于服楚之后举尊王之义然桓公不敢致天子而防王世子以定其位虽曰礼之变而心则正也厥后盟洮序王人下士于诸侯之上防葵丘不敢盟宰周公则其正可知矣文公既致天王之下劳又假巡狩之礼召王以诸侯朝焉虽若礼之正而心实谲也厥后防翟泉使诸侯之大夫盟王子虎于王城之内则其谲甚矣朱子以践土与葵丘并论而取之者葢谓文公之心虽谲犹能彷佛齐桓尊周之余意视其他伯者则为彼善于此也】
　　陈侯如防
　　【公羊传其言如防何后防也谷梁传如防外乎防也于防受命也杜氏曰陈本与楚楚败惧而属晋来不及盟故曰如防刘氏曰陈本不预盟约闻防自至与袁侨如防一耳汪氏曰陈穆公如防于盟践土之后则不与于盟如防于朝王所之先则亦与于朝矣是时晋文始合诸侯故陈侯虽弃异即同且疑且畏其来尚缓故不及于盟歃也至于温则共公居丧而亟防不敢斯须少怠矣庐陵李氏曰经书如防三此及鸡泽袁侨于鄬郑伯】公朝于王所
　　【公羊传曷为不言公如京师天子在是也天子在是则曷为不言天子在是不与致天子也谷梁传朝不言所言所者非其所也】
　　朝不言所言所非其所也【杜氏曰王在践土非京师故曰王所赵氏曰尊其不地志乎朝王而已异乎盟防所】朝乎庙礼也【仪礼觐礼肉袒于庙门之东周礼大行人庙中将币三享礼记曲礼注受挚于朝受享于庙朝者位于内朝而序进觐者位于庙门外而序入】于外非礼也有虞氏五载一巡守【音狩下同】羣后四朝周制十有二年王乃时巡诸侯各朝于方岳亦何必于京师于庙然后为礼乎古者天子巡守于四方有常时诸侯朝于方岳有常所其宫室道途可以预修故民不劳其共【音供】给调度可以预备故国不费【文中子曰舜一岁而巡四岳国不费而民不劳何也兵卫少而征求寡也】今天王下劳晋侯公朝于王所则非其时与地矣自秦而后巡游无度至有长吏以仓卒不辨被诛民庶以烦劳不给生厌【鄱阳马氏曰舜之时五载仅一巡守至周则十二年乃一巡焉又必以四岳为底止之地出必有期而行必有方其志在于忧民而不致烦民也秦始皇隋帝假巡歴省方之説以济其流连荒亡之欲千乘万骑无岁不出遐方絶域无地不到郡县置顿稍慢者获罪百姓供费不给头防箕敛遂生愤怨覆祚殒身曽不旋踵虽秦隋所以召亡者非一倘非游荡无度则土崩鱼烂之势未如是之促也】葢春秋之意不行故也然则天子在是其可以不朝乎天子在是而诸侯就朝礼之变也春秋不以诸侯就朝为非而以王所非其所为贬正其本之意也【孙氏曰公朝于王所非礼可知也不言诸侯者言诸侯则是天子可得致也髙氏曰天子不下堂而见诸侯今乃出王畿以从诸侯之防尊卑倒植不可以训故但书公朝王所而知天子在是矣不书诸侯而独书公朝此圣人之深意也陈氏曰此践土之诸侯也于是晋侯将盟践土而王即命为方伯诸侯朝焉外朝王如隐六年郑伯八年齐郑庄十八年晋号皆不书书鲁以见其余也临川吴氏曰诸侯朝王于践土之宫春秋鲁史故但书公朝非是鲁一国独朝而诸侯不朝也张氏曰言王所则非京师也言所而不言京师后人不知其讳而谓出居于郑未复京师皆不考本末而昧于春秋之大旨也岂知婉而成章之法固见于此欤汪氏曰王所居之处则曰王所故觐礼云伯父顺命于王所朝者觐君之总称故虞周之书诸侯见天子于京师于外皆言朝春秋书公朝于王所者二所以正其尊王之名葢谓事虽出于权而礼则专也书公如京师者一而不言朝以其无尊王之实葢谓事虽似于正而礼则简也谷梁谓朝不言所非谓王所不当朝但以践土河阳非天王之所当居耳如云聘诸侯非正也之意庐陵李氏曰春秋书鲁之朝王者三此年二成十三年如京师是也皆因伯事以行礼然此虽在外而得书朝彼虽至京师而反书如者葢此若书如则无以见天王就朝之实彼若书朝则无以见诸侯之不成乎礼义各有在也彼书朝于伐秦之先此书朝王盟践土之后者葢彼不先书朝无以见朝王之为重此不后书朝无以见讳王之实义亦各有在也然此书朝犹为下事上之词彼书如则不过彼适此之例矣亦微有分别】
　　六月卫侯郑自楚复归于卫
　　【谷梁传自楚楚有奉焉尔复者复中国也归者归其所也郑之名失国也】
　　卫元咺出奔晋
　　【左传或诉元咺于卫侯曰立叔武矣其子角从公公使杀之咺不废命奉叔武以入守六月晋人复卫侯武子与卫人盟于宛濮曰天祸卫国君臣不协以及此忧也今天诱其衷使皆降心以相从也不有居者谁守社稷不有行者谁扞牧圉不协之故用昭乞盟于尔大神以诱天衷自今日以往既盟之后行者无保其力居者无惧其罪有渝此盟以相及也明神先君是纠是殛国人闻此盟也而后不贰卫侯先期入子先长牂守门以为使也与之乘而入公子歂犬华仲前驱叔武将沐闻公至喜捉髪走出前驱射而杀之公知其无罪也枕之股而哭之歂犬走出公使杀之元咺出奔晋杜氏曰元咺虽为叔武讼诉失君臣之节故书奔啖氏曰凡奔皆恶也】
　　卫侯失国出奔则不名复归得国何以名杀叔武也【张氏曰卫成公书名听谗慝之言杀无罪之弟也前驱杀叔武而罪卫侯者葢杀元咺之子角又自疑叔武而先期入此叔武之所以死于前驱也临川吴氏曰卫侯怒元咺之立叔武而杀其子故前驱歂犬探卫侯之心阳为不识叔武而射杀之歂犬见卫侯哭弟之哀于是走出卫侯使杀之者亦聊以归狱云尔髙氏曰叔武虽不能避嫌然亦请复卫侯卫侯不知信先期而入因杀之故春秋不书叔武之事是专责卫侯也】叔武者卫侯之弟也晋文公有憾于卫侯而不释怨于是逐卫侯立叔武叔武辞立而他人立则恐卫侯之不得反也于是已立乎其位治反卫侯卫侯得反而疑其弟则曰叔武簒我元咺争之曰叔武无罪卫侯不信其言终杀叔武是不念鞠子哀而以争国为心乱民彞灭天理其为罪大矣此其所以名也元咺由是走之晋而讼其君【张氏曰易曰自下讼上患至掇也成公杀叔武虽可谓大弗友咺以臣而讼君可乎然亦晋文恶卫侯之心有以召之也虽赴愬于晋而得志亦着其当诛之罪也庐陵李氏曰胡氏所非叔武之事本公羊与左传所载小异由左氏言之则卫侯为误杀由公羊言之则卫侯为忌杀然卫侯之内忌信谗始于杀角之时今之杀叔武乃其本心特诬罪于前驱以告诸侯耳此公羊所以为实録也】然卫侯初归则称复再归何以不称复乎春秋立法甚严而待人以恕郑之初归虽杀叔武既名之矣犹意其或出于误而能革也是以称复【临川吴氏曰凡言复归者言国乃其国昔失而今复之尔】及其再归又杀元咺及公子瑕则是终以争国为心长恶不悛无自艾之意矣是以不称复其曰归于卫者易词也诸侯词故称复者继之也不称复者絶之也而国非其国矣【家氏曰元咺奉叔武如防此亦征缮辅孺子之意叔武非敢以君位自居也晋人列之于防待以君礼卫人谓晋文将立叔武矣俄而卫侯来归无以泄其逃废之憾杀叔武焉怒于晋而移之于其弟卫侯之罪大矣故其奔也不名其复也名之汪氏曰春秋书国君去国而归者七郑忽曹襄卫衎邾益及卫侯郑之再归皆不书自惟卫侯郑初归书自楚着其惧晋之辱不得已奔楚今始去楚而即夏也曹成公之归书自京师着天王之释有罪也永嘉吕氏曰经书自如意如至自晋蔡季自陈归于蔡曹伯归自京师着其昔在彼而今归于此也书自楚归则去顺从逆之罪着矣曹伯归自京师着其自京师也郑之再执亦归自京师不云自京师晋文之执与厉之执有间矣庐陵李氏曰陈氏云君归不言自君而言自者危不得归也是故晋文实复卫侯而曰自楚危自楚也晋厉实归曹伯而曰自京师危自京师也此説亦似未尽大抵书自楚者其亦观其所主而荣辱成败见之意也欤　刘氏曰如左氏传言杀叔武者卫侯不知情又为叔武报杀其弟又亲枕之股而哭之兄弟之恩笃矣元咺何为奔晋愬杀其弟乎假令咺诬其君讼当不胜何故卫侯反不胜乎晋人岂不知其当为叔武杀歂犬乎左氏之説非也】
　　陈侯欵卒
　　秋杞柏姬来
　　【杜氏曰庄公女归宁曰来临川吴氏曰桓公伯姬之次子继其兄成公而立即来朝鲁而为鲁所卑又使卿帅师入其国鲁之待可谓无恩矣故伯姬又来谢过而求平也薛氏曰伯尝辱于鲁矣数为非礼之归其甚矣乎】
　　公子遂如齐
　　【薛氏曰始平于齐也临川吴氏曰鲁以楚师伐齐取谷幸而孝公遄卒未及报怨晋文既霸齐鲁内为受盟之国则齐不敢背晋盟而报鲁怨故鲁因使公子遂聘齐讲好而释前怨也张氏曰伯姬来而入杞之怨释公子遂如齐而取谷之憾解中国贵于伯权之立如此此邵子所谓功之首也】
　　附録【左传城濮之战晋中军风于泽亡大斾之左旃祁瞒奸命司马杀之以徇于诸侯使茅茷代之师还壬午济河舟之侨先归士防摄右秋七月丙申振旅凯以入于晋献俘授馘饮至大赏征防讨贰杀舟之侨以徇于国民于是大服君子谓文公其能刑矣三罪而民服诗云惠此中国以绥四方不失赏刑之谓也】
　　冬公防晋侯齐侯宋公蔡侯郑伯陈子莒子邾子秦人于温【晋侯下谷无齐侯】
　　【秦与中国防始此左传冬防于温讨不服也谷梁传讳防天王也杜氏曰讨卫许陈共公称子先君未葬宋襄公称子自在本班陈共公降在郑下陈怀公称子在郑上葢主防所次非褒贬也临川吴氏曰中国诸侯服楚而同围宋者陈蔡郑许也楚既败蔡郑即从晋陈虽后盟亦来如防独许最小弱而犹不改图故晋文此防葢合诸侯以讨许也卫侯既赦之使复国矣犹欲讨卫者元咺诉之于晋故晋听其诉而又欲讨卫也陈共称子班郑下与卫武称子班郑下同践土无邾秦至此则小国畏威大国闻风皆至可见晋伯之盛矣汪氏曰温本畿内国为狄所灭者】
　　天王狩于河阳
　　【左传是防也晋侯召王以诸侯见且使王狩仲尼曰以臣召君不可以训故书曰天王狩于河阳言非其地也且明徳也公羊传狩不书此何以书不与再致天子也鲁子曰温近而践土逺也谷梁传今天王之行也为若将守而遇诸侯之朝也为天王讳也水北为阳山南为阳温河阳也杜氏曰河阳晋地河内有河阳县齐氏曰温去王朝百余里汪氏曰温即河阳葢古孟津本畿内之地襄王以赐晋文公】
　　按左氏晋侯召王以诸侯见【音现杜氏曰晋侯大合诸侯而欲尊事天子以为名义自嫌强大不敢朝周喻王出狩因得尽羣臣之礼皆谲而不正之事】仲尼曰以臣召君不可以训故书曰天王狩于河阳以尊周而全晋也【何氏曰使若天子自狩非致也赵氏曰为晋文避召天王之名也刘氏曰践土之防天子自往也自往虽微而犹可言河阳之防臣召君也臣召君不可以训故书狩焉徐氏曰言温以避狩言狩以温见所以尊周而全晋也或问温即河阳何以两言之茅堂胡氏曰温之防晋实召王故书防于温狩于河阳两全之也】啖助谓以常礼言之晋侯召君名义之罪人也其可训乎若原其自嫌之心嘉其尊王之意则请王之狩忠亦至焉故夫子特书狩于河阳所谓原情为制以诚变礼者也【啖氏曰时天子微弱诸侯骄惰怠于臣礼若令朝于京师多有不从又晋已强大率诸侯而入王城亦有自嫌之意故请王至温而行朝礼若因天子狩而诸侯得观之也程子曰晋文公欲率诸侯以朝王正也惧其不能故谲以行之召王以就焉人独见其召王之非而不见其欲朝之本心是以谲而掩其正也】夫践土之防王实自往非晋罪也故为王讳而足矣温之防晋则有罪而其情顺也【杜氏曰晋实召王为其辞逆而意顺故以王狩为辞刘氏曰其礼虽悖其情甚顺仲尼原心定罪故寛其法耳】故既为王讳之又为晋解之于以见春秋忠恕也【陈氏曰庄二十一年王巡号狩不书此何以书非狩也王有事讥不在诸侯则以自致之文书之此晋侯之罪尔曷为以自狩为文为尊者讳也晋侯将防于温召王以诸侯见则先狩而后防曷为先书防而后书狩书狩而后防是以天子与斯防也先书防后书狩春秋不以天子与斯防之辞也齐桓盟王人不盟宰周公殊防王世子晋文致天子而朝之故曰齐桓公正而不谲晋文公谲而不正临川吴氏曰城濮胜楚之后襄王下劳晋侯故践土之盟晋侯得以天王在会为荣而夸示诸侯今温之防晋侯又欲如践土故召王来狩于其国之地则天王又在防矣然践土是天王自来故没而不书存君体也防温则晋实召王故书天王自狩存臣礼也资中黄氏曰圣人顺天理之正明君臣之分书曰天王狩于河阳此岂惟隐恶善成人之美哉虽使晋文复生亲见夫子书法亦将帖然心服可以坐镇其强猛之气而迁善逺罪之不暇矣家氏曰齐桓防王世子于首止犹曰尊王室也孰知继桓而霸者遂至屈天王之尊往而朝焉积习之渐使然耳朱子曰天王狩于河阳恐是当时史策已如此书葢当时周室虽微名分尚在晋文公召王固是不顺然史策所书想必不敢明言晋侯召王也李防郭汜朱全忠盗贼狂恣唯力是视亦未必曽读春秋见有此事而效之也髙氏曰卫侯不与防者晋听元咺之讼不使之预也庐陵李氏曰按王巡号狩不书则王狩之非狩审矣非狩而曰狩为尊者讳也春秋书狩四而此非讲武之狩葢假巡狩之礼以为词也　赵氏曰左氏云且明德也未及于礼而谓之为德无乃过乎若谓此为德则率诸侯朝于京师者谓之何哉以德为目非施于霸者】
　　壬申公朝于王所
　　【公羊传其日何録乎内也谷梁传朝于庙礼也于外非礼也独公朝与诸侯尽朝也其日以其再致天子故谨而日之主善以内目恶以外言曰公朝逆辞也而尊天子防于温言小诸侯温河北地以河阳言之大天子也日系于月月系于时壬申公朝于王所其不月失其所系也以为晋文公之行事为已傎矣杜氏曰有日而无月史阙文陈氏曰朝系日见先狩而后朝也王尝至践土而不言狩则王意也可以但言朝至温非王意也则不可以但言朝朝而系日虽讳而诸侯致天子之实见矣临川吴氏曰践土之盟天王在盟所若主是盟者然故既盟而晋率与盟之诸侯以朝王温之防天王在防所若主是防者然故既防而晋复率与防之诸侯以朝王也古者天子巡狩其方伯率诸侯以朝于方岳之下此礼之废久矣今一步之间天子两受诸侯之朝晋文之心不过欲假此以夸诸侯非真能尊天子也实谲而名则正心非而迹则是故啖氏亦有取焉　赵氏曰若録内而书日何不书月乎公羊之説非也】
　　晋人执衞侯归之于京师
　　【左传卫侯与元咺讼武子为辅鍼庄子为坐士荣为大士卫侯不胜杀士荣刖鍼庄子谓俞忠而免之执卫侯归之于京师寘诸深室子职纳橐饘焉公羊传归之于者何归于者何归之于者罪已定矣归于者罪未定也罪未定则何以得为伯讨归之于者执之于天子之侧者也罪定不定已可知矣归于者非执之于天子之侧者也罪定不定未可知也卫侯之罪何杀叔武也何以不书为叔武讳也春秋为贤者讳何贤乎叔武让国也其让国奈何文公逐卫侯而立叔武叔武辞立而他人立则恐卫侯之不得反也故于是已立然后为践土之防治反卫侯卫侯得反曰叔武簒我元咺争之曰叔武无罪终杀叔武元咺走而出此晋侯也其称人何贬曷为贬卫之祸文公为之也文公为之奈何文公逐卫侯而立叔武使人兄弟相疑放乎杀母弟者文公为之也谷梁传此入而执其不言入何也不外王命于卫也归之于京师缓辞也断在京师也程子曰归于者顺易之辞归之于者强归之辞君臣无狱而文公恶卫侯使与元咺辨曲直卫侯不胜遂刑其大夫执其君其听颇矣虽归于王而实强致之故曰归之于京师】
　　卫元咺自晋复归于卫
　　【左传元咺归于卫立公子瑕公羊传自者何有力焉者也此执其君其言自何为叔武争也谷梁传自晋晋有奉焉尔复者复中国也归者归其所也】
　　其言归之于者执不以正之词也古者君臣无狱诸侯不专杀【国语晋侯执卫成公归之于周请杀之王曰不可夫君臣无狱今元咺虽直而不可听也君臣皆狱父子将狱是无上下也而叔父听之一逆矣又为臣杀其君其安庸刑布刑而不庸再逆矣一合诸侯而有再逆故余惧其无后】为【去声】臣执君故卫侯不名而元咺称复大夫不世其称复絶之也【临川吴氏曰元咺谮诉卫侯之甚而晋侯怒之深故执之以归于京师葢将假托王命而废黜之此晋文之意实元咺之谋也故咺自晋归卫即别立公子瑕为君而无所忌惮挟伯主之威而易置其君如奕棊然咺之罪大矣奚啻当服无将之诛而已哉张氏曰咺讼其君致之缧绁故其归异于蔡季华元特书复者着其假伯主之力遂其无君之心也陈氏曰归大夫不言复必诸侯也而后言复君有归道也大夫言复者抗也是故元咺复归宋鱼石晋栾盈复入皆抗辞也】自晋者晋有奉焉【髙氏曰晋文听其臣子之讼而执其君非伯者所以靖乱之义也书曰自晋晋侯之罪亦已明矣】因其力也【何氏曰恃晋力以归然臣无诉君之义复于卫非也】归者易【去声】词以文公为之主故其归无难而方伯之罪亦明矣是以执而称人不得为伯讨也【家氏曰卫侯逞忿杀弟乌得无讨执而归之京师是也但因元咺之讼而执卫侯则非也陆氏曰受臣之诉以执其君不可以训故不得称侯孙氏曰晋文既胜强楚不能招携抚贰以崇大德助其臣而执其君非所以宗诸侯也故曰晋人以疾之陈氏曰凡执讥也春秋犹以当乎罪不当乎罪为褒贬苟当乎罪虽晋厉公执曹伯得为伯讨苟不当乎罪虽齐桓执辕涛涂称人而已矣临川吴氏曰温之防有天王在焉卫侯当是与诸侯俱至于防晋文因元咺之诉怒卫侯而不使之与防又不以之朝天王而使元咺与之对辨晋侯直元咺而曲卫侯故卫侯不胜则以为有罪执之以归于京师葢天王在河阳受诸侯朝毕而还京师矣故亦归卫侯于京师也其意若曰是防也天王主之卫侯有罪王之大司马宜断斯狱而岂敢私留之晋国哉借尊王之名行伯者之实以威服诸侯而欺天下也张氏曰天子在是故遂以归于京师或者乃以襄王至是乃复于京师果如其言则非有所讳何为而不书况书执卫侯归京师而天王之复乃不书此必不然汪氏曰防于温诸侯朝王晋人执卫侯则是执诸侯于天子之侧也不书晋人执卫侯于王所而曰归之于京师则犹为王室讳而存霸者尊王之分也定元年晋韩不信执宋仲几于天子之侧则直书执于京师而不复为之讳矣始也书晋人执卫侯归之于京师中也书晋人执莒邾子以归终也书晋人执宋仲几于京师而遂书晋人执戎蛮子归于楚世变于是极矣庐陵李氏曰大夫归入称复者三元咺宋鱼石晋栾盈皆抗辞也皆无归道也赵氏曰公羊云归之于者何归之于者罪巳定矣归于者罪未定也非也或传写衍缩耳谷梁云此入而执其不言入何也不外王命于卫也此传不知与元咺讼之事故穿凿也庐陵李氏曰此归之于京师与成十五年晋侯执曹伯归于京师书法不同公羊曰归之于者罪已定矣归于者罪未定也谷梁曰归之于者缓辞也归于者急辞也胡氏曰归之于者执不以正之词也程子曰归于者顺易之词归之于者强归之词正义曰此无义例史异辞尔赵子曰归于与归之于其义一也或传写衍缩耳诸説皆异疑赵子及正义颇得之又就上四説论则公谷之言本可通葢考之传晋文执卫侯先自定其罪然后归之京师假王命以治之则所谓罪已定所谓缓辞皆合晋厉执曹伯不敢自定其罪即归京师使王治之则所谓罪未定所谓急辞亦合但其下文所解乃反不通若谷梁移成十五年断左晋侯説于此条下而移此条断在京师説于成十五年则两通矣】
　　诸侯遂围许
　　【谷梁传遂继事也杜氏曰防温诸侯也髙氏曰前目后凡也】
</div>
    <div class="pagination">
<a href="春秋大全_page20.html">上一页</a><span>...</span><a href="春秋大全_page16.html">16</a><a href="春秋大全_page17.html">17</a><a href="春秋大全_page18.html">18</a><a href="春秋大全_page19.html">19</a><a href="春秋大全_page20.html">20</a><span class="current-page">21</span><a href="春秋大全_page22.html">22</a><a href="春秋大全_page23.html">23</a><a href="春秋大全_page24.html">24</a><a href="春秋大全_page25.html">25</a><a href="春秋大全_page26.html">26</a><span>...</span><a href="春秋大全_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
