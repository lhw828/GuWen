<!DOCTYPE html>
<html>
<head>
    <meta charset="UTF-8">
    <title>春秋阙疑 - 第 32 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋阙疑 - 第 32 页/共 37 页</h1>
    <div class="content">　　晋人围郊
　　正月壬寅朔二师围郊癸卯郊鄩溃丁未晋师在平隂王师在泽邑王使告闲庚戌还　胡氏曰既不书大夫之名氏又不称师而曰晋人微之也所谓以其事而微之者也当是时天子蒙尘晋为方伯不奔问官守省视器具徐遣大夫往焉勤王尊主之义若是乎书晋人围郊而罪自见矣
　　夏六月蔡侯东国卒于楚
　　秋七月莒子庚舆来奔
　　莒子庚舆虐而好剑茍铸剑必试诸人国人患之又将叛齐乌存帅国人以逐之庚舆将出闻乌存执殳而立于道左惧将止死苑羊牧之曰君过之乌存以力闻可矣何必以弑君成名遂来奔齐人纳郊公胡氏曰三代之得失天下也仁与不仁而已矣苟无仁心甚则身弑国亡不甚则身危国削庚舆免死道左而出奔鲁幸尔入国不书而书其出奔恶之也郊公出入皆不书微之也所谓以其人而微之者何也微之为义或以位或以人或以事春秋书法达王事名氏不登于史策若此类亦众矣家氏曰奔庚舆着其虐畧郊公以其不能君而微之皆所以垂法也
　　戊辰吴败顿胡沈蔡陈许之师于鸡父胡子髠沈子逞灭获陈夏齧
　　吴人伐州来楚防越帅师及诸侯之师奔命救州来吴人御诸钟离子瑕卒楚师熸吴公子光曰诸侯从于楚者众而皆小国也畏楚不获已是以来吾闻之曰作事威克其爱虽小必济胡沈之君幼而狂陈大夫齧壮而顽顿与许蔡疾楚政楚令尹死其师熸帅贱多宠政令不一七国同役而不同心帅贱而不能整无大威命楚可败也若分师先以犯胡沈与陈必先奔三国败诸侯之师乃揺心矣诸侯乖乱楚必大奔请先者去备薄威后者敦陈整旅吴子从之戊辰晦战于鸡父吴人以罪人三千先犯胡沈与陈三国争之吴为三军以系于后中军从王光帅右掩余帅左吴之罪人或奔或止三国乱吴师击之三国败获胡沈之君及陈大夫舍胡沈之囚使奔许与蔡顿曰吾君死矣师噪而从之三国奔楚师大奔　公羊氏曰其言灭获何别君臣也君死于位曰灭生得曰获大夫生死皆曰获泰山孙氏曰春秋之战书败者多矣未有诸侯之师畧而不序此六国之师畧而不序者皆深恶之也为其舍中国而楚是从故皆深恶之家氏曰是役也楚为戎首春秋畧楚不书不与楚以主中国之诸侯也或曰防既主之于前今不与弃疾主之何也曰防求之于晋而晋许之责在晋也今弃疾未尝求之于晋而强驱诸侯以前是故春秋恶之畧而不书若六国之君自与吴战所以诛楚之专制诸侯也或曰春秋前既进吴书吴人矣今而以号举何哉曰为中国患者楚也今未能翦楚之毫末而先杀二小国之君亦春秋之所恶也胡氏曰诸侯之师曷为畧而不序顿胡沈则其君自将蔡陈许则大夫帅师言战则未陈也言败绩则或灭或获其事亦不同也故总言吴人以诈取胜于前而以君与大夫序六国于后胡沈书爵书名书灭者二国之君幼而狂不能以礼自守役属于楚悉师以出一败而身与众俱亡也其曰胡子髠沈子逞灭者若曰非有能灭之者咸其自取焉耳亦犹梁亡自亡也君死曰灭胡子髠沈子逞是也生得曰获秦晋战于韩原获晋侯是也大夫生死皆曰获郑获宋华元生也吴获陈夏齧死也书其败不以国分而以君大夫为序书其死不以事同而以君臣为别皆所以辨上下定民志虽颠沛必于是也其义行而乱自息矣高氏曰六国之师尽为吴败二君见杀一大夫见获皆中国而即僣乱者其效如此此万世人君之戒也
　　天王居于狄泉尹氏立王子朝
　　夏四月乙酉单子取訾刘子取墙人直人六月壬午王子朝入于尹癸未尹圉诱刘佗杀之丙戌单子从阪道刘子从尹道伐尹单子先至而败刘子还己丑召伯奂南宫极以成周人戍尹庚寅单子刘子樊齐以王如刘甲午王子朝入于王城次于左巷秋七月戊申鄩罗纳诸荘宫尹辛败刘师于唐丙辰又败诸鄩甲子尹辛取西闱丙寅攻蒯蒯溃八月丁酉南宫极震苌谓刘文公曰君其勉之先君之力可济也周之亡也其三川震今西王之大臣亦震天弃之矣东王必大克　谷梁氏曰天王居狄泉始王也尹氏立王子朝立者不冝立者也许氏曰春秋之法逾年书王故敬王逾年即位而称天王陆氏纂例曰大夫称氏者唯尹氏武氏崔氏皆讥世卿也泰山孙氏曰立者篡辞嗣子有常位故不言立王猛敬王是也此言尹氏立王子朝其恶可知也陈氏曰曷为但言尹氏犹曰独尹氏所欲立也将以王天下独尹氏立之则莫之与矣高氏曰卫人立公子晋祗称晋而已此称王子朝何也不称王子则嫌若尹氏之朝异乎卫之晋也谢氏曰王子猛卒母弟王子匄立敬王是也敬王即位逾年尹氏作乱未巳故敬王播越在外尹氏擅立子朝书天王居狄泉以着天王之所存也书尹氏立王子朝以着尹氏之大逆也大东莱吕氏曰既曰天王居于狄泉尊无二上断可知矣又曰尹氏立王子朝则王子朝之不正而争立罪亦明矣属辞比事春秋教也胡氏曰王猛当立而未能立故称大臣以之而不言立敬王当立又能立矣故直称居于狄泉而不言立子朝庶孽夺正以贱妨贵惎乱周室不当立者也故特称立而目尹氏尹氏天子之卿王朝公卿书爵而变文称氏者见世卿之擅权乱国为后戒也家氏曰不书刘单以王所以释刘单之权也以者独任其事不假他人之力也前日王猛未立刘单独任天下之重外无诸侯之援则刘单之以王事之不获已而不得避者也今王立逾年晋师又兴则刘单外假大国之援以成其功不得言以春秋所以释刘单之权也后之为大臣者有挟定策功乆专国柄以此致祸败者由不明此义也敬王虽在狄泉春秋正其名体曰天王子朝虽得入王城窃大号春秋削其名体曰尹氏立王子朝母弟之立为正则孽子之立为邪春秋于二者之居之入之立之奔书法详而不厌垂大功以示后云耳
　　八月乙未地震
　　冬公如晋至河有疾乃复
　　公为叔孙故如晋及河有疾而复　胡氏曰昭公两朝于晋而一见止五如晋而四不得入焉今此书有疾乃复杀耻也以周公之胄千乘之君执玊帛修两君之好而不见纳斯可耻矣有耻而后能知愤知愤而后能自强自强而后能为善为善而后能立身身立而后能行其政令保其国家矣昭公内则受制于权臣外则见陵于方伯此正忧患疢疾有徳慧知术保生免死之时也而安于屈辱甘处微弱无愤耻自强之心其失国出奔死于境外自取之哉
　　二十有四年春王二月丙戌仲孙貜卒
　　婼至自晋
　　晋士弥牟逆叔孙于箕叔孙使梁其踁待于门内曰余左顾而欬乃杀之右顾而笑乃止叔孙见士伯士伯曰寡君以为盟主之故是以乆子不腆敝邑之礼将致诸从者使弥牟逆吾子叔孙受礼而归　家氏曰意如见执于晋以莒故也叔孙见执于晋以邾故也意如在晋谮其君以免其身叔孙在晋抗节不挠晋之诸大夫敬而惮之旋亦归之其执虽同所以得释则异是时鲁国犹有一叔孙大节凛然足为社稷之卫使昭公能举国以聴之必不至有干侯之祸
　　夏五月乙未朔日有食之
　　秋八月大雩
　　丁酉杞伯郁厘卒
　　冬吴灭巢
　　楚子为舟师以畧吴疆沈尹戌曰此行也楚必亡邑不抚民而劳之吴不动而速之吴踵楚而疆塲无备邑能无亡乎越大夫胥犴劳王于豫章之汭越公子仓归王乘舟仓及寿梦帅师从王及圉阳而还吴人踵楚而边人不备遂灭巢及钟离而还沈尹戌曰亡郢之始于此在矣王一动而亡二姓之帅几如是而不及郢　胡氏曰巢楚之附庸实邑之也书吴入州来着陵楚之渐书吴灭巢着入郢之渐四隣封境之守既不能制则封境震矣四境国都之守既不能保则国都危矣故沈尹戌以此为亡郢之始也春秋内失地不书明此为有国之大罪外取灭皆书见取灭者之不能有其土地人民则不君矣故诸侯之寳三土地为首
　　葬杞平公
　　二十有五年春叔孙婼如宋
　　夏叔诣防晋赵鞅宋乐大心卫北宫喜郑游吉曹人邾人滕人薛人小邾人于黄父
　　二十四年春王正月辛丑召简公南宫嚚以甘桓公见王子朝刘子谓苌曰甘氏又往矣对曰何害同徳度义大誓曰纣有亿兆夷人亦有离徳余有乱臣十人同心同徳此周之所以兴也君其务徳无患无人戊午王子朝入于邬三月庚戌晋侯使士景伯涖问周故士伯立于干祭而问于介众晋人乃辞王子朝不纳其使六月壬申王子朝之师攻瑕及杏皆溃郑伯如晋子大叔相见范献子献子曰若王室何对曰老夫其国家不能恤敢及王室抑人亦有言曰嫠不恤其纬而忧宗周之陨为将及焉今王室实蠢蠢焉吾小国惧矣然大国之忧也吾侪何知焉吾子其早图之诗曰缾之罄矣惟罍之耻王室之不宁晋之耻也献子惧与宣子图之乃征防于诸侯期以明年至是防于黄父谋王室也赵简子令诸侯之大夫输王粟具戍人曰明年将纳王乐大心曰我不输粟我于周为客若之何使客晋士伯曰自践土以来宋何役之不防而何盟之不同曰同恤王室子焉得避之子奉君命以防大事而宋背盟无乃不可乎右师不敢对受牒而还士伯告简子曰宋右师必亡奉君命以使而欲背盟以干盟主无不祥大焉　胡氏曰夫以王猛之无宠单旗刘蚠之屡败敬王初立子朝之众召伯奂南宫嚚甘桓公之党疑若多助之在朝也然防于黄父凡十国而诸侯之大夫无异议焉是知邪不胜正乆矣犹有宠爱庶孽配嫡夺正至于灭亡而不寤者不知幽王晋献之父子亦何足效哉高氏曰自二十二年景王崩王室乱天王播越在外诸侯皆莫奔救四年之后晋始为此防而诸侯不至但合诸大夫以谋之令诸大夫具戍曰明年将纳王夫王室之急如此岂可坐待明年哉然则诸侯不臣无安辅王室之心可知矣然而此防诸侯犹有善意也故无贬辞唯书诸国大夫见诸侯之无霸也叔孙昭子曰诸侯之无霸也害哉季世之事岂特诸侯以为害王室实下頼霸者亦有害焉且王室之乱如此之急有霸者作茍能举法以定之如齐桓之盟首止定王世子晋文之诛叔带勤襄王岂不美哉家氏曰悼敬之立皆在危疑之秋特以大子母弟之故揆礼宜立刘单奉以为君主少国疑外无诸侯之援内有强族之争后先五年更胜迭负使刘单不能以宗社自任中事敛却则子朝之羽翼成而敬王之位危矣论者犹以挟天子令诸侯少之不亦过乎
　　有鸜鹆来巢
　　有鸜鹆来巢师已曰异哉吾闻文武之世童謡有之曰鸜之鹆之公出辱之鸜鹆之羽公在外野往馈之马鸜鹆跦跦公在干侯征褰与襦鸜鹆之巢逺哉遥遥稠父丧劳宋父以骄鸜鹆鸜鹆往歌来哭童謡有是今鸜鹆来巢其将及乎　谢氏曰鸜鹆野鸟其居避人鸜鹆来巢国中异之大也方是时鲁国纲纪废坏公室政治荒芜乆矣然则鸜鹆自野来巢亦其有以召之也昔无今有故以有为文张氏曰愚闻之邵子曰天下将治天地之气自北而南天下将乱则天地之气自南而北禽鸟飞类得气之先者也春秋书六鹢退飞鸜鹆来巢气使之也当此之先楚虽为中国患而齐晋犹足以抑之自此以后晋霸不竞吴楚越皆以南夷迭主夏盟诸侯敛衽事之驯致大乱则知鸜鹆来巢之祥不特昭公出奔之兆也
　　秋七月上辛大雩季辛又雩
　　谢氏曰祭祀尚敬烝而又烝雩而又雩皆黩祭也一月而两雩故于雩书又着其非礼也胡氏曰圣人书此者以志御灾之非道而区区于祷祠之末也
　　九月己亥公孙于齐次于阳州
　　季公若之姊为小邾夫人生宋元夫人生子以妻季平子昭子如宋聘且逆之公若从谓曹氏勿与鲁将逐之曹氏告公公告乐祁乐祁曰与之如是鲁君必出政在季氏三世矣鲁君防政四公矣无民而能逞其志者未之有也国君是以镇抚其民诗曰人之云亡心之忧矣鲁君失民矣焉得逞其志靖以待命犹可动必忧初季公鸟娶妻于齐鲍文子生申公鸟死季公亥与公思展与公鸟之臣申夜姑相其室及季姒与饔人檀通而惧乃使其妾抶已以示秦遄之妻曰公若欲使余余不可而抶余又防于公甫曰展与夜姑将要余秦姬以告公之公之与公甫告平子平子拘展于卞而执夜姑将杀之公若泣而哀之曰杀是是杀余也将为之请平子使竖勿纳日中不得请有司逆命公之使速杀之故公若怨平子季郈之鸡鬭季氏介其鸡郈氏为之金距平子怒益宫于郈氏且让之故郈昭伯亦怨平子臧昭伯之从弟防为谗于臧氏而逃于季氏臧氏执旃平子怒拘臧氏老将禘于襄公万者二人其众万于季氏臧孙曰此之谓不能庸先君之庙大夫遂怨平子公若献弓于公为且与之出射于外而谋去季氏公为告公果公贲公果公贲使寺人僚柤告公公寝将以戈击之乃走公曰执之亦无命也惧而不出数月不见公不怒又使言公执戈以惧之乃走又使言公曰非小人之所及也公果自言公以告臧孙臧孙以难告郈孙郈孙以可劝告子家懿伯懿伯曰谗人以君徼幸事若不克君受其名不可为也舍民数世以求克事不可必也且政在焉其难图也公退之辞曰臣与闻命矣言若泄臣不获死乃馆于公叔孙昭子如阚公居于长府九月戊戌伐季氏杀公之于门遂入之平子登台而请曰君不察臣之罪使有司讨臣以干戈臣请待于沂上以察罪弗许请囚于费弗许请以五乘亡弗许子家子曰君其许之政自之出乆矣隐民多取食焉为之徒者众矣日入慝作弗可知也众怒不可蓄也蓄而弗治将蕰蕰蓄民将生心生心同求将合君必悔之弗听郈孙曰必杀之公使郈孙逆孟懿子叔孙氏之司马鬷戾言于其众曰若之何莫对又曰我家臣也不敢知国凡有季氏与无于我孰利皆曰无季氏是无叔孙氏也鬷戾曰然则救诸帅徒以往防西北隅以入公徒释甲执氷而踞遂逐之孟氏使登西北隅以望季氏见叔孙氏之旌以告孟氏执郈昭伯杀之于南门之西遂伐公徒子家子曰诸臣伪劫君者而负罪以出君止意如之事君也不敢不改公曰余不忍也与臧孙如墓谋遂行己亥公孙于齐次于阳州　谷梁氏曰孙之为言犹孙也讳奔也次止也胡氏曰次于阳州待齐命也昭公以君伐臣曷为不胜鲁自东门遂杀嫡立庶鲁君于是乎失政禄去公室政在季氏于此君也四公矣作三军尽征其一舍中军兼有其二民赋入于其家半矣受命救台也遂入郓帅师取卞也不以闻军政在其手专矣行父片言而东门氏逐南蒯一动而公子憖奔鲁之羣臣亦无敢忠于公室而献谋者所谓屯难之时也在易屯之六五曰屯其膏小贞吉大贞凶象曰屯其膏施未光也昭公不明乎消息盈虚之理正身率徳择任忠贤待时驯致不忍一朝之忿求逞其私欲以羣小谋之其及也宜矣家氏曰意如内专鲁国之兵柄外交晋之强大夫视篡弑犹反覆手耳昭公讨之实有不容己者徒以所任非人是以致败若谓其无故启衅自取覆亡则不然也曰然则如何而可曰顾所任何如耳意如虽恣睢不道而叔孙昭子刚毅挺特不与季孟同鲁国之望于是乎在使昭公推诚而任之举国而聴之则季氏之权可收也权可收则亦可讨也而公所与谋者皆在左右亲昵与季氏素为仇者志在报复其私虑不及逺何以能济子家懿伯虽鲁之贤公子未尝与闻国事公将讨季氏骤以语之子家以为不可冝也葢季氏当讨而非郈孙公若公为侍人僚柤所能讨也由昭公所任非人所以取败若曰政在季氏乆遂付之无可奈何而听国事之日趋于下则非忠臣之言也
　　齐侯唁公于野井
　　齐侯将唁公于平隂公先至于野井齐侯曰是寡人之罪也使有司待于平隂为近故也齐侯曰自莒疆以西请致千社以待君命寡人将帅敝赋以从执事唯命是听君之忧寡人之忧也公喜子家子曰天禄不再天若祚君不过周公以鲁足矣失鲁而以千社为臣谁与之立且齐君无信不如早之晋弗从　泰山孙氏曰唁慰安之辞齐大国也不能讨意如于鲁国徒能唁昭公于野井齐侯之恶亦见矣谢氏曰昭公以微弱失位隣国所当救也意如以背逆出君隣国所当讨也救而讨之隣国之义也景公党逆弃顺党臣弃君反使意如安处于内而昭公野次于外其相恤也以恻隠之言慰之而已亦何补于吾君哉书次于阳州唁于野井责景公无邻国之义也
　　冬十月戊辰叔孙婼卒
　　臧昭伯率从者将盟载书曰戮力壹心好恶同之信罪之有无缱绻从公无通外内以公命示子家子子家子曰如此吾不可以盟羇也不佞不能与二三子同心而以为皆有罪或欲通外内且欲去君二二子好亡而恶定焉可同也陷君于难罪孰大焉通外内而去君君将速入弗通何为而何守焉乃不与盟昭子自阚归见平子平子稽颡曰子若我何昭子曰人谁不死子以逐君成名子孙不忘不亦伤乎将若子何平子曰茍使意如得改事君所谓生死而肉骨也昭子从公于齐与公言子家子命适公馆者执之公与昭子言于幄内曰将安众而纳公公徒将杀昭子左师展告公公使昭子自铸归平子有异志冬十月辛酉昭子齐于其寝使祝宗祈死戊辰卒左师展将以公乘马而归公徒执之　刘氏意林曰民生于三事之如一报生以死报赐以力古之道也婼不忍自同于季氏而谋纳公正也不忍见欺于季氏而反自杀忠也然而君子以为难不以为法者昭公在外婼可以无死婼之死畏也曾晳使曽参过期而不反人曰其畏乎曾晳曰彼虽可畏我在必不死也此曾子之所以称善事父也孔子畏于匡顔渊后子曰吾以汝为死矣顔渊曰子在回何敢死此顔子之所以称善事师也使婼早闻曾氏顔子之风则必不以死易生矣此春秋所以不以死褒婼也婼之死虽不可以当褒而其忠也不可忘矣故因其可褒而褒之传曰苟志于仁无恶也此之谓也在外而特书日以卒之所以表也家氏曰昭公之伐季氏也昭子如阚叔孙氏之司马鬷戾帅徒以助季氏而御公孟氏继之公徒败奔鬷戾所为昭子必不与闻其议而家教不行于司马致其所为如是昭子胡不戮司马以明己志更为公思所以反国之计而遽自祈死乎嗟夫使斯人而不死与子家共谋纳公必不至遂殒于行天实为之谓之何哉春秋继公孙而书婼卒言婼之为公死也
　　十有一月己亥宋公佐卒于曲棘
　　宋元公将为公故如晋梦大子栾即位于庙已与平公服而相之旦召六卿公曰寡人不佞不能事父兄以为二三子忧寡人之罪也若以羣子之灵获保首领以没唯是楄柎所以借干者请无及先君仲几对曰君若以社稷之故私降昵宴羣臣弗敢知若夫宋国之法死生之度先君有命矣羣臣以死守之弗敢失队臣之失职常刑不赦臣不忍其死君命祗辱宋公遂行己亥卒于曲棘　高氏曰出其国都故书地胡氏曰按左氏宋元之夫人曹氏生子妻意如则宋元意如之外舅也不此之顾而求欲纳公是以正伦恤患为心而不匿其私亲之恶者也其贤于当时诸侯逺矣故虽卒于封内而特书其地以别之家氏曰齐晋二大国坐视季氏逐君恬不加恤而元公乃能为鲁昭特为此行将以其前日诛逐华向者而诛鲁之强家非天资明毅视天下之恶犹已之恶岂能及此晋顷齐景当有愧矣
　　十有二月齐侯取郓
　　十二月庚辰齐侯围郓二十六年春王正月庚申齐侯取郓　谷梁氏曰取易辞也内不言取以其为公取之故易言之也胡氏曰昭公出奔经书次于阳州见公于鲁未絶而季氏逐君为不臣及书齐侯取郓则见公已絶于鲁而逐于季氏为不君君者有其土地人民以奉宗庙之典籍者也已不能有而他人是保则不君矣春秋之义欲为君尽君道欲为臣尽臣道各守其职而不渝也昭公失君道季氏为乱臣各渝其职而不守其为后世戒深切着明矣家氏曰是时晋政已衰霸权未有所属齐景有意修桓公之业当请命天王号召与国纳公于鲁戮意如以示天下而霸政举矣乃以取郓为首务姑塞已责前以此而误燕今复以是而绐鲁勇于义者不尔也故称齐侯目其人而贬之
　　二十有六年春王正月葬宋元公
　　三月公至自齐居于郓
　　苏氏曰凡公行反而告庙则书至在外虽不告而书至所以存公也胡氏曰居者有其土地人民之称也昭公失国出奔而称居于郓者存一国之防也襄王已出而称居于郑敬王未入而称居于狄泉者存天下之防也天子之于天下率土之濵莫非王臣非诸侯所敢擅也诸侯之于封国四境之内莫非其土非大夫所得专也故诸侯避舍以待廵狩而大夫专邑是谓叛君曰居于郓其为防也至矣谢氏曰唁之矣而不能为之讨贼居之矣而不能为之复国齐侯之罪也
　　夏公围成
　　齐侯将纳公命无受鲁货申丰从女贾以币锦二两缚一如瑱适齐师谓子犹之人高齮能货子犹为高氏后粟五千庾高齮以锦示子犹子犹欲之齮曰鲁人买之百两一布以道之不通先入币财子犹受之言于齐侯曰羣臣不尽力于鲁君者非不能事君也然据有异焉宋元公为鲁君如晋卒于曲棘叔孙昭子求纳其君无疾而死不知天之弃鲁耶抑鲁君有罪于鬼神故及此也君若待于曲棘使羣臣从鲁君以卜焉若可师有济也君而继之兹无敌矣若其无成君无辱焉齐侯从之使公子鉏帅师从公成大夫公孙朝谓平子曰有都以卫国也请我受师许之请纳质弗许曰信女足矣告于齐师曰孟氏鲁之敝室也用成已甚弗能忍也请息肩于齐齐师围成成人伐齐师之饮马于淄者曰将以厌众鲁成备而后告曰不胜众师及齐师战于炊鼻齐子渊防从泄声子射之声子射其马斩鞅殪改驾人以为鬷戾也而助之子车曰齐人也将击子车子车射之殪其御曰又之子车曰众可惧也而不可怒也子囊带从野泄叱之泄曰军无私怒报乃私也将亢子又叱之亦叱之冉竖射陈武子中手失弓而骂以告平子曰有君子白晳鬒须眉甚口平子曰必子彊也无乃亢诸对曰谓之君子何敢亢之林雍羞为顔鸣右下苑何忌取其耳顔鸣去之苑子之御曰视下顾苑子刜林雍断其足鑋而乘于他车以归顔鸣三入齐师呼曰林雍乘　泰山孙氏曰公围成书者见国内皆叛也高氏曰春秋未有以兵自围其国之邑者也成乃吾孟氏之邑而公自围若异国然公之失政可知也胡氏曰不书齐师者景公怵于邪说为义不终故微之也书公围成则季氏之不臣昭公之不君齐侯之不能修方伯连帅之职其罪咸具矣师氏曰彼成也得之亦二郓耳于鲁为何如哉得成则凡属于鲁邑公一一围之俟尽得鲁邑而后复将何时而可复也家氏曰首祸者意如与于乱者孟氏为昭公之计当贷畔徒以离季氏之党今乃先以成为讨所以坚二家附贼之意而公无反国之日矣
　　秋公防齐侯莒子邾子杞伯盟于鄟陵
　　谋纳公也　师氏曰是防也愈见其不振矣何则齐侯之无能为既有已试之效而莒子邾子杞伯皆衰弱失势之君谋身且不暇况欲望为鲁乎书之者讥其防非所防谋非所谋也家氏曰防辞曰以公故亦借是延引歳月鲁贿朝入齐师夕旋用心不刚为善不勇故嬖幸之臣得以入其邪说是行合三小国防且有盟欲何为哉鲁君所以栖迟于郓困踬于干侯齐景之声音笑貌有以误之也春秋备书以讥之陈氏曰此参盟也自齐桓以来未之有也于是再见其再见何晋不复主盟而后齐专盟矣
　　公至自防居于郓
　　九月庚申楚子居卒
　　十九年楚子之在蔡也郹阳封人之女奔之生大子建及即位使伍奢为之师费无极为少师无宠焉欲谮诸王曰建可室矣王为之聘于秦无极与逆劝王取之正月楚夫人嬴氏至自秦夏楚子为舟师以伐濮费无极言于楚子曰晋之霸也迩于诸夏而楚辟陋故弗能与争若大城城父而寘大子焉以通北方王收南方是得天下也王说从之故大子建居于城父令尹子瑕聘于秦拜夫人也二十年春费无极言于楚子曰建与伍奢将以方城之外叛自以为犹宋郑也齐晋又交辅之将以害楚其事集矣王信之问伍奢伍奢对曰君一过多矣何信于谗王执伍奢使城父司马奋扬杀大子未至而使遣之大子建奔宋王召奋扬奋扬使城父人执己以至王曰言出于余口入于尔耳谁告建也对曰臣告之君王命臣曰事建如事余臣不佞不敢茍贰奉初以还不忍后命故遣之既而悔之亦无及已王曰而敢来何也对曰使而失命召而不来是再奸也逃无所入王曰归从政如它日无极曰奢之子材若在吴必忧楚国盍以免其父召之彼仁必来不然将为患王使召奢之子曰来吾免而父棠君尚谓其弟员曰尔适吴我将归死吾知不逮我能死尔能报闻免父之命不可以莫之奔也亲戚为戮不可以莫之报也奔死免父孝也度功而行仁也择任而往知也知死不避勇也父不可弃名不可废尔其勉之相从为愈伍尚归奢闻员不来曰楚君大夫其旰食乎楚人皆杀之员如吴言伐楚之利于州于吴公子光曰是宗为戮而欲反其讐不可从也员曰彼将有他志姑为之求士而鄙以待之乃见鱄设诸焉而耕于鄙至是楚平王卒令尹子常欲立子西曰大子壬弱其母非适也王子建实聘之子西长而好善立长则顺建善则治王顺国治可不务乎子西怒曰是乱国而恶君王也国有外援不可渎也王有适嗣不可乱也败亲速讐乱嗣不祥我受其名赂吾以天下吾滋不从也楚国何为必杀令尹令尹惧乃立昭王
　　冬十月天王入于成周
　　四月单子如晋告急五月戊午刘人败王城之师于尸氏戊辰王城人刘人战于施谷刘师败绩七月己巳刘子以王出庚午次于渠王城人焚刘丙子王宿于褚氏丁丑王次于萑谷庚辰王入于胥靡辛巳王次于滑晋知跞赵鞅帅师纳王使女寛守阙塞冬十月丙申王乃起师于滑辛丑在郊遂次于尸十一月辛酉晋师克巩召伯盈逐王子朝王子朝及召氏之族毛伯得尹氏固南宫嚚奉周之典籍以奔楚隂忌奔莒以叛召伯逆王于尸及刘子单子盟遂军圉泽次于隄上癸酉王入于成周甲戌盟于襄宫晋师使成公般戍周而还十二月癸未王入于庄宫定五年王人杀子朝于楚定六年夏周儋翩率王子朝之徒因郑人将以作乱郑于是乎伐冯滑胥靡负黍狐人阙外六月晋阎没戍周且城胥靡冬十二月天王处于姑莸辟儋翩之乱也七年春二月周儋翩入于仪栗以叛夏四月单武公刘桓公败尹氏于穷谷冬十一月戊午单子刘子逆王于庆氏晋籍秦送王己巳王入于王城馆于公族党氏而后朝于庄宫八年春二月己丑单子伐谷城刘子伐仪栗辛邜单子伐简城刘子伐盂以定王室　谢氏曰子朝犹据国在内故复国以入言陈氏曰于成周犹未得王都也大东莱吕氏曰河南即郏鄏周武王迁九鼎周公营以为都是为王城洛诰所谓我乃卜涧水东瀍水西惟洛食者也洛阳周公营下都以迁殷顽民是为成周洛诰所谓我又卜瀍水东亦惟洛食者也平王东迁定都于王城王子朝之乱其余党多在王城敬王畏之徙都成周高氏曰是时晋人实纳王曾无一言及之者罪晋不臣而哀周之微也晋为同姓大国爵为侯伯嗣文之职主盟诸侯乃不能即逐子朝之党弭王室之乱而安定之以尽臣节二十三年一围郊而亟还坐视成败凡逾五年然后兴师纳王原情责实盖不忠不臣之甚者也若以其终纳王而褒之则后世怀奸觊望者得以借口矣
　　尹氏召伯毛伯以王子朝奔楚
　　陆氏纂例曰子朝书尹氏以者能制之也泰山孙氏曰立子朝独书尹氏奔楚并举召伯毛伯者明罪本在尹氏先诛逆首后治其从也高氏曰二十三年先书天王居于狄泉而后书尹氏立王子朝此年先书天王入于成周而后书子朝奔楚者由嗣君不能立故乱臣得以乘之及能反正然后罪人窜逆今此书奔楚见天王之令不行于天下故逋逃罪戾之人楚敢受之而不归也胡氏曰取国有五利宠居一焉子朝有宠于景王为之党者众矣卒不能立至于奔楚何也是非有出于人之本心者不可以私爱是亦不可以私恶非卒归于公而止矣景王宠爱子朝将蕲于见是而天下卒不以为是踈薄子猛将蕲于见非而天下卒不以为非徒设此心两弃之也庶孽凭宠为羣小之所宗而人心不附适子恃正为人心之所向而羣小不从故伯服虽杀而平王亦不能复宗周之盛申生已死而奚齐卓子亦不能胜里克之兵是两弃之也景王不鉴覆车王猛子朝之际危亦甚矣家氏曰春秋二百四十二年天王三出庄二十年惠王以子頺之难出居于郑逾年而虢郑纳王其出其归春秋皆不书僖二十四年襄王以叔带之难复出春秋书天王出居于郑明年晋侯纳王春秋不书王入昭二十二年王子朝作乱王猛出春秋书葬景王王室乱刘子单子以王猛居皇以王猛入王城其冬王猛卒母弟敬王立复以难出春秋书天王居于狄泉尹氏立王子朝天王入成周尹氏召伯毛伯以王子朝奔楚观天王三出春秋书法详畧各异知圣人于成周之盛衰存亡深注意焉惠王之出之入皆不书者犹为周讳也王者无外不可以出言也至襄王复不能自植以召狄难春秋于是始书天王出居于郑不以狩书而以出书春秋不得为襄王讳矣然犹书岀不书入至敬悼之出入春秋始变例而书曰葬景王王室乱自是五六年间悼敬子朝更出迭入春秋记之不遗闵周室之倾覆内难仍作将无以为国不得已而遂书也定六年敬王再出春秋不复书知其无可兴复之望非若初年之讳而不书矣
　　二十有七年春公如齐公至自齐居于郓
　　高氏曰公至自齐居于郓者二至自防居于郓者一至自干侯居于郓者一书至书归不外公也我君故也君播越于外不得其所而鲁国臣子之义可絶乎春秋之作明君臣也君臣之义明而天下安且治矣
　　夏四月吴弑其君僚
　　吴子欲因楚防而伐之使公子掩余公子烛庸帅师围潜使延州来季子聘于上国遂聘于晋以观诸侯楚莠尹然工尹麇帅师救潜左司马沈尹戌帅都君子与王马之属以济师与吴师遇于穷令尹子常以舟师及沙汭而还左尹郤宛工尹寿帅师至于潜吴师不能退吴公子光曰此时也弗可失也告鱄设诸曰上国有言曰不索何获我王嗣也吾欲求之事若克季子虽至不吾废也鱄设诸曰王可弑也母老子弱是无若我何光曰我尔身也夏四月光伏甲于堀室而享王王使甲坐于道及其门门阶户席皆王亲也夹之以铍羞者献体改服于门外执羞者坐行而入执铍者夹承之及体以相授也光伪足疾入于堀室鱄设诸寘剑于鱼中以进抽剑刺王铍交于胷遂弑王阖庐以其子为卿季子至曰苟先君无废祀民人无废主社稷有奉国家无倾乃吾君也吾谁敢怨哀死事生以待天命非我生乱立者从之先人之道也复命哭墓复位而待吴公子掩余奔徐公子烛庸奔钟吾楚师闻吴乱而还　愚按唐虞禅夏后殷周继春秋兼帝王之道可以子则子可以贤则贤然与子者必先于立嫡与贤者则在于得人茍合其道虽百世传子春秋不以为私苟有其徳虽受人之天下春秋不以为泰贵于得宜而已王僚之弑由季札之让也初吴子寿梦有子四长曰诸樊次曰余祭次曰夷末次曰季札寿梦贤季札欲立以为嗣札辞不可然后立诸樊诸樊既除防则致国于季子季子又辞而去之诸樊乃舍其子而立弟约以次传必及季子故诸樊卒而余祭立余祭卒而夷末立夷末卒季子终不受命辞位以逃夷末之子僚僚既立诸樊之子光曰先君所以不与子国而与弟者凡为季子尔将从先君之命则季子冝有国也如不从先君之命则我宜立僚乌得为君于是使鱄诸刺僚季子始而父欲立之于次为防辞而不立是盖以天伦为重未为过也及夷末卒而复欲立季子则父兄之情亦至矣羣公子之贤不肖亦明矣以季子之贤嗣位君吴以成父兄之志以靖国家之难乃为合于时中尔既不能取法季歴之兴周以安吴乃窃附子臧之末节以乱国斯为过矣至于王僚见杀讨贼之责季子尤所当先乃曰茍先君无废祀民人无废主社稷有奉国家无倾乃吾君也吾谁敢怨哀死事生以待天命非我生乱立者从之此乱臣贼子无君无父之言也岂可出于季子之口哉观光将弑谓鱄诸曰事若克李子虽归不吾废也则季子不足为国之轻重亦可见矣季子然问冉求仲由可谓大臣欤子曰可谓具臣矣弑父与君亦不从也今季子而曰立者从之曾由求具臣之不若又何敢望其如孔子之沐浴请讨以正邦刑哉然则变父兄相让之风为君臣相弑之祸斯实季子之罪也虽不与闻乎弑实有以成其弑矣原其初不过守匹夫之末节失君子之时中尔先儒谓春秋书国以弑者当国大臣之罪也吴之大臣舍季子将谁归乎夫子之意盖归罪季子也读者不可不察
　　楚杀其大夫郤宛
　　郤宛直而和国人悦之鄢将师为右领与费无极比而恶之令尹子常贿而信谗无极谮郤宛焉谓子常曰子恶欲饮子酒又谓子恶令尹欲饮酒于子氏子恶曰我贱人也不足以辱令尹令尹将必来辱为惠已甚吾无以酬之若何无极曰令尹好甲兵子出之吾择焉取五甲五兵曰寘诸门令尹至必观之而从以酬之及飨日帷诸门左无极谓令尹曰吾几祸子子恶将为子不利甲在门矣子必无往且此役也吴可以得志子恶取赂焉而还又误羣帅使退其师曰乘乱不祥吴乘我防我乘其乱不亦可乎令尹使视郤氏则有甲焉不往召鄢将师而告之将师退遂令攻郤氏且爇之子恶闻之遂自杀也国人弗爇令曰不爇郤氏与之同罪或取一编菅焉或取一秉秆焉国人投之遂弗爇也令尹炮之尽灭郤氏之族党杀阳令终与其弟完及佗与晋陈及其子弟晋陈之族呼于国曰鄢氏费氏自以为王专祸楚国弱寡王室蒙王与令尹以自利也令尹尽信之矣国将何如令尹病之国言未已进胙者莫不谤令尹沈尹戌言于子常曰夫左尹与中厩尹莫知其罪而子杀之以兴谤讟至于今不已戍也惑之仁者杀人以掩谤犹弗为也今吾子杀人以兴谤而弗图不亦异乎夫无极楚之谗人也民莫不知去朝吴出蔡侯朱防大子建杀连尹奢屛王耳目使不聪明不然平王之温惠共俭有过成庄无不及焉所以不获诸侯迩无极也今又杀三不辜以兴大谤几及子矣子而不图将焉用之夫鄢将师矫子之命以灭三族国之良也而不愆位吴新有君疆埸日骇楚国若有大事子其危哉知者除谗以自安也今子爱谗以自危也甚矣其惑也子常曰是瓦之罪敢不良图九月己未子常杀费无极与鄢将师尽灭其族以说于国谤言乃止　刘氏意林曰君不明故臣得专其威至于杀其大夫而莫之止也不亦甚乎然而郤宛则有以取之有以取之者避嫌不审也避嫌不审罪也张氏曰恃国人之悦已而无见几知人之明以立于无道之朝至于见杀宜矣家氏曰杀无罪之大夫且夷其族楚是以有入郢之祸
　　秋晋士鞅宋乐祁犂卫北宫喜曹人邾人滕人防于扈会于扈令戍周且谋纳公也宋卫皆利纳公固请之范献子取货于季孙谓司城子梁与北宫贞子曰季孙未知其罪而君伐之请囚请亡于是乎不获君又弗克而自出也夫岂无备而能出君乎季氏之复天救之也休公徒之怒而启叔孙氏之心不然岂其伐人而说甲执氷以游叔孙氏惧祸之滥而自同于季氏天之道也鲁君守齐三年而无成季氏甚得其民淮夷与之有十年之备有齐楚之援有天之赞有民之助有坚守之心有列国之权而弗敢宣也事君如在国故鞅以为难二子皆图国者也而欲纳鲁君鞅之愿也请从二子以围鲁无成死之二子惧皆辞乃辞小国而以难复孟懿子阳虎伐郓郓人将战子家子曰天命不惂乆矣使君亡者必此众也天既祸之而自福也不亦难乎犹有鬼神此必败也呜呼为无望也夫其死于此乎公使子家子如晋公徒败于且知　胡氏曰文十五年诸侯防于扈将为鲁讨齐齐侯赂之而不克讨故在防诸侯畧而不序今此谋纳公亦以赂故不克纳而诸国之大夫皆序何也曰利于纳公者宋卫之大夫也受赂而不欲纳公者独范鞅主之耳又况戍周之令行乎所以列序而不畧也家氏曰齐景为鄟陵之盟而梁丘入季氏之锦晋顷为扈之防而士鞅纳季氏之货二君懵然无知以为鲁之休戚无闗于我孰知田恒韬祸于齐六卿伏忧于晋厝火积薪而不悟抑亦愚矣使二君能为鲁讨贼亦足以詟内盗之胆而齐晋之祚犹可延也
　　冬十月曹伯午卒
　　邾快来奔
　　高邮孙氏曰大夫以叛来奔不以小国例皆书名疾其为恶特书之也家氏曰邾庶其畀我来奔季孙宿始纳之今邾快又来奔意如复纳之宿意如世济其凶不君其君又诱人之臣使之疾其君而已为之逋逃主罪可胜诛乎
　　公如齐公至自齐居于郓
　　公如齐齐侯请飨之子家子曰朝夕立于其朝又何飨焉其饮酒也乃饮酒使宰献而请安子仲之子曰重为齐侯夫人曰请使重见子家子乃以君出十二月晋籍秦致诸侯之戍于周鲁人辞以难










　　春秋阙疑卷三十八
　　钦定四库全书
　　春秋阙疑卷三十九　　　　元　郑玊　撰
　　二十有八年春王三月葬曹悼公
　　公如晋次于干侯
　　公如晋将如干侯子家子曰有求于人而即其安人孰矜之其造于竟弗听使请逆于晋晋人曰天祸鲁国君淹恤在外君亦不使一个辱在寡人而即安于甥舅其亦使逆君使公复于竟而后逆之　高邮孙氏曰公乆于郓以事齐求齐之纳已而齐竟不能于是又如晋将以求助焉至于干侯而晋辞公不见纳徒次于干侯焉高氏曰公之奔也不知先晋而连年如齐皆不见礼乃始如晋此晋所以不纳公也泰山孙氏曰公如齐者再皆不见礼故如晋其言次于干侯者不得入于晋也公既不见礼于齐又不得入于晋其穷辱若此大东莱吕氏曰公如齐不得入如晋又不得入当世诸侯如是然后知无霸之害也
　　夏四月丙戌郑伯宁卒六月葬郑定公
　　秋七月癸巳滕子宁卒冬葬滕悼公
　　二十有九年春公至自干侯居于郓齐侯使高张来唁公公如晋次于干侯
　　公至自干侯处于郓齐侯使高张来唁公称主君子家子曰齐卑君矣君祗辱焉公如干侯平子每岁贾马具从者之衣屦而归之于干侯公执归马者卖之乃不归马卫侯来献其乘马曰启服堑而死公将为之椟子家子曰从者病矣请以食之乃以帏裹之公赐公衍羔裘使献龙辅于齐侯遂入羔裘齐侯喜与之阳谷公衍公为之生也其母偕出公衍先生公为之母曰相与偕出请相与偕告三日公为生其母先以告公为为兄公私喜于阳谷而思于鲁曰务人为此祸也且后生而为兄其诬也乆矣乃黜之而以公衍为大子　胡氏曰遣使来唁浅事也亦书于经者罪齐侯不能修方伯连率之职也昔狄人迫逐黎侯黎侯寓于卫卫人弗恤黎之臣子劝其君以归而赋式微其一章曰微君之故者以事求人而人不有其事也若昭公见逐出奔而齐莫之讨淹恤日乆而齐莫之纳微君之故矣其二章曰微君之躬者以身下人而人不有其身也若齐侯设醴以享而使宰献遣使来唁而称主君微君之躬矣诸侯失国托于诸侯礼也诸侯失国诸侯纳之正也齐之先世尝主夏盟而太公受先王五侯九伯之命矣鲁为邻境甥舅之国也昭公朝夕立于其朝曾不能陈师境上讨意如逐君之罪而遣使唁公岂得礼乎谢氏曰晋辞之矣又如晋次于干侯窘廹之至也许氏曰书次于干侯复不见受也家氏曰晋之诸大夫亦齐之梁丘据晋顷之懦而无立视齐景有过之去齐而之晋去晋而复适诸侯必无有为鲁君讨贼者矣此春秋之叔世降而愈下桓文之辙迹扫地无余岂惟鲁之病之天下之人皆病之矣
　　夏四月庚子叔诣卒
　　谷梁传曰叔倪卒季孙意如曰叔倪无病而死此皆无公也是天命也非我罪也　愚按乱臣贼子其忍于为恶如此昭公虽欲反国其可得乎
　　秋七月
　　冬十月郓溃
　　谷梁氏曰溃之为言上下不相得也上下不相得则恶矣亦讥公也昭公出奔民如释重负大东莱吕氏曰易蹇之象曰君子以反身修徳固处蹇之道也尽处蹇之道则有出蹇之期昔大王去国徒者如归市昭公所至而民溃其亦不知自反甚矣胡氏曰民逃其上曰溃自是昭公削迹于鲁尺地一民皆非其有矣公之出奔处郓四年民不见徳亡无爱征至于溃散岂非昏迷不返自纳于罟获陷穽之中其从者又皆艾杀其民视如土芥其下不堪所以溃欤然则去宗庙社稷出奔而犹不惕然恐惧蕲改过以补前行之愆也自弃甚矣欲不亡得乎故书以为后世戒
　　三十年春王正月公在干侯
　　谷梁氏曰存公故也临江刘氏曰曷为存公公在外也公在外久矣曷为于此乎存公居于郓有鲁也在干侯无鲁也公虽无鲁鲁不可无公也刘氏意林曰向曰居今曰在向也鲁而今也晋一民莫得使焉尺地莫得有焉人固曰干侯之君耳而春秋则以为犹吾君也故君虽不君臣不可以不臣父虽不父子不可以不子古今之大义常山刘氏曰君失其居在于干侯而不得归故因朝正之时而书公所在则存君父罪臣子讥诸侯之意具见胡氏曰公去社稷于今五年每歳首月不书公者在鲁四封之内则无适而非其所也至是郓溃客寄干侯非其所矣歳首必书公之所在者盖以存君不与季氏之专国也师氏曰郓之书居干侯书在内外之别也
　　夏六月庚辰晋侯去疾卒秋八月葬晋顷公
　　郑游吉吊且送葬魏献子使士景伯诘之曰悼公之丧子西吊子蟜送葬今吾子无贰何故对曰诸侯所以归晋君礼也礼也者小事大大字小之谓事大在共其时命字小在恤其所无以敝邑居大国之闲共其职贡与其备御不虞之患岂忘共命先王之制诸侯之防士吊大夫送葬唯加好聘飨三军之事于是乎使卿晋之防事敝邑之闲先君有所助执绋矣若其不闲虽士大夫有所不获数矣大国之惠亦庆其加而不讨其乏明底其情取备而已以为礼也灵王之防我先君简公在楚我先大夫印段实往敝邑之少卿也王吏不讨恤所无也今大夫曰女盍从旧旧有丰有省不知所从从其丰则寡君幼弱是以不共从其省则吉在此矣唯大夫图之晋人不能诘
　　冬十有二月吴灭徐徐子章羽奔楚
　　吴子使徐人执掩余使钟吾人执烛庸二公子奔楚楚子大封而定其徙使监马尹大心逆吴公子使居养莠尹然左司马沈尹戌城之取于城父与胡田以与之将以害吴也子西諌曰吴光新得国而亲其民视民如子辛苦同之将用之也若好吴边疆使柔服焉犹惧其至吾又彊其讐以重怒之无乃不可乎吴周之胄裔也而弃在海濵不与姬通今而始大比于诸华光又甚文将自同于先王不知天将以为虐乎使翦防吴国而封大异姓乎其抑亦将卒以祚吴乎其终不逺矣我盍姑亿吾鬼神而宁吾族姓以待其归将焉用自播扬焉王弗听吴子怒冬十二月吴子执钟吾子遂伐徐徐子章禹断其髪携其夫人以逆吴子吴子唁而送之使其迩臣从之遂奔楚楚沈尹戍帅师救徐弗及遂城夷使徐子处之　胡氏曰春秋国灭而君出奔者皆存其爵而不名谓无可灭之罪特为横逆所加耳独徐子章羽奔而书名者章羽断其髪携其夫人以逆吴子巳无兴复之志矣以此见春秋大义虽在于抑强扶弱又责弱者之必自强于为善也高氏曰徐本徐夷自齐桓时自附于中国而爵为子今背中国而即呉楚故楚人以为贰于吴而执之吴人以为贰于楚而灭之夫附中国则与于中国之盟防而附呉楚则遂至于执其君而灭其国然则背中国者可不戒哉
　　三十有一年春王正月公在干侯
　　季孙意如防晋荀跞于适歴
　　晋侯将以师纳公范献子曰若召季孙而不来则信不臣矣然后伐之若何晋人召季孙献子使私焉曰子必来我受其无咎季孙意如防晋荀跞于适歴荀跞曰寡君使跞谓吾子何故出君有君不事周有常刑子其图之季孙练冠麻衣跣行伏而对曰事君臣之所不得也敢逃刑命君若以臣为有罪请囚于费以待君之察也亦唯君若以先臣之故不絶季氏而赐之死若弗杀弗亡君之惠也死且不朽若得从君而归则固臣之愿也敢有异心　陆氏微旨曰季孙逐君之臣也晋不罪之而反与之为防书曰意如防晋荀跞于适歴晋侯之为盟主可见矣荀跞之为臣可知矣此不待贬絶而恶见者也胡氏曰或曰季孙事君如在国未知其罪而君伐之是昭公之过也则非矣行货齐晋使不纳公祷于炀宫求君不入及其复也犹欲絶其兆域加之恶諡安在乎事君如在国犹曰未知其罪乎齐晋不能诛乱禁奸悖君臣之义不知其徒自及也陈氏曰公如晋次于干侯公在干侯季孙意如防晋荀跞于适歴公薨于干侯皆罪晋之辞也朴鄊吕氏曰齐大国也鄟陵之防四国同之伐季氏以纳昭公何不可之有而所以不克纳公者则以梁丘据之受赂也晋盟主也扈之防六国同之伐季氏以纳公尤易为力而所以不克纳者则以士鞅之取货也自其为义之心不胜其贪利之心而后其为义者始不勇矣此齐晋纳公之谋所以姑为之名而卒之悠缓不克欤三军在途诸侯在防是区区者乃能劫而夺之衂而止之此乱臣贼子所以接迹于后世欤虽然抑不但以其货利之行而已也观晋侯欲以师纳公而士鞅使人私于意如则其互为唇齿相为囊槖乆矣当是时晋之六卿犹意如也晋君亦昭公也其肯并心一意以诛其臣而纳其君哉宜晋侯之不得行其志也
　　夏四月丁巳薛伯谷卒
　　晋侯使荀跞唁公于干侯
</div>
    <div class="pagination">
<a href="春秋阙疑_page31.html">上一页</a><span>...</span><a href="春秋阙疑_page27.html">27</a><a href="春秋阙疑_page28.html">28</a><a href="春秋阙疑_page29.html">29</a><a href="春秋阙疑_page30.html">30</a><a href="春秋阙疑_page31.html">31</a><span class="current-page">32</span><a href="春秋阙疑_page33.html">33</a><a href="春秋阙疑_page34.html">34</a><a href="春秋阙疑_page35.html">35</a><a href="春秋阙疑_page36.html">36</a><a href="春秋阙疑_page37.html">37</a><a href="春秋阙疑_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
