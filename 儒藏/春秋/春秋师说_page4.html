<!DOCTYPE html>
<html>
<head>
    <meta charset="UTF-8">
    <title>春秋师说 - 第 4 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋师说 - 第 4 页/共 4 页</h1>
    <div class="content">






　　春秋师说卷下
　　附录上
　　思古吟十章【并序】
　　泽于易春秋二书自束发即有志然求之三十余年甫得绪端葢思虑之至通乎鬼神心诚求之而不狃于曲说小见是以天亦悯其劳启其愚而卒相其成也暇日援笔作思古吟十章叙其始者之艰难中焉有得于髣髴而未备最后则若亲见圣人提耳而面命之或有能谱琴者采其辞意为之声调援而鼓之亦足以少慰其平生
　　其一章曰有一人兮温温其恭学不厌兮敎思无穷去之将二千载兮莫继其踪思而不可见兮吾将曷从二章曰有一人兮闲居而优游诗书礼乐兮十翼春秋肩类子产兮其颡如尧淑我后人兮使我瘳思而不可见兮中心揺揺
　　三章曰有一人兮后千载而长存天地其道兮河汉其文我有冠裳兮孰知我原思而不可见兮中心悁悁四章曰有一人兮代天而行义尊王黜乱兮复古其志变史为经兮百世昭示去之久逺兮孰测微意思而不可见兮使我忘寐
　　五章曰有一人兮太极合德君子之谦谦兮曰五十而学易羲文姬旦兮先后揆一端倪晓示兮舒泄幽宻去之久逺兮神秘其迹思而不可见兮使我忘食
　　六章曰有一人兮尼首而河目象环之佩兮温其如玉文章焕烂兮斯道长续存荣没哀兮大成者独我思入神兮如见其复瞻前忽后兮惟日不足
　　七章曰有一人兮天髙而日光防倛其面兮禹汤之长我思入神兮梦至其傍膝行而有请兮冀一渉乎津梁悯微之拳拳兮忽若洗髓而涤肠酌我以井冽之泉兮被我以坤文之裳去我扄鐍兮谓我其臧亦戒以世俗之夸谈兮曰吾非素王汝克复予之常兮予无汝忘八章曰有一人兮衣逢掖而冠章甫上律天时兮下袭水土累累其容兮背若微偻祖述尧舜兮宪章文武我思入神兮恍尔而遇俯伏下风兮将泣而诉悯中诚之拳勤兮忽独与处授我以三絶之编兮与我心语介我于文王周公兮遗我以二百四十二年之鲁忽然而醒兮有涕如雨
　　九章曰有一人兮翼翼小心顺其天兮演易示人屈伸消长兮黙识其故吉凶悔吝兮曷为而无因崇阳兮抑阴福善兮祸滛因孔氏以膝行乎王之前兮测其原而益深豁然悟兮日月昭临噫人有尊卑兮道无古今噫人有尊卑兮道无古今
　　十章曰有一人兮赤舄几几制作孔备兮之才之美文王我师兮亲为父子申以爻辞兮如掌之示去之久逺兮理防蔽胡然而险阻兮胡然而简易因孔氏以膝行乎公之前兮发其机于久秘恍然而悟兮神授天启泄泄融融兮恢我乐地呜呼苹藻之微兮足以荐贵呜呼苹藻之微兮足以荐贵
　　六经辨释补注序
　　先圣王之敎士也以诗书礼乐为四术易者占筮之繇辞春秋者侯国之史记自夫子賛易脩春秋之后学者始以易春秋合先王敎士之四术而为六经经焚于秦而易独存经出于汉而乐独亡幸而未亡者若书若礼徃徃残缺惟诗与春秋稍完而已汉儒专门传授守其师说不为无功于经而圣人之意则未大明于世也魏晋而唐注义渐广至宋诸儒而经学之盛极矣程子之易立言几与先圣并然自为一书则可非可以经注论若论经注则朱氏诗集传之外俱不能无遗憾也后儒于其旣精旣当者或未能哜味其所可取则于其未精未当者又岂人人而能推索其所未至哉予尝于此重有嘅焉而可与言者甚鲜也蜀儒黄泽楚望贫而力学往年初识之于筠今年再遇之于江读易诗书春秋及周官礼记悉欲为之补注补注之书未成而各经先有辨释宏纲要义昭揭其大而不遗其小究竟谨审灼有真见先儒旧说可从者拳拳尊信不敢轻肆臆说以相是非用功深用意厚以予所见明经之士未有能及之者也晚年见此宁不为之大快乎楚望不轻以示人而徳化令王君乃为锓梓以传予叹美之不足因以谂于学者盖必于诸经沉潜反覆然后知其用功之不易用意之不苟云年月日临川吴澂序
　　易学滥觞春秋指要序
　　楚望父之注经其志可谓苦矣易欲明象春秋欲明书法盖将前无古而后无今时出其所得之大槩示人而全注未易成也每以家贫年迈弗果速成其注为嗟世亦有仁义之人能俾遂其志者乎予所不能必也道之行与命也爱莫助之永叹而已延祐第七立秋之后四日临川吴澂书于易学滥觞春秋指要之卷端




　　附录下
　　黄楚望先生行状
　　先生讳泽字楚望其先长安人唐末有官于蜀者知资州内江县曰舒艺卒葬资州次子师明留居后遂为资州人师明长子知权知丹山县事知权长子延节宋初以徳行道艺闻拜宣徳郎通判渠州讨宼有功召入面奏当世利害剀切太祖大恱除大理评事兼监察御史以子徳润徳全官稍显累赠金紫光禄大夫季曰徳柔先生十世祖也五世祖拂与二兄播揆同年登进士第蜀人荣之为赋诗称美其事考某字仪可以孝友闻累举不第随兄骥子官九江蜀乱不复能归因留家九江而贫日甚矣先生生有异质日诵数千言年十二三即尽通当代进士经义论策之学内附
　　国朝年十六矣慨然以明经学古笃志力行自励好为苦思屡以成疾疾止则复苦思如故尝见邵子论天地自相依附即以此思之因及河圗洛书浑天盖天吾道异端不同之故以为格物致知之端孰有大于此者昼夜思之弗得弗措也年二十余始旁通古今史志别集诗文皆不习而能诗尤超迈清美久之于周程张朱之书有得作顔渊仰髙鑚坚论以自勉是时行省钜公犹有尊贤敬学者屡以书院山长之禄起先生敎授江之景星洪之东湖考满即归闭门授徒以为养悉取六经百氏传注疑义千余条离析辩难以致其思不复言仕矣始先生尝梦见夫子以为适然旣而屡梦见之最后乃梦夫子亲授所校六经字画如新其家无一亩之殖而决意归休以六经絶学为己任盖深有所感发也时大德甲辰先生年四十五矣自是以来十余年闲屡悟圣经隐赜之义凡数十处而失传之旨以渐可通乃作思古吟十章极言圣人徳容之盛上达于文王周公以致其寤寐不忘之意时郡守寓公犹有能敬重先生者待先生以学校宾师之礼月致米六斛钞三十千葢国初贤守设此以奉前代寓公之无归者方二亲髙年陋巷破窓不蔽风雨先生敬共奉持菽水驩然如有三牲之养也又十余年而二亲相继终先生年近六十矣数经嵗大祲家人采木实草根疗饥行部有蔡副使者考学粮之籍谓先生一耆儒尔月廪太丰削其三之二时先生老不复能敎授而家人辈寒饥自此始矣当其絶食相视黙黙不知所出而先生瞑目端居涵泳优防未尝少变或与客谈论终日揖让如平时客不知先生未饭也然终不为一日降志以谋温饱唯以圣人之心不明经学失传若已有罪用是为大戚葢自昔所闻儒学之士贫窭空乏以终其身未有若斯甚者而先生晏然曾不少动其意非有髙明卓絶之见坚苦特立之操其孰能与于此先生卒于至正六年丙戌某月某日得年八十有七以郡人王仪甫所归棺敛九江学者盖少先生又深自韬晦不求闻知唯待人接物则无贵贱一致其诚故死之日逺近闻者莫不哀之娶某氏子男二圣予幼者蚤夭女二刘齐贤徐可久其壻也孙男二女一先生于经学以积思自悟为主以自然的当不可移易为则故其悟也或得诸幽闲寂寞之余或得诸颠沛流离之顷或得诸疾病无聊之日或得诸道途风雨之中及其久也则豁然无不贯通自天地定位人物未生以前沿而下之凡邃古之初万化之原载籍所不能具者皆昭若发防如示诸掌然后由伏羲神农五帝三王以及春秋之末其人伦之端礼乐之本皇道帝德神化宜民之妙井田区画之初封建自然之势鬼神祭祀之始神物前民之用起数立象之机声教文治之原制作因革之渐忠质文异尚之体世变礼失之由以力假仁之习皆若身在其闲而目击其事者于是易春秋传注之失诗书未决之疑周礼非圣人书之谤凡歴代聚讼不决数十年苦思而未通者皆冰解冻释怡然各就条理盖由专精积久而后得之每自以为天开其愚神启其秘也其于易以明象为先以因孔子之言上求文王周公之意为主而其机栝则尽在十翼作十翼举要以为易起于数因数设卦因卦立象因象起意因意生辞故孔子曰易者象也立象以尽意居则观其象而玩其辞圣人言易之为教如此易不可废象明矣由象学失传汉儒区区掇拾凡陋不足以得圣人之意而王辅嗣忘象之说兴至邢和叔则遂欲忘卦弃画虽以近代钜儒继作理学大明而莫能夺也作忘象辨有一卦之象有一爻之象或近取诸身或远取诸物或以六爻相推或以阴阳消长而为象者学者犹可求也然有象外之象则非思虑意识所能及矣而况于立例以求之乎李鼎祚缀辑于王氏弃掷之余朱子发后出而加密丁易东继之而愈详圣人立象之妙终不可见作象略象学旣明则因象以得意因意以得辞阴阳消长有一定之几上下贵贱有一定之分善恶吉凶有一定之则位之当者孔子无由独言其非卦与爻之小者文王周公固不谓之大然后知三圣人之易一而已矣若舎象而求则人自为易不期于异而自异作辩同论尝曰易有八卦有六十四卦有三百八十四爻有大象有小象有大传系辞有说卦有序卦有杂卦有河图洛书蓍策之数学者当随处用工各诣其极至于一以贯之而后全易见矣其于春秋以事实为先以通书法为主其大要则在考覈三传以求向上之工而其脉络则尽在左传作三传义例考以为春秋有鲁史书法有圣人书法而近代乃有夏时冠周月之说是史法与圣法俱失也作元年春王正月辩又以为说春秋有实义有虗辞不舎史以论事不离传以求经不纯以襃贬泥圣人酌时冝以取中此实义也贵王贱覇尊君卑臣内夏外夷皆古今通义然人自为学家自为书而春秋迄无定论故一切断以虚辞作笔削本防又作诸侯取女立子通考鲁隐公不书即位义殷周诸侯禘祫考周庙太庙单祭合食说丘作甲辩凡如是者十余通以明古今礼俗不同见虚辞说经之无益尝曰说春秋须先识圣人气象识得圣人气象则一切刻削烦碎之说自然退听矣其但以为实录而已者则春秋乃一直史可脩亦未为知圣人也其说易有常变而春秋则有经有权易虽万变而必复于常春秋虽用权而不逺于经各以二义贯一经之防尝曰易象与春秋书法废失之由大略相似苟通其一则可触机而悟矣盖古者占筮之书即卦爻取物类象悬虚其义以断吉凶皆自然之理乃上古圣神之所为也文王周公作易时取一二立辞以明敎自九簭之法亡凡簭人所掌者皆不可复见而象义隐微遂为歴世不通之学矣鲁史记事之法实有周公遗制与他国不同观韩宣子之言可见圣人因鲁史脩春秋笔则笔削则削游夏不能賛一辞则必有与史法大异者然曰其文则史是经固不出于史也今鲁史旧文亦不可复见故子朱子以为不知孰为圣人所笔孰为圣人所削而春秋书法亦为歴世不通之义矣先生所谓废失之由有相似者葢如此又惧夫学者得于创闻不复致思故所著书目虽多皆引而不发乃作易学滥觞春秋指要经防举略稽古管见示人以求端用力之方而易春秋全觧则终身未尝脱藁示人也其辩释诸经要防则有六经补注诋排百家异义则取杜牧之不当言而言之意作翼经罪言其论周礼以为六官所掌皆循唐虞夏商已行之事虽有因革损益或加详宻而大体不能相逺者非周公创为之制也古今风俗事体不同学者不深考世变而辄指其一二古逺可疑者以为非圣人之书此不难辩独其封国之制与孟子不合则所当论盖孟子所言因殷之制周官乃周家之制也计武王之兴殷诸侯尚千有余国既无功益地亦无罪削邑此当仍其旧封百里之下为三等如孟子之说乃若周公太公有大勲劳及其余功臣当封爵与夫并建宗亲以为藩屏岂可限以百里之法哉自当用周制耳诸侯恶其害已而去其籍是书当世学者鲜得见之则周家一代之制虽孟子亦有不能详也其于官属多寡之由职掌交互之故错乱之说发义尤精其祭祀之法则兼戴记而考之作二礼祭祀述略礼经复古正言其辩王肃混郊丘废五天帝并昆仑神州为一祭之说曰祭法虞夏殷周皆以禘郊祖宗为四重祭周人禘喾而郊稷祖文王而宗武王禘祭天地以喾配即圜丘方泽是也郊祀上帝以后稷配建寅之月南郊祀感生帝以祈谷也四时祀五天帝于四郊以迎气也祖帝喾以后稷配尊始祖之所自出也宗祀文王于明堂以配上帝緫配五天帝也其后则祖文王于明堂以配五帝宗武王于明堂以配五神凡此皆郑氏义也故周礼大司乐注以圜丘方泽宗庙为三禘盖天神地示并始祖之所自出为三大祭皆五年之禘也郊次圜丘社次方泽宗次祖皆常嵗所举之祭也东迁土蹙财匮大礼遂废所脩唯郊社二祭故圜丘方泽二禘传记亦罕言之非浅闻所及矣周礼有祀天旅上帝祀地旅四望之文天地主于一故称祀上帝四望非一神故称旅肃欲以圜丘为郊可乎司服王祀昊天上帝服大裘而冕祀五帝亦如之旣曰亦如之则五帝之祀与昊天上帝非一祭矣肃欲混之可乎孝经称严父配天又称郊祀后稷以配天宗祀文王于明堂以配上帝易豫卦曰先王以作乐崇德殷荐之上帝以配祖考上帝亦天神也肃欲废五天帝而以五人帝当之可乎昆仑者地之顶神州者地之中皆天地之所交也地示主昆仑神州非是设此二祭乃求神于二处大地神灵莫测不知神之在彼乎在此乎故求之于彼亦求之于此也康成以方泽主昆仑北郊主神州北郊不见于经误分为二王氏由此并昆仑神州为一祭而遂谓北郊为方泽可乎若郑氏知乐九变之祭为禘而不言及喾又以为禘小于祫此则其失也故断之曰郑氏深而未完王肃明而实浅晋武帝肃外孙也故用其说并方圜二丘而祀南郊歴代无所因袭而周礼天神地示人鬼极盛之祭遂为古今不决之疑矣其辩感生帝之说曰姜嫄履帝武敏歆而生后稷周人特为立庙而祭谓之閟宫君子以为圣人之生异于常人无异义也况乎生民之初气化之始五天之精感而为帝王之祖亦何疑乎五帝感生之祀上世流传旣久非纬书创为之说也且河图洛书蓍防之数皆纬文也其可尽废乎其辩胡仁仲以社为祭地曰二社以享水土谷之神而配以勾龙稷非祭地也礼天子诸侯羣姓百姓大夫及庶民皆立社故有王社侯社大社国社置社之名其名义髙下不同如此而谓之大示之祭可乎殷革夏周革殷皆屋其社是辱之也旱干水溢则变置社稷是责之也王者父事天母事地而可责可辱乎周礼王祭社稷五祀则希冕以社稷下同五祀而用第五等之服不得与先王先公四望山川比则社非祭地明矣传曰戴皇天履后土是后土即地也周礼大祝大封先告后土大师旅大防同宜于社又建国先告后土则后土非社矣舜典类于上帝禋于六宗望于山川六宗者上下四方之神即五天帝及地也故其祀在上帝之次山川之前周礼四望与五帝同兆于郊又与祀地同玉又与山川同祭服则四望者祀地之四方也又有分乐所祭五土之示祭地之礼不止于方泽矣而欲以社当之可乎周礼以圜丘对方泽以天神对地示以苍璧礼天对黄琮礼地以祀天旅上帝对祀地旅四望书及礼记乃多以郊对社盖郊祀上帝社祭水土之神其礼专圜丘方泽徧祭天神地示其意广逺分为四祀明矣天地之道髙深远大神大示不可烦凟故嵗事祈之于郊而水土之变则责之于社此古人立祀深意也胡氏家学不信周礼故率意立说如此大抵先生之意以为圣人制礼远近亲踈髙下贵贱皆有自然之序必通其本原而后礼意可得盖圜丘所祭者全体圆转之天緫南北极黄赤道日月星辰所丽者而言故主北辰而曰天神皆降是緫祀天神也上帝者髙髙在上之天以其在上而为主宰故曰上帝分主五方故曰五帝合上下四方而言则曰六宗皆天神之分祀者也方泽所祭者全体承天之地緫山陵川泽极天所覆者而言故主昆仑而曰地皆出是緫祀地也地有四方望其方而祀曰四望五岳四渎之祀曰山川川泽山林丘陵坟衍原隰之祀曰五土水土之祀曰社皆地之分祀者也所谓自然之序盖如此其辩赵伯循王者禘其始祖所自出之帝于始祖之庙以始祖配之而不及羣庙之主曰大传王者禘其始祖之所自出以其祖配之诸侯及其太祖大夫士有善省于其君干祫及其髙祖此以禘与祫对言则禘祫皆合祭通上下文见之也盖诸侯之祫犹天子之禘诸侯及其大祖大夫士及其髙祖是有庙无庙之主皆在而又上及其太祖髙祖故谓之祫天子则于七庙及祧庙之上更及所自出之帝故谓之禘也若曰禘其祖之所自出而反不及有庙无庙之主寂寥简短非人情矣故程子曰天子曰禘诸侯曰祫其礼皆合祭也尔雅禘大祭也非大合昭穆何以谓之大祭乎字书训释曰禘者谛也审谛昭穆也若非合祭何以有昭穆乎盖后稷有庙郊旣配帝喾虽配天而无庙不可阙人鬼之享故五年一禘则后稷率有庙无庙之主以共享于喾所以使子孙皆得见其祖又以世次久逺见始祖之功徳为尤盛也况后稷之庙毁庙数十世之主皆藏焉岂可当享喾之时而屏置之乎盖禘祫所以相乱者由天子诸侯之制不明先儒或推天子之礼以说诸侯或推诸侯之礼以说天子不知诸侯之礼有祫无禘天子之禘礼必兼祫虽其意不主合食而率子孙以共尊一帝自然当合食矣礼曰天子犆礿祫禘祫尝祫烝则是天子祫祭随时皆用也其辩成王赐鲁天子礼乐曰周公相成王制礼作乐为天子诸侯不易之大法身没而王与伯禽躬为非礼以享周公成王贤王鲁公贤君必不至是以鲁颂白牡骍刚推之则记礼者之过也禘者殷诸侯之盛祭周公定为不王不禘之法故以禴代之成王以周公有大勲劳于王室故命鲁以殷诸侯之盛礼祀周公以示不臣周公之意故牲用白牡白牡者殷牲也骍刚者鲁公之牲也又可见鲁公以下皆合食于大庙而礼秩初未尝敢同于周公又以春秋推之则亦非常嵗之祀成王斟酌礼意盖如此而非有祭文王为所自出之礼如或者之云也其禘于羣公之庙则后世始僣之然晋亦有禘葢文公有勲劳于王室欲效鲁禘祭而请于天子故得用之也若夫东周诸侯为所自出之王立庙称周庙如鲁与郑是也然止谓之周庙不敢以祖庙称之诸侯不敢祖天子也然则子孙亦不敢与享于庙单祭所自出而已祭用生者之禄则亦用诸侯之礼而已若鲁旣得禘于周公之庙则周庙亦应用禘禘必有配则固冝于文王庙以周公配也若据赵氏则鲁本无文王庙止于周公庙祭文王临期立文王主与尸而祭之此于礼意实不相似若以为有文王庙则是于文王庙迎尸以入周公庙以父就子以尊就卑必不然也鲁之郊大雩则平王之世惠公请之是矣然郊祀苍帝而三望虽僣而犹未敢尽同于王室也盖以鲁有天子礼乐为成王赐者本明堂位祭统以为惠公所请者出吕氏春秋鲁郑周庙晋有禘祀见左传先生以经证经而折衷百氏之说多如此其辩说诗之失以为古者重声敎故采诗以观所被之浅深然今三百篇有出于大师所采者周南召南是也有录于史官而非大师所采者豳风及周大夫所作是也其余诸国风多是东迁以后之作率皆诸国史官所自记录方周之盛美刺不兴汉广江沱诸诗虽足见诸侯之美而风化之原实系于周其后天子不能统一诸侯诸侯善恶皆无与于周故不以美刺皆谓之变风以其不系于二南而各自为风也周礼王廵守则大史大师同车又其官属所掌皆有世奠系之说方采诗之时大师掌其事而大史録其时世及廵守礼废大师不复采诗而后诸国之诗皆其国史所自记录以考见风俗盛衰政治得失若左传于髙克之事则曰郑人为之赋清人庄姜之事则曰卫人为之赋硕人必有所据矣故大序曰国史明乎得失之迹伤人伦之废哀刑政之苛吟咏情性以讽其上逹于事变而怀其旧俗是说诗者不可不辩采诗之时世也黍离降为国风此时王泽犹未竭也故人民忠爱其君犹能若此其后听者旣玩而言者亦厌遂与之相忘则虽国风亦不可复见至此则书契以来文治之迹始刬絶矣以时考之国风止于泽陂在顷王之世当鲁文公之时故曰王者之迹熄而诗亡故说诗者尚论其世也先生经学自得之说为多以其书不大传故掇其关于体要者着之当是时唯临川呉文正公辩学正谊尽通诸经最为知先生者尝拜集贤之命至扬而还飬疾九江濓谿书院见先生所着易学滥觞春秋指要心大善之题其卷端曰楚望父之着经也其志可谓苦矣易欲明象春秋欲明书法盖将前无古而后无今又得六经辨释补注观之谓学者曰今人无能知黄楚望者孟子曰能言距杨墨者圣人之徒也楚望其人乎亦为序以归之其略曰楚望贫而力学读易春秋周官礼记为之辩释补注纲要义昭掲其大而不遗其小究竟谨审灼有真见先儒旧说可信者拳拳尊信不敢轻肆臆说以相是非用工深用意厚以予所见明经之士未有能及之者也晩年见此寜不为之大快乎予叹美之不足因以谂于学者葢必于诸经沈潜反覆然后有以见其用工之不易用意之不苟云然先生雅自慎重其学未尝轻与人言以为其人学不足以明圣人之心志不以六经明晦为己任则虽与之言终日无益也学士李公漑之使还过九江请先生于濓谿书院防寓公缙绅之士躬定师弟子礼假舘庐山受一经之学又将经纪先生家为子孙计先生谢曰以君之才辍朞嵗之功何经不可明然亦不过笔授其义而已若予则于艰苦之余乃能有见吾非邵子不敢以二十年林下期君也李学士为之叹息而去或谓先生幸经道已明于已而又閟于人如此岂无不传之惧乎先生曰圣经兴废上关天运子以为区区人力所致乎德化县令王君子翼请刋补注藏先生家先生犹慎重之非其人不传也荐经宼乱故宅为墟遗书之存者鲜矣悲夫先生宁使其学不传于后终不肯自枉以授诸人是故能以数十年之勤尽究诸经于阙塞之余而不能使圣人之心大明于天下后世盖其道若是也岂非天乎昔者吾夫子賛易删诗定书正礼乐脩春秋将以为百王大典遭秦焚书灭学帝王经世之法遂斩然湣絶于斯时葢自开辟以来宇宙横分一大变也郑康成当专门固陋之世以一家之学纂释羣经具着成说孔颖逹考覈百家大明郑义虽于圣人之道无闻而博古穷经斯以勤矣自是四百余年习为定论至宋清江刘原父始以聦明博洽之资据经考礼欲尽排周秦以来传注之失宋代经学之盛刘公实张之而说者日新矣及子朱子出而羣言有所折遂定于一犹吾夫子之志也然朱子于易简其辞微其义将使学者皆得自致于经晩嵗犹拳拳礼学而弗克论著其成书贵阙疑而又深疑古今文之异体春秋独得书法废失之由折诸传各极其当矣而门人学者于二经师说不能有所发明故君子论古今经注以为自朱子诗集传之外俱不无遗憾也先生乃欲以近代理明义精之学用汉儒博物考古之功加以精思没身而止此盖呉公所谓前无古而后无今者也呜呼其遂不传也与汸始拜先生于其门请问治经之要先生念其逺来不以为不可敎告之曰在致思而已然不尽悟传注之失则亦不知所以为思也请问致思之道先生曰当以一事为例礼女有五不娶其一为防父长子注曰无所受命近代说者曰葢防父而无兄者也女之防父无兄者多矣何罪而见絶于人如此其非先王之意明矣姑以此思之或二三年或七八年傥得其说则知先儒说经其已通者未必皆当其未通者未尝不可致思也汸退而思之女之丧父无兄者诚不当与逆乱刑疾之子同弃于世久之乃得其说曰此盖宋桓夫人许穆夫人之类尔故曰无所受命注犹未失也若丧父而无兄则朞功之亲皆得为之主矣尝以质于先生先生曰子能如是求之甚善然六经疑义若此者众矣当务完养而慎思之毋轻发也遂授以求春秋之要曰楚杀其大夫得臣此书法也当求之于二百四十二年之内夫人姜氏如齐师此书法也当求之于二百四十二年之外汸思之经嵗不得其说先生为易置其语曰夫人姜氏如齐师此书法也当求之于二百四十二年之内楚杀其大夫得臣此书法也当求之于二百四十二年之外汸盖自是始逹春秋笔削之权乃知先生于六经之学以其所自得而敎人者葢如此惟易所谓象外之象则有不可得而尽闻者呜呼悲夫有遗恨矣谨述先生世家文行大槩与其经学复古之功如右伏惟立言君子以当世斯文为己任者尚克表章之至正十有二年十有一月朔学生新安赵汸状



　　春秋赵氏集传十五卷属辞十五卷左氏传补注十卷师说三卷皆居敬所校定始资中黄先生以六经复古之说设敎九江尝谓近代大儒继出而后朱子四书之教大行然周易春秋二经实夫子手笔圣人精神心术所存必尽得其不传之防然后孔门之敎乃备每患二经学者各以才识所及求之苟非其人虽问弗荅其所告语亦皆引而不发姑使自思是以及门之士鲜能信从领防者而当世君子亦莫克知之唯临川吴文正公独敬异焉赵先生始就外傅受四书即多疑问师荅以初学毋过求意殊不释夜归别室取朱子大全集语类等书读之如是者数年觉所疑渐觧慨然有负笈四方之意乃往九江见黄先生禀学焉尽得其所举六经疑义千余条以归所辑春秋师说盖始于此尝往淳安质诸敎授夏公夏公殊不谓然乃为言其先君子安正先生为学本末甚悉久之先生复念黄先生髙年平生精力所到一旦不传可惜也复如九江黄公乃授以学春秋之要居二嵗请受易得口授六十四卦卦辞大义后夏公教授洪都先生再往见焉夏公问易象春秋书法如何先生以所闻对夏公犹以枉用心力为戒特出其夏氏先天易书曰此羲易一大象也又曰吾先人遗书当悉付子矣先生敬起谢之然于二经旧说访求考索未尝少后也遂如临川见学士雍郡虞公公与黄先生有世契一见首问黄公起居先生闲日为言黄先生著书大意与夏公所以不然者时江西宪私试请题虞公即拟策问江右先贤名节文章经学及朱陆二氏立敎所以异同先生识其意即具对卒言刘侍读有功圣经及举朱子去短集长之说虞公大善之授馆于家以所藏书资其玩索袁公诚夫呉文正公髙第弟子也集其师说为四书日录义多与朱子异求先生校正其书先生悉擿其新意极论得失异同与诚夫袁公多所更定至论春秋则确守师说不变先生亦以所得未完非口舌可辨自是絶不与人谈尝以为春秋名家数十求其论笔削有据依无出陈氏右者遂合杜氏考之悉悟传注得失之由而后笔削义例触类贯通纵横错综各有条理此左氏传补注所由作也旣归故山始集诸家説有合于经者为春秋传又恐学者梏于旧闻因陋就简于交互之义未能遽悉乃离经析义分为八类辨而释之名曰春秋属辞葢集传以明圣人经世之志属辞乃详着笔削之权二书相为表里而春秋本防焕然复明然后知六经失传之防未尝不可更通黄先生有志而未就者庶可以无憾惜乎书成而黄先生与诸公皆谢世久矣虽然习实生常虽贤者不能自免黄先生力排众说创为复古之论使人思而得之其见卓矣使非先生蚤有立志公听并观潜思黙识自任不回则亦岂能卒就其业也哉当先生避地古朗山时居敬与妻侄倪尚谊实从山在星谿上防髙寒深阻人迹几絶故虽疾病隠约而覃思之功日益超诣有不自知其所以然者因得窃闻纂述之意与先难后获之由乃备述其说于末简庶有志是经者毋忽焉其夏氏先天易说先生尝以质诸虞公虞公复以得于前軰者授之于是遂契先天内外之防而后天上下经卦序未易知也尝得庐陵萧汉中氏易说以八卦分体论上下经所由分与序卦之意如示诸掌然上无征于羲皇成卦之序下无考于三圣彖象之辞则犹有未然者及春秋本防旣明乃悟文王据羲皇之圗以为后天卦序采夏商之易以成一代之经盖与孔子因鲁史作春秋无异然后知黄先生所谓周易春秋经防废失之由有相似者葢如此故以思古吟等篇及行状附于师说之后庶几方来学者有所感发云尔学生金居敬谨识


</div>
    <div class="pagination">
<a href="春秋师说_page3.html">上一页</a><a href="春秋师说.html">1</a><a href="春秋师说_page2.html">2</a><a href="春秋师说_page3.html">3</a><span class="current-page">4</span>
    </div>
    <div class="pagination"><a href="index.html">返回目录</a></div>
</body>
</html>
