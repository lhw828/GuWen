<!DOCTYPE html>
<html>
<head>
    <meta charset="UTF-8">
    <title>春秋孔义 - 第 27 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋孔义 - 第 27 页/共 33 页</h1>
    <div class="content">　　许迁于夷
　　楚迁之也夷一名城父本陈地灭陈故迁许于此
　　夏四月陈灾
　　存陈也
　　秋仲孙貜如齐
　　暨齐平之故自叔老聘齐至此二十年矣
　　冬筑郎囿
　　季氏逢其君以耳目之娱而窃其柄昭公不悟也
　　十年春王正月
　　夏齐栾施来奔
　　施公孙灶之子公子暨之孙嗜酒多怨陈鲍氏攻之而遂攻公败而来奔也
　　秋七月季孙意如叔弓仲孙貜帅师伐莒
　　已舍中军矣何以三卿并将季氏毁中军四分公室择其二二家各有其一出军则季氏专将一军为帅而孟仲各将一军之半为之副虽曰舍中军旧额固在也叔孙婼居守叔弓所将者叔孙氏之兵也取郠不书公见讨于平丘故讳之
　　戊子晋侯彪卒
　　九月叔孙舍如晋葬晋平公
　　十有二月甲子宋公成卒
　　无冬阙文
　　十有一年春王二月叔弓如宋葬宋平公
　　夏四月丁巳楚子防诱蔡侯般杀之于申
　　诸侯非灭同姓不名防何以名国君见杀如鄫子戎蛮子恒不名般何以名此特笔也以贼讨贼而又诱之圣人所重恶也
　　楚公子弃疾帅师围蔡
　　以弃疾围蔡继之楚防诱般之下见楚欲灭蔡非讨贼防主谋弃疾特为尽力耳
　　五月甲申夫人归氏薨大搜于比蒲
　　季氏曰齐归乃襄夫人子野昭公皆其所出也丧不二事君有三年之慼而三家居然大搜无君甚矣
　　仲孙貜防邾子盟于祲祥
　　汪氏曰邾倚齐灵屡致兵于鲁鲁借晋力溴梁祝柯两执邾子又取其田既而鲁纳庶其畀我之奔邾受臧纥之奔讐隙益深至同盟重丘齐晋既睦襄二十八年邾君来朝昭元年鲁防悼公之葬是以盟祲祥以修好也髙氏曰始也盟蔑盟趡皆鲁君也自是皆大夫共盟矣
　　秋季孙意如防晋韩起齐国弱宋华亥卫北宫佗郑罕虎曹人杞人于厥憖
　　谋救蔡也晋人使狐父请蔡于楚弗许而止晋之不能可知已此韩起之罪也
　　九月己亥葬我小君齐归
　　冬十有一月丁酉楚师灭蔡执蔡世子有以归用之执者不臣之词称世子者未立也抗敌八月力竭被执故为贼防虐用有于世子之道得矣春秋书灭国未有如此其暴者书诱书杀书围书执书用圣人伤中国之微而荆楚之暴也
　　十有二年春齐髙偃帅师纳北燕伯于阳
　　三年北燕伯出奔齐六年齐将纳之而不果欵播越在外十年矣借齐之力仅能纳于别邑盖为强臣所拒也不名者诸侯失国诸侯纳之正也不以髙偃挈燕伯也
　　三月壬申郑伯嘉卒
　　郑即楚久矣至于简公乗晋悼之兴以国反正息诸侯之兵子产相之遂为春秋贤侯
　　夏宋公使华定来聘
　　葬平公故宋元嗣位而使来聘也
　　公如晋至河乃复
　　左氏以伐莒取郠故为晋所拒也
　　五月葬郑简公
　　楚杀其大夫成熊
　　杀无罪也
　　秋七月
　　冬十月公子憖出奔齐
　　季氏之臣南蒯将去季氏而立憖不克而以费叛憖遂奔齐
　　楚子伐徐
　　徐吴之姻国楚伐徐以吴故也
　　晋伐鲜虞
　　称晋外之也假道鲜虞以灭肥而又伐之不义之尤也楚防弑君之贼也灭陈灭蔡晋人视其残虐而莫之救而又效其所为其无中国之志甚矣是以春秋外之
　　十有三年春叔弓帅师围费
　　家臣以邑叛不书叛书大夫围则邑叛可知矣克之不书非他国邑也
　　夏四月楚公子比自晋归于楚弑其君防于干谿按传楚师伐徐楚防次于干谿为之援公子弃疾君陈蔡主方城之外有观从者率羣失职以弃疾命召比于晋既至胁比而立之令于干谿曰比已立矣后归者不得复其田里师溃而归楚子经而死然则弑防繇众乱而所恃为主者弃疾也何以归狱于比曰比已立也防兄也比弟也防君楚国比自外归为君而防死不曰弑可乎
　　楚公子弃疾杀公子比
　　季氏曰比若实弑君则不当仍书公子弃疾若真讨贼则不当不书人楚国若实君比则不当不书其君书公子则比异于州吁无知不书人则弃疾异于石碏雍廪不书其君则楚人视比异于商人蔡般此春秋变文也
　　邵氏寳曰防之缢非比令也而比实逼之故曰比弑比之自杀非弃疾令也而弃疾实惴之故曰弃疾杀防君也比臣也下杀上曰弑比弃疾皆公子两下相杀曰杀两下不弑分也两贼不讨义也
　　秋公防刘子晋侯齐侯宋公卫侯郑伯曹伯莒子邾子滕子薛伯杞伯小邾子于平丘
　　楚窃伯权虎视中夏晋君臣鼠伏者几二十年及是昭公立楚防毙乃徴防以合诸侯之贰然不能修德徒矜威力恐廹诸侯诸侯益贰伯业益隳而晋之合诸侯遂止于此矣
　　八月甲戌同盟于平丘公不与盟
　　国耻必讳不讳不足耻也
　　李氏曰黒壤之曲全在鲁故讳而不书沙随平丘之曲虽在晋然沙随以侨如之譛鲁实无罪平丘以邾莒之诉鲁亦不能无责故不见公与公不与亦小不同也
　　晋人执季孙意如以归
　　三家专鲁季氏罪之首也晋不能责以君臣之义徒以邾莒之言曰我之不共鲁故之以遂辞鲁君而执意如则意在货而已何得为伯讨乎故称人以执罪晋也
　　公至自防
　　公虽不与盟已与防矣故以防致
　　蔡侯庐归于蔡陈侯吴归于陈
　　陈蔡皆灭矣不称复归者不与楚防之得灭也不称自楚者不与楚子之得封也称归于国其所宜归也称侯位其所固有也名之者素非诸侯始立也
　　冬十月葬蔡灵公
　　国复乃葬
　　公如晋至河乃复
　　晋复辞也
　　吴灭州来
　　州来楚属楚乱故吴乗而灭之
　　十有四年春意如至自晋
　　大夫不致见执而后致也
　　三月曹伯滕卒
　　夏四月
　　秋葬曹武公
　　八月莒子去疾卒
　　春秋中于莒卒惟此一书
　　冬莒杀其公子意恢
　　杀意恢者公子铎与蒲余侯兹夫也不书而以国杀者何韩昌黎曰春秋书王法不诛其人身此类是也若铎不书者多矣
　　十有五年春王正月吴子夷末卒
　　二月癸酉有事于武宫籥入叔弓卒去乐卒事
　　常事不书变而失者书变而得者书此变而得者也
　　夏蔡朝吴出奔郑
　　朝吴能复蔡为蔡忠臣楚之谗人费无极害其宠也然朝吴功成居宠书出奔亦见吴之不智矣
　　六月丁巳朔日有食之
　　秋晋荀吴帅师伐鲜虞
　　前书围狄之矣此何以称将称帅师于初伐贬余实録而已
　　冬公如晋
　　平丘之防故也
　　十有六年春齐侯伐徐
　　晋伯既衰齐侯始欲争伯徐楚之与国也
　　楚子诱戎蛮子杀之
　　楚子之诱一也或名或不名何也夷狄相残畧之也
　　夏公至自晋
　　逾三时而始返讳不书止公考其时则事着矣
　　秋八月己亥晋侯夷卒
　　九月大雩
　　季孙意如如晋
　　冬十月葬晋昭公
</div>
    <div class="pagination">
<a href="春秋孔义_page26.html">上一页</a><span>...</span><a href="春秋孔义_page22.html">22</a><a href="春秋孔义_page23.html">23</a><a href="春秋孔义_page24.html">24</a><a href="春秋孔义_page25.html">25</a><a href="春秋孔义_page26.html">26</a><span class="current-page">27</span><a href="春秋孔义_page28.html">28</a><a href="春秋孔义_page29.html">29</a><a href="春秋孔义_page30.html">30</a><a href="春秋孔义_page31.html">31</a><a href="春秋孔义_page32.html">32</a><span>...</span><a href="春秋孔义_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
