<!DOCTYPE html>
<html>
<head>
    <meta charset="UTF-8">
    <title>高氏春秋集注 - 第 31 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>高氏春秋集注 - 第 31 页/共 40 页</h1>
    <div class="content">　　自去年冬至今春正月连大雨雹故前以时纪此以月纪夫天道如此人事可知五行志曰凡雹皆冬之愆阳夏之伏阴也
　　夏楚子蔡侯陈侯郑伯许男徐子滕子顿子胡子沈子小邾子宋世子佐淮夷会于申
　　楚子而会诸侯者何寻宋之盟也寻宋之盟者何谋吴也图霸也然是会上主楚子下不殊淮夷是在会之诸侯皆狄也何者楚防弑其君杀其世子自立而求诸侯于晋晋人许之诸侯从之末有以为贼而讨之者反推为盟主相与朝事之以顺听其所为而不敢忤春秋首书楚子末书淮夷而列羣诸侯于其中以着在会诸侯皆反周室以为悖乱之行也葢中国自晋平始衰齐灵庄背之平公屡合诸侯以讨焉襄二十四年庄公遇弑始与晋平晋侯自是不复出与盟会其大夫赵武为政不在诸侯故诸侯少安然而晋日益衰政在六卿自宋之会诸侯不相见者十年虽然楚之会诸侯也非与国则小国尔鲁齐衞曹薛邾杞不会也宋郑滕小邾虽会而终不与也以是知夷狄必不能主盟会也蔡入春秋以来常在陈衞之上自庄十六年之后以服属于楚故未尝先陈衞今楚子大合诸侯故复居陈之上而滕子居丧出会又不待贬絶也
　　楚人执徐子
　　徐子吴出也楚子既为申之会将以在会诸侯伐吴故以徐子为贰于吴而执之执之非道也葢楚子亦欲效桓文之举以示威于诸侯尔不言以归者申楚地且因以伐吴故也
　　秋七月楚子蔡侯陈侯许男顿子胡子沈子淮夷伐吴中国之所以为中国谓有理也义也理义人心之所同葢不待驱而后从也舎中国而从夷狄岂人心之所欲哉迫不得已尔申之会楚灵王不修德而求诸侯诸侯畏楚之彊守宋之盟而从之然犹不能致鲁衞曹薛邾杞至伐吴之役则中国诸侯皆去惟楚属从之尔人心之向背可知也夫中国不竞然后楚得恣其志有天下国家者苟知自强于理义以固其心其忧有弗从者耶
　　执齐庆封杀之
　　楚子会诸侯以伐吴而执齐庆封杀之者以庆封在吴故为齐讨之假仁义以重其会所谓盗亦有道也初崔杼弑其君而庆封为之党齐人欲并讨之庆封走之吴吴予之朱方而居之至是楚子目以弑君之罪而杀之也杀夏征舒杀陈孔奂不言执者直辞也此先言执者曲辞也然始执徐子亦非其罪也而称楚人此执庆封疑若有罪焉而不主于楚者以庆封不为灵王服故不与楚讨也然庆封之罪虽不浮于杀亦在所当讨其言不与楚讨者楚以蛮夷而主中国盟会非如杀征舒孔奂之比也陈尝背中国而属于楚矣楚固得而讨之今庆封得罪于中国中国诸侯不能讨而楚得以为资故圣人不予楚之讨中国也不与楚之讨中国者所以深罪中国之不能自正也
　　遂灭赖
　　遂者继事之辞见楚肆祸于中国假义为利以恶终也夫晋固不能霸矣楚以僭王而以吴故乃勤于营霸维不知尊周而其规模则小焉者也诸夏之幸也呜呼彼以夷狄既会中国之诸侯又帅之以伐吴又因以专杀中国之大夫今遂以诸侯之兵灭人之国其流毒如此葢出于宋向戌弭兵之谋也然则谋人之国者其可忽哉
　　九月取鄫
　　襄六年鄫为莒所灭今以莒乱故鄫叛而来鲁因取之鄫亦故国尔国而书取者易辞也鄫无嗣以女之子为嗣是鄫之宗祀已灭矣若取无主之物尔
　　冬十有二月乙卯叔孙豹卒
　　此侨如之弟叔孙穆叔也质直好义博闻强识季文孟献所不逮也然蔽于近习卒以饿死其子婼嗣是曰昭子
　　五年春王正月舍中军
　　襄十一年鲁作三军三家分公室而自専之今虽以次国二军之故而舎其中军然四分公室季氏择二二家各一皆尽征之而贡于公然则军之作舍皆在三家而公无与焉季氏特因叔孙豹之死欲乘其弱而去之名曰复古实欲自强尔自是公室有贡而已无复有民矣
　　楚杀其大夫屈申
　　楚杀大夫义见僖二十八年
　　公如晋
　　朝也公至是受三家之贡而已无复有民故虽如晋非季氏所忌也
　　夏莒牟夷以牟娄及防兹来奔
　　牟夷者展舆之党也公如晋未反而鲁受莒牟夷邑恶季氏専且见莒益弱矣书及者以防与兹固别二邑也防本属鲁葢尝为莒所取今还吾所丧邑而与受叛邑同者不以私邑害公邑故也莒不书大夫以我事书莒以利搂我而我入其利故两讥之义见襄二十一年
　　秋七月公至自晋
　　鲁人受莒之叛臣而取其地莒诉于晋晋人将止公故歴三时乃得归
　　戊辰叔弓帅师败莒师于蚡泉
　　蚡泉我地也鲁既受莒人叛邑莒人兴师而来军于蚡泉而不设备故叔弓得以败之曰败莒师者幸鲁之胜乃所以罪之也故谨而曰之
　　秦伯卒
　　秦景公立四十年子哀公立史皆失其名然亦不必名也春秋书其卒者罪中国诸侯逺赴其丧也
　　冬楚子蔡侯陈侯许男顿子沈子徐人赵人伐吴徃年伐吴矣今又伐吴者吴不畏故也不会宋郑滕邾者不能会也是楚子之不能霸也越于是始见然吴楚与徐虽与中国盟会皆以夷狄不遽称人今越始见而遽称人者不可云沈子徐人越伐吴故也其曰越人盖其君也然徐之人何以先越之君曰是徐子也贬而人之尔岂有诸侯皆在而徐子独不至乎盖徐自入中国已与中国盟会惟前年从楚子会于申又贰于吴而见执于楚今又从以伐吴三者皆罪也三十年吴灭徐而诸侯莫之救其祸盖始于此
　　六年春王正月杞伯益姑卒
　　此文公即襄二十九年所书杞子是也至是始称伯者岂自城杞之后复振欤立十四年其弟郁厘立
　　葬秦景公
　　秦于是始书葬因鲁往会而着其臣子私諡之罪
　　夏季孙宿如晋
　　谢前年取莒牟夷叛邑盖莒既伐鲁则鲁有辞是以晋受季孙之聘而不见讨也弭兵之时莒亦合好矣
　　葬文公
　　因鲁往会而着其臣子私諡之罪
　　宋华合比出奔衞
　　合比请为太子佐杀寺人栁栁谮于公逐之为太子杀君之嬖臣非所以安太子也故以自奔为文
　　秋九月大雩
　　因旱祭志僭也
　　楚防罢帅师伐吴
　　三书伐吴者见楚终不得志于吴也初楚子执徐之聘使既又惧其叛而伐之吴人救焉楚令尹因帅师伐吴而为吴所败楚自是不敢伐吴吴人休兵息民国始寖强然不书楚伐徐者徐无可伐之罪且不与楚战也
　　冬叔弓如楚
　　左氏以为吊败非也楚恃强暴虽败犹讳之鲁岂敢吊乎盖四年公不会申已而震楚兵威将朝楚而不能故以叔弓先聘而明年躬继之也
　　齐侯伐北燕
　　将纳款也故书其爵然受赂而还君子弗予也













　　春秋集注卷三十一
　　钦定四库全书
　　春秋集注卷三十二
　　宋　髙闶　撰
　　昭公二
　　七年春王正月暨齐平
　　齐鲁世为婚姻至襄公时齐灵数侵伐鲁自是盟好中絶及景公一使庆封来聘而不书报非无报使也着有余怨然鲁方附楚而齐亦方与楚睦故齐自伐北燕还求平于我而公将朝楚亦惧齐之议其后是以与之平故书曰暨暨与也不得已也齐欲平而我与之之辞也齐强鲁弱葢鲁之所愿而曰我与之者所以抑齐之强而伸鲁之弱也故不言会齐平又不曰齐及我平而特书曰暨也
　　三月公如楚
　　楚子成章华之台使防啓彊来召公落之公于是朝于楚夫楚灵非强君也数会诸侯焉皆其微者又且多叛而吴人之闚未艾也亦奚庸必朝哉盖晋平不能修文公之业使我不能自安而玉帛驱驰岁不遑暇以是知王室不纲而霸主犹有功于诸夏也
　　叔孙婼如齐涖盟
　　以暨齐平故婼往涖盟也涖者我欲之以朝楚故结好于强国也昭公自是遂以善齐故孙于阳州卒以齐为寄
　　夏四月甲辰朔日有食之
　　虽有常度亦人事所召有食之者
　　秋八月戊辰衞侯恶卒
　　衞襄公立九年庶子元立是为灵公按元年曰衞齐恶此曰衞侯恶何为君臣同名也古者生不讳名既死卒哭乃讳之然君子不夺人名不夺人亲之所名重其所以来也事亲者不以存没生意故不变也人之背死忘先者皆为利害所变者也是以圣人禁之后世以君名之故而听臣下易名者犹之可也或以私嫌而改赐人臣名字则尤非礼矣
　　九月公至自楚
　　自公如楚今半岁余
　　冬十有一月癸未季孙宿卒
　　此季孙行父之子季武子也其子纥嗣
　　十有二月癸亥葬衞襄公
　　襄公之卒晋反戚田王有追命此可以盖献之愆矣故卒葬皆曰承天宠也亦因鲁往会而着其臣子私諡之罪
　　八年春陈侯之弟招杀陈世子偃师
　　此陈公子招也其曰陈侯之弟招杀陈世子偃师者正其天伦之次所以甚招之罪且以见陈侯宠其弟假之以权致此祸也陈哀公三子太子偃师次子留次子胜留有宠属诸公弟招招専陈国之政与大夫过皆爱留欲立之哀公疾招遂杀偃师而立留夫留庶孽也偃师嫡也招以叔父之亲専国之政而不顾宗社之重殒冡嫡以立庶孽致楚灭陈皆陈侯属之之由故书陈侯之弟招杀陈世子偃师以罪之且见其骨肉相残也
　　夏四月辛丑陈侯溺卒
　　陈侯以废疾不能讨杀世子之贼因自缢而死夫楚观从纳公子比而灵王缢春秋谓比弑其君陈侯之弟招立公子留而哀公缢春秋不谓留弑君何也比之立无君者也灵虽不缢亦不与比并存是灵王之死由比也招之立留由君之废也且君有命哀虽不缢亦不可以君国是哀之死不以留也君臣之间生死之际善恶之嫌赏罚之别大矣圣人所以正其名也哀公立三十五年公子留遂立
　　叔弓如晋
　　前年楚成章华之台召诸侯落之至是晋成虒祁之宫而诸侯遂皆往贺之晋之效尤如此霸业之不振宜哉
　　楚人执陈行人干征师杀之
　　招杀世子而陈侯死干征师赴于楚且告立公子留楚执而杀之春秋贬楚称人又称干征师曰行人盖罪其杀使者也虽然干征师为告丧之使不告于天王反赴于楚虽楚不当执而杀之然其死也亦宜哉故春秋书之与庆封同
　　陈公子留出奢郑
　　恐楚人之来讨故也留既为君矣不曰陈留者立非其正位未定也与楚公子比同且偃师曰世子留曰公子别嫡庶也春秋明微大率如此
　　秋搜于红
　　备楚故也夫搜非春事也红非搜地也况当旱岁乎盖搜者简车徒也凡鲁车徒之赋三家分而有之则搜田振旅非公政也故不书威灵失矣自五年舍中军始也接传红亦大搜而不曰大者以无君故微之首一见也书红之搜间陈之乱以类比义皆由辨之不早辨也书搜自此始
　　陈人杀其大夫公子过
　　招専归罪于过而杀之以説于楚其不书招杀而书陈人者过亦有罪故称人以杀且见陈之乱未有君也招虽杀过不足以赎然楚人竟受其欺放之而已
　　大雩
　　因旱祭志僣也
　　冬十月壬午楚师灭陈
　　春秋之书灭者恶之甚也称师者见其恃众也楚以蛮夷而数兴师以灭中国之诸侯者实由陈侯骨肉相残以致然嗟乎陈背中国而即荆楚乃卒为荆楚所灭深可为后世之戒故谨而日之
　　执陈公子招放之于越杀陈孔奂葬陈哀公
</div>
    <div class="pagination">
<a href="高氏春秋集注_page30.html">上一页</a><span>...</span><a href="高氏春秋集注_page26.html">26</a><a href="高氏春秋集注_page27.html">27</a><a href="高氏春秋集注_page28.html">28</a><a href="高氏春秋集注_page29.html">29</a><a href="高氏春秋集注_page30.html">30</a><span class="current-page">31</span><a href="高氏春秋集注_page32.html">32</a><a href="高氏春秋集注_page33.html">33</a><a href="高氏春秋集注_page34.html">34</a><a href="高氏春秋集注_page35.html">35</a><a href="高氏春秋集注_page36.html">36</a><span>...</span><a href="高氏春秋集注_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
