<!DOCTYPE html>
<html>
 <head>
  <meta charset="utf-8"/>
  <title>
   春秋左传注疏 - 第 23 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋左传注疏 - 第 23 页/共 45 页
  </h1>
  <div class="content">
   秋叔孙侨如帅师围棘注棘汶阳田之邑在济北蛇丘县音义【蛇以支反一音如字】
　　大雩注无传以过时书
　　晋郤克衞孙良夫伐廧咎如注赤狄别种音义【廧在良反咎古刀反种章勇反】
　　冬十有一月晋侯使荀庚来聘
　　衞侯使孙良夫来聘
　　丙午及荀庚盟疏【正义曰隐元年及宋人盟于宿鲁之微者及之也此言及荀庚盟及孙良夫盟十一年及郤犫盟皆是公自及之非臣及之也知者僖二十八年传晋栾枝入盟郑伯襄十一年传晋赵武入盟郑伯郑子展出盟晋侯臣对君者皆君自与盟知此使来亦公自与盟也上言来聘盟又不地盟于国都公亲可知故不言公】丁未及孙良夫盟注先晋后衞尊霸主○郑伐许注无传不书将帅告辞略音义【将子匠反帅所类反】疏【正义曰直举国名传无其说知是告辞略故史异文耳贾逵云郑小国与大国争诸侯仍伐许不称将帅夷狄之刺无知也此年夏郑公子去疾帅师伐许明年冬郑伯伐许先后并无贬责何独此伐偏刺之】
　　传三年春诸侯伐郑次于伯牛讨邲之役也注伯牛郑地邲役在宣十二年遂东侵郑注晋潜军深入郑公子偃帅师御之注偃穆公子使东鄙覆诸鄤注覆伏兵也音义【覆扶又反注同鄤亡袁反又莫干反徐武旦反一音万】败诸丘舆注鄤丘与皆郑地晋偏军为郑所败故不书皇戌如楚献防○夏公如晋拜汶阳之田注前年晋使齐归鲁汶阳田故○许恃楚而不事郑郑子良伐许○晋人归楚公子谷臣与连尹襄老之尸于楚以求知防注邲之战楚获知防于是荀首佐中军矣注荀首知防父故楚人许之王送知防曰子其怨我乎对曰二国治戎臣不才不胜其任以为俘馘执事不以衅鼓注以血涂鼓为衅鼓音义【胜音升下注同俘芳夫反馘古获反衅许觐反】疏【正义曰说文衅血祭也礼杂记衅庙之礼云雍人举羊升屋自中上屋南靣刲羊血流于前及降衅庙以血涂庙知衅鼓以血涂鼓也】使归即戮君之惠也臣实不才又谁敢怨王曰然则德我乎疏【正义曰德加于彼彼荷其恩故谓荷恩为德论语以德报德传称王德狄人皆是也】对曰二国图其社稷而求纾其民注纾缓也音义【纾音舒】各惩其忿以相宥也注宥赦也音义【惩直升反宥音又】两释累囚以成其好注累系也音义【累力谁反好呼报反下同】二国有好臣不与及其谁敢德注言二国本不为已音义【与音预为于伪反】王曰子归何以报我对曰臣不任受怨君亦不任受德无怨无德不知所报王曰虽然必告不谷对曰以君之灵累臣得归骨于晋寡君之以为戮死且不朽注戮其不胜任音义【任音壬下亦不任同】疏【正义曰懐荷君恩身虽死而朽腐此恩不朽腐也死尚不朽以示其至死不忘也】若从君之惠而免之以赐君之外臣首注称于异国君曰外臣首其请于寡君而以戮于宗亦死且不朽若不获命注君不许戮而使嗣宗职注嗣其祖宗之位职次及于事而帅偏师以脩封疆虽遇执事注遇楚将帅音义【疆居良反将子亮反帅所类反】其弗敢违注违辟也其竭力致死无有二心以尽臣礼所以报也王曰晋未可与争重为之礼而归之○秋叔孙侨如围棘取汶阳之田棘不服故围之注侨如叔孙得臣子○晋郤克衞孙良夫伐廧咎如讨赤狄之余焉注宣十五年晋灭赤狄潞氏其余民散入廧咎如故讨之疏【正义曰谓赤狄余民散入咎如之内今伐咎如者来就咎如之内讨彼赤狄余党然廧咎如容赤狄余民则咎如亦赤狄矣刘以为廧咎如之国即是赤狄之余今知不然者以赤狄之国种类极多潞氏甲氏铎辰臯落氏等皆是其类并为建国假令潞氏甲氏铎辰臯落虽灭自外犹存则是不灭者多止应言讨赤狄之类不得称余且伐者声其钟鼓讨者责其罪状以廧咎如容受赤狄余党故伐而讨责若以廧咎如即是赤狄之余应取土地兴兵絶灭何当唯伐讨而已刘以廧咎如即是赤狄之余而规杜非也】廧咎如溃上失民也注此传释经之文而经无廧咎如溃盖经阙此四字音义【溃户内反】疏【正义曰传言上失民也释经溃文若经无溃文则传无此解故疑经阙此四字释例曰传文廧咎如溃上失民也今经但言伐廧咎如无廧咎如溃之文若经本无此文则丘明为横益经文而加失民之传也是言知经阙之意也三年溃逃已有例矣复发传者嫌夷狄异于中国故重发也】○冬十一月晋侯使荀庚来聘且寻盟注寻元年赤棘盟荀庚林父之子衞侯使孙良夫来聘且寻盟注寻宣七年盟公问诸臧宣叔曰中行伯之于晋也其位在三注下卿疏【正义曰于时郤克将中军荀首佐之荀庚将上军是其位在三也注云下卿者传称小国之上卿当大国之下卿又言衞在晋不得为次国则以衞为小国荀庚若是中卿自然当先晋矣乃云晋为盟主其将先之直以盟主先晋明是二人位等以此知荀庚是下卿也晋立三军将佐有六第三犹为下卿则其余皆下卿也盖以诸侯之礼唯合三卿三是其正故定以三人为上中下余皆从下卿也卿有上下往年赐晋三帅皆以三命之服者侯伯之卿礼皆三命上卿下卿命不异也】孙子之于衞也位为上卿将谁先对曰次国之上卿当大国之中中当其下下当其上大夫注降一等小国之上卿当大国之下卿中当其上大夫下当其下大夫注降大国二等上下如是古之制也注古制公为大国侯伯为次国子男为小国衞在晋不得为次国注春秋时以强弱为大小故衞虽侯爵犹为小国疏【正义曰古制公为大国侯伯为次国子男为小国以土地之大小命数为等差也春秋之世彊陵弱大吞小爵虽不能自改地则以力升降诸侯聚防彊者为雄史书时事大小为序此事不可改易仲尼即而用之宋公在齐侯之下许男在曹伯之上不复计爵之尊卑故衞虽侯爵犹为小国以地狭小故也襄二十五年传子产语晋曰今大国多数圻矣圻方千里是晋有方千里者三四也昭五年十三年传皆言晋有革车四千乘计衞比于晋不过当五六分之一耳故不得为次国其为次国者当齐秦乎】晋为盟主其将先之注计等则二人位敌以盟主故先晋丙午盟晋丁未盟衞礼也○十二月甲戌晋作六军注为六军僭王也万二千五百人为军音义【僭子念反】韩厥赵括巩朔韩穿荀骓赵旃皆为卿赏鞌之功也注韩厥为新中军赵括佐之巩朔为新上军韩穿佐之荀骓为新下军赵旃佐之晋旧自有三军今增此故为六军音义【骓音佳】疏【正义曰杜知韩厥为新中军及上下新军将佐者以下六年传云韩厥将新中军且为仆大夫时晋更增置新中上下三军韩厥将新中军名居其首故杜依名配其将佐】○齐侯朝于晋将授玉注行朝礼疏【正义曰玉谓所执之圭也凡诸侯相朝升堂授玉于两楹之间于此时郤克趋进故记之也史记齐世家曰顷公十一年晋初置六军顷公朝晋欲尊王晋景公景公不敢当晋世家云景公十二年齐顷公如晋欲上尊景公为王景公让不敢然此时天子虽弱诸侯并盛晋文不敢请隧楚庄不敢问鼎又齐弱于晋所较不多岂为一战而胜便即以王相许准时度势理必不然窃原马迁之意所以有此说者当读此传将授玉以为将授王遂饰成为此谬辞耳】郤克趋进曰此行也君为妇人之笑辱也寡君未之敢任注言齐侯之来以谢妇人之笑非为脩好故云晋君不任当此惠音义【君为于伪反下为两君同任音壬】晋侯享齐侯齐侯视韩厥韩厥曰君知厥也乎齐侯曰服改矣注戎朝异服也言服改明识其人疏【正义曰周礼司服凡兵事韦弁服礼玉藻记云诸侯皮弁以听朔朝服以日视朝聘礼賔皮弁聘公皮弁迎賔迎聘賔尚以皮弁迎朝賔必皮弁矣在朝君臣同服公当皮弁则韩厥于时亦皮弁也郑云韦弁以韎韦为弁又以为衣裳春秋传曰晋郤至衣韎韦之跗注是也皮弁之服十五升白布衣素积以为裳是戎朝异服也】韩厥登举爵曰臣之不敢爱死为两君之在此堂也○荀防之在楚也郑贾人有将寘诸褚中以出既谋之未行而楚人归之贾人如晋荀防善视之如实出已贾人曰吾无其功敢有其实乎吾小人不可以厚诬君子遂适齐注传言知防之贤音义【贾音古下同寘之防反褚中吕反】
　　经四年春宋公使华元来聘
　　三月壬申郑伯坚卒注无传二年大夫盟于蜀壬申二月二十八日
　　杞伯来朝
　　夏四月甲寅臧孙许卒注无传
　　公如晋
　　葬郑襄公注无传
　　秋公至自晋
　　冬城郓注无传公欲叛晋故城而为备音义【郓音运】疏【正义曰释例土地名鲁有二郓文十二年城诸及郓杜云此东郓莒鲁所争者城阳姑幕县南有员亭或曰郓即员也成十六年传晋人执季文子公待于郓杜云此西郓昭公所出居者东郡廪丘县东有郓城然则此为公欲叛晋故城郓以为备当西郓也】
　　郑伯伐许
　　传四年春宋华元来聘通嗣君也注宋共公即位音义【共音恭】疏【正义曰文元年公孙敖如齐传曰始聘为礼也凡君即位卿出并聘践脩旧好要结外援好事邻国以衞社稷忠信卑让之道也其事与此一也谓君初即位聘邻国耳在鲁而出谓之始聘自外而来谓之通嗣君言彼君嗣位以来未与鲁通于此始通之也】○杞伯来朝归叔姬故也注将出叔姬先脩礼朝鲁言其故○夏公如晋晋侯见公不敬季文子曰晋侯必不免注言将不能寿终也后十年陷厠而死诗曰敬之敬之天惟显思命不易哉注诗颂言天道显明受其命甚难不可不敬以奉之音义【易以防反】夫晋侯之命在诸侯矣可不敬乎注敬诸侯则得天命○秋公至自晋欲求成于楚而叛晋季文子曰不可晋虽无道未可叛也国大臣睦而迩于我注迩近也诸侯听焉未可以贰注听服也史佚之志有之曰注周文王太史音义【太音泰】非我族类其心必异楚虽大非吾族也注与鲁异姓其肯字我乎公乃止注字爱也○冬十一月郑公孙申帅师疆许田注前年郑伐许侵其田今正其界音义【疆居良反】许人败诸展陂郑伯伐许取鉏任泠敦之田注展陂亦许地音义【陂彼皮反鉏仕居反任音壬泠力丁反】○晋栾书将中军注代郤克音义【将子匠反】荀首佐之士爕佐上军以救许伐郑取泛祭注泛祭郑地成臯县东有泛水音义【泛音凡注同或音祀祭侧界反】疏【正义曰杜注荥阳中牟县有东汜襄城县有西汜知此泛祭非彼二汜而以成臯县东有汜水者以传为晋伐郑取泛祭既为晋人所取当是郑之西北界即今之汜水也字书水旁已为泛水旁已为汜字相乱也汉书音义亦为汜今汜水上源为泛谷】楚子反救郑郑伯与许男讼焉注于子反前争曲直皇戌摄郑伯之辞注代之对子反不能决也曰君若辱在寡君寡君与其二三臣共听两君之所欲成其可知也注欲使自屈于楚子前决之不然侧不足以知二国之成注侧子反名为明年许愬郑于楚张本音义【愬音素】○晋赵婴通于赵庄姬注赵婴赵盾弟庄姬赵朔妻朔盾之子
　　经五年春王正月杞叔姬来归注出也传在前年疏【正义曰杞既出之犹称杞者杂记曰诸侯出夫人夫人比至于国以夫人之礼行至以夫人入郑云行道以夫人之礼者弃妻致命其家乃义絶不用此为始】
　　仲孙蔑如宋
　　夏叔孙侨如会晋荀首于谷注谷齐地
　　梁山崩注记异也梁山在冯翊夏阳县北疏【正义曰公羊传曰梁山崩何以书记异也公羊以为非常为异害物为灾此山崩无所害故为异也】
　　秋大水注无传
　　冬十有一月己酉天王崩
　　十有二月己丑公会晋侯齐侯宋公衞侯郑伯曹伯邾子杞伯同盟于虫牢注虫牢郑地陈留封丘县北有桐牢
　　传五年春原屏放诸齐注放赵婴也原同屏季婴之兄音义【屏歩丁反】婴曰我在故栾氏不作我亡吾二昆其忧哉且人各有能有不能注言已虽淫而能令庄姬防赵氏音义【令力丁反】舎我何害弗听婴梦天使谓已祭余余福女使问诸士贞伯贞伯曰不识也既而告其人曰注自告贞伯从人音义【舍音舍又音赦听吐丁反女音汝从才用反】疏【正义曰嫌告赵婴使人故云自告贞伯从人也若告赵婴使人不得云神福仁而祸淫】神福仁而祸淫淫而无罚福也祭其得亡乎注以得放遣为福祭之之明日而亡注为八年晋杀赵同赵括传○孟献子如宋报华元也注前年宋华元来聘○夏晋荀首如齐逆女故宣伯餫诸谷注野馈曰餫运粮馈之敬大国也音义【餫音郓馈其餽反】疏【正义曰释诂云馌馈也孙炎曰馌野之馈也彼言野馈馈田农在野之人此言野馈馈在野行路之人俱是在野言之谓之馈者言其运粮馈之彼晋逆女而往馈之者敬大国也】○梁山崩晋侯以传召伯宗注传驿音义【传中恋反注及下同驿音亦】伯宗辟重曰辟传注重载之车音义【辟重匹亦反徐甫赤反本又作僻曰辟音避】重人曰待我不如防之速也注防邪出音义【防在妾反邪似嗟反】疏【正义曰防亦速也方行则迟邪出则速楚辞谓邪行小道为防径是防为邪出】问其所曰绛人也问绛事焉曰梁山崩将召伯宗谋之问将若之何曰山有朽壤而崩可若何国主山川注主谓所主祭音义【绛古巷反壤如丈反】故山崩川竭君为之不举注去盛馔音义【为于伪反去起吕反馔仕恋反】降服注损盛服乘缦注车无文音义【缦武旦反又莫半反】疏【正义曰周礼巾车掌王之五路皆不言车有文饰其下服车五乘孤乘夏篆卿乘夏缦大夫乘墨车郑云夏篆五采画毂约也夏缦亦五采画无瑑耳墨车不画也孤之车尚有瑑约明诸侯之车必有瑑约诗所谓约軧错衡是其事也乘缦车无文盖乘大夫墨车也觐礼侯氏乘墨车乃朝郑云墨车大夫制也乘之者入天子之国车服不可尽同也彼为适王尚乘墨车明此山崩降服亦乘墨车也】彻乐注息八音出次注舍于郊疏【正义曰僖三十三年传秦伯以师败于殽素服郊泱此言出次降服明亦次于郊也文四年传楚人灭江秦伯为之降服出次注云辟正寝与此文互相见也】祝币注陈玉帛史辞注自罪责以礼焉注礼山川其如此而已虽伯宗若之何伯宗请见之注见之于晋君音义【见贤遍反注皆同】不可注不肯见遂以告而从之注从重人言○许灵公愬郑伯于楚注前两年郑伐许故六月郑悼公如楚讼不胜楚人执皇戌及子国注以郑伯不直故也子国郑穆公子故郑伯归使公子偃请成于晋秋八月郑伯及晋赵同盟于垂棘注垂棘晋地○宋公子围龟为质于楚而归注围龟文公子音义【质音致下注同】华元享之请鼓噪以出鼓噪以复入注出入輙击鼓音义【噪素报反复扶又反下同】曰习攻华氏宋公杀之注盖宣十五年宋楚平后华元使围龟代已为质故怨而欲攻华氏○冬同盟于虫牢郑服也诸侯谋复会宋公使向为人辞以子灵之难注子灵围龟也宋公不欲会以新诛子灵为辞为明年侵宋传音义【向舒亮反难乃旦反一本无之难二字子灵为辞一本无为辞二字】○十一月己酉定王崩注经在虫牢盟上传在下月倒错众家传悉无此八字或衍文音义【倒丁老反】疏【正义曰传不虚举经文此无所明又上下倒错诸家之传又悉无此言必是衍文此杜以疑事母质不敢輙去之耳】
　　经六年春王正月公至自会注无传
　　二月辛巳立武宫注鲁人自鞌之功至今无患故筑武军又作先君武公宫以告成事欲以示后世疏【正义曰杜以传称季文子以鞌之功立武宫故云鲁人自鞌之功至今无患追思鞌战以为已功故筑武军又作先君武公之庙以告战胜之事欲以章示后世明己之功也其意言筑为武军又作武公之庙公羊传曰武宫者何武公之宫也是立宫为武公庙也武公是成公九世之祖其庙毁已久矣今复立之以为不毁之庙礼明堂位曰鲁公之庙文世室也武公之庙武世室也世室言其世世不毁刘以为直立武公之宫不筑武军今知不然者以下传云听于人以救其难不可以立武立武由已非由人也是丘明讥鲁立武以章武功明非徒筑宫而已又宣十二年潘党请筑武军楚子云武有七德我无一焉武非吾功遂不敢筑武军以明武功此则丘明讥鲁章武功明亦筑武军也若其唯筑武宫传应云不可以立武宫不得单称武也刘以为唯筑武公之宫而规杜非也】
　　取鄟注附庸国也音义【鄟徐音专又市栾反】
　　衞孙良夫帅师侵宋
　　夏六月邾子来朝注无传
　　公孙婴齐如晋注婴齐叔子
　　壬申郑伯费卒注前年同盟虫牢音义【费音秘】
　　秋仲孙蔑叔孙侨如帅师侵宋
　　楚公子婴齐帅师伐郑
　　冬季孙行父如晋
　　晋栾书帅师救郑
　　传六年春郑伯如晋拜成注谢前年再盟子游相注子游公子偃音义【相息亮反下甯相同】授玉于东楹之东注礼授玉两楹之间郑伯行疾故东过疏【正义曰聘礼云公受玉于中堂与东楹之间郑云中堂南北之中也入堂之深尊賔事也东楹之间亦以君行一臣行二也聘礼大夫奉命来聘君臣不敌故授玉于东楹之间国君来朝尊卑礼敌传言东楹之东以讥郑伯行速明礼当授玉于两楹之间】士贞伯曰郑伯其死乎自弃也已视流而行速不安其位宜不能久注视流不端谛音义【谛音帝】○二月季文子以鞌之功立武宫非礼也注宣十二年潘党劝楚子立武军楚子答以武有七德非已所堪其为先君宫告成事而已今鲁倚晋之功又非霸王而立武宫故讥之音义【倚于绮反】疏【正义曰服防云鞌之战祷武公以求胜故立其宫案定元年传昭公出故季平子祷于炀公立炀宫此若为祷而立何以不言祷也无验之说故不可从】听于人以救其难不可以立武立武由已非由人也注言请人救难胜非己功音义【难乃旦反注同】○取鄟言易也音义【易以防反】○三月晋伯宗夏阳说衞孙良夫相郑人伊雒之戎陆浑蛮氏侵宋注夏阳说晋大夫蛮氏戎别种也河南新城县东南有蛮城经唯书衞孙良夫独衞告也音义【夏戸雅反说音悦下文注同浑戸门反种章勇反】以其辞会也注辞会在前年师于鍼衞人不保注不守备音义【鍼其廉反一音针】说欲袭衞曰虽不可入多俘而归有罪不及死伯宗曰不可衞唯信晋故师在其郊而不设备若袭之是弃信也虽多衞俘而晋无信何以求诸侯乃止师还衞人登陴注闻说谋故音义【陴毗支反】○晋人谋去故绛注晋复命新田为绛故谓此故绛音义【复扶又反】诸大夫皆曰必居郇瑕氏之地注郇瑕古国名河东解县西北有郇城音义【郇音荀解音蟹】沃饶而近盬国利君乐不可失也注盬盐也猗氏县盐池是音义【近附近之近下及注近寳皆同盬音古猗于宜反】疏【正义曰说文云盬河东盐池袤五十一里广七里周总百一十六里字从盐省古声然则盬是盐之名盬虽是盐唯此池之盐独名为盬余盐不名盬也注正义曰土田良沃五谷饶多民丰则国利财多则君乐其处不可失也】韩献子将新中军且为仆大夫注兼大仆音义【乐音洛下谓乐同将子匠反下注军将同大仆音泰】公揖而入献子从公立于寝庭注路寝之庭疏【正义曰礼玉藻云君日而视朝退适路寝听政知寝庭是路寝之庭也沈氏云大仆职云王视燕朝则正位掌摈相郑注云燕朝朝于路寝之庭韩献子既为仆大夫故知寝庭路寝之庭也其路门之外朝则司士掌焉故司士掌治朝之仪治朝则路门之外每日治朝事之朝也其库门之外朝则朝士掌焉故朝士云掌外朝之法此是询众庶问罪人之处也凡人君内朝二外朝一内朝二者路门内外之朝也外朝一者库门外之朝也若诸侯三门臯应路外朝则在应门外鲁之三门库雉路则外朝在雉门外】谓献子曰何如注问诸大夫言是非对曰不可郇瑕氏土薄水浅注土薄地下其恶易觏注恶疾疢觏成也音义【易以豉反下注同觏古豆反疢勑觐反本或作同】疏【正义曰下云土厚水深居之不疾此云土薄水浅必居之多疾以此知恶是疾疢也尔雅训觏为见杜以恶为疾疢疾疢非难见之物唯苦其病成耳故训觏为成言其病易成由水土恶故也】易觏则民愁民愁则垫隘注垫隘羸困也音义【垫丁念反隘于卖反羸劣伪反】疏【正义曰疾疢易成则下民愁苦民既愁苦则必羸困羸困而谓之垫隘者方言云垫下也地之下湿狭隘犹人之羸瘦困苦故杜以垫隘为羸困也】于是乎有沉溺重膇之疾注沉溺湿疾重膇足肿音义【溺乃歴反膇治伪反一音直媿反足肿章勇反一音常勇反】不如新田注今平阳绛邑县是土厚水深居之不疾注髙燥故有汾浍以流其恶注汾水出大原经绛北西南入河浍水出平阳绛县南西入汾恶垢秽音义【汾扶云反浍古外反垢古口反】且民从教注无灾患十世之利也疏【正义曰民有灾患则不暇从上无灾患则从教化十者数之小成故云十世之利也】夫山泽林盬国之寳也国饶则民骄佚注财易致则民骄侈音义【佚音逸】疏【正义曰鲁语敬姜云昔者圣王之处民也择瘠土而居之劳其民而用之故长王天下夫民劳则思思则善心生逸则滛淫则忘善忘善则恶心生沃土之民不材逸也瘠土之民莫不向义劳也敬姜此语自是激发之辞未必圣王尽然要亦有此理也太史公书称武王克殷患殷民富侈太史公曰奢昏厚葬以破其产为其富而骄佚故设法以贫之也管子曰仓廪实而知礼节衣食足而知荣辱让生于有余争生于不足论语称孔子适卫欲先富而后教为其贫而无耻欲营生以富之也此皆观民设教故其理不同若迁都近盬则民皆商贩则富者弥富骄侈而难治贫者益贫饥寒而犯灋且贫者资富而致贫富者削贫而为富恶民之富乃是愍民之贫欲使贫富均而劳佚等也】近寳公室乃贫不可谓乐注近寳则民不务本疏【正义曰农业人之本也商贩事之末也若民居近寳则弃本逐末废农为商则贫富兼并若贫富兼并则贫多富少贫者无财以共官富者不可以倍税赋税少则公室贫也】公说从之夏四月丁丑晋迁于新田注为季孙如晋传音义【说音悦】○六月郑悼公卒注终士贞伯之言○子叔声伯如晋命伐宋注晋人命声伯秋孟献子叔孙宣伯侵宋晋命也○楚子重伐郑郑从晋故也注前年与晋盟○冬季文子如晋贺迁也○晋栾书救郑与楚师遇于绕角注绕角郑地楚师还晋师遂侵蔡楚公子申公子成以申息之师救蔡注申息楚二县音义【成音城】御诸桑隧注汝南朗陵县东有桑里在上蔡西南音义【御鱼吕反隧音遂】赵同赵括欲战请于武子武子将许之注武子栾书知庄子注荀首中军佐范文子注士爕上军佐韩献子注韩厥新中军将谏曰不可吾来救郑楚师去我吾遂至于此注此蔡地是迁戮也戮而不已又怒楚师战必不克注迁戮不义怒敌难当故不克虽克不令成师以出而败楚之二县何荣之有焉注六军悉出故曰成师以大胜小不足为荣若不能败为辱已甚不如还也乃遂还于是军帅之欲战者众或谓栾武子曰圣人与众同欲是以济事子盍从众注盍何不也音义【帅所类反下注同盍戸腊反】子为大政注中军元帅将酌于民者也注酌取民心以为政子之佐十一人注六军之卿佐疏【正义曰服防云是时栾书将中军荀首佐之荀庚将上军士爕佐之郤锜将下军赵同佐之韩厥将新中军赵括佐之巩朔将新上军韩穿佐之荀骓将新下军赵旃佐之】其不欲战者三人而已注知范韩也欲战者可谓众矣商书曰三人占从二人众故也注商书洪范疏【正义曰武王克殷始作洪范今见在周书传谓之商书者以箕子商人所陈故也】武子曰善钧从众注钧等也夫善众之主也三卿为主可谓众矣注三卿皆晋之贤人从之不亦可乎注传善栾书得从众之义且为八年晋侵蔡传
　　经七年春王正月鼷防食郊牛角改卜牛鼷防又食其角乃免牛注无传称牛未卜日免放也免牛可也不郊非礼也音义【鼷音兮】疏【正义曰释兽鼷防李廵曰鼱鼩防一名鼷防孙炎曰有螫毒者盖如今防狼改卜牛下重言鼷防又食其角不重言牛者何休云言角牛可知后食牛者未必故防故重言防改卜被食角者言乃免牛则前食角者亦免之矣从下免省文也注正义曰僖三十一年传曰牛卜日曰牲今称牛是未卜日也免放也放不杀遂不郊也】
　　吴伐郯音义【郯音谈】
　　夏五月曹伯来朝
　　不郊犹三望注无传书不郊问有事三望非礼
　　秋楚公子婴齐帅师伐郑
　　公会晋侯齐侯宋公衞侯曹伯莒子邾子杞伯救郑八月戊辰同盟于马陵注马陵衞地阳平元城县东南有地名马陵
　　公至自会注无传
　　吴入州来注州来楚邑淮南下蔡县是也
　　冬大雩注无传书过
　　衞孙林父出奔晋
　　传七年春吴伐郯郯成季文子曰中国不振旅蛮夷入伐而莫之或恤注振整也旅众也无吊者也夫注言中国不能相愍恤故夷狄内侵音义【夫音扶】诗曰不吊昊天乱靡有定其此之谓乎注诗小雅刺在上者不能吊愍下民故号天告乱音义【昊户老反号戸刀反】疏【正义曰此诗小雅节南山之篇】有上不吊其谁不受乱注上谓霸主吾亡无日矣君子曰知惧如是斯不亡矣○郑子良相成公以如晋见且拜师注谢前年晋救郑之师为楚伐郑张本音义【相息亮反见贤遍反】○夏曹宣公来朝疏【正义曰此文及八年传召桓公来锡公命并无所解释而虚载经文者释例曰其经传事同而文异者或告命之辞有差异或氏族名号当须互见此盖须互见名号故举之也】○秋楚子重伐郑师于泛注泛郑地在襄城县南音义【泛音凡】诸侯救郑郑共仲侯羽军楚师注二子郑大夫音义【共音恭】囚郧公钟仪献诸晋八月同盟于马陵寻虫牢之盟且莒服故也注虫牢盟在五年莒本属齐齐服故莒从之音义【郧本又作员音云邑名】○晋人以钟仪归囚诸军府注军藏府也为九年晋侯见钟仪张本音义【藏才浪反】○楚围宋之役注在宣十四年师还子重请取于申吕以为赏田王许之注分申吕之田以自赏申公巫臣曰不可此申吕所以邑也是以为赋以御北方若取之是无申吕也注言申吕頼此田成邑耳不得此田则无以出兵赋而二邑坏也音义【所以邑也一本作所邑也御鱼吕反】晋郑必至于汉王乃止子重是以怨巫臣子反欲取夏姬巫臣止之遂取以行子反亦怨之及共王即位注楚共王以鲁成公元年即位音义【共音恭】子重子反杀巫臣之族子阎子荡及清尹弗忌注皆巫臣之族音义【阎音盐】及襄老之子黑要注以夏姬故并怨黑要音义【要一遥反】而分其室子重取子阎之室使沈尹与王子罢分子荡之室子反取黑要与清尹之室巫臣自晋遗二子书曰注子重子反音义【罢音皮下同遗唯季反】尔以谗慝贪惏事君而多杀不辜余必使尔罢于奔命以死巫臣请使于吴晋侯许之吴子寿梦说之乃通吴于晋注寿梦季札父音义【慝他得反惏力含反使所吏反梦莫公反说音悦札侧八反】以两之一卒适吴舍偏两之一焉注司马法百人为卒二十五人为两车九乘为小偏十五乘为大偏盖留九乘车及一两二十五人令吴习之音义【卒子忽反注同舍音赦旧音舍乘绳证反下注同令力呈反】疏【正义曰以两之一谓将二十五人也又言卒谓更将百人也言之者婉句耳凡将一百二十五人适吴也舍偏谓舍一偏之车九乘也两之一焉又舍二十五人也凡舍九乘车二十五人与吴矣发首言两之一者为舍此两之一故先言之又言卒者见巫臣所将非唯有一两也司马法车九乘为小偏十五乘为大偏传言偏不言大当是留九乘车矣唯言留一偏不见元将车数不知去时几乘车去也丘明为传辞皆易解此独蹇澁或误本文苏氏云舍九乘车以六乘车还则以去时十五乘车传不言者以舍既称偏明去时有车可知从省文也沈氏云聘使未有将兵车者今此特将兵车为方欲教吴战陈故与常不同】与其射御教吴乘车教之战陈教之叛楚注前是吴常属楚音义【战陈直觐反】寘其子狐庸焉使为行人于吴吴始伐楚伐巢伐徐注巢徐楚属国音义【寘之豉反】子重奔命注救徐巢马陵之会吴入州来子重自郑奔命注因伐郑而行子重子反于是乎一岁七奔命蛮夷属于楚者吴尽取之是以始大通吴于上国注上国诸夏音义【夏户雅反】○衞定公恶孙林父冬孙林父出奔晋注林父孙良夫之子音义【恶乌路反】衞侯如晋晋反戚焉注戚林父邑林父出奔戚随属晋音义【戚七狄反】疏【正义曰传言晋反戚焉则戚已属晋襄二十六年衞孙林父入于戚以叛此不言叛故解之戚是孙氏世所食邑林父出奔之后戚自从随之而属晋非林父入而将去故不言叛也】
　　经八年春晋侯使韩穿来言汶阳之田归之于齐注齐服事晋故晋来语鲁使还二年所取田音义【语鱼据反】晋栾书帅师侵蔡
　　公孙婴齐如莒
　　宋公使华元来聘
　　夏宋公使公孙寿来纳币注昬聘不使卿今华元将命故特书之宋公无主昬者自命之故称使也公孙寿荡意诸之父疏【正义曰传于华元来聘之下云聘共姬也则华元新始告鲁欲图为昬昬礼发首云昬礼下达乃言纳采郑云达通也将欲与彼合昬姻必先使媒氏通其言女氏许之乃后使人纳其采择之礼此华元来聘则彼昬礼所谓下达者也士礼使媒诸侯不可求媒于其国自使臣行则亦媒之义昬有六礼下达之后初有纳采择之礼既行纳采其日即行问名问女之名将归卜其吉凶也归既卜得吉又使使者往告谓之纳吉纳吉则昬礼定矣复遣纳徴徴成也纳币以成昬礼士礼纳徴有纁束帛俪皮其诸侯谓之纳币以其币多故指币言之纳币以后又有请期亲迎是之谓六礼也计华元来聘之后当有纳采纳吉二使二吏之后乃次纳币今唯书纳币者纳采纳吉其使非卿故不书也释例曰诸侯昬礼云以士昬礼凖之不得唯止于纳币逆女纳币逆女二事皆必使卿行卿行则书之他礼非卿则不书也宋公使华元来聘聘不应使卿故传但言聘共姬也使公孙寿来纳币纳币应使卿故传明言得礼也鲁君之昬唯存纳币逆女此其义也是言聘女不应使卿今华元以卿将命故特书之也隠二年公羊传曰昬礼不称主人宋公使公孙寿来纳币则其称主人何辞穷也辞穷者何无母也礼有母则母命之宋公无主昬者宋公自命之故称宋公使公孙寿来也公孙寿荡意诸之父者文十六年传文】
　　晋杀其大夫赵同赵括注传曰原屏咎之徒也明本不以德义自居宜其见讨故从告辞而称名疏【正义曰传称庄姬谮之则是同括无罪大夫无罪见杀例不书名此并书名故解之宣十二年传曰原屏咎之徒也明本不以德义自居而妄叨髙位宜其见讨今虽实不作乱从告而称其名言从告者凡杀大夫必以其实有罪告不肯言其无罪鲁史详其曲直乃立其文故所书或从或否耳】
　　秋七月天子使召伯来赐公命注诸侯即位天子赐以命圭与之合瑞八年乃来缓也天子天王王者之通称音义【通称尺证反】疏【正义曰天子赐诸侯之命书传亦无正礼唯文元年天王使毛伯来锡公命僖十一年传王赐晋惠公命周语王赐晋文公命皆是即位而赐之又赐之以圭拟朝而合瑞诸侯即位礼必朝王明当即位即赐之命今八年乃来是缓也隐元年宰咺来赗为其缓书名以讥之此亦缓也而不讥之者彼赠死不及尸吊生不及哀子氏未薨而豫凶事所失者大故特讥之春秋之时赐命礼废唯文公即位而赐成公八年乃赐桓公死后追赐其余皆不得赐苟以得之为荣故不复讥其缓也且赐之以圭者为朝而合瑞鲁尚不朝天子不宜讥天子赐缓也天子之见经者三十有二称天王者二十五称王者八称天子者一即此事是也三称并行传无异说故知天子天王王者之通称也其不同者史异辞耳公羊传曰其称天子何元年春王正月正也其余皆通矣杜用彼说也贾逵云诸夏称天王畿内曰王夷狄曰天子王使荣叔归含且赗以恩深加礼妾母恩同畿内故称王成公八年乃得赐命与夷狄同故称天子左氏无此义故杜不从之】冬十月癸卯杞叔姬卒注前五年来归者女既适人虽见出弃犹以成人礼书之终为杞伯所葬故称杞叔姬晋侯使士燮来聘
　　叔孙侨如会晋士燮齐人邾人伐郯注先谋而称会盟主之命不同之于列国
　　衞人来媵注古者诸侯取适夫人及左右媵各有侄娣皆同姓之国国三人凡九女所以广继嗣也鲁将嫁伯姬于宋故衞来媵之音义【媵以证反又绳证反适丁歴反侄大结反字林丈一反娣大计反】疏【正义曰庄十九年公羊传曰媵者何诸侯娶一国则二国往媵之以侄娣从侄者何兄之子也娣者何弟也诸侯一聘九女是诸侯取适夫人及左右媵各有侄娣也传曰同姓媵之异姓则否是夫人与媵皆同姓之国也鲁衞同姓故来媵之释例曰古者诸侯之娶适夫人及左右媵各有侄娣皆同姓之国国三人凡九女参骨肉至亲所以息隂讼隂讼息所以广继嗣也当时虽无其人必待年而送之所以絶望求塞非常也辞称惷愚不教故遣大夫随之亦谓之媵臣所以将谦敬之实也夫人薨不更聘必以侄娣媵继室一与之醮则终身不二所以重婚姻固人伦人伦之义既固上足以奉宗庙下足以继后世此夫妇之义也】传八年春晋侯使韩穿来言汶阳之田归之于齐季文子饯之注饯送行饮酒音义【饯钱浅反说文云送去食也字林子扇反毛诗笺云祖而舍軷饮酒于其侧曰饯】疏【正义曰诗大雅韩奕篇云韩侯出祖出宿于屠显父饯之清酒百壶是饯为送行饮酒也】私焉注私与之言曰大国制义以为盟主疏【正义曰义者宜也事得其宜谓之为义汶阳之田宜其归鲁是归鲁为义归齐不义大国当制其义事以为诸侯之盟主】是以诸侯懐德畏讨无有贰心谓汶阳之田敝邑之旧也而用师于齐使归诸敝邑注用师鞌之战今有二命曰归诸齐信以行义义以成命小国所望而怀也信不可知义无所立四方诸侯其谁不解体注言不复肃敬于晋音义【复扶又反】疏【正义曰言之有信义事乃行是信以行义事必以义命乃成就故义以成命也杖信以行义事以义而命诸侯故以小国所望而归之怀归也言而无信则信不可知所命非义则义无所立如是则四方诸侯其谁不解体谓事晋之心皆踈慢也】诗曰女也不爽士贰其行士也罔极二三其德注爽差也极中也诗衞风妇人怨丈夫不一其行喻鲁事晋犹女之事夫不敢过差而晋有罔极之心反二三其德音义【行下孟反注同差初卖反又初佳反】疏【正义曰衞风氓之篇】七年之中一与一夺二三孰甚焉士之二三犹丧妃耦而况霸主霸主将德是以注以用也音义【丧息浪反妃音配耦苦口反】而二三之其何以长有诸侯乎诗曰犹之未逺是用大简注犹图也简谏也诗大雅言王者图事不逺故用大道谏之音义【长音如字一音丁丈反】行父惧晋之不远犹而失诸侯也是以敢私言之疏【正义曰诗大雅板之篇也言王者之所图谋其事未能长逺我以是故用大道諌王行父今亦惧晋之不能逺图而因此以失诸侯是以敢私言之私布此言即是大諌也】○晋栾书侵蔡注六年未得志故遂侵楚获申骊注申骊楚大夫音义【骊力驰反】楚师之还也注谓六年遇于绕角时疏【正义曰还在六年不于彼言者因其今获申骊追言六年侵沈述栾书得从善之功故于此并言之】晋侵沈获沈子揖初从知范韩也注绕角之役栾书从知庄子范文子韩献子之言不与楚战自是常从其谋师出有功故传善之沈国今汝南平舆县音义【揖徐音集又于立反与音余一音预】君子曰从善如流宜哉注宜有功也如流喻速诗曰恺悌君子遐不作人注遐逺也作用也诗大雅言文王能逺用善人不语助音义【恺开在反乐也悌徒礼反易也】疏【正义曰大雅旱麓之篇】求善也夫作人斯有功绩矣是行也郑伯将会晋师注会伐蔡之师音义【夫音扶】门于许东门大获焉注过许见其无备因攻之音义【过古禾反】○声伯如莒逆也注自为逆妇而书者因聘而逆音义【为于伪反下文为赵婴同】○宋华元来聘聘共姬也注穆姜之女成公姊妹为宋共公夫人聘不应使卿故传发其事而已音义【共音恭】疏【正义曰明年季文子如宋致女还称宋土之乐穆姜出拜谢之知是穆姜所生之女也】夏宋公使公孙寿来纳币礼也注纳币应使卿○晋赵庄姬为赵婴之亡故谮之于晋侯注赵婴亡在五年曰原屏将为乱栾郤为徴注栾氏郤氏亦徴其为乱六月晋讨赵同赵括武从姬氏畜于公宫注赵武庄姬之子庄姬晋成公女畜养也疏【正义曰史记赵世家云赵朔娶晋成公姊为夫人案传赵衰适妻是文公之女若朔妻成公之姊则亦文公之女父之从母不可以为妻且文公之卒距此四十六年庄姬此时尚少不得为成公姊也贾服先儒皆以为成公之女故杜从之史记又称有屠岸贾者有宠于灵公此时为司寇追论赵盾弑君之事诛赵氏杀赵朔赵同赵括而灭其族案二年传栾书将下军则于时朔已死矣同括为庄姬所谮此年见杀赵朔不得与同括俱死也于时晋君明诸臣彊无容有屠岸贾輙厠其间得如此专恣又说云公孙杵臼取他儿代武死程婴匿武于山中居十五年因晋侯有疾韩厥乃请立武为赵氏后与左传背违马迁妄说不可从也】以其田与祁奚韩厥言于晋侯曰成季之勲宣孟之忠注成季赵衰宣孟赵盾音义【祁巨之反字林上尸反衰初危反盾徒本反】而无后为善者其惧矣三代之令王皆数百年保天之禄夫岂无辟王頼前哲以免也注言三代亦有邪辟之君但頼其先人以免祸耳音义【数所主反辟匹亦反注及下同哲陟列反邪似嗟反】疏【正义曰比赵同赵括嗣祖父之天禄若桀纣之軰虽邪辟子孙赖禹汤之功而食天禄】周书曰不敢侮鳏寡所以明德也注周书康诰言文王不侮鳏寡而德益明欲使晋侯之法文王音义【侮亡甫反鳏古顽反】乃立武而反其田焉○秋召桓公来赐公命注召桓公周卿士○晋侯使申公巫臣如吴假道于莒与渠丘公立于池上注渠邱公莒子朱也池城池也渠邱邑名莒县有蘧里音义【蘧其居反】疏【正义曰十四年莒子朱卒知渠邱公卽是朱也渠邱莒之邑名夷不当有諡或作别号此朱以邑名为号不知其故何也】曰城已恶莒子曰辟陋在夷其孰以我为虞注虞度也音义【已恶如字已犹大也本或作城已恶矣度待洛反】对曰夫狡焉注狡猾之人音义【狡交卯反猾于八反】思启封疆以利社稷者何国蔑有唯然故多大国矣唯或思或纵也注世有思开封疆者有纵其暴掠者莒人当唯此为命音义【疆居良反注同唯然音维本或作虽后人改也掠音亮】疏【正义曰俗本唯作虽今定本作唯】勇夫重闭况国乎注为明年莒溃传音义【重直龙反又直勇反闭补计反又补结反一音户旦反】○冬杞叔姬卒来归自故书注愍其见出来归故书卒也若更适大夫则不复书卒音义【复扶又反】○晋士爕来聘言伐郯也以其事吴故注七年郯与吴成公赂之请缓师文子不可注文子士爕曰君命无贰失信不立礼无加货事无二成注公私不两成君后诸侯是寡君不得事君也注欲与鲁絶音义【后如字徐音胡豆反】爕将复之季孙惧使宣伯帅师会伐郯○衞人来媵共姬礼也凡诸侯嫁女同姓媵之异姓则否注必以同姓者参骨肉至亲所以息隂讼疏【正义曰膏肓以为媵不必同姓所以傅异气今左传异姓则否十年齐人来媵何以无贬刺之文左氏为短郑箴云礼称纳女于天子云备百姓于国君云备酒浆不得云百姓是不傅异气也齐是大国今来媵我得之为荣不得贬也】
　　经九年春王正月杞伯来逆叔姬之丧以归
　　公会晋侯齐侯宋公衞侯郑伯曹伯莒子杞伯同盟于蒲注蒲卫地在长垣县西南
　　公至自会注无传
　　二月伯姬归于宋注宋不使卿逆非礼
　　夏季孙行父如宋致女注女嫁三月又使大夫随加聘问谓之致女所以致成妇礼笃昏姻之好音义【好呼报反】疏【正义曰桓二年九月夫人姜氏至自齐冬齐侯使其弟年来聘传曰齐仲年来聘致夫人也此二月伯姬归于宋夏季孙行父如宋致女二者其间并近三月礼妇入三月庙见知致女必以三月盖庙见之后妇礼既成使大夫聘问谓之致女其成妇之礼存谦敬序殷勤所以笃昏姻之好也仲年行父俱是致女而彼言聘者在鲁而出则曰致女在他国而来则但言聘外内之异文也以彼言聘而实是致女故二注皆言使大夫随加聘问为此也】
　　晋人来媵注媵伯姬也
　　秋七月丙子齐侯无野卒注无传五同盟丙子六月一日书七月从赴疏【正义曰无野以宣十年即位此二年及国佐盟于袁娄又盟于蜀五年于虫牢七年于马陵此年于蒲皆鲁齐俱在是五同盟也】
　　晋人执郑伯注郑伯既受盟于蒲又受楚赂会于邓故晋执之称人者晋以无道于民告诸侯例在十五年晋栾书帅师伐郑
　　冬十有一月葬齐顷公注无传音义【顷音倾】
　　楚公子婴齐帅师伐莒庚申莒溃注民逃其上曰溃楚人入郓注郓莒别邑也楚偏师入郓故称人
　　秦人白狄伐晋
　　郑人围许
　　城中城注鲁邑也在东海廪邱县西南此闰月城在十一月之后十二月之前故传曰书时疏【正义曰长歴推此年阎十一月传城中城文在十二月上而云书时也即是闰月城之闰月半后即是十二月节故水昏已正而城之是得时也】
　　传九年春杞桓公来逆叔姬之丧请之也注叔姬已絶于鲁复强请使还取葬音义【复秩又反下同强其丈反】杞叔姬卒为故也注还为妇故卒称音义【为于伪反下注为鲁下文为归汶阳同】逆叔姬为我也注既弃而复逆其丧明为鲁故音义【逆叔姬絶句为我也本或无为字】○为归汶阳之田故诸侯贰于晋注归田在前年晋人惧会于蒲以寻马陵之盟注马陵在七年季文子谓范文子曰德则不竞寻盟何为注竞强也范文子曰勤以抚之寛以待之坚彊以御之明神以要之柔服而伐贰德之次也是行也将始会吴吴人不至注为十五年会钟离传音义【御鱼吕反要一遥反】○二月伯姬归于宋注为致女复命起○楚人以重赂求郑郑伯会楚公子成于邓注为晋人执郑伯传○夏季文子如宋致女复命公享之赋韩奕之五章注韩奕诗大雅篇名其五章言蹶父嫁女于韩侯为女相所居莫如韩乐文子喻鲁侯有蹶父之徳宋公如韩侯宋土如韩乐音义【蹶九衞反为于伪反相息亮反乐音洛下同】穆姜出于房再拜曰大夫勤辱不忘先君以及嗣君施及未亡人注穆姜伯姬母闻文子言宋乐喜而出谢其行劳妇人夫死自称未亡人音义【施以豉反】先君犹有望也注言先君亦望文子之若此敢拜大夫之重勤又赋绿衣之卒章而入注绿衣诗风也取其我思古人实获我心喻文子言得已意音义【重直勇反又直用反绿如字本又作禄吐乱反注同音佩又作鄁】○晋人来媵礼也注同姓故○秋郑伯如晋晋人讨其贰于楚也执诸铜鞮注铜鞮晋别县在上党音义【鞮丁兮反】栾书伐郑郑人使伯蠲行成晋人杀之非礼也兵交使在其间可也注明杀行人例音义【蠲古反又音圭使在所吏反】楚子重侵陈以救郑注陈与晋故○晋侯观于军府见钟仪问之曰南冠而絷者谁也注南冠楚冠絷拘执音义【絷中立反拘九予反】疏【正义曰应劭汉官仪云法冠一曰柱后冠左传南冠而絷则楚冠也秦灭楚以其冠赐近臣御史服之即今獬豸冠也古有獬豸兽触不直者故执宪以其形用为冠令触人也】有司对曰郑人所献楚囚也使税之注郑献钟仪在七年税解也音义【税吐活反徐始锐反注同】召而吊之再拜稽首问其族对曰泠人也注泠人乐官音义【泠力丁反依字作伶】疏【正义曰诗简兮序云衞之贤者仕于泠官郑云泠官乐官也泠氏世掌乐官而善焉故后世召号乐官为泠官吕氏春秋称黄帝使伶伦自大夏之西昆仑之隂取竹断两节而吹之以为黄钟之宫昭三十一年传景王铸无射泠州鸠非之是泠氏世掌乐官也周语云景王铸钟成泠人告和鲁语云泠箫咏歌及鹿鸣之三此称泠人诗称泠官是泠为乐官之名也】公曰能乐乎对曰先父之职官也敢有二事注言不敢学他事使与之琴操南音注南音楚声音义【操七刀反下同】公曰君王何如对曰非小人之所得知也固问之对曰其为大子也师保奉之以朝于婴齐而夕于侧也注婴齐令尹子重侧司马子反言其尊卿敬老不知其他公语范文子文子曰楚囚君子也言称先职不背本也乐操土风不忘旧也称大子抑无私也注舍其近事而逺称少小以示性所自然明至诚音义【语鱼据反背音佩下同舍音舍少诗照反】疏【正义曰楚王既为君矣不言为君时事而逺称大子者若言为君时事嫌为君隐恶或疑己在君位矫情为善舍其当时近事逺称大子少小者未为君时不须隐蔽以示王性自然言其从小如此以明己之至诚无所私也礼君前臣名字则贵于名此道二卿之名不言字是尊晋君也】名其二卿尊君也注尊晋君也不背本仁也不忘旧信也无私忠也尊君敏也注敏达也仁以接事信以守之忠以成之敏以行之事虽大必济注言有此四德必能成大事君盍归之使合晋楚之成公从之重为之礼使归求成注为下十二月晋楚结成张本音义【盍戸腊反】○冬十一月楚子重自陈伐莒围渠丘渠丘城恶众溃奔莒戊申楚入渠丘注月六日莒人囚楚公子平楚人曰勿杀吾归而俘莒人杀之楚师围莒莒城亦恶庚申莒溃注月十八日楚遂入郓莒无备故也注终巫臣之言君子曰恃陋而不备罪之大者也备豫不虞善之大者也莒恃其陋而不脩城郭浃辰之间而楚克其三都无备也夫注浃辰十二日也音义【浃子协反徐又音子答反夫音扶】疏【正义曰浃为周匝也从甲至癸为十日从子至亥为十二辰周礼县治象浃日而敛之谓周甲癸十日此言浃辰谓周子亥十二辰故为十二日也】诗曰虽有丝麻无弃菅蒯虽有姬姜无弃蕉萃凡百君子莫不代匮言备之不可以已也注逸诗也姬姜大国之女蕉萃陋贱之人音义【菅古顔反蒯苦怪反蕉在遥反萃在醉反匮其位反】疏【正义曰释草云白华野菅郭璞曰菅茅属陆玑毛诗疏曰菅似茅滑泽无毛肋宜为索沤及曝尤善蒯与菅连亦菅之类丧服疏屦者传曰藨蒯之菲也可以为屦明肋如菅竝可代丝麻之乏故云无弃也】○秦人白狄伐晋诸侯贰故也○郑人围许示晋不急君也注此秋晋执郑伯是则公孙申谋之曰我出师以围许注示不畏晋为将改立君者而纾晋使注纾缓也勿亟遣使诣晋示欲更立君音义【为将竝如字或于伪反非也本或作伪将纾音舒使所吏反注及下同亟纪力反急也或欺异反数也】晋必归君注为明年晋侯归郑伯张本○城中城书时也○十二月楚子使公子辰如晋报钟仪之使请脩好结成注钟仪奉晋命归故楚报之音义【好呼报反】
　　经十年春衞侯之弟黑背帅师侵郑
　　夏四月五卜郊不从乃不郊注无传卜常祀不郊皆非礼故书疏【正义曰曲礼论卜筮云旬之外曰逺某日旬之内曰近某日则卜者每旬一卜传称啓蛰而郊则周之三月郊之大期此云五卜者当是三月三卜四月又二卜皆不吉乃止也僖三十一年传云礼不卜常祀不应卜而卜以不吉而不郊皆非礼也】
　　五月公会晋侯齐侯宋公衞侯曹伯伐郑注晋侯太子州蒲也称爵见其生代父居位失人子之礼音义【见贤遍反】疏【正义曰如传文知晋侯是太子也汉末有汝南应劭作旧名讳议云昔者周穆王名满晋厉公名州满又有王孙满是同名不讳则此为州满或曰州蒲误耳今定本作蒲传无讥文知讥其生代父位失人子之礼者传称凡在丧公侯曰子父丧代位尚不称君生代父位讥之必矣传言立太子以为君若其不讥则不须此传是显其讥之意】
　　齐人来媵注无传媵伯姬也异姓来媵非礼也
　　丙午晋侯獳卒注六同盟据传丙午六月七日有日无月音义【獳乃侯反】疏【正义曰獳以宣九年即位十七年盟于断道元年于赤棘二年于袁娄五年于虫牢七年于马陵九年于蒲皆鲁晋俱在是六同盟也】
　　秋七月公如晋
　　冬十月
　　传十年春晋侯使籴茷如楚注籴茷晋大夫音义【籴徐徒吊反一音杜敖反又士吊反茷扶废反一音蒲发反又蒲艾反】报大宰子商之使也注子商楚公子辰使在前年音义【大音泰使所吏反下及注使在同】○衞子叔黑背侵郑晋命也注晋命衞使侵郑○郑公子班闻叔申之谋注改立君之谋三月子如立公子繻注子如公子班音义【繻音须】夏四月郑人杀繻立髠顽子如奔许注髠顽郑成公大子音义【髠苦门反顽如字徐五班反】栾武子曰郑人立君我执一人焉何益不如伐郑而归其君以求成焉晋侯有疾五月晋立大子州蒲以为君而会诸侯伐郑注生立子为君此父不父子不子经因书晋侯其恶明音义【州蒲本或作州满】郑子罕赂以襄钟注子罕穆公子襄钟郑襄公之庙钟子然盟于脩泽子驷为质注子然子驷皆穆公子荥阳卷县东有脩武亭音义【质音致卷音权字林立权反如淳汉书同音】辛巳郑伯归注郑伯归不书郑不告入○晋侯梦大厉被发及地搏膺而踊曰杀余孙不义注厉鬼也赵氏之先祖也八年晋侯杀赵同赵括故怒音义【被皮寄反搏音博踊音勇】疏【正义曰鬼怒言杀余孙不义必是枉死者之祖也景公即位以来唯有杀赵同赵括故知是赵氏之先祖赵氏先祖其人非一鬼不自言其名未知谁之鬼世本云公明生赵夙晋语云赵衰赵夙之弟则括之祖公明是也服防又以为公明之鬼凡为疫疠之鬼皆妖邪之气未必真是彼人故杜不复指斥】余得请于帝矣壊大门及寝门而入公惧入于室又壊戸公觉召桑田巫注桑田晋邑音义【壊音怪下同及寝门一本无及字觉古孝反】巫言如梦注巫云鬼怒如公所梦公曰何如曰不食新矣注言公不得及食新麦公疾病求医于秦秦伯使医缓为之注缓医名为犹治也音义【医于其反】未至公梦疾为二竖子曰彼良医也惧伤我焉逃之其一曰居肓之上膏之下若我何注肓鬲也心下为膏音义【惧伤我絶句焉徐于防反一读如字属上句逃之絶句肓徐音荒说文云心下鬲上也鬲音革】疏【正义曰此贾逵之言杜依用之古今传文皆以为膏之下贾服何休诸儒等亦皆以为膏虽凝者为脂释者为膏其实凝者亦曰膏故内则云小切狼臅膏则此膏谓连心脂膏也刘以为释首者为膏连心之脂不得称膏以为膏当为鬲改易传文而规杜氏非也】医至曰疾不可为也在肓之上膏之下攻之不可逹之不及药不至焉不可为也注逹针音义【攻音工】公曰良医也厚为之礼而归之六月丙午晋侯欲麦注周六月今四月麦始熟使甸人献麦注甸人主为公田者音义【甸徒练反】馈人为之召桑田巫示而杀之将食张如厠陷而卒注张腹满也音义【馈其媿反为如字张中亮反注同】小臣有晨梦负公以登天及日中负晋侯出诸厠遂以为殉注传言巫以明术见杀小臣以言梦自祸○郑伯讨立君者戊申杀叔申叔禽注叔禽叔申弟疏【正义曰此无文也以禽与申俱死当是坐其兄弟知是弟也】君子曰忠为令德非其人犹不可况不令乎注言申叔为忠不得其人还害身疏【正义曰言申叔忠诚为此令善之德施之于郑伯施非得其善人犹尚不可何况不有令徳者乎言令德者往年公孙申曰我出师以围许为将改立君者而纾晋使晋必归君是也】○秋公如晋注亲吊非礼晋人止公使送葬于是籴茷未反注是春晋使籴茷至楚结成晋谓鲁贰于楚故留公须籴茷还验其虚实冬葬晋景公公送葬诸侯莫在鲁人辱之故不书讳之也注讳不书晋葬也











　　春秋左传注疏卷二十六
　　春秋左氏传注疏卷二十六考证
　　丙午及荀庚盟丁未及孙良夫盟○孙复曰此公及荀庚孙良夫盟也不言公者二子伉也林尧叟曰聘而遂盟始于此
　　传讨邲之役也○赵汸补注曰晋自邲战后失郑故传自其始叛言之
　　传于是荀首佐中军矣○【臣召南】按自宣公十七年士会请老郤克为政荀首即已佐中军是以成二年传巫臣对楚王曰知防之父新佐中军不始于此年也传追叙于此年耳
　　传中行伯之于晋也其位在三○林尧叟曰中行伯即荀庚以荀林父为晋中行因以为氏故亦谓中行伯【臣召南】按晋三军将佐皆卿也时荀庚将上军故云位在三以下文大国卿有上中下言之正应是中卿耳杜注言是下卿孔疏言第三犹为下卿则其余皆下卿然则晋六卿惟中军将为上卿其中军佐即中卿乎
　　传齐侯朝于晋将授玉疏窃原马迁之意所以有此说者当读此传将授玉以为将授王遂饰成为此谬辞耳○【臣召南】按司马迁必因上传有晋作六军之文又误读此授玉为授王也
　　传士爕佐上军○林尧叟曰荀庚将上军不出故佐独行【臣浩】按晋军或全出或半行鞌之战三军俱出而将佐半行此役则中军将佐全出而上军惟其佐独行下军全不出也
　　传取汜祭疏荥阳中牟县○荥监本讹作荧今改正立武宫○公羊传曰武公之宫也啖助曰左传以为武军之宫非也若然炀宫复何谓乎刘敞曰鲁僭天子之礼学者习于鲁更张而大之曰鲁公之庙文世室也武公之庙武世室也人之迷固乆矣万斯大曰据昭十五年经书有事于武宫则公羊说是盖鞌战时祷于武公而得胜故立其宫也鲁人不知其非礼且儗之于鲁公之庙而称为世室明堂位遂亦侈言之武公之庙在懿孝为祢至闵公则亲尽而毁矣闵公至今八十年中断者三世一旦忽然更立于世字之义何居
　　传季文子以鞌之功立武宫○【臣召南】按左传亦不谓立武军杜氏傅会宣十二年传有潘党劝楚子立武军之文遂据为说耳服防曰鞌之战祷武公以求胜故立其宫解传极当孔氏必护杜注而驳服义何邪传下文言不可以立武及立武由己皆言夸耀战功之非非谓立武军也
　　传楚公子申公子成以申息之师救蔡○赵汸补注曰楚以申息为经营中国之本故三军二广不常出而大抵用申息之师僖二十五年以申息之师戍商密二十六年申公叔侯戍齐文九年息公子朱伐陈成六年以申息之师救蔡昔宣王之世申伯实以王舅为南国之屏翰所以干城王室秦汉之际南阳为要地故楚有图北方之志其君多居于申大合诸侯亦在焉
  </div>
  <div class="pagination">
   <a href="春秋左传注疏_page22.html">
    上一页
   </a>
   <span>
    ...
   </span>
   <a href="春秋左传注疏_page18.html">
    18
   </a>
   <a href="春秋左传注疏_page19.html">
    19
   </a>
   <a href="春秋左传注疏_page20.html">
    20
   </a>
   <a href="春秋左传注疏_page21.html">
    21
   </a>
   <a href="春秋左传注疏_page22.html">
    22
   </a>
   <span class="current-page">
    23
   </span>
   <a href="春秋左传注疏_page24.html">
    24
   </a>
   <a href="春秋左传注疏_page25.html">
    25
   </a>
   <a href="春秋左传注疏_page26.html">
    26
   </a>
   <a href="春秋左传注疏_page27.html">
    27
   </a>
   <a href="春秋左传注疏_page28.html">
    28
   </a>
   <span>
    ...
   </span>
   <a href="春秋左传注疏_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
