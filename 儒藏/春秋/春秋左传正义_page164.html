<!DOCTYPE html>
<html>
<head>
    <meta charset="UTF-8">
    <title>春秋左传正义 - 第 164 页/共 226 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传正义 - 第 164 页/共 226 页</h1>
    <div class="content">　　○正义曰：言伯父我亲犹自如此，则虽戎狄，其何有思义於我一人？既无恩亲，侵我亦无可责。
　　叔向谓宣子曰：“文之伯也，岂能改物？言文公虽霸，未能改正朔，易服色。
　　○伯如字，又音霸。翼戴天子，而加之以共。翼，佐也。自文以来，世有衰德，而暴灭宗周，宗周，天子。以宣示其侈，诸侯之贰，不亦宜乎？且王辞直，子其图之！”宣子说。王有姻丧，外亲之丧。
　　○说音悦。 
　　[疏]“王有姻丧”。
　　○正义曰：隐元年传云：“士逾月，外姻至。”姻是外亲，故杜云“外亲之丧”也。服虔云：妇之父曰姻。王之后丧父，於王亦有服义，故往吊。案妻父为姻，虽有此称，王之纳后，必取诸侯之女。后之父母，不得身在京师。往吊可耳，何以得致襚也？以致襚言之，知是外亲之丧耳。不知外亲丧是谁死。
　　使赵成如周吊，且致阎田与襚，襚，送死衣。
　　○襚音遂，赠死衣服。反颍俘。王亦使宾滑执甘大夫襄以说於晋。晋人礼而归之。宾滑，周大夫。
　　○俘，方夫反。滑，乎八反，又于八反。说如字，又音悦。 
　　夏，四月，陈灾。郑裨灶曰：“五年，陈将复封。封五十二年而遂亡。”子产问其故。对曰：“陈，水属也。陈，颛顼之后，故为水属。
　　○复，扶又反，下注复封皆同。 
　　[疏]“陈，水属”。
　　○正义曰：陈，颛顼之后。颛顼以水德王天下，故为水属也。陈是舜后，舜为土德，不近言土属，而远系颛顼为水属者，盖裨灶知陈将欲复兴，须取水为占验，假此以为言耳，未必帝王子孙，永与所承同德。楚之先世，尝为火官，即以火为楚象。岂复五行之官，后世皆依其行乎？此皆贤哲有以知之，非吾徒所测。
　　火，水妃也，火畏水，故为之妃。
　　○妃，方非反，一音配，注同。 
　　[疏]注“火畏”至“之妃”。
　　○正义曰：阴阳之书，有五行妃合之说：甲乙，木也。丙丁，火也。戊已，土也。庚辛，金也。壬癸，水也。木克土，土克水，水克火，火克金，金克木。木畏金，以乙为庚妃也。金畏火，以辛为丙妃也。火畏水，以丁为壬妃也。水畏土，以癸为戊妃也。土畏木，以已为甲妃也。杜用此说，故云“火畏水，故为之妃”也。服虔云：“火，离也。水，坎也。《易 卦》：《离》为中女，《坎》为中男，故火为水妃。”
　　而楚所相也。相，治也。楚之先祝融，为高辛氏火正，主治火事。
　　○相，息亮反，注同。 
　　[疏]注“相治”至“火事”。正义曰：相训助也。主火而助君为治，故以为治也。二十九年传曰：“火正口祝融。”颛顼氏有子曰犁，为祝融。《楚世家》云：高阳生称，称生卷章，卷章生犁。犁为高辛氏火正，甚有功，能光融天下，帝喾命曰祝融。共工作乱，帝使黎诛之而不尽，帝诛黎，而以其弟吴回为后，复居火正，为祝融。回生陆终，陆终生子六人，六曰季连，楚其后也。是楚之先为火正，治火事。
　　今火出而火陈，火，心星也。火出，於周为五月，而以四月出者，以《长历》推，前年误置闰。 
　　[疏]注“火心”至“置闰”。
　　○正义曰：襄九年传曰：“心为大火”，十七年传曰：“火出”，“於周为五月”。今经书“四月，陈灾”，传言“火出而火陈”。火得以四月出者，《长历》云：闰当在此年五月，后而在前年，故火以四月出也。《长历》以为前年闰八月，则此年四月五日得中气，二十日得五月节，故四月得火见。
　　逐楚而建陈也。水得妃而兴，陈兴则楚衰，故曰逐楚而建陈。 
　　[疏]注“水得”至“建陈”。
　　○正义曰：杜以陈为楚邑，楚人在陈，陈兴则楚衰，故曰逐楚而建陈。当谓逐去楚人之在陈者，若穿封戌为陈公者也，但殴逐楚国之人，於义甚通。刘炫乃改逐为遁，言火逃遁，去楚而建立陈国，而规杜，非也。
　　妃以五成，故曰五年。妃，合也。五行各相妃合，得五而成，故五岁而陈复封，为十三年陈侯吴归于陈传。
　　○妃音配，注妃并同。 
　　[疏]注“妃合”至“陈传”。
　　○正义曰：“妃，合”，《释诂》文也。《易 系辞》云：“天一地二，天三地四，天五地六，天七地八，天九地十。”“天数五，地数五，五位相得，而各有合。”郑玄云：天地之气各有五，五行之次：一曰水，天数也。二曰火，地数也。三曰木，天数也。四曰金，地数也。五曰土，天数也。此五者，阴无匹，阳无耦。故又合之：地六为天，一匹也。天七为地，二耦也。地八为天，三匹也。天九为地，四耦也。地十为天，五匹也。二五阴阳各有合，然后气相得，施化行也。是言五行各相妃合生数，以上皆得五而成，故云“五岁而陈将复封”。
　　岁五及鹑火，而后陈卒亡，楚克有之，天之道也，故曰：五十二年。”是岁岁在星纪，五岁及大梁，而陈复封。自大梁四岁而及鹑火，后四周四十八岁，凡五及鹑火，五十二年。天数以五为纪，故五及鹑火，火盛水衰。 
　　[疏]注“是岁”至“水衰”。
　　○正义曰：如杜所注，岁星每年而行一次，至昭三十二年，则岁星在寅，未至於丑。其传云：“越得岁而吴伐之”，故服氏以为“有事于武宫”之岁。龙度天门，谓十五年岁星从申越未而至午。历家以周天十二次，次别为百四十四分。岁星每年行一百四十五分，是岁星行一次外剩行一分，积一百四十四年乃剩行一次，故昭十五年得超一辰。今杜氏既无此义，而三十二年岁星得在丑者，但岁星之行，天之常数，超辰之义，不言自显，故杜不注。若然，楚卒灭陈，在哀十七年，则岁星当逾鹑火至鹑尾。而云“五及鹑火”者，以颛顼岁在鹑火而灭，故裨灶举大略而言云“五及鹑火”，不复细言残数。虽至鹑尾，亦经由鹑火。天有五星，又大微宫中有五帝坐，又四方中央亦有五，是天数以五为纪，故“丑及鹑火”也。岁星，天之贵神，所在之国必昌。岁在鹑火，火得岁星之助，火既盛而水则衰。
　　晋荀盈如齐逆女，自为逆。
　　○为，于伪反。还，六月，卒于戏阳。魏郡内黄县北有戏阳城。
　　○戏，许宜反。殡于绛，未葬。晋侯饮酒乐。膳宰屠蒯趋入，请佐公使尊。公之使人执尊酌酒，请为之佐。
　　○乐音洛。屠音徒。《礼记》作杜。蒯，苦怪反。使尊，如字亦所吏反。许之。公许之。而遂酌以饮工，工，乐师师旷也。
　　○饮，於鸩反，下又饮同。 
　　[疏]注“工乐师师旷也”。
　　○正义曰：《礼记 檀弓》说此事云：“知悼子卒，未葬，平公饮酒，师旷、李调侍。”知工即师旷也，外嬖叔即李调也。
　　曰：“女为君耳，将司聪也。乐所以聪耳。
　　○女音汝，下皆同。 
　　[疏]注“乐所以聪耳”。
　　○正义曰：乐以和心，声从耳入，故乐者所以聪耳。大师掌乐，务使君聪，故为君耳，将司聪也。
　　辰在子卯，谓之疾日。疾，恶也。纣以甲子丧，桀以乙卯亡，故国君以为忌日。
　　○丧，息浪反。 
　　[疏]注“疾恶”至“忌日”。
　　○正义曰：训疾为恶，言王者恶此日。不以举吉事也。《尚书 武成》篇云：“时甲子昧爽，受率其旅若林，会于牧野。罔有敌于我师，前徒倒戈，攻于后以北，血流漂杵”。是纣以甲子丧也。《诗》云：“韦顾既伐，昆吾夏桀”，言昆吾与桀同时死也。十八年传，“二月乙卯，周毛得杀毛伯过而代之。苌弘曰：毛得必亡，是昆吾稔之日也。”昆吾之死与桀同日，知桀以乙卯亡也。以此二王之亡为天诛之日，故国君以为忌日，恶此日也。《檀弓》云：“君子有终身之忧”，“故忌日不乐”。郑玄云：“谓死日也。”彼谓亲亡之日，至此日而念亲，故忌此日，“不用举吉事”，非是恶此日也。此与忌日名同意异。
　　君彻宴乐，学人舍业，为疾故也。君之卿佐，是谓股肱。股肱或亏，何痛如之！言痛疾过於忌日。
　　○舍音舍。为，于伪反，下为是同。女弗闻而乐，是不聪也。”不闻是义而作乐。又饮外嬖嬖叔，外都大夫之嬖者。 
　　[疏]注“外都”至“嬖者”。
　　○正义曰：此言外嬖嬖叔，即李调是也。《礼记》云：“调也，君之亵臣也。”既云亵臣，而谓之外嬖，知是外都大夫之嬖者，犹晋献公时有外嬖梁伍，东关嬖伍。
　　曰：“女为君目，将司明也。职在外，故主视。服以旌礼，旌，表也。礼以行事，事，政令。事有其物，物，类也。物有其容。容，貌也。今君之容，非其物也，有卿佐之丧而作乐欢会，故曰非其物。而女不见，是不明也。”亦自饮也，曰：“味以行气，气以实志，气和则志充。 
　　[疏]“服以”至“不明”。
　　○正义曰：吉有弁冕，凶有衰麻。礼有吉凶之异，作衣服以表之。如此之类，“是服以旌礼”也。《周礼 司服》：六冕以祭祀，皮弁以视朝，韦弁以即戎，冠弁以田猎。如此之类，是“礼以行事”也。传称“哀有哭泣，乐有歌舞”，如此之类，是“事有其物”，言行事各有其物类也。记称衰麻则有哀色，端冕则有敬色，介胃则有不可犯之色。《周礼 保氏》：教国子六仪：“一曰祭祀之容，二曰宾客之容，三曰朝廷之容，四曰丧纪之容，五曰军旅之容，六曰车马之容。”《少仪》曰：“言语之美，穆穆皇皇。朝廷之美，济济翔翔。祭祀之美，齐齐皇皇。车马之美，騑騑翼翼。鸾和之美，肃肃雍雍。”如此之类，是“物有其容”也。君有卿佐之丧，宜有悲哀之貌，而与群臣饮酒作乐，今君之容貌，非其类也，而女不见，是不明也。
　　志以定言，在心为志，发口为言。言以出令。臣实司味，二御失官，而君弗命，臣之罪也。”工与嬖叔，侍御君者，失官，不聪明。 
　　[疏]“味以”至“罪也”。
　　○正义曰：调和饮食之味以养人，所以行人气也。气得和顺，所以充人志也。志意充满，虑之於心，所以定言语也。详审言语，宣之於口，所以出号令也。臣实主掌食味，今工师不聪，叔也不明，二侍御者并失其官，而君不出令以罪之，必是食味失宜，是臣之罪也。
　　公说，彻酒。初，公欲废知氏而立其外嬖，为是悛而止。
　　○说音悦。知音智，下同。悛，七全反。 
　　[疏]“公说”至“而止”。
　　○正义曰：公心欲废知氏，故轻悼子之丧，不废饮酒，得蒯以礼责之，乃知君臣义重，其礼不可辄废，为是悛而止。悛，改也，改革前意也。《礼记》记此事，饮酒事同，而其言尽别。记是传闻，故与此异。二者必有一谬，当传实而记虚也。
　　秋，八月使荀跞佐下军以说焉。跞，荀盈之子知文子也。佐下军，代父也。说，自解说。
　　○跞，本又作栎，力狄反，徐音洛。 
　　孟僖子如齐殷聘，礼也。自叔老聘齐，至今二十年，礼意久旷，今脩盛聘，以无忘旧好，故曰礼。
　　○好，呼报反。 
　　[疏]注“自叔”至“曰礼”。
　　○正义曰：襄二十年，叔老聘齐，至今二十年，更不遣聘，是邦交礼意久旷绝也。殷训盛也。今脩盛聘，以无忘旧好，故礼之也。《聘礼》云：“小聘曰问，不享，有献不及夫人，主人不延几”，“不郊劳”。然则聘礼，经之所言，是大聘也。《王制》云：“诸侯之於天子也，比年一小聘，三年一大聘。”郑玄云：“小聘使大夫，大聘使卿。”聘礼既是大聘，使卿矣。殷聘，又当盛於大聘。不知以何为盛，或当享礼之物多矣。
　　冬，筑郎囿，书时也。季平子欲其速成也，叔孙昭子曰：“《诗》曰：‘经始勿亟，庶民子来。’《诗 大雅》。言文王始经营灵台，非急疾之，众民自以子义来，劝乐为之。
　　○亟，纪力反。乐，如字，又五教反，一音洛。 
　　[疏]“诗曰”至“子来”。
　　○正义曰：《大雅 灵台》之篇也。言文王经始灵台之基趾，其意勿使急成之，但其众民自以子成父事而来劝乐，而早成之耳。子成父事，不待督帅，故云“子来”，以示民乐之意。
　　焉用速成？其以剿民也。剿，劳也。
　　○焉，於虔反。剿，初交反，又子小反。无囿犹可，无民其可乎？” 
　　【经】十年，春，王正月。 
　　夏，齐栾施来奔。耆酒好内，以取败亡，故书名。
　　○耆，市志反，传同。好，呼报反。 
　　秋，七月，季孙意如、叔弓、仲孙玃帅师伐莒。三大夫皆卿，故书之。季孙为主，二子从之。 
　　[疏]注“三大”至“从之”。正义曰：成二年鞍之战，鲁四卿并书，此三卿皆书，重兵详内，故备书之。其他国行兵，唯书元帅而已，略外也。传云“平子伐莒取郠”，平丘又独见执，明是季孙为伐莒之主，二子从之。
　　戊子，晋侯彪卒。五同盟。
　　○彪，彼虬反。 
　　九月，叔孙婼如晋。 
　　葬晋平公。三月而葬，速。 
　　十有二月，甲子，宋公成卒。十一同盟也。无冬，史阙文。
　　○成音城，何休音恤。 
　　[疏]注“五同盟”。正义曰：彪以襄十六年即位，其年盟于湨梁，十九年于祝柯，二十年于澶渊，二十五年于重丘，二十七年于宋，不数元年虢会，是五同盟。
　　○注“十一同盟”。
　　○正义曰：成以成十六年即位，十七年盟于柯陵，十八年于虚朾，襄三年于鸡泽，五年于戚，九年于戏，十一年于亳城北，十五年及向戌盟于刘，十六年于溴梁，十九年于柷柯，二十年于澶渊，二十五年于重丘，二十七年于宋，元年于虢，皆鲁、宋俱在，凡十三同盟。杜意盟数多者不数特盟，襄十五年向戌盟于刘，及虢盟不数，故十一。刘炫并数，以规杜过，非也。如此数盟不同者，或由转写误。
　　【传】十年，春，王正月，有星出于婺女。（客星也，不书，非孛。
　　○婺，武付反。孛，满对反。）郑裨灶言於子产曰：“七月戊子，晋君将死。今兹岁在颛顼之虚，（岁，岁星也。颛顼之虚谓玄枵。
　　○裨，婢支反。虚，起鱼反，注同。枵，许骄反。） 
　　[疏]注“岁岁”至“玄枵”。
　　○正义曰：《释天》云：“玄枵，虚也。颛顼之虚，虚也。”郭璞曰：“虚在正北”，“颛顼水德，位在北方。”当以北方三次，以玄枵为中。玄枵次有三宿，又虚在其中。以水位在北，颛顼居之，故谓玄枵虚星，为颛顼之虚也。
　　姜氏、任氏，实守其地。姜，齐姓。任，薛姓。齐、薛二国守玄枵之地。
　　○任音壬，注同。居其维首，而有妖星焉，告邑姜也。客星居玄枵之维首。邑姜，齐大公女，晋唐叔之母。星占，婺女为既嫁之女，织女为处女。邑姜，齐之既嫁女，妖星在婺女，齐得岁，故知祸归邑姜。
　　○大音泰。 
　　[疏]“居其”至“姜也”。
　　○正义曰：维者纲也，玄枵次有三宿，女为其初，女是次之纲维也。居其维首，谓星居之也。其玄枵维首，而有妖异之星焉，以将死之妖告邑姜也。邑姜，齐女。告邑姜，言其子孙当死也。
　　邑姜，晋之妣也。天以七纪，二十八宿，面七。
　　○妣，必履反。宿音秀。 
</div>
    <div class="pagination">
<a href="春秋左传正义_page163.html">上一页</a><span>...</span><a href="春秋左传正义_page159.html">159</a><a href="春秋左传正义_page160.html">160</a><a href="春秋左传正义_page161.html">161</a><a href="春秋左传正义_page162.html">162</a><a href="春秋左传正义_page163.html">163</a><span class="current-page">164</span><a href="春秋左传正义_page165.html">165</a><a href="春秋左传正义_page166.html">166</a><a href="春秋左传正义_page167.html">167</a><a href="春秋左传正义_page168.html">168</a><a href="春秋左传正义_page169.html">169</a><span>...</span><a href="春秋左传正义_page165.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
