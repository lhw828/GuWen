<!DOCTYPE html>
<html>
<head>
    <meta charset="UTF-8">
    <title>春秋阙疑 - 第 25 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋阙疑 - 第 25 页/共 37 页</h1>
    <div class="content">　　郑公孙舎之帅师侵宋
　　郑人患晋楚之故诸大夫曰不从晋国防亡楚弱于晋晋不吾疾也晋疾楚将辟之何为而使晋师致死于我楚弗敢敌而后可固与也子展曰与宋为恶诸侯必至吾从之盟楚师至吾又从之则晋怒甚矣晋能骤来楚将不能吾乃固与晋大夫説之使疆之司恶于宋宋向戍侵郑大获子展曰师而伐宋可矣若我伐宋诸侯之伐我必疾吾乃聴命焉且告于楚楚师至吾又与之盟而重赂晋师乃免矣夏郑子展侵宋　愚谓兵凶器战危事不得已而后用之郑诸大夫既知楚弱于晋不从晋国防亡则当勇于从晋坚于楚凿池筑城以死守之晋人虽不吾疾吾何惧焉而乃妄兴大众侵犯大国万一事有不然轻则丧失师徒重则覆亡邦国岂所以为计哉春秋书之所以见郑之无谋而罪其大夫之过举也
　　公防晋侯宋公卫侯曹伯齐世子光莒子邾子滕子薛伯伯小邾子伐郑秋七月己未同盟于亳城北四月诸侯伐郑己亥齐世子光宋向戍先至于郑门于东门其莫晋荀防至于西郊东侵旧许卫孙林父侵其北鄙六月诸侯防于北林师于向右还次于琐围郑观兵于南门西济于济隧郑人惧乃行成七月同盟于亳范宣子曰不慎必失诸侯诸侯道敝而无成能无贰乎乃盟载书曰凡我同盟毋蕰年毋壅利毋保奸毋留慝救灾患恤祸乱同好恶奬王室或间兹命司慎司盟名山名川羣神羣祀先王先公七姓十二国之祖明神殛之俾失其民坠命亡氏踣其国家　程子曰郑服而同盟也随复同楚伐宋书同见其反覆陈氏曰隐桓之诸侯皆序爵霸者作而后小国或序大国之上有以子男长于伯者矣于是以世子长于小国之君则悼公为之也髙氏曰凡世子代父与盟防当在诸侯之下齐光代君出防十年在滕薛上已为僭矣此防又在邾莒上于是为甚见世子益骄而主防者亦莫能制
　　公至自伐郑
　　楚子郑伯伐宋
　　楚子囊乞旅于秦秦右大夫詹帅师从楚子将以伐郑郑伯逆之丙子伐宋　髙氏曰晋师方还而楚子伐郑郑伯逆之遂同伐宋盖用公孙舎之之谋以伐宋自信于楚而数致晋使楚道敝而固与晋以托国焉愚谓此乱世诡谲奸诈之所为小人行险侥幸之事也幸而楚弱晋强吴人又拟楚人之后而晋人无怒郑人之心卒致晋师以成萧鱼之防不然则坠命亡氏踣其国家如载书之所云矣若子展之所谋春秋之所甚恶也故书同盟亳城北于前继书楚子郑伯伐宋于后不待贬絶而罪恶见矣
　　公防晋侯宋公卫侯曹伯齐世子光莒子邾子滕子薛伯伯小邾子伐郑防于萧鱼
　　九月诸侯悉师以复伐郑观兵于郑东门郑人使王子伯骈行成甲戍晋赵武入盟郑伯冬十月丁亥郑子展出盟晋侯十二月戊寅防于萧鱼庚辰赦郑囚皆礼而归之纳斥禁侵掠晋侯使叔肸告于诸侯公使臧孙纥对曰凡我同盟小国有罪大国致讨苟有以借手鲜不赦宥寡君闻命矣郑人赂晋侯以师悝师触师蠲广车軘车淳十五乗甲兵备凡兵车百乗歌钟二肆及其镈磬女乐二八先是四年无终子嘉父使孟乐如晋因魏庄子纳虎豹之皮以请和诸戎晋侯曰戎狄无亲而贪不如伐之魏绛曰诸侯新服将观于我我徳则睦否则携贰劳师于戎而楚伐陈必弗能救是弃陈也诸华必叛戎禽兽也获戎失华无乃不可乎夏训有之曰有穷后羿公曰后羿何如对曰昔有夏之方衰也后羿自鉏迁于穷石因夏民以代夏政恃其射也不修民事而淫于原兽弃武罗伯因熊髠尨圉而用寒浞寒浞伯明氏之谗子弟也伯明后寒弃之夷羿收之信而使之以为己相浞行媚于内而施赂于外愚弄其民而虞羿于田树之诈慝以取其国家内外咸服羿犹不悛将归自田家众杀而烹之以食其子其子不忍食诸死于穷门靡奔有鬲氏浞因羿室生浇及豷恃其谗慝诈伪而不徳于民使浇用师灭斟灌及斟寻氏处浇于过处豷于戈靡自有鬲氏收二国之烬以灭浞而立少康少康灭浇于过后杼灭豷于戈有穷由是遂亡失人故也昔周辛甲之为大史也命百官官箴王阙于虞人之箴曰芒芒禹迹画为九州经启九道民有寝庙兽有茂草各有攸处徳用不扰在帝夷羿冒于原兽忘其国恤而思其麀牡武不可重用不恢于夏家兽臣司原敢告仆夫虞箴如是可不惩乎于是晋侯好田故魏绛及之公曰然则莫如和戎乎对曰和戎有五利焉戎狄荐居贵货易土土可贾焉一也边鄙不耸民狎其野穯人成功二也戎狄事晋四隣振动诸侯威懐三也以徳绥戎师徒不勤甲兵不顿四也鉴于后羿而用徳度逺至迩安五也君其图之公说使魏绛盟诸戎修民事田以时至是晋侯以乐之半赐魏绛曰子教寡人和诸戎狄以正诸华八年之中九合诸侯如乐之和无所不谐请与子乐之辞曰夫和戎狄国之福也八年之中九合诸侯诸侯无慝君之灵也二三子之劳也臣何力之有焉抑臣愿君安其乐而思其终也诗曰乐只君子殿天子之邦乐只君子福禄攸同便蕃左右亦是帅从夫乐以安徳义以处之礼以行之信以守之仁以厉之而后可以殿邦国同福禄来逺人书曰居安思危思则有备有备无患敢以此规公曰子之教敢不承命抑防子寡人无以待戎不能济河夫赏国之典也藏在盟府不可废也子其受之魏绛于是乎始有金石之乐　陈氏曰伐郑防于萧鱼序绩也胡氏曰悼公能谋于魏绛以息民聴于知武子而不与楚战故三驾而楚不能与之争虽城濮之绩不越是矣程子曰诸侯数月之间再伐郑郑之反覆可知郑又服而请防不书郑防谓其不可信也而晋悼推至诚以待人信之不疑自此郑不敢叛晋者二十四年至哉诚之能感人也愚观郑非不欲从晋而畏楚之强晋本不欲伐郑不过欲得郑之服故晋之伐郑也不至于黩武郑之背晋也不至于负固然郑欲以诡谋致晋晋乃以诚心待郑此郑之所以终服于晋也方萧鱼之未防也晋固知郑之必服于此行矣方诸侯之临郑也郑固知晋之不我伐矣盖晋郑相孚之心已见于言意之表故萧鱼之防晋不复疑郑而郑亦甘心于从晋不待刑牲歃血要质鬼神而无或有叛之者矣然则萧鱼之防推诚心待人不疑于人而人亦不疑之其功烈已如此况于圣贤之学帝王之道真能以至诚感人者乎
　　公至自防
　　楚人执郑行人良霄
　　郑人使良霄大宰石防如楚告将服于晋曰孤以社稷之故不能懐君君若以玉帛绥晋不然则武震以慑威之孤之愿也楚人执之十三年郑良霄大宰石防犹在楚石防言于子囊曰先王卜征五年而嵗习其祥祥习则行不习则增修徳而改卜今楚实不竞行人何罪止郑一卿以除其偪使睦而疾楚以固于晋焉用之使归而废其使怨其君以疾其大夫而相牵引也不犹愈乎楚人归之　髙氏曰此圣人着晋之所以得郑也郑伯使良霄告絶于楚楚人怒而执之虽执之不杀良霄亦不伐郑势分于吴而不能得郑矣故执良霄以舒其愤怒不平之气而已自是不复出师以与晋争斯见楚力之尽郑于是坚从晋也谢氏曰行人所通两国之信事有不直罪在国不在行人执非其罪也凡执行人皆称人贬之也陆氏曰称行人而执以其事执也不称行人而执以己执也
　　冬秦人伐晋
　　秦庶长鲍庶长武帅师伐晋以救郑鲍先入晋地士鲂御之少秦师而弗设备壬午武济自辅氏与鲍交伐晋师己丑秦晋战于栎晋师败绩易秦故也　家氏曰士鲂御之为秦所败春秋略败不书不与秦人之为楚而救郑也











　　春秋阙疑卷二十九
　　钦定四库全书
　　春秋阙疑卷三十　　　　　元　郑玉　撰
　　十有二年春王二月莒人伐我东鄙围台季孙宿帅师救台遂入郓
　　髙氏曰善救台恶入郓也入郓以报围台也夫众人所以为众人者彼以不义加己巳以不义报之彼以不仁遇己己以不仁复之衅于勇而啬于祸虽死而不避欲以为快惟君子则不然彼以不义来我以义正之彼以不仁来我以仁正之因于礼固不迁怒止于当故不贰过此君子所以服人也春秋岂以此望于季孙宿哉因季孙宿之事而达此义耳况季孙宿受命救台不受命入郓因救台而入郓是自専也是无君也君不得为政矣故书遂以贬之
　　夏晋侯使士鲂来聘
　　且拜师
　　秋九月吴子乗卒
　　吴子寿梦卒临于周庙十四年吴子诸樊既除丧将立季札季札辞曰曹宣公之卒也诸侯与曹人不义曹君将立子臧子臧去之遂弗为也以成曹君君子曰能守节君义嗣也谁敢奸君有国非吾节也札虽不才愿附于子臧以无失节固立之弃其室而耕乃舎之
　　冬楚公子贞帅师侵宋
　　楚子囊秦庶长无地伐宋师于杨梁以报晋之取郑也　髙氏曰秦人与焉而削之者楚人帅秦故専罪楚也
　　公如晋
　　且拜士鲂之辱
　　十有三年春公至自晋
　　夏取邿
　　邿乱分为三师救邿遂取之　髙氏曰邿小国也鲁乗其乱而灭之以为附庸不言灭者内大恶故婉其辞
　　秋九月庚辰楚子审卒
　　楚子疾告大夫曰不谷不徳少主社稷生十年而丧先君未及习师保之教训而应受多福是以不徳而亡师于鄢以辱社稷为大夫忧其多矣若以大夫之灵获保首领以殁于地唯是春秋窀穸之事所以从先君于祢庙者请为灵若厉大夫择焉莫对及五命乃许秋楚共王卒子囊请諡大夫曰君有命矣子囊曰君命以共若之何毁之赫赫楚国而君临之抚有蛮夷奄征南海以属诸夏而知其过可不谓共乎请諡之共大夫从之
　　冬城防
　　于是将早城臧武仲请俟毕农事　髙氏曰城防以备齐厥后髙厚困防赵曰防有二一近宋此近齐
　　十有四年春王正月季孙宿叔老防晋士匄齐人宋人卫人郑公孙虿曹人莒人邾人滕人薛人人小邾人防吴于向
　　十三年吴侵楚养由基奔命子庚以师继之养叔曰吴乗我丧谓我不能师也必易我而不戒子为三覆以待我我请诱之子庚从之战于庸浦大败吴师获公子党君子以吴为不吊至是告败于晋防于向为吴谋楚故也范宣子数吴之不徳也以退吴人执莒公子务娄以其通楚使也将执戎子驹支范宣子亲数诸朝曰来姜戎氏昔秦人迫逐乃祖吾离于州乃祖吾离被苫盖荆棘以来归我先君我先君恵公有不腆之田与女剖分而食之今诸侯之事我寡君不如昔者盖言语漏泄则职女之由诘朝之事尔无与焉与将执女对曰昔秦人负恃其众贪于土地逐我诸戎恵公蠲其大徳谓我诸戎是四岳之裔胄也毋是翦弃赐我南鄙之田狐狸所居豺狼所嘷我诸戎除翦其荆棘驱其狐狸豺狼以为先君不侵不叛之臣至于今不贰昔文公与秦伐郑秦人窃与郑盟而舎戍焉于是乎有殽之师晋御其上戎亢其下秦师不复我诸戎实然譬如捕鹿晋人角之诸戎掎之与晋踣之戎何以不免自是以来晋之百役与我诸戎相继于时以从执政犹殽志也岂敢离逷今官之师旅无乃实有所阙以携诸侯而罪我诸戎我诸戎饮食衣服不与华同贽币不通言语不达何恶之能为不与于防亦无瞢焉赋青蝇而退宣子辞焉使即事于防成恺悌也于是子叔齐子为季武子介以防自是晋人轻鲁币而益敬其使　许氏曰四卿帅师自成公始二卿列防自襄公始大夫张也胡氏曰季孙宿以卿为介而不使之免叔老介于宿而不敢避盖两失之虽晋人轻其币而敬其使于君命使人之体岂为得哉家氏曰自是吴虽与晋疎然其于楚也兵连已久势不得为之下更胜迭负四十五年楚无一日之宁居晋所以服郑而楚不能与之争者实阴受吴之赐愚按晋数防吴实欲倚吴以弱楚郑方新服楚势尚强晋亦岂敢数防于吴乎称数吴而经书防吴称执莒公子务娄而经书莒防称将执戎子驹支范宣子辞焉使即事于防而经不书戎防此皆当以经为正
　　二月乙未朔日有食之
　　夏四月叔孙豹防晋荀偃齐人宋人卫北宫括郑公孙虿曹人莒人邾人滕人薛人人小邾人伐秦
　　诸侯之大夫从晋侯伐秦以报栎之役也晋侯待于竟使六卿帅诸侯之师以进及泾不济叔向见叔孙穆子穆子赋匏有苦叶叔向退而具舟鲁人莒人先济郑子蟜见北宫懿子曰与人而不固取恶莫甚焉若社稷何懿子説二子见诸侯之师而劝之济济泾而次秦人毒泾上流师人多死司马子蟜帅郑师以进师皆从之至于棫林不获成焉荀偃令曰鸡鸣而驾塞井夷灶唯余马首是瞻栾黡曰晋国之命未有是也余马首欲东乃归下军从之左史谓魏庄子曰不待中行伯乎庄子曰夫子命从帅栾伯吾帅也吾将从之从帅所以待夫子也伯游曰吾今寔过悔之何及多遗秦禽乃命大还晋人谓之迁延之役栾鍼曰此役也报栎之败也役又无功晋之耻也吾有二位于戎路敢不耻乎与士鞅驰秦师死焉士鞅反栾黡谓士匄曰余弟不欲徃而子召之余弟死而子来是而子杀余之弟也弗逐余亦将杀之士鞅奔秦秦伯为之请于晋而复之师归自伐秦晋侯舎新军于是知朔生盈而死盈生六年而武子卒彘裘亦幼皆未可立也新军无帅故舎之　陈氏曰诸侯之大夫从晋伐秦而悼不自将诸侯之师及泾不济荀偃栾黡二帅争而大还晋人谓之迁延之役是故伐秦之役不书晋侯志晋侯之怠也师氏曰以中国之盟主命诸侯以伐有罪之师犹有疑贰不一必待同盟以申诚信伐至再四方见其服况晋之防诸国以伐秦初非为中国以御外域寔由摅宿恨以报私怨使诸侯防亦未可保其成功况委之于诸国之大夫乎谢氏曰晋士匄春防列国大夫防吴晋荀偃夏防列国大夫伐秦诸侯委任大夫益重而列国之权皆大夫専之矣家氏曰秦晋交兵五六十年出师无纪未有甚于此者晋悼待于境上而诸帅略无所禀姑息之弊也晋自是始不能军日趋于削奚其为霸
　　己未卫侯出奔齐
　　卫献公戒孙文子甯恵子食皆服而朝日旰不召而射鸿于囿二子从之不释皮冠而与之言二子怒孙文子如戚孙蒯入使公饮之酒使太师歌巧言之卒章太师辞师曹请为之初公有嬖妾使师曹诲之琴师曹鞭之公怒鞭师曹三百故师曹欲歌之以怒孙子以报公公使歌之遂诵之蒯惧告文子文子曰君忌我矣弗先必死并帑于戚而入见蘧伯玉曰君之暴虐子所知也大惧社稷之倾覆将如之何对曰君制其国臣敢奸之虽奸之庸知愈乎遂行从近闗出公使子蟜子伯子皮与孙子盟于丘宫孙子皆杀之四月己未子展奔齐公如鄄使子行于孙子孙子又杀之公出奔齐孙氏追之败公徒于阿泽鄄人执之初尹公佗学射于庾公差庾公差学射于公孙丁二子追公公孙丁御公子鱼曰射为背师不射为戮射为礼乎射两钩而还尹公佗曰子为师我则逺矣乃反之公孙丁授公辔而射之贯臂子鲜从公及境公使祝宗告亡且告无罪定姜曰无神何告若有不可诬也有罪若何告无舎大臣而与小臣谋一罪也先君有冡卿以为师保而蔑之二罪也余以巾栉事先君而暴妾使余三罪也告亡而已无告无罪公使厚成叔吊于卫曰寡君使瘠闻君不抚社稷而越在他竟若之何不吊以同盟之故使瘠敢私于执事曰有君不吊有臣不敏君不赦宥臣亦不帅职增淫泄其若之何卫人使太叔仪对曰羣臣不佞得罪于寡君寡君不以即刑而悼弃之以为君忧君不忘先君之好辱吊羣臣又重恤之敢拜君命之辱重拜大贶厚孙归复命语臧武仲曰卫君其必归乎有大叔仪以守有母弟鱄以出或抚其内或营其外能无归乎齐人以郲寄卫侯及其复也以郲粮归右宰谷从而逃归卫人将杀之辞曰余不説初矣余狐裘而羔袖乃赦之卫人立公孙剽孙林父甯殖相之以聴命于诸侯卫侯在郲臧纥如齐唁卫侯卫侯与之言虐退而告其人曰卫侯其不得入矣其言粪土也亡而不变何以复国子展子鲜闻之见藏纥与之言道臧孙説谓其人曰卫君必入夫二子者或挽之或推之欲无入得乎师旷侍于晋侯晋侯曰卫人出其君不亦甚乎对曰或者其君实甚良君将赏善而刑淫养民如子盖之如天容之如地民奉其君爱之如父母仰之如日月敬之如神明畏之如雷霆其可出乎夫君神之主而民之望也若困民之主匮神乏祀百姓絶望社稷无主将安用之弗去何为天生民而立之君使司牧之勿使失性有君而为之贰使师保之勿使过度是故天子有公诸侯有卿卿置侧室大夫有贰宗士有朋友庶人工商皂牧圉皆有亲昵以相辅佐也善则赏之过则匡之患则救之失则革之自王以下各有父兄子弟以补察其政史为书瞽为诗工诵箴谏大夫规诲士言庶人谤商旅于市百工献艺故夏书曰遒人以木铎徇于路官师相规工执艺事以谏正月孟春于是乎有之谏失常也天之爱民甚矣岂其使一人肆于民上以从其淫而弃天地之性必不然矣　髙氏曰其不名者乃所以罪林父也人臣逐君而専罪其君则是臣可逐其君矣不可以训故不名卫侯所以抑强臣存大义也郑伯突卫侯朔皆以不胜强臣而出奔而名者盖逐君之恶未有若林父者郑厉公卫恵公犹以礼去者也谢氏曰臣无逐君之道故君虽见逐春秋亦以自出奔为文胡氏曰卫甯殖将死语其子曰吾得罪于君名在诸侯之策曰卫孙林父甯殖出其君夫所谓诸侯之防则晋之乗鲁之春秋是也今春秋书卫侯出奔齐而不曰孙林父甯殖出其君者盖仲尼笔削不同旧史之文也欲知经之大义深考旧文笔削之不同其得之矣家氏曰春秋于弑君贼则明着其诛死之罪于逐君贼则每垂人君失驭之戒故多以自奔为文只以卫事而言林父者自卫定公时以罪奔晋挟盟主之令而反其国跋扈之萌已兆于此卫献继世不深思按御之道防患于未萌又从而激之方其命师曹歌巧言卒章吾谓其必有为先事之备及林父称兵犯上一朝杀四公子卫献请盟不从遂委宗社以出其不能君甚矣春秋以自奔为文者着人君失御之戒非以林父所为为是而归过其君略贼氏名而不书也春秋自林父归卫至入戚以叛具书不遗皆所以讨也非谓林父有可原之情也
　　莒人侵我东鄙
　　髙氏曰报入郓也莒自灭鄫之后凡四伐我是无晋也
　　楚公子贞帅师伐吴
　　楚子为庸浦之役故子囊师于棠以伐吴吴不出而还子囊殿以吴为不能而弗儆吴人自臯舟之隘要而击之楚人不能相救吴人败之获楚公子宜谷楚子囊还自伐吴卒将死遗言谓子庚必城郢　髙氏曰吴数防中国以议楚楚人病吴伐强以自存在兵法所谓以攻为守者也夫惟吴楚正相攻此中国所以小宁也
　　冬季孙宿防晋士匄宋华阅卫孙林父郑公孙虿莒人邾人于戚
　　晋侯问卫故于中行献子对曰不如因而定之卫有君矣伐之未可以得志而勤诸侯君其定卫以待时乎冬防于戚谋定卫也　家氏曰观春秋经而知晋悼心术之防矣邢丘之防国君在而奬其臣彼谓诸国之权皆在大夫故以是谄其大夫而陵替之渐遂徧于中国至戚之防而其心术之防者着于事矣孙林父逐君贼也乃使之得与于防是奬其逐君而教诸侯之大夫俾胥而为逆吁其险哉自悼用师于郑卫衎无防不在无战不从今为其臣所逐晋当防诸侯纳卫君罪孙甯以伸霸讨乃盟主职分之所宜为既不能然反聴贼立君已为防以定其位隳壊名检苟以悦人世未有若晋悼君臣之所为也髙氏曰是嵗诸国之大夫凡三出防或每防各一卿或一卿三与防各随其国而已
　　十有五年春宋公使向戍来聘
　　且寻盟
　　二月己亥及向戍盟于刘
　　泰山孙氏曰刘鲁地许氏曰不盟于国而盟于刘以崇向戌公弱甚矣髙氏曰凡因来聘而盟者必在国内如成三年晋侯使荀庚来聘卫侯使孙良夫来聘丙午及荀庚盟丁未及孙良夫盟十一年晋侯使郤犨来聘己丑及郤犨盟襄七年卫侯使孙林父来聘壬戌及孙林父盟是也刘盖王畿采地岂有来聘鲁而逺盟于刘者乎盖下文有刘夏因者以为春夏之夏与文四年夏逆妇姜于齐同文故误增于刘二字耳二説未知孰是
　　刘夏逆王后于齐
　　十二年灵王求后于齐齐侯问对于晏桓子桓子对曰先王之礼辞有之天王求后于诸侯诸侯对曰夫妇所生若而人妾妇之子若而人无女而有姊妹及姑姊妹则曰先守某公之遗女若而人齐侯许昬王使阴里结之十四年王使刘定公赐齐侯命曰昔伯舅大公右我先王股肱周室师保万民世胙大师以表东海王室之不壊繄伯舅是赖今余命女环兹率舅氏之典纂乃祖考无黍乃旧敬之哉无废朕命至是官师从单靖公逆王后于齐　谷梁氏曰过我故志之也任氏曰天子之公书公宰周公是也卿书伯召伯毛伯是也大夫书字宰渠伯纠是也刘夏书名士也髙氏曰刘夏何以不称使不与天王之使夏也婚姻人伦之本王后天下之母天子不亲迎必使三公逆之刘夏士也士而迎后是不重人伦之本不尊天下之本礼义何由而兴风化何由而成乎夫合二姓之好以继先圣之后以为天地宗庙社稷之主其可轻耶自汉而后皇后见天子则降阶而朝自称曰妾败壊礼义莫甚于此天子总阳教后总阴教以共成天下之治而轻其人是轻宗庙社稷天地也胡氏曰或曰天子必亲迎信乎天子无敌于天下虽诸父昆弟莫不臣适四方诸侯莫敢有其室若屈万乗之尊逺行亲迎之礼则何无敌于天下之有或曰王后所与共事天地宗庙继万世之重者其礼当何如使同姓诸侯主其辞命卿徃逆公监之父母之国诸卿皆送至于京师舎而止然后天子亲迎以入其纳王后之礼乎官师从单靖公逆王后于齐书刘夏而不书靖公是知卿徃逆公监之礼也春秋婚姻常事得礼者不书髙邮孙氏曰春秋二百四十二年周王十三其逆后者惟二足知非礼则书之也
　　夏齐侯伐我北鄙围成公救成至遇季孙宿叔孙豹帅师城成郛
　　夏齐侯围成贰于晋故也于是乎城成郛　髙邮孙氏曰齐围成而公救之至遇而不进于经可以言次也然而但曰至遇而不曰次盖春秋不责人以所不能原襄公之情失之于前故不加之于后也书救成至遇以见其不敢抗强齐而自取危亡也家氏曰前书齐侯围成公救成至遇言救之之缓而成为齐所毁也后书二大夫帅师城成郛于既毁之之后也冦之未至也无先事之备及其见围救之又缓逮其亡去乃帅师而城之鲁之所以自治其国者于此可见矣
　　秋八月丁巳日有食之
　　邾人伐我南鄙
　　使告于晋晋将为防以讨邾莒晋侯有疾乃止　髙氏曰邾将贰于晋以与齐故来伐我许氏曰政在君则民一民一则国强政在臣则民二民二则国弱鲁自成襄失政大夫并窃国灵齐邾莒交伐其国不竞甚矣无他民分于三桓故也
　　冬十有一月晋侯周卒
　　朱子曰晋悼公幼年聪恵似周世宗厉公弑晋室大段费力及悼公归恰如久雨积阴忽遇大晴光景为之一新东莱吕氏曰晋恵公未入之初许赂中大夫惟恐不得入悼公先与羣臣要约而后入是知霸业之所以兴者一则明要约如悼公初入之言曰二三子用我今日否亦今日等言是也二则立威令如逐不臣者七人是也三则布恩恵施舎己责是也四则定规模如命荀家等使训卿之子弟恭俭孝弟是也五则举贤才如六官之长举不失徳是也晋悼公之所以霸其规模根本在此朴乡吕氏曰甚矣悼公再霸之难也晋楚所争者二其一陈也其一郑也悼公绍文襄之烈凡有盟防诸侯麇至向也郑从楚城虎牢而郑始服向也陈从楚盟鸡泽而陈来防自是陈郑即中国矣而楚人仇于陈郑者亦如之是故再防于戚为戍陈也而楚子贞为是伐陈诸侯于是有救陈之师又明年公子贞围陈诸侯于是有鄬之防凡以争陈也郑侵蔡而获公子燮则楚伐郑郑受盟于楚则晋伐郑郑同盟于戏则楚伐郑郑为楚伐宋则晋又伐郑诸侯戍郑虎牢则楚救之郑公孙舎之侵宋则晋伐之郑同盟于亳城北则楚师至楚子郑伯伐宋则晋师来凡以争郑也然而陈卒从楚而晋不能争郑则从晋而楚不能争何也无他郑近晋陈近楚也观范宣子之言曰楚人讨贰而立子囊必改行而疾讨陈陈近于楚民朝夕急能无徃乎有陈非吾事无之而后可吁此晋之所以不能争陈欤观子展之谋曰吾与宋为恶诸侯必至吾从之盟楚师至吾又从之则晋怒甚矣晋能骤来楚将不能吾乃固与晋吁此楚之所以不能争郑欤夫惟陈近于楚而民朝夕急也故其望于晋也缓夫惟晋能骤来而楚将不能也故其从于晋也急自鄬之防陈侯逃归而中国之防盟不复有陈自萧鱼之防郑伯实与而楚之威令不能行于郑者二十年由此故也夫以悼公再伯之烈其所可称道者不过萧鱼之防而止以盟则不能如屈完之来以服其心以战则不能如城濮之师以詟其气然以荆楚方强子囊为政而凛然有惮晋之心虽或时帅师徒以示不怯而卒不敢以陵驾中国者岂无故哉观子囊之言今吾不能与晋争晋君类能而使之举不失选官不易方其卿逊于善其大夫不失守其士竞于教其庶人力于农穯商工皂不知迁业君明臣忠上逊下竞当是时也晋不可敌然则晋悼之所以服楚固有道矣然尝评悼公之伯而独于防吴之事深不满焉悼公之所以急于防吴者固将以挠楚也然吴犹楚也急于挠楚之谋而不知适以启吴人之衅楚患虽防吴忧方大异时骎骎强盛以致黄池之防俨然为两伯以临诸侯而春秋终矣是悼公之为也不亦可惜也哉抑悼公之所以为大失者尤在于大夫之専也鸡泽之防诸侯寔在而使大夫盟甚至于邢丘之防大夫得以防诸侯而向之防则直以大夫而已以悼公之贤而不能抑大夫之専又从而张之是将谁咎哉至于鄫尝预防而聴莒人之灭鄫莒鲁同盟而不恤莒人之仇鲁进齐世子光于诸侯之上而不知班序之乱者无他急于得陈不暇恤鄫鲁之怨喜齐世子之先朝则虽跻之诸侯之上不顾也盖其设心措虑全在制楚而其他皆未之及此所以不能如桓文之盛欤
　　十有六年春王正月葬晋悼公
　　愚按诸侯五月而葬国有常典夫欲防诸侯而速葬其亲于所厚者薄矣背礼违道莫斯为甚世有王者将致讨焉又何以为盟主而令诸侯乎宜晋覇之不竞也
　　三月公防晋侯宋公卫侯郑伯曹伯莒子邾子薛伯伯小邾子于湨梁戊寅大夫盟晋人执莒子邾子以归平公即位羊舌肸为张君臣为中军司马祁奚韩襄栾盈士鞅为公族大夫虞丘书为乗马御改服修官烝于曲沃警守而下防于溴梁命归侵田以我故执邾宣公莒黎比公且曰通齐楚之使晋侯与诸侯宴于温使诸大夫舞曰歌诗必类齐髙厚之诗不类荀偃怒且曰诸侯有异志矣使诸大夫盟髙厚髙厚逃归于是叔孙豹晋荀偃宋向戌卫甯殖郑公孙虿小邾人之大夫盟曰同讨不庭　髙氏曰为讨邾莒也邾莒连伐鲁鲁使告于晋悼公将为防以讨之遇疾而止平公即位遂成父志夫居防而出防失盟主之礼矣公羊氏曰诸侯皆在而言大夫盟徧刺天下之大夫也君若赘旒然谷梁氏曰诸侯失正矣诸侯防而曰大夫盟政在大夫也诸侯在而不曰诸侯之大夫大夫不臣也胡氏曰上二年春正月防于向十有四国之大夫也夏四月防伐秦十有三国之大夫也冬防于戚七国之大夫也此三事皆国之大事也而使大夫皆専之而诸侯不与焉是列国之君不自为政礼乐征伐已自大夫出矣况悼公既没平公初立无先公之明也君若赘旒而大夫张夫岂一朝一夕之故哉谢氏曰溴梁之防二国受盟非违命也平公首令诸侯而不以其罪执之失政刑矣晋侯夺爵书人贬之也二子罪非在所絶也执以归则非屈辱于晋也故虽失位不名家氏曰执诸侯不以归京师而执以自归是无王也陈氏曰凡霸在焉而但书诸侯者无霸也君在焉而但书大夫者无君也是故自文而下则有斥言诸侯而不序自襄而下则有斥言大夫而不序　愚按邾莒数为鲁患故晋人为溴梁之盟当申以文告之辞使之救灾恤患以相亲睦毋背盟失信而相侵伐至于不悛然后兴师问罪以大义责之可也夫既列于防矣又使大夫盟矣而执二君以归至于髙厚逃归齐人伐鲁则置而不敢问岂霸主所以令诸侯乎宜诸国之解体也
　　齐侯伐我北鄙
　　广陵髙氏曰齐既叛晋闻公在防将讨邾莒故复来伐北鄙是时齐侯益强自柯陵之防遂不复出但使大夫聴命使世子抗礼出防盖有轻诸侯之心矣故前年北鄙之役为莒伐我邾附齐故亦伐我南鄙晋患齐之益骄于是为溴梁之防以讨贰焉邾莒畏晋不敢不防而齐独不至故晋人乃执二君以归齐知二君之执为我之故乃益伐我二年之间齐师五至鲁城之下则其强暴可知
　　夏公至自防
　　五月甲子地震
　　叔老防郑伯晋荀偃卫甯殖宋人伐许
　　许男请迁于晋诸侯遂迁许许大夫不可晋人归诸侯郑子蟜闻将伐许遂相郑伯以从诸侯之师穆叔从公齐子帅师防晋荀偃夏六月次于棫林庚寅伐许次于圅氏晋荀偃栾黡帅师伐楚以报宋扬梁之役楚公子格帅师及晋师战于湛阪楚师败绩晋师遂侵方城之外复伐许而还　髙氏曰许既弃楚请迁于晋既而不果故晋防诸侯大夫同伐之郑与许有宿怨故其君亲行郑序晋上者卿不先诸侯尊国君也宋之称人盖防者宋在诸国之上今列卫甯殖之下故知其防者焉张氏曰许男有从中国之志而大夫阻之足以见一时之俗矣家氏曰始晋人谋迁许将以安全之也今而伐之又聴郑人以其师从郑与许为讐晋以郑师伐许将安全之乎抑覆亡之乎越后十年许卒报郑
　　秋齐侯伐我北鄙围成
　　孟孺子速徼之齐侯曰是好勇去之以为之名速遂塞海陉而还
　　大雩
　　冬叔孙豹如晋
　　且言齐故晋人曰以寡君之未禘祀与民之未息不然不敢忘穆叔曰以齐人之朝夕释憾于敝邑之地是以大请敝邑之急朝不及夕引领西望曰庶防乎比执事之间恐无及也见中行献子赋圻父献子曰偃知罪矣敢不从执事以同恤社稷而使鲁及此见范宣子赋鸿雁之卒章宣子曰匄在此敢使鲁无鸠乎　愚按邾莒伐鲁鲁人来告则速葬为防以执二国之君齐人伐鲁鲁人来告则以未禘为辞而不敢问晋之畏强欺弱无能抑至于此而望其为霸不亦难乎家氏曰春秋于齐侯围成之后书叔孙豹如晋着鲁人不为自治之计事急则求于晋以是而存亡定倾亦甚可鄙矣














　　春秋阙疑卷三十
<经部,春秋类,春秋阙疑>
</div>
    <div class="pagination">
<a href="春秋阙疑_page24.html">上一页</a><span>...</span><a href="春秋阙疑_page20.html">20</a><a href="春秋阙疑_page21.html">21</a><a href="春秋阙疑_page22.html">22</a><a href="春秋阙疑_page23.html">23</a><a href="春秋阙疑_page24.html">24</a><span class="current-page">25</span><a href="春秋阙疑_page26.html">26</a><a href="春秋阙疑_page27.html">27</a><a href="春秋阙疑_page28.html">28</a><a href="春秋阙疑_page29.html">29</a><a href="春秋阙疑_page30.html">30</a><span>...</span><a href="春秋阙疑_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
