<!DOCTYPE html>
<html>
 <head>
  <meta charset="utf-8"/>
  <title>
   春秋会通 - 第 15 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋会通 - 第 15 页/共 27 页
  </h1>
  <div class="content">
   秋天王使王季子来聘左氏【刘康公来报聘注报孟献子也天王之母弟食采于刘天子大夫称字】公羊【王季子者何天子之大夫也其称王季子何贵也其贵奈何母弟也】谷梁【其曰王季王子也其曰子尊之也聘问也】胡氏【公羊曰王季子者王之母弟也王有时聘以结诸侯之好礼也宣公享国至是十年不朝于周而比年朝齐不奔王丧而奔齐侯丧不遣贵卿防匡王葬而使归父防齐侯之葬纵未举法勿聘焉犹可也而使王季子来王灵益不振矣自是王聘春秋亦不书矣】
　　【案王聘七止于此】
　　公孙归父帅师伐邾取绎【邾邑鲁国邹县北有绎山盖别有绎邑近在邾都之旁亦因山而名非邾所迁之都也公羊绎作蘱】胡氏【用贵卿为主将举大众出征伐不施于乱臣贼子奉天讨罪而陵弱侵小近在邦域之中附庸之国是为盗也当此时陈有弑君之乱既来赴告藏在诸侯之防矣曽不是图而有事于邾不亦傎乎故四国伐郑贬而称人鲁人伐邾特书取绎以罪之也】
　　大水公羊【注先是城平阳取根牟及蘱役重民怨之所生】张氏【隂长阳消夷狄乘衅之徴】季孙行父如齐冬公孙归父如齐左氏【季文子初聘于齐冬子家如齐伐邾故也】胡氏【齐侯嗣立宣公亲往奔其父丧又使贵卿防葬矣若待逾年然后修聘未晩也而季孙亟行归父继往则以宣公君臣不知为国以礼而谓妄悦取人之可以免于讨也归父贪于取绎畏齐而往盖理曲则气必馁矣能无畏乎哉春秋备书而不削以着其罪为后世鉴也】
　　齐侯使国佐来聘左氏【国武子来报聘】胡氏【葬之速也大不怀也又未逾年而以君命遣使聘于邻国则哀戚之情忘矣孟子曰养生不足以当大事惟送死可以当大事滕文公五月居庐未有命戒及至葬顔色之戚哭泣之哀吊者大悦而有愿为其氓者盖礼义人心之所同然也齐顷公嗣位之初举动如此丧师失地几见执获岂特妇人笑客之罪哉已失守身之本矣】
　　饥左氏【注有水灾嘉谷不成】公羊【何以书以重书也注民食不足百姓不可复兴危亡将至故重而书之明当自省减开仓廪赡振乏】张氏【王政以民食为重故积贮天下之大命也前此百有余年水旱螟螽之灾多矣不以饥书今大水之后特书饥者着宣公烦于事外国用无节上下用竭故一遇水旱遂至乏食耳】
　　【案经书饥三此年十五年襄二十四年大饥】
　　楚子伐郑左氏【楚子伐郑晋士防救郑逐楚师于颍北诸侯之师戍郑】胡氏【经有词同而意异者比事以观斯得之矣九年楚子伐郑称爵者贬词也若曰国君自将恃强压弱凭陵中夏之称也知然者以下书晋郤缺帅师救郑则贬楚可知矣此年楚子伐郑书爵者直词也若曰以实属词书其重者而意不以楚为罪也知然者以传书晋士防救郑逐楚师于颍北而经削之则责晋可知矣此类兼以传为案者也】
　　十有一年春王正月○夏楚子陈侯郑伯盟于辰陵【辰陵陈地谷作夷陵齐地恐非】左氏【楚子伐郑及栎子良曰晋楚不务德而兵争与其来者可也晋楚无信我焉得有信乃从楚夏楚盟于辰陵陈郑服也楚左尹子重侵宋王待诸郔令尹蒍艾猎城沂注传言晋与楚狎主盟艾猎孙叔敖也】公羊【注不日月者庄王行霸约诸侯明王法讨徴舒善其忧中国故为信辞】胡氏【晋楚争此二国为日久矣今陈郑背晋从楚盟于辰陵而春秋书之无贬辞者岂与其下乔木入幽谷乎中国而不能令则夷狄进矣经之大法在诛乱臣讨贼子有乱臣则无君有贼子则无父无父无君即纲纪沦于粪土人类殄为禽兽虽得天下不能一朝居也今鲁与齐方用兵伐莒晋与狄方防于櫕函而不谋少西氏之逆也而楚人能谋之所谓礼失而求之野夷狄之有君不如诸夏之亡也辰陵之盟所以得书于经而词无贬乎圣人讨贼之意可谓深切着明矣】陈氏【序楚子于陈侯郑伯之上初予楚以伯也】
　　【案春秋书楚之主盟防者三此年及僖二十七年盟宋昭四年防申也盟宋则书楚人于其上防申则不殊淮夷于其下皆贬诸侯之文独此盟无贬词】
　　公孙归父防齐人伐莒秋晋侯防狄于櫕函【櫕函狄地】左氏【晋郤成子求成于众狄众狄疾赤狄之役遂服于晋秋防于櫕函众狄服也是行也诸大夫欲召狄郤成子曰吾闻之非德莫如勤非勤何以求人能勤有继其从之也诗曰文王既勤止文王犹勤况寡德乎注晋侯往防故主狄与防吴于钟离于柤同文】谷梁【不言及外狄也注所以异之于诸夏】胡氏【春秋正法不与夷狄防同分类也书防戎防狄防吴皆外词也内中国故详外四夷故略今中国有乱天王不能讨则方伯之责也又不能讨则四邻诸侯宜有请矣而鲁方防齐伐莒晋方求成于狄是失肩背而养其一指不能三年而缌小功之察不亦傎乎凡此直书其事不待贬絶而义自见者也】张氏【莒恃晋而不事齐鲁从齐而伐之事齐故听命也】
　　冬十月楚人杀陈夏徴舒丁亥楚子入陈左氏【楚子为陈夏氏乱故伐陈谓陈人无动将讨于少西氏遂入陈杀夏徴舒轘诸栗门因县陈陈侯在晋申叔时使于齐反复命而退王使让之曰夏徴舒为不道弑其君寡人以诸侯讨而戮之诸侯县公皆庆寡人女独不庆寡人何故对曰犹可辞乎王曰可哉曰夏徴舒弑其君其罪大矣讨而戮之君之义也抑人亦有言曰牵牛以蹊人之田而夺之牛牵牛以蹊者信有罪矣而夺之牛罚已重矣诸侯之从也曰讨有罪也今县陈贪其富也以讨召诸侯而以贪归之无乃不可乎王曰善哉反之可乎对曰可哉吾侪小人所谓取诸其怀而与之也乃复封陈郷取一人焉以归谓之夏州故书曰楚子入陈纳公孙宁仪行父于陈书有礼也注称人讨贼辞也没其县陈本意全以讨乱存国为文善其得礼】公羊【此楚子也其称人何贬曷为贬不与外讨也不与外讨者因其讨乎外而不与也虽内讨亦不与也曷为不与实与而文不与文曷为不与诸侯之义不得专封也诸侯之义不得专封则其曰实与之何上无天子下无方伯天下诸侯有为无道者臣弑君子弑父刀能计之则讨之可也】谷梁【此入而杀也其不言入何也外徴舒于陈也其外徴舒于陈何也明楚之讨有罪也入者内弗受也日入恶入者也何用弗受也不使夷狄为中国也】胡氏【称人者众词也大恶人人所同恶人人所得讨其称楚人杀徴舒诸夏之罪自见矣先书杀后书入者与楚子之能讨贼故先之也讨其贼为义取其国为贪舜跖之相去逺矣其分乃在于善与利耳楚庄以义讨贼勇于为善舜之徒也以贪取国急于为利跖之徒矣为善为恶特在一念须臾之间而书法如此故春秋传心之要典不可以不察者也或曰圣人大改过楚庄可谓能改过矣犹书入陈以贬之何也曰楚庄意在灭陈虽复封之然郷取一人焉以归谓之夏州而又纳其乱臣是制人之上下使不得其君臣之道也晋人以币如郑问驷乞之立故子产对曰若寡君之二三臣而晋大夫专制其位是晋之县鄙也何国之为他国非所当与也而必欲纳其乱臣存亡兴灭其若是乎仲尼重伤中国深美其有讨贼之功故特从末减不称取陈而书入虽曰与之可矣】陈氏【曷为不书入而后杀予之以讨贼之义也书入而后杀是以利陈累庄王也不以利陈累庄王则讨贼一事也入一事也入虽君将贬人之于是称楚子楚强甚矣终庄王一篇虽围灭无贬词固进楚也亦忧楚也】
　　【案称人者讨贼之词左氏谷梁传皆同惟公羊以为贬词非也○又案楚假讨贼之义以有事于中国者四杀徴舒也执庆封也诱蔡般也执陈招也执陈招先书灭诱蔡般特书名皆不与以讨贼惟楚庄杀徴舒得讨贼之义故特书人而与州吁陈佗等同文执庆封亦无贬词故何氏以为义兵但楚灵之暴非庄王比矣○又案晋侯执曹伯先书入曹楚子杀徴舒后书入陈见书法之精而已矣】
　　纳公孙宁仪行父于陈【宁公作甯】谷梁【纳者内弗受也辅人之不能民而讨犹可入人之国制人之上下使不得其君臣之道不可】胡氏【此二臣者从君于昬宣淫于朝诛杀谏臣使其君见弑盖致乱之臣也肆诸市朝与众同弃然后快于人心今乃诡词奔楚托于讨贼复雠以自脱其罪而楚庄不能察其反覆又使陈人用之是犹人有饮毒而死者幸而复生又强以毒饮之可乎故圣人外此二人于陈而特书曰纳纳者不受而强纳之者也为楚庄者宜奈何潴徴舒之宫封泄冶之墓尸孔甯仪行父于朝谋于陈众定其君而去其庶几乎】
　　【案春秋书纳六子纠捷菑争国者也顿子北燕伯失国者也世子蒯瞆不当世国者也惟此以大夫而书纳谷梁胡氏得之左氏以纳乱臣为有礼公羊以为纳公党与皆非也】
　　十有二年春葬陈灵公公羊【讨此贼者非臣子也何以书葬君子辞也楚已讨之矣臣子虽欲讨之而无所讨也】胡氏【天下之恶一也本国臣子或不能讨而上有天王下有方伯又其次有四邻有同盟有方域之诸侯有四夷之君长与凡民皆得而讨之所以明大伦存天理也徴舒虽楚讨之陈之臣子亦可以释怨矣故得书葬君子词也】
　　楚子围郑左氏【厉之役郑伯逃归自是楚未得志焉郑既受盟于辰陵又徼事于晋春楚子围郑旬有七日郑人大临守陴者皆哭楚子退师郑人脩城进复围之三月克之入自皇门至于逵路郑伯肉袒牵羊以逆曰孤不天不能事君使君怀怒以及敝邑孤之罪也敢不唯命是听其俘诸江南以实海濵亦唯命其翦以赐诸侯使臣妾之亦唯命若惠顾前好徼福于厉宣桓武不泯其社稷使改事君夷于九县君之惠也孤之愿也非所敢望也敢布腹心君实图之左右曰不可许也得国无赦王曰其君能下人必能信用其民矣庸可几乎退三十里而许之平潘尫入盟子良出质】胡氏【案公羊传例战不言伐围不言战入不言围灭不言入书其重者楚子县陈盖灭之矣而经止书入其于郑也盖即其国都矣而经止书围曷为悉从轻典不着其凭陵诸夏之罪乎上无天王下无方伯天下诸侯有臣弑君子弑父诸夏不能讨而夷狄能讨之春秋取大节畧小过虽如楚子凭陵上国近造王都之侧犹从末减于以见诛乱臣讨贼子正人伦之为重也】
　　【案郑自此从楚直至成五年虫牢之盟方向晋】
　　夏六月乙卯晋荀林父帅师及楚子战于邲晋师败绩左氏【夏六月晋师救郑荀林父将中军先谷佐之士防将上军郤克佐之赵朔将下军栾书佐之韩厥为司马及河闻郑既及楚平桓子欲还曰无及于郑而勦民焉用之楚归而动不后随武子曰善防闻用师观衅而动德刑政事典礼不易不可敌也楚军讨郑怒其贰而哀其卑德刑成矣昔嵗入陈今兹入郑民不罢劳君无怨讟政有经矣荆尸而举商农工贾不败其业而卒乘辑睦事不奸矣蒍敖为宰择楚国之令典军行右辕左追蓐前茅虑无中权后劲百官象物而动军政不戒而备能用典矣其君之举也内姓选于亲外姓选于旧举不失德赏不失劳君子小人物有服章礼不逆矣德立刑行政成事时典从礼顺若之何敌之彘子曰不可晋所以伯师武臣力也今失诸侯不可谓力有敌而不从不可谓武由我失伯不如死且成师以出闻敌彊而退非夫也以中军佐济知庄子曰此师殆哉易曰师出以律否臧凶果遇必败韩献子谓桓子曰彘子以偏师陷子罪大矣不如进也事之不捷恶有所分与其专罪六人同之不犹愈乎师遂济楚子北师次于郔将饮马于河而归闻晋师既济欲还嬖人伍参欲战令尹孙叔敖弗欲南辕反斾伍参言于王曰晋之从政者新未能行令其佐先縠刚愎不仁未肯用命此行也晋师必败且君而逃臣若社稷何王病之告令尹改乘辕而北之次于管以待之郑皇戍如晋师曰楚师骤胜而骄其师老矣而不设备击之必败彘子曰败楚服郑于此在矣必许之栾武子曰楚自克庸以来其君无日不讨国人而训之于民生之不易在军无日不讨军实而申儆之于胜之不可保训之以若敖蚡冒筚路蓝缕以启山林箴之曰民生在勤勤则不匮不可谓骄师直为壮曲为老我则不德而徼怨于楚我曲楚直不可谓老其君之戎分为二广广有一卒卒偏之两右广初驾数及日中左则受之以至于昬内官序当其夜以待不虞不可谓无备子良郑之良也师叔楚之崇也师叔入盟子良在楚楚郑亲矣来劝我战我克则来不克遂往以我卜也郑不可从楚少宰如晋师曰寡君少遭闵凶不能文闻二先君之出入此行也将郑是训定岂敢求罪于晋二三子无淹久随季对曰昔平王命我先君文侯曰与郑夹辅周室毋废王命今郑不率寡君使羣臣问诸郑岂敢辱人彘子以为谄使赵括从而更之曰行人失词寡君使羣臣迁大国之迹于郑曰无辟敌羣臣无所逃命楚子又使求成于晋盟有日矣楚许伯御乐伯摄叔为右以致晋师晋魏锜求公族大夫未得而怒欲败晋师请致师弗许请使许之遂往请战而还赵旃求卿未得请挑战弗许请召盟许之与魏锜皆命而往郤献子曰二憾往矣弗备必败彘子曰郑人劝战弗敢从也楚人求成弗能好也师无成命多备何为士季曰备之善彘子不可士季使巩朔韩穿帅七覆于敖前故上军不败赵旃夜至楚军使其徒入之楚子为乘广三十乘分为左右王乘左广以逐赵旃晋人惧二子之怒楚师也使軘车逆之潘党望其尘使骋而告曰晋师至矣楚人亦惧王之入晋军也遂出陈孙叔曰进之寜我薄人无人薄我军志曰先人有夺人之心薄之也遂疾进师车驰卒奔乘晋军桓子不知所为鼔于军中曰先济者有赏中军下军争舟舟中之指可掬也晋师右移上军未动楚子使告唐惠侯曰不谷不德而贪以遇大敌不谷之罪也然楚不克君之羞也敢借君灵以济楚师使潘党帅游阙四十乘从唐侯为左拒以从上军驹伯曰待诸乎随季曰楚师方壮若萃于我吾师必尽不如收而去之分谤生民不亦可乎殿其卒而退不败楚熊负羁囚知防知庄子以其族反之射连尹襄老获之囚公子谷臣以还及昬楚师军于邲晋之余师不能军宵济亦终夜有声丙辰楚重至于邲遂次于衡雍潘党曰君盍筑武军而收晋尸以为京观臣闻克敌必示子孙以无忘武功楚子曰夫文止戈为武夫武禁暴戢兵保大定功安民和众丰财者也武有七德我无一焉何以示子孙祀于河作先君宫告成事而还】公羊【大夫不敌君此其称名氏以敌楚子何不与晋而与楚子为礼也曷为不与晋而与楚子为礼也庄王伐郑胜乎皇门放乎路衢郑伯肉袒左执茅旌右执鸾刀以逆庄王曰寡人无良边垂之臣以干天祸是以使君王沛焉辱到敝邑君如矜此丧人锡之不毛之地使帅一二耋老而绥焉请唯君王之命庄王曰君之不令臣交易为言是以使寡人得见君之玉面而微至乎此庄王亲自手旌左右防军退舍七里将军子重谏曰南郢之与郑相去数千里诸大夫死者数人厮役扈养死者数百人今君胜郑而不有无乃失民臣之力乎庄王曰古者杅不穿皮不蠹则不出于四方是以君子笃于礼而薄于利要其人而不要其土告从不赦不祥吾以不祥道民灾及吾身何日之有既则晋师之救郑者至曰请战庄王许诺子重曰晋大国也王师淹病矣君请勿许也庄王曰弱者吾威之彊者吾辟之是以使寡人无以立乎天下令之还师而逆晋冦庄王鼔之晋师大败晋众之走者舟中之指可掬矣庄王曰嘻吾两君不相好百姓何罪令之还师而佚晋冦】胡氏【战而言及主乎是战者也案左氏晋师救郑经既不以救郑书矣又不言楚晋战于邲而使晋主之何也陈人弑君晋不讨贼而楚能讨之楚人围郑亦既退师与郑平矣而又与之战则非观衅之师也故释楚不贬而使晋主之独与常词异乎案邲之役六卿并在大夫司马皆具官不欲勦民者三帅也违命济师者先縠也而独罪林父何也尊无二上定于一也古者仗钺临戎专制阃外虽君命有所不受况其属乎栾书救郑军帅之欲战者八人武子遂还众不敢遏偪阳之举匄偃二将皆请班师荀防令曰七日不克必尔乎取之遂下偪阳林父既知无及于郑焉用之矣诸帅又皆信然其防先縠若独以中军佐济者下令三军无得妄动案军法而行辟夫岂不可既不能令乃畏失属亡师之罪而从韩献子分恶之言知难而冒进是弃晋师于谁责乎故后诛先縠不去其官此称败绩特以林父主之也】
　　【案春秋中国与楚战不以胜负皆以中国为主徐邈曰内晋而外楚是也公羊以为荀林父称名氏先楚子者恶林父非也此因得臣书人而穿凿耳陈氏亦以为大夫敌君于是始盖主公羊説未可从也胡氏主乎是战之説亦是盖虽以中国为主然息争之道当责之中国也义皆可通要之此条楚书子则知其非贬矣林父不书救则知其有罪矣不贬者退师之情可恕有罪者败师之责难逃】
　　附録左氏【郑伯许男如楚】左氏【晋师归桓子请死晋侯欲许之士贞子諌曰不可城濮之役楚杀子玉文公喜而后可知也曰莫余毒也已是晋再克而楚再败也楚是以再世不竞今天或者大警晋也而又杀林父以重楚胜其无乃久不竞乎晋侯使复其位】
　　秋七月○冬十有二月戊寅楚子灭萧【戊寅十一月十九日】左氏【楚子伐萧宋华椒以蔡人救萧萧人囚熊相宜僚及公子丙王曰勿杀吾退萧人杀之王怒遂围萧萧溃申公巫臣曰师人多寒王巡三军拊而勉之三军之士皆如挟纩】公羊【疏春秋灭例书月庄王尝曰吾两君不相好百姓何罪此王伯之言也今反灭人为过深矣是故书日变常例以深责之】胡氏【假于讨贼而灭陈春秋以讨贼之义重也末减而书入恶其贰已而入郑春秋以退师之情恕也末减而书围与人为善之德矣至是肆其强暴灭无罪之国其志已盈虽欲赦之不得也故传称萧溃经以灭书断其罪也孟子曰以力假仁者伯伯必有大国楚庄盖以力假仁不能久假而遽归者也建万国亲诸侯者先王之政兴灭国继絶世者仲尼之法今乃灭人社稷而絶其祀不仁亦甚矣萧既灭亡必无赴者楚庄矜其威力以灭萧告赴诸侯恐中国耳孟子定其功罪以五伯为三王之罪人春秋史外传心之要典推此类求之斯得矣】
　　晋人宋人卫人曹人同盟于清丘【清丘卫地】左氏【晋原縠宋华椒卫孔达曹人同盟于清丘曰恤病讨贰于是卿不书不实其言也汪宋伐陈卫救之不讨贰也楚伐宋晋不救不恤病也故大夫称人宋华椒承羣伪之言以误其国宋虽有守信之善而椒犹不免讥】胡氏【书同盟志同欲也或以恶其反覆而书同盟非也春秋不贵盟誓自隠公始年书仪父盟蔑宋人盟宿己不实言矣奚待清丘然后恶其反覆乎清丘载书恤病讨贰口血未干败其盟好所谓不待贬而恶见者也又奚必人诸国之卿然后知反覆之可罪乎楚既入陈围郑大败晋师伐萧灭之凭陵中国甚矣为诸侯计者冝信任仁贤修明政事自强于为善则可以保其国耳曾不是图而刑牲防血要质鬼神蕲以御楚谋之不臧孰大于是故国卿贬而称人讥失职也原縠违命丧师乃晋国罪人而主兹盟约所信任者皆可知矣】陈氏【曷为贬称人犹曰人自为盟也人自为盟自鹿上以来未之有也于是再见其再见何中国又无伯也】
　　【案晋景公之同盟五清丘断道虫牢马陵于蒲】
　　宋师伐陈卫人救陈左氏【宋为盟故伐陈卫人救之孔达曰先君有约言焉若大国讨我则死之】谷梁【疏不言善者卫宋同盟外楚今反救陈不足可善故传不释】胡氏【陈有弑君之乱宋不能讨而楚讨之虽曰县陈寻复封之其德于楚而不贰未足责也宋人不能内自省德遽以大众伐之非义举矣卫人救陈背盟失信而以救书者见宋师非义陈未有罪而受兵为可恤也且谋国失图妄兴师旅无休息之期则乱益滋矣其以救书意在责宋也若卫叛盟则不待贬絶而恶自见矣】
　　十有三年春齐师伐莒左氏【莒恃晋而不事齐故也】
　　夏楚子伐宋左氏【以其救萧也君子曰清丘之盟唯宋可以免焉】胡氏【楚人灭萧将以胁宋诸侯惧而同盟为宋人计者恤民固本轻徭薄赋使民效死亲其上则可以待敌矣计不出此而急于伐陈攻楚与国非防也故楚人有词于伐而得书爵】
　　【案楚有事于中国皆自郑及宋楚成之争伯败宋于楚穆之争伯弱宋于厥貉楚庄之兴挟郑人以侵宋卒之今年之伐明年之围又明年之平而南北之势成矣成十八年彭城之役楚又挟郑以图宋向非悼公之盛则于宋之盟不待襄公之末年而天下分伯矣】
　　秋螽左氏【注为灾故书】公羊【注先是新饥而使归父防齐伐莒赋敛不足国家遂虚下求不已之应】
　　冬晋杀其大夫先縠左氏【赤狄伐晋及清先縠召之也冬晋人讨邲之败与清之师归罪于先縠而杀之尽灭其族君子曰恶之来也已则取之其先縠之谓乎】胡氏【先縠违命大败晋师元帅不能用钺已失刑矣今又重有罪焉晋人治其罪而戮之义也曷为称国以杀不去其官夫兵者安危所系有国之大事也将非其人则败虽得其人使亲信间之则败以刚愎不仁者参焉而莫肯用命则败此三败者君之过也河曲之战赵穿独出而臾骈之谋不用济泾而次栾黡欲东而荀偃之令不行今林父初将中军乃以先縠佐之使敌国谋臣知其从政者新未能行令谁之过欤故称国以杀不去其官罪累上也】
　　【案越椒虽诛楚庄尚存子文之后先谷灭族晋人不思先轸之功晋之德刑诚不及楚矣】
　　十有四年春衞杀其大夫孔达左氏【清丘之盟晋以卫之救陈也讨焉使人弗去曰罪无所归将加而师孔达曰苟利社稷请以我説罪我之由我则为政而亢大国之讨将以谁任我则死之缢而死卫人以説于晋遂告于诸侯曰寡君有不令之臣达构我敝邑于大国既伏其罪矣敢告卫人以为成劳复室其子使复其位】胡氏【杀大夫而书名氏义不系于专杀也孔达弃信诛之可也何以称国而不去其官用人谋国千犯盟主至于见讨谁之过欤称国以杀不去其官罪累上也春秋端本清源故书法如此】
　　夏五月壬申曹伯夀卒○晋侯伐郑左氏【晋侯伐郑为邲故也告于诸侯搜焉而还中行桓子之谋也曰示之以整使谋而来郑人惧使子张代子良于楚郑伯如楚谋晋故也郑以子良为有礼故召之】胡氏【比事以观知其为报怨复雠之兵辞无所贬者直书其事而义自见矣】
　　秋九月楚子围宋左氏【楚子使申舟聘于齐曰无假道于宋申舟以孟诸之役恶宋曰我则必死王曰杀女我伐之见犀而行及宋宋人止之华元曰过我而不假道鄙我也鄙我亡也杀其使者必伐我伐我亦亡也亡一也乃杀之楚子闻之投而起屦及于窒皇剑及于寝门之外车及于蒲胥之市秋九月楚子围宋】胡氏【宋人要结盟誓欲以御楚已非持国之道轻举大众勦民妄动又非恤患之兵特书救陈以着其罪明见伐之由也国必自伐然后人伐之凡事其作始也简其将毕也必巨易于讼卦曰君子以作事谋始始而不谋必至于讼讼而不竟必至于师若宋是已始谋不臧至于见伐见围几亡其国则自取之也春秋端本故责宋为深若蛮夷围中国则亦明矣】
　　【案楚至是再围宋矣僖二十七年书楚人嫌词也此书楚子直词也】
　　葬曹文公○冬公孙归父防齐侯于谷左氏【归父防齐侯于谷见晏桓子与之言鲁乐桓子曰子家其亡乎】胡氏【夫礼别嫌明微制治于未乱自天子出者也列国之君非王事而自相聚防是礼自诸侯出矣以国君而降班失列下与外臣防以内臣而抗尊出位上与诸侯防是礼自大夫出矣君若赘旒陪臣执命岂一朝一夕之故其所由来渐矣故易于坤之初六曰驯致其道至坚冰也易言其理春秋见于行事若合符节可谓深切着明矣】张氏【宣公之立公子遂主之故宣公事齐而遂父子常亲于齐齐亦不复计等列之不班从而与之防也非礼甚矣】
　　【案大夫防诸侯始于单伯防齐侯于鄄继见于公孙敖防晋侯于戚不知胡氏何以始发传于此岂非以非伯事而私相防乎】
　　十有五年春公孙归父防楚子于宋左氏【孟献子言于公曰臣闻小国之免于大国也聘而献物于是有庭实旅百朝而献功于是有容貌采章嘉淑而有加货谋其不免也诛而荐贿则无及也今楚在宋君其图之公説春归父防楚子于宋】胡氏【楚子不假道于宋以启衅端而围之陵蔑中华甚矣诸侯纵不能畏简书攘夷狄存先代之后严兵固圉以为声援犹之可也乃以周公之裔千乘之国谋其不免至于荐贿不亦鄙乎若此类圣人不徒笔之于经也比事以观则知中国夷狄盛衰之由春秋经世之畧矣】陈氏【吾大夫始特防楚也】
　　【案归父防楚子于宋正与昭九年叔弓防楚子于陈书法事情皆同左氏胡氏传得之矣何氏以为善鲁为救宋行虽不能解犹为见人之厄则矜之故地以宋养遂其善意其说非也】
　　夏五月宋人及楚人平左氏【宋人使乐婴齐告急于晋晋侯欲救之伯宗曰不可古人有言曰虽鞭之长不及马腹天方授楚未可与争虽晋之彊能违天乎谚曰高下在心川泽纳汚山薮藏疾瑾瑜匿瑕国君含垢天之道也君其待之乃止使解如宋使无降楚曰晋师悉起将至矣郑人囚而献诸楚楚子厚赂之使反其言不许三而许之登诸楼车使呼宋人而告之遂致其君命楚子将杀之对曰臣之许君以成命也死而成命臣之禄也楚子舍之以归夏五月楚师将去宋申犀稽首于王之马前曰毋畏知死而不敢废王命王弃言焉王不能答申叔时仆曰筑室反耕者宋必听命从之宋人惧使华元夜入楚师登子反之牀起之曰寡君使元以病告曰敝邑易于而食析骸以防虽然城下之盟有以国毙不能从也去我三十里唯命是听子反惧与之盟而告王退三十里宋及楚平华元为质盟曰我无尔诈尔无我虞注平者总言二国和故不书其人贾逵曰人众词善其与众同欲】公羊【外平不书此何以书大其平乎已也何大乎其平乎已庄王围宋军有七日之粮尔尽此不胜将去而归尔于是使司马子反乘堙而闚宋城宋华元亦乘堙而出见之子反曰子之国何如元曰惫矣曰何如曰易子而食之析骸而炊之子反曰嘻甚矣惫虽然吾闻之也围者柑马而秣之使肥者应客是何子之情也元曰吾闻君子见人之厄则矜之小人见人之厄则幸之吾见子之君子也是以告情于子也子反曰诺勉之矣吾军亦有七日之粮尔尽此不胜将去而归尔揖而去之反于庄王王曰何如子反曰惫矣易子而食之析骸而防之王曰嘻甚矣惫虽然吾今取此然后而归尔子反曰不可臣已告之矣军有七日之粮尔王怒曰子曷为告之子反曰以区区之宋犹有不欺人之臣可以楚而无乎是以告之也王曰诺舍而止虽然吾犹取此然后归尔子反曰然则君请处于此臣谋归尔王曰子去我而归吾谁与处于此吾亦从子而归尔引师而去之故君子大其平乎已也此皆大夫也其称人何贬平者在下也注已二大夫也大者大其有仁恩也在下者讥二子在君侧不先以便宜反报归美于君而生事专平故贬称人】谷梁【平者成也善其量力而反义也人者众词也平称众上下欲之也外平不道以吾人之存焉道之也注谓归父在宋】胡氏【此华元子反二国之卿其称人何贬也春秋贱欺诈恶侵伐二卿不爱其情释怨解纷使宋无亡国之忧楚无灭国之罪功亦大矣宜在所襃何以贬也善则称君过则称己则民作忠今二卿自以情实私相告语取必于上以成平国之功而其君不预知焉非人臣之义也世衰道微暴行交作君有听于臣父有听于子夫有听于妇中国有听于夷狄仲尼所为惧春秋所以作也故平以解纷虽其所欲而平者在下则大伦紊矣圣人明其道不计其功故襃贬如此然则臣而有安国家利社稷者专之不可乎曰専之而可者谓境外也子反在君之侧无奏报之难几防之失奚急于平而専之若是哉或曰子反攘善则知其罪矣华元救国急难而纾其情实何尤焉夫宋先代之后武王所封以备三恪横见侵逼非有可灭之罪也若以大义责之曰子为上卿不能恤小助桀为虐陵我郊保围我城郭欲灭我社稷纵子得之何面目见中华之士乎使子反果忠楚庄果贤必为义动退师止众结盟而反矣何必轻见情实蹈不测之险乎后世羊陆效其所为交欢边境而议者以为非纯臣也知春秋之法矣】陈氏【凡平不书必闗于天下之故然后书有与楚平者于陈不书文九年于郑不书宣十年至宋始书之宋尝及楚平矣僖二十四年至庄王始书之必宋从楚必庄王得宋天下将有南北之势春秋特致意焉案春秋书平五独此为外平此条之説陈氏为长宋楚称人疑谷梁及贾逵为优胡氏专取公羊则以此平不过子反华元一言而解宋楚实未尝有盟誓也恐当时未必能如此】
　　六月癸卯晋师灭赤狄潞氏以潞子婴儿归左氏【潞子婴儿之夫人晋景公之姊也酆舒为政而杀之又伤潞子之目晋侯将伐之伯宗曰狄有五罪不祀一也嗜酒二也弃仲章而夺黎氏地三也虐我伯姬四也伤其君目五也六月癸卯晋荀林父败赤狄于曲梁辛亥灭潞酆舒奔卫卫人归诸晋晋人杀之注赤狄之别种潞氏国故称氏子爵也】胡氏【其穪日谨之也上卿为主将畧而称师者着其暴也灭而举号及氏者减见灭之罪着灭者之甚不仁也潞婴儿不死社稷比于中国而书爵者免婴儿之责词也赤狄未尝侵掠晋境非门庭之寇而恃强暴以灭之不仁甚矣又伐国之要讨其罪人斯止矣酆舒者罪之在也今乃利狄之土灭潞氏以其君归何义乎春秋所以责晋而畧狄也】
　　秦人伐晋
　　【案此条诸传皆无左氏于王札子杀召伯毛伯后传曰秋七月秦桓公伐晋次于辅氏壬午晋侯治兵于稷以畧狄上立黎侯而还及雒魏颗败秦师于辅氏获杜回秦之力人也疑此文本是此经之传故陈氏曰秦人秦伯桓公也则亦以为即七月之伐矣经传之文其月日先后者甚多不知杜氏何以不取】
　　王札子杀召伯毛伯左氏【王孙蘓与召氏毛氏争政使王子捷杀召戴公及毛伯衞卒立召襄注称杀者名两下相杀之辞两下相杀则杀者有罪王札子王子札也盖经文倒札字即王子捷也疏非君杀臣故不言其大夫】公羊【王札子者何长庶之号也注礼天子庶兄冠而不名所以尊之不称伯仲者辟同母兄弟也据宣十年王季子为王母弟】谷梁【王札子者当上之辞也杀召伯毛伯不言其大夫何也两下相杀也两下相杀不志乎春秋此其志何也矫王命以杀之非忿怒相杀也故曰以王命杀也以王命杀则何志焉为天下主者天也继天者君也君之所存者命也为人臣而侵其君之命而用之是不臣也为人君而失其命是不君也君不君臣不臣此天下所以倾也】胡氏【王臣有书字而言子者王季子是也有书子而系名者王子虎是也此称王札子者谷梁以为当上之词也其为当上之词者矫王命以杀之也邢侯专杀雍子于朝叔向以杀人不忌为贼请施邢侯君子以为义王札子之罪当服此刑而天王不能施之无政刑矣何以保其国而不替乎】
　　秋螽胡氏【人事感于此则物变应于彼宣公为国虚内以事外去实而务华烦于朝防聘问赂遗之末而不知务其本者也故戾气应心六年螽七年旱十年大水十有三年又螽十有五年复螽府库匮仓廪竭调度不给而言利尅民之事起矣】
　　仲孙蔑防齐髙固于无娄【无娄邑公羊作牟娄】胡氏【礼之始失也诸侯非王事而自相防也无以正之不自天子出矣然后诸侯与大夫防又无以正之然后大夫与大夫防礼亦不自诸侯出矣田氏簒齐六卿分晋三家专鲁理固然也不能辨于早后虽欲正之其将能乎案大夫防大夫始于叔彭生防晋郤缺于承筐而胡氏独发传于此条之下未详其説张氏亦曰大夫相防盖始于此岂非以二子非国事而私相防乎】
　　初税亩左氏【初税亩非礼也谷出不过借以丰财也注公田之法十取其一今又履其余亩复十收其一故哀公曰二吾犹不足遂以为常故曰初言初税十二自此始也】公羊【初者何始也税亩者何履亩而税也何讥乎始履亩而税古者仆一而借古者曷为什一而借什一者天下之中正也多乎什一大桀小桀寡乎什一大貉小貉什一者天下之中正也仆一行而颂声作矣注时宣公无恩信于民民不肯尽力于公田故履践案行择其善亩谷最好者税取之】谷梁【初者始也古者什一借而不税初税亩非正也古者三百步为里名曰井田井田者九百亩公田居一私田稼不善则非吏公田稼不善则非民初税亩者非公之去公田而履亩十取一也以公之与民为己悉矣古者公田为居井灶葱韭尽取焉注非责也吏田畯也悉谓尽其力也】胡氏【孟子曰耕者助而不税则天下之农皆悦而愿耕于其野矣初税亩者讥宣公废助法而用税殷制公田为助助者借也周因其法为彻彻者通也其实皆什一也古者上下相亲上之于下则曰骏发尔私终三十里惟恐民食之不给也下之于上则曰雨我公田遂及我私惟恐公田之不善也故助法行而颂声作矣世衰道微上下交恶民惟私家之利而不竭力以奉公上惟邦财之入而不恻怛以利下水旱凶灾相继而起公田之入薄矣所以废助法而税亩乎初者志变法之始也其后作丘甲用田赋至于二犹不足则皆宣公启之也故曰作法于凉其敝犹贪作法于贪敝将若何有国家者必欲克守成法而不变其必先务本乎】
　　【案税亩之説公谷何氏范氏胡氏皆以为仍是什而取一但废古之助法尔左氏传文亦无什取二之意惟杜氏以为既取其公田又税其私田十之一则为十而取二此説似太过徐邈注谷梁以为除去公田之外又税私田之十一杨士勋亦从之然于去公田之解亦牵强而朱子集注亦曰鲁自宣公税亩又逐亩十取其一则为十而取二矣似亦从杜氏之説盖未详孰是但变法之初未必遽至倍取故当且从胡氏○又案经书初二献羽也税亩也○又案赵子赋税例三此年税亩成元作丘甲哀十二用田赋也赵子改革例十初献六羽跻僖公初税亩作丘甲立武宫作三军舍中军立宫从祀先公用田赋也凡变常之事皆书革而上者比于治革而下者比于乱察其所革而兴亡兆矣】
　　冬蝝生左氏【蝝生饥幸之也注螽子以冬生遇寒而死不为物害时嵗虽饥犹喜而书之】公羊【蝝生不书此何以书幸之也幸之者何犹曰受之云尔受之云尔者何上变古易常应是而有天灾其诸则宜于此焉变矣注蝝即也始生曰蝝大曰言宣公于此天灾饥后能受过变寤明年复古行中冬大有年其功美过于无灾故君子深为喜而侥幸之变言蝝以不为灾书起其事】谷梁【蝝非灾也其曰蝝非税亩之灾也注凡春秋记灾未有言生者蝝之言縁也縁宣公税亩故生此灾以责之非责也】胡氏【秋螽未息冬又生子灾重及民也详志之如此者急民事谨天灾仁人之心王者之务也遇天灾而不惧忽民事而不修而又为繁政重赋以感之国之危无日矣】
　　【案此条三传皆以为不为灾左氏既有不为灾不书之例杜氏于此乃以为喜而书之此已强通何氏又以为宣公能受过变寤明年复古行中故君子喜而幸之此亦无据窃详左氏公羊所谓幸之者得非春秋幸天道之即应庶几宣公之能变乎而注者直以为宣公能变则失之矣谷梁説虽凿亦好】
　　饥左氏【注风雨不和五谷不丰】胡氏【春秋饥嵗多矣书于经者三而宣公独有其二何也古者三年耕余一年之畜九年耕余三年之食虽有凶旱民无菜色是嵗虽螽蝝而遽至于饥者宣公为国务华去实虚内事外烦于朝防聘问赂遗之末而不敦其本府库竭矣仓廪匮矣水旱螽蝝天降饥馑亦无以振业贫乏矣经所以独两书饥以示后世为国之不可不敦本也】
　　十有六年春王正月晋人灭赤狄甲氏及留吁左氏【晋士防帅师灭赤狄甲氏及留吁铎辰】胡氏【案左氏董是役者士防也上将主兵其称人贬词也甲氏潞之遗种留吁其残邑也春秋于夷狄攘斥之不使乱中夏则止矣必欲尽殄灭之无遗种岂仁人之心王者之事乎士防所以贬称人也】
　　附録左氏【晋献狄俘晋侯请于王以黻冕命士防将中军且为大傅于是晋国之盗逃奔于秦】
　　夏成周宣榭火【榭公作谢火作灾谷亦作灾】左氏【人火之也凡火人火曰火天火曰灾注成周洛阳宣榭讲武屋别在洛阳者疏服防曰宣威武之处】公羊【成周者何东周也宣榭者何宣宫之谢也何言乎成周宣谢灾乐器藏焉尔何以书记灾也外灾不书此何以书新周也】谷梁【周灾不志其曰宣榭何也以乐器之所藏目之也】胡氏【成周天子之东都宣榭宣王之庙也案吕大临考古图有敦者称王格于宣榭呼内史防命是知宣榭者宣王之庙也古者爵有德禄有功必于大庙示不敢専也榭者射堂之制其堂无室以便射事故凡无室者皆谓之榭宣王之庙谓之榭者其庙制如榭也宣榭火何以书以宗庙之重书之也贵戚擅杀大臣而天子不讨王室不复能中兴矣人火之天所以见戒乎】张氏【庙无室曰榭杜氏以为讲武屋宣王南征北伐讲武于此诗所谓复防诸侯于东都因存其庙盖古者祖有功故百世不毁也】
　　【案楚语曰先王之为台榭也榭不过讲军实故知榭是讲武屋也杜氏知榭为讲武处而昧于宣字之义公谷知宣榭为宣王庙而不辨其为讲武之所若但以为宣王庙则何不在京师而在成周乎且又何以名之曰榭乎故此条张氏发明胡氏之説且兼用三传之所长为得之公谷又以为宣王中兴所作乐器藏于此因天灾之变见周之不复兴也未知何据恐传闻之谬公羊新周之説盖以为春秋王鲁故惟于周宋书灾为王者之后记灾也此其一家之义不可从】
　　秋郯伯姬来归左氏【出也】胡氏【春秋内女出夫人归凡男女之际详书于防正人伦之本也】
　　【案内女被出来归三齐子叔姬郯伯姬叔姬啖子曰为妇而出着其非也】
　　冬大有年谷梁【五谷大熟为大有年】胡氏【程氏曰大有年记异也旱干水溢饥馑荐臻者灾也山崩地震彗孛飞流者异也景星甘露醴泉芝草百谷顺成者祥也大有年上瑞矣何以为记异乎凡灾异庆祥皆人为所感而天以其类应之者也人事顺于下则天气和于上宣公弑立逆理乱伦水旱螽蝝饥馑之变相继而作史不絶书宜也独于是冬乃大有年所以为异乎夫有年大有年一耳古史书之则为祥仲尼笔之则为异此言外微防非圣人莫能修之者也】张氏【宣公夺适而立王诛之不加而天灾之屡见今年大有年亦所以记咎证常多故曰记异也】
　　【案有年二详见桓三年】
　　十有七年春王正月庚子许男锡我卒丁未蔡侯申卒夏葬许昭公葬蔡文公胡氏【日卒书名赴而得礼记之详也葬而不月其畧在内宣公为国务华而无忠信诚慤之心计利而不知礼义邦交之实哀死送终独厚于齐而利害不切其身者皆阙如也大则薄于君亲次则忽其盟主又其次若秦若卫若滕虽来赴告怠于礼而不防也比事而观义自见矣】
　　六月癸卯日有食之
　　【案谷梁传例曰言日不言朔食晦日也而十年己巳在丙辰之下此年己未在癸卯之下故范氏以为推寻义例当在闰月闰承前月而受其余日故书闰月之日系前月之下盖史防常法故哀五年公羊传曰闰月不书此説无据恐当以徐邈之言为正详见隠三年左注以为不书朔官失之】
　　己未公防晋侯卫侯曹伯邾子同盟于断道【断道晋地】左氏【晋侯使郤克徴防于齐齐顷公帷妇人使观之郤子登妇人笑于房献子怒出曰所不此报无能涉河献子先归使栾京庐待命于齐曰不得齐事无复命矣郤子至请伐齐晋侯弗许请以其私属又弗许齐侯使高固晏弱蔡朝南郭偃防及敛盂髙固逃归夏防于断道讨贰也盟于卷楚辞齐人晋人执晏弱蔡朝南郭偃苗贲皇言于晋侯曰夫晏子何罪昔诸侯事吾先君皆如不逮举言羣臣不信诸侯皆有贰志齐君恐不得礼故不出而使四子来左右或沮之曰君不出必执吾使故高子及敛盂而逃三子犯难而来吾若善逆彼以怀来者吾又执之以信齐沮吾不既过矣乎晋人缓之逸秋八月晋师还范武子请老召文子曰燮乎吾闻之喜怒以类者鲜易者实多诗曰君子如怒乱庶遄沮君子如社乱庶遄已君子之喜怒以已乱也弗已者必益之郤子其或者欲已乱于齐乎不然余惧其益之也余将老使郤子逞其志庶有豸乎乃请老郤献子为政注豸解也】谷梁【同者有同也同外楚也】胡氏【书同盟志同欲也大国率之小国畏威而从命非同欲也小国诉之大国勉强而应焉非同欲也若断道之盟诸侯同心谋欲伐齐释其愤怒非有不得已而要之者也或以为防同天子之事筑宫为坛设方明如方岳之盟故书同疑其説之误矣】陈氏【同盟至新城而再见断道之后不曰同盟者寡矣】
　　【案此盟诸传皆以为谋齐而谷梁独以为外楚盖拘于同尊同外之例恐非事实然此举出于宋及楚平之后而徴防于齐则初意为盟诚因惧楚但郤克既怒齐遂就起伐齐之谋耳谷説亦不为无据其胡氏所疑或説临江刘氏之言也详见庄十六年○又案此盟独鲁卫曹者即谷梁所谓鲁行父晋郤克卫孙良夫曹公子首同日使齐皆见笑辱者也故鞌战亦具列四子然谷梁以四子聘齐在成元年故此不以为谋齐之盟恐谷梁得其事而失其时耳】
　　秋公至自防
　　【案鲁自黒壤止公之后不事晋者十年至是始背齐而事晋则行父之愤也故宣公之编黒壤书至防断道书至防】
　　冬十有一月壬午公弟叔肸卒左氏【公母弟也凡大子之母弟公在曰公子不在曰弟凡称弟皆母弟也】公羊【注穪字者贤之宣公簒立叔肸不仕其朝不食其禄终身于贫贱故孔子曰笃信好学守死善道危邦不入乱邦不居者也礼盛德之士不名天子上大夫不名春秋公子不为大夫者不卒卒而字者起其冝为天子上大夫也孔子曰举逸民天下之民归心焉】谷梁【其曰公弟叔肸贤之也其贤之何也宣弑而非之也非之则胡为不去也曰兄弟也何去而之与之财则曰我足矣织屦而食终身不食宣公之食君子以是为通恩也以取贵乎春秋注论情可以明亲亲言义足以厉不轨书曰公弟不亦冝乎】胡氏【称弟得弟道也称字贤也何贤乎叔肸宣弑而非之也非之则胡为不去也兄弟无絶道故虽非之而不去也与之财则曰我足矣终身不食宣公之禄君子以是为通恩也论情可以明亲亲言义可以厉不轨所以取贵乎春秋书曰公弟而称字以表之也公子为正大夫而书卒贵也不为大夫而特书卒贤也或以叔肸为宠弟在宣公有私亲之爱故生而赐氏俾世其卿与季友仲遂比则其説误矣诚使叔肸有宠生而赐氏则是贵戚用事之卿岂有不见于经者齐年郑语在外之见于经者季友仲遂在内之见于经者势必与闻政事执国命矣况宣公之时烦于聘问防朝之礼遂蔑季孙归父交于邻国众矣而独叔肸不与焉其非生而赐氏俾世其卿亦明矣】陈氏【公弟者何非见大夫也非大夫不卒而卒叔肸贤之也贤之所以恶宣公也凡先君之子称公子有谓称弟是故宋地辰兄弟也一篇之间讥称宋公之弟辰无讥则从其恒称为公子地陈公子招一人也讥称陈侯之弟招无讥则从其恒称为公子招故不弟称弟不友称弟不弟称弟传曰陈侯之弟招杀陈世子偃师罪在招也不友称弟传曰秦伯之弟鍼出奔晋罪秦伯也叔肸称弟恶宣公也公谷左氏母弟穪弟例不取】张氏【泰山孙氏曰不曰公子公孙以见肸无禄而卒也】
　　【案三传母弟之説杜氏曰母弟之宠异于众弟盖縁自然之情以养母氏之志所以隆友于之恩然庶弟不得称公弟而母弟或称公子若嘉好之事则仍旧史之文唯相杀害然后据例以示义此论先儒多不取详见隠七年○又案兄弟先公之子当称公子诸侯之兄弟当称字其称弟称名若齐年郑语卫黑背陈招之类者罪其兄有宠爱之私亦罪其人之恃宠而当国也陈光秦钺宋辰卫鱄佞夫之类罪其兄薄友爱之义亦罪其人之不能尽道以取祸也蔡季许叔纪季蔡叔鲁季子等称字者春秋之正例无贬词也无贬即贤之也其不称公子者不以贵戚累之其不称弟者不以私与薄累其兄也止系国者言与国一体也季子不可称国则以子系之美之也叔肸书字而书弟此春秋之变例称弟者明其得弟道称字者着其贤也惟其称字所以异于其余之称弟者也○案陈氏説亦好但以公子地为无讥此语直碍○又案谷梁曰叔肸不去取贵于春秋鱄之去合乎春秋者杨士勋曰易称君子之道或出或处鱄以卫侯恶而难亲恐罪及已故弃之而去使君无杀臣之恶兄无害弟之愆故得合于春秋此叔肸以君有大逆不可受其禄者又是孔怀之亲不可奋飞使君臣之节两通兄弟之情俱畅故亦取贵于春秋叔肸书字鱄直称名者叔肸内可以明亲亲外足以厉不轨比鱄也贤乎逺矣故贵之称字鱄虽合于春秋无大善可嘉故直书名而已此説是也○又案肸子后为叔氏公孙婴齐叔弓叔鞅叔辄叔还】
　　十有八年春晋侯卫世子臧伐齐左氏【晋侯卫太子臧伐齐至于阳谷齐侯防晋侯盟于缯以公子彊为质于晋晋师还蔡朝南郭偃逃归】胡氏【保国以礼为本者也齐顷公不谨于礼自己致冦所谓人必自伐而后人伐之矣诸侯上卿皆执国命取必于其君以行其克伐怨欲之私故盟于断道师于阳谷大战于鞍逞其志而后止春秋详书于防见伐与伐者之罪皆可以为鉴矣】
　　公伐杞陈氏【自是内不言君将征伐在大夫矣】
　　【案自此以前侵伐十四凡九书公自此以后侵伐十二惟四书公】
　　夏四月○秋七月邾人戕鄫子于鄫【鄫谷作缯】左氏【凡自虐其君曰弑自外曰戕】谷梁【戕犹残杀也注地于鄫恶其臣子不能距难】胡氏【戕者残贼而杀之也于鄫者刺臣子不能救君难也邾人盖尝执鄫子用之则不共戴天之世仇也既不能复又使邾人得造其国都而戕杀其君曰于鄫者所以深责鄫之臣子至此极也】
　　甲戌楚子旅卒【旅谷作吕】左氏【夏公使如楚乞师欲以伐齐楚庄王卒楚师不出既而用晋师楚于是乎有蜀之役】公羊【吴楚之君不书葬辟其号也注书卒者因其有贤行】谷梁【夷狄不卒卒少进也卒而不日日少进也日而不言正不正简之也】胡氏【楚僭穪王降而称子者是仲尼笔之也其不书葬恐民之惑而避其号是仲尼削之也若楚若吴若徐皆自王降而称子若滕自侯降而称子若自伯降而称子四夷虽大皆曰子其降而称子者狄之也或谓春秋不擅进退诸侯乱名实者非矣述天理正人伦此名实所由定也奚名为乱哉】
　　【案楚庄立于文公十三年至是二十三年自宣公十年以后春秋多予楚之辞】
　　公孙归父如晋左氏【归父以襄仲之立公也有宠欲去三桓以张公室与公谋而聘于晋欲以晋人去之】胡氏【宣公因齐得国故刻意事之虽易世犹未怠也及顷公不能谨礼怒晋鲁上卿而郤克当国决策讨之晋方强盛齐少懦矣于是背齐而事晋其于邦交以利为向背无忠信诚慤之心者也夫轻于背与国易于谋大家而不知其本未有能成而无悔也然则公室不可张乎务引其君当道正心以正朝廷礼乐刑政自己出也其庶几乎必欲倚外援以去之是去疥疡而得膓心之疾也庸愈哉
　　案宣公聘晋止此一事】
　　冬十月壬戌公薨于路寝归父还自晋至笙遂奔齐左氏【冬公薨季文子言于朝曰使我杀嫡立庶以失大援者仲也夫臧宣叔怒曰当其时不能治也后之人何罪子欲去之许请去之遂逐东门氏子家还及笙坛帷复命于介既复命袒括髪即位哭三踊而出遂奔齐书曰归父还自晋善之也】公羊【还者何善词也】谷梁【与人之子守其父之殡捐殡而奔其父之使者是亦奔父也遂继事也】胡氏【仲尼称孟庄子之孝其不改父之臣与父之政是难能也又曰三年无改父之道可谓孝矣夫仁人孝子于其父之臣非有大不可如晋悼公于夷羊五之属必存始终进退之礼而不遽也归父以君命出使未反而君薨在聘礼有执圭复命于殡之文升自西阶子臣皆哭情亦戚矣今宣公犹未殡而东门氏逐忍乎哉书曰归父还自晋已毕事之词也至笙遂奔齐者罪成公君臣死君而忘父逐之亟也谷梁子曰捐殡而奔其父之使者是亦奔父也得经意矣君薨家遣方寸宜亦乱而造次颠沛不失礼焉非志于仁者弗能也词繁而不杀归父之善自着矣比事以观则见当国者有无君之心此春秋所以作不可不察也】
　　【案宣公即位十八年乃不义之君也大畧与桓公相类除即位有年书法同桓公外其余事同则从同同矣宣公因齐得国终身事齐自黒壤见止之后南逋于楚当是时晋之伯事不振故鲁亦得以自纵数侵犯小国以自益而晋问不及焉直至十七年断道之盟始背齐事晋则以季孙之愤也于是归父逐而三家之张成矣先儒李氏曰赂田求昬君大夫奔走无宁嵗以为媚齐之谋不防于扈不盟于清丘而无事晋之志一逞于兵则伐莒伐邾犹未已也则伐莱伐一放于利则取向取绎犹未厌也而取根牟此宣之所以无良图也斯言得之矣】















　　春秋防通卷十五
　　钦定四库全书
　　春秋防通卷十六　　　　　元　李廉　撰成公【名黑肱諡法安民立政曰成在位十八年】左氏【疏鲁世家云成公宣公之子穆姜所生宣公薨成公立】
　　【周定王十七年】元年春王正月公即位○二月辛酉葬我君宣公○无冰左氏【注周二月今之十二月而无冰书冬温】公羊【注尚书曰豫恒燠若京房传曰当寒而温倒赏也是时成公防少季孙行父专权而委任之所致】谷梁【终时无冰则志此未终时而言无冰何也终无冰矣加之寒之词也】胡氏【寒极而无冰者常燠也案洪范传曰豫常燠若此政事舒缓纪纲纵弛之象成公防弱政在三家公室不张其象己见故当涸隂沍寒而常燠应之古者日在北陆而藏冰献羔而啓朝之禄位賔食丧祭冰皆与焉此亦夑调愆伏之一事也今既寒而燠遂废凌人之职然策书所载皆经邦大训人有防而不登其姓名事有小而不记其本末雨雹冰雪何以悉书天人一理也万物一气也观于隂阳寒暑之变以察其消息盈虚此制治于未乱慎于防之意也每慎于防然后王事备矣】
　　【案经书无冰三惟此书在三月之上则二月也正义曰竟春无冰则书今此月寒最其此月无冰则终无冰矣谷梁曰加之寒之词也范注曰此月既是常寒之月又如加甚常年过此无则终无复冰矣二説皆是】
　　三月作丘甲左氏【为齐难故作丘甲注周礼小司徒及司马法九夫为井四井为邑四邑为丘丘十六井出戌马一匹牛三头四丘为甸甸六十四井出长毂一乗戎马四匹牛十二头甲士三人歩卒七十二人戈楯具此甸所赋今鲁使丘出之讥重敛故书防暂为之非终用故不书初】公羊【讥何讥尔讥始丘使也注甲铠也讥始使丘民作铠也谓不辨能否以丘责甲故讥之矣】谷梁【作为也丘为甲也丘甲国之事也丘作甲非正也丘作甲之为非正何也古者立国家百官具农工皆有职以事上古者有四民有士民有商民有农民有工民夫甲非人人之所能为也丘作甲非正也】胡氏【作丘甲益兵也古者四为甸地方八里旁加一里为成所取于民者出长毂一乗此司马法一成之赋也为齐难作丘甲益兵备敌重困农民非为国之道其曰作者不宜作也唐太宗问李靖楚广与周制如何靖曰周制一乗步卒七十二人甲士三人以二十五人为一甲凡三甲共七十五人然则一丘所出十有八人积四丘而具一乗耳今作丘甲是一甸之中共百人为兵矣则未知其所作者三甸而増一乗乎毎乗而増一甲乎鲁至昭公时尝搜于红革车千乗则计甸而增乗未可知也楚人二广之法一乗至用百有五十人则鲁每乗而增一甲亦未可知也赋虽不同其实皆为益兵其数皆增三之一耳先儒或言甲非人人之所能为又以为丘出甸赋加四倍者误矣】
　　【案此条惟胡氏得之盖司马法旧制四丘出三甲三甲为七十五人今四丘出四甲四甲为百人四丘六十四井五百一十二家也公谷之说固无足取杜氏则又太过岂有一丘十六井一百二十八家而使之出一乗之赋哉且信如杜说则亦当曰作丘乗不当曰作丘甲矣故胡氏不取○案范例作例六直云作者三作僖公主作丘甲作三军新作三新作南门新延廏新作雉门也然延廏不书作】
  </div>
  <div class="pagination">
   <a href="春秋会通_page14.html">
    上一页
   </a>
   <span>
    ...
   </span>
   <a href="春秋会通_page10.html">
    10
   </a>
   <a href="春秋会通_page11.html">
    11
   </a>
   <a href="春秋会通_page12.html">
    12
   </a>
   <a href="春秋会通_page13.html">
    13
   </a>
   <a href="春秋会通_page14.html">
    14
   </a>
   <span class="current-page">
    15
   </span>
   <a href="春秋会通_page16.html">
    16
   </a>
   <a href="春秋会通_page17.html">
    17
   </a>
   <a href="春秋会通_page18.html">
    18
   </a>
   <a href="春秋会通_page19.html">
    19
   </a>
   <a href="春秋会通_page20.html">
    20
   </a>
   <span>
    ...
   </span>
   <a href="春秋会通_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
