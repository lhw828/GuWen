<!DOCTYPE html>
<html>
<head>
    <meta charset="UTF-8">
    <title>春秋事义全考 - 第 34 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋事义全考 - 第 34 页/共 36 页</h1>
    <div class="content">　　邾子来奔丧
　　秋七月壬申姒氏卒
　　妾辞也此哀公之母不称夫人以其时哀尚未君又以哀之嫡母在也然则定有嫡夫人其娶与薨皆不见于经其娶在未即位之前薨在春秋絶笔之后欤
　　八月庚辰朔日有食之
　　九月滕子来防葬丁已葬我君定公雨不克葬
　　戊午日下□乃克葬
　　按葬日虞所以宁亲也敬嬴日中克葬葬后犹可虞若日下□而葬则失虞之时矣故当为雨具而不为雨止可也若不为雨具而雨不克葬也则宁有待焉葬而虞可也日下□而葬失虞之时不可也
　　辛巳葬定姒
　　冬城漆
　　漆邾庶其以来奔邑城漆盖疑漆贰于邾也　王氏经世昭公之世政在季氏待邾无道亟受其叛人与邑自定公为防之盟邾好复脩终其世无犯焉邾人德之故来防来朝又奔其防礼虽过而情则真大之庇小末世所难定公行之而邾子奔防滕侯防葬推此以往为善而人不悦附者未之有也定公既薨三桓复啓衅此年两大防之后亟城漆元年伐邾二年取其田七年俘其君卒致吴人来伐齐取讙阐利未得而害随之谋国如此三桓之罪哀公之昏也鲁欲不削得乎










　　春秋事义全考卷十五
<经部,春秋类,春秋事义全考>
　　钦定四库全书
　　春秋事义全考卷十六　　　明　姜寳　撰哀公【名蒋定公子盖定姒所生恭仁短折曰哀】
　　元年春王正月公即位
　　楚子陈侯随侯许男围蔡
　　王氏经世杜氏曰随世服于楚不通中国吴之入楚昭王奔随随侯免之卒复楚国楚人德之使列于诸侯故得见经定六年郑灭许此复见者盖楚封之也按入郢者吴也壊宗庙徙陈器挞其父之墓处其
　　宫而欲妻其母者亦吴也不能报吴而释憾于蔡楚既非矣乃胡传谓蔡宜得报而楚之复讐为可恕不亦悖乎且诱杀侯般而灭其国用隠太子于冈山以一裘之故拘昭侯于南郢数年而后归蔡之讐楚岂下于入郢使若所为者蔡人亲为之始可谓楚宜得报而蔡之复讐为可恕今事出于吴蔡无与也蔡不能报楚而假手于吴出乎尔者反乎尔正可以为强而无道之戒乃以复讐恕之孰谓春秋有是法哉康侯之言为髙宗不复金讐而发也然宋则蔡也金则楚也欲劝其君复讐于夷狄而反恕夷狄之迁虐于中国义则踈矣　书围蔡则围者之罪自见其称爵乃国君自将之恒称以为恕楚非也
　　鼷防食郊牛改卜牛
　　夏四月辛巳郊
　　汪氏曰定公之薨未及小祥而僣行天子之郊礼释凶服而从吉则为不孝于亲矧郊之祭也丧者不敢哭凶服不敢入国门今在防而蒇事则为不敬于天一举而犯三不韪焉春秋书郊之失礼未有甚于此者也宣三年匡王未葬而不郊犹三望虽曰废郊其罪与哀公等尔
　　秋齐侯卫侯伐晋
　　伐夷仪不书书次五氏伐河内不书书次垂葭公防齐卫于牵帅狄师袭晋战于绛中犹不书也诸侯之无伯春秋诚有不忍书也必于是而后书春秋盖将终焉是故春秋之初诸侯无王者齐郑宋鲁卫也春秋之季诸侯无伯者亦齐郑宋鲁卫也　季氏私考齐卫五氏垂葭蕖蒢之次本为惧晋出师之故及晋师不出而遂伐之覇统亡矣许翰氏曰晋为盟主而诸侯至于合从以伐之春秋特书以着中国之无覇也
　　冬仲孙何忌帅师伐邾
　　髙氏曰观定公之末邾之事鲁至矣去嵗邾子来奔防今逾年而遽伐之盖鲁人谋邾利取其田不复知有礼义也季氏私考何忌当孔子用鲁时观其尽力于公室多合礼义及孔子去鲁此年遂伐邾六年复伐强家擅兵贪利不能以礼义自克其习非一日矣何忌亦无能改于其德昔之学于仲尼者何如哉
　　二年春王二月季孙斯叔孙州仇仲孙何忌帅师伐邾取漷东田及沂西田癸巳叔孙州仇仲孙何忌及邾子盟于句绎【季氏私考漷东沂西田在绎山东南盖邾城在绎山之阳即今邹县也句绎绎山之曲也杜元凯曰邾地】
　　定公之薨邾子来奔丧何忌何为而伐之盖三家之中季氏最强叔孙附之邾子所事者二家仲孙氏必有所不悦故何忌因哀公即位邾子不贺执此辞以伐之也夫邾岂诚善事二家者不得已耳而二家贪利之私不能不因何忌之举而动故三卿同伐邾也其所取漷东沂西田则三家所议共分者也然漷东沂西之田近于季氏之费邑而叔孙之郈在鲁西鄙仲孙之成在鲁北鄙去邾田为逺惧季孙之强而专其田也故叔仲二家独与邾子盟于句绎而季孙不与焉其盟邾子亦如后世之立劵约耳先儒以为各盟所得而季孙独无非也盖近费之田季孙所利岂以专国强臣肯让二家而不取乎故邾田之分三家之所同利也沂西言及者盖鲁先取邾田自漷水则漷东之田最所切近本其所欲得也而因以及沂西耳
　　夏四月丙子衞侯元卒【灵公卒蒯聩之子輙立】
　　季氏私考卫灵公无道之君也主威不立而盗得以杀其兄家政不脩而妻得以逐其子事无名而每兴逺役行无信而屡召敌兵观孔子因其问陈而明日遂行其不足与有为可知矣然而不至于防者以有仲叔圉治賔客祝佗治宗庙王孙贾治军旅三子皆非纯臣徒以其才足任使令而可具臣数故倚之以苟自逸然有一蘧伯玉而不能用岂真能任贤者哉其不亡幸尔
　　滕子来朝
　　哀公新立故也
　　晋赵鞅帅师纳衞世子蒯聩于戚
　　胡传赵鞅帅师以蒯聩复国而书纳者见蒯聩国人之所不受也国人不受而称世子者罪卫人之拒之也所以然者縁蒯聩出奔灵公未尝有命废之而立他子及公之卒大臣又未尝谋于国人数聩之罪选公子之贤者以主其国乃从輙之所欲而君之以子拒父此其所以称世子也　纳于戚内弗受也輙拒父也后十二年而蒯聩入于卫卫侯輙来奔则是輙以拒父而奔也世子正也属辞比事则輙罪万世不可掩矣　时晋卿方内叛故赵鞅不能伐卫而纳于卫邑与弗克纳同　季氏私考蒯瞆本奔宋而赵鞅纳之者必因灵公卒而至晋求纳也卫人已立輙故蒯聩不得入而但居于戚耳孙明复曰其言于戚者为輙所拒不得入于卫也按定十四年卫世子蒯聩出奔宋今灵公既死輙又已立犹称曩日之世子见蒯聩当嗣孔子正其名而书之也书之所以为君臣父子之大经也不然贪国叛父之人接踵于世矣髙闶氏曰灵公卒卫人以世子在外遂立其子輙使輙知己之得立者以父为世子故因逆其父而还以位则子道得而乱息矣奈何他人纳其父而反拒之耶
　　秋八月甲戌晋赵鞅帅师及郑罕达帅师战于铁郑师败绩【鐡丘名今开州有铁丘即此】
　　季氏私考按左氏齐人输范氏粟郑罕达送之士吉射逆之赵鞅御之遇于铁如此则是郑人为齐致粟于范氏也夫郑虽与齐合党盟咸然安甫一防之后郑亦不与齐通观郑罕达伐宋而齐不知宋皇瑗侵郑而齐不救则可见矣且齐苟有粟欲输范氏何不遣兵迳致朝歌主卫以为防防而乃使郑越疆代送邪盖郑本叛晋幸其有范中行之乱或将以兵助二逆而赵鞅者范中行之仇也闻有郑师则邀击而败之耳郑不量力而欲与覇国争雄且以党叛名其败宜矣　按赵鞅此师即纳蒯聩之师也遇郑师于铁知其助范中行而来故邀击而败之季氏之説是也
　　冬十月葬衞灵公
　　十有一月蔡迁于州来【避楚仇也】蔡杀其大夫公子驷王氏经世初武王封叔度于汝南上蔡蔡叔以叛被诛成王复以封其子及平侯卒徙于新蔡至昭侯乃徙九江下蔡即州来是也　季氏私考州来本楚属国而为吴所灭则吴邑也蔡欲恃吴以抗楚故迁州来则迁州来蔡之本意也左氏以为吴人如蔡纳聘而师毕入则当书吴人袭蔡蔡亦不当以自迁为文矣然先王封国当效死弗去弃而从吴岂谋国之善哉公子驷议必主于不迁未为失防也乃以其志在从楚而寘之死故不去其大夫
　　三年
　　春齐国夏衞石曼姑帅师围戚
　　胡传主兵者卫也何以序齐为首罪齐人与卫之为恶而党之也　属词蒯聩在戚而国夏曼姑围戚齐人助子围父也故虽有齐卿主兵而不繋戚于卫以蒯聩居戚故也戚不系卫则輙不当有国父不可围而齐人党逆之罪重矣自夫子为正名之论当时髙弟如子路犹不能无疑脩春秋时蒯聩犹在戚也盖灵公尝欲立郢而卒不立者知蒯聩在晋晋人必将纳之郢虽立犹不立也而卫人立辄以拒父卫为无父之国矣是故蒯聩出入皆称世子而戚不系卫以郑世子忽宋彭城郑虎牢三特笔比而观之春秋之法明矣　髙氏曰曼姑为子围父逆乱人伦莫甚于此齐国夏帅师助之故为恶首齐于晋为仇若蒯聩入则卫从晋矣此齐所以助輙也
　　夏四月甲午地震
　　五月辛夘桓宫僖宫灾
　　胡传桓僖亲尽矣其宫何以存季氏者出于桓立于僖世专鲁国之政其诸以是为悦而不毁欤　季氏私考桓僖祧久矣而不祧三家之意也三家尊桓而德僖宜毁而不毁而天谴以灾非谴桓僖也谴三家也
　　季孙斯叔孙州仇帅师城啓阳
　　季氏私考启阳汉避景帝讳改为开阳汪克寛氏曰沂州临沂县有故开阳城临沂即今沂州也按水经开阳在祊之东南沂水流迳其东故鄅国也昭十八年邾人袭鄅鄅子从帑于邾然则啓阳者鄅之别名如虢之为下阳荆之为楚然非邑也其地在邾之东鄙今沂州南也然祊之西北为费则近于费而季氏之所欲也是时鲁方讨邾既取漷东沂西之田则邾人不得不以启阳譲鲁矣故城之然犹惧其有变也故二卿帅师并出而以兵威胁焉季氏以叔孙附已故与同城而啓阳之地则实季孙得之矣　西亭辨疑鲁伐邾取漷东沂西之田虽与邾盟犹惧其来伐故城启阳以防邾也
　　宋乐髠【喜之裔】帅师伐曹
　　季氏私考曹伯阳奉乐大心入萧以叛宋方有乱故且从齐盟洮而未暇致讨今间齐景公之耄而怠无畏于齐而脩曹之怨乐髠之师宋景志也曹阳背晋故晋不救自是疲于奔命身为虏囚尚谁怼哉
　　秋七月丙子季孙斯卒
　　斯卒而肥乃庶长子卒后嫡室南孺子生子焉公臣正常以告公使视之则或杀之矣朱子谓康子夺嫡即此
　　蔡人放其大夫公孙猎于吴
　　季氏私考猎既驷党不附迁议则与蔡昭侯相忤者也故以国法放之于吴所以媚吴也
　　冬十月癸夘秦伯卒【惠公卒子嗣是为悼公】
　　叔孙州仇仲孙何忌帅师围邾
　　季氏私考季氏虽与叔孙同城启阳而实专有其地叔孙必所不悦而季氏费邑在鲁东鄙易于制邾必复以其所分叔仲二家漷东沂西之田并收焉邾人但知从强者之令税之所入惟于季氏不复知有二家矣故州仇何忌乗季孙之新立复共围邾责其背句绎之盟也按季氏未必并收二家田税要是邾以二家私邑相去之逺而漷东沂西之税惟季氏是勤而二家者或不如也故二家不悦责其背盟而围之尔
　　四年春王二月庚戌盗杀蔡侯申
　　西亭辨疑丰氏曰蔡文公名申卒于宣十七年是也昭公文公之曾孙也岂同其曽祖之讳乎及观石经申作由二字形相近或当以石经为正　按蔡侯实翩弑而以盗杀赴国史因而书之左氏以为凡弑君称君君无道也悖谬矣春秋凡言弑君不以君有道无道异词所以正弑逆之罪也古今自汤武外君孰可弑弑君者亦孰可轻纵乎胡氏谓蔡侯无以守身而自卫夫人得而害之説亦未然谓盗得而害之则可盖因其以盗杀赴而书即借盗杀以警为君如蔡侯者尔
　　蔡公孙辰出奔吴
　　季氏私考蔡昭公之弑虽不知主名而公孙辰为正卿必踪迹可疑者也故因成公欲讨而奔吴陈傅良氏曰书盗杀蔡侯申蔡公孙辰出奔吴则辰与闻乎杀矣
　　葬秦惠公
　　宋人执小邾子
　　宋以小邾事鲁而执之盖因齐景图伯无成而亦有志于争权也
　　夏蔡杀其大夫公孙姓公孙霍
　　季氏私考蔡成公讨弑父之贼而以公孙姓公孙霍为同谋也然姓霍皆国卿罪状未明而杀之岂足以服人心乎故不去其大夫
　　晋人执戎蛮子赤归于楚
　　晋主夏盟为日久矣不竞至此春秋所恶故书归于楚为楚执之之词蛮子不名则屈服之词而晋称人则使人执之之词所谓直书而罪自见者也胡氏罪之外之京师楚之説俱未然　属词楚虽败亡之余羣臣能辑睦以事其君晋外失诸侯而强臣内讧自知非楚敌也是以执蛮子归于楚
　　城西郛
　　备晋也
　　六月辛丑亳社灾
　　亳社殷社也诸侯有之以为庙屏所以戒亡国亡国之社有屋使不得上通于天所谓不受天阳也以屋故灾
　　秋八月甲寅滕子结卒【项公卒子隠公虞母立】
　　冬十有二月葬蔡昭公
　　国乱故缓
　　葬滕顷公
　　五年春城毗
　　备晋也
　　夏齐侯伐宋
　　汪氏曰定十四年齐侯宋公防于洮距此六年未有衅端而景公忽兴师以伐宋岂以宋人伐曹执小邾恃强凌弱故托是讨之以图霸欤
　　晋赵鞅帅师伐衞
　　家氏曰蒯聩以父伐子晋赵鞅为之伐卫若私于蒯聩必求其入亦非春秋所许也况实以范氏之故而纳蒯聩以为名乎
　　秋九月癸酉齐侯杵臼卒
　　张洽氏曰景公在位五十八年前有晏婴后有孔子晏婴告之以陈氏将窃其国孔子告以君君臣臣父父子子公亦知説而从之矣而卒不能用及大臣以未有太子告之反使之姑谋乐而勿忧无君卒致死肉未寒子弑国乱曾未十年陈恒弑简公而移其社稷真范祖禹所谓治愈久而政愈弊年弥进而德弥退者景公之卒葬书于春秋岂不为享国日久而曽无逺虑者之戒欤季氏私考当时称晏子以其君显至其晩年兴兵结怨大异往时意晏子必已老不在位自防夹谷之后亦遂谢世邪然则景公之善恶系于晏子之存亡者也难以言自立矣
　　冬叔还如齐
　　吊且防葬也
　　闰月葬齐景公
　　荼以非次而立故速葬
　　六年春城邾瑕
　　季氏私考瑕邾邑也故系之邾按后汉志任城亢父注县北有邾瑕城今考亢父在济宁州南六十里当近泗水其东则漆闾丘之地也邾瑕谓之瑕必与鲁负瑕连界而得名负瑕即瑕丘盖在今兖州府滋阳县东南界上而邾瑕在其南岂汉时割入亢父邪汪克寛氏曰邾瑕如鲁济之类鲁有负瑕故称邾以别之髙闶氏曰瑕邾邑鲁未尝取于邾而遽城之见鲁之迫邾也
　　晋赵鞅帅师伐鲜虞
　　先是鲜虞纳荀寅于柏人今鞅之伐盖治范氏之乱也
　　吴伐陈
</div>
    <div class="pagination">
<a href="春秋事义全考_page33.html">上一页</a><span>...</span><a href="春秋事义全考_page29.html">29</a><a href="春秋事义全考_page30.html">30</a><a href="春秋事义全考_page31.html">31</a><a href="春秋事义全考_page32.html">32</a><a href="春秋事义全考_page33.html">33</a><span class="current-page">34</span><a href="春秋事义全考_page35.html">35</a><a href="春秋事义全考_page36.html">36</a><a href="春秋事义全考_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
