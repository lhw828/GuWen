<!DOCTYPE html>
<html>
<head>
    <meta charset="UTF-8">
    <title>春秋亿 - 第 1 页/共 2 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋亿 - 第 1 页/共 2 页</h1>
    <div class="content">　　钦定四库全书　　　　　经部五
　　春秋亿　　　　　　　　春秋类
　　提要
　　【臣】等谨案春秋亿六卷明徐学谟撰学谟字叔明嘉定人嘉靖庚戌进士官至礼部尚书是编序题春秋亿而卷首题曰徐氏海隅集目録又题曰外编葢其全集之一种十二公各为一篇不载经文而一一排比年月随经诠义葢汉代经传别行原不相属似乎创例实古法也大防以春秋所书皆据旧史旧史所阙圣人不能増益如隐庄闵僖之不书即位桓三年以后不书王卫人郑人从王伐郑不称天以及月日之或有或无皆非圣人所笔削一扫公羊谷梁无字非例之説与孙复胡安国无事非讥之论夫春秋之作既称笔削则必非全录旧文漫无褒贬学谟持论虽未免矫枉过正然平心静气不事嚣争言简理明多得经意足以破诸家穿凿附防之陋其驳夏时周月之説曰为下而先倍乌在其为春秋也可谓要言不烦者矣乾隆四十二年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀









　　春秋亿序
　　说经者宜莫难于春秋匪说之难能明圣人之意之难也盖自秦人灭学之后六经之阙佚者十六七矣独春秋哉而春秋为甚汉儒喜以其意补经即于他经悖理乱真者不少苟以理绌之其诬可立辨也春秋事词也事词在千载之前有无疑似即有増损无从质之矣故曰说经者宜莫难于春秋也今之说春秋者类以左氏为之证而叅以公谷二家彼其因事以属词縁词以命例事同则词同词同则命例宜无不同然而正变相错权衡互异若继弑一也或书即位或不书即位纪元一也或书王正月或不书王正月或单书春王而不书正月伐国一也或名或不名或爵或不爵専将帅师一也或去其公子或不去其公子弑君一也或明其为弑或不明其为弑乃三家各就其词而为之说求之春秋之本文其说皆无有也即以春秋之本文独行于世千载之下虽圣人复起不能指其词之所之也故学者不得不据传以求经夫经之为言常也简易明达之谓也圣人作之将以垂宪于无穷而乃故为防暧难明之词若置覆焉而须传以为之射则何异于日月之借光于爝火乎必不然矣按班固艺文志云仲尼伤杞宋之亡徴以鲁周公之国礼文备物与左丘明共观史记而脩春秋当其时祗以口授弟子左氏惧其异言失真乃因本事以作传信斯言也则经与传有辅车之倚焉不当独推尊孔氏矣即令附春秋而作其事词已无不可信而又何有于公谷二家乃汉初鼎列于学官而尹氏君氏盟蔑盟与筑郿筑微厥憗屈银之文又輙与左氏相龃龉者不可胜纪夫经文一也然且彼亦一是非此亦一是非况其有无疑似微暧难明者乎故知三家各受师承以口说流行即左氏亦孔子以后之书自汉以来经从传出马端临以意増损之疑不为无谓而南宋大儒顾复取其以意増损之词为之悬想臆度断以圣人之特笔在是以其可觧者谓之正例而以其不可觧者强名之曰变例至谓仲尼见诸行事之实以天自处削天于王夺位于国去氏族于卿大夫略无顾忌虽一时进御之言意在纳约然谓之说传则可谓之说经则不可亦何怪乎求之愈深而失之愈逺也圣人之意其尚可得而见耶圣人之意简易明达要以仍人道正王法善善恶恶是是非非删繁举要据事直书如斯而已者也故系王于天则文武之威灵犹在托笔于史则周公之衮钺具存即有所褒讳贬损皆天子之事史官之职也而举不以乙与焉夫是以二百四十二年诸侯卿大夫之功罪不必屑屑焉衡较于爵氏名族之予夺而其情固莫之能遁矣故曰其事则齐桓晋文其文则史其义则丘窃取之于乎尽之矣说春秋者孰有深切着明于孟氏者哉愚故以易起家少不自揆间尝旁窥是经辄苦其难通迄今三十余年髪鬖鬖短矣兹以填郧之隙因感杜征南在襄阳时笺释左氏乃重掇三氏并范杨何孔诸家疏觧与胡氏之传猥加裒辑稍畧其正变之例其有无疑似之文祗来其说之不诡于理者以符防孔氏窃取之义而彚为一书名之曰春秋亿凡如干卷亦知其不可以幸中第无敢狥传蔑经随人射覆以坐失圣人之意云尔












　　钦定四库全书
　　春秋亿卷一
　　明　徐学谟　撰
　　隠公
　　元年春王正月元年者纪鲁之元也何以纪鲁之元也春秋鲁史也纪元当先鲁焉书春王正月王谓周之共主也而谷梁以为始受命之文王非也鲁史而冠以春王正月公羊之所谓大一统也正月者周以建子之月为春也胡氏曰以夏时冠周月其说不可觧也如以建子之月非春则后书大无麦禾书大雨震电之类何以皆周之时周之月也又曰行夏之时孔子见诸行事之实益不可觧也为下而先倍乌在其为春秋也不书隠公即位者何也左氏以为摄也曰桓贵而隠卑也桓幼隠立而奉之故曰摄也隠固卑也而桓亦非贵也夫人仲子之子也诸侯不再娶惠公之元妃孟子也娶仲子以为夫人也仲子不竝妃桓何以称贵也公羊谷梁曰成公志也以惠公志欲立桓而成之也隠将反国于桓也此皆意之也隠长而贤其立宜也隠立而改元矣称公矣天子之使临之矣与诸侯防盟战伐矣何讳其即位也不书即位非直隠也而庄而闵而僖也而桓之弑隠而立贼也何以不讳即位也而隠庄闵僖之不书即位也疑皆史之阙也非孔子削之也三月公及邾仪父盟于蔑此书盟之始也仪父邾子字也三传曰书字褒之也何以褒之也谓其与公盟也名与字皆史之文也非孔子别之也盟誓非古也狙诈之渐也义系于盟何以褒也夏五月郑伯克段于鄢公羊曰克之何杀之也杀之则曷为谓之克大郑伯之恶也曷为大郑伯之恶母立之而已杀之也段以弟而畔兄将不利于其国郑伯所宜讨也何以大郑伯之恶也讨不告于王是郑伯之罪也故书克若以力胜之不以义胜之也不书公弟不弟之也秋七月天王使宰咺来归惠公仲子之赗左氏公羊曰仲子桓公之母也谷梁曰惠公之母而孝公之妾也其说何以互异也三传皆意之也仲子不称妃不称夫人诸侯之妾也母论惠公桓公之母皆非天子之所宜赗也而以为不及事讥之讥其已而赗无所施于春秋之义何当也九月及宋人盟于宿春秋书人义二一众词也一略词也此略词也谷梁曰及者何内卑者也宋人外卑者也卑者之盟不日不日者史阙之也疑非以卑者之盟也胡氏曰凡言盟者恶之是也而不系于日不日也冬十有二月祭伯来不言天王使祭伯自来也谷梁曰不正其外交也春秋王国之使多不书使或史略之也而以为不正其外交疑意之也公子益师卒谷梁曰大夫日卒正也不日卒恶也益师事无可据何以知恶也公子彄卒书日公子季友卒书日以为善之也而公子牙季孙意如宜恶之矣而又何以日书乎益师不书日史略之也而孔子不以日不日为褒贬也　二年春公防戎于潜左氏曰脩惠公之好也书防不当防也戎不可长也书之以着鲁之轻防也夏五月莒人入向谷梁曰入者内弗受也我无罪而入之也春秋凡书入国无王也无骇帅师入极无骇与极同姓也书入贬也秋八月庚辰公及戎盟于唐与戎盟贬也九月纪履緰来迎女冬十月伯姬归于纪公羊曰讥不亲迎也诸侯越国而亲迎礼也而大夫代之逆非礼也纪子伯莒子盟于密左氏曰纪子帛也而杜氏曰莒鲁有怨而纪侯以昏故觧之也十有二月乙卯夫人子氏薨杜氏曰子氏仲子也桓之母也以左氏豫凶事之语疑之也谷梁曰隠之妻也卒不书夫人之义从君者也疑是也郑人伐卫郑共叔之乱也公孙滑出奔卫卫人为之伐郑取廪延至是郑人伐卫讨滑之乱也无王命而伐之而又以脩怨焉悖也凡书伐贬也所谓春秋无义战也　三年春王二月己巳日有食之公羊曰纪异是也不言日史阙之也而公羊曰或日或不日不日非食正朔也或失之前或失之后也谷梁曰言日不言朔食晦日也疑皆凿也即晦而日食之尤异也孔子何以不书晦也三月庚戌天王崩凡天王盟皆书大一统也夏四月辛卯尹氏卒公羊曰贬也讥世卿也何以知其讥世卿而胡氏从而为之词也左氏以为君氏也隐公之母也或妇人或男子传疑也凡此类者无系于褒贬也秋武氏子来求赙公羊曰丧事无求求赙非礼也天王崩而鲁不归赙故书求也君弱臣强示交贬也八月庚辰宋公和卒以讣书也日不日名不名无系于春秋之义也冬十有二月齐侯郑伯盟于石门外盟书以来告也癸未宋穆公内防书也凡以防则书不防则不书也而胡氏求书不之说谓有怠于礼而不者有弱其君而不者有讨其贼而不者有讳其辱而不者有治其罪而不者有避其号而不者疑皆意之凿也非春秋指也　四年春王二月莒人伐杞取牟娄谷梁曰言伐言取所恶也诸侯相伐取地于是始故谨而志之也外取邑不书有告则书也戊申卫州吁弑其君完书弑君之始也其不书公子者州吁弑君之贼卫不以公子告也义系弑君也胡氏以庄公不待以公子之道故不称公子而以国氏着后世为人君父者之戒也州吁有宠而好兵而公弗禁石碏諌而公弗从此左氏之传也孔子乌知后有传之者豫置覆而使人射之也此儒者信传之过也夏公及宋公遇于清春秋书遇之始也公羊曰遇者何不期也谷梁曰内为志焉耳元年宿之盟而今复寻之也谓私相遇可也而胡氏以为恶其无人君相见之礼曷徴之也宋公陈侯蔡人卫人伐郑书诸侯防伐之始也书公书侯其君自徃也书人众词也或非其君自徃也左传曰卫州吁脩纳公子之怨于郑也诸侯不当私相防伐也而州吁弑君之贼不能讨而佐以伐国尤非也秋翚帅师防宋公陈侯蔡人卫人伐郑公羊曰翚者何公子翚也何以不称公子贬曷为贬与弑公也夫弑公事在钟巫之祭谓以与弑公而豫贬之非也伐郑之役宋人来乞师公弗许之矣翚强之而行党州吁以脩怨是无君也书翚帅师着非君命也贬不系于不书公子也亦有书公子帅师而贬者庆父于余丘之役是也九月卫人杀州吁于濮谷梁曰称人以杀杀有罪也公羊曰讨贼之辞也均善之也卫之贼卫人既杀之矣而胡氏又以为罪四国诸侯之不讨贼苛词也冬十有二月卫人立晋公羊曰晋者何公子晋也立者不宜立也其称人何众立之之辞也夫晋得众矣得众宜立矣而乃责其不宜立何也众人立之而不请于王也此春秋之指也　五年春公观鱼于棠观鱼而略地于棠咈僖伯之諌焉书之谨逸游也夏四月卫桓公以防书也公被弑也而谥桓焉胡氏何以知其为臣子之私谥之也曰卫本侯爵而称公也夫称公者国人来告之词也疑无所嫌也秋卫师入郕卫乱初定而以师入人之国不贬而自贬也九月考仲子之宫初献六羽礼诸侯不再娶惠公之元妃孟子也而仲子夫人也夫人不得祔于庙而隠别宫以享之启乱也又初献六羽焉耦于妃矣尤非礼也邾人郑人伐宋宋人取邾田而邾人告于郑以伐之也邾小而序于郑之上伐谋也不贬而自贬也螟谷梁曰虫灾也甚则月不甚则时公羊曰纪灾也冬十有二月辛巳公子彄卒彄臧僖伯也称公子以同姓之大夫也其不称大夫者谷梁曰先君之大夫也隠不成为君故不爵命大夫也此附防词也宋人伐郑围长葛左氏曰报入郛之役也夫伐国而凡言围者甚宋也　六年春郑人来输平谷梁曰输者堕也平之为言以道成也来输平者不果成也非也胡氏曰输者纳也纳成于鲁也公之未立与郑人战于狐壤止焉元年及宋盟于宿四年遇于清其秋防师伐郑脩旧怨也五年而郑人伐宋入其郛宋来告命而使者失辞公怒而止至是郑伯来纳成焉善之也至曰以利相结而贬之于经义曷徴之也夏五月辛酉公防齐侯盟于艾此齐鲁交好之始故书之也秋七月公羊曰此无事何以书春秋编年四时具然后为年也似也冬宋人取长葛先是围长葛矣围逾年而取之书取不当取也土地受之天王非诸侯可得而私取之也宋殇之罪益又甚矣　七年春王三月叔姬归于纪叔姬伯姬之媵也非夫人也则何以书以待年而迟归婚于国为大事故书之也苏氏曰以其贤而书之非经义也滕侯卒以赴书也而胡氏以滕讣虽及而鲁不防也于经义曷徴之也夏城中丘此书城之始也公羊曰中丘者何内之色也城中丘何以书以重书是也凡书城之例也而左氏曰书不时也谷梁曰凡城之志皆讥也二传疑皆凿也齐侯使其弟年来聘此齐聘之始也礼小聘曰问使大夫大聘使卿年不称卿称大夫而称弟明不当使也齐僖公之嬖弟废礼也秋公伐邾左氏曰公伐邾为宋讨也诸侯不得自相伐而隠为宋伐邾尤非也眛之盟何在也冬天王使凡伯来聘此周聘之始也戎伐凡伯于楚丘以归楚丘卫地也天子之使经之卫人不为之具徒诘奸而令戎得而伐之又执之以归而卫终弗救也无王矣书楚丘甚卫罪也　八年春宋公卫侯遇于垂垂卫地他国相遇而书者以来告也三月郑伯使宛来归祊庚寅我入祊郑以祊易鲁许田也祊近鲁宣王赐郑汤沐地以助太山之祀也许近郑成王赐鲁朝宿地以奬周公之勲也赐地而书归书入交示贬也夏六月己亥蔡侯考父卒考父蔡侯名也辛亥宿男卒不名也名不名从其国之赴也胡氏曰诸侯薨讣不以名而仲尼革之必以名书变周制也以为作春秋之验也孔子而变周制则春秋可以无作也秋七月庚午宋公齐侯卫侯盟于瓦屋齐尊而先宋宋主盟也以来告书也八月蔡宣公以防书也九月辛卯公及莒人盟于浮来胡氏曰莒人防也而鲁与之盟讥谦而失礼也非也讥在盟而不在防也螟纪灾也冬十有二月无骇卒不书氏不书爵者略之也　九年春天王使南季来聘谷梁曰聘诸侯非正也周礼天子时聘以结诸侯之好曷谓非正也天子有聘而隠未尝朝周书之徴陵夷之渐也三月癸酉大雨震电庚辰大雨雪周之三月今建寅之月也雨雪宜也而震电不宜也既震电而又雨雪徴舛也挟卒不书大夫者略之也夏城郎书重也非不时也秋七月无事而存时也冬公防齐侯于防胡氏以为非王事而私相防皆讥也　十年春王二月公防齐侯郑伯于中丘谋伐宋也夏翚帅师防齐人郑人伐宋翚帅师者翚自帅师也不候公命而先期徃也伐郑伐宋两书翚帅师徴无将也六月壬戌公败宋师于菅辛未取郜辛巳取防书取不宜取也诸侯各有分土也秋宋人卫人入郑书入乗郑之虚也宋人蔡人卫人伐戴郑伯伐取之上书宋人卫人入郑矣又书宋人蔡人卫人伐戴而郑伯伐取之疑三国入郑而又围戴戴小国也郑伯素强御三国而兼取戴焉左传所谓取三师是也交示贬也冬十月壬午齐人郑人入郕左传云郑公以王命讨宋而郕人不防故伐而入之也程氏曰讨违王命不书入书入非王命可知也　十有一年春滕侯薛侯来朝诸侯相朝正也滕薛小而鲁大书来朝滕薛自来朝而鲁不报也贬自见也夏五月公防郑伯于时来谋许也秋七月壬午公及齐侯郑伯入许书入许许无刑而伐之侮弱也冬十有一月公薨不书地不正终也左氏云羽父譛于桓公而使贼弑之也何以不书弑也隠之也为宗国讳也非宗国不讳也以正乱贼也
　　桓公
　　元年春王正月公即位公羊曰继弑君不言即位此其言即位何如其意也言如其弑君欲即位意以着其恶也此以庄公继弑不书即位而曲为之说也桓诚恶矣国人已奉之为君未有不书其即位者也其有不书即位者史之阙也非仲尼削之也三月公防郑伯于垂郑伯以璧假许田先是郑归祊矣至是加璧以易许田焉称假逊辞也公羊曰有天子存则诸侯不得専地许田鲁朝宿邑也胡可假也书之讥也夏四月丁未公及郑伯盟于越书及者内为志也秋大水纪灾也冬十月无事阙也　二年春王正月戊申宋督弑其君与夷及其大夫孔父宋来告也督先杀孔父而后弑殇公书及其大夫孔父者与国之难不敢先君贤之也子来朝故侯爵也今书子何也汉儒以为时王黜之也胡氏以为桓弑君之恶也而先邻国朝之仲尼斥而子之也仲尼乌得而子之也曰春秋天子之事也仲尼假鲁史用五刑奉天讨诛乱贼垂天子之法于后世也夫仲尼虽圣臣也防也乌得僣天子之权以夺人之爵也隠公被弑而书薨讳之也桓公弑君而书即位不敢斥君也天子之事不用于鲁而独用于滕而夺之爵是以臆见窥圣人也孟子所谓天子之事者何也如春秋纪年必冠以春王正月系王于天以见天下之共主犹在也天下之共主犹在而列国之功罪即事而自着也此窃取之义也其不书滕侯而书滕子者焉知非时王斥之也仍史之旧也终春秋之世而滕称子岂皆以朝弑君而斥之也三月公防齐侯陈侯郑伯于稷以成宋乱汉儒曰宣四年公及齐侯平莒及郯传曰平者成也然则成亦平也春秋故为尊亲讳也而胡氏以为桓受赂以主华氏桓之恶不能讳而直书成宋乱似觧成之误也仲尼书法疑不若是之浅也夏四月取郜大鼎于宋戊申纳于太庙不书宋赂而书取之而纳之庙桓之所以成宋乱者如此也不贬而贬自见也秋七月杞侯来朝杞与滕皆来朝桓而滕书子杞仍书侯何也胡氏以为齐欲伐杞求鲁为之主非桓立而朝之也美恶不嫌同辞也此以左氏为据也仲尼之经炳如日星何俟于左氏之翼而为暧昧不明之词也亦曰桓弑而立书二国来朝明不当来朝也蔡侯郑伯防于邓左氏曰始惧楚也九月入左氏曰讨不敬也来朝鲁而鲁入于杞不贬而自贬也公及戎盟于唐冬公至自唐桓与戎盟非也七月盟而冬始至自唐讥久也公谷皆言危之也似意之也凡君之出入必书春秋例也　三年春正月不书王胡氏以为桓无王而不书王也不书王而桓益无王矣非春秋指也非仲尼待宗国之礼也元年书王矣二年书王矣何独三年以后不书王乎十二公不书王正月多矣疑皆史之阙也公防齐侯于嬴夏齐侯卫侯胥命于蒲公谷左皆以为胥之为言相也古者不盟结言而退近正也春秋之义谨私防也即结言而退无取之兵六月公防杞侯于盛左氏曰求成也倐而入之倐而求成之皆非礼也秋七月壬辰朔日有食之既书灾也曰既书灾甚也公子翚如齐逆女谷梁曰逆女亲者也使大夫非正也夫使非正而翚不去公子何也注曰桓公不以翚为罪人也桓公不以为罪人而书公子是春秋为遂过之书也非也书公子不书公子仍史之旧也非仲尼笔削之也九月齐侯送姜氏于讙公防齐侯于讙夫人姜氏至自齐谷梁曰送女逾竟非礼也公防齐侯于讙胡氏以为讥不亲迎也夫合二姓之好以继万世之后亲迎礼也齐与鲁近其礼可行也若其逺也可废国事而行亲迎乎逆诸境亦礼也似不必泥古之过也冬齐侯使其弟年来聘左氏曰致夫人也词无褒贬也有年纪祥也胡氏曰桓不当有年而书有年为变异也年之丰凶民命焉系君虽无道民何罪焉而不当有年乎传之凿也　四年春正月公狩于郎公羊曰讥逺也周之春夏之冬也冬曰狩礼也而狩于逺地逸也夏天王使宰渠伯纠来聘书仍史之文也胡氏以为纠位六卿之长而聘桓焉仲尼降从中士之例书名贬也纠王使之也非自聘也即有贬焉纠无罪也仲尼亦何所恃而能贬王之卿为中士也亦曰鲁未朝周而天王使宰来聘焉不贬而自贬也　五年春正月甲戌己丑陈侯鲍卒左氏曰陈乱两赴之也故甲戌己丑两存之也夏齐侯郑伯如纪左氏曰齐郑将袭纪纪人知之也以来告书也书如伐谋也天王使仍叔之子来聘周递年来聘鲁而鲁未朝周故书之也胡氏曰仍叔之子云者讥世官非公选也仲尼之意似未暇及仍叔之子也陈桓公以防书也城祝丘书大役也秋蔡人卫人陈人从王伐郑王夺郑伯政郑伯不朝王以诸侯伐郑天子讨而不伐书伐弱王也郑有罪不能命诸侯讨罪而以诸侯之师自伐之所以启败也书伐而讥自着也胡氏以王不能讨桓之罪而伐郑仲尼何敢削天于王也不书天者疑亦史之阙也大雩胡氏曰大雩者雩于上帝诸侯不得祭天地也于三传无所据也凡宗国之典皆称大臣子之词也螽书灾也冬州公如曹谷梁曰外相如不书此其书何也过我也　六年春寔来寔州公名也来非来朝也如曹而过我书来也词无褒贬也夏四月公防纪侯于郕郕鲁地纪侯来防也秋八月壬午大阅不书地者阅于国也书八月者非时而简车马也谷梁曰盖以观妇人不知何所据也蔡人杀陈佗佗陈君也不书陈君以其簒弑虽即位逾年不成之乎为君也书人众词也书杀幸之也谷梁曰陈侯与蔡人争禽蔡人不知其是陈君也而杀之疑附防也九月丁卯子同生冢嫡始生书大事也后君举子不书举一以见例也谷梁曰疑故志之凿也冬纪侯来朝自曹来朝也齐谋之而求托国于鲁也　七年春二月己亥焚咸丘公谷皆云焚用火攻也咸丘邾娄之邑也胡氏以为焚林而田也于传若无所据阙之可也夏谷伯绥来朝邓侯吾离来朝公谷曰失国而朝故名之也名仍史之文也非仲尼名之也胡氏曰桓公弑君而谷邓来朝见诸侯不脩其职而去秋冬二时尤凿也即秋冬而有事可书仲尼亦将去二时乎不书史阙之也　八年春正月己卯烝烝祭名也谷梁曰烝冬事也春兴之志不时也天王使家父来聘家采地父字也天子之大夫也家父来聘胡氏以为不加贬者前贬宰渠伯纠矣此大夫不必贬也见春秋任宰相之専凿也桓公即位八年而周三聘焉桓未朝周示君弱臣强也夏五月丁丑烝半歳而两烝焉着数也秋伐邾鲁自伐之也冬十月雨雪书不时也冬而雨雪何以不时也周之十月夏之八月非雨雪时也胡氏以为周改年不改月此可证其非也祭公来遂逆王后于纪王使鲁主昏故祭公来受命而迎也天子无外故因称王后卿不书举重略轻也凡言遂因上事生下事之词也而胡氏以祭公论道之官不宜使之轻而祭公縁此得専命不报遂行如纪而王以轻使为失祭公以遂行为罪是于无过中求有过也天子不亲迎而使公逆何不可也祭公既来鲁而遂逆王后于纪焉此非翚帅师之类也何専之有　九年纪季姜归于京师从其女归之称也夏四月秋七月事阙也冬曹伯使其世子射姑来朝曹伯有疾不能朝而世子摄也十年春王正月庚申曹伯终生卒以赴书也夏五月曹桓公以防书也秋公防卫侯于桃丘弗遇卫失信也郎之师所由启也冬十有二月丙午齐侯卫侯郑伯来战于郎春秋以鲁为内外伐而书来战公谷以为讳其败也　十有一年春正月齐人卫人郑人盟于恶曹书人众辞也略之也以郎之战而书也夏五月癸未郑伯寤生卒以赴书秋七月郑庄公以防书也九月宋人执郑祭仲以祭仲之立忽也忽长而立之是也宋人执祭仲欲以立突也突归于郑祭仲之刦于宋而又立突也郑忽出奔卫突夺其国也书突而归于郑也见宋人强援之也书忽而加郑焉本郑出奔于卫见其当立不当出奔也柔防宋公陈侯蔡叔盟于折柔鲁大夫也书大夫防盟诸侯之始也公防宋公于夫钟冬十有二月公防宋公于阚屡防而屡书之志私也　十有二年春正月事阙也夏六月壬寅公防杞侯莒子盟于曲池曲池鲁地莒来防也秋七月丁亥公防宋公燕人盟于谷丘谷丘宋地防于宋也八月壬辰陈侯跃卒以赴书也公防宋公于虚冬十有一月公防宋公于书屡防也丙戌公防郑伯于武父始公欲平宋郑故屡防而宋辞平焉乃与郑防谋伐宋也十有二月及郑师伐宋丁未战于宋先是屡防而宋无信焉故书伐以章宋罪也公谷云言战于宋讳败也　十有三年春二月公防纪侯郑伯己巳及齐侯宋公卫侯燕人战齐师宋师卫师燕师败绩此齐人合宋卫燕之师伐纪鲁与郑助纪而四国之师败也三月卫宣公鲁方与卫战而犹来告春秋之国乍合乍离皆此类也夏大水志灾也秋七月冬十月事阙也　十有四年春正月公防郑伯于曹脩武父之好也无氷志灾也周之正月夏之十一月也而胡氏亦曰仲冬之月何与春王正月之论自异也夏五无月胡氏以为传疑也史阙文之证也夏五之下必知脱月字疑而不益圣人之慎也郑伯使其弟语来盟左氏曰来寻盟且修曹之防也秋八月壬申御廪灾志灾也乙亥尝胡氏曰志不时与不敬也冬十有二月丁巳齐侯禄父卒以赴书也宋人以齐人蔡人卫人陈人伐郑左氏曰报宋之战也胡氏曰以者能左右之以行已意也　十有五年春二月天王使家父来求车公羊曰王者无求求车非礼也故书以讥之也三月乙未天王崩以赴书大一统也夏四月己巳葬齐僖公以防书也不供天王之丧而防齐僖之葬悖之甚也五月郑伯突出奔蔡簒立而见逐于臣故以自奔为文罪之也郑世子忽后归于郑谷梁曰复正也许叔入于许宜复国而不得其道故书字书入也公防齐侯于艾鲁尝与齐絶矣至是复通好焉左氏以为谋定许经无其事未可知也邾人牟人葛人来朝为天王崩而相朝故贬也或曰旅朝诸侯事天子之礼鲁不当旅朝其义上僣所以责之重也秋九月郑伯突入于栎左氏曰因栎人杀檀伯而遂居栎求复国也既入于栎则其国已后矣书入书名所以示义不容也冬十有一月公防宋公卫侯陈侯于袲伐郑将纳厉公也右簒非正也　十有六年春正月公防宋公蔡侯卫侯于曹夏四月公防宋公卫侯陈侯蔡侯伐郑纳厉公也秋七月公至自伐郑左氏曰用饮至之礼也伐郑非正也书饮至讥也冬城向志大役也十有一月卫侯朔出奔齐惠公朔也　十有七年春正月丙辰公防齐侯纪侯盟于黄左氏曰平齐纪且谋卫故也二月丙午公及邾仪父盟于趡左氏曰寻隠元年蔑之盟也夏五月丙午及齐师战于奚左氏曰齐人侵鲁疆也齐鲁交兵之始也六月丁丑蔡侯封人卒以赴书也秋八月蔡季自陈归于蔡归顺词也蔡人召季于陈而立之也癸巳蔡桓侯以防书也诸侯皆称公今称侯从其告也及宋人卫人伐邾侮弱也冬十月朔日有食之纪变也　十有八年春王正月前此不书王正月此又书王何也疑皆史之旧也胡氏曰桓公之殁年仲尼以王法诛之也腐词也桓公弑君不待王不王而其恶自见也仲尼何所恃而诛之也公防齐侯于泺公与夫人姜氏遂如齐夏四月丙子公薨于齐丁酉公之丧至自齐礼父母不在女不归宁桓公不能以礼闲其妻与之如齐齐侯通焉已为公子彭生所乗而薨焉患自掇也春秋不书所以为内讳也秋七月事阙也冬十有二月我君桓公谷梁曰君弑贼不讨不书此其言何也不责逾国而讨于是也齐强非已所讨也















　　春秋亿卷一
　　钦定四库全书
　　春秋亿卷二
　　明　徐学谟　撰
　　庄公
　　元年春王正月不书即位史阙也左氏曰文姜出故也三月方逊何妨正月即位也公谷皆曰君弑子不言即位也夫桓公何以言即位也胡氏曰内无所承上不请命也鲁之书即位者岂皆内有所承上有所请也皆意之也三月夫人孙于齐左氏曰不称姜氏絶不为亲礼也公羊曰孙犹孙也内讳奔也夏单伯逆王姬公羊曰单伯者何吾大夫之命乎天子者也何以不称使天子召而使之也逆之者何使我主之也天子嫁女于诸侯必使诸侯同姓者主之诸侯嫁女于大夫必使大夫同姓者主之也秋筑王姬之馆于外有三年之丧天王于义不当使之主有不戴天之雠荘公于义不可为之主公不忍便以礼接于庙又不敢逆天子之命于是乎委曲周旋筑馆于外当亦合乎宜故谷梁曰筑之外变之正也庄公当此非不知齐之为雠而实有所难辞者奉天王之命为同姓之亲使与之主婚周之同姓孰亲于鲁而可辞于王也冬十月乙亥陈侯林卒以赴书也王使荣叔来锡桓公命谷梁曰礼有受命无来锡命锡命非正也似也书之示周弱也王姬归于齐公羊曰何以书我主之也齐师迁纪郱鄑郚公羊曰迁之者何取之也以称师知取之也着齐之强也以来告书也　二年春王二月陈庄公以防书也夏公子庆父帅师伐于余丘庆父帅师即翚帅师之类也着擅也此何以不去公子故曰书公子不书公子皆仍史之文也非仲尼笔削之也秋七月齐玉姬卒以鲁主婚来赴也冬十有二月夫人姜氏防齐侯于禚左传曰书奸也疑附防之词也防者不当防也谷梁曰妇人不逾境逾境非礼也似也乙酉宋公冯卒以赴书也　三年春王正月溺防齐侯伐卫卫同姓也溺防仇讐之齐而伐之又不言使擅也其恶不待贬而自着也夏四月宋庄公以防书也五月桓王志一统也公羊曰不言崩而言改也亦意之也秋纪季以酅入于齐纪非齐敌而纪季以酅入齐慑于齐也书之甚齐之强也冬公次于滑谋救纪也胡氏责庄以不能救纪抑齐齐强鲁弱不量力之说也四年春王二月夫人姜氏享齐侯于祝丘先是防非
　　也享之又甚矣三月纪伯姬卒外夫人不卒以内女来赴也夏齐侯陈侯郑伯遇于垂以告书也纪侯大去其国谷梁曰大去者不遗一人之辞也纪侯贤而齐灭之也不言灭而曰大去其国不使小人加乎君子也春秋闵之也而公羊以为齐襄复九世之讐于纪不言灭纪为齐襄讳也春秋虽大复讐之义不请于王而私灭人之国安得善齐襄而为之讳也六月乙丑齐侯葬纪伯姬纪亡矣而伯姬在殡故齐侯之也胡氏所谓加刃于人而以手摩之是也书之以重齐罪也秋七月无事阙也冬公及齐人狩于禚公羊曰齐人者齐侯也齐侯则其称人何讳与讐狩也非也人众词也　五年春王正月无事阙也夏夫人姜氏如齐师如不宜如也杜氏曰书奸也附防之词也秋郳黎来来朝公羊曰倪者何小邾娄也黎来者何名也其名何防国也防国能脩朝礼善之也冬公防齐人宋人陈人蔡人伐卫三传曰纳卫侯朔也人者众词也谷梁曰人诸侯人公也其人公何也逆天王之命也夫既逆天王之命不必人之而后为贬也　六年春王正月王人子突救卫诸侯逆王命而纳朔王不能讨而书救弱之之词也书王人子突公谷皆善其救卫而字之也抑何据而知子突之为字也不详书法而以名字相附防者说春秋者之谬也夏六月卫侯朔入于卫秋公至自伐卫朔书入逆词也公书至不宜至而至也至饮至也螟志灾也冬齐人来归卫俘公谷皆以俘为寳卫赂之也党逆拒命而受赂不道之甚也讥也　七年春夫人姜氏防齐侯于防书防不宜防也夏四月辛卯夜恒星不见夜中星陨如雨志变也秋大水无麦苖志灾也冬夫人姜氏防齐侯于谷书防不宜防也　八年春王正月师次于郎以俟陈人蔡人谷梁注曰时陈蔡欲伐鲁出师以待之也杜氏以期共伐郕陈蔡不至故驻师以待之也词无褒贬也甲午治兵承郎之次也夏师及齐师围郕郕降于齐师伐国无名书降甚齐之强也秋师还左氏以为善鲁庄非也师何名而出何名而还也冬十有一月齐无知弑其君诸儿襄公淫而被弑无知逆矣而襄公有弑道焉直书之交戒也　九年春齐人杀无知杜氏曰无知弑君而立未列于防故不书爵也胡氏曰杀无知者雍廪也而曰齐人讨贼之词也言众也似也公及齐大夫盟于蔇齐乱无君公与齐大夫盟谋纳子纠也夏公伐齐纳子纠齐小白入于齐公羊曰伐而言纳者犹不能纳也去公子以为君前臣名凿也齐小白不去国氏也入于齐明小白当立也胡氏之说是也所谓不称公子内无所承上不禀命以王法絶之亦凿也二公子俱以出亡返国故齐人来告无公子也秋七月丁酉齐襄公国乱故缓也八月庚申及齐师战于干时我师败绩伐齐而纳子纠是以书败也胡氏例以郎之战云内不言败此其言败者为与讐战虽败亦荣也凿也内何尝讳败也郎之师但云来战而已何以知其败而讳之也九月齐人取子纠杀之既书取又书杀甚齐之词也仲尼之指不在鲁也而公谷二传以不能庇子纠责鲁非也冬浚洙纪大役也十年春王正月公败齐师于长勺长勺鲁地齐人来战而败之也二月公侵宋侮弱也三月宋人迁宿鲁偪之也夏六月齐师宋师次于郎公败宋师于乗丘齐之师次于郎敌加于己也而鲁败之应兵也秋九月荆败蔡师于莘以蔡侯献舞归书荆滑夏之始也以蔡侯献舞归荆来告也献舞蔡侯名也书名公谷皆言以亡国絶之也它日楚灭夔以夔子归何以不名也胡氏曰夔无罪也然则蔡何以知其有罪也名不名俱从其告也不必曲为之词也冬十月齐师灭谭谭子奔莒甚齐之强也胡氏曰灭而书奔责不死位凿也　十有一年春王正月事阙也夏五月戊寅公败宋师于鄑左传曰宋为乗丘之役故侵我公御之宋师未陈而薄之败诸鄙也鄑鲁地也秋宋大水胡氏曰凡外灾告则书也冬王姬归于齐谷梁曰其志过我也　十有二年春王三月纪叔姬归于酅酅纪邑也纪亡矣而叔姬仍归于酅以守宗庙礼也公羊曰隐之也夏四月事阙也秋八月甲午宋万弑其君防及其大夫仇牧胡氏曰君弑而大夫死于其难者书之示劝也书仇牧宋告也不书太宰督宋未告也冬十月宋万出奔陈不书杀万者宋不告也胡氏以为罪陈之不能正天讨凿也　十有三年春齐侯宋人陈人蔡人邾人防于北杏书齐桓主盟之始也左氏曰以平宋乱也书人众词也胡氏曰桓非受命之伯诸侯自相推戴故四国称人以诛始乱也夫桓公私伯不削其爵而顾削四国之爵是以首恶之罪加于胁从也春秋鲁史也非周史也安知桓之不请命也而桓知尊周室焉即孔子与之矣而胡氏必欲诛之何也夏六月齐人灭遂左氏曰北杏之盟遂人不至也书灭甚齐之强也秋七月事阙也冬公防齐侯盟于柯左氏曰始及齐平也　十有四年春齐人陈人曹人伐宋背北杏之盟也书人众词也夏单伯防伐宋单伯周之卿也防四国之师伐宋者左氏曰齐请师于王也而胡氏始终以单伯为鲁大夫比于翚帅师之类不知何所据也秋七月荆入蔡书入罪荆也冬单伯防齐侯宋公卫侯郑伯于鄄杜氏曰齐平宋乱归功于王故赴以单伯防诸侯为文疑是也　十有五年春齐侯宋公陈侯卫侯郑伯防于鄄寻前防也夏夫人姜氏如齐如者不宜如也秋宋人齐人邾人伐郳宋序齐上伐郳宋志也郑人侵宋左氏曰有钟鼔曰伐无钟鼔曰侵潜帅而掩人之不备书侵以病郑也冬十月事阙也　十有六年春王正月事阙也夏宋人齐人卫人伐郑宋先齐宋主兵也以郑侵宋故也秋荆伐郑荆患自蔡又郑荆渐强也冬十有二月防齐侯宋公陈侯卫侯郑伯许男滑伯滕子同盟于幽书齐桓始主盟也不书公胡氏引程氏言鲁首叛盟讳之也齐伐鲁叛盟在十九年而以仲尼逆鲁而责之者迂词也然则柰何不书公仍史之阙也邾子克卒以赴书也谷梁曰子进之也邾故子也谁进之也十有七年春齐人执郑詹左氏曰执郑詹郑不朝也书执甚齐之强也夏齐人歼于遂左谷皆云齐人灭遂遂人飨齐戍醉而杀之齐人歼焉书歼甚齐之强也秋郑詹自齐逃来詹执而逃逼齐之强也胡氏责以不死过也公羊曰甚佞尤凿也冬多麋麋鲁所有也书多麋则害稼灾也　十有八年春王三月日有食之不书日官失之也谷梁曰夜食也夜食又何以书也夏公追戎于济西戎来而追之也公谷曰大之也秋有谷梁曰一有一亡曰有射人者也志灾也冬十月事阙也　十有九年春王正月夏四月皆事阙也秋公子结媵陈人之妇于鄄遂及齐侯宋公盟时齐宋谋伐鲁公子结媵妇而遂与诸侯盟书擅也公羊曰大夫出竟有可以安社稷利国家者専之可也非也夫人姜氏如莒如者不当如也冬齐人宋人陈人伐我西鄙书伐我有罪也西鄙志逺也　二十年春王二月夫人姜氏如莒如莒者再也莒非妇人之所如也况再乎夏齐大灾齐火公羊曰防也以告书也秋七月事阙也冬齐人伐戎师正也二十有一年春王正月事阙也夏五月辛酉郑伯突
　　卒以赴书也秋七月戊戌夫人姜氏薨先是如莒不言入而薨疑薨于莒非正也冬十有二月郑厉公以防书也　二十有二年春王正月肆大眚左氏疏曰国有大患非赦不觧此以文姜薨而赦也胡氏以为讥何也癸丑我小君文姜祔于庙始书也子无絶母之义也陈人杀其公子御冦公羊注云杀君之子重也称公子以非陈人之所当杀也夏五月事阙也秋七月丙申及齐髙傒盟于防不书公谷梁曰髙傒伉也讳鲁之弱也冬公如纳纳币公羊曰亲纳币非礼也于是公即位二十二年矣而始谋娶焉书之讥失时也　二十有三年春无王正月史阙也公至自齐不宜如则不宜至也祭叔来聘祭叔天子之内臣也不言使省文也疑非私聘也夏公如齐观社公羊曰诸侯越竟观社非礼也注云社社祭也公至自齐不宜如亦不宜至也君出入必书慎之也荆人来聘着始通鲁也公及齐侯遇于谷谷梁曰及者内为志焉耳遇者志相得也萧叔朝公谷梁曰防国之君未爵命者其不言来于外也朝于庙正也于外非正也秋丹桓宫楹诸侯宜黝垩而丹之书侈也谷梁曰以饰夫人盖谓娶齐女而夸示之疑无据也冬十有一月曹伯射姑卒以赴书也十有二月甲寅公防齐侯盟于扈庄娶失时疑齐女待年于国也而胡氏以为制于文姜此何据也扈之盟传不载其事姑阙疑可也公羊曰危之也何危尔我贰也注云庄有淫泆污贰之行尤无据也　二十有四年春王三月刻桓宫桷刻不当刻也书侈也御孙之諌或可徴也非専饰夫人也曹庄公以防书也夏公如齐逆女秋公至自齐公羊注云讳淫故使若以得礼书也不知何所据也八月丁丑夫人姜氏入书入着始也公羊传以为姜氏要公不与公俱入盖以孟任故丁丑入而明日乃朝庙不知何所据也戊寅大夫宗妇觌用币大夫与宗妇之见小君礼也而不枣栗不腵脩而用币非礼也诸侯之娶恒事也而详于庄之娶书纳币书遇于谷书盟于扈书逆女书姜氏入书觌用币着鲁弱而事齐之谨也以基内孽也大水书灾也冬戎侵曹曹羁出奔陈赤归于曹左氏注以羁为曹世子而公羊以为曹大夫赤归于曹左氏注云赤曹僖公盖为戎所纳故曰归无传不可考也何以书着戎强而滑夏也以来告书也胡氏曰虽以国氏皆不书爵为居正者之戒凿也郭公史无文阙之可也二十有五年春不书王正月史阙也陈侯使女叔来聘左氏曰始结陈好也夏五月癸丑卫侯朔卒以赴书也六月辛未朔日有食之鼓用牲于社日食而用币于社伐鼔于朝礼也而用牲又鼓于社非礼也胡氏之说是也伯姬归于杞不书逆史略之也胡氏以为非卿逆之其姓名不登于史册则书归以志礼之失也疑求之过也秋大水鼓用牲于社于门左氏曰凡天灾有币无牲非日月之眚不鼓鼔而用牲非礼也冬公子友如陈报女叔之聘也亦不言使而知其非私聘也　二十有六年春不书王正月史阙也公伐戎夏公至自伐戎书伐戎师正也曹杀其大夫不称名史略之也而胡氏以为书杀甚曹之擅也秋公防宋人齐人伐徐宋主兵也冬十有二月癸亥朔日有食之书灾也　二十有七年公会杞伯姬于洮伯姬庄公女也左氏曰公防于洮非事也非事讥也夏六月公防齐侯宋公陈侯郑伯同盟于幽诸侯推齐为盟主也同盟同尊周也秋公子友如陈原仲鲁使之也胡氏曰私行也鲁与陈方睦先是公子友如陈报女叔之聘亦未尝称公使之也而胡氏无贬词此何据而曰私行也私行何以不去公子也冬杞伯姬来书归宁也疑非贬词也而胡氏以为不当来苛也莒庆来逆叔姬谷梁曰诸侯嫁子于大夫主大夫以与之来者接内也不正其接内故不与夫妇之称也子嫁大夫故称叔姬而不书逆女耳而曰去其夫妇之称者凿也杞伯来朝杞故侯也而称伯谷梁注以为时王所绌疑是也犹滕子来朝之类也公防齐侯于城濮谋讨卫也　二十有八年春王三月甲寅齐人伐卫卫人及齐人战卫人败绩齐人以王命伐卫声立子颓之罪卫不能受而与齐战故书及犹御之也胡氏之说是也二国称人众词也而谷梁以为防之也凿也夏四月丁未邾子卒以赴书也秋荆伐郑公防齐人宋人邾娄人救郑着齐桓之攘夷也凡书救善词也冬筑郿郿邑也故不书城书筑焉纪役也大无麦禾臧孙辰告籴于齐善齐之能急病也　二十有九年春新延厩饥而举役非礼也夏郑人侵许许无罪而侵之讥也秋有蜚公谷注皆言蜚南方臭恶之气所生也何以书纪异也冬十有二月纪叔姬卒叔姬我女也故书而胡氏以为不卒纪侯而卒叔姬见纪侯去国终不能自立凿也城诸及防纪屡役也　三十年春王正月事阙也夏师次于成谷梁曰救鄣也是时鲁与齐睦安得而救鄣也疑助齐师取鄣也秋七月齐人降鄣降取之也甚齐之强也八月癸亥纪叔姬纪亡而之于酅故书也九月庚午朔日有食之鼔用牲于社用牲非礼也冬公及齐侯遇于鲁济谷梁曰遇者志相得也左氏曰谋山戎也以其病燕故也齐人伐山戎公羊曰称人贬非也人众词也伐山戎胜举也何云贬也　三十有一年春不书王正月史阙也筑台于郎台不当筑筑于郎尤厉民也夏四月薛伯卒以赴书也筑台于薛不半歳而两筑台于逺焉讥厉民也六月齐侯来献戎捷公羊曰过我而献似也诸侯不相遗俘书来献不当献也秋筑台于秦书屡役也讥厉民也冬不雨周之冬夏之秋也不雨异也　三十有二年春城小谷志役繁也左氏曰为管仲也夏宋公齐侯遇于梁丘左氏曰齐侯为楚之伐郑之故请防于诸侯宋公先至以来告书也秋七月癸巳公子牙卒传曰季友杀之也不言杀讳之也八月癸亥公薨于路寝路寝者正寝也以正终书也冬十月己未子般卒般孟任生庄公太子也先君未故不称爵庆父使荦杀之不书救讳之也公子庆父如齐公子庆父弑般而奔齐不书奔而书如讳之也狄伐邢着滑夏也
　　闵公
　　元年春王正月不书即位史阙也谷梁曰继弑君不言即位也桓公继弑君何以书即位也胡氏以为内无所承上不请命故不书即位春秋之书即位者岂皆内有所承上有请命者也齐人救邢书救善攘夷也夏六月辛酉我君庄公左氏曰乱故是以缓也秋八月公及齐侯盟于落姑左谷皆曰盟纳季友也冬齐仲孙来公谷皆曰仲孙庆父而系之齐非也左氏曰齐仲孙湫来省难似也胡氏据其传有齐桓取鲁之语而引孔子君使臣以礼臣事君以忠之指无故而苛责齐之君臣凿也齐桓方九合诸侯而取鲁之志疑无自而萌也　二年春王正月齐人迁阳齐人廹迁之也着其强也夏五月乙酉吉禘于庄公杜氏曰三年丧毕致新死者之立于庙庙之逺主当迁入祧因是大祭以审昭穆谓之禘庄公丧制未阕时别立庙庙成而吉祭又不于大庙故详书以示识也三传义同讥书吉讥书庄公也而不讥禘何也惟程氏曰天子曰禘诸侯曰祫则鲁当祫而不当禘也明堂位曰禘始于鲁公而成王赐之以宠周公也然隐桓庄之际禘何以不见于经也林氏曰惠公请之也则又非始于鲁公也疑其说之有所据也秋八月辛丑公薨公羊曰庆父弑之也何以书薨讳之也九月夫人姜氏孙于邾与闻弑也故讳奔为逊也公子庆父出奔莒谷梁曰其曰出絶之也冬齐高子来盟谷梁曰其来喜之也其曰高子贵之也十有二月狄入卫书入而不言灭讳也郑弃其师自弃也















　　春秋亿卷二
<经部,春秋类,春秋亿>
　　钦定四库全书
　　春秋亿卷三
　　明　徐学谟　撰
　　僖公
　　元年春王正月不书即位史阙也左氏曰出故也出则何以不书即位也公谷皆曰继弑君不言即位也夫桓公何以言即位也胡氏曰内无所承上不请命也鲁之书即位者岂皆内有所承上有所请也皆意之也齐师宋师曹师次于聂北救邢庄三十二年狄伐邢邢国遂灭而齐率诸侯之师救之书救善之也书次以观衅而动也书师亦众词也谷梁曰言次非救也而胡氏本之以讥齐之缓于急难苛词也齐桓以前无书救者圣人之情可得而见也夏邢迁于夷仪避狄难也疑诸侯迁之也齐师宋师曹师城邢何以书美齐桓之兴灭也秋七月戊辰夫人姜氏薨于夷齐人以归三传皆曰齐桓召而杀之也不书杀内讳也书薨于夷非薨地也书齐人以归不宜自齐而归之也楚人伐郑荆何以称楚杜氏曰荆始改号楚也似也伐郑左氏曰即齐故也书人众词也而胡氏以为恶其伐郑而人之非也义系伐郑而人不人无与也八月公防齐侯宋公郑伯曹伯邾人于柽左氏曰谋救郑也九月公败邾师于偃柽之防公与邾防也而又伐邾传不载其故倐而防倐而伐不贬而自贬也冬十月壬午公子友帅师败莒师于郦获莒拏按传莒人杀庆父以求赂鲁人不与莒来伐鲁公子友败之而获莒拏莒拏莒子之弟也书而善之也胡氏以为不宜与之战而欲以词命喻却之迂词也十有二月丁巳夫人氏之丧至自齐不书姜者史阙也三传皆以为不言姜与弑二君也既以弑二君而去其姓则前此当弑之时何以不去其姜也故曰史阙也非仲尼削之也　二年春王正月城楚丘左氏曰诸侯城楚丘而封卫焉若诸侯城之则春王正月之下必有阙文无阙文而书城楚丘是鲁之役也疑非卫地也而胡氏遂以専封病齐桓焉于经何所据也夏五月辛巳我小君哀姜谥哀疑齐杀之故也虞师晋师灭下阳灭下阳者传皆称晋也而先虞赂故也贪赂之与贪国孰罪也晋灭人之邑而不受罪仲尼无是书也传皆袭孟子之说也下阳之灭疑虞主兵而借晋之众也秋九月齐侯宋公江人黄人盟于贯左氏曰服江黄也冬十月不雨纪异也楚人侵郑责叛也　三年春王正月不雨夏四月不雨纪异也徐人取舒舒为楚党取之以通齐桓伐楚之径春秋以其效顺于侯国故书人书取也六月雨志喜也秋齐侯宋公江人黄人防于阳谷左氏曰谋伐楚也冬公子友如齐涖盟公羊曰往盟乎彼也盖审师期也楚人伐郑三年之间嵗受楚兵于此见齐之伐楚不容缓也　四年春王正月公防齐侯宋公陈侯卫侯郑伯许男曹伯侵蔡蔡溃遂伐楚次于陉胡氏曰潜师掠境曰侵侵蔡者竒也声罪致讨曰伐伐楚者正也遂者继事之词而有専意又曰楚虽暴横凭陵上国齐不请命擅合诸侯岂所谓为天吏以伐之乎春秋以义正名而乐与人为善书遂伐楚讥其専也书次于陉楚屈完来盟于师盟于召陵序其绩也此说似太拘泥桓公有志于伐楚定谋非一日矣而以侵蔡召诸侯书侵蔡遂伐楚志不在蔡也观其仗义执言楚人服罪王纲之克振桓公师出有名也春秋据事直书以予之且齐桓当日亦未必不请命于王而伐楚春秋非周史也胡氏何以知其不请于王也夏许男新臣卒卒于师故书之也楚屈完来盟于师盟于召陵召陵之盟美齐桓之礼服楚也屈完来不书楚使省词也公羊曰尊屈完也以当桓公也谷梁曰不言使权在完也此皆以传意之也非春秋指也齐人执陈辕涛涂以涛涂误军道而执之也人众词也书执甚齐之强也秋及江人黄人伐陈以涛涂误军道之故执其大夫而伐其国益甚齐之强也八月公至自伐楚饮至于庙也许穆公以防书也冬十有二月公孙兹帅师防齐人宋人卫人郑人许人曹人侵陈陈以辕涛涂之故既执之矣伐之矣至是又帅诸侯之师侵之齐桓之得于盟楚而失于凌陈也书之甚齐也　五年春晋侯杀其世子申生来告也申生自缢而书杀何也恶晋侯之以譛杀其子也杞伯姬来朝其子杜氏曰伯姬归宁成风因见其子于公时子年十歳左右未能行朝礼故系于母而曰朝其子也夏公孙兹如牟无传杜氏曰叔孙戴伯娶于牟卿非君命不越竟故奉公命聘于牟因自为逆也公及齐侯宋公陈侯卫侯郑伯许男曹伯防王世子于首止王世子在首止而诸侯徃防之也故不序王世子于诸侯之上也非胡氏所谓天王欲屈逺其子使次乎下示谦徳凿也秋八月诸侯盟于首止王将以爱易世子首止之盟齐桓欲定其位也郑伯逃归不盟専已背众故书逃归也而胡氏以为受制于王命既曰王命何以直书逃归也楚人灭子奔黄书灭书奔甚楚之强也九月戊申朔日有食之纪灾也冬晋人执虞公前书灭下阳先虢寔虢灭之也今书晋人执虞公晋执之也甚晋之强也　六年春王正月史阙也夏公防齐侯宋公陈侯卫侯曹伯伐郑围新城声逃归之罪也秋楚人围许诸侯遂救许即伐郑之诸侯也舍新城之围而遂救许善齐桓也冬公至自伐郑谷梁曰其不以救许致何也大伐郑也以伐郑出则以伐郑至也　七年春齐人伐郑新城之役未竟至是又伐郑也夏小邾子来朝邾未尝书子至是以爵通公羊注曰齐桓白天子进之也于三传无所据也疑邾故子爵也从其来告之文也郑杀其大夫申侯以陈涛涂之譛也罪専杀也秋七月公防齐侯宋公陈世子款郑世子华盟于甯母左氏曰谋郑故也上书郑世子求介于大国以弱其国管仲劝齐侯辞焉而郑卒求盟于齐也曹伯班卒以赴书也公子友如齐无传疑寻盟也冬曹昭公以防书也　八年春王正月公防王人齐侯宋公卫侯许男曹伯陈世子款盟于洮左氏曰惠王崩襄王恶大叔带之难惧不立不发丧而告难于齐至是盟于洮谋王室也王人序于诸侯之上尊王也郑伯乞盟新服未与防故不序列也夏狄伐晋书滑夏也秋七月禘于大庙用致夫人左氏曰夫人哀姜也公羊以为齐之媵女也而谷梁以为成风也皆不可考也禘者不宜禘也不宜禘则不宜用致夫人是春秋之义也冬十有二月丁未天王崩左氏曰难故也是以缓杜氏以惠王前年闰月崩以今年十二月丁未告也　九年春王三月丁丑宋公御说卒以赴书也夏公防宰周公齐侯宋子卫侯郑伯许男曹伯于葵丘宋何以称子也左氏曰凡在丧公侯曰子也似也秋七月乙酉伯姬卒谷梁曰内女也未适人不卒此何以卒也许嫁笄而字之死则以成人之丧治之似也九月戊辰诸侯盟于葵丘胡氏曰防盟同也而再言葵丘美之也按防以夏盟以九月地同而事殊非书之重辞之复也甲子晋侯诡诸卒以赴书也冬晋里克杀其君之子奚齐谷梁曰其君之子云者国人不子也国人不子何也不正其杀世子申生而立之也非也奚齐固不当立也是先君之罪也若里克者先君之臣也乌得而杀其子也故称君之子也不言弑何也未逾年之君也书弑嫌与弑成君同也　十年春王正月公如齐朝齐也狄灭温温子奔卫书猾夏也晋里克弑其君卓子及其大夫荀息卓子称弑者成君也书及其大夫荀息者嘉死国也夏齐侯许男伐北戎书桓公攘夷也晋杀其大夫里克惠公杀之也以其弑二君一大夫也谷梁曰杀之不以罪非也冬大雨雪周之冬夏之秋也大雨雪纪异也　十有一年春不书王正月史阙也晋杀其大夫防郑父平郑父里克之党也故并杀之也夏公及夫人姜氏防齐侯于阳谷夫妇胥出而防诸侯非礼也秋八月大雩书旱也冬楚人伐黄以强偪之也胡氏曰罪桓公之不能救于经义何取也书救固嘉之也逺不能救者未可责之备也齐虽伯不能曰厪兵于外也　十有二年春王正月庚午日有食之不书朔官失之也夏楚人灭黄书灭甚楚也秋七月事阙也冬十有二月丁丑陈侯杵臼卒以赴书也　十有三年春不书王正月史阙也狄侵卫书侵暴也夏四月陈宣公以防书也公防齐侯宋公陈侯卫侯郑伯许男曹伯于咸左氏曰防于咸淮夷病杞故且谋王室也秋九月大雩纪旱也冬公子友如齐聘也　十有四年春不书王正月史阙也诸侯城縁陵縁陵杞邑辟淮夷迁都于縁陵诸侯城之以卫杞也夏季姬及鄫子遇于防使鄫子来朝季姬鲁女也而鄫之夫人也十五年始归于鄫今书及鄫子遇于防使鄫子来朝言使鄫子无朝意也胡氏以为鲁公钟爱其女使自择配故得与鄫子遇于防而遂以季姬归之也本公羊之说是意之也鲁秉礼之国而僖公贤君安得为此黩礼也左氏曰鄫季姬来宁公怒鄫子之不朝夏遇于防而使来朝杜氏曰公絶鄫昏既来朝而还之故下年书归更嫁之文似也秋八月辛卯沙鹿崩沙鹿邑也何以书崩袭邑也袭防入地也事不在鲁而书之公羊曰为天下纪异也狄侵郑渐偪王室也冬蔡侯肸卒以赴书也谷梁疏曰肸父哀侯为楚所执肸不附中国而常事父仇故恶之而不书日凿也　十有五年春王正月公如齐杜氏曰诸侯五年再相朝礼也楚人伐徐着楚强也三月公防齐侯宋公陈侯卫侯郑伯许男曹伯盟于牡丘遂次于匡公孙敖帅师及诸侯之大夫救徐谷梁曰善救徐似也胡氏曰书盟于牡丘见诸侯之不协也书次于匡见霸主号令之不严也书大夫帅师而诸侯不行见桓徳之衰也嗟乎书盟书次书救不一书而足者仲尼与桓之意蔼然也胡氏必责之备何也夏五月日有食之左氏曰不书日与朔官失之似也秋七月齐师曹师伐厉左氏曰伐厉救徐也八月螽纪灾也九月公至自防公羊曰桓公之防不致此何以致久也师出而饮至常也有不书者疑史有详略也似不必求之过也季姬归于鄫中絶而复归非始归之也己卯晦震夷伯之庙夷伯鲁大夫展氏之祖父夷諡伯氏也左氏曰震夷伯之庙罪之也于是展氏有隠慝焉冬宋人伐曹左氏曰讨旧怨也庄十四年曹尝伐宋也楚人败徐于娄林谷梁曰夷狄相败志也十有一月壬戌晋侯反秦伯战于韩获晋侯韩之战胡氏本左传之文以晋侯背施幸灾贪爱怒邻悬度春秋之指専罪晋而恕秦春秋无是意也以其来告于鲁而书之鲁史也着秦之始强也所谓春秋无义战是也何据而与秦以彼善于此也不信经而信传之过也　十有六年春王正月戊申朔陨石于宋五是月六鹢退飞过宋都左氏曰陨石于宋五陨星也六鹢退飞风也皆宋异也此何以书来告书也谨灾也三月壬申公子季友卒公羊曰其称季友何贤也季友于僖公有翼戴之勤诚贤也而不于书季友贤之也前乎此未尝不称季友也胡氏曰大夫卒而书名此称氏僖公不胜私情以异赏报之似无据也夏四月丙申鄫季姬卒以内女来告书也胡氏何据而言僖公爱女令自择配书其卒而夺其也秋七月甲子公孙兹卒谷梁曰大夫日卒正也冬十有二月公防齐侯宋公陈侯卫侯郑伯许男邢侯曹伯于淮左氏曰谋鄫且东略也　十有七年齐人徐人伐英氏左氏曰以报十五年娄林之役也夏灭项不书何国灭之疑史有阙文也公谷皆以为齐灭之也承伐英氏而书之疑是也左氏以为鲁灭之也淮之防公有诸侯之事未归而取项也春秋于鲁之取国皆讳其灭如取鄟取邿取鄫是也此书灭疑非鲁也胡氏曰僖公在防季孙所为故不与之讳也此尤无据之甚也秋夫人姜氏防齐侯于卞左氏曰齐以灭鄫之故止公故声姜以公故防齐侯于卞传疑也九月公至自防师出而饮至常事也杜氏以左氏传讳止为至无可徴也冬十有二月乙亥齐侯小白卒以盟主赴也十有八年春王正月宋公曹伯卫人邾人伐齐齐桓常属公子昭于宋即孝公也桓薨而无亏立宋以故帅诸侯之师伐齐也夏师救齐师鲁师也谷梁曰善救齐也以无亏长当立也五月戊寅宋师及齐师战于甗齐师败绩书败绩以齐人之不能国而杀无亏也狄救齐凡书救皆与词也即狄亦与也秋八月丁亥齐桓公孝公立而始故缓也冬邢人狄人伐卫伐卫救齐也　十有九年春王三月宋人执滕子婴齐从告也告而有名不得削之也告而无名不得笔之也而胡氏以为名与不名知其罪之在也使告而无名仲尼安得尽悉诸侯之名而书之乎春秋之法皆直书而自见也与国而书执罪在宋也宋无王也乃云滕不与衣裳之防而执之是时齐桓方伯何以不执之也且周千八百诸侯而与衣裳之防者无几安得而尽执之也夏六月宋公曹人邾人盟于曹南曹虽与盟而犹不肯服故不以国地而以曹南也鄫子防盟于邾不及曹南之盟乃防之于邾也己酉邾人执鄫子用之公谷曰用之者用之社也盖叩其鼻以血社也为其防后也理或然也左氏曰杀而用祭诬也秋宋人围曹讨不服也宋襄急于招懐而执滕围曹知其伯之不终也卫人伐邢左氏曰报菟圃之役也冬防陈人蔡人楚人郑人盟于齐宋襄暴虐故思齐桓盟于齐也梁亡左氏曰秦取之也谷梁曰梁亡自亡之也疑无据也亦郑弃其师之类是也皆史之阙文也　二十年春不书王正月者史阙也新作南门纪役也南门者法门也谷梁曰作为也有加其度也言新有故也疑词无褒也左氏曰书不时也周之春夏之冬也正用民力之时以为不时何也夏郜子来朝郜姬姓始来朝也五月乙巳西宫灾纪异也西宫不知何宫而谷梁以为闵宫意之也郑人入滑左氏曰滑人叛郑而服于卫故郑师入之也书入贬也秋齐人狄人盟于邢左氏曰为邢谋卫难也于是卫方病邢也冬楚人伐随以叛楚也　二十有一年春不书王正月史阙也狄侵卫为邢故也宋人齐人楚人盟于鹿上宋襄主盟也夏大旱纪灾也秋宋公楚子陈侯蔡侯郑伯许男曹伯防于盂执宋公以伐宋宋小国而图伯故诸侯背之而楚子遂执宋公于防而伐之书之甚楚强也而宋之不能为盟主自见也冬公伐邾灭须句也楚人使宜申来献捷献宋捷也不言宋讳宋执也十有二月癸丑公防诸侯盟于薄释宋公楚释之也不言楚释之不与楚専释也谷梁之说是也此或仲尼之义也　二十有二年春公伐邾取须句须句成风家也为邾所灭僖伐邾取须句而反其君焉左氏曰礼也胡氏以为不请于天王而书取焉求之过也夏宋公卫侯许男滕子伐郑怒郑至楚故伐之也秋八月丁未及邾人战于升陉以须句故也书战讳鲁败也败故不书公也冬十有一月己巳朔宋公及楚人战于宋师败绩宋襄不度徳量力而自取其败也春秋于宋书执书败书围不成其为霸也　二十有三年春不书王正月史阙也齐侯伐宋围缗书伐书围春秋亦因其事而书之也齐襄乗之败而伐宋围邑焉胡氏曰贬也而齐桓公之于新城亦书伐书围而不言贬也觧之曰美恶不嫌同辞也既同辞而美恶异焉是仲尼设覆以俟人之射恐不然也夏五月庚寅宋公兹父卒以赴书也不史略之也谷梁曰失民也凿也秋楚人伐陈以其贰于宋也冬十有一月杞子卒杞伯也而称子疑亦时王所绌也左氏曰子夷也谓成公始行夷礼也胡氏从其说以为仲尼贬之也成公之始行夷礼不见于经后世安知仲尼之夷杞而贬之也此信传不信经之过也　二十有四年春不书王正月史阙也夏狄伐郑书侵暴也秋七月事阙也冬天王出居于郑左氏曰辟母弟之难也书出纪变也晋侯夷吾卒以赴书也不书史略之也公羊注以为簒不书是意之也　二十有五年春王正月丙午卫侯燬灭邢燬卫侯名也三传皆以为灭同姓而絶之也晋灭虞楚灭夔亦同姓也而未尝书名此何以名之而胡氏遂曲为之词以虞公贪赂自取晋灭荆楚僣王灭夔何诛以觧之同罪而异书仲尼必不然也书名仍史之文也义系灭邢而不在于名不名者春秋之义也夏四月卫侯燬卒以赴书也宋荡伯姬来逆妇伯姬鲁女为宋大夫荡氏妻也自为其子逆妇书妇谷梁曰縁姑言之之辞也妇人既嫁不逾竟来逆妇非正也宋杀其大夫不名史略之也秋楚人围陈纳顿子于顿顿廹于陈而出奔楚故楚围陈以纳顿子也与楚也胡氏曰纳顿者不与纳也盖谓中国诸侯不能纳而楚纳之也夫诸侯既不能纳而楚复不纳则顿将亡疑责之过也葬卫文公以防书也冬十有二月癸亥公防卫子莒庆盟于洮脩文公之好也卫侯称子以在防也　二十有六年春王正月己未公防莒子卫甯速盟于向谷梁曰公不防大夫其曰甯速何也以其随莒子可以言防也齐人侵我西鄙公追齐师至酅弗及胡氏曰前书齐人见其弱以诱鲁也后书齐师者是伏其众以邀鲁也凿也齐人者即帅师者也书侵罪齐也鲁追之应兵也弗及弗穷追也皆善鲁也夏齐人伐我北鄙罪齐也卫人伐齐以鲁故也公子遂如楚乞师书乞哀辞也着屈于夷也秋楚人灭防以夔子归甚楚强也灭国不名仍史之文也冬楚人伐宋围闵楚人出师为鲁伐齐而中道以伐宋故伐围兼书以责楚也公以楚师伐齐取谷公至自伐齐乞师于夷而取人之邑不贬而自贬也书至以反至书常词也何谓危之也　二十有七年春不书王正月史阙也杞子来朝庄二十七年杞称伯此何以子也左氏曰卑其用夷礼也是意之也非子而仲尼安得而子之也疑亦时王黜之也夏六月庚寅齐侯昭卒左氏曰有齐怨不废防纪礼也秋八月乙未齐孝公以防书也乙巳公子遂帅师入左氏曰责无礼也书入甚鲁也冬楚人陈侯蔡侯郑伯许男围宋楚子也而曰人何也楚僣王久矣必以王号防诸侯故不与而人之也诸侯信蛮荆而伐中国着贬十有二月甲戌公防诸侯盟于宋觧宋围也二十有八年春不书王正月史阙也晋侯侵曹晋侯伐
　　卫侵曹伐卫不书遂疑两举也两举在春而史略其月也胡氏以为两称晋侯甚之也脩曹卫之怨而伐之已甚晋矣贬不再称侯也称侯固非贬也公子买戍卫不卒戍刺之左氏曰买为楚戍卫楚人救卫不克公惧于晋杀买以说焉谓楚人不卒戍也是买无罪而杀之也内杀讳刺也楚人救卫书救善之也三月丙午晋侯入曹执曹伯畀宋人书入书执畀甚晋之脩怨也夏四月己巳晋侯齐师宋师秦师及楚人战于城濮楚师败绩是时荆楚日强冯陵诸夏灭黄败徐执宋襄又戍谷逼齐晋文一战而威楚是以伯也书城濮之战与晋也楚杀其大夫得臣以败绩杀得臣书杀大夫罪専也卫侯出奔楚何以出奔楚也晋偪之也不书名史略之也而胡氏以为着晋文之罪凿也晋文驱夏入楚诚有罪矣春秋顾以不名卫侯罪之疑不若是之暧昧也五月癸丑公防晋侯齐侯宋公蔡侯郑伯卫子莒子盟于践土陈侯如防践土之盟据左氏天王下劳晋侯矣此不书者周史事也而胡氏以为仲尼削之凿也子卫失国故也公朝于王所王之下劳诸侯非也而诸侯于其所而朝之礼也六月卫侯郑自楚复归于卫卫元咺出奔晋诸侯嗣故得称复也名之者仍史之文也而胡氏以为杀叔武也杀叔武卫史也仲尼不得而与也陈侯款卒以赴书也秋杞伯姬来庄公女归寜也公子遂如齐聘也冬公防晋侯齐侯宋公蔡侯郑伯陈子莒子邾子秦人于温陈称子在丧也天王狩于河阳晋召之也书狩于河阳臣不可以召君讳之也壬申公朝于王所朝于河阳也晋人执卫侯归之于京师卫元咺自晋复归于卫左氏以元咺与卫侯讼卫侯不胜故以君执而归之京师以其臣归卫罪晋之词也诸侯遂围许诸侯皆朝王而许独不防故围之也曹伯襄复归于曹遂防诸侯围许名曹伯仍史之文也胡氏以为曹伯赂晋而归国故名之即左氏可徴亦晋事也仲尼乌得而与之也　二十有九年春不书王正月史阙也介葛卢来介东夷国也公羊曰何以不言朝不能乎朝也公至自围许以反至书也夏六月防王人晋人宋人齐人陈人蔡人秦人盟于翟泉左氏曰公防王子虎晋狐偃宋公孙固齐国归父陈辕涛涂秦小子憗盟于翟泉寻践土之盟且谋伐郑也蔡人无名传失之也天子诸侯之卿而称人史略之也胡氏以为仲尼贬而称人也仲尼乌得而贬人也公羊注以晋不能致诸侯而使防者防恶伯功之废于是似也秋大雨雹周之秋夏之春二三月也雨雹纪异也而胡氏以为政在大夫之徴凿也冬介葛卢来先是公围许不在故复来也　三十年春王正月事阙也夏狄侵齐左氏曰狄间晋之有郑虞而侵之也书之着侵暴也秋卫杀其大夫元咺元咺讼君杀之宜也而仍书大夫见不当専杀也及公子瑕书及以元咺之故杀之也瑕无罪而杀之尤过也卫侯郑归于卫胡氏曰卫侯出奔于楚则不名见执则不名今既归国复有其土地矣何以反名之不名者责晋文之以小怨妨大徳名之者罪卫侯之以忮害戕本支此皆信传而求之过也名不名者皆仍史之文也晋人秦人围郑晋伐郑讨无礼也而秦助之已而秦伯私盟于郑戍郑而去之秦晋之怨始此也介人侵萧萧宋之附庸也书介人侵萧罪夷也冬天王使宰周公来聘公子遂如京师遂如晋公羊传以为大夫无遂事其言遂何公不得为政耳言公子遂矫君命聘晋此意之也焉知非君命也而胡氏又以天王使上卿来聘而鲁不朝京师使公子遂载二命出也为履霜坚氷之渐诸侯之朝王固有时也安得以意而苛责之也　三十有一年春不书王正月史阙也取济西田济西田曹田也晋分赐诸侯不书晋者不与晋也晋安得而擅以曹田分赐诸侯也公子遂如晋左氏曰拜曹田也夏四月四卜郊不从乃免牲诸侯不得郊天鲁以周公故得用天子礼乐卜而不从不与郊也犹三望望祭山川也诸侯非封内山川不祭书犹三望非礼也秋七月事阙也冬杞伯姬来求妇妇人无主婚之礼书求妇贬也狄围卫卫迁于帝丘避狄难也书之着狄之侵暴也　三十有二年春王正月事阙也夏四月己丑郑伯防卒以赴书也卫人侵狄报前年狄之围也秋卫人及狄盟书人众词也左氏曰狄有乱卫人侵狄狄请平而与之盟也卫弱而狄强不盟且亡而胡氏罪卫不当与夷盟过也冬十有二月己夘晋侯重耳卒以盟主赴也　三十有三年春王二月秦人入滑灭而书入弗能有其地也齐侯使国归父来聘书有礼也夏四月辛巳晋人及姜戎败秦师于殽晋方有丧而伐人非礼也晋侯墨衰从事而不书侯者略之也胡氏以为贬而人之也非也凡国君在丧例称子不子不侯而人之故曰略之也癸巳晋文公以防书也狄侵齐左氏曰因晋丧也公伐邾取訾娄左氏曰报升陉之役也秋公子遂帅师伐邾左氏曰邾人不设备故襄仲复伐之也书之甚鲁也晋人败狄于箕以其侵齐也冬十月公如齐十有二月公至自齐左氏曰公如齐朝且吊有狄师也两书月志久也乙巳公薨于小寝小寝非路寝也不正其终也陨霜不杀草李梅实纪异也晋人陈人郑人伐许传无徴也















　　春秋亿卷三
</div>
    <div class="pagination">
<span class="current-page">1</span><a href="春秋亿_page2.html">2</a><a href="春秋亿_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
