<!DOCTYPE html>
<html>
<head>
    <meta charset="UTF-8">
    <title>春秋纂言 - 第 15 页/共 55 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋纂言 - 第 15 页/共 55 页</h1>
    <div class="content">　　立宫【定元】○立武宫【成六】○丹桓宫楹【庄二十三】○刻桓宫桷【庄二十四】○桓宫僖宫灾【哀三】○新宫灾【成三】○考仲子之宫【隠五】
　　【经书宫者八宫一武宫二其一见前桓宫三僖宫一新宫一仲子之宫附见】
　　主
　　作僖公主【此主谓栗主也桑主作于虞祔之时栗主作于小祥之时既有栗主则埋其桑主僖公三十三年十二月薨文公元年十二月及一朞矣二年二月丧已十五月始作粟主怠慢于丧事无孝敬之心也文二年三月丁丑】
　　【天子诸侯之庙享必有主故以此附于宫庙之后】
　　告朔
　　闰月不告朔犹朝于庙【赵氏曰天子常以今年冬颁明年正朔于诸侯诸侯受之每月奉月朔甲子以告于庙所谓禀正朔也文公以闰非正不行告朔礼但以其朔日至庙拜谒而已不告朔而至庙谒故讥之文六】○五月公四不视朔【文公齐昭公之壻也文十四年齐昭公卒其弟懿公商人弑昭公之子舍而簒立执鲁臣鲁女以辱鲁又侵伐不已文公遣季文子往求盟齐懿弗与之盟要文公亲出文公惮于一往托为有疾以诈齐而不视其年二月三月四月五月之朔诈穪有疾不能出乃遣襄仲纳赂求盟而后得盟既盟之后又复来伐至十七年文公强勉一出亲与齐懿盟而后得免侵伐次年齐懿被弑矣视朔者告朔朝庙毕退而视朝聴政也前时闰月虽不告朔而朝庙聴政自若今既诈齐而不视朔则不告朔不朝庙可知文十六】
　　【告朔者一月一至太庙也故亦附于宫庙之后】
　　【初献六羽隠五肆大眚庄二十二】
　　【以上事之无例可附者二附缀八十八例之终云】












　　春秋纂言总例卷七
<经部,春秋类,春秋纂言>
　　钦定四库全书
　　春秋纂言卷一　　　　　元　呉澄　撰
　　春秋
　　【杜氏曰春秋者鲁史记之名史之所记必表年以首事年有四时故错举以为所记之名也孔氏曰不可徧举四时为书号言春足兼夏言秋足见冬故错互举春秋二字名虽春秋实包冬夏永嘉陈氏曰谓之春秋者其书法以四时冠月也澄按春秋之立名由鲁厯递迁四时之序以春为一岁之始以秋为中岁之始史记记一岁四时之事故举四时之二始以名之也古者天子之太史掌记事掌治厯一官而兼二职厯以协天序于当时事以传人治于后世诸侯虽有史掌记事而已厯则天子所颁也晋楚最为大国各有史记一名乘一名梼杌不闻二国有厯也惟鲁之史记名春秋而周厯之外别有鲁厯亦名春秋厯至汉犹存是鲁国之史不止记事又作厯矣记事宜也作厯僭也僭则天子何以不禁曰鲁厯虽僭然奉周正朔但移春于岁首之为非耳夫移春于岁首则一岁之时自春始夏次秋次而冬终焉四时之序甚顺而以为非何也曰在夏则可在周则不可其不可者何也周之岁首乃仲冬季冬不可以为春仲夏季夏不可以为秋也移夏之四时加于周之十二月此鲁厯之非于天时虽不合于王正则不戾是以莫之禁也夫子修经因其名据其实而书之以着其非抑使后世知建子之正不如建寅之正于天时之序为顺也其答顔渊为邦之问所以曰行夏之时】
　　隠公【名息姑惠公夫人孟子之娣声子所生长子也在位十一年】
　　元年【公羊氏传曰君之始年也澄曰谓第一年也不称一年而称元年何也一乃数之始莫之或先然但谓之一则不见其有异尊其在始特立殊称以一年为诸年之首故变一称元元者首也○是年己未周平王四十九年○蔡宣公考父二十八年○曹桓公终生三十五年○卫桓公完十三年○晋鄂侯郄二年曲沃庄伯鲜十一年○郑庄公寤生二十二年○陈桓公鲍二十三年○杞武公二十九年○宋穆公和七年○齐僖公禄父九年○秦文公四十四年○楚武王熊通十九年】
　　春【公羊传曰春嵗之始也澄曰经所书春葢斗柄建子建丑建寅之月前两月未是春惟三月建寅乃夏时之孟春也按一嵗十二月天气虽肇始于子而人事则肇功于寅故唐虞夏之敬授人时皆以建寅之月为嵗首商代夏周代殷改正朔以新天下之耳目而一其心故商之嵗首建丑周之嵗首建子汉书律厯志记商周事有殷厯周厯为据而又参之以四分三统二厯于成汤之十三年曰商十二月乙丑朔旦冬至又曰后九十五嵗十二月甲申朔旦冬至冬至在商之十二月是商厯改夏之十二月为正月也于武王克商之嵗曰是嵗大寒中在周二月己丑晦闰月庚寅朔三月二日庚申惊蛰惊蛰夏正月之中气也又曰周公摄政五年正月丁巳朔旦冬至而左氏传僖公五年正月辛亥朔昭公二十年正月己丑朔皆日南至礼记记孟献子之言亦曰正月日至可以有事于上帝冬至在周之正月大寒在二月惊蛰在三月是周厯改夏之十一月为正月也商周虽改月数天之四时则不可改故商之正月犹为冬二月三月四月乃为春也周之正月二月犹为冬三月四月五月乃为春也前代厯书至汉犹存者凡六黄帝厯颛顼厯夏厯殷厯周厯鲁厯是也以非儒家书故得免于秦火周既有厯而鲁自造厯鲁厯虽从周王正朔然以春为一嵗之始于是改建子丑寅之月为春建夘辰巳之月为夏建午未申之月为秋建酉戌亥之月为冬此鲁厯之变常也夫用夏正则春为嵗始用周正则嵗始非春也鲁以周之嵗始为春而递迁一嵗十二月之时则四时紊矣夫子因而书之讥也后汉陈宠云建寅月人正夏以为春建丑月地正商以为春建子月天正周以为春考之未详者也商周改十二月十一月为正月而已曷尝以之为春哉周官谓建子之月为正月建寅之月为正嵗而其间所谓春夏秋冬及孟仲季月一循夏时之旧月改时不改也岂非以月为王之正朔可随世代更新时乃天之气序一定有常而不可变易也欤尚书多方召诰多士顾命等篇所纪之月皆周月也而不记时盖以天时一定未尝变易有月则时可知也汉后史文月数壹是夏正书正二三月则知其为春书四五六月则知其为夏七八九月之为秋十与十一十二月之为冬亦然不待表其时也非若鲁厯紊天时之定序而月非其时故春秋必以鲁所改之时加于月上以着其时之失正司马迁史记凡书月则月上不言时书时则时下不言月合于尚书之书法】
　　王正月【公羊传曰先王而后正月王正月也左氏传曰正周正月谷梁氏传曰元年虽无事必举正月谨始也薛氏曰旧史之制月不系时言月则时可知也春秋月必系时而加王于春之首月明王正反天时也春非夏时月数犹遵乎王正也周正建子以建寅为正嵗时犹用夏也鲁变四时之序加春于建子舎周之旧也春秋常事不书书变常也永嘉陈氏曰周史言时皆夏时也言月皆周月也时皆夏时于周官见之月皆周月于书见之以夏时冠周月则鲁史也非周之旧也夫子修春秋毎孟月书时以见鲁史每正月书王以存周正也项氏曰春非春也正月非正月也澄曰元年春谓鲁公元年私改之春非天时一定之春也王正月谓周王天正建子之正月非正嵗建寅之正月也王者时王谓周也故左氏以周释王既以见所书之正月为时王之所改又以见侯国之史记奉王朝之正朔也书一王字该此二义正月嵗之第一月也正犹长也以一月为诸月之长故变一称正与元年变一称元之义同按桓文宣成襄昭哀七公皆以元年正月即位隠庄闵僖四公虽不行即位礼其日亦见羣臣是为新君嵗首见羣臣之始故虽无事必存其首月不与常年同也若常年之首月有事则书无事则不书非元年之比也唯定公元年无正月者定未即位鲁国无君故也】三月
　　公及邾仪父盟于蔑【凡书邾小邾公羊并作邾娄后不重出蔑毋结切公羊谷梁作昧○公羊传曰及者与也防及暨皆与也及我欲之暨不得已也谷梁传曰不言邾子未爵命也左传曰公摄位而欲求好于邾故为蔑之盟髙氏曰隠自谓为桓而立内惧诸大夫之不已恱外虑诸属国之不已从而邾以附庸有不相得于是首与邾盟杜氏曰邾今鲁国邹县蔑姑蔑鲁国卞县南有姑城赵氏曰仪父名也鲁季孙行父晋荀林父等以父为名澄曰宋公兹父齐侯禄父蔡侯考父皆名也附庸之君未爵命例书名如郳犂来介葛卢是也其后庄十六年经书邾子克卒葢王命以子爵改名克如楚围既为君而改名防弃疾既为君而改名居也凡盟例皆书日此不日者史文阙下及宋盟宿同盟谓以要约之辞质于神以明其信也周官有司盟之职邦国有疑则防同而盟孔氏曰盟者杀牲防血告誓于神若有背违令神加殃如此牲也先凿地为方坎杀牲于坎上割牲取左耳盛以珠盘又取血盛以玉敦用血为盟书成乃防血读书郑氏曰盟辞书于防读其书以告神坎其牲加书于上而埋之程子曰盟誓以结信出于人情先王所不禁后世诸侯交相盟誓乱世之事也张氏曰司盟之设圣人葢为诸侯之仇怨不释者设耳殆衰世之意圣人立法常关盛衰故不得已而建此官以待之也屡盟之长乱自幽厉以来恶之矣况春秋诸侯之纷纷乎陵阳李氏曰先儒谓鲁侯爵而其君称公此臣子之辞春秋从周之文而不革者按聘礼大射仪燕礼五等诸侯皆称公而公食大夫礼又以名篇则谓君为公礼之正也】
　　夏【此所谓夏葢建卯建辰建巳之月前二月未是夏唯六月建巳乃夏时之孟夏也】
　　五月
　　郑伯克段于鄢【克公作尅鄢音偃赵以鄢为邬○左传曰郑武公娶于申曰武姜生庄公及段庄公寤生恶之爱段欲立之亟请于武公弗许及庄公即位为之请制公曰制岩邑也他邑唯命请京使居之谓之京城太叔既而太叔命西鄙北鄙贰于己又收贰以为已邑至于廪延完聚缮甲兵具卒乘将袭郑公闻其期命子封帅车二百乘伐京京叛段入于鄢公伐诸鄢出奔共谷梁传曰克者何见段之有徒众也杀世子母弟目君目君甚郑伯之处心积虑成于杀也赵氏曰克者能胜之名非命卿例不书公子非独段也鄢当作邬郑地也在缑氏县西南十一年王取邬刘蒍邘之田于郑乃属周传写误为鄢字京至邬非逺又是郑地段有徒众故曰克鄢今颍川鄢陵若逺走至鄢即已出境无复兵众何得言克传又曰自鄢出奔共自邬过河向共城为便路若已南行至鄢陵不当奔共也胡氏曰姜氏当武公存之时尝欲立段矣及公既殁姜以国君嫡母主乎内段以宠弟多才居乎外恐其将为后患也故授之大邑纵使失道以至于乱然后以叛逆讨之则国人不敢従姜氏不敢主而太叔属籍当絶不可复居父母之邦此郑伯之志也】
　　秋【此所谓秋葢建午建未建申之月前二月未是秋唯九月建申乃夏时之孟秋也】
　　七月
　　天王使宰咺来归惠公仲子之赗【咺况阮切赗芳仲切音讽○公羊传曰惠公隠之考也仲子桓之母也丧事有赗车马曰赗货财曰赙衣被曰襚隠为桓立故以桓母之丧告于诸侯言惠公仲子兼之也谷梁传曰其志不及事也澄曰王之上加天者仪礼传云臣之所天者君也周王为众侯国之君侯国以王为天也若王朝之史记则但称王故尚书王不称天此侯国之史记故称王曰天王也宰氏咺名天子之上士三命称氏称名如叔服刘夏与石尚赵氏曰宰咺是氏名如宰予之类王士来鲁例书氏名石尚是也孙氏曰天王赗惠公则可兼仲子则不可文九年秦人来归僖公成风之襚与此义同讥其不及事而又兼之也张氏曰啖赵刘程诸说以惠公仲子为妾系君僖公成风为妾系子今按惠公以去年薨而仲子之卒经无明文则亦卒于去年也何以独归仲子而不归惠公乎公羊之说得之】
　　九月
　　及宋人盟于宿【左传曰惠公之季年败宋师于黄公立而求成焉公羊传曰孰及之内之微者也谷梁传曰宋人外卑者也刘氏曰盟者国之大事岂微者所尸乎苟有两微者盟春秋固不书之赵氏曰凡盟不目内皆指公也吕氏曰隠公以诸侯之尊而下与他国之臣盟苟徇目前之利无耻也髙氏曰桓宋出也公惧宋故与宋合杜氏曰宋今梁国睢阳县澄曰宋人宋臣之一命者葢士也宿小国风姓东平无盐县也杜氏谓盟以国地者国亦与盟窃谓宿微国宋之附庸犹宋邑也鲁求成于宋故徃就宋之境内而盟于宿尔微国非能有所利害鲁宋何为使之与盟乎】
　　冬【此所谓冬葢建酉建戌建亥之月前二月未是冬唯十二月建亥乃夏时之孟冬也】
　　十有二月
　　祭伯来【祭侧界切○左传曰非王命也谷梁传曰寰内诸侯非有天子之命不得出防诸侯不外交也澄曰祭畿内邑伯爵天子六命之卿称邑爵王臣出使侯国当有王命其来必有其事祭伯上不言天王使来下不言为何事是无王命而私行也】
　　公子益师卒【公子氏益师名二命之卿鲁孝公之子不曰史失之海陵胡氏曰益师字众父众仲其后春秋于外诸侯书卒书葬与鲁君夫人同于内大夫书卒而不书葬详畧之差等也君之卿佐是谓股肱故问其疾吊其丧赗其葬必厚其送终之恩此春秋书大夫卒之防也髙邮孙氏曰内大夫见于经者四十有七卒者三十不书卒者十有七或弑贼或出奔或君不亲临或赙赠不加恩不及则不卒或卒于春秋之后也】
　　【经书月六书日无据唐开元大衍厯追算正月辛亥朔大庚申冬至二月辛巳小三月庚戌大四月庚申小五月乙酉大六月己卯小传五月辛丑在六月七月戊申大八月戊寅大九月戊申小十月丁丑大十一月丁未小传十月庚申在十一月十一月丙子大程氏公说曰自三统至钦天正月朔或辛亥或庚戌壬子视大衍前后差一日以传五月辛丑十月庚申考之则正月朔非辛亥故杜预迁就以辛巳为朔若从辛巳则冬至不在正月周厯虽差不如是之甚意者差闰只在今年而杜考之不详尔周厯惟闰法多差在当时左氏已屡讥其失闰则后世自难考正今止以大衍立法经传日月合者标其日于月下不合者则注其差云澄按杜预作长厯以追合经传日月多是迁就故程氏作春秋分记用大衍厯今从之附注气朔于各年之后虽多不合然姑存大槩俟后世通厯者考焉】
　　二年【庚申平王五十年○蔡宣二十九○曹桓三十六○卫桓十四○晋鄂三○郑庄二十三○陈桓二十四○武三十○宋穆八○齐僖十○秦文四十五○楚武二十】
　　春【例不书月者但书时】
　　公防戎于潜【左传曰修惠公之好也戎请盟公辞汉孔氏曰此戎葢帝王所羁縻居九州之内胡氏曰费氏称淮夷徐戎葢徐州之戎在鲁之东郊赵氏曰以国举不书爵号君臣同词刘氏曰戎者戎之君也不以君称之外之也张氏曰书戎以外之防狄防呉放此】
　　夏
　　五月
　　莒人入向【向舒亮切○左传曰莒子娶于向向姜不安莒而归莒人入向以姜氏还澄曰莒子爵已姓今宻州莒县人谓莒大夫小国之大夫一命称人入谓攻破其城矣入其国也有兵既入而遂灭其国者有兵虽入而不灭其国者向小国姜姓炎帝之后杜氏曰龙亢县东南有向城张氏曰汉志向属沛郡寰宇记属应天府谷孰县孙氏曰隠桓之际国无大小用师皆专行】无骇帅师入极【骇吁楷切谷作侅后同○无骇鲁再命之大夫凡再命则称名三命则书氏书名帅师用大众也极附庸小国张氏曰擅兴大众陵暴小国义与入向同】
　　秋
　　八月
　　庚辰公及戎盟于唐【左传曰戎请盟复修戎好也杜氏曰唐鲁地髙平方与县北有武唐亭张氏曰今单州鱼台县也诸侯防盟皆期约行礼之日然防未有书其日者至于盟必详其月与日以其相与约信或寻或寒皆考于此有国者之所谨也前此蔑宿之盟不书日乆逺失之尔程子曰戎猾夏而与之盟非义也】
　　九月
　　纪裂繻来逆女【裂公谷并作履繻音须○杜氏曰纪国在东莞剧县张氏曰汉属北海郡今属青州寿光县澄曰裂繻纪卿纪虽侯爵其国削弱同于小国其卿再命称名女在父母之国故称女诸侯娶妻皆当亲迎裂繻卿也而代为君逆非礼也公谷并云讥不亲迎是也郯氏曰诸侯亲迎常事不书左氏以卿逆为合礼误矣髙氏曰诗称大姒之家在渭之涘文王娶之亲迎于渭蹶父之女嫁于韩侯韩侯迎之于蹶之里鲁哀公问于孔子曰冕而亲迎不已重乎孔子对曰合二姓之好继先圣之后为天地社稷宗庙之主君曷谓已重乎诸侯亲迎自古而然唯天子之尊使三公逆也】
　　冬
　　十月
　　伯姬归于纪【伯者长女也葢惠公之女即裂繻所逆者妇人内夫家故以出嫁为归啖氏曰内女嫁归为夫人则书陆氏曰以尊卑敌公为之服故书其归】
　　纪子伯莒子盟于宻【伯左作帛○孙氏曰纪本侯爵此称子伯阙文也程子曰当作纪侯某伯莒子澄按子伯二字或是侯字之误葢离盟非防盟也杜氏曰宻莒邑城阳淳于县东北有宻郷】
　　十有二月
　　乙卯夫人子氏薨【谷梁传曰夫人者隠之妻也卒而不书葬夫人之义从君者也张氏曰妇人从君故君存则葬礼未备待君薨而合袝也澄按子姓宋女也薨者上坠之声】郑人伐卫【左传曰郑共叔之乱公孙滑出奔卫卫人为之伐郑取廪延郑人伐卫讨公孙滑之乱也杜氏曰卫国在汲郡朝歌县张氏曰今濬州黎阳县澄曰卫侯爵郑虽伯爵次国同于大国称人者葢其一命之士伐者声其罪而兴师也】
　　【经书月五书日二大衍厯正月丙午朔小乙丑冬至二月乙亥大三月乙巳小四月甲戌大五月甲辰小六月癸酉大七月癸卯小八月壬申大初九日庚辰九月壬寅小十月辛未大十一月辛丑大三十日庚午霜降闰月辛未小十五日乙丑立冬十二月庚子大旦日小雪十六日乙卯长厯八月壬寅朔无庚辰】
　　三年【辛酉平王五十一年崩○蔡宣三十○曹桓三十七○卫桓十五○晋鄂四○郑庄二十四○陈桓二十五○杞武三十一○宋穆九卒齐僖十一○秦文四十六○楚武二十一】
　　春
　　王二月【每嵗春字之下书月必加王字以见此月数乃时王之所改定程子曰月王月也事在二月则书王二月在三月则书王三月无事则书时书首月存天时正王朔也】
　　己巳日有食之【谷梁传曰言日不言朔食晦日也公羊传曰日食曷为或日或不日或言朔或不言朔或朔在前或朔在后也孙氏曰凡日食言日言朔食正朔也言日不言朔失其朔也言朔不言日失其日也不言日不言朔日朔俱失也刘氏曰或不日或不言朔史之记失也若非史之记失则日食不得其正也朱子曰晦朔日月合同度同道则月揜日而日为之食王者修徳行政用贤去奸能使阳盛足以胜隂则虽或当食而不食也】
　　三月
　　庚戌天王崩【平王也在位五十一年世子泄父蚤死泄父之子林立是为桓王程子曰崩上坠之形海内皆当奔赴鲁不徃罪不书自见也髙邮孙氏曰春秋之王十有三崩葬皆书者五周告崩鲁防葬也崩而不葬者四周告之而鲁不防也崩葬不见者三周不告鲁不防也其一则崩在春秋之后】
　　夏
　　四月
　　辛夘尹氏卒【尹左作君○公羊传曰尹氏天子之大夫也其称氏何讥世卿外大夫不卒此何以卒天王崩诸侯之主也澄按天子之公卿大夫士其生也不外交诸侯故其死也亦不赴告春秋二百四十二年间惟刘卷王子虎以常同防盟而来赴尹氏以王崩为诸侯之主而来赴皆非礼也故书以示讥然刘卷六命之卿有邑有爵但书邑书名王子虎一命之下士其属为王子但书属名尹氏当从刘卷之例今书不书邑书名而书邑书氏者着其世世为卿也】
　　秋
　　武氏子来求赙【赙音附○公羊传曰丧事无求谷梁传曰归之正也求之非也周虽不求鲁不可以不归鲁虽不归周不可以求之求之为言得不得未可知之辞也交讥之澄曰武亦王卿之采邑称氏义与尹氏同子者父老而以子摄行卿之事赙者以货财助丧之礼也时周室微弱诸侯不天程子曰天王崩诸侯不供其丧故武氏子征求于四国】
　　八月
　　庚辰宋公和卒【左传曰宋穆公疾召大司马孔父曰先君舍与夷而立寡人寡人弗敢忘若以大夫之灵得保首领以殁先君若问与夷其将何辞以对请子奉之以主社稷对曰羣臣愿奉冯也公曰不可先君以寡人为贤使主社稷若弃徳不让是废先君之举也岂曰能贤光昭先君之令徳可不务乎吾子其无废先君之功使公子冯出居于郑澄曰初宋宣公卒不传其子与夷而传其弟和和穆公也在位十一年宣公之子与夷立是为殇公凡诸侯之薨与鲁交者来赴不书薨而书卒者逺之不以之同于我君而以之下同于内大夫也】
　　冬
　　十有二月
　　齐侯郑伯盟于石门【永嘉陈氏曰特相盟不书必关于天下之故而后书莒纪无足道也齐郑合天下始多故矣天下之无王郑为之也天下之无伯齐为之也是故书齐郑盟于石门以志诸侯之合定七年书齐郑盟于咸以志诸侯之散春秋之终始也春秋于隠桓庄之际惟郑多特笔于襄昭定哀之际惟齐多特笔焉张氏曰齐国名侯爵今青州临淄县石门齐地在济南府临邑县隠十一年之间盟而不食言者唯此石门之盟二君终身未尝相伐葢齐方盛彊而郑庄奸猾郑仇专在于宋故郑庄恃齐以敌之虽齐间与宋盟好而左右离间必使唯已之从是以石门之盟不寒而宋与许杞诸国交受入伐郑庄多诈齐僖不义而彊二国相与之固列国并受其祸也】癸未葬宋穆公【穆公谷并作缪○鲁徃防葬故书髙氏曰经书诸侯之卒者百二十有二而书葬者八十有八葢鲁徃防则书天王崩鲁不防葬而葬宋穆公诸侯壤地相比王事相从必有聘问和好之事至于告终易代岂无吊恤赙葬之礼春秋之时徒以国势之强弱私情之疏密而为之礼尔胡氏曰卒而或葬或不葬者何有怠于礼而不葬者有弱其君而不葬者有讨其贼而不葬者有讳其辱而不葬者有治其罪而不葬者有避其号而不葬者宋殇齐昭告乱书弑矣而经不书葬是讨其贼而不葬者也晋主夏盟在景公时告丧书日矣而经不书葬是讳其辱而不葬者也鲁宋盟防未尝不同而三世不葬是治其罪而不葬者也吴楚之君书卒者十亦有亲送于西门之外者矣而经不书葬是避其号而不葬者也怠于礼而不徃弱其君而不防无其事阙其文鲁史之旧也讨其贼讳其辱治其罪避其号而不葬圣人所削也】
　　【经书月五书日五大衍厯正月庚午小辛未冬至二月己亥大三月己巳小经二月日蚀在三月朔四月戊戌大经三月庚戌传三月壬戌皆在四月五月戊辰小经四月辛夘在五月六月丁酉大七月丁夘小八月丙申大九月丙寅小经八月庚辰在九月十月乙未大传冬庚戌十五日十一月乙丑小十二月甲午大经癸未在明年正月长歴己巳二月朔庚戌三月十二日辛夘四月二十四日庚辰八月十五日癸未十二月二十日】
　　四年【壬戌桓王元年○蔡宣三十一○曹桓三十八○卫桓十六弑○晋鄂五○郑庄二十五○陈桓二十六○武三十二○宋殇公与夷元年○齐僖十二○秦文四十七○楚武二十二】
　　春
　　王二月
　　莒人伐取牟娄【谷梁传曰诸侯相伐取地于是始啖氏曰先书伐国后言取邑者取其国之邑也澄曰取者夺而有之也夏后氏之后杜氏曰国本都陈留雍丘县桓六年淳于公亡国始并之迁都淳于僖十四年又迁縁陵襄二十九年晋人城之淳于又迁鄀牟娄邑城阳诸县东北有娄郷】
　　戊申卫州吁弑其君完【州谷作祝后州吁同弑谷作杀后凡弑君并同不重出○左传曰卫庄公娶于齐曰庄姜无子又娶于陈曰厉妫其娣戴妫生桓公庄姜以为已子州吁嬖人之子也有宠而好兵公弗禁庄姜恶之石碏諌弗听其子厚与州吁游禁之不可桓公立乃老澄按史记表年周平王三十七年丁未为卫桓公元年在位十六年州吁弑之而自立州吁不称公子非命卿也国君之子尊与再命之大夫同故称名下杀上曰弑完桓公名刘氏曰州吁不称公子公子虽贵非三命不氏张氏曰卫国之祸始于庄公之宠州吁纵其好兵而不知禁公存之时妾上僣夫人失位乱根之萌乆矣君臣父子夫妇之分一失其正则乱之所从生卫庄溺私爱而使内宠僣嫡嬖子害正石碏之諌足以悟矣愎而弗图贻祸后嗣董氏云为人君父而不通于春秋之义者必蒙首恶之名庄公之谓也】
　　夏
　　公及宋公遇于清【左传曰公与宋公为防将寻宿之盟未及期卫人来告乱张氏曰乃行遇礼而还薛氏曰杀礼而野合将以伐郑也杜氏曰清卫邑济北东阿县有清亭程氏曰诸侯相见而不行朝防之礼如道路之相遇非周礼冬见曰遇之遇也赵氏曰简礼而防曰遇啖氏曰遇礼忽有邂逅相遇简畧而行故与防礼不同时虽非相遇而从省易以遇礼相见襄陵许氏曰隠庄之间凡六书遇自闵以后有防无遇】
　　宋公陈侯蔡人卫人伐郑【左传曰宋殇公之即位也公子冯出奔郑郑人欲纳之及卫州吁立将修先君之怨于郑而求宠于诸侯使告于宋曰君若伐郑以除君害君为主敝邑以赋与陈蔡从则卫国之愿也宋人许之于是陈蔡方睦于卫故宋陈蔡卫伐郑张氏曰宋自殇公立公子冯出居郑之后冯以穆公不立已为恨有反取其国之心郑庄又从而佐之于是宋郑为仇及是卫州吁欲定其位告宋求伐郑以除子冯之害故四国伐郑宋为主而陈蔡同役宋殇受国于穆公而冯有争位之心正当修徳和民外好邻国则其位自定而冯无所伺其隙矣况州吁弑逆之贼内懐见讨之惧而欲纳交殇公苟名其为贼告于王而讨之则一举而君臣父子之伦定今乃怵于州吁之邪説合陈蔡以助逆贼而宋国之人不复知君臣顺逆之正理弑逆之事卒及其身皆殇公不能早辨于此之役也陈今陈州宛丘县蔡今蔡州上蔡县澄曰蔡卫称人葢陈宋二国君在则虽三命二命之大夫亦降称人卫人葢公孙文仲也襄陵许氏曰击鼓诗序以为公孙文仲将而平陈与宋】
　　秋
　　翚帅师防宋公陈侯蔡人卫人伐郑【翚音辉○左传曰宋公使来乞师公辞之羽父请以师防之公弗许固请而行薛氏曰师兴而后翚防之也程子曰左氏以为再伐妄也再叙四国重言其罪永嘉吕氏曰州吁弑君之贼未能定其位而求宠于诸侯使宋公如夫子沐浴之意率诸侯以讨罪人可也如其不能则不徇其一时之邪説以听天下有能治之者亦可也今也徇逆贼之谋修一已之怨合四国以伐郑四国之兵方合而翚又帅师防之乱臣贼子之势益张故书翚帅师而再序四国圣人之笔严矣单伯防伐宋不再序诸国以彼无大恶也澄曰翚鲁再命之大夫其后翚弑隠公而桓公立乃进为三命始书氏】
　　九月
　　卫人杀州吁于濮【濮音卜○左传曰州吁未能和其民厚问定君于石子石子曰王觐为可曰何以得觐曰陈有宠于王陈卫方睦若朝陈使请必可得也厚从州吁如陈石碏使告于陈曰卫国褊小老夫耄矣无能为也此二人者实弑寡君敢即图之陈人执之而请涖于卫卫使右宰丑涖杀州吁于濮石碏使其宰獳羊肩杀石厚于陈公羊传曰称人讨贼之辞也程子曰卫人众辞举国杀之也陆氏曰凡作乱自立为君而国人杀之者皆称人以杀言众所共弃不君之也张氏曰濮水名在曹卫之间受河汴二水东北至漓派分为二俱东北至钜野入济】
　　冬
　　十有二月
　　卫人立晋【左传曰卫人逆公子晋于邢宣公即位谷梁传曰卫人者众辞也立者不宜立也髙氏曰晋乃桓公之弟庄公之子于次当立又国人之所同欲而谓之不宜何也彼曰我君之子也国我之国我宜立国人亦曰彼吾君之子也国乃其国彼当立是诸侯之子不必命于天子特以公子之亲众人宜之而自立也如此则千乘之国皆可擅置其君而邦君之子皆可专有其国矣孙氏曰诸侯受国于天子非国人可得立也髙邮孙氏曰晋以国人众立宜有得立之礼圣人特于疑似之间而明不当立之义澄曰春秋常事不书若所宜立则以常事经不书矣簒贼既讨卫国无君众人同心择所宜立者立之疑于不害义矣圣笔别嫌眀微特书于经谷梁之传得其防矣哉沙随程氏曰尹氏立王子朝一族之私也卫人立晋一国之公也立晋者着晋无干位之嫌也时王政不及于诸侯若平世须王命而后可】
　　【经书月三书日一大衍厯正月甲子大丙子冬至二月甲午小戊申十五日三月癸亥大四月癸巳小五月壬戌大六月壬辰小七月辛酉大八月辛夘小九月庚申大十月庚寅小十一月己未大十二月己丑小长厯戊申在三月十七日】
　　五年【癸亥桓王二年○蔡宣三十二○曹桓三十九○卫宣公晋元年○晋鄂六○郑庄二十六○陈桓二十七○杞武三十三○宋殇二○齐僖十三○秦文四十八○楚武二十三】
　　春
　　公观鱼于棠【左观作矢○左传曰公将如棠观鱼者臧僖伯谏曰凡物不足以讲大事其材不足以备器用则君不举焉山林川泽之实器用之资皂之事官司之守非君所及也公曰吾将畧地焉遂徃陈鱼而观之公羊传曰棠济上邑杜氏曰髙平方与县北有武唐亭张氏曰今单州鱼台县有鲁侯观鱼台澄曰古者天子季冬之月命渔师始渔先荐寝庙隠公葢非为宗庙尝鱼而徃棠乃逺地渔师取鱼而公徃观之特为游观之乐耳】
</div>
    <div class="pagination">
<a href="春秋纂言_page14.html">上一页</a><span>...</span><a href="春秋纂言_page10.html">10</a><a href="春秋纂言_page11.html">11</a><a href="春秋纂言_page12.html">12</a><a href="春秋纂言_page13.html">13</a><a href="春秋纂言_page14.html">14</a><span class="current-page">15</span><a href="春秋纂言_page16.html">16</a><a href="春秋纂言_page17.html">17</a><a href="春秋纂言_page18.html">18</a><a href="春秋纂言_page19.html">19</a><a href="春秋纂言_page20.html">20</a><span>...</span><a href="春秋纂言_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
