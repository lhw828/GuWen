<!DOCTYPE html>
<html>
 <head>
  <meta charset="utf-8"/>
  <title>
   春秋大全 - 第 17 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋大全 - 第 17 页/共 57 页
  </h1>
  <div class="content">
   虞师晋师灭下阳【下阳公谷作下阳】
　　【晋始见经左晋荀息请以屈产之乘与垂棘之璧假道于虞以伐虢公曰是吾寳也对曰若得道于虞犹外府也公曰宫之竒存焉对曰宫之竒之为人也懦而不能强諌且少长于君君昵之虽諌将不聴乃使荀息假道于虞曰冀为不道入自颠軨伐鄍三门冀之既病则亦唯君故今虢为不道保于逆旅以侵敝邑之南鄙敢请假道以请罪于虢虞公许之且请先伐虢宫之竒谏不听遂起师夏晋里克荀息帅师会虞师伐虢灭下阳先书虞贿故也公羊传虞微国也曷为序乎大国之上使虞首恶也曷为使虞首恶虞受赂假灭国者道以取亡焉其受赂奈何献公朝诸大夫而问焉曰寡人夜者寝而不寐其意也何诸大夫有进对者曰寝不安与其诸侍御有不在侧者与献公不应荀息进曰虞郭见与献公揖而进之遂与之入而谋曰吾欲攻郭则虞救之攻虞则郭救之如之何愿与子虑之荀息对曰君若用臣之谋则今日取郭而明日取虞尔君何忧焉献公曰然则奈何荀息曰请以屈产之乘与垂棘之白璧往必可得也则宝出之内藏藏之外府马出之内廐系之外廐尔君何丧焉献公曰诺虽然宫之竒存焉如之何荀息曰宫之竒知则知矣虽然虞公贪而好寳见宝必不从其言请终以往于是终以往虞公见寳许诺宫之竒果諌语曰唇亡则齿寒虞郭之相救非相为赐则晋今日取郭而明日虞从而亡尔君请勿许也虞公不从其言终假之道以取郭还四年反取虞虞公抱宝牵马而至荀息见曰臣之谋何如献公曰子之谋则已行矣寳则吾寳也虽然吾马之齿亦已长矣葢戏之也夏阳者何郭之邑也曷为不系于郭国之也曷为国之君存焉尔谷梁传非国而曰灭重夏阳也虞无师其曰师何也以其先晋不可以不言师也其先晋何也为主乎灭夏阳也夏阳者虞虢之塞邑也灭夏阳而虞虢举矣虞之为主乎灭夏阳何也晋献公欲伐虢荀息曰君何不以屈产之乘垂棘之璧而借道乎虞也公曰此晋国之寳也如受吾币而不假吾道则如之何荀息曰此小国之所以事大国也彼不借吾道必不敢受吾币如受吾币而借吾道则是我取之中府而藏之外府取之中廐而置之外廐也公曰宫之奇存焉必不使受之也荀息曰宫之奇之为人也达心而懦又少长于君达心则其言畧懦则不能彊諌少长于君则君轻之且夫玩好在耳目之前而患在一国之后此中知以上乃能虑之臣料虞君中知以下也公遂借道而伐虢宫之竒諌曰晋国之使者其辞卑而币重必不便于虞虞公弗聴遂受其币而借之道宫之竒諌曰语曰唇亡则齿寒其斯之谓与挈其妻子以奔曹献公亡虢五年而后举虞荀息牵马操璧而前曰璧则犹是也而马齿加长矣程子曰虞假道而助晋伐虢虢之亡虞实致之故以虞为主下阳邑也虢之亡由此故即书灭杜氏曰下阳虢邑在河东大阳县张氏曰下阳与上阳对在陜州平陆县上阳在陜县虢所都也虞周大王子仲雍所封虢文王弟虢叔之后晋成王弟唐叔之后】
　　按孟子晋人以垂棘之璧与屈【求勿居勿二反】产之乘【绳证反】假道于虞以伐虢宫之竒谏百里奚不谏然则晋人造意以虞首恶何也贪得重赂遂其强暴灭兄弟之国以及其身而亡其社稷所以为首乎【薛氏曰虞啓晋伐下阳非虞则晋不能伐虢灭虢则虞非虞之有也先虞于晋虞之罪也永嘉吕氏曰州吁告于宋而后伐郑序宋主兵晋请于虞而后伐虢序虞为首葢从州吁之请者宋也则伐郑之役宋实为之卫不能以自必也从晋人之请者虞也则伐虢之师虞实为之晋亦不能以自必也茅堂胡氏曰灭下阳者晋主谋也而以虞首恶何哉春秋诛恶皆罪其与之为恶者故以齐首石曼姑以宋首州吁以虞首晋以子家首子公先儒以灭汉者张禹非王氏亡唐者李勣非武后得春秋之意】春秋圣人律令也观此义可以见法矣唐髙宗赐其臣长孙无忌金宝缯锦欲以立武昭仪虽无忌终不顺防君子犹讥其没于利而不反君之赐也【通鉴永徽五年上欲立武昭仪为后恐大臣不从乃与昭仪幸长孙无忌第酣饮极欢拜无忌宠姬子三人为朝散大夫仍载金寳缯锦十车以赐上因讽无忌无忌对以他语明年召无忌等言立武后无忌以为不可范氏祖禹曰大臣欲以义正君而先没于利则不足为重矣苟能辞官反赐使知大臣之不可诱以利亦足以格其非心矣】矧受他人之赂遂其强暴者乎国而曰灭下阳邑尔其书灭何也下阳虞虢之塞邑【徐彦曰虢之灭由于夏阳之亡郢之入由于州来之亡故皆书灭】犹秦有潼关【王氏曰潼闗乃黄河冲徼华山之东两山夹立窄狭仅容单车一夫可守】蜀有劒岭【汪氏曰劒门天下壮壁立万仞穷地之险极路之峻一夫当关万夫莫捍】皆国之门戸也潼劒不守则秦蜀破下阳既举而虞虢亡矣春秋此义以天下为家以城郭沟池为固以山川丘陵为险设之以守国而待客者也【易坎彖地险山川丘陵也王公设险以守其国大重门击柝以待暴客葢取诸豫】其衰世之意邪【茅堂胡氏曰孔子曰大道之行也天下为公外户不闭大道既隠天下为家城郭沟池以为固易之兴也其于中古乎作易者其有忧患乎春秋兼盛衰之世而立法如书城中城之类见城守之不可全恃如书灭下阳之类又见其有险而不能自守也张氏曰晋武公以曲沃伯簒晋献公嗣立浸以兵吞噬近地之小国晋与虞虢为邻自庄公末因虢人侵晋而谋于士蒍以图虢今始与虞伐之葢先以重赂间虞虢之交使虞人不知其谋忘辅车相依之势反道晋以灭下阳下阳者控制虞虢之要地晋取下阳而二国举矣故春秋于此书灭以虞首兵如邾之道郑所以见虞之自取灭亡也髙氏曰不曰虞人晋人而曰师者着其恃众以陵虐也取邑而言灭者下阳虢之所保下阳取而虢亡不待殒具社稷也圣人书郑伯入于栎而不书入郑书虞晋灭下阳而不书灭虢观物有要矣庐陵李氏曰春秋书灭下阳罪虢之不能守险书城虎牢罪郑之不能保险书法同皆衰世之意又曰晋姬姓侯爵自唐叔始受封九世至穆侯穆侯生太子仇及成师仇为晋文侯周平王东迁有功受防命书文侯之命是也鲁惠公二十四年文侯卒子昭侯立晋始乱封成师于曲沃是为桓叔叔卒子庄伯立隠七年庄伯卒子称立桓八年曲沃并晋王命虢公立晋侯缗庄十六年曲沃复灭晋尽以其寳器赂周僖王命曲沃伯以一军为晋侯是为武公庄十七年武公卒献公佹诸立十八年晋献公朝王二十六年虢再侵晋二十七年晋将伐虢士蒍曰不可虢公骄骤胜于我必弃其民无众而后伐之谁与二十八年使太子居曲沃闵元年作三军灭耿灭霍灭魏二年使太子伐东山臯落氏于是晋始大以前晋事皆不经见故具于此○赵氏曰公羊云夏阳郭之邑曷为不系之郭国之也曷为国之君存焉尔若在下阳受兵何得不见擒乎谷梁云虞无师其曰师何也以其先晋不可不言师也按经见云虞师何得谓无师乎】
　　秋九月齐侯宋公江人黄人盟于贯【公作贯泽】
　　【左秋盟于贯服江黄也公羊传江人黄人者何逺国之辞也逺国至矣则中国曷为独言齐宋至尔大国言齐宋小国言江黄则以其余为莫敢不至也谷梁传贯之盟不期而至者江人黄人也江人黄人者逺国之辞也中国称齐宋逺国称江黄以为诸侯皆来至也杜氏曰贯宋地梁国防县西北有贯城江国在汝南安阳县黄国在弋阳县】
　　按左氏盟于贯服江黄也【杜氏曰江黄楚与国也始来服齐故为合诸侯】荆楚天下莫强焉江黄者其东方之与国也二国来定盟则楚人失其右臂矣乐毅破齐先结韩赵【史记乐毅传燕王欲伐齐乐毅曰齐霸国之余业地大人众未易独攻之必欲伐之莫若约赵及楚魏于是约赵韩秦连楚及魏诸侯皆许之乐毅为上将军并获赵楚韩魏燕之兵以伐齐破之】孔明伐魏申好江东虽武王牧野之师亦誓友邦逺及庸蜀彭濮八国之人共为犄角之势也桓公此盟其服荆楚之虑周矣至是而诸侯皆谕乎桓公之志矣盟虽春秋所恶然诸侯皆在独言逺国者许是盟也【张氏曰齐桓谋楚先服此二国皆迫近楚之境者所以逺交而孤楚之势此桓公服楚之规模也唯宋与盟不烦诸侯也汪氏曰贯泽阳谷之盟防公谷谓诸侯皆在而止言齐宋江黄以包之今考春秋会盟未有诸侯在防而经不书者葢中国诸侯之大者莫大乎齐宋齐则伯主而宋则上公也与国之逺者莫逺乎江黄皆荆楚之羽翼也齐宋防盟而江黄与焉则天下诸侯之无不从者可知矣二传葢推言其势之若是非诸侯之果皆与盟也读者当不以辞害意庐陵李氏曰贯与阳谷公谷胡氏皆以为诸侯皆在然何氏范氏之注则但春秋褒以徧至之词耳啖子谓春秋会盟皆据实书之无举逺以包近之例疑张氏说是又曰江黄始至于贯又至于阳谷又从齐侵陈黄亡于僖之十二年江亡于文之四年】
　　附録【左传齐寺人貂始漏师于多鱼○虢公败戎于桑田晋卜偃曰虢必亡矣亡下阳不惧而又有功是天夺之鉴而益其疾也必易晋而不抚其民矣不可以五稔】
　　冬十月不雨
　　【公羊传何以书记异也谷梁传不雨者勤雨也范氏曰是欲得雨之心勤也明君之恤民杜氏曰一时不雨则书首月张氏曰书此以见鲁国上下皆以无雨为忧止书首时自酉至亥三月皆不雨也孙氏曰不雨一时即书者僖公忧民惧灾之甚也】
　　楚人侵郑
　　【左传楚人伐郑鬬章囚郑聃伯张氏曰楚自庄三十年楚頵已长杀子元用子文为令尹兵势浸强故比年侵伐郑若非齐桓専以图楚为事必未能制之于召陵而执宋公盟诸侯之事不在僖十九年之后矣甲惠王二子十年】三年【齐桓二十九晋献二十衞文三蔡穆十八郑文十六曹昭五陈宣三十六杞惠十六宋桓二十五秦穆三楚成十五】
　　春王正月不雨夏四月不雨
　　【公羊传何以书记异也谷梁传不雨者勤雨也一时言不雨者闵雨也闵雨者有志乎民者也】
　　谷梁子曰不雨者勤雨也每时而一书闵雨也闵雨者有志乎民者也【范氏曰闵忧也经一时辄言不雨忧民之至】歴时而总书【汪氏曰谓歴三时而后书或歴四时而后书】不忧雨也不忧雨者无志乎民者也按诗称僖公俭以足用寛以爱民务农重谷则诚贤君也其有志乎民审矣故冬不雨而书春不雨而书夏不雨而书以着其勤也【张氏曰三时不雨则饥馑荐臻民命阽危此云汉之所以编于诗而去年及今年春夏之不雨书法异于文公以着其君忧民之忧也髙氏曰不雨八越月而不书旱何也凡书旱者虽有时而雨犹以不足为旱也若真不雨则旱在其中矣连于首月书之见其为灾之乆而僖公以不雨为念也】文公以练祭则缓于作主【见文公二年】以宗庙则大室屋坏【见文公十三年】以赋政则四不视朔【见文公十六年】以邦交则三不会盟【见文公十年十五年十七年】其无志乎民亦审矣故自十有二月不雨至于秋七月而书【文公二年】自正月不雨至于秋七月而书【文公十年十三年】以着其慢也【汪氏曰有志乎民者心在于民而忧民事也无志乎民者心不在于民而不忧民事也何休谓僖公悔过求已修省百官放佞臣郭都等理冤狱四百余人精诚感天不雩而得澍雨其事虽不可考然以经意观之则僖公必能悔过脩政以消天变矣故曰春秋传心之要典书法之不同君心之所由着也或谓春秋每年备四时僖公之经间无异事则离其首月而各书不雨文公之经自有异事故不复书首月不雨之文谷梁贤僖公而主此説今考僖公冬不雨之下书楚人侵郑夏不雨之下书徐人取舒非无异事也文公十三年春正月以首时书而亦不书春王正月不雨且圣人再书正月不以为烦何独于不雨则总书之乎谷梁子之言必有所受矣】
　　徐人取舒
　　【公羊传其言取之何易也杜氏曰胜国而不用大师亦曰取茅堂胡氏曰取不言灭者取为附庸不絶其祀也髙邮孙氏曰舒者附庸之国服属于楚徐人自楚取之使之属徐也取国不言灭舒之宗祀复存也襄陵许氏曰舒葢荆与国徐人取之葢倚齐鲁家氏曰鲁颂曰荆舒是惩舒与荆比而为中国患其来久矣徐人伐舒为中国挠楚也十五年楚伐徐齐桓率诸侯之师救之是以知徐葢受命于齐庐陵李氏曰按徐偃始称王故春秋亦狄之楚败徐徐伐莒是也惟取舒伐英氏得称人以附齐也昭五年从楚伐呉亦称人者楚师有名也昭三十年灭于呉又曰外灭国书取者惟此左氏公羊皆以为易赵氏以为不絶其祀也夫用兵虽有难易而灭人之罪无重轻何得以易而减其灭罪乎以为不絶其祀则书降书迁足矣以为舒自取灭亡则书溃书亡足矣何得称取称取者与鲁兵书灭曰取同文葢徐始见经而得书人始灭国而得书取是必末减之辞故先儒林氏以为舒者楚之党徐人取舒为齐桓通伐楚之径也春秋以其效顺于中国也故书人书取此説疑得之而何氏张氏乃刺桓公不能救是不察夷夏之旨也】
　　六月雨
　　【左传春不雨夏六月雨自十月不雨至于五月不曰旱不为灾也公羊传其言六月雨何上雨而不甚也谷梁传雨云者喜雨也喜雨者有志乎民者也杜氏曰示旱不竟夏何氏曰所以详録贤君精诚之感也】雨云者喜雨也【髙氏曰建巳之月万物始盛待雨而大古者以是月雩而祈雨则六月之雨尤为可喜张氏曰得雨而喜见僖公乐民之乐异于文公所以此书而彼不书也】闵雨与民同其忧喜雨与民同其乐【音洛下同】此君国子民之道也观此义则知春秋有惧天灾恤民隐之意遇天灾而不惧视民隐而不恤自乐其乐而不与民同也国之亡无日矣【刘氏曰文公之书不雨自十二月至于秋七月其于民如此之慢也僖公之书不雨歴一时则书之其于民如此之闵也不独书六月雨而已又先书四月不雨所以见有志乎民汲汲之甚也有志乎民汲汲之甚未足为圣人之法也而春秋取之者凡南面而治天下国家者患不与民同忧苟不与民同忧则亦不与民同乐矣唯有道者不然已未尝有忧也民之所忧不可不忧已未尝有乐也民之所乐不可不乐若是者以百姓之心为心是故与民同忧王事之始也与民同乐王事之成也庐陵李氏曰一经书雨此为特笔与他公之止书不雨者异矣而何氏以例之宣公大有年皆以为改过之应恐宣公不可同于僖公也　陆氏曰公羊云上雨而不甚也按此释迂僻之甚】
　　秋齐侯宋公江人黄人会于阳谷
　　【左传谋伐楚也公羊传此大会也曷为未言尔桓公曰无障谷无贮粟无易树子无以妾为妻谷梁传阳谷之会桓公委端搢笏而朝诸侯诸侯皆谕乎桓公之志杜氏曰阳谷齐地在东平须昌县】
　　按左氏谋伐楚也【汪氏曰二年楚侵郑故张氏曰去年盟以定其交今再防申伐楚之约也】或曰侵蔡次陉之师诸侯皆在江黄独不与【音预】焉则安知其为谋伐楚乎曰兵有聚而为正亦有分而为竒【孙子兵以正合以竒胜】诸侯之师同次于陉所谓聚而为正也江人黄人各守其地所谓分而为竒也次陉大众厚集其阵声罪致讨以震中国之威江人黄人各守其境按兵不动以为八国之援【去声】此克敌制胜之谋也退于召【音邵】陵而盟礼定循海以归而涛涂执然后及江人黄人伐陈则知侵蔡次陉而二国不会自为掎【居绮反】角之势明矣此大会而末言者善是谋也【家氏曰桓公之伐楚所谓虑胜而动好谋而成者也宋鲁郑衞同盟已久犹未敢声楚人之罪必江黄至而后定计出师去年盟江黄今年会江黄皆为伐楚计也诸侯之师当其前江黄之师拟其后楚将腹背受敌有不战战必胜矣故师次陉而楚遂服是以春秋于贯之盟阳谷之会而屡书之○汪氏曰公羊云桓公曰无障谷无贮粟无易树子无以妾为妻窃疑此当在盟葵丘之下葢错简耳与孟子所载五命之词及谷梁明禁之目略同所谓障谷贮粟即孟子云曲防遏籴谷梁所言雍泉讫籴也】
　　冬公子友如齐涖盟【谷作公子季友涖公谷作莅后同】
　　【左传齐侯为阳谷之会来寻盟冬公子友如齐涖盟公羊传涖盟者何往盟乎彼也来盟者何盟于我也谷梁传莅者位也其不日前定也不言及者以国与之也不言其人亦以国与之也杜氏曰涖临也齐侯自阳谷遣人诣鲁来寻盟鲁使上卿诣齐受盟襄陵许氏曰公葢有故不会阳谷是以季友往涖盟汪氏曰既称涖盟则鲁君遣使出境之时已命之往盟而非大夫之専盟矣经书涖盟者四惟此年季友之盟佐齐桓谋伐楚有辅伯之善文七年穆伯如莒则小国请之而勉强以结盟初无恤小之诚昭七年叔孙昭子之盟齐定十一年叔还之盟郑则皆结好叛晋而为背伯之谋不足取矣谷梁以谓不言及者以国与之也不言其人亦以国与之也此当在来盟之下误重出尔　庐陵李氏曰莅盟对来盟为义公羊説得之赵子曰来盟彼欲之也不书其谁敌者也莅盟我欲之也不书其谁敌者也皆简辞也其説固然但观胡氏于良夫来盟下注云来盟为前定者尝有约言矣未足效信而释疑复遣使固结之尔则涖盟为前定之説亦是胡氏所以无者通于此例也】楚人伐郑
　　【左传郑伯欲成孔叔不可曰齐方勤我弃德不祥汪氏曰楚师三至于郑连年侵伐齐桓不救而孔叔犹有勤我之言葢知于柽于贯阳谷之会皆为伐楚救郑之谋故也庐陵李氏曰楚自庄十六年以来五加兵于郑矣】附録【左传齐侯与蔡姬乗舟于囿荡公公惧变色禁之不可公怒归之未之絶也蔡人嫁之】
　　【乙惠王二丑十一年】四年【齐桓三十晋献二十一衞文四蔡穆十九郑文十七曹昭六陈宣三十七杞惠十七宋桓二十六秦穆四楚成十六】
　　春王正月公会齐侯宋公陈侯衞侯郑伯许男曹伯侵蔡蔡溃遂伐楚次于陉
　　【左传春齐侯以诸侯之师侵蔡蔡溃遂伐楚楚子使与师言曰君处北海寡人处南海唯是风马牛不相及也不虞君之涉吾地也何故管仲对曰昔召康公命我先君太公曰五侯九伯女实征之以夹辅周室赐我先君履东至于海西至于河南至于穆陵北至于无棣尔贡包茅不入王祭不共无以缩酒寡人是徴昭王南征而不复寡人是问对曰贡之不入寡君之罪也敢不共给昭王之不复君其问诸水濵师进次于陉公羊传溃者何下叛上也国曰溃邑曰叛其言次于陉何有俟也孰俟俟屈完也谷梁传溃之为言上下不相得也侵浅事也侵蔡而蔡溃以桓公为知所侵也不土其地不分其民明正也遂继事也次止也杜氏曰民逃其上曰溃陉楚地颍川召陵县南有陉亭】
　　潜师掠境曰侵侵蔡者竒也【家氏曰齐距楚数千里防履险阻久而后渉其境楚得以为备胜负未可知也故桓公先侵蔡道蔡以及楚楚欲聚而保险已无及矣欲出而求战知弗敌矣薛氏曰侵蔡以攻其捍蔽朱子曰齐谋伐楚已在前本是伐楚特因以侵蔡尔非素谋也】声罪致讨曰伐伐楚者止也遂者继事之词而有専意次止也楚贡包茅不入王祭不共无以缩酒桓公是征【杜氏曰包裹束也茅菁茅也束茅而灌之以酒为缩酒尚书包匦菁茅范氏曰菁茅香草所以缩酒楚之职贡括地志辰州卢溪县西南三百五十里有包茅山武阳记山际出包茅有刺而三脊茅堂胡氏曰桓公伐楚声大义以责之曰尔贡包茅不入王祭不共无以缩酒正也朱子曰桓公伐楚仗义执言不由诡道故夫子称正而不谲】而楚人服罪师则有名矣孟氏何以独言春秋无义战也【朱子曰诸侯有罪则天子讨而正之故春秋每书诸侯战伐之事必加讥贬以着其擅兴之罪无有以为合于义而许之者但就中彼善于此者则有之召陵之师之类是也】譬之杀人者或曰人可杀欤曰可孰可以杀之曰为士师则可以杀之矣国可伐欤曰可孰可以伐之曰为天吏则可以伐之矣楚虽暴横【去声】凭陵上国齐不请命擅合诸侯岂所谓为天吏以伐之乎春秋以义正名而乐与人为善以义正名则君臣之分严矣书遂伐楚讥其専也乐与人为善苟志于善斯善之矣书次于陉楚屈完来盟于师盟于召陵序其绩也【杜氏曰楚强齐欲绥之以徳故不速进而次陉何氏曰桓公不顿兵血刄以文德优柔服之故详録其次止善其重爱民命蜀杜氏曰楚之病中国久矣齐桓患其强暴是以会诸侯欲伐而攘之犹惧楚势之强思全必胜之功故先侵蔡以震其威而后伐楚是则齐桓用兵之心浅于蔡而深欲图楚也兵至蔡而溃桓公不土其地不分其民以此知桓公志于伐楚而不在于侵蔡也陈氏曰春秋举重凡师再有事不悉书苟悉书则以遂言之兵事言遂必闗于天下之大故也楚入春秋浸强矣而诸夏之交兵非以定簒弑则修怨而巳问不及楚也桓公始有志于内外之分于是伐楚而已侵蔡召诸侯书曰遂伐楚言志不在蔡也伐而后次见桓公之不战而诎楚也桓合九国之众以讨楚兵莫盛于此楚虽强足以一战矣而临楚不战楚人为之诎使其大夫即盟于师桓公不但以力服人矣张氏曰蔡自献舞以来屈服于楚桓公欲讨楚而加兵于附楚之蔡先责其以文王之胄而甘心于僭窃之夷蔡众既溃则威震而兵强故可以遂伐楚也楚自桓二年蔡郑会邓已惧其为中国患又积五十年富强吞并之力今比年伐郑气陵中国所幸桓公举管仲以治民训兵至此方能率诸侯之师正其罪而讨之使其君臣震恐遣使如师可谓有功于中国矣然桓公本无汤武之学而管仲复未尝有闻于君臣之大义故揆之天吏讨罪之法则不奉天子之命未敢正其僭王之罪仅致屈完来盟然其与屈完观师恃力骄矜形于辞色遂来方城汉水之对屈完之归率践此言时出于纪灭伐黄故曾西鄙其功烈之卑书遂以讥其専书次以着其师有节制用能慑惧楚人免民左袵也临川呉氏曰孙子云百战百胜非用兵之善不战而屈人兵者善也齐以楚之猾夏而声罪致伐然楚众方强若不持重而轻进深入则胜负之数未可知也故次于陉以待其自来屈服所以为节制之师合于不战屈人兵之善也汪氏曰晋文退三舍避楚亦桓公退次召陵之意使得臣服义则亦不战矣或问桓公伐楚不责以僭王之罪葢桓公每事持重当时楚甚强大僭王已非一日若以此问之只宜楚即服罪不然齐岂遽保其必胜哉朱子曰然汪氏曰成三年诸侯伐郑次于伯牛襄十六年伐许次于函氏皆不书次其次不足善也惟襄元年晋悼遣韩厥伐郑而以诸侯之师次于鄫不欲悉师以攻郑近于齐桓次陉之意春秋伐而次者齐桓晋悼为庶几矣或谓桓伯之初不能救蔡蔡之从楚实不得已桓之伐楚不当先侵蔡今考侵蔡之后蔡终不与齐桓之会晋文仅能致蔡于践土于温翟泉而厥后専意事楚则桓之讨蔡岂曰过乎庐陵李氏曰伐而次者此年与襄元年伐郑次鄫同例皆整兵慎战之意也○刘氏曰公羊云国曰溃邑曰叛非也溃者民溃叛者臣叛非系国邑为别也又云其言次于陉何有俟也俟屈完也亦非也若实俟何为不言屈完如师啖氏曰初次之时安知屈完来乎家氏曰左传云蔡姬荡公于囿公怒归之未之絶也蔡人嫁之于是会诸侯侵蔡蔡溃遂伐楚然则齐桓之侵蔡为私怒而伐殆不然也髙氏曰齐桓欲攘荆楚经营十数年矣岂如左氏所载直为蔡姬举哉襄陵许氏曰经书溃四蔡溃沈溃莒溃郓溃民皆逃其上之词也逃其上则举兵者罪轻受兵者罪重矣蔡姬之衅其有无不可知书侵书溃之旨谷梁之説得之蔡自北杏之后弃我中华甘心事楚齐桓先事侵蔡所以披楚之党未可以蔡姬之事累齐桓也又曰春秋兵事书遂者此年侵蔡遂伐楚宣元年楚子郑人侵陈遂侵宋襄二十三年齐侯伐衞遂伐晋定八年晋士鞅侵郑遂侵衞也以传载成六年晋栾书救郑遂侵蔡止书救郑八年栾书侵蔡遂侵楚止书侵蔡之类观之则陈氏之説亦是胡氏于遂例有三一曰继事之词一曰两事之词一曰専事之词公羊又有生事之词葢亦随其事而立説继事而善则但讥其専继事而不善则深讥其生事为暴而不知已矣其遂伐曹遂灭偪阳遂城虎牢遂入郓等然此独遂救许反为善之尤者葢救兵宜速虽不禀命无害也其遂围许恐亦与遂伐楚同义】
　　夏许男新臣卒
　　【谷梁传诸侯死于国不地死于外地死于师何为不地内桓师也髙氏曰新臣即许叔在位四十二年汪氏曰穆公也子业嗣是为僖公】
　　刘敞曰诸侯卒于外者在师则称师【汪氏曰成十三年书曹伯庐卒于师襄十八年书曹伯负刍卒于师】在会则称会【汪氏曰定匹年书杞伯成卒于会】今许男一无称者此去师与会而复归其国之验也召陵地在颍川是以许男复焉古者国君即位而为椑【音辟汪氏曰棺亲尸者】嵗一漆之出疆必载椑卒于师曰师卒于会曰会正也许男新臣卒非正也其为人君不知命者也不知命则必畏死畏死则必贪生贪生则必乱于礼矣而后有容身苟免之耻而后有淫祀非望之惑此説是也夫知生死之説通昼夜之道者亦岂有以异于人哉苟得正而毙焉则无求矣【赵氏曰许国与楚近葢许男遇疾而归卒于国故不言卒于师张氏曰召陵地属颍川去许密迩故许男疾而归也刘氏曰当地不当地自有常义书卒于师不足贬桓公不书卒于师不足褒桓公谷梁之説非也】
　　楚屈完来盟于师盟于召陵【屈居勿反完音桓召上照反】
　　【左传夏楚子使屈完如师师退次于召陵齐侯陈诸侯之师与屈完乗而观之齐侯曰岂不谷是为先君之好是继与不谷同好如何对曰君惠徼福于敝邑之社稷辱收寡君寡君之愿也齐侯曰以此众战谁能御之以此攻城何城不克对曰君若以徳绥诸侯谁敢不服君若以力楚国方城以为城汉水以为池虽众无所用之屈完及诸侯盟公羊传屈完者何楚大夫也何以不称使尊屈完也曷为尊屈完以当桓公也其言盟于师盟于召陵何师在召陵也师在召陵则曷为再言盟喜服楚也何言乎喜服楚楚有王者则后服无王者则先叛桓公救中国而卒帖荆以此为王者之事也其言来何与桓为王也前此者有事矣后此者有事矣则曷为独于此焉与桓公为主序绩也谷梁传楚无大夫其曰屈完何也以其来会桓成之为大夫也其不言使权在屈完也则是正乎曰非正也以其来防诸侯重之也来者何内桓师也于师前定也于召陵得志乎桓公也得志者不得志也以桓公得志为仅矣屈完曰大国之以兵向楚何也桓公曰昭王南征不反菁茅之贡不至故周室不祭屈完曰菁茅之贡不至则诺昭王南征不反我将问诸江杜氏曰于师于陉之师召陵颍川县】
　　楚大夫未有以名氏通者其曰屈完进之也【陆氏曰楚蛮夷之强国未尝与中国为会屈完佐楚子而能从善服义得为臣之道故圣人特书族以褒之】其不称使权在完也【范氏曰齐桓威陵江汉楚人大惧未能量敌遣屈完如师权事之宜以义却齐遂得与盟陆氏曰楚子意令其可盟则盟事在屈完】来盟于师嘉服义也【卢氏曰书来盟于师见桓公以正义伐楚楚来乞盟于师也髙氏曰来盟者彼欲之也】盟于召陵序完绩也【何氏曰序次也绩功也累次桓公之功徳莫大于服楚明德及强夷最为盛】桓公帅八国之师侵蔡而蔡溃伐楚而楚人震恐兵力强矣责包茅之不贡则诺问昭王之不复则辞徼【古尧反】与同好【去声】则承以寡君之愿语【去声】其战胜攻克则对以用力之难然而桓公退师召陵以礼楚使【去声】卒与之盟而不遂也于此见齐师虽强桓公能以律用之而不暴楚人已服桓公能以礼下之而不骄庶几乎王者之事矣故春秋之盟于斯为盛而扬子称之曰齐桓之时缊【委衯反】而春秋美召陵是也【扬子法言注緼乱也桓公会诸侯于陉楚遣屈完如师以观齐覩齐之盛因以求盟桓公退次召陵与之盟以礼楚故子云言齐桓之时下陵上替而春秋美召陵之会能服楚也蜀杜氏曰齐桓伐楚使管仲责之其言正而不谲是以未加兵而强楚自服故书曰楚屈完来盟于师明桓公兵不血刄而楚人听命于师也桓公退舍而与之盟故言盟于召陵亦以见齐桓仗礼义而服楚也张氏曰来而不书使者春秋辨内外谨严之法虽録屈完名氏以进之若书楚子使屈完则一同于中国君臣之辞矣故书楚屈完来盟以嘉其服义不书楚子使以严内外之分而伸齐桓方伯之体屈完既至而桓公退师以与盟以坚其求服之志于是见桓公之待楚进退有礼虽不足以尽王者之义而夫子所谓一匡天下民到于今受其赐实二百四十年甚盛之举也汪氏曰盟于召陵与会于萧鱼书法不异皆一经特笔一以美齐桓之服楚一以美晋悼之定郑虽不重言楚屈完之盟与郑伯之防而楚郑之服可见矣成二年齐侯使国佐如师襄三年陈侯使袁侨如会与屈完事相类然国佐不言来盟则齐人非服义也袁娄称及国佐盟而书日则非序绩也袁侨如会及袁侨盟虽若服义而来会胜于国佐之如师矣然书叔孙豹及诸侯之大夫及陈袁侨盟两书及词繁而不杀又详于国佐之盟者恶其以盟会之权授之大夫也葢桓公服楚以义而荆楚亦服桓公之义故春秋序绩晋郤克等以力屈强齐齐因战败而强服非心服也故春秋书日书及以讥之晋悼鸡泽虽能仗义以安中国而陈袁侨之来诸侯既盟又使大夫与之盟以啓大夫执国权之端故春秋备书以贬之也庐陵李氏曰齐晋谋楚皆于召陵此年及定四年会召陵侵楚是也此书伐而彼书侵此虽书遂而卒能成功彼虽会刘子而卒于无能为此以伐后书盟为成事彼以侵上书会为疑辞其得失固不待论但召陵恐亦楚之要地故后来楚子简东国之师于召陵即此○刘氏曰公羊云何以不言使尊屈完也曷为尊屈完以当桓公也按春秋之义大夫不得敌君今乃尊屈完使当桓公自相反也襄陵许氏曰来盟不称使正与齐髙子同葢齐桓之使髙子本欲觇鲁之成败楚成之使屈完本只观齐之强弱皆非有前定之盟也髙子至而安鲁屈完至而服齐春秋所以独以权与二子也谷梁与杜氏得之但春秋内鲁则髙子止书来盟足矣若屈完则安得不书于师哉谷梁以于师为前定则非也又曰楚子使屈完如师正与齐侯使国佐如师同然晋不能服国佐而屈完卒能服齐故国佐止书如师而屈完得书来盟国佐不服则盟乃晋人所欲屈完既服则盟为齐侯之绩故袁娄盟书及而召陵再书盟序绩之説公羊得之谷梁以退师为桓不得志者非也】
　　齐人执陈辕涛涂【辕公谷作袁】
　　【左传陈辕涛涂谓郑申侯曰师出于陈郑之间国必甚病若出于东方观兵于东夷循海而归其可也申侯曰善涛涂以告齐侯许之申侯见曰师老矣若出于东方而遇敌惧不可用也若出于陈郑之间共其资粮屝屦其可也齐侯説与之虎牢执辕涛涂公羊传涛涂之罪何辟军之道也其辟军之道奈何涛涂谓桓公曰君既服南夷矣何不还师濵海而东服东夷且归桓公曰诺于是还师濵海而东大陷于沛泽之中顾而执涛涂执者曷为或称侯或称人称侯而执者伯讨也称人而执者非伯讨也此执有罪何以不得为伯讨古者周公东征则西国怨西征则东国怨桓公假涂于陈而伐楚则陈人不欲其反由己者师不正故也不修其师而执涛涂古人之讨则不然也谷梁传齐人者齐侯也其人之何也于是哆然外齐侯也不正其逾国而执也孙氏曰桓公与陈侯南服强楚归而反执陈辕涛涂其恶可知家氏曰齐桓执郑詹与其执也故继书逃来见春秋之罪詹执陈辕涛涂不与执也故继书伐陈侵陈见春秋之不与齐○啖氏曰公羊云涛涂説桓公令师濵海而归师陷沛泽之中顾而执涛涂若然则是军自失路致陷非涛涂之罪故左氏説是庐陵李氏曰春秋书执诸侯十二惟晋侯执曹伯归京师得伯讨之正余若楚子防盂执宋公晋侯入曹执曹伯者承上文之词非予之也书执大夫十五皆非伯讨之正若楚子伐吴执庆封者亦承上文之词非予之也称侯称人之説公羊得之又曰涛涂误军之罪疑公羊得之如左氏之説则仍从陈郑而归何至伐与侵若是具甚乎故胡氏全取公羊】秋及江人黄人伐陈
　　【左传秋伐陈讨不忠也谷梁传不言其人及之者何内师也临川呉氏曰时江黄之师在其国伐楚之役未尝劳之且以其国近于陈故令伐陈也必使鲁人及之者江黄逺国不可无鲁主兵也汪氏曰或谓书及者蒙上文齐人执辕涛涂之文乃齐及之非鲁及之也然求之一经书法他国再有事必书遂如遂灭偪阳遂灭赖之类此不言遂实鲁及之耳】
　　八月公至自伐楚
　　【公羊传楚已服矣何以致伐楚叛盟也谷梁传有二事偶则以后事致后事小则以先事致其以伐楚致大伐楚也范氏曰楚强莫能伐故以伐楚为大事何氏曰公出三时危公之久临川呉氏曰公与齐桓为他会皆不至此独至者重大其事且以师出三时久役之劳也啖氏曰或致前事或致后事葢夫子择其重者志之也汪氏曰春秋书至大齐桓伐楚之功其犹召穆公平淮夷告成于王而诗人美之欤诸书至或以前事致者或以后事致者亦犹汤既胜夏遂伐三朡而遂书者曰汤归自夏成王东伐淮夷遂践奄而遂书者曰成王归自奄葢以灭夏灭奄其事重于伐三朡伐淮夷故耳○陆氏曰楚虽已服何妨告庙云伐还岂可云公至自服楚乎公羊之説非也庐陵李氏曰致先事致后事之説胡氏畧而不言独谷梁得之而啖子曰一书而涉两事者夫子择其重者志之亦谷梁意也然则以伐楚盟召陵致伐而不致防对侵楚盟臯鼬致防而不致侵论之则伐楚之义大而侵楚之事浅矣又以侵蔡遂伐楚致伐而不致侵对伐郑遂救许致伐而不致救论之则伐楚之功美而讨郑之事亦重矣其公羊以为得意致会不得意致伐者独于伐郑防萧鱼至会则可通于此不通则以为楚复叛盟故不以会致皆强论也又曰谢氏曰两事书至或原其志而至之或举其盛者而至之亦是刘氏曰诸致例有可通者有不可通者不足信也】
　　许穆公【穆公作缪】
　　【左传许穆公卒于师葬之以侯礼也凡诸侯薨于朝会加一等死王事加二等于是有以衮敛○刘氏曰左氏云卒于师葬之以侯礼也非也若实卒于师经何以不记耶似当时臣子欲追美君父故引许方防诸侯而卒私以加等之礼葬之尔】
　　冬十有二月公孙兹帅师会齐人宋人衞人郑人许人曹人侵陈【兹公作慈后同】
　　【霸国大夫会诸大夫侵与国自此始左传叔孙载伯帅师会诸侯之师侵陈陈成归辕涛涂杜氏曰兹叔牙子】扬子法言或问为政有几曰思斁【音绎】昔在周公征于东方四国是王其思矣夫齐桓公欲径陈陈不果纳执辕涛涂其斁矣夫【先知篇注言政善则人思慕之政恶则人厌苦之周公东征三年而归四国于是从王命故东山二章言其思也齐桓伐楚虽美而御师不整故不敢令俘刘氏曰齐桓之不可为周公亦明矣然春秋以周公之义责焉者以其可以及可以责者责于桓公也】桓公识明而量浅管仲器不足而才有余方楚人未帖而齐以为忧也致勤于郑振中夏之威会于阳谷惇远国之信按兵于陉脩文告之辞退舍召陵结会盟之礼何其念之深礼之谨也存此心以进善则桓有王徳而管氏为王佐矣尧舜性之也汤武身之也五霸假之也久假而不归乌知其非有惜乎桓公假之不久而遽归也【南轩张氏曰五伯慕乎仁义之名有所为而为之故暂假而暂归桓公召陵之盟仗王室之事以责楚亦可谓义矣而执陈辕涛涂之举旋踵而起此皆归之遽者也使其假而能久久之而不归则必有非苟然者矣汪氏曰朱子集注谓窃其名以终身而不自知其非真有与此不同】楚方受盟志已骄溢陈大夫一谋不协其身见执其国见伐见侵而怒犹未怠也桓徳于是乎衰矣爱人不亲反其仁治人不治反其智礼人不答反其敬行有不得者皆反求诸己其身正而天下归之曾可厚以责人不自反乎原其失在于量浅而器不宏也魏武才得荆州而张松见忽【三国志刘焉传曹操击刘表表卒子综以荆州降刘璋以操得荆州遣别驾张松致敬于操松为人短小放荡时操已定荆州不存録松松怨之归劝璋絶操习凿齿曰齐桓一矜其功叛者九国曹操暂自骄伐天下三分皆勤之于数十年之内而弃之于俯仰之顷】唐庄宗自矜取汴而髙氏不朝【五代史髙季兴世家同光元年庄宗灭梁季兴入朝庄宗欲留之郭崇韬谏乃遣之季兴倍道而去谓将佐曰新朝百战方得河南乃对功臣举手云吾于十指上得天下矜伐如此其谁不解体何能久长吾无忧矣】成汤胜夏抚有万方乃曰兹朕未知获戾于上下栗栗危惧若将陨于深渊其尔万方有罪在予一人予一人有罪无以尔万方【蔡氏曰责愈重则忧愈大圣人厚于责己而薄于责人此乃君道当然也】人之度量相越岂不远哉春秋称人以执罪齐侯也【陈氏曰齐侯称人贬也东迁之后春秋之治在诸侯北杏之后春秋之治在盟主是故治在诸侯于中丘会称君伐宋称人于郎战称君盟恶曹称人治在盟主于陉伐称君执涛涂称人于温防称君执衞侯称人】称侵陈者深责之也【临川吴氏曰陈与六国同伐楚成齐桓帖荆之功有误军道之罪既执其臣还以三国伐之今又动七国之兵临其国厚人之功而薄人之过者葢不如此书侵者以见其师之无名也】故孟子曰仲尼之徒无道桓文之事者管仲曾西之所不为也而子为我愿之乎【张氏曰桓公怒陈之深至于伐而又侵孟子谓成汤征伐至于归市者不止耕者不变若时雨降民大悦则桓公于此慙徳多矣况大兵之后复以师出重困诸侯乎兵以愤兴则后有当讨者应之必怠人亦悔之故楚终不胜郑伯逃盟以至灭而不能救皆怒陈之过致之也故详书伐侵以着其罪苏氏曰伐陈侵陈皆讨涛涂之不忠也前曰伐当其罪也后曰侵已甚也沙随程氏曰涛涂既执又再侵伐陈罪特暂谋之不善耳非有荆楚暴殄中国之罪也桓公责强夷甚畧罪弱国甚备非道也家氏曰夫子大齐桓之功而小管仲之器于伐楚之役见之葢规模宏大者忧乐吉凶不足以动其方寸而识量浅狭者胜负得丧足以移其常心斯主霸之所以辨而伊尹周公与管仲狐赵事业所以分也当桓公之始霸管仲佐之谦以处己和以遇物诸侯小国会不会朝不朝不深责也逺近咸服小大具孚遂率之以伐楚楚伏其罪还自召陵君臣俱骄忧喜易位涛涂谋避军道以纾其国于齐未大有所损执其人命诸侯之师伐之以伐为未足又从而侵之楚无亡矢遗镞之费而陈反被侵陵之祸志得而骄猖狂妄行管仲曾不能谏则仲与桓俱堕骄盈之域由其器量浅狭如贫人之家一朝获千金而莫知所措故是行也责楚之无王而楚之无王自若欲服蔡而蔡卒不与会本以救郑未几逃盟虽稍伸中国之威终不能大挫强楚之焰于是灭伐许使中国自救之不暇而桓之霸浸衰矣惜哉春秋于伐楚也爵以褒之于其伐陈侵陈也人以贬之其义着明矣髙氏曰书公孙兹帅师则知诸国皆大夫帅师以会之矣诸国皆贬而人之则公孙兹与贬可知矣齐之首恶罪不胜诛也陈氏曰会侵未有书帅师者而公孙兹书帅师会救未有书帅师者而公孙敖书帅师公子牙谋弑子般公子庆父弑闵而兹与敖皆世为将是故谨志之曰公子友帅师败莒师于郦公孙兹帅师会侵陈公孙敖帅师及诸侯之大夫救徐见三家之所从始也】
　　附録【左传初晋献公欲以骊姬为夫人卜之不吉筮之吉公曰从筮卜人曰筮短龟长不如从长且其繇曰専之渝攘公之羭一薰一莸十年尚犹有臭必不可弗听立之生奚齐其娣生卓子及将立奚齐既与中大夫成谋姬谓大子曰君梦齐姜必速祭之大子祭于曲沃归胙于公公田姬寘诸宫六日公至毒而献之公祭之地地坟与犬犬毙与小臣小臣亦毙姬泣曰贼由大子大子奔新城公杀其傅杜原欵或谓大子子辞君必辩焉大子曰君非姬氏居不安食不饱我辞姬必有罪君老矣吾又不乐曰子其行乎大子曰君实不察其罪被此名也以出人谁纳我十二月戊申缢于新城姬遂谮二公子曰皆知之重耳奔蒲夷吾奔屈】
　　【丙惠王二寅十一年】五年【齐桓三十一晋献二十二衞文五蔡穆二十郑文十八曹昭七陈宣三十八杞惠十八宋桓二十七秦穆五楚成十七】
　　春
　　附録【左传正月辛亥朔日南至公既视朔遂登观台以望而书礼也凡分至唘闭必书云物为备故也】
　　晋侯杀其世子申生
　　【左传晋侯使以杀大子申生之故来告初晋侯使士蒍为二公子筑蒲与屈不慎寘薪焉夷吾诉之公使让之士蒍稽首而对曰臣闻之无丧而慼忧必讐焉无戎而城讐必保焉宼讐之保又何慎焉守官废命不敬固讐之保不忠失忠与敬何以事君诗云怀徳惟宁宗子惟城君其脩徳而固宗子何城如之三年将寻师焉焉用慎退而赋曰狐裘尨茸一国三公吾谁适从及难公使寺人披伐蒲重耳曰君父之命不校乃徇曰校者吾讐也逾垣而走披斩其袪遂出奔翟公羊传曷为直称晋侯以杀杀世子母弟直称君者甚之也谷梁传目晋侯斥杀恶晋侯也】
　　公羊子曰杀世子母弟直称君者甚之也【何氏曰甚恶杀亲亲也啖氏曰称晋侯言申生之无罪也陈氏曰大子缢于新城则其斥杀何春秋之法苟有谗不见则其君之罪也是故申生以骊姬之谮自杀宋座以伊戾之谮自杀直称君杀而已矣】申生进不能自明退不能违难爱父以姑息而陷之不义谗人得志几至忘国先儒以为大仁之贼也【陆氏曰小仁大仁之贼也】而目晋侯斥杀専罪献公何也春秋端本清源之书也内宠并后嬖子配适【音嫡下同】乱之本也【家氏曰献公残忍不君溺于内嬖所兴朝夕潜图密虑不过为树建庶孽之计耳方东山臯落之伐岂无他人乃以命冡嗣狐突先友梁余子先丹木之徒固洞见公之肺肝而劝大子为避祸之谋不待归胙于君人皆知其不免矣】骊姬宠奚齐卓子嬖乱本成矣尸此者其谁乎是故目晋侯斥杀専罪献公使后世有欲紊妃妾之名乱适庶之位纵人欲灭天理以败其家国知所戒焉【张氏曰献公嬖宠庶孽听谗如流轻世适之重忽社稷之计申生既死而公卒之后奚齐亦被杀徒设此心两俱弃之致晋乱二十余年兵败国破所谓为人父而蒙首恶之名者此也髙氏曰诸侯世子皆誓于天子不可専杀也且父子人之大伦非他人所得间者今至于相杀则人伦废矣况世子至亲非其君自杀之则无敢杀者是故斥言晋侯所以深罪其听谗而忍杀其子也观采苓之诗葢可见其好聴谗矣】以此防民犹有以尧母名门使奸臣逆探其意有危皇后太子之心以成巫蛊之祸者【前汉书赵倢伃传偼伃有宠太始三年生昭帝妊身十四月乃生上曰昔尧十四月而生今钩弋亦然乃命其门曰尧母门戾太子传衞后宠衰江充用事充与太子及衞后有隙会巫蛊事充因此为奸白言宫中有蛊气遂至太子宫掘得桐木人太子急白皇后发武库兵斩充与丞相刘屈厘战败走皇后太子皆自杀司马公曰皇后太子皆无恙而命钩弋之门曰尧母非名也是以奸臣逆探上意知其竒爱少子欲以为嗣遂有危皇后太子之心卒成巫蛊之祸悲夫汪氏曰春秋书杀大夫四十七或称国或称人惟晋侯杀申生宋公杀座天王杀佞夫郑伯克段不称国不称人而直称君以为独其君之罪也僖十六年郑伯杀其世子华文十八年宋公杀其母弟须杀得其罪则不书】
　　杞伯姬来朝其子
　　【公羊传其言来朝其子何内辞也与其子俱来朝也谷梁传妇人既嫁不逾竟逾竟非正也诸侯相见曰朝伯姬为志乎朝其子也伯姬为志乎朝其子则是杞伯失夫之道矣诸侯相见曰朝以待人父之道待人之子非正也故曰杞伯姬来朝其子参讥也范氏曰讥伯姬杞伯鲁侯也薛氏曰无父归宁犹曰不可况非礼之朝乎张氏曰朝者人君相见于宗庙朝廷之上父在而使其子行之又使妇人参之皆失正也临川呉氏曰曹伯有疾遣其世子射姑伐父朝鲁春秋讥之杞惠公疑亦有疾伯姬以其子为鲁之甥故挟之至鲁就令摄父行朝礼是年杞惠公卒成公嗣位葢伯姬豫欲托其子于鲁也杞伯失君道失夫道失父道伯姬失妻道失母道其子失子道而鲁僖受其朝皆非礼也家氏曰世子预会盟礼犹有杀况来为世子而用朝礼见之乎髙氏曰先王之制诸侯未冠而即位谓之童子侯童子侯不朝葢不可以成人之礼接之也伯姬归杞方十三年有子必尚幼穉如之何而胜朝乎髙邮孙氏曰此言来朝其子三十一年来求妇皆非礼也○陆氏曰按此文直书以示讥尔何有内辞乎公羊之説非也】
　　夏公孙兹如牟
　　【左传公孙兹如牟娶焉杜氏曰卿非君命不越境故奉君命聘于牟因自为逆而传实其事临川呉氏曰鲁于邻近大国未见使其臣以时往聘牟小国也桓十五年牟朝于鲁自后并不再有邦交之礼今公孙兹乃往聘于彼葢以私事行而有请于公托君命以往故书以讥之汪氏曰经书公如他国者朝也书大夫如他国者聘也故赵氏谓凡内朝聘称如以异外也戴伯因聘而娶不书逆者不子其因聘礼而行私事也季友私交则书其事公孙兹季孙行父公孙敖公孙婴齐叔孙婼因聘与盟而逆则不书皆所以谨私交也葢因公事而行私事则不书私事罪其不当托君命以遂其私无公事而専行私事则直书而贬自见矣】
　　公及齐侯宋公陈侯衞侯郑伯许男曹伯防王世子于首止【公谷作首戴后同】
　　【左传防于首止会王大子郑谋宁周也公羊传曷为殊防王世子世子贵也世子犹世世子也谷梁传及以防尊之也何尊焉王世子云者唯王之贰也云可以重之存焉尊之也何重焉天子世子世天下也程子曰世子王之贰不可与诸侯列世子出诸侯会之故其辞异杜氏曰首止衞地陈畱襄邑东南有首乡】
　　及以会尊之也【范氏曰言及诸侯然后会王世子不敢令世子与诸侯齐列杜氏曰世子不名而殊会尊之也王之世子尊与王同】以王世子而下会诸侯则陵【汪氏曰陵谓陵迟】以诸侯而上与王世子会则抗春秋抑强臣扶弱主拨乱世反之正特书及以会者若曰王世子在是诸侯咸往会焉示不可得而抗也【何氏曰储君副主当世父位不可以诸侯会之为文故殊别之使若诸侯为世子所会也啖氏曰齐不敢为会主故不云会齐侯】后世论其班位有次于三公宰臣之下亦有序乎其上者则将奚正【汪氏曰晋制皇太子在三恪下宋升太子在三恪之上齐梁陈因之隋制皇太子与会设坐于御东南西向唐制朝贺首皇太子次上公】自天王而言欲屈远其子使次乎其下示谦徳也自臣下而言欲尊敬王世子则序乎其上正分义也天尊地卑而其分定典叙礼秩而其义明使羣臣得仲其敬则贵有常尊上下辨矣经书宰周公祗【音支】与王人同序于诸侯之上而不得与殊会同书此圣人尊君抑臣之旨也而班位定矣【张氏曰初恵王娶陈妫为后生太子郑及叔带爱叔带欲立之齐桓公以其废长立幼将啓乱阶遂率诸侯会王世子于首止示天下戴之以为天王之贰所以尊国本絶乱阶也陈氏曰王世子危不得立齐桓公率天下之诸侯而为会以定之礼之变者也殊会世子而不以世子夷于诸侯所以定世子也桓公可谓善处父子之间矣髙氏曰天王以恵后故将废郑而立带齐侯以为议之于朝觐贡之以谏词从则世子安不从则废之是从违未可知也莫若为会以尊世子使天下晓然皆知世子之为郑而共尊之则虽有惠后之爱天王不得行其私而世子终可不易矣此齐侯之志也汪氏曰王世子天下之本也本危则王室乱王室乱则天下摇矣齐桓定王世子郑于首止而王室寜使恵王无易树子之过景王不能早正国本而王室乱使诸侯有戍周城成周之勤晋顷宁王室于已乱之后不若齐桓能弭难于未乱之先也或谓寰内诸侯非有天子之命不得出会诸侯今王世子不禀王命而出与诸侯防是世子外交霸国以胁制其君齐桓不请于王而率诸侯以会王世子是为世子私植党以拒父也是不然汉髙欲易太子张良招四皓与游卒定惠帝程子予之以为得纳约自牖之义彼四皓非以髙帝之命而至惠帝亦非有父命而招四人也朱子详载其事于纲目岂非法春秋许首止之盟而然欤葢襄王之为世子必禀王命之为世子也齐桓以诸侯会世子是会王之世子也彼惠王虽有立爱之意而未尝有命废襄王齐桓适事之权定天下之大本于危疑之际乃霸功之合于义者也朱子曰春秋书会王世子与齐桓公也岂不信哉故成十六年公会尹武公及诸侯伐郑十七年公会尹武公单襄公及诸侯伐郑襄三年公会单顷公及诸侯同盟于鸡泽春秋皆不以殊会书之独此殊会王世子葢以明至尊之储副非人臣之比也夫殊会之文或及以会或会以会或会以及或及以及义各不同公及诸侯会王世子于首止会吴于钟离于相于向皆众人会一人之辞然首止以卑会尊及而后会所以正君臣之分也会吴则以此会彼会而又会所以谨内外之辨也文虽同而实则异也公及夫人会齐侯于阳谷以两人会一人而男女之别也公会晋侯及吴子于黄池以一人会两人而内外之别也文虽似而实不同也叔孙豹及诸侯之大夫及陈袁侨盟大夫自盟而书诸侯以统之以诸侯之失权于大夫故殊及以志其始也首止袁侨皆以明君臣之义而意不同于相黄池皆以着内外之辨而事则异皆变例之变者也读者不可不深察焉庐陵李氏曰襄王子带皆陈后子僖二十四年传曰不谷不徳得罪于母弟之宠子带是也而周本纪曰襄王母早死后母曰惠后生叔带与左氏异未详孰是】
　　附録【左传陈辕宣仲怨郑申侯之反已于召陵故劝之城其赐邑曰美城之大名也子孙不忘吾助子请乃为之请于诸侯而城之美遂谮诸郑伯曰美城其赐邑将以叛也申侯由是得罪】
　　秋八月诸侯盟于首止
　　【左传秋诸侯盟公羊传诸侯何以不序一事而再见者前目而后凡也谷梁传无中事而复举诸侯何也尊王世子而不敢与盟也尊则其不敢与盟何也盟者不相信也故谨信也不敢以所不信而加之尊者桓诸侯也不能朝太子是不臣也王世子子也块然受诸侯之尊己而立乎其位是不子也桓不臣王世子不子则其所善焉何也是则变之正也天子微诸侯不享觐桓控大国扶小国统诸侯不能以朝天子亦不敢致天王尊王世子于首戴乃所以尊天王之命也世子奉王命会齐桓亦所以尊天王之命也世子受之可乎是亦变之正也天子微诸侯不享觐世子受诸侯之尊已而天王尊矣世子受之可也】
　　无中事复举诸侯【汪氏曰据祝柯重丘间有异事则复举诸侯马陵柯陵于戏亳城北平丘无中事不举诸侯何氏曰省文从可知间无事不省诸侯时世子不与盟】会盟同地再言首止者书之重词之复其中必有大美恶焉首止之盟美之大者也【范氏曰齐桓尊崇王室绥会诸侯翼戴世子盟之美者莫盛于此刘氏曰首止葵丘会盟同地而再言之者孔子曰书之重辞之复其中必有美者焉首止君君臣臣父父子子此大经大法也葵丘尽王者之禁皆有懿德美行超絶卓异非常之迹者也】王将以爱易世子桓公有忧之控大国扶小国会于首止以定其位太子践阼【汪氏曰新君即位由阼阶三揖而后升谓之践阼】是为襄王一举而父子君臣之道皆得焉【汪氏曰太子郑乃惠王之长嫡桓公会首止以定其位所以明父子之伦不使王太子列于诸侯而殊会之所以明君臣之伦首止之盟重与诸侯要言共尊世子为天下之储君且不敢使王世子同盟又以申明父子君臣之道也】故夫子称之曰管仲相桓公一匡天下民到于今受其赐微管仲吾其被发左衽矣人之所以为人以有父子君臣之大伦也否则去禽兽防希故曰首止之盟美之大者也【张氏曰此盟葢会世子之礼已毕约诸侯以同戴世子殆亦束牲载书而不歃血欤方伯者察天下之势而正救于未乱者故桓公之谋宁周春秋之义举也不敢以约信加之尊者桓公此举其义既明其礼复正此所以为一匡天下之功而再书首止以美之卢氏曰夏诸侯会王世子于首止秋诸侯盟于首止此春秋尊周之微意诸侯不敢盟世子故自盟也髙氏曰会者辨上下之礼修和好之道而王世子与焉犹之可也盟者以不相信故也若王世子亦与焉则是以所不信者加之王世子与约束诸侯无异故齐侯不敢盟世子而与诸侯自盟诸侯自盟乃所以安世子也夫齐既不敢盟世子而以会世子为名可谓知尊王矣然齐侯之伯既致王世子而会之晋侯之伯遂致天王而朝焉孔子罪作俑者由致王世子遂至于致王则其弊不可胜诛矣陈氏曰桓有诸侯之事三于洮序王人于诸侯之上而同盟焉王人防者也虽同盟而无嫌于葵丘亦序周公于诸侯之上而不敢同盟焉天下之宰异于防者也盟于首止不但不同盟也而帅诸侯以殊会世子以世子之尊非特天子之宰比也桓公于是知节矣故会有周人盟无周人书会于某某日诸侯盟则齐侯之逊也会有周人盟有周人书会于某但曰某日盟则晋侯之抗也春秋是以予桓也汪氏曰会盟同地而书辞重复者四首止定王嗣葵丘明王禁平丘示威而晋伯衰于宋晋楚为成而中国失霸事异而文一施之所谓美恶不嫌同辞也庐陵李氏曰春秋会盟同一地者止书盟而不书会举重也会盟并举者其中必有大美恶也首止葵丘尊王之事美之大也于宋平丘畏楚之事恶之大也会蜀盟蜀虽微不同亦当入大恶之例矣故一经惟此五条皆书重词复以见意也又曰盟扈会扈之书诸侯者畧之也盟薄盟宋之书诸侯者讳之也祝柯重丘之书诸侯者间有事也其余止书诸侯者公后至而不能详也又曰齐桓之编书诸侯者四皆前目后凡之文然首止葵丘无中事而复举诸侯与救许城縁陵止以凡举者异然就其中而言之首止又与葵丘异葢葵丘有伯姬卒之间事也救许又与縁陵异葢于咸之诸侯已归则縁陵不得以凡举也故以首止为殊辞縁陵为异辞者得之若葵丘救许则不过目凡之常辞又曰王官与会而不与盟则于盟重书诸侯以别之首止葵丘臯鼬是也王官与会而复与盟则于盟不重书诸侯以见之柯陵鸡泽平丘是也臯鼬盟惟赵子以为刘子不与胡氏盟无文然观下文即有刘卷卒之书则刘子不与之説为是但刘子自以疾不与亦非晋人能尊之也又曰谨始例春秋虽重君父之命若非制命以义亦将壅而不行故于首止之盟専以大义为主而崇髙之势不与焉此非尽伦者不能断也近世有不主胡氏以为桓公挟天子者非】
　　郑伯逃归不盟
　　【左传王使周公召郑伯曰吾抚女以从楚辅之以晋可以少安郑伯喜于王命而惧其不朝于齐也故逃归不盟孔叔止之曰国君不可以轻轻则失亲失亲患必至病而乞盟所丧多矣君必悔之弗听逃其师而归公羊传其言逃归不盟者何不可使盟也不可使盟则其言逃归何曾子曰葢不可以寡犯众也谷梁传以其去诸侯故逃之也】
　　事有恶者不与【音预下同】为幸其善者不与为贬平丘之盟恶也请鲁无勤是以为幸【汪氏曰平丘之盟上要天子之老则非尊王同惧荆蛮簒弑之君则非仗义甲车四千乘示威于诸侯则无忠信诚慤之意又信邾莒之诉而絶鲁使不与盟则不盟不足耻也】故直书曰公不与盟首止之盟善也犯众不盟是以为贬故特书曰郑伯逃归逃者匹夫之事【杜氏曰王恨齐桓定太子之位故召郑使叛齐也国君轻走羣臣不知其谋与匹夫逃窜无异赵氏曰凡言逃皆谓义当留而窃去也】以诸侯之尊下行匹夫之事虽悔于终病而乞盟如所丧何其书逃归不盟深贬之也或曰首止之会非王志也王恶【去声】齐侯定世子而使周公召郑伯曰吾抚汝以从楚可以少安郑伯喜于王命而畏齐故逃归不盟然则何罪乎曰春秋道名分尊天王而以大义为主夫义者权名分之中而当其可之谓也诸侯会王世子虽衰世之事而春秋与之者是变之中也郑伯虽承王命而制命非义【家氏曰郑伯当陈义于王力言其不可必待既盟乃去然后于义为尽安有执王私命逃诸侯而遂去者乎】春秋逃之者亦变之中也天下之大伦有常有变舜之于父子汤武之于君臣周公之于兄弟皆处其变者也贤者守其常圣人尽其变会首止逃郑伯处父子君臣之变而不失其中也噫此春秋之所以为春秋而非圣人莫能脩之者矣【张氏曰桓公之举天下之公义也恵王之命一人之私心也郑伯背公狥私违弃众善行同匹夫故书逃归以深罪之临川呉氏曰上书诸侯此言郑伯言七国诸侯之中独郑伯不欲与尊戴王世子之盟而逃归也髙氏曰齐侯以楚数病郑之故遂率诸侯伐楚楚既服遂会王世子于首止明大义于天下此盛徳之举也当是时诸侯未有从荆楚之心而惠王由嬖孽之私弃理义之正抚郑从楚惎间中国自是楚复与中国争衡夫齐之攘楚所以营图之非一日矣才逾年而惠王巳导郑伯以叛之故知中国不竞非独强楚与诸侯之罪王室实有以啓之也陈氏曰国君而曰逃贱之也何贱乎郑伯以其背夏盟也厥貉之会麇子逃归不书厉之役郑伯逃归不书葢逃楚也必若郑文公逃齐陈哀公逃晋而后书所以示夷夏之辨严矣汪氏曰君之逃惟首止于鄬书郑伯陈侯逃归臣之逃断道溴梁之会髙固髙厚逃归皆不书而惟书郑詹逃来于此见齐桓晋悼之霸不可弃也闻之先师曰陈郑书逃书乞圣人之予齐晋也昭昭矣○刘氏曰公羊云其言逃归不盟何不可使盟也非也公羊嫌郑伯实逃归者当在盟首戴之前故云尔不知郑伯本自当盟及盟之日更自逃去但言逃归则嫌已盟而逃故书不盟者在盟前逃也】
　　楚人灭子奔黄
　　【楚始灭中国左传楚鬭谷于莵灭子奔黄于是江黄道柏方睦于齐皆姻也子恃之而不事楚又不设备故亡谷梁传国也其不曰微国也任氏公辅曰地谱光州光山县故国髙氏曰齐侯自侵陈之后已起诸侯之叛心至是郑伯窃与楚通楚人遂灭以为宼中国之兆也张氏曰鬭谷于莵楚之名大夫也辅楚頵以当齐桓虽外受盟于召陵而内懐负固之心至此窥见王怀爱叔带之意而不悦桓公此举遂因王间郑而帅师灭子书奔不服于楚而逃去之不名以为尚可望以兴复故不絶也黄同壤而受子之奔楚之灭黄亦自此始桓公不能救以啓救郑围许之纷纷使桓公此时率诸侯以讨楚复岂不足以立中国之威而制楚之横与孙氏曰楚人灭恶桓不能救也十年狄灭温十二年楚人灭黄义同】
　　九月戊申朔日有食之
　　冬晋人执虞公
　　【左传晋侯复假道于虞以伐虢宫之竒谏曰虢虞之表也虢亡虞即从之晋不可啓宼不可翫一之为甚其可再乎谚所谓辅车相依唇亡齿寒者其虞虢之谓也公曰晋吾宗也岂害我哉对曰大伯虞仲大王之昭也大伯不从是以不嗣虢仲虢叔王季之穆也为文王卿士勲在王室藏于盟府将虢是灭何爱于虞且虞能亲于桓庄乎其爱之也桓庄之族何罪而以为戮不惟偪乎亲以宠偪犹尚害之况以国乎公曰吾享祀丰洁神必据我对曰臣闻之鬼神非人实亲惟徳是依故周书曰皇天无亲惟徳是辅又曰黍稷非馨明德是馨又曰民不易物惟徳繄物如是则非徳民不和神不享矣神所冯依将在徳矣若晋取虞而明德以荐馨香神其吐之乎弗听许晋使宫之竒以其族行曰虞不腊矣在此行也晋不更举矣八月甲午晋侯围上阳问于卜偃曰吾其济乎对曰克之公曰何时对曰童謡云丙之晨龙尾伏辰均服振振取虢之旂鹑之贲贲天策焞焞火中成军虢公其奔其九月十月之交乎丙子旦日在尾月在策鹑火中必是时也冬十二月丙子朔晋灭虢虢公丑奔京师师还馆于虞遂袭虞灭之执虞公及其大夫井伯以媵秦穆姬而修虞祀且归其职贡于王故书曰晋人执虞公罪虞且言易也公羊传虞已灭矣其言执之何不与灭也曷为不与灭灭者亡国之善词也灭者上下之同力者也谷梁传执而言所为地緼于晋也其曰公何也犹曰其下执之之辞也其犹下执之之辞何也晋命行乎虞民信矣虞虢之相救非相为赐也今日亡虢而明日亡虞矣程子曰书执而不书灭自取也】公羊子曰虞已灭矣其言执何不与灭也灭者亡国之善辞上下之同力也【何氏曰言灭者臣子与君戮力一心共死之辞也不但去灭复去以归言执者明虞公灭人以自亡当絶不得责不死位也】若夫虞公地之缊【纡粉反】于晋久矣【范氏曰时虞已包裹属于晋故虽在虞执而不书其处】晋命行乎虞民信矣其曰晋人执之者犹众执独夫耳【茅堂胡氏曰书晋人执虞公众词也虞公书爵而不名深着其罪所谓美恶不嫌同词】贵为天子富有四海而身为独夫商纣是也贰为诸侯富有一国而身为独夫虞公是也其曰公者非存其爵犹下执之之词也【杜氏曰虞公贪贿自亡国非其国臣非其臣晋人执之若执一夫何氏曰称公者夺正爵刘氏曰虞公不名而曰公者其国已忘其地已夺是灭而不能死者也】不言以归验其为匹夫之实也【平庵项氏曰虞公之执前无所由后无所归如执匹夫然见虞之无国也】书灭下阳于始而记执虞公于后可以见弃义趋利黩货无厌【平声】之能亡国败家审矣【刘氏曰春秋记事原始见终不失其实故虞之灭自夏阳灭则虞亡矣宫之竒舟之侨之徒皆知独其君不知故春秋因大见其衅于灭夏阳而深没其迹于执虞公使天下之为人君者从而省之可以戒矣张氏曰虞公贪璧马之近货忘国家之将絶而以国之所恃资敌故前书灭下阳而后书执虞公则虞公之自取亡灭与晋献无道絶灭虢叔虞仲之祀片言可见陈氏曰苟同力致灭自其君世子必详所以灭之之罪书曰楚子防诱蔡侯般杀之于申楚公子弃疾帅师围蔡楚师灭蔡执蔡世子有以归用之苟不同力执其君而国从之矣则不详所以灭之之罪书曰晋人执虞公以为晋人徒执其君焉耳而虞自亡也王氏笺义曰灭而称执者言虞当灭久矣今但执之而已灭虢不书者方罪虞以为世戒若书曰晋侯灭虢遂灭虞执虞公以归斯实録耳非裁成义理之文也汪氏曰春秋书灭国者三十一其致灭之因或叛彼即此或恃谋或侵地然未尝没于嗜好而弃其险要以与敌也故皆书灭国以着灭之者之罪惟虞虢之灭书法不同葢有深意下阳不当书灭而书灭虞当书灭而不书灭葢下阳者虞虢之捍蔽下阳既取则虞虢亡故书虞师同晋灭下阳者着虞之自灭也书执虞公而不言灭者以虞之灭不待此时也不言以虞公归则虞公特亡国之君耳或疑春秋不当没晋灭虞之罪夫圣笔之立文如化工之生物安可拘拘于常例哉如梁亡而不书秦灭胡髠沈逞国未灭而书灭皆变其常法也或曰虞公尝为天子之三公故称公执天子三公其罪重于灭国故不言灭虞特书晋执而贬人之未知是否刘氏曰左氏云晋袭虞灭之而修虞祀且归其职贡于王故书曰晋人执虞公非也虞晋同姓灭之大罪也虽其自欲文饰脩祀归贡不足以掩其大恶春秋曷为听之耶左氏怪其文理异常因雕琢之就为此尔】


　　春秋大全卷十二
&lt;经部,春秋类,春秋大全&gt;
　　钦定四库全书
　　春秋大全卷十三
　　明　胡广等　撰
　　僖公中
　　【丁惠王二卯十三年】六年【齐桓三十二晋献二十三衞文六蔡穆二十一郑文十九曹昭八陈宣三十九成公元年宋桓二十八秦穆六楚成十八】
　　春王正月
　　附录【左传晋侯使贾华伐屈夷吾不能守盟而行将奔狄郤芮曰后出同走罪也不如之梁梁近秦而幸焉乃之梁】
　　夏公防齐侯宋公陈侯衞侯曹伯伐郑围新城
　　【左传夏诸侯伐郑以其逃首止之盟故也围新宻郑所以不时城也公羊传邑不言围此其言围何彊也谷梁传伐国不言围邑此其言围何也病郑也着郑伯之罪也范氏曰齐桓纠合诸侯翼戴世子而郑伯辟义逃归是以诸侯伐而围之罪着于上而讨显于下围伐之文虽同而善恶之义有殊也杜氏曰新城郑新宻○庐陵李氏曰伐国围邑之书此条与围长葛围缗不同左氏谷梁胡氏皆以为予桓公独公羊以为恶桓公之强为无义则与长葛同矣葢拘于不得意致伐之例而云耳不可从】
　　秋楚人围许诸侯遂救许
　　【左传楚子围许以救郑诸侯救许乃还冬蔡穆侯将许僖公以见楚子于武城许男面缚衔璧大夫衰绖士舆衬楚子问诸逢伯对曰昔武王克殷微子启如是武王亲释其缚受其璧而拔之焚其榇礼而命之使复其所楚子从之谷梁传善救许也杜氏曰皆伐郑之诸侯故不复更叙】
　　冬公至自伐郑
　　【谷梁传其不以救许致何也大伐郑也】
　　齐自召【音邵】陵之后兵服四夷威动诸夏今合六国之师围新造之邑宜若振槁然【荀子注若击枯叶之易也】围而不举有遗【去声】力者矣及楚人攻许即解新城之围移师救许是又得讨罪分灾救急之义也故特书曰楚人围许诸侯遂救许凡书救者未有不善之也其曰遂救许善之尤者也【汪氏曰书遂救者美其赴难之甚速若所谓被发缨冠而往救之者也书遂伐遂侵遂入遂灭者讥其愤兵之无已而非有东征西怨之望也惟齐桓遂伐楚乃所以救郑而非他国遂伐之比尔】善之尤则何以致久也【汪氏曰此与致伐楚同孙氏曰出逾三时张氏曰楚人围许葢攻其所必救以解新宻之围释郑而救许所谓抑暴而救患见桓公之急于义也家氏曰伐郑义也救许亦义也移伐郑之师而救许所谓权时之宜而合乎义者也汪氏曰楚人围许以救郑经不书以救与阳处父伐楚救江异者不予楚人之救郑也圣人笔削当以属辞比事之法求之故上书郑伯逃归不盟则齐桓之伐郑书伐书围以见郑之不服罪而诸侯无讥焉下书诸侯救许则楚人之围许其罪不可掩矣齐桓围郑之新城所以讨其逃翼戴储君之盟也晋文之围许所以讨其不防践土河阳之朝也围非美事而桓文之围实为王室计也晋文遂围许与齐桓遂救许书法无异朱子谓春秋明王法而不废五伯之功岂谓是欤庐陵李氏曰按桓公之编书救者五救欲尽力救郑救邢将卑师少为义未力也救欲速进聂北于匡书次为义不勇也独此年之救不反兵而赴许得被发缨冠之意故以书遂为善之尤葢救兵不以生事为贬不以专事为疑也○刘氏曰公羊云邑不言围非也围之为义无择于国与邑也赵氏曰左氏云蔡穆侯将许僖公以见楚子于武城许男面缚衔璧按楚本围许以救郑诸侯救许郑围以解楚师亦退许有何惧乃随蔡侯为灭国之礼乎若尔许已从楚齐何故不伐许乎又云微子启如是又何疑乎刘氏曰是后许男常与诸侯防知其初不降楚也】
　　【戊惠王二辰十四年】七年【齐桓三十三晋献二十四衞文七蔡穆二十二郑文二十曹昭九卒陈宣四十杞成二宋桓二十九秦穆七楚成十九】
　　春齐人伐郑
　　【左传齐人伐郑孔叔言于郑伯曰谚有之曰心则不兢何惮于病既不能强又不能弱所以毙也国危矣请下齐以救国公曰吾知其所由来矣姑少待我对曰朝不及夕何以待君张氏曰郑未服故复伐齐力足以制之不烦诸侯也】
　　夏小邾子来朝【公作小邾娄子后同】
　　【杜氏曰郳黎来始得王命而来朝邾之别封故曰小邾何氏曰齐桓公请天子进之】
　　郑杀其大夫申侯
　　【左传夏郑杀申侯以説于齐且用陈辕涛涂之谮也初申侯申出也有宠于楚文王文王将死与之璧使行曰唯我知女女专利而不厌予取予求不女疵瑕也后之人将求多于女女必不免我死女必速行无适小国将不女容焉既葬出奔郑又有宠于厉公子文闻其死也曰古人有言曰知臣莫若君弗可改也已公羊传其称国以杀何称国以杀者君杀大夫之辞也谷梁传称国以杀大夫杀无罪也】
　　将【去声】卑师少称人【汪氏曰自齐师城谭以后非君将皆称人惟次聂北城邢伐厉称师】声罪致讨曰伐郑伯背盟弃信南与楚合而未离也故桓公复【扶又反】治之孔叔言于其君请下齐以救国郑伯曰吾知其所由来矣姑少待我于是杀申侯以説【如字】于齐称国以杀者罪累【劣伪反】上也【范氏曰上下皆失故曰罪累上汪氏曰累事相縁及也言责及其上也】不知自反内忌听谗而擅杀其大夫信失刑矣【临川吴氏曰郑伯因惠王有抚女从楚之命而逃首止之盟齐兴问罪之师郑服逃盟之罪则齐师息矣今不自下齐而乃归罪于申侯葢信谗而颇于刑也故春秋不罪申侯而责郑伯杀大夫之罪】如申侯者其见杀何也专利而不厌【于盐反】则足以杀其身而已矣【刘氏曰春秋君臣皆讥以谓郑伯内忌而杀申侯申侯虽不当诛其贪侈专欲亦有以取之庐陵李氏曰左氏载陈涛涂怨申侯之反已劝之城虎牢美乃谮诸郑伯曰美城其赐邑将以叛也又载申侯初有宠于楚文王自楚奔郑二説前説不可信后説理或有之葢申侯不忘故国故导郑伯以从楚郑伯方暴其罪以告齐也不然齐方受申侯而赐以虎牢郑乃杀之得罪于齐矣何得谓説于齐乎】
　　秋七月公防齐侯宋公陈世子欵郑世子华盟于甯母【母音某又音无谷作宁毋音同】
　　【左传秋盟于甯母谋郑故也管仲言于齐侯曰臣闻之招携以礼懐远以徳徳礼不易无人不懐齐侯修礼于诸侯诸侯官受方物郑伯使太子华听命于防言于齐侯曰泄氏孔氏子人氏三族实违君命若君去之以为成我以郑为内臣君亦无所不利焉齐侯将许之管仲曰君以礼与信属诸侯而以奸终之无乃不可乎子父不奸之谓礼守命共时之谓信违此二者奸莫大焉公曰诸侯有讨于郑未捷今苟有衅从之不亦可乎对曰君若绥之以徳加之以训辞而帅诸侯以讨郑郑将覆亡之不暇岂敢不惧若总其罪人以临之郑有辞矣何惧且夫合诸侯以崇徳也防而列奸何以示后嗣夫诸侯之防其徳刑礼义无国不记记奸之位君盟替矣作而不记非盛徳也君其勿许郑必受盟夫子华既为太子而求介于大国以弱其国亦必不免郑有叔詹孔叔师叔三良为政未可间也齐侯辞焉子华由是得罪于郑冬郑伯请盟于齐谷梁传衣裳之防也杜氏曰甯母鲁地髙平方与县有泥母亭音如甯张氏曰传言齐侯因管仲之言而修礼于诸侯不受郑世子为内臣之请以见管仲之于桓公正救多矣庐陵李氏曰此防以齐侯辞郑世子之事观之则与首止相类葢首止正天下之人伦而此正一国之人伦也以诸侯官受方物之传观之则与邢丘相类葢此明王室之贡而邢丘亦改命朝聘之数也正义曰周礼大行人云侯服贡祀物甸服贡嫔物男服贡器物采服贡服物衞服贡材物要服贡货物王室盛明之时每国贡有常赋天子衰诸侯惰慢故伯主总帅诸侯量其国之大小号令所出之物以贡天子也临川吴氏曰疑子华虽听命于防齐桓未必使之与盟故明年盟洮郑伯乞盟汪氏曰今三传皆有郑世子华则桓公但却子华内臣之请而未尝使之不与盟也蜀杜氏曰防四国而二世子在防以着齐桓之徳渐见衰矣】
　　曹伯班卒
　　公子友如齐
　　【汪氏曰甫盟甯母而又使季友修聘所以勤霸国之好也十三年夏防咸冬季友复聘与此同庐陵李氏曰公子友如齐二此年及十三年吾大夫正聘于齐始此】
  </div>
  <div class="pagination">
   <a href="春秋大全_page16.html">
    上一页
   </a>
   <span>
    ...
   </span>
   <a href="春秋大全_page12.html">
    12
   </a>
   <a href="春秋大全_page13.html">
    13
   </a>
   <a href="春秋大全_page14.html">
    14
   </a>
   <a href="春秋大全_page15.html">
    15
   </a>
   <a href="春秋大全_page16.html">
    16
   </a>
   <span class="current-page">
    17
   </span>
   <a href="春秋大全_page18.html">
    18
   </a>
   <a href="春秋大全_page19.html">
    19
   </a>
   <a href="春秋大全_page20.html">
    20
   </a>
   <a href="春秋大全_page21.html">
    21
   </a>
   <a href="春秋大全_page22.html">
    22
   </a>
   <span>
    ...
   </span>
   <a href="春秋大全_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
