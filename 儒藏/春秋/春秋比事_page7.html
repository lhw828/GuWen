<!DOCTYPE html>
<html>
<head>
    <meta charset="UTF-8">
    <title>春秋比事 - 第 7 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋比事 - 第 7 页/共 10 页</h1>
    <div class="content">　　狩
　　狩冬田也天子诸侯四时必田者盖谓治安不忘危乱所以讲武经而教民战也岂徒肆盘游逐禽兽而已哉然先王之制田必以时不妨于农杀必以礼不殄天物故此礼一行而讲武重农爱物三德备焉春秋书狩者三惟桓四年独书公狩于郎至庄四年公及齐人狩于禚则为齐人书哀十四年西狩麟则为麟书　为齐人书者盖以彭生之难桓公见殒于齐庄公之与齐侯义不戴天不能雪耻报怨乃连车结轨纵驰逐之乐不以为丑其恶甚矣故公谷皆以为齐人者齐侯也其称人者公羊谓讳与讐狩谷谓卑公之敌刺不复讐而释怨也二説皆可取而谷梁之説最为详明然则经于庄书狩岂非主于齐人乎　为麟书者盖孔子当周之季伤圣王不作中国沦胥文武之道扫地而麟虽嘉瑞出非其时是以哀伤而絶笔焉圣人之意以谓定哀之前尚冀王道之复振麟为时出犹可以为祥至定哀末年夷狄暴横权臣僭窃世道交丧不可复兴而麟方见不足以为瑞是重可哀而已故经于狩未有言其所至此独书麟且絶笔也岂非主于麟乎　至于桓公书狩于郎则地非越境礼非过时笔削之意自有深意左氏以为礼公羊以为逺夫既合于礼则春秋不书若以为逺则郎盖鲁地圣人未应重责也先儒则以谓不时夫周之正月盖夏之十一月则于此而狩正其时也安得为不时哉纷纷之论皆不足以尽圣人之意以桓公簒弑自立身负大恶自虞诸侯之讨已毎欲阻兵安忍自为威强以耀武于邻国声威于国人使人莫敢睥睨故经书太阅一及此郎之狩皆在桓公他无书焉然则所书之防果可考矣
　　治兵大阅【作甲作军舍军附】
　　古者军制之等兵威之数讲武之礼莫不有常法焉法既一定而后肄习各以其旧简阅各以其时无事则戢而不用有事则易为之备其可考而知者若中春教振旅中夏教茇舎中秋教治兵中冬教大阅此治以四时者也以数军实以昭文章以明贵贱以辨等列以顺少长以习威仪此讲以三年者也今鲁素无武守一旦国家有故始汲汲焉召而舆尉省视缺乏立国之不武亦概可想见矣然而春秋之义不系此也荘公之于诸儿有不戴天之仇有恶于诸侯之耻搃不能手刄凶顽以慰先灵而反朋比为恶非时动众以従事于素无嫌隙之宗闵忘拉干之毒昧独漉之义是以圣人据事直书以见公之全乎无有人心焉耳　成公二年作丘甲疏云此甸赋也甸出长毂一乘甲士三人步卒七十二人今使丘出之故书杜云备齐难暂为之以靖其国使邱出甲士一人古者九夫为井四井为邑四邑为邱出戎马一足牛三头而无甲士今始増之以理推之此义甚安　襄公书作三军昭公书舍中军左谓季武子固请于叔孙穆子请为三军各征其军穆子盟之三分公室而各有其一季氏使其乗之人以其役邑入者无征不入者倍征【使军乗之人率其役邑入季氏者无公征不入者使公家倍征之】孟氏使半为臣若子若弟【子弟之半】叔孙氏使尽为臣【尽子弟以父兄归公】及其舍之也四分公室季氏择二二子各一皆尽征之而贡于公【国人尽属三家三家随时献于公而已】经曰舍中军卑公室公羊曰讥三卿也古者上卿下卿上士下士舍中军贵复正也夫先王之制大国三军次国二军小国一军鲁次国而作三军三军乱王制也若以作而非正则舍之为是矣然当襄昭在位三家专权并吞公室其势日甚于前安得于昭之时能为复古之事哉是则公谷之説徒泥于经文而不究当时之意也折衷论之盖当以邱明为证虽然变古易常春秋之所甚恶故作之舍之备书于经以见上不由天子之命下出于权臣之手其衰頽弊坏至此极矣此春秋之意也
　　城筑总论
　　养民之道在爱其力民力足则生养遂生养遂则教化行而风俗美故为政以民力为重春秋凡城一邑筑一囿时不时必详而录之皆讥其轻用民力也然得其时者其恶小非其时者其恶大故经书城筑虽例以示讥而必谨其时者此也请按经传而备论之经书内城者十八城两邑者二卿帅师城者三书筑者八若隠七年夏城中邱九年夏城郎桓五年夏城祝邱十六年冬城向宣八年冬城平阳成四年冬城郓九年冬城中城襄十三年冬城防定六年冬城中城哀四年夏城西郛五年春城毗六年春城邾瑕左氏例以时与不时为传盖谓春夏秋当农之时不可城筑妨民故例以为不时至冬则农既毕无妨民事故例以为得时传曰凡土功龙见而毕务戒事也【谓周十一月三务始曅戒民以土工之事】火见而致用水昏正而栽龙至而毕则左氏立例之意以各为得时可知矣公羊惟隠七年传中邱之义曰以重书盖其意谓以土功之重故书于经谷梁则曰城为保民为之民重城小则益城益城无极凡城之志皆讥也及成九年城中城之义则曰非外民也范以为讥公不务德政恃城自固不复能衞其人民而定六年城中城之义则曰三家张也范以谓三家张侈故公惧而修内城攷三传先后之意则左氏失之拘公羊失之晦谷梁失之凿盖凡此书城虽无他义皆讥国君劳民费财不务修其德政以为安强之计特其时不时罪有轻重之别耳　至于庄三十二年书春城小谷左氏曰为管仲也杜预以为小谷齐邑也公感小白之德故为管仲城其私邑而先儒则为小谷鲁邑在曲阜西比以理推之则左氏之説大为不然管仲相小白霸天下圣人许之为仁盖春秋贤大夫也讵肯不由天子之命而受其城邑况庄好兴土功于羣公尤甚于春秋所书初无异文若谓小谷齐邑为管仲城之则当书曰城齐小谷圣人安得而没言之哉然则今当为鲁邑书之者亦以讥庄公之困民力也　文七年书公伐邾三月甲戌取须句遂城郚公谷二传皆泥于甲戌谨日之义而不明圣经之本意其説皆无足取盖讥用师徒以取大邑又劳民以城国之邑则其困极民力莫此之甚故经先书取须句继曰遂城郚所以甚文公之恶也　襄七年夏城费左氏谓南遗为费宰叔仲昭伯为隧正【主役徒】欲善季氏而求媚于南遗谓遗请城费吾多与而役故季氏城费【传言禄去公室季氏所以强】盖费季氏邑也季氏以不时城所食邑则其专权自恣可知矣襄十九年冬城西郛城武城左氏皆曰惧齐也盖鲁自成公以来至于襄公凡五十年皆专于事晋而怠于齐若鞌之战又败齐而盟之鲁既与齐接壤而齐犹未服于晋则在鲁不可不虞也故十九年两城其邑特异于他公岂非朝夕虞齐之难故耶　定十五年冬城漆左氏谓不时告也杜谓实以秋城冬乃告庙鲁知其不时故缓告从而书之以示讥其余传皆亡此义然此出于左氏之臆説未知当时之意其是非未可质也书内城者十八其义见此
　　城两邑者二
　　庄二十九年冬城诸及防定十四年秋城莒父及霄谷梁谓以大及小无所褒贬盖城一邑春秋且犹讥之况一时而城两邑其残民之力不亦甚乎庄定之罪不容贷矣书城二邑者二其义见哉
　　卿帅师城者三
　　文十三年季孙行父帅师城诸及郓左云书时也谷曰称帅师言有难也先儒谓帅师而城畏莒也郓莒鲁所争者　襄十五年夏季孙宿叔孙豹帅师城成郛左谓齐侯围成贰于晋故也于是乎城成郛　哀三年季孙斯叔孙州仇帅师城啓阳杜谓鲁党范氏故惧晋而城啓阳以诸家之説参之则凡书帅师城邑者盖有惧难之意然自僖以前经无大夫帅师城邑之文独于文公始变文而有帅师城者盖春秋自文公以来大夫专政国事之权多出于大夫然鲁之大夫多矣独三家专恣尤甚故大夫之城非叔孙则季氏以见帅师城邑鲁君所不得专而擅于三家故也帅师城邑者其义见于此
　　书筑者八
　　凡城筑之事不同左谓有宗庙先君之主曰都无曰邑邑曰筑都曰城杜谓左氏此例止于筑邑他筑非例盖筑台筑囿亦谓之筑而非筑邑也先儒谓功大曰城小曰筑则城筑固自有辨　观经庄元年书欲筑王姬之舘于外则所讥在王姬之馆不专于兴筑也左曰为外非礼也公羊曰筑之礼也于外非礼也筑之何以礼王姬者必为改筑于路寝则不可小寝则嫌羣公子之舍则以卑矣其道必为之改筑者也谷梁曰筑之外变之正也仇讐之人非所以接婚姻也衰麻非所以接弁冕也其不言齐侯之来迎不与齐侯得与吾为礼三传之説左氏最失公羊虽以为非礼而不原其失礼之由谷梁之义似近经意而谓变之正则又不然盖庄居桓之丧则主齐之婚有害于礼教又有彭生之讐则主齐之婚复伤于恩为鲁之计当力辞于天子可也今为齐主婚而筑馆于外以迎王姬则害礼教伤私恩甚矣故曰筑王姬之馆于外讥庄公知其失礼畏齐之强而不敢却也　庄二十八年冬筑郿左谓非都也谷谓山林薮泽之利所以与民共也虞之非正也按谷梁之説谓规罔山泽之利则筑郿非邑也然果非邑则春秋所书与筑台筑囿同文安得止曰郿哉是筑郿筑邑也特非若城城高大其制耳二十一年书三筑台公羊谓筑台于郎讥临民也筑台于薛讥逺也筑台于秦讥临国也谷梁之义同于筑郿之文皆失圣人之防盖庄公比岁兴作一年而三筑台其妨农害民莫甚于此春秋屡书之所以甚公之恶也　成十八年秋筑鹿囿左谓书不时公羊谓讥有囿矣而又为也谷亦同筑郿之文　昭九年冬筑郎囿左谓书时　定十三年夏筑蛇渊囿三传无义夫池台苑囿皆非贤君好尚春秋书此所以深疾三君困黎庶之力广游观之地借曰得时亦不免于罪也使圣人以其得时而书之则是起后世骄淫之君借闲暇之时纵汰侈而不恤耳岂垂世立训之义哉虽然详观鲁君自隠厯哀更二百余年未有不书城筑者其不城一邑不筑一囿爱民力而重农事者惟僖一人而已至于庄公则骄奢淫佚特甚于诸公故春秋于其季年书城筑为尤多幸僖公嗣位克荷其业故鲁之宗社得以緜逺而不坠使继其位复如庄公则鲁已并吞于他国将不得与春秋并终矣宜乎僖公见颂于诗人而庄公之见刺也
　　外城六
　　春秋书外城六其初皆出于霸主其后出于晋大夫或以衞中国而御外侮或以合诸侯而勤天子论其得失皆得罪于三代而有功于春秋者也何哉古者天子在上诸侯以藩屏为职凡城国之事必请命而后行此王制也周衰天子防弱诸侯恣横中国之事得以自专未尝请命于上侵权犯分王法所宜诛所谓得罪于三代者此也然庄公以来强侯肆横弱小之国不能自存王室多难天子之位不能自安故有见灭于狄人者有见胁于强楚者有见迫于东夷者至于天子则手足相残颠越草莽王国之坠危如缀旒使当时无霸主之贤又无大夫之助以抑强扶弱存亡救难维持而巩固之则国非其国矣所谓有功于春秋者此也请备论之　僖元年齐师宋师曹师城邢三传之义皆美小白有存亡继絶之功夫小白固可取矣然邢为狄患小白帅三国之师而往救焉则急于救患使邢不至于奔亡可也乃次于聂北逡巡顾望待其迁而城之虽城之美不若救之之功为全且善也先儒谓与其既亡而城不若未亡而救之其深得春秋之防欤　二年城楚邱三传之説皆不尽笔削之意盖救邢之师虽不能成功观闵元年书齐人救邢而僖元年更书三师救邢则齐侯犹有救援之名也今衞为狄灭齐侯擅霸主盟中国坐视其困不举一援之力待其既迁而往城之欲以收继絶之功盖亦难矣春楚直言城楚邱不书齐侯者不使齐侯亡仁义之实而爱仁义之名若曰非齐侯所封也　十四年诸侯城缘陵左曰诸侯城缘陵而迁杞焉不书其人者阙也公曰城杞也曷为城杞灭也盖徐莒胁之不言其胁为小白讳也谷曰诸侯散辞也聚而曰散何也小白之德衰矣【若曰非小白所制故曰散辞】三传之説谷梁为近先儒又谓会咸诸侯故不序若是则春秋何所寄褒贬哉盖杞以微弱之国迫近东夷小白恐其胁制浸入于夷狄故率诸侯城以衞之此小白之德也而经总书诸侯不书主盟者盖自葵邱之会以后霸业已衰中国多有叛者故圣人没其爵使若小白德衰与诸侯等也　襄二年遂城虎牢左曰防于戚谋郑故也孟献子请城虎牢以逼郑遂城虎牢郑人乃成公羊曰虎牢郑之邑其言城之何取之也不言取讳伐丧也大夫无遂事言遂归恶于大夫谷曰若言中国焉内郑也先儒又谓郑叛去中国与楚比周荀防城以逼之然后乃服故不系之郑使若自城中国之邑然服郑以安中国善也乗人之丧取人之邑其可哉此大不然盖城虎牢所以逼郑而絶其援使服中国而已未尝取其邑也且服郑以安中国此霸者之美功圣人岂区区罪其伐丧者哉然戍虎牢则系之郑城虎牢则不系之郑者郑以楚逼胁屡服屡叛自城虎牢逼之之后归晋者四年乃始背之至襄十年虽戍之而未服故虎牢不系之郑者以郑请服故内之于中国也至戍虎牢郑既不服则外之宜矣此所以系之郑也　二十九年仲孙羯会晋荀盈十一大夫城杞左曰晋乎公杞出也故知悼子合诸侯之大夫城杞谷曰古者天子封诸侯其地足以容其民其民足以捍城以自守也杞危而不能以自守故诸侯之大夫相率以城之此变之正也盖杞以防弱比邻东夷不能自保故晋荀防合诸侯大夫相与协力以承霸主之事求之当时庶乎其可取矣　昭三十二年仲孙何忌会晋韩不信合十一国大夫城成周左曰王使富辛如晋请城成周谷曰天子微诸侯不享觐天子之在者惟祭与号故诸侯之大夫相率以城之此变之正也盖当时敬王有子朝之难出居狄泉其后还周请于晋罢戍而城是以晋韩不信防诸侯大夫而城之书者喜晋大夫有功于王室也呜呼天子失政权在霸主诸侯失政权在大夫周之衰防盖亦甚矣故当僖公之时城邢城楚邱城缘陵则出于小白及襄公之后城虎牢城杞城成周则出于晋大夫小白侵天子之权为可罪也然时无明主则善之晋大夫侵诸侯之权为可罪也然时无霸主则善之观春秋者责之以三代之法恕之以一时之美庶几其无负于笔削之防矣
　　献防总论
　　古者诸侯出师则由王命伐国则为王讨既战而胜则献俘于王礼也春秋诸侯防扈不臣出师不由王命伐国不为王讨所之俘又不归王而反献之弱国焉其意欲夸大己功使之畏威而屈服也故春秋书献防皆在齐楚夫以齐楚大国在春秋最为雄强区区之鲁臣事之不暇何为献防以奉鲁哉是知所献之之意徒欲夸功而耀威耳请攷经传言之　庄三十一年齐侯来献戎防左氏曰非礼也凡诸侯有四夷之功则献于王王以警于夷中国则否诸侯不相遗俘公曰威我也旗而过我也谷曰齐侯也不言使内与同也戎菽也僖二十一年楚人使宜申来献防杜曰献宋防也公羊曰楚子也其称人为执宋公贬也谷曰不曰宋防不与楚防于宋也　按庄三十年齐人伐山戎明年来献防即山戎之所得也夫齐鲁交好久矣庄公自二十二年结婚于齐同盟告籴纳币观社奉事奔走鲁无虚歳以齐大国小白方霸而亲来献防非畏鲁也盖二十六年宋尝伐戎不克今齐师克之而遂献防于鲁是所以夸之之意也夫安诸夏尊王室霸者之事也齐侯防不献之于王而徒以夸鲁故春秋正名其爵以贬之若曰霸主之贤且犹轻蔑天子无臣事之意使当时诸侯谁肯协力以尊王乎然则书其爵者所以甚恶齐侯也左氏公羊盖略得其意而谷梁失之逺矣　楚自小白之没中国无霸欲驱率诸侯骤主盟会宋襄虽有绍霸之心而力不敌楚反贻挫辱故僖二十一年盂之防执宋公以伐宋是年遂来献防则所献之防盖宋防也然盂之会楚强宋弱实楚为主陈蔡郑许匍匐就会而鲁独不来楚以鲁未服故假献防之礼以耀其威而迫胁之若曰宋襄大国我俘之鲁弱于宋必不敢外我而不归也观是年献防之后公遂会诸侯就盟于薄则知献防而鲁遂畏楚是以屈膝而往盟也公假之説经意或然呜呼小白当庄十一年霸业方兴诸侯未尽服也当时中国所望于霸主者岂止伐一山戎而已哉为小白者正宜谦冲抑畏以全大业可也而遽自骄满以夸功于人盖亦小矣夫以楚之暴横鸱张虎视陵轹中国则蹈献俘之恶无足深恠彼小白以驱攘之功领袖当世而首为厉阶以啓夷狄防扈之计则其罪圣人盖百倍楚子矣
　　田邑总论【疆田堕邑附】
　　诸侯之田邑上则受之于天子下则受之于先君强者不可取弱者不可与也春秋之时诸侯恣横上不知有天子下不知有先君故纾一时之难者挈地与人而不耻贪一时之利者并人之地而不恤夫子深疾其弊是以凡取一邑一田必备录之所以戒贪残激衰懦而存王法也请攷经传而论之经有书假田者有书归田者有书疆田者有书归邑者有书堕邑者皆因当时取与之实以示褒贬　隠八年郑伯使宛来归祊左曰郑伯请释泰山之祀而祀周公以泰山之祊易许田郑伯使宛来归祊不祀泰山也公羊曰祊郑汤沐之邑天子有事泰山诸侯皆从有汤沐之邑焉谷曰名宛所以贬郑伯恶与地也左氏之意以祊近鲁许田近郑故郑以祊易许田各从所近也今考经文上下乃知左説不然按隠四年夏公及宋公遇于清是年衞州吁连郑围宋东门是以宋公伐郑而翚防之盖清之遇鲁亲宋东门之役宋讐郑故鲁助宋以谋郑也及五年宋围郑长葛于是郑来输鲁平六年宋取长葛八年郑遂归祊以结鲁矣鲁既得祊于是背宋亲郑故十年会郑伐宋败宋师于管取郜取防然则郑所以归祊者志在求鲁卖宋而已非为易许田也邱明见桓元年有璧假许田之事遂为是説夫祊自祊耳许田自许田耳隠公去桓盖一世矣祊之归鲁亦已久矣使郑果易许田当于隠取之岂有更一世而始责偿哉经既不书则邱明之説吾不信也谷谓贬郑伯恶与地其説固然而不知鲁取郑祊厥罪均也故下书入祊以恶鲁桓元年郑伯以璧假许田左氏泥于前説以是年郑始取许田以结祊成固非矣而公谷妄生异説谓非璧假特设为此文讳鲁直以许田与郑耳是又不然使郑不以璧假则春秋何私于鲁郑而讳其恶哉大抵隠公之时鲁宋比周侵陵郑国不得已归祊奉鲁以纾祸难隠公既没桓负大恶虞诸侯之见讨欲修好于郑故郑钳其罪恶而取之圣人书此非徒病郑亦病鲁也夫寳玉土地天子之所与国君之所守也今郑以璧归鲁鲁以田与郑亡天子之赐弃国君之守其罪大矣　僖三十一年取济西田左氏谓分曹地也杜谓二十八年晋文讨曹分其地境界未定至是乃以赐诸侯公羊曰取之曹也不言取之曹讳取其同姓之田也晋侯执曹伯颁其所侵地与诸侯也三传之意皆谓分曹田者盖以重耳之出过曹而共公不礼晋文既霸复有附楚之罪曹之负晋也深晋之讐曹也重故二十八年入曹执曹伯畀宋人至是分曹之地以与诸侯而鲁得济西田也然考之经凡书田邑或取或归或书主名郑归祊而系之郑齐得济西田而系之齐是也使济西田果曹地则经当书曰取曹济西田不当没而不书也且重耳绍霸以大义今诸侯强中国曹虽有仇于晋何至入其国执其君而又剖分其地以与诸侯哉使重耳擅分天子之田私以与人则春秋所书必有以显重其恶而经不言则非曹田明矣况曹小国也晋侯既分于鲁侯则齐宋衞陈皆应得之以一小国裂其土地徧赐诸侯则曹不能国也而又十四年新城之盟曹伯来会终春秋其国复存何哉然则济西田当为鲁之侵地因晋而复之盖文既霸率服同盟欲正其封疆以抑诸侯之侵叛故复鲁所侵之地使得取而归之也　宣元年齐人取济西田左曰为立公故以赂齐也公羊曰以赂齐为弑子赤之赂也【子赤齐出故】谷曰言取授之也十年齐人归我济西田左曰公如齐齐人以我服故归我济西田公羊曰齐已取之矣其言我者未絶乎我也齐以言取之其实未之齐也谷曰公娶齐齐由以兄弟反之不言来公如齐受之也　成二年取汶阳田左曰晋师及齐国佐盟于袁娄使齐人归我汶阳之田公羊曰鞌之战故也八年晋侯使韩穿来言汶阳之田归之于齐左曰季文子私与韩穿曰汶阳之田敝邑之旧也而用师于齐使归诸敝邑今有二命曰归之齐七年之中一予一夺二三孰甚焉霸主将德是以而二三之其何以长有诸侯乎公羊曰来言内辞也胁我使归之也谷曰于齐缓辞也不使尽我也　定十年齐人来归郓讙阴田左曰春及齐平夏公会齐侯于祝其孔丘相将盟齐人加于载书曰齐师出境而不以甲车三百乗从我者有如此盟孔子使兹无还揖对曰而不反我汶阳之田吾以共命者亦如之故齐人来归郓讙阴田【三邑皆汶阳之田】公羊曰孔子行乎季孙三月不违齐人为是来归之谷曰夹谷之会孔子相焉齐人鼓噪而起欲执鲁君孔子命司马止之罢会齐侯使优施舞于鲁君之幕下孔子使司马行法首足异门而出齐人来归郓讙阴之田盖为此也　哀八年齐人取讙及阐冬齐人归讙及阐左曰齐悼公来鲁季康子以妹妻之即位而逆季鲂侯通焉鲁弗敢与齐侯怒而伐我取讙及阐秋及齐平齐闾邱明来盟且逆季姬以归嬖冬齐人归讙及阐公羊曰赂齐也为以邾娄子益来也【邾娄齐与国畏齐怒而赂之】谷曰讳内也凡此皆齐鲁自宣以来取田经传终始之迹也盖齐与鲁邻而齐强鲁弱故鲁之壤地多见迫于齐日削月朘不能自保其间虽尽奉事之礼借疆国之力得还其故地然衰微不振亦已甚矣故圣人备书于册亦以伤鲁之弱而病齐之强也　故经自文公十四年鲁以子叔姬之难齐尝讐鲁其事齐之礼重于事晋而宣公又其甚者盖其弑赤自立惧齐见讨故即位首年遂以济西田求宠于齐而鲁与齐田实自此始自是以来公亲如齐者三大夫如齐者四公防伐及平国者一其连车结轨委身事齐略无虚岁齐以鲁既屈服故因公来而归济西之田书我者明本鲁地也不书来归者説者谓公亲受之齐也　及成公即位臧孙许及晋侯盟始背齐归晋齐由是致怨于鲁故二年春齐人伐我北鄙鲁欲坚晋之好免齐之难故是年因郤克憾齐四卿请晋师战齐而败之齐师既败请命袁娄而受盟于晋晋致命于齐使以田归鲁故鲁遂得取汶阳之田不曰归我而曰取者盖彼欲归之则曰归此力能取之则曰取汶阳之田非齐所欲归乃假晋力而归之故曰取也然五年虫牢七年马陵之盟晋以齐服复与齐好故八年使韩穿来言汶汤之田归之于齐夫晋为盟主号召诸侯务存信义可也前年鲁从于晋既以命齐归田于鲁今以齐好晋又命鲁挈田与齐其背信违义终始反覆可谓甚矣故经着晋侯使韩穿来言者甚晋侯之不信也又慨鲁之土地乃天子所封非晋侯可得制也今晋使一大夫来言使归于齐则是鲁国之命制在晋也故经详书以恶之然汶阳之田经不直曰归齐又无齐取之文以左氏载季文子之言则似鲁不与　而定公十年归郓讙阴田传谓孔子与齐侯盟约反汶阳之田故齐人来归之杜又谓三邑皆汶阳田使如二家之説则郓讙阴田即汶阳田也然此三邑既为汶阳之田则经当直书曰齐人来归汶汤田何得异其文哉盖尝论之春秋书归田有二例或曰归我或曰来归以理推之归我者挈地以还我若书取济西田归我济西田是也来归者挈地以与我若书宛来归祊我入祊是也郓讙阴田经不书取而曰来归者则是齐田来以与鲁明矣三传皆谓夹谷之会孔子相故齐人畏鲁而归田夫孔子一旅人辙环天下一君无所钧用自定七年齐国夏伐我西鄙八年公两侵齐夏齐国夏复伐鲁至十年始与齐平而修夹谷之会则三邑之归盖齐鲁释怨修好故以此奉鲁也然齐强鲁弱其来久矣今虽交好齐何畏鲁而还与之田耶盖齐非畏鲁实畏晋也按定八年公以齐国夏伐我遂会晋师于瓦左谓晋士鞅赵鞅荀寅救我故公会之则齐所以归田者惧鲁晋连师以伐之况当时齐景公在位崔氏之祸方息而田氏之权浸盛景公不恤国势之将亡而骄淫奢侈厚赋重刑则其衰防甚矣苟加以晋鲁之师将不胜其患则归田于鲁抑亦纾祸者欤　哀八年取讙及阐左谓以季姬之故结怨于齐故齐取二邑及季姬归齐乃归讙及阐【详见齐悼公及前例】其言无所见经盖去年入邾以邾子益来益齐出也故齐人怨鲁遂取讙及阐及是年公既归邾子益于邾是以齐人归之凡诸侯土地取之归之皆书者恶其专也取而不归则又甚矣经书归田取田其义见此　昭元年叔弓帅师疆郓田左曰季武子伐莒取郓莒展舆立而夺羣公子秩秋齐纳去疾展舆奔吴叔弓帅师疆郓田因莒乱也公羊曰曷为帅师而往畏莒也左氏止载其事无所褒贬公羊以为畏莒是矣按文十二年季孙行父城诸及郓郓本鲁邑地邻于莒其后为莒所夺而复取之故昭元年经书取郓然鲁虽得郓而犹惧莒之侵夺故叔弓必帅师疆之也然经书帅师者多皆以讥大夫之专也是以大夫帅师城邑至文公而始见经帅师疆田至昭公而始见经今此之书以见昭公不能自专国柄擅威权于臣下也　循沿至定十年非特大夫之专而陪臣且得恣横故定十年两书叔孙州仇仲孙何忌帅师围郈定十二年季孙斯仲孙何忌帅师堕费左氏事实其详已见于鲁定公论公羊曰孔子行乎季孙三月不违曰家不藏甲邑无百雉之城于是堕费堕郈谷曰堕犹取也左氏纪其事甚详而明谷梁大不然公羊似得其意当时陪臣僭窃据强邑而乱公室其背叛数矣是以季孙堕城邑捣其巢穴使不得肆其搏噬而鲁之宗祏可以仅存也或者谓堕邑之讨实出孔子呜呼圣人治国家必先修政刑固基本为不防之计政刑不修基本不固区区堕其封邑以纾目前之祸何浅也大抵圣人经营谋虑必先图逺不苟于目前故季康子患盗而孔子戒以不欲其问政也戒以正身以是推之则当时之陪臣强悍若此孔子所以惩艾之者必不为堕邑之浅也然而春秋必书此以见向也二家专政侵陵国君今也陪臣僭暴复侵三家上下相承如出一轨所以甚伤鲁之削弱也嗟夫春秋季世争地以战杀人盈野争城以战杀人盈城国国皆然也使当时诸国壤地自守各遵王制强不吞弱大不并小则干戈征伐何自而起惟其贪暴无厌侈心日恣务广封土自为高强是以侵伐起而争鬭繁田邑之利一彼一此曽无定所可胜叹哉









　　春秋比事卷十
　　钦定四库全书
　　春秋比事卷十一　　　　　宋　沈棐　撰
　　郊总论
　　郊祀之礼尚矣按礼天子以冬至祭上帝又祈谷于上帝于郊故谓之郊皆天子之礼也鲁自僖公以来终于春秋例皆用郊先儒谓成王赐周公以天子之礼乐故鲁得用郊则鲁之郊非鲁罪也故春秋不讥鲁郊特因其失礼而书之以贬其溃乱先王之典耳是不然记曰鲁之郊禘周公其衰矣则鲁郊非礼也成王以周公有大勲劳故于没也赐鲁用天子之礼乐以祀周公成王固未免失礼然特周公之庙得用之而已后世子孙乗春秋之季礼法废坏因而僭侈遂于羣庙皆用天子之礼且僭郊焉其实成王未尝许鲁以郊谓鲁得用郊者非也説者又谓鲁之僭礼自隠厯桓及庄经未尝书郊而特始于僖公季年岂僖公首为僭乱之阶耶盖春秋之作所以正典礼严分际也而典礼之辨犹深望于贤者故其责之也亦重观隠桓以来考仲子之宫丹楹刻桷僭慢典礼无所不至则循前轨僭用郊祀盖无足恠者僖公遵伯禽之法复周公之宇脩泮宫而礼教兴伐淮夷而兵威振在羣公之中最为贤者固当矫拂前人之愆以正先王之坠典而因仍不革自蹈僭渎之罪是可深责故春秋书郊首于僖公若曰鲁之郊自僖公啓之也然先王之制卜郊卜牛养牲免牲及望祭山川载于经籍自有常典而春秋所用大抵各立私意肆行一时故或用郊之不时或郊而屡卜或养牲不谨或免牲非礼或不应望而望于先王典礼无一不失春秋详书其事非特讥郊之僭且罪其紊乱旧章而不顾也请按礼言之　夫祈谷之郊礼以孟春盖周之三月也郊用辛日故以二月卜三月上辛不吉则卜中辛又不吉则卜下辛所谓吉事先近日也今羣公书郊则以四月五月九月未尝书三月焉所谓用郊之不时者此也　凡卜三旬皆不吉则不郊今书羣公郊或四卜或五卜皆为过礼唯襄七年三卜郊不从乃免牲虽卜郊之数合礼而免牲又非矣所谓郊而屡卜者此也　礼曰养牲必在涤三月故自周之十一月下旬而养牲至二月中旬而牲成故得以二月下旬备三月上辛之用诗曰秋而载尝夏而福衡言谨牲如此今或郊牛之口伤或两书鼷防食郊牛角见不能谨牲以严郊祀以致牲牷不备或郊礼遂废所谓养牲之不谨者此也　凡不郊皆卜免牲吉则免之不吉但不郊而已礼曰卜之不吉则系日而待庀【牲庀具待明年用】然后左曰之今或郊不从而遂免牲或鼷防食之而遂免牛用见牲不待庀既卜而免牛不得成牲而用所谓牲之非礼者此也　説者谓春秋之义郊后必望祭不郊则不当望凡书犹三望者皆非礼今书望者三皆以不郊而用之故经曰犹犹者可以己之辞也夫既不郊则望亦已矣今不郊而犹三望用见羣公冯祭祀以征福于神而不知反为失礼所谓不应望而望者此也然祭之辨牲牛之义説者盖皆不同谷梁谓牲曰牲伤曰牛未牲曰牛公羊亦云伤者曰牛左氏曰牛卜日曰牲公谷之説以经于卜郊则曰牲牛伤则曰牛且以定十五年哀元年有改卜牛之文虽非伤而亦曰牛则以未牲故也三家之説以经騐之似或可取若以左氏谓牛卜日曰牲书卜郊不从者屡矣或书乃免牲夫卜既不从则曰不协吉用之牛当不得谓之牲矣而经何以书免牲乎然则左氏之传不如二家之长也説者又谓卜而养之曰牛养成而将用之曰牷攷之经曰此义或然乃望祭之义或以谓礼天子祭天诸侯祭土天子有方望之事无所不祭诸侯山川有不在封内者则不祭则望祭诸侯所得用鲁虽不当郊而犹望也攷之周官言四圭有邸以祀天旅上帝两圭有邸以祀地旅四望则四望为天子之事者也夫天子四望则诸侯三望盖不为僭矣然则为今之説望祭者诸侯所得行特不得因郊而望也范以三望为海岱淮公羊谓泰山河海杜预以为分野之星及国中山川以意攷之三传皆未为得盖天子祭四方诸侯不得用天子礼故缺其一而二之耳经自僖公终于定哀书郊书望书免牲书免牛凡此皆讥其失礼也而独于成十七年九月辛丑用郊曰用之者以九月尤非用郊祭之时成公于此而郊见其僭乱尤甚故别异其文甚之也至于定哀二公止两书郊皆不言卜与用则以当时之卜既从而后郊于礼为近所书止不时耳呜呼典礼之大莫大于郊自周之衰礼法废坏先王之制扫地殆尽圣人伤其紊乱不可复救将亲行而未得故垂意于笔削之间使天下后世知礼之不可僭也噫孰谓褒贬为虚文哉
　　雩论
　　按周官旱暵则舞雩者旱祭之名然天子雩乎上帝用盛乐故称大雩诸侯雩乎境内山川其礼乐杀于天子则不得谓之大雩矣而春秋于羣公之年书大雩者二十有一以诸侯而用天子之礼其僭乱可知矣凡书之意皆谓此也左氏谓龙见而雩过则书之又曰书不时也公羊谓言雩则旱见言旱则雩不见凡书者记灾也谷梁以谓雩月正也雩得雨曰雩不得雨曰旱又曰冬无为雩又曰秋大雩非正也毛泽未尽人力未竭未可以雩也月雩正也其时穷人力尽然后雩雩之正也何谓其时穷人力尽是月不雨则无及矣是年不艾则无食矣雩者为旱请也古之人重请以为非逊也夫左氏以为龙见而雩则建巳之月也凡于是月而雩则为常礼故经不书六月雩而至于他月则书之所以讥其过礼也夫先王之制雩礼急于为民而已天时不雨害民稼穑则雩之可也何必拘于建巳之月使必建巳之月然后为正则他月有旱暵之灾先王岂有拘于礼文坐视民之饥馑而不恤哉此左氏之説非也公羊谓记灾是又失圣人之防夫春秋之书灾异自有常文若大水大旱载于经者多矣圣人岂以祭祀之礼记灾异乎此公羊之説亦非也谷梁以月雩为正时雩非正夫为民父母救民之急将匍匐之不暇而日毛泽未尽人力未竭以行其区区之逊不亦鄙哉此谷梁之説亦非也盖凡雩者为旱祷也一月之旱故雩书月一时之旱故雩书时以是论之説皆为未得然书雩之例时月而不日唯昭公季年八月上辛大雩季辛又雩一月之间两书雩且曰又者公羊谓聚众以逐季氏此似得其意而未尽説者曰僭礼渎礼皆常谈也考之经是时昭公失位季氏专权国人不与故两举而行祭祀以市爱民之誉求免祸而已是以春秋两书而疾之呜呼古者先王修德应天勤恤民隠无或豫怠是以雨旸得时得时而民康阜不幸水旱之灾出于非常则至诚恻怛形于祭祀所以存事天爱民之心而已岂区区恃以要侥幸之福哉春秋之时暴君污吏残民以逞干戈相防赋敛百出徭役无时使斯民困于涂炭盖亦极矣方且举祭祀之虚文以愚其国人吁可笑哉
　　禘论
　　按礼记曰礼不王不禘王者禘其祖之所自出以其祖配之则诸侯不得用禘明矣盖禘者先王立始祖之庙犹为未尽追逺尊先之义故又追始祖所出以追配之以其祖配之者为于始祖庙祭之即以始祖配祭也成王追宠周公赐之重祭故鲁得用禘鲁之用禘盖于周公之庙而上及文王即周公所出故也此祭唯得于周公之庙用之　而闵公时遂僭于庄公之庙故经于闵二年书夏五月吉禘于庄公讥其不当吉又不当禘于庄也夫三年之丧致新死之主于庙庙之逺祖当迁入太祖之庙因是大祭以审昭穆是之谓禘庄公丧制未阕而别立庙庙成而吉祭又不于太庙故详书以示讥左以为速公羊以为言吉者未可以吉未三年也其言庄公在三年之中未可以称宫庙也谷曰吉禘者不吉者也讥丧事未毕而举吉祭三家之説其意略同然知未吉之不可禘而不知禘之不可用于鲁况私用之于庄公乎则其僭天子之分乱天王之典于此甚矣　僖八年秋八月禘于太庙用致夫人左氏谓禘而致哀姜非礼也凡夫人不薨于寝不殡于庙不讣于同不祔于姑则弗致也公羊谓夫人何以不氏讥以妾为妻也盖胁于齐媵女之先至者也谷梁谓用者不宜用者也致者不宜致者也不以氏姓非夫人也立妾之词也攷谷梁之意以为成风然成风之薨在成四年则安得于未死之前而致之于庙乎无是理也公羊之意以为僖公本聘于楚楚女为嫡而齐女为媵齐先致其女胁僖公使立为嫡故僖公从之是年因禘而使之庙见夫僖公贤君非桓庄比也安肯背礼违义以妾为妻而乱嫡之分哉是皆未然惟左氏以为哀姜此为近当按哀姜以僖公元年薨于夷二年葬则八年致之于庙实哀姜也然哀姜交通庆父几危鲁统淫而被弑得罪宗庙不薨于寝且非庄公之嫡室于礼不应致而僖公以其子闵公尝立为君故追尊之殊不知其失礼也故经书夫人而不称名氏明言哀姜之非正不得为夫人也探僖公之意若谓哀姜成风皆非正嫡使哀姜得致则成风之薨亦可祔于太庙以尊其母曲全人子之孝而不知僭慢典礼为春秋之罪人盖亦未之思也先儒又谓成风僖公妾母嫁非庙见不得与祭僖公既君欲尊其母故因禘用夫人之礼致于太庙使之与祭其説亦迂似非笔削之防
　　烝尝
　　诗曰礿祠烝尝则烝尝常祀也先儒谓凡宗庙之祀有常虽或失时亦非大故故皆不书其失礼及失礼之大者乃书春秋二百四十二年厯十二公于四时常祀岂无失礼失时圣人没而不书盖以其事防而其罪小可得而濶略也独桓八年两书烝一书尝者攷公谷之大意或以讥黩祀或以讥不恭左则又以尝为不害皆未尽笔削之防盖桓有簒弑之大恶不可以祀先君圣人囚其失礼而特书之所以重其恶也
　　逆祀从祀
　　按文二年八月丁卯大事于太庙跻僖公盖以亲言之则僖为闵之兄以义言之则闵为僖之君且先当国则僖不可先闵明矣文公欲尊其父乃欲跻于闵虽欲遂已私意行之不恤而不知乱君臣之分紊昭穆之序其黩礼伤教适贻万世之讥耳故春秋明书以贬之其实禘也而变文曰大事盖祭祀之礼莫大于禘故圣人大其事者所以重文公之恶且僖公之薨丧制未终未应吉禘而遽用大事之礼其罪可知矣彼公谷以为祫祭非也定八年从祀先公左氏谓季寤公鉏极公山不狃皆不得志于季氏叔孙辄无宠于叔孙氏阳虎欲去三桓以寤更季氏以叔孙辄更叔孙氏已更孟氏冬顺祀先公而祈焉欲以取媚于神公羊谓从祀者顺祀也谷梁谓贵复正三説皆复文公之逆祀左氏犹为详覈盖当时阳虎窃国之柄鸱张虎踞莫敢谁何以定公之为君季孙之执政皆制于其手故虽典礼之重而一陪臣敢正之然岂阳虎之贤知昭穆之紊不可不正而举明废典于厯世之后哉其实要誉国人觊鲁之归已耳故经于从祀先公继书曰盗窃寳玉大弓则知顺祀之事出于阳虎可知矣呜呼鲁之羣公当春秋衰乱之时先王礼法残坏已久故遂肆行而莫之顾隠公考仲子之宫庄公丹楹刻桷闵公于未吉而禘庄公僖公于禘祭而致夫人于庙文公则又跻其父于闵之上其视先王之礼所与存者几何不幸后世陪臣僭乱虽从祀复正之举而出于阳虎不出于定公适以见鲁之削弱实重当时之祸耳夫子一切伤之不忍明言其然故止曰从祀先公异乎跻僖之文所以示悼鲁之意欤
　　宗庙
　　宗庙之制尚矣先王虽尽孝思之诚重追逺之礼然宗庙制度自有降等非所立者不敢以私意创之非所餙者不敢以僭侈乱之守其典秩无所増损而孝敬已寓乎其间矣后世人君昧于礼法或以妾母而考宫或以奢侈而过制或以逺祖而立庙败典乱常取讥后世将以为孝适所以黩其先君也故春秋明书以示讥不少隠焉请得而论之　隠五年考仲子之宫公羊曰考犹入室也始祭仲子也桓未君则曷为祭仲子隠为桓立故为祭其母也然则何言尔成公意也谷梁曰考者成之为夫人也礼庶子为君其母筑宫使公子主其祭于子祭于孙止仲子者惠公之母隠孙而脩之非礼也按左氏惠公元妃孟子孟子卒继室以声子生隠公又娶宋武公女是为仲子生桓公则仲子惠公之妾桓公之母也礼诸侯无再娶则仲子不得为夫人隠以桓故遂考仲子之宫使上同于夫人其失甚矣　庄二十三年丹桓宫楹二十四年刻桓宫桷左曰皆非礼也御孙谏曰俭德之共侈恶之大先君有共德而君纳诸大恶无乃不可乎谷曰礼天子诸侯黝垩大夫苍士黈丹楹非礼也天子之桷斵之砻之加宻石焉诸侯斵之砻之大夫斵之士斵本刻桷非正也夫人所以崇宗庙也取非礼与非正斥言桓宫以恶庄也盖公将纳齐女为夫人故餙宗庙示夸侈以为庙见之美观意不在宗庙也今按成三年新宫灾新庙切近不忍称其諡故曰新宫灾此斥言桓宫恶庄公不子忘父之怨侈宗庙以夸讐女也谷梁之説盖得其意　成六年立武宫左曰季文子以鞌之功立武宫非礼也听于人以救其难不可以立武立武由己非由人也公谷皆曰立者不宜立也非礼也盖武公去成公已十二世矣在天子七庙诸侯五则武公之宫其毁已久宗庙有常故不言立此特言立其失礼可知原当时之意盖以鞌之战大败齐师故至此年立宫以告成事夫借人之威以伐强国虽幸一胜尤当兢兢然以后患为虑可也何至僭越礼制立宗庙以夸侥幸之功哉　定元年六月立炀宫左曰昭公出故季平子请祷于炀宫公谷曰立者不宜立也盖炀公伯禽之子去定公二十世矣其辽絶又非武公比也立武宫且不可而况去武公之尤逺者乎此左氏以季子逐君遂附会其説为季子立之然经无他文左氏之説未必然也呜呼礼莫大于宫庙罪莫重于侈僭以是而律春秋之君皆得罪于圣人也然而天下之事谨之在始始之不谨而救其末流则无及矣观鲁之羣公失礼僭度实始于隠公惟其考宫于先是以后世乎孙承其侈汰防袭而行之恬然莫恤则春秋讥首恶隠何逃焉
　　宫室
　　昔僖公脩泮宫复閟宫春秋不书而鲁颂歌之后世以为疑曰春秋严宫室重土功而僖公之事经没不书岂孔子私之耶春秋所笔削者以其劳民而妄作也兴废复古有国先务如是而用民力乃所当用而已若僖公者又何讥焉详观春秋宫室之制或新之或毁之屡书于防皆所以抑僭侈存礼法也请具论之　庄二十九年春新延厩左曰书不时也凡马日中而出日中而入公羊曰讥脩旧也凶年不脩谷曰延厩法厩也何为书古者人君必时视民之所勤民勤于力则功筑罕民勤于财则贡赋少民勤于食则百事废冬筑郿春新延厩以其用民力者为已悉矣盖当庄公之时连岁灾咎而功筑屡兴二十八年冬大无麦禾臧孙告籴于齐则民方饥馑延厩既坏未脩可也奈何不爱民力而遽新之昔厩焚子退朝曰伤人乎不问马盖君子重人命贱畜产仁人之心也今庄公不以民困为念而以新厩为急其轻重倒置恶亦甚矣　僖二十年春新作南门左曰书不时也凡启塞从时公羊曰讥也门有古常也谷曰作为也有加其度也非作也南门法门也盖城郭门户皆有旧制坏即脩之今书者讥其汰侈轻民力改旧制也按延厩不言作此言作者改旧制可知矣　文十六年毁泉台公羊曰泉台郎台也筑之讥毁之讥先祖为之已毁之不如勿居而已矣谷梁与公羊同义左氏之説妖妄不典公羊之説其义可取盖春秋之意大抵恶劳民无补故虽毁而亦讥之　定二年新作雉门及两观公羊曰言及两观防也言新作修大也讥不务乎公室也谷曰言新有旧也作为也有加其度也盖雉门两观天子之制先君居之既已非矣雉门两观之灾天所以警戒于鲁也定公当鉴天灾裁损旧制无为僭越可矣今乃不恤天灾又加其度作而新之其恶岂不甚哉呜呼俭宫室小寝庙宣王之美也自周东迁诸侯失礼专务夸侈无复先王之轨范夫以僖公之贤且犹新作南门贻僭天子之讥况庄定之庸君哉
　　正朔
　　周官太史职曰颁告朔于邦国闰月诏王居门终月则正朔之礼先王所甚重也夫天子颁朔诸侯受而藏之祖庙毎月朝庙北面受而奉行之不可废也久矣周衰天子正朔虽颁之邦国而诸侯专恣视为虚文鲜克奉行故子贡欲去告朔之饩羊孔子谓我爱其礼盖当时怠于告朔名存实亡圣人之意不欲遽弃先王之礼姑欲存以示后世也是以春秋于岁之首年不以有事无事必书春王正月其间或不告朔或不视朔或权臣僭窃而必书正月或国君在外而不备正朔者皆具载于春秋所以奉天时谨人事端本正始以立王法也请备论之　文六年闰月不告月犹朝于庙十六年夏五月四不视朔夫先王以闰月定四时成岁非闰无以正时非时无以作事非事无以厚生则闰虽积余而成实生之本也春秋二百四十二年闰月固多矣未有书不告月独文公书之者羣公之年皆告月可知也文公怠弃国政以闰月为非时之正始废此礼其失先王之意甚矣夫朝庙为告月也既不告月则无朝于庙可也文公于可告而不告于不必朝而朝是以经书不告月犹朝于庙者恶其不告月而甚其朝庙以欺先君也诸侯奉行正朔国之大事文公既不告月又曰不视朔以废邦国之常礼岂惟怠弃国政得罪于春秋哉盖亦蔑有天子贻不臣之诛矣故经书四不视朔者深讥公之荒怠而慢上也虽然鲁十二君其怠弃国政莫甚于文是以六年始以闰月废告朔之礼其意犹以闰余月可闵僖宣昭皆不当书春正月而春秋何以书之故知二家之説皆曲论也嗟乎汉儒之论以正次王王次春王者上承天之所为下以正其所为故圣人笔削春秋于元年必书春王正月其意以谓正朔天子之礼邦国之重事不可不谨也夫书一正朔而足以抑强臣戒荒怠存典礼则春秋之防不亦防而显也哉
　　书即位不书即位
　　春秋之法犹严于授受之际故鲁之羣公嗣国继统不以一时有事无事必书即位系于春王正月所以端本正始而谨国君之礼也然考之经隠庄闵僖皆不书即位定书即位而不系之正月何哉　盖隠不书即位不成其为君也隠桓皆庶子隠长当立而要逊避之名猥欲授桓卒致羽父谗谮以成簒逆是隠之不能君也故春秋不书即位不与其君左氏以为摄公谷皆以为成公之意夫隠当有国而春秋正名曰公安得为摄哉若以隠有授桓之意而春秋成之则是圣人与其要名以啓后世之僭乱非所以立大法也先儒又谓隠公自立不由王命故不书即位则羣公之立皆由王命乎　庄公不书即位杜谓父弑母出不忍行即位之礼谷亦曰先君不以其道终则子不忍即位二家之説虽明而未尽盖庄公父讐不复母淫不制失子之道以絶于先君故春秋不书其即位不与其继桓之统也　闵僖不言即位以闵为国乱以僖为公出公谷皆谓继弑君不言即位如公谷説则子般未成为君安得谓之继弑君乎谓弑君不言即位则桓宣书即位何也盖闵僖之时国有庆父之难而变起仓卒不得备即位之礼故经不书然桓弑君而立宣受弑贼而立此皆背天理逆人伦负恶之大者宜春秋诛絶使不得有国也又何以书乎盖书之者所以着二公之恶也隠虽要逊位之名庄虽失为子之道然未至于大恶至桓及宣忍受簒弑之罪自求为君使春秋不书是隠之也故特书二公即位以明其自立使蒙恶于万世不可得而贷也公羊谓如公意谷梁谓与闻乎弑盖得之矣　若夫定书即位不系正月则当时薨于干侯越明年三月公丧始归然后得备礼以即位故不系之正月盖据其实也或曰闵僖即位以国乱不书当昭公之薨季氏专权鲁国无君亦乱矣则定何书耶盖闵僖之时庆父作乱鲁所易者三君国难始定肘腋之祸朝不冀夕非若无事之时得具典礼也季氏之权虽甚于庆父然不至于簒逆其盘结鲁国侵攘政柄为祸虽久亦不若庆父之变起于仓卒也是以定公得书即位不与闵僖等焉呜呼国君之立莫重乎其始正也始立以正犹以不正继之况以不正立者乎是以春秋于人君即位必谨书于册间有不正则变文示义使天下万世知所戒惧不得以非正立也然则后之有国者盍以春秋为戒



　　春秋比事巻十一
<经部,春秋类,春秋比事>
　　钦定四库全书
　　春秋比事巻十二　　　　宋　沈棐　撰
　　盟
　　尝读周官司盟掌盟诅之法凡邦国有疑会同则掌其盟约之载初有疑于周官夫当周全盛之时圣王在上方国诸侯同心协力以藩屏王室朝觐会同各以时至九伐之法虽设而不施也安得有疑会同哉盟者乱世之事盖出于衰周之际王德不竞信义不足以怀逺威刑不足以制强诸侯携贰不能协一是用假展牲防血之事以要一时之信而背信产乱实起于此诗曰君子屡盟乱是用长此言不出于成康而刺于变雅夫使周公辅佐成王建卜世之基而虞人之不信区区恃盟诅以时绳约之盖亦危矣然则司盟之职载于礼典果可疑也呜呼东迁之后列国交盟纷然四起或会诸侯而同盟或合一国而自盟其甚出于大夫又其甚出于戎蛮去古浸逺盟约浸繁頽波横溃不可禁制虽或质之鬼神钳之以祸福实之以载书然口血未干兵刃已接则囘视前日之盟适资狙诈之计耳然则按春秋所书以想观先王之盛则司盟之职载于典礼又可疑也圣人伤信义之不复见而诸侯变古易常以滋乱后世故自隠迄哀凡盟诅之事皆备书于春秋所以疾当时而律万世也请攷经次第论之夫经有书内盟者有书外盟者内盟谓鲁于一国自盟也其间有公盟有大夫盟有莅盟有来盟有聘而盟外盟谓诸侯交盟也其间有诸侯盟有大夫盟有戎蛮盟此内外书盟之大要也
　　经书公盟者十有五
　　隠三　桓三　庄三　闵一　文三
　　定一
　　隠元年公及邾仪父盟于蔑隠公初立诸侯未有盟者隠始僭盟礼以啓乱阶故书之以疾其首恶也况小国所以结盟大国者欲赖其抚绥也今元年公与邾盟而七年伐之则隠之背信蔑义陵侮小国甚矣　六年公会齐侯盟于艾左谓始平齐杜以春秋前齐鲁不平今始平之然考之于经郑始与齐好三年有石门之盟至四年公会诸侯伐郑而鲁郑交怨及六年郑来渝平既释二国之憾公遂与齐侯盟则鲁之盟齐者实因郑也自是终隠之世与齐同好不闻有侵伐之事而邾者则艾之盟虽曰能保其不渝然实畏齐之强也　八年公及莒人盟于浮来盖莒鲁前此未尝有盟好侵伐之事今与莒盟者以纪故也纪鲁亲也二年莒及纪尝为宻之盟及七年叔姬归纪故鲁因纪之亲遂盟莒人以结二国之好然莒称人者大夫也先儒谓公与外大夫盟内斥言公外大夫称人者恶在公内不言公外书大夫名氏者恶在大夫以意推之理或宜然夫邻国之交讲信脩睦无用于盟也公及莒盟既以失礼以国君之尊而盟小国大夫则其屈辱甚矣故公及莒人盟于浮来恶公与莒大夫盟也　桓元年公及郑伯盟于越攷经文上书公会郑伯于垂郑伯以璧假许田则越之盟为假田也桓负弑君之罪郑伯乗其危惧欲利其土田故始防以谋假田之事郑既得田鲁恐其叛已于是要盟于越以固其好鲁郑之君皆有罪也经于会不书及者垂之防出于郑志而越之盟出于鲁故也　十二年公及郑伯盟于武父盖宋以立突之功责赂于郑郑不堪命而与宋交怨公与力平两国累会宋公而宋辞鲁请故公盟郑伯将连郑以伐宋夫公既不能信于诸侯使宋辞平则公勿与焉可也始于欲平人之难终则连结诸侯伐人之国是重其怨故也故经书公及郑伯盟于武父恶公盟郑以伐宋也　十七年公及邾仪父盟于趡左谓防蔑之盟盖桓以八年伐邾而邾惧鲁之见陵至十五年而来朝至是而盟则知邾实仇之也经书者恶鲁之不能存小国伐而后盟之也　庄九年公及齐大夫盟于蔇将纳子纠也齐大夫不名者庄公不复父讐而与齐人谋纳子纠是公之罪非大夫也故斥言公而不名齐大夫所以甚公之恶　十三年公会齐侯盟于柯是时小白兴霸北杏之会诸侯皆从而鲁独不至惧其见讨故盟以结之书者恶公之未能信齐侯也观明年鄄之会齐宋卫郑皆与公不自行而遣单伯以往则其不信齐侯可知矣　十九年公子结媵陈人之妇于鄄遂及齐侯宋公盟【其详见遂例】二十三年公会齐侯盟于扈谋逆姜氏也庄公纳讐人之女二年之中纳币观社以急婚期今将逆女又盟齐侯于扈害礼贼义罪不可贷故春秋书以甚庄公之恶也小白以霸德令诸侯而因婚以盟亦可罪也　闵元年公及齐侯盟于落姑者将复季子也闵公冲防庆仲乱政思得季子以平内难故盟齐侯以复之　文三年及晋侯盟者改盟于晋也盖二年晋使处父来盟故公与之盟夫以大夫而盟公非礼甚矣故此年公如晋改盟遂及晋侯盟也十三年公及晋侯盟是时鲁方结晋好故三年及此
　　年因朝晋而就盟也夫晋鲁敌国而公朝之固已失礼又因朝而就盟则其屈辱甚矣故经书以恶之不地者盟于晋也　十七年公及齐侯盟于谷鲁以叔姬之难结怨于齐鲁连岁病齐之见侵故十六年季孙行父会齐侯于阳谷而齐侯弗及盟则憾鲁之心未释也至是年公亲与齐侯结盟而齐鲁之好复讲矣然季孙往会齐侯而齐侯不与之盟鲁又遣公子遂盟齐于邻邱至十七年方且见伐逮公亲盟于谷齐始不复为鲁患者齐侯之意以公不亲至而遣二大夫盟我则犹有顾晋之心而未诚我也故必待亲结盟始无疑鲁之心经书此者见晋为鲁不足为鲁重而伤文公之弱也　襄三年公及晋侯盟于长樗襄公初立结好于晋也盖鲁自成二年晋败齐而齐服于晋其后悼公之业愈盛齐不敢窥鲁故鲁事晋益谨讫襄公世不复向齐则长樗之盟其事晋之谨盖有由也而经书此者悼公主霸当合诸侯同盟以大义令天下今晋盟鲁鲁私结晋皆非春秋之义定十二年公会齐侯盟于黄是时六卿专晋晋势愈防郑卫皆已从齐而鲁自定十年夹谷之会已与齐平至是结盟以固其好也凡此鲁诸君之盟也
　　经书鲁大夫盟十
　　庄一　文三　成二　襄一　昭一　定一哀一
　　庄十九年公子结媵陈人之妇于鄄遂及齐侯宋公盟【见遂门】　文八年公子遂会晋赵盾盟于衡雍者文公之时大夫专权而晋灵不君亦委政于赵盾经书此者恶仲遂及赵盾不由君命私相结盟也　十六年季孙行父会齐侯于阳谷齐侯弗及盟公欲修好于齐遣行父往会齐侯将以求盟而齐侯弗许故云弗及盟书此者见鲁之屈于齐求盟而弗得也　是年公子遂及齐侯盟于郪邱齐侯不受行父之盟鲁人不安惧齐见伐再遣仲遂以求盟于齐书此者鲁不当以仲遂盟齐侯齐侯不当与仲遂盟也　成元年臧孙许及晋侯盟于赤棘宣公委身事齐比年奔走及成公即位始改事晋故于元年遣臧孙许往盟晋侯以结晋侯之好也　十六年季孙行父及晋郤犨盟于扈按是年鄢陵之战鲁不出师晋人愤之故沙随之会不见公及执季孙行父舍之于苕邱晋既释行父而鲁犹惧晋故请盟以固之夫见执者行父也故鲁以行父受盟则晋亦当以卿敌之耳夫鲁以弱国惧晋之难屈膝请盟固所不免而晋侯暴戾不仁辱其君执其臣犹且区区结约之信则晋侯不德盖有甚于鲁也　襄二十年仲孙宿会莒人盟于向莒数伐鲁鲁病其难故结之以盟夫莒小国也与鲁比肩受盟于晋者屡矣而败信弃好敢以陵鲁则晋之不足畏也可知矣自是一盟之后莒不复侵鲁鲁之所以免莒难者实结盟之力非晋之援也　昭十一年仲孙玃会邾子盟于祲祥者邾鲁与国也宜其盟好相继未尝旷絶而自隠盟蔑桓盟趡至昭几二百年始有浸祥之盟者盖庄僖以来邾数病鲁干戈相防故盟好不讲昭公之时始息兵于邾是以防旷废之礼结祲祥之盟然在隠桓时公亲与盟至昭公时政在三家非公所得专矣经特书貜之盟邾以见政不出于昭公也定三年仲孙何忌及邾子盟于拔是年邾庄公卒邾隠公立欲脩好于鲁故为是盟也　哀二年叔孙州仇仲孙何忌及邾子盟于句绎元年仲孙何忌帅师伐邾是年春三卿帅师伐邾取漷东田及沂西田左谓鲁将伐绞【邾邑】邾人爱其土故赂以沂漷之田而受盟为是盟者惧鲁之侵其邑故假土田以要之也夫邾以地接于鲁国小力弱受其困弊而鲁曽不恤自昭公以来既盟之且伐之贪利其地不能以义自省经书此者皆所以恶鲁凡此书鲁大夫之盟也
　　公与外大夫盟诸侯之国必书其主盟而不书者有四
　　隠元年及宋人盟于宿皆内外之微也外微者称人内微者称及盖内不可言鲁人故特以及言之耳庄二十二年及齐高傒盟于防　文二年及晋处父盟先儒谓皆公及盟也不书公者不使高傒处父伉公也盖齐晋虽当时强国然礼之名分要不可僭今齐晋蔑鲁遣二大夫以敌公则其失礼僭分甚矣故经不书公以着高傒处父之罪罪高傒处父则讥齐晋之君可知矣　又十年及苏子盟于女栗左谓项王立故也按九年顷王初立使毛伯来求金二月叔孙得臣如京师则鲁之不奉周不志王室如此故至是年遂相结盟以申前好然以诸侯而盟天子之臣固已非礼况内之微者而盟天子大夫则是鲁之视周直与邾莒小国等耳其叛王法紊名义莫甚于此故经书以恶之凡此四者不言公或实内之微者故直书及而不名其人此又春秋之义例也
　　至若来盟五
　　春秋别异其文此所以示内外之辨焉桓十四年郑伯使其弟语来盟者郑与宋仇而公附郑十二年盟于武父是年会于曹且两与宋战皆为郑故也郑伯德鲁之附已且欲坚鲁之好然交盟列国遣卿行且不可而况私于其弟乎　闵二年齐高子来盟弟语来盟郑伯称使且名之今不称齐侯之命而高子不名则以高子请来结盟于我故没言所以褒异之也闵公遇弑庆父未讨季友立僖僖又非正高子请结盟于我以定僖公之位则其善可嘉矣故圣人书以善之　文十五年宋司马华孙来盟宋自僖会诸侯于薄释宋公之后未尝与鲁通好一旦华孙请盟于我以防旧好故经不称使且者其官而不名亦嘉之也　宣七年衞侯使孙良夫来盟公即位衞欲通好故遣良夫来盟然是时晋灵不君见殒赵盾之手成公初立方靖内难未暇合诸侯也故自宣三年立中国未尝盟会而衞欲好鲁私遣良夫来盟夫以列国私盟而同盟誓信大义合诸侯不出于霸主则中国之衰可知矣　襄二十九年杞子来盟经未有言诸侯而来盟者此曰杞子深见其弱也是年仲孙羯尝会诸侯大夫以城杞则杞子之来盟因鲁城杞有功于我故欲乗是以结好也若此五者来盟之义也
　　莅盟四
　　僖三年公子友如齐涖盟自闵二年齐高子来盟定僖之位僖未尝报盟于齐故至是年遣友如齐莅盟以防前好也　文七年公孙敖如莒莅盟者是年冬徐伐莒莒人病徐故结鲁援遂来请盟则敖之如莒实莒意也昭七年叔孙婼如齐莅盟是时晋德衰微鲁虽事晋
　　知不足深倚故是年春暨齐平至三月如齐莅盟所以结春之平也　定十一年叔还如郑莅盟郑自定七年叛晋从齐自十年亦与齐好夫鲁郑皆从齐实同心之国则鲁虽与郑不协至此宜相好矣故自是年冬鲁及郑平则遣叔还如郑莅盟实齐故也凡此四莅盟之义也
　　又因聘而盟者五
　　成三年晋侯使荀庚来聘衞侯使孙良夫来聘丙午及荀庚盟丁未及孙良夫盟十一年晋侯使郤犨来聘已丑及郤犨盟襄七年衞侯使孙林父来聘壬戌及孙林父盟十五年宋公使向戍来聘己亥及向戍盟于刘此皆诸侯来聘而鲁要之使盟【其详见聘例】书春秋者明鲁不当要盟诸大夫不当自盟也
　　经书诸侯交盟者四十其间霸主盟者十散盟十六大盟十四
　　庄二十六年防齐侯【宋陈衞】郑许同盟于幽二十七年公防齐【宋陈郑】同盟于幽僖二年齐宋江黄盟于贯四年楚屈完来盟于师盟于召陵五年公及齐侯【宋陈衞郑许曹】盟于首止郑伯逃归不盟七年公防齐侯【宋陈郑世子】盟于母八年公会王人齐侯【宋衞郑曹许】盟于牡邱二十八年公会晋侯【齐宋衞郑蔡莒】盟于践土凡此皆霸主之盟也夫小白之盟无非纠合诸侯驱攘夷狄以安中国而已然考之当时贯之盟为独盛以大国齐宋逺国江黄皆来就盟则知中国诸侯无不服也至九年葵邱之盟以后则霸业稍衰故十五年牡邱之盟将以救徐而逺次于匡卒不能救其衰可知重耳绍霸惟践土之盟虽服楚之功未减于小白然召天王以就盟其不臣之罪百世所不贷也故孔子论二霸优劣以晋文为谲齐桓为正其在兹乎虽然小白自庄十五年始霸止僖四年二十三年间不过四盟诸侯至伐楚后止于牡邱凡十二年而盟者五其盟之多寡前后不等何也盖小白之霸以伐楚为盛僖四年以前所以盟诸侯止欲服宋服郑率诸侯以伐楚也至召陵之盟以后楚已畏服中国无夷狄乃始谋王室定世子合诸侯谋弱国以全霸谓将以图此非盟无以结之此所以特多于前也【其详见霸例此不复举】
　　诸侯散盟十六
　　隠二年纪子帛莒子盟于宻左云鲁故也杜谓莒鲁有怨纪侯既婚于鲁使大夫盟莒以和觧之子帛为鲁结好息民故比之内大夫而莒子且称字以嘉之纪帛之义公谷之説皆不可考惟左杜有据于经今当从之三年齐侯郑伯盟于石门左谓防泸之盟在春秋前不可考而齐郑自此盟之后终隠相好十年会中邱又会伐宋十一年入许皆因是盟结之也　八年宋公齐侯衞侯盟于瓦屋鲁宋衞自隠四年尝与郑仇至六年郑来渝平于鲁诸国之怨遂解故是年公会齐侯盟于艾八年齐宋衞遂盟也然春秋未有参盟者实始于此故书以讥盟之渐侈也　桓十一年柔会宋公陈侯蔡叔盟于折将以御郑也攷五年蔡衞陈从王伐郑则蔡衞陈有怨于郑矣十年齐衞郑来战于郎则郑有怨鲁者矣　鲁以郎之战郑连齐衞以病我惧复见伐故柔会三国盟之以为缓急之援盟宋公者宋方有立突之功可借之以解郑也盟陈蔡者陈蔡尝有伐郑之怨欲借之以助已也欲好郑则借力于宋欲仇郑则借威于陈蔡柔之盟为鲁计亦已深矣虽然郑鲁敌国初非有畏于郑而桓公区区以御之非特病郑病郑之连齐衞也然鲁大夫前此未有盟诸侯实自柔始故经书以恶之柔不氏未命也蔡叔蔡侯弟也　十二年公会杞侯莒子盟于曲池左谓平杞莒也隠四年莒尝伐杞取牟娄两国有怨公以杞之故有德于莒故盟以平之　是年公会宋公燕人盟于谷邱左谓公欲平宋郑秋及宋公盟于句渎之邱盖宋恃立突之功责赂于郑宋郑有怨故公盟以平之也观是年公两会宋公又会郑伯宋公辞平遂连郑伐宋而战之则谷邱之盟为平郑审矣十七年公会齐侯纪侯盟于黄左谓平齐纪且谋衞故也盖齐欲灭纪而鲁与纪亲也衞以宣姜之难朔出奔齐朔本齐甥故齐及鲁盟欲结诸侯以纳之庄三年溺会齐师伐衞五年公防齐宋陈蔡伐衞六年朔遂以入衞则知黄之盟为平纪以谋衞明矣　僖十九年宋公曹人邾人盟于曹南鄫子会盟于邾小白既没襄公图霸前年纳孝公至此盟邾曹浸欲经营中国而力微德薄诸侯不归所至者才邾曹耳而鄫子后至遽使邾人执而用之其残暴不仁甚矣则挫辱于楚身殒国危岂非自取之乎　二十五年公会衞子莒庆盟于洮二十六年公会莒子衞速盟于向左谓衞人平莒于我盟于洮脩衞文公之好也且及莒平耳盖莒以僖元年公子友败莒师于郦获莒拏有怨于鲁衞文将平之未及而卒成公追成其志故盟于洮以平莒之怨盟于向以防洮之盟夫自小白之霸中国诸侯同心归霸以图大义未尝私相结盟以脩仇好也小白没襄公遂不成绍霸之功当时诸侯为自营之计虽曰释怨脩好其实产乱之端也　文七年公会诸侯晋大夫盟于扈按经书诸侯大夫必列主名此总言诸侯而不名晋大夫者疾大夫之专至此盟浸盛故垂陇之盟犹爵诸侯名士谷至此总曰诸侯曰晋大夫者言诸侯大夫其势相伉无得而别异也况是时灵公荒淫未尝亲与国事会盟侵伐悉使大夫主之经特书晋大夫盖亦深疾灵公甚大夫之专恣欤　十五年诸侯盟于扈左曰诸侯谋伐齐齐人赂晋侯不克而还书曰诸侯盟于扈无能为故也当齐背晋侵鲁鲁使行父告于晋故诸侯为是盟晋既与鲁则当讨齐之贰不得而病鲁可也晋灵不道声言谋齐而兵师未尝一举受齐之赂卒不克而还夫身为霸主雄长诸侯伐国救国受赂可乎经总言诸侯甚晋灵之不道不足以为霸直与诸侯等也　昭二十六年公会齐侯莒子邾子杞伯盟于剸陵谋纳公也盖莒胁于齐而邾杞附于鲁故谋纳公者惟此四君然季氏据国逐君诸侯遂不能去使昭公卒死干侯则剸陵之盟名曰救公初无补于鲁也　定七年齐侯郑伯盟于咸齐侯衞侯盟于沙八年衞侯郑伯盟于曲濮是时晋须当国六卿交横国势愈微故诸侯相继归齐盟以结之春秋详録者伤晋之弱不能有诸侯凡此皆散盟也
　　大盟十四
　　文十四年公会宋公陈侯衞侯郑伯许男曹伯晋赵盾癸酉同盟于新城左谓从于楚者服且谋纳防菑也杜以从于楚者谓陈郑宋三国然考之经是时楚虽伐郑至宣元年始连郑侵宋陈郑宋自重耳没皆未尝从楚也止谋纳防菑耳邾文公元妃齐姜生定公二妃晋姬生防菑文公卒邾人立定公防菑奔晋故盟以谋之夫重耳之后诸侯同盟始见此年宜春秋之所善也而废嫡立庶乱人之国岂霸者之义哉况灵公无似而主盟之事出于赵盾国柄倒持尤不足取于春秋是以显书赵盾以疾之也日在下者先会后盟盟定日也　宣十七年公会晋侯衞侯曹伯邾子同盟于断道左谓讨贰也晋侯自邲之战败于楚子诸侯携贰莫有固心至此始鸠集同盟复兴霸业故为断道之盟将以伐齐也明年晋侯衞世子臧伐齐成二年合诸侯败齐师于鞌则断道之盟晋亦少振矣　成五年公会晋侯齐侯宋公衞侯郑伯曹伯邾子杞伯同盟于虫牢左谓郑服盖景公成二年败齐师于鞌晋霸复兴三年又以诸侯伐郑故至此郑来就盟书此者喜晋之能收郑而郤楚也然非特郑之屈服而齐侯亦从则虫牢之盟盛于断道自襄公以来未之有矣然有大可罪者是年定王即位景公不能率诸侯以奔命而同盟讲好脩礼文之事不恤天王之丧其恶可知也　七年公会晋侯齐侯宋公衞侯曹伯莒子邾子杞伯救郑八月戊辰同盟于马陵楚以虫牢之盟郑伯服晋公子婴齐帅师伐之景公新得诸侯急郑之难且虑郑之病楚复与晋贰于是大合诸侯以救郑郑既再服故同盟马陵以固郑心夫楚以一国伐之而晋有九国救之同盟之后楚不敢以争郑郑不敢向楚也然不过二年郑复归楚晋虽命将兴师执其人伐其国终景公之世卒不足以得郑则马陵之盟其援郑亦浅矣　九年公会晋侯宋公衞侯郑伯曹伯莒子杞伯同盟于蒲左谓归汶阳之田故诸侯贰于晋晋惧会于蒲以防马陵之盟盖晋为是盟非特虞诸侯之贰且虞郑之从楚也然当时晋楚角敌郑无适从晋虽得郑而不能终保故是年秋晋人执郑伯且使栾书伐郑十年晋再称兵郑皆不服则以晋之兵威不足以摄楚故也　十五年公会晋侯衞侯郑伯曹伯宋世子成齐国佐邾人同盟于戚是时厉公当国虽国势未衰然德不足以怀诸侯诸侯事晋稍怠故是盟惟衞郑曹二国亲来听命宋以世子齐以卿邾以大夫而其君不亲至较之虫牢马陵亦少替矣左谓讨曹成公攷之传成公杀世子而自立故晋侯于此讨之观经十二年伐秦之役曹伯庐卒于师则左氏之传信矣晋侯讨得其罪又执之以归京师可谓正矣故执曹伯独书晋侯之爵所以异于他文也　十七年公防尹子单子晋侯齐侯宋公衞侯曹人邾人伐郑六月已酉同盟于柯陵郑自十六年同楚子战于鄢陵楚郑虽败然至此犹未服故厉公复合诸侯伐郑而同盟也观经是年又书八国伐郑柯陵之盟尚未服也夫齐侯之霸致王人于盟会春秋犹且讥之况同伐哉今厉公致王二卿与之伐国既无服郑之功又有致王人之恶宜得罪于春秋也呜呼盛衰无常理胜败无常势会稽之栖勾践以霸黄池之会夫差以强则恃胜而危因败而兴者从古以然景公继灵成之业霸德中衰邲之战虽挫辱于楚景公深自惩艾念德不忘脩盟会勤诸侯者意未尝不在邲也是以诸侯浸浸以归而鞌之战遂一举而服齐伐郑之役再举而得郑晋文之业至景公中兴则邲之败是乃所以为胜也厉公蒙景公盛烈而骤胜鄢陵不能荷负骄矜日滋郑伯阴睨其不德不惧鄢陵之败附楚愈固故终厉即世郑讫不从卒之祸起肘腋国内相残三郤诛胥童死晋厉弑栾书中行偃几不免于祸则鄢陵之胜是乃所以为败也然则为人君者鉴景公之所以兴惩厉公之所以亡天下国家可长保矣　十八年仲孙蔑会晋侯宋公衞侯邾子齐崔杼同盟于虚朾左谓谋救宋也盖宋平初立以荡泽之乱杀公子肥鱼石奔楚楚为鱼石而兴师病宋故十八年楚郑伐宋鱼石入彭城是年冬又连郑侵宋宋告难于齐悼公自防诸侯同盟虚朾以谋救之是以襄元年栾黡合九国大夫围宋彭城晋虽力救终不能息楚之病宋故是年公子壬夫帅师侵宋而郑以楚故二年亦兴师伐宋则虚朾之盟足以逐鱼石而不能弭楚兵也　襄三年公防单子晋侯宋公衞侯郑伯莒子邾子齐世子光已未同盟于鸡泽是时悼公嗣霸城虎牢以偪郑郑遂请服故晋合诸侯复为是盟以固郑心陈侯以晋德可依郑已畏服不待盟防之紏率兵威之胁制遂遣袁侨逺来如会则鸡泽之盟盖悼公之余烈可以亚践土之盛矣　九年公防晋侯宋公衞侯曹伯莒子邾子滕子薛伯杞伯小邾子齐世子光伐郑十有二月己亥同盟于戯盖晋自鸡泽之盟以后防戚救陈防鄬防邢邱郑皆未叛至八年楚公子贞伐郑郑始及楚平故九年合十二国伐之同盟于戯下书楚子伐郑则知戯之盟郑尝服晋矣然明年柤之防郑又不来且与楚伐宋晋复合十二国伐之戍郑虎牢郑犹未服至十一年晋侯复合十二国伐之同盟亳城北郑犹未服且连楚伐宋晋侯合十二国伐之会于萧鱼郑始纯服晋矣夫以郑之难服如此非悼公德业之隆兵威之强盟会益坚诸侯不懈则虽穷师旅弊兵革吾知其不能得郑也然则鸡泽之盟萧鱼之会其悼公之懿乎　十九年诸侯盟于祝柯齐自师败于鞌纯附于晋不敢病鲁悼公既没间晋之衰数侵鲁鄙是以十八年平公合十二国同以围齐十九年盟于祝柯既盟之后齐遂杀高厚以説于晋二十年遂同澶渊之盟而鲁自是少免侵伐则盟于祝柯平公亦足以服齐也晋以齐平于是复合诸侯盟于澶渊明年商任之会又明年沙随之会齐侯皆与虽足以见晋之功然不及一年齐复敢以伐晋晋平之霸不逮悼公逺矣　二十五年公会晋侯宋公衞侯郑伯曹伯莒子邾子滕子薛伯杞伯小邾子于夷仪八月已已诸侯同盟于重邱左谓齐成故也盖晋以齐叛再合诸侯将以伐齐齐人惧弑庄公以求成晋侯许之于是同盟重邱夫庄公复背澶渊之盟加兵晋衞信不道矣然齐人弑君以求成为霸主者讨之可也晋侯不能明典刑以讨齐乱而听其结平则是助齐人弑君之恶耳何以宗诸侯而长诸夏乎是以春秋先书崔子之弑而后书重邱之盟所以着晋侯之恶也　昭十三年公会刘子晋侯齐侯宋公衞侯郑伯曹伯莒子邾子滕子薛伯杞伯小邾子于平邱八月甲戌同盟于平邱公不与盟者春秋自宋之会诸侯不出大夫专盟十年而至于申自申之会大夫不出夷狄专盟者又十年而至于此是时强楚横行中国践蔑陈蔡诸侯俛首帖耳无敢伉者晋昭一旦会王人鸠诸侯而同盟以脩旷坠之礼似亦可嘉也然承楚灵弑逆之祸诸侯如是之众卒不能抗楚则虽声言同盟亦虚文耳故自是讫会召陵诸侯复不出者二十四年鄟陵之盟邾纪亦从而晋反不出主盟之事实归于齐则其衰頽不振日甚于前宜乎诸侯解体莫肯听命也平邱之盟公不与者左以邾莒愬于晋曰鲁朝夕伐我几亡矣故晋侯不与公盟夫鲁苟伐莒邾侵陵无厌晋为霸主则声其罪以讨之可也今听小国之言遂外鲁而不与之盟何以令诸侯哉经书公不与盟亦以恶晋侯也　定四年公会刘子晋侯宋公蔡侯衞侯陈子郑伯许男曹伯莒子邾子顿子胡子滕子薛伯杞伯小邾子齐国夏于召陵侵楚夏五月公及诸侯盟于臯鼬是时强吴特起楚势已衰蔡陈胡顿悉归中国故晋侯乗其衰替合诸侯以侵之同盟臯鼬然中国之势至是愈弱兵革虽众卒不能以病楚故止书侵而已侵云者见其不能伐之也晋率诸侯既不能病楚师败绩也嗟乎平邱之盟乗簒弑之隙臯鼬之盟合诸侯之众尚不能成尺寸之功彼区区之吴乃能一战败楚岂以吴之一国反大于中国诸侯哉当时大夫内乱楚人外横逐君者有之簒位者有之頽波横溃不可救药虽举天下之众曽不如一国之寡也可胜叹哉所谓大盟者此也
　　经书大夫盟八其间散盟四大盟四
　　桓十一年齐人衞人郑人盟于恶曹恶曹之盟以十年战鲁于郎故盟以结之然郎之战经书齐侯衞侯郑伯而此贬称人若书大夫盟者恶其伐有辞劳师旅不自省其不义而又盟之以逞其欲也故贬而人之夷诸侯若大夫也　文三年公孙敖会宋公陈侯郑伯晋士谷盟于垂陇垂陇之盟左谓讨衞故也书士谷堪其事也按经元年衞人伐晋故士谷盟诸侯及大夫以讨之然自春秋以来未有大夫专盟敖与士谷首啓其恶自是诸国大夫例专盟会故春秋谨书之以惩其不轨也宣十二年晋人宋人衞人曹人同盟于清邱清邱之盟左谓晋原谷宋华椒衞孔逹曹人同盟于清邱曰恤病讨贰宋为主盟故伐陈衞人救之夫诸侯之大夫例皆书名氏此贬称人者是年宋伐陈而衞救之是不讨贰也明年楚伐宋而晋不救是不恤病也斯违于清邱之盟矣故人以微之然宋师伐陈正得讨贰宜无可贬而亦称人者按经十五年宋人及楚人平经书宋人今人之者以其中国而与夷狄平也孔子追治其事故不少隠焉曹小国例当称人无所褒贬　成二年袁娄之盟以鞌之战晋败齐师齐侯屈服故遣国佐如师请盟夫顷公数疾诸侯以啓此战信不道矣然鲁出四卿会晋曹衞败而盟之亦未为得也此大夫之四散盟也
　　大盟四
　　僖二十九年会王人晋人宋人齐人陈人蔡人秦人盟于翟泉左谓防践土之盟且谋伐郑也卿不书罪之也在礼卿不防公侯防伯子男可也夫小白致王世子盟宰周公以身亲之春秋犹讥其僭况晋人使大夫以盟王人哉此晋文之谲所以不逮乎小白也　襄三年公防单子晋侯宋公衞侯郑伯莒子邾子齐世子光盟于鸡泽悼公霸业至是而盛既合诸侯同盟矣而袁侨适至以诸侯盟之则嫌于不敌使叔孙豹及诸侯之大夫盟袁侨经两书及者美袁侨之得正恶诸侯大夫之僭盟也　十六年公防晋侯宋公衞侯郑伯曹伯莒子邾子薛伯杞伯小邾子于湨梁湨梁之盟以大夫敌君故书戊寅大夫盟夫大夫专盟虽始于文公时然或合而同盟或会一国而自盟未有独书大夫至此湨梁则诸侯同会而盟在大夫是见诸侯之失政也盖盟者执一国之信专可否之权而使大夫主之则诸侯失政可知二十七年豹及诸侯之大夫盟于宋者按左氏宋向
　　戍欲弭诸侯之兵故合晋楚及诸国大夫防而盟之两言于宋者以见事起于宋故即而盟也然自春秋以来未有晋楚交盟今晋平失道使大夫与楚同盟是挈中国而归之楚也其何以望霸哉圣人深疾其然故防与盟以显书之所以甚中国之弱而疾荆楚之愈横也此大夫之四大盟也
　　经书楚之盟六
　　僖十九年盟于齐　二十一年盟于鹿上是年又盟于薄　僖二十七年盟于宋　宣十一年盟于辰陵　成二年盟于蜀
　　齐之盟宋楚争霸故是年宋则率曹邾盟于曹南楚则率陈蔡鲁郑盟于齐夫宋盟之则两国争雄可知也曹邾附宋故从宋盟陈蔡鲁郑附楚故从楚盟观经之文曰防盟于齐则鲁与齐皆与矣而内不出主名齐不书人讳以齐鲁大国小白方殁而从呉楚盟也讳从楚人盟而陈蔡郑不讳三国受胁于楚盟之固宜不足深讳也楚实主盟而加陈蔡于上者不以楚人先中国也虽然宋盟曹南楚盟齐其势犹足以相敌至二十一年宋人齐人楚人盟于鹿上鹿上之盟宋之力已弱于楚故经书宋齐楚人盟于鹿上夫宋始与之争霸而今与之同盟其弱可知也及盂之防见执于楚则襄公身受其辱又非止于同盟而已楚既执宋公故宋公畏其强始委身听命往盟于薄经于执与释皆不系之楚者不与楚之辱中国也故薄之盟总言诸侯使若诸侯共执焉嗟夫小白既亡中国之势一旦不振宋襄勉强携持终不成功师败身殒而国几亡是致楚势愈横残暴无厌故二十六年伐宋围缗至二十七年连陈蔡衞许围宋宋不胜其患乃始请盟于楚以求免于兵革此经所以书公防诸侯盟于宋曰盟于宋则知宋之请盟也其后晋文兴霸败楚城濮释宋之耻中国赖以少安逮重耳殁至景公时承灵成之后晋德浸替陈郑从楚故楚子盟之于辰陵以固两国之附也然陈郑是时犹有顾晋之心故是时楚子入陈明年围郑而邲之战又败晋师自是陈郑两国始帖服于楚用见晋之衰弱也逮成二年楚恃邲之战势益暴横诸侯因之故成二年公及楚人秦人宋人陈人衞人郑人齐人曹人邾人薛人鄫人盟于蜀蜀之盟从楚者十一国齐秦宋衞皆号显诸侯而屈膝受盟不以为耻盖自重耳殁楚人强盛未有加于此也使前无二霸后无悼公则中国之大几何不合为楚哉此楚之盟见于经者也
　　总论
　　夫总诸盟以论同盟者十六伐而盟者四救而盟者一会而盟者三【葵邱新城夷仪】盟王臣者八盟于师者二其间或诸侯或大夫或夷狄或盟而合义或盟而非正皆已备言于前矣就其中以等之莫善于同盟何则隠桓之间不过列国诸侯自结盟好营其私欲而已未有大合诸侯以名义安中国也小白之兴始有同盟之事后世因之晋国诸君遂得循其轨辙凡系中国之利病必合诸侯而同盟其间虽间有携贰而骈肩接武并力一心亦足以维持中国使不至于横溃故虽吴越之强横兵车马迹交乱天下而不能亡天下者系同盟之力也考之诸盟在小白之时莫盛贯之盟至牡邱则稍衰矣在景公时莫盛于虫牢之盟至蒲则稍衰矣在悼公时莫盛于鸡泽之盟当时郑已纯服二十一年叛晋则是盟非特隆于一时盖自重耳之没未有也自悼公没厯平至昭霸业堕地合国同盟虽间有之然既不足以得郑又不足以敌楚无复曩时强盛虽盟无益也然夷狄之国在春秋有三惟楚之盟六见于经至吴与秦则蔑然无闻何也盖楚虽数病中国而诸侯从之者不过陈蔡郑而已况其往来晋楚服叛不常其修盟之事宜于罕见至秦则僻处西土鲜通中原吴虽摄楚之迹累会诸侯然絶无与国以为肘腋之助将谁与盟哉呜呼向使春秋无齐晋之君齐晋无同盟之事主盟之柄归于吴楚则中国之民被髪左衽久矣然则障巨川狂澜若二霸者诚有功于衰周也










</div>
    <div class="pagination">
<a href="春秋比事_page6.html">上一页</a><a href="春秋比事.html">1</a><a href="春秋比事_page2.html">2</a><a href="春秋比事_page3.html">3</a><a href="春秋比事_page4.html">4</a><a href="春秋比事_page5.html">5</a><a href="春秋比事_page6.html">6</a><span class="current-page">7</span><a href="春秋比事_page8.html">8</a><a href="春秋比事_page9.html">9</a><a href="春秋比事_page10.html">10</a><a href="春秋比事_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
