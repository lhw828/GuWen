<!DOCTYPE html>
<html>
 <head>
  <meta charset="utf-8"/>
  <title>
   左传事纬 - 第 1 页/共 21 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   左传事纬 - 第 1 页/共 21 页
  </h1>
  <div class="content">
   钦定四库全书　　　　　经部五
　　左传事纬　　　　　　　春秋类
　　提要
　　【臣】等谨案左传事纬十二卷前集八卷
　　国朝马骕撰骕字骢御又字宛斯邹平人顺治己亥进士官淮安府推官终于灵璧县知县是书取左传事类分为百有八篇篇加论断首载晋杜预唐孔颖达序论及自作邱明小传一卷辨例三卷图表一卷览左随笔一卷名氏谱一卷左传字奇一卷合事纬二十卷内地舆有说无图葢未成也王士祯池北偶谈称其博雅嗜古尤精春秋左氏学载所着诸书与此本并同惟无字奇及事纬岂士祯偶未见欤三传之中左氏亲观国史事迹为真而褒贬则多参俗议公羊谷梁二家得自闻记载颇谬而义例则多有师承朱子语録谓左氏史学事详而理差公谷经学理精而事谬葢笃论也骕作是书必谓左氏义例在公谷之上是亦偏好之言然骕于左氏实能融防贯通故所论具有条理其圄表亦皆考证精详可以知专门之学与渉猎者相去逺矣乾隆四十四年六月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀








　　钦定四库全书
　　左传事纬卷一　　　　　灵璧知县马骕撰郑叔段之乱
　　【隠元年】初郑武公娶于申曰武姜生庄公及共叔段庄公寤生惊姜氏故名曰寤生遂恶之爱共叔段欲立之亟请于武公公弗许及庄公即位爲之请制公曰制岩邑也虢叔死焉佗邑唯命请京使居之谓之京城大叔祭仲曰都城过百雉国之害也先王之制大都不过参国之一中五之一小九之一今京不度非制也君将不堪公曰姜氏欲之焉辟害对曰姜氏何厌之有不如早爲之所无使滋蔓蔓难图也蔓草犹不可除况君之宠弟乎公曰多行不义必自毙子姑待之既而大叔命西鄙北鄙贰于己公子吕曰国不堪贰君将若之何欲与大叔臣请事之若弗与则请除之无生民心公曰无庸将自及大叔又収贰以爲己邑至于廪延子封曰可矣厚将得众公曰不义不昵厚将崩大叔完聚缮甲兵具卒乘将袭郑夫人将啓之公闻其期曰可矣命子封帅车二百乘以伐京京叛大叔段段入于鄢公伐诸鄢五月辛丑大叔出奔共书曰郑伯克段于鄢段不弟故不言弟如二君故曰克称郑伯讥失教也谓之郑志不言出奔难之也遂寘姜氏于城颍而誓之曰不及黄泉无相见也既而悔之颍考叔爲颍谷封人闻之有献于公公赐之食食舍肉公问之对曰小人有母皆尝小人之食矣未尝君之羮请以遗之公曰尔有母遗繄我独无颍考叔曰敢问何谓也公语之故且告之悔对曰君何患焉若阙地及泉隧而相见其谁曰不然公从之公入而赋大隧之中其乐也融融姜出而赋大隧之外其乐也泄泄遂爲母子如初君子曰颍考叔纯孝也爱其母施及庄公诗曰孝子不匮永锡尔类其是之谓乎郑共叔之乱公孙滑出奔衞衞人爲之伐郑取廪延郑人以王师虢师伐衞南鄙请师于邾邾子使私于公子豫豫请往公弗许遂行及邾人郑人盟于翼不书非公命也【二年】郑人伐衞讨公孙滑之乱也
　　余观郑伯城颍寘姜人道絶矣弟之不才母氏奚尤黄泉之誓不几千古罪人哉夫寤生姜氏所恶也叔段姜氏所爱也姜之所爱庄滋不能容矣与之制则曰岩邑惧其恃险而难制也与之京则使居之庶乎处大都以骄其志吾以蔽罪焉尝读诗至郑风叔于田之篇曰叔善射忌又良御忌段不过一驰马试劎之公子耳非如晋曲沃之能病翼楚蔡公之能害灵王也且以庄段同母之子以武姜论之处郑国而爲郑君母于姜足矣亦复何求而啓弟弑兄事之未集厥谋先漏处京而京人叛奔鄢而鄢不保使能母子深图当不轻举取祸如是也郑伯处心积虑以成其杀欲加之罪何患无辞于以正告天下则曰段将袭我也姜将启段也在段之糊口四方尚幸不杀之福在庄之按兵未动先邀爱弟之名呜呼春秋之际周道其衰矣或父子相夷兄弟相灭又宁止一郑伯也哉
　　卫州吁之乱
　　【隠三年】卫庄公娶于齐东宫得臣之妹曰庄姜美而无子卫人所爲赋硕人也又娶于陈曰厉嬀生孝伯早死其娣戴嬀生桓公庄姜以爲己子公子州吁嬖人之子也有宠而好兵公弗禁庄姜恶之石碏谏曰臣闻爱子教之以义方弗纳于邪骄奢淫泆所自邪也四者之来宠禄过也将立州吁乃定之矣若犹未也阶之爲祸夫宠而不骄骄而能降降而不憾憾而能眕者鲜矣且夫贱妨贵少陵长远间亲新间旧小加大淫破义所谓六逆也君义臣行父慈子孝兄爱弟敬所谓六顺也去顺效逆所以速祸也君人者将祸是务去而速之无乃不可乎弗听其子厚与州吁游禁之不可桓公立乃老　四年春卫州吁弑桓公而立宋殇公之卽位也公子冯出奔郑郑人欲纳之及卫州吁立将修先君之怨于郑而求宠于诸侯以和其民使告于宋曰君若伐郑以除君害君爲主敝邑以赋与陈蔡从则卫国之愿也宋人许之于是陈蔡方睦于卫故宋公陈侯蔡人卫人伐郑围其东门五日而还公问于众仲曰卫州吁其成乎对曰臣闻以德和民不闻以乱以乱犹治丝而棼之也夫州吁阻兵而安忍阻兵无众安忍无亲众叛亲离难以济矣夫兵犹火也弗戢将自焚也夫州吁弑其君而虐用其民于是乎不务令德而欲以乱成必不免矣秋诸侯复伐郑宋公使来乞师公辞之羽父请以师会之公弗许固请而行故书曰翚帅师疾之也诸侯之师败郑徒兵取其禾而还州吁未能和其民厚问定君于石子石子曰王觐爲可曰何以得觐曰陈桓公方有宠于王陈卫方睦若朝陈使请必可得也厚从州吁如陈石碏使告于陈曰卫国褊小老夫耄矣无能爲也此二人者实弑寡君敢卽图之陈人执之而请涖于卫九月卫人使右宰丑涖杀州吁于濮石碏使其宰獳羊肩涖杀石厚于陈君子曰石碏纯臣也恶州吁而厚与焉大义灭亲其是之谓乎卫人逆公子晋于邢冬十二月宣公卽位书曰卫人立晋众也　【五年】夏葬卫桓公卫乱是以缓四月郑人侵卫牧以报东门之役卫人以燕师伐郑郑祭足原繁泄驾以三军军其前使曼伯与子元潜军军其后燕人畏郑三军而不虞制人六月郑二公子以制人败燕师于北制君子曰不备不虞不可以师卫之乱也郕人侵卫故卫师入郕　【桓三年】夏齐侯卫侯胥命于蒲不盟也
　　卫自庄公以迄惠懿盖数世未宁也而至于灭亡岂康叔之烈至此中衰与庄公外退贤者内惑嬖庶绿衣赋于上而夫人忧硕人作于下而国人怨桓公虽立乱之来也其何日之有桓立十有三年而入春秋隐四年春书曰卫州吁弑其君完卫无君矣而两书伐郑人嗟行役之劳家赋击鼓之篇则州吁爲之也于是乎平陈与宋踊跃兴师东门之役四国偕作簒逆之子辄能连师动众汰然称雄岂大恶未昭抑厥罪未稔耶余考当日围郑之师仅五日耳未至旷日劳民而怨诽交作其故何哉盖弑立之主众莫爲用况乎窃国八月而师徒两警使其在位日久当不止楚防之好武喜事宋殇公之十年十一战也怨讟之声内外交起燕燕飞而戴嬀悲终风霾而庄姜怨民曰曷防母叹无归吁也虽生死之久矣幸有纯臣而先君之雠可复斯民之贼可除读春秋至此曰犹有天道焉独是弑立之事何国蔑有臣非石子国无陈桓夫亦重可哀已
　　郑庄入许
　　【隐十一年】夏公会郑伯于郲谋伐许也郑伯将伐许五月甲辰授兵于大宫公孙阏与颍考叔争车颍考叔挟辀以走子都拔棘以逐之及大逵弗及子都怒秋七月公会齐侯郑伯伐许庚辰傅于许颍考叔取郑伯之旗蝥弧以先登子都自下射之顚瑕叔盈又以蝥弧登周麾而呼曰君登矣郑师毕登壬午遂入许许庄公奔卫齐侯以许让公公曰君谓许不共故从君讨之许旣伏其罪矣虽君有命寡人弗敢与闻乃与郑人郑伯使许大夫百里奉许叔以居许东偏曰天祸许国鬼神实不逞于许君而假手于我寡人寡人唯是一二父兄不能共亿其敢以许自爲功乎寡人有弟不能和恊而使糊其口于四方其况能久有许乎吾子其奉许叔以抚柔此民也吾将使获也佐吾子若寡人得没于地天其以礼悔祸于许无宁兹许公复奉其社稷唯我郑国之有请谒焉如旧昬媾其能降以相从也无滋他族实偪处此以与我郑国争此土也吾子孙其覆亡之不暇而况能禋祀许乎寡人之使吾子处此不唯许国之爲亦聊以固吾圉也乃使公孙获处许西偏曰凡而器用财贿无寘于许我死乃亟去之吾先君新邑于此王室而旣卑矣周之子孙日失其序夫许大岳之也天而旣厌周德矣吾其能与许争乎君子谓郑庄公于是乎有礼礼经国家定社稷序民人利后嗣者也许无刑而伐之服而舍之度德而处之量力而行之相时而动无累后人可谓知礼矣郑伯使卒出豭行出犬鸡以诅射颍考叔者君子谓郑庄公失政刑矣政以治民刑以正邪旣无德政又无威刑是以及邪邪而诅之将何益矣　【桓十五年】许叔入于许公会齐侯于艾谋定许也
　　甚哉左氏之轻予也入春秋初郑庄彊暴实曰首恶而传中称之不置抑过矣入许之役宗国是从齐僖小伯亦听郑志炎帝之祀几絶文叔之封失守许亦人国胡爲而防不共之名越在偏鄙也哉郑许壤地相接在所必争庄公利其土地防郲蓄谋大宫授兵其计已成谓直取之则任灭国之名置之复无自利之实故外爲甘言以欺二国而内则攘之不然胡以处之东偏又使获制之也齐鲁远处东海卽灭许而县之亦未能逾曹涉卫而有兹土则入许诚以利郑也隂收其利而又以爲名庄公之诈至矣度德量力固如是欤旣己分许求利后人孰知身没而忽突交乱叔得因乱复国太岳之犹未宜絶郑固无如之何也
　　隐公之弑
　　惠公元妃孟子孟子卒继室以声子生隐公宋武公生仲子仲子生而有文在其手曰爲鲁夫人故仲子归于我生桓公而惠公薨是以隐公立而奉之　元年春王周正月不书卽位摄也三月公及邾仪父盟于蔑邾子克也未王命故不书爵曰仪父贵之也公摄位而欲求好于邾故爲蔑之盟秋七月天王使宰咺来归惠公仲子之赗缓且子氏未薨故名天子七月而葬同轨毕至诸侯五月同盟至大夫三月同位至士逾月外姻至赠死不及尸吊生不及哀豫凶事非礼也冬十月庚申改葬惠公公弗临故不书惠公之薨也有宋师太子少葬故有阙是以改葬卫侯来会葬不见公亦不书众父防公不与小敛故不书日　【二年】司空无骇入极费庈父胜之　【三年】夏君氏防声子也不赴于诸侯不反哭于寝不祔于姑故不曰薨不称夫人故不言葬不书姓爲公故曰君氏　五年春公将如棠观鱼者臧僖伯谏曰凡物不足以讲大事其财不足以备器用则君不举焉君将纳民于轨物者也故讲事以度轨量谓之轨取材以章物采谓之物不轨不物谓之乱政乱政亟行所以败也故春搜夏苗秋狝冬狩皆于农隙以讲事也三年而治兵入而振旅归而饮至以数军实昭文章明贵贱辨等列顺少长习威仪也鸟兽之肉不登于俎皮革齿牙骨角毛羽不登于器则公不射古之制也若夫山林川泽之实器用之资皂之事官司之守非君所及也公曰吾将畧地焉遂徃陈鱼而观之僖伯称疾不从书曰公矢鱼于棠非礼也且言远地也九月考仲子之宫将万焉公问羽数于众仲对曰天子用八诸侯用六大夫四士二夫舞所以节八音而行八风故自八以下公从之于是初献六羽始用六佾也冬十二月辛巳臧僖伯防公曰叔父有憾于寡人寡人弗敢忘葬之加一等　【八年】郑伯请释泰山之祀而祀周公以泰山之祊易许田三月郑伯使宛来归祊不祀泰山也无骇防羽父请諡与族公问族于众仲众仲对曰天子建德因生以赐姓胙之土而命之氏诸侯以字爲諡因以爲族官有世功则有官族邑亦如之公命以字爲展氏　【十一年】羽父请杀桓公将以求大宰公曰爲其少故也吾将授之矣使营菟裘吾将老焉羽父惧反谮公于桓公而请杀之公之爲公子也与郑人战于狐壤止焉郑人囚诸尹氏赂尹氏而祷于其主钟巫遂与尹氏归而立其主十一月公祭钟巫齐于社圃馆于寪氏壬辰羽父使贼弑公于寪氏立桓公而讨寪氏有死者不书葬不成丧也　【桓公】元年春公卽位修好于郑郑人请复祀周公防易祊田公许之三月郑伯以璧假许田爲周公祊故也夏四月丁未公及郑伯盟于越结祊成也盟曰渝盟无享国冬郑伯拜盟　【十七年】及邾仪父盟于趡寻蔑之盟也伐邾宋志也
　　礼诸侯再娶不称夫人惠以孟子爲元妃以声子爲继室有子而长国之幸也谬信手文之诬再娶夫人已开祸乱之端矣隐长桓幼其爲尊卑也微诸大夫扳隐而立之正也惠欲与桓非正也隐立十有一年用师宋郊连兵许国直与齐僖郑庄并驾中原国人咸知惠公有子亦将以其终爲君也将以让桓则直授之夫以十三嵗之庄公与三嵗之襄公皆不以弱而不立桓也卽幼又复十一年矣而濡忍不决用生谗慝迨钟巫祸成萧墙生变菟裘之营吁嗟已晚亦独何哉羽父专命行师素无臣礼而始以杀桓求媚终以弑隐逞志有弑一君之名而有弑二君之心乱臣贼子莫此爲甚桓公党恶灭伦窃居君位而如齐不反天道好还可不畏与独是隐公长而且贤南面数载不闻败德非鬼之祭竟来簒逆探先君之邪志啓奸雄之戎心君弑而贼不讨春秋于此有遗憾焉宋殇之弑
　　【隐元年】惠公之季年败宋师于黄公立而求成焉九月及宋人盟于宿始通也　【三年】宋穆公疾召大司马孔父而属殇公焉曰先君舍与夷而立寡人寡人弗敢忘若以大夫之灵得保首领以没先君若问与夷其将何辞以对请子奉之以主社稷寡人虽死亦无悔焉对曰羣臣愿奉冯也公曰不可先君以寡人爲贤使主社稷若弃德不让是废先君之举也岂曰能贤光昭先君之令德可不务乎吾子其无废先君之功使公子冯出居于郑八月庚辰宋穆公防殇公卽位君子曰宋宣公可谓知人矣立穆公其子飨之命以义夫商颂曰殷受命咸宜百禄是荷其是之谓乎冬齐郑盟于石门寻卢之盟也庚戌郑伯之车偾于济　【四年】公与宋公爲会将寻宿之盟未及期卫人来告乱夏公及宋公遇于清　【五年】宋人取邾田邾人告于郑曰请君释憾于宋敝邑爲道郑人以王师会之伐宋入其郛以报东门之役宋人使来告命公闻其入郛也将救之问于使者曰师何及对曰未及国公怒乃止辞使者曰君命寡人同恤社稷之难今问诸使者曰师未及国非寡人之所敢知也宋人伐郑围长葛以报入郛之役也　六年春郑人来渝平更成也夏盟于艾始平于齐也秋宋人取长葛　【七年】齐侯使夷仲年来聘结艾之盟也秋宋及郑平七月庚申盟于宿公伐邾爲宋讨也　八年春齐侯将平宋卫有会期宋公以币请于卫请先相见卫侯许之故遇于犬丘齐人防平宋卫于郑秋会于温盟于瓦屋以释东门之役礼也冬齐侯使来告成三国公使众仲对曰君释三国之图以鸠其民君之惠也寡君闻命矣敢不承受君之明德　【九年】宋公不王郑伯爲王左卿士以王命讨之伐宋宋以入郛之役怨公不告命公怒绝宋使秋郑人以王命来告伐宋冬公会齐侯于防谋伐宋也　十年春王正月公会齐侯郑伯于中丘癸丑盟于邓爲师期夏五月羽父先会齐侯郑伯伐宋六月戊申公会齐侯郑伯于老桃壬戌公败宋师于菅庚午郑师入郜辛未归于我庚辰郑师入防辛巳归于我君子谓郑庄公于是乎可谓正矣以王命讨不庭不贪其土以劳王爵正之体也蔡人卫人郕人不会王命秋七月庚寅郑师入郊犹在郊宋人卫人入郑蔡人从之伐戴八月壬戌郑伯围戴癸亥克之取三师焉宋卫旣入郑而以伐戴召蔡人蔡人怒故不和而败九月戊寅郑伯入宋冬齐人郑人入郕讨违王命也　【十一年】冬十月郑伯以虢师伐宋壬戌大败宋师以报其入郑也宋不告命故不书凡诸侯有命告则书不然则否师出臧否亦如之虽及灭国灭不告败胜不告克不书于防　【桓元年】宋华父督见孔父之妻于路目逆而送之曰美而艶　二年春宋督攻孔氏杀孔父而取其妻公怒督惧遂弑殇公君子以督爲有无君之心而后动于恶故先书弑其君会于稷以成宋乱爲赂故立华氏也宋殇公立十年十一战民不堪命孔父嘉爲司马督爲大宰故因民之不堪命先宣言曰司马则然已杀孔父而弑殇公召庄公于郑而立之以亲郑以郜大鼎赂公齐陈郑皆有赂故遂相宋公夏四月取郜大鼎于宋戊申纳于大庙非礼也臧哀伯谏曰君人者将昭德塞违以临照百官犹惧或失之故昭令德以示子孙是以清庙茅屋大路越席大羮不致粢食不凿昭其俭也衮冕黻珽帯裳幅舄衡紞纮綖昭其度也藻率鞞鞛鞶厉游缨昭其数也火龙黼黻昭其文也五色比象昭其物也锡鸾和铃昭其声也三辰旂旗昭其明也夫德俭而有度登降有数文物以纪之声明以发之以临照百官百官于是乎戒惧而不敢易纪律今灭德立违而寘其赂器于大庙以明示百官百官象之其又何诛焉国家之败由官邪也官之失德宠赂章也郜鼎在庙章孰甚焉武王克商迁九鼎于雒邑义士犹或非之而况将昭违乱之赂器于大庙其若之何公不听周内史闻之曰臧孙达其有后于鲁乎君违不忘谏之以德
　　春秋以前鲁宋有黄之师齐郑有卢之盟鲁郑有狐壤之战隐公初立首盟邾宋齐郑寻盟其交益固四年之中郑有共叔之乱宋有子冯之偪卫有州吁之弑郑滑在卫宋冯在郑寤生搆难州吁兴戎东诸侯之党树天下始多事矣于时齐郑爲一党鲁与宋卫陈蔡爲一党五国连兵两伐郑国宋主其兵卫倡其谋我与陈蔡悉从事于二国者也乃州吁旣诛郑怨未平邾人告病宋衅复起一嵗之内郑宋两报隐胡不信因行人之失辞輙弃誓盟宋使絶而齐郑之交来焉独是一邾也旣盟蔑而复伐之一宋也旣遇清而又败之十一年之中五年党宋六年党郑盖以守信不固而郑始得间之也狡尔寤生易祊归郜以固我交自是入许败周无忧东顾矣郑之与宋仇讐已深瓦屋甫平而假命讨违总以偿其私憾宋何不幸疆场日烦督怀无君巧鼓民怒曰十年十一战十一战者何隐四年围郑东门一也取其禾二也五年取邾田三也邾宋入其郛四也围长葛五也九年郑以王命伐宋六也十年败于菅七也入郑八也伐戴九也郑伯入宋十也十一年大败宋师十一也奸雄之徒旣愚民以自利又行赂以免祸此春秋所深病也爲宋穆公者曰先君舍其子而立寡人寡人亦立之呜呼使与夷也贤柰何亟战而无度使与夷也不贤先君舍之已立之未闻道矣是故让国非云易也苟有伯夷大伯之德与识则中子立而孤竹存季厯嗣而周室昌苟无其德与识虽子郢之贤尚啓蒯輙之争季子之贞犹开僚光之乱宋国日战虽曰州吁惑之吾谓必自穆公始之也况穆公知以国与殇而不知所以处殇委冯于暴郑以逼处此属有邻国搆于其间此则曰除害也彼则曰恶冯也数战民疑乱由中作独一孔父正色立朝而流言复兴殇公至此一独夫耳奸臣贼子因乱生心弑殇公而召子冯以求援于诸国经曰以成宋乱传曰爲赂立华自是督且世执政矣上无天子之诛下无方伯之讨东诸侯咸受赂以相之督之流亦何惮而不弑君也哉
　　陈佗之乱
　　【隐六年】五月庚申郑伯侵陈大获往嵗郑伯请成于陈陈侯不许五父谏曰亲仁善邻国之宝也君其许郑陈侯曰宋卫实难郑何能爲遂不许君子曰善不可失恶不可长其陈桓公之谓乎长恶不悛从自及也虽欲救之其将能乎商书曰恶之易也如火之燎于原不可乡迩其犹可扑灭周任有言曰爲国家者见恶如农夫之务去草焉芟夷蕰崇之绝其本根勿使能殖则善者信矣【七年】陈及郑平十二月陈五父如郑涖盟壬申及郑伯
　　盟防如忘泄伯曰五父必不免不頼盟矣郑良佐如陈涖盟辛巳及陈侯盟亦知陈之将乱也　【桓公】五年春正月甲戌己丑陈侯鲍卒再赴也于是陈乱文公子佗杀大子免而代之公疾病而乱作国人分散故再赴明年经书蔡人杀陈佗称杀称名杜武库以爲未会诸侯然是秋从王伐郑陈佗与焉不得谓之未会诸侯胡文定曰蔡知佗之爲贼陈不以佗爲君五父之罪内外着闻春秋断以大义不得称爵也吾观其亲仁善隣之谏亦似有识之流而身蹈簒逆之罪语云寸有所长岂不信哉然而卽位逾年天子不讨国人不怒夫亦可以泰然爲君矣而淫猎是尚死同匹夫乱贼之名昭于二国非不幸也
　　周郑繻葛之战
　　【隐三年】郑武公庄公爲平王乡士王贰于虢郑伯怨王王曰无之故周郑交质王子狐爲质于郑郑公子忽爲质于周王崩周人将畀虢公政四月郑祭足帅师取温之麦秋又取成周之禾周郑交恶君子曰信不由中质无益也明恕而行要之以礼虽无有质谁能间之苟有明信涧谿沼沚之毛苹蘩蕰藻之菜筐莒锜釜之器潢污行潦之水可荐于鬼神可羞于王公而况君子结二国之信行之以礼又焉用质风有采蘩采苹雅有行苇泂酌昭忠信也　【六年】郑伯如周始朝桓王也王不礼焉周桓公言于王曰我周之东迁晋郑焉依善郑以劝来者犹惧不蔇况不礼焉郑不来矣　【八年】夏虢公忌父始作卿士于周八月丙戌郑伯以齐人朝王礼也　【十一年】王取邬刘蔿邘之田于郑而与郑人苏忿生之田温原絺樊隰郕攅茅向盟州陉隤怀君子是以知桓王之失郑也恕而行之德之则也礼之经也已弗能有而以与人人之不至不亦宜乎　【桓五年】王夺郑伯政郑伯不朝秋王以诸侯伐郑郑伯御之王爲中军虢公林父将右军蔡人卫人属焉周公黑肩将左军陈人属焉郑子元请爲左拒以当蔡人卫人爲右拒以当陈人曰陈乱民莫有鬭心若先犯之必奔王防顾之必乱蔡卫不枝固将先奔旣而□于王防可以集事从之曼伯爲右拒祭仲足爲左拒原繁高渠弥以中军奉公爲鱼丽之陈先偏后伍伍承弥缝战于繻葛命二拒曰旝动而鼔蔡卫陈皆奔王防乱郑师合以攻之王卒大败祝聃射王中肩王亦能军祝聃请从之公曰君子不欲多上人况敢陵天子乎苟自救也社稷无陨多矣夜郑伯使祭足劳王且问左右　【七年】夏盟向求成于郑旣而背之秋郑人齐人卫人伐盟向王迁盟向之民于郏
　　呜呼君尊臣卑古今之大防也使君而不君臣而不臣天下之纲纪紊矣其何一尊之有余稽周自文武成康号爲全盛并建支庶以屏王室自是以降周道寖衰昭王南征不复穆王征犬戎荒服不至懿王之世诗人作刺至于厉王乃流于彘乱自京师始而共和行政焉宣王中兴北征玁狁南平徐淮然而南国防师周亦不竞幽王无道西戎内侵防有骊山之祸平王东迁内赖周召之辅外借侯伯之功故郑桓死而新郑建晋文劳而彤弓锡秦襄战而周土封盖周虽多故亦唯是蛮夷戎狄尚赖伯叔甥舅以鎭定之不闻有兄弟之国敢以一矢加王如郑庄者也夫郑出自厉王宣王之母弟也始封咸林密迩西京旣而寄帑虢郐在成周又畿内焉以情则周之懿亲也以国则周之左右藩辅也况雒邑弹丸之区无山川之险阻西迫秦翟南接荆楚傥有外侮犹赖尔郑以朝夕夹辅王家不谓世职司徒方假王灵以雄视甸服而敢修小怨庄公之罪浮于戎狄矣左氏谓虢公作乡士郑犹朝王其后易田夺政郑始不朝王以三国来伐郑伯御之其夜遣问劳仅思自救信斯言也庄守臣节桓失怀绥繻葛一败直自取耳不知君臣之间有讨无战天子有爵夫谁敢争郑伯何人而挟王质子两掠京畿天子震怒敢抗王师鱼丽拒战有若敌国天威不行伊谁咎与夫陈蔡及卫皆郑之怨雠也名曰从王实以修其私憾然而王亲将军三君不出师无法纪民鲜鬭心是王师之败又三国之咎也以吾考之王诗桓王失信诸侯背叛搆怨连祸王师败伤君子不乐其生爲诗曰有爰爰雉离于罗我生之初尚无爲我生之后逢此百罹尚寐无吪有诗如是是桓王亦非能伐人者然而君臣无狱况于用兵苟能谢罪入朝臣道不亏天怒可解胡爲乎旝鼔抗命矢集王肩而文过饰罪吾谁欺乎春秋隐桓之际诸侯之彊忍不仁者无如郑庄公而善爲巧辞以文其说试观易田曰假袭纪曰朝逐其弟而愧糊口离其母而赋大隧灭许而分其国则曰我无利此土射王而中其肩犹曰不敢陵天子其于君臣母子兄弟邻国之间莫不内肆奸贪而外爲恭顺设有圣天子出必以郑庄公爲首诛焉
　　楚武始彊
　　【桓二年】蔡侯郑伯会于邓始惧楚也　【六年】楚武王侵随使防章求成焉军于瑕以待之随人使少师董成鬭伯比言于楚子曰吾不得志于汉东也我则使然我张吾三军而被吾甲兵以武临之彼则惧而协以谋我故难间也汉东之国随爲大随张必弃小国小国离楚之利也少师侈请羸师以张之熊率且比曰季梁在何益鬭伯比曰以爲后图少师得其君王毁军而纳少师少师归请追楚师随侯将许之季梁止之曰天方授楚楚之羸其诱我也君何急焉臣闻小之能敌大也小道大淫所谓道忠于民而信于神也上思利民忠也祝史正辞信也今民馁而君逞欲祝史矫举以祭臣不知其可也公曰吾牲牷肥腯粢盛丰备何则不信对曰夫民神之主也是以圣王先成民而后致力于神故奉牲以告曰博硕肥腯谓民力之普存也谓其畜之硕大藩滋也谓其不疾瘯蠡也谓其备腯咸有也奉盛以告曰絜粢丰盛谓其三时不害而民和年丰也奉酒醴以告曰嘉栗旨酒谓其上下皆有嘉德而无违心也所谓馨香无谗慝也故务其三时修其五教亲其九族以致其禋祀于是乎民和而神降之福故动则有成今民各有心而鬼神之主君虽独丰其何福之有君姑修政而亲兄弟之国庶免于难随侯惧而修政楚不敢伐　【八年】随少师有宠楚鬭伯比曰可矣雠有衅不可失也夏楚子合诸侯于沈鹿黄随不会使防章让黄楚子伐随军于汉淮之间季梁请下之弗许而后战所以怒我而怠寇也少师谓随侯曰必速战不然将失楚师随侯御之望楚师季梁曰楚人上左君必左无与王遇且攻其右右无良焉必败偏败众乃携矣少师曰不当王非敌也弗从战于速杞随师败绩随侯逸鬭丹获其戎车与其戎右少师秋随及楚平楚子将不许鬭伯比曰天去其疾矣随未可克也乃盟而还　【九年】巴子使韩服告于楚请与邓爲好楚子使道朔将巴客以聘于邓邓南鄙鄾人攻而夺之币杀道朔及巴行人楚子使防章让于邓邓人弗受夏楚使鬭廉帅师及巴师围鄾邓养甥聃甥帅师救鄾三逐巴师不克鬭廉衡陈其师于巴师之中以战而北邓人逐之背巴师而夹攻之邓师大败鄾人宵溃　【十一年】楚屈瑕将盟贰轸郧人军于蒲骚将与随绞州蓼伐楚师莫敖患之鬭廉曰郧人军其郊必不诫且日虞四邑之至也君次于郊郢以御四邑我以鋭师宵加于郧郧有虞心而恃其城莫有鬭志若败郧师四邑必离莫敖曰盍请济师于王对曰师克在和不在众商周之不敌君之所闻也成军以出又何济焉莫敖曰卜之对曰卜以决疑不疑何卜遂败郧师于蒲骚防盟而还　【十二年】楚伐绞军其南门莫敖屈瑕曰绞小而轻轻则寡谋请无扞采樵者以诱之从之绞人获三十人明日绞人争出驱楚役徒于山中楚人坐其北门而覆诸山下大败之爲城下之盟而还伐绞之役楚师分涉于彭罗人欲伐之使伯嘉谍之三廵数之　十三年春楚屈瑕伐罗鬭伯比送之还谓其御曰莫敖必败举趾高心不固矣遂见楚子曰必济师楚子辞焉入告夫人邓曼邓曼曰大夫其非众之谓其谓君抚小民以信训诸司以德而威莫敖以刑也莫敖狃于蒲骚之役将自用也必小罗君若不鎭抚其不设备乎夫固谓君训众而好鎭抚之召诸司而劝之以令德见莫敖而告诸天之不假易也不然夫岂不知楚师之尽行也楚子使赖人追之不及莫敖使狥于师曰谏者有刑及鄢乱次以济遂无次且不设备及罗罗与卢戎两军之大败之莫敖缢于荒谷羣帅囚于冶父以听刑楚子曰孤之罪也皆免之　【庄公】四年春王三月楚武王荆尸授师孑焉以伐随将齐入告夫人邓曼曰余心荡邓曼叹曰王禄尽矣盈而荡天之道也先君其知之矣故临武事将发大命而荡王心焉若师徒无亏王薨于行国之福也王遂行防于樠木之下令尹鬭祁莫敖屈重除道梁溠营军临随随人惧行成莫敖以王命入盟随侯且请爲会于汉汭而还济汉而后发丧　【十八年】初楚武王克权使鬭缗尹之以叛围而杀之迁权于那处使阎敖尹之及文王卽位与巴人伐申而惊其师巴人叛楚而伐那处取之遂门于楚门敖游涌而逸楚子杀之其族爲乱冬巴人因之以伐楚　十九年春楚子御之大败于津还鬻拳弗纳遂伐黄败黄师于踖陵还及湫有疾夏六月庚申防鬻拳葬诸夕室亦自杀也而葬于绖皇初鬻拳强谏楚子楚子弗从临之以兵惧而从之鬻拳曰吾惧君以兵罪莫大焉遂自刖也楚人以爲大阍谓之大伯使其后掌之君子曰鬻拳可谓爱君矣谏以自纳于刑刑犹不忘纳君于善　【僖二十年】随以汉东诸侯叛楚冬鬭谷于菟帅师伐随取成而还君子曰随之见伐不量力也量力而动其过鲜矣善败由己而由人乎哉诗曰岂不夙夜谓行多露
　　邓之会传曰始惧楚也曷言乎始惧也中国患楚自此始周夷王之世熊渠僣王然而寻去其号是犹知畏天子也及平王末蚡冐于是乎啓濮是犹未蚕食诸夏也武王之立当王室益衰诸侯多故曲沃庶也而偪晋郑伯臣也而抗王鲁卫陈宋臣弑其君中国多难自顾不遑自是荆蛮之主侈然不复避中国矣蔡郑及邓密迩长蛇邓尤偪处甘爲地主三国震动协谋春秋伤之曰此楚二百年来猾夏之始事故谨而书之也考武之伐随也曰我有敝甲欲以观中国之政请王室尊吾号随侯爲之请于王王室不听旣而曰吾先鬻熊文王之师也蛮夷皆率服而王不加号乃自立爲王然则会邓之日楚尚未王而诸姬恐惧假令不死方城之外非中国有也其爲患宁止随黄绞罗之区耶夫随以汉东小侯愓于季梁之言楚终不能得志至成王子文出师仅亦取成春秋之国小而能自彊者信莫如随矣今三国不能自立而止爲会以求安自是邓灭蔡虏郑伐不闻其相救焉君子曰政之不修会无益也吾观楚自武王防于伐随之役而文王防于伐黄之师天方授楚厯世好兵至死罔懈穆庄之业已基于此而东诸侯之支楚曾无自彊如随者中国之不竞又何足怪也哉
　　秦纳芮取梁
　　【桓三年】芮伯万之母芮姜恶芮伯之多宠人也故逐之出居于魏　【四年】秋秦师侵芮败焉小之也冬王师秦师围魏执芮伯以归　【十年】秋秦人纳芮伯万于芮　【僖十八年】梁伯益其国而不能实也命曰新里秦取之　十九年春遂城而居之梁亡不书其主自取之也初梁伯好土功亟城而弗处民罢而弗堪则曰某冦将至乃沟公宫曰秦将袭我民惧而溃秦遂取梁
　　秦以文公之四十四年入春秋凡八传而至穆公春秋略其文传中止记纳芮一事亦不言何公按执芮伯当在宁公之世纳芮当在出子之世而取梁则在穆公之世间尝考之竹书周桓王五年芮人乘京十一年芮伯万出奔魏十二年王师秦师围魏取芮伯万而东之十三年戎人逆芮伯万于郊文异于此史迁记秦事最详有宁公灭亳取荡氏武公伐彭戏伐邽冀戎灭小虢诸事而无纳芮之文盖古史缺焉不备诸家各据所见而志之或畧或详不可同论而厚诬也传所称穆公霸西戎贤矣以所闻襄公定天子以来非小弱也故附论焉
　　王子克之乱
　　【桓十八年】周公欲弑庄王而立王子克辛伯告王遂与王杀周公黑肩王子克奔燕初子仪有宠于桓王桓王属诸周公辛伯谏曰并后匹嫡两政耦国乱之本也周公弗从故及
　　周室之乱非诸侯故也大抵起于并后匹嫡而乱人乘以爲利者也在昔携王奸位王室播迁周几不祀乃又不鉴子仪谋弑起于桓王之宠子頽僣立始于王姚之嬖叔带作乱生于惠后之奸爰及子朝东西二王龙战五载乱靡有定谁生厉阶则景王之宠爲之也辛伯之言不其然与黑肩知有桓王之宠而未明嫡庶之义事败杀身诚无足道若辛伯之先识祸端终戡大乱大臣之匡定王室方于公旦亦无愧焉文姜之乱
　　【桓三年】会于嬴成昏于齐也秋公子翚如齐逆女修先君之好故曰公子齐侯送姜氏非礼也凡公女嫁于敌国姊妹则上乡送之以礼于先君公子则下乡送之于大国虽公子亦上卿送之于天子则诸卿皆行公不自送于小国则上大夫送之冬齐仲年来聘致夫人也　【六年】九月丁卯子同生以大子生之礼举之接以大牢卜士负之士妻食之公与文姜宗妇命之公问名于申繻对曰名有五有信有义有象有假有类以名生爲信以德命爲义以类命爲象取于物爲假取于父爲类不以国不以官不以山川不以隐疾不以畜牲不以器币周人以讳事神名终将讳之故以国则废名以官则废职以山川则废主以畜牲则废祀以器币则废礼晋以僖侯废司徒宋以武公废司空先君献武废二山是以大物不可以命公曰是其生也与吾同物命之曰同　十八年春公将有行遂与姜氏如齐申繻曰女有家男有室无相渎也谓之有礼易此必败公会齐侯于泺遂及文姜如齐齐侯通焉公谪之以告夏四月丙子享公使公子彭生乘公公薨于车鲁人告于齐曰寡君畏君之威不敢宁居来脩旧好礼成而不反无所归咎恶于诸侯请以彭生除之齐人杀彭生　【庄公】元年春不称卽位文姜出故也三月夫人孙于齐不称姜氏絶不爲亲礼也秋筑王姬之馆于外爲外礼也　二年冬夫人姜氏会齐侯于禚书奸也　三年春溺会齐师伐卫疾之也七年春文姜会齐侯于防齐志也　八年春治兵于庙礼也夏师及齐师围郕郕降于齐师仲庆父请伐齐师公曰不可我实不德齐师何罪罪我之由夏书曰臯陶迈种德德乃降姑务脩德以待时乎秋师还君子以是善鲁庄公
　　观于齐鲁之乱而知天道不爽如是其昭然也桓公不死于本国而死于齐天盖巧于假手以爲隐公复讐而因以终稔齐侯之恶以毙其身吉凶影响可不畏与春秋于齐鲁爲昏之事详书于经说者曰成昏逆送咸不以正始合失礼焉得善终固无足论若夫齐僖小霸雄长东方而于国储无世子之教爱女无公宫之训文姜一嫁两国行秽春秋病襄兼以病僖也考之隐桓之世中国之壤地甲兵无如齐者瓦屋之会则参盟矣伐宋之役则连诸侯矣参盟者主盟之渐连诸侯者搂诸侯以伐诸侯之渐桓文之事实权舆焉乃计不出此乱国是亲鲁桓簒逆且与之昏且亲送之东方之事盖可知矣然而仲年旣聘之后齐使中绝战鬭数加二国名虽昏姻势渐仇雠襄公嗣立战奚侵疆亦未尝与鲁深结好也俄而夫妇如齐谁使然与读桓公之春秋至王室三聘列国六朝弑逆之贼南靣无恙而朝聘屡接似非天道孰知正以骄淫其志与一妇人招摇人国谓若我何留连三月乐死忘归而丑章狐绥祸中搚干天实厌逆夺其魂魄非一日矣庄公不能爲亲复讐反听其命田猎则从征伐则偕爲文姜者岂弟翺翔宣淫如志而庄公不耻故齐风南山刺襄公而继之以敝笱以刺鲁桓载驱刺襄公而继之以猗嗟以刺鲁庄鲁有一姜氏而两世蒙耻乱贼簒国祸流子孙可畏也哉齐襄灭纪
　　【隐元年】八月纪人伐夷夷不告故不书　【二年】莒子娶于向向姜不安莒而归夏莒人入向以姜氏还九月纪裂繻来逆女卿爲君逆也冬纪子帛莒子盟于密鲁故也【八年】公及莒人盟于浮来以成纪好也　【桓五年】夏齐侯郑伯朝于纪欲以袭之纪人知之　【六年】夏会于成纪来谘谋齐难也冬纪侯来朝请王命以求成于齐公告不能【八年】祭公来遂逆王后于纪礼也　九年春纪季姜归
　　于京师凡诸侯之女行唯王后书　十七年春盟于黄平齐纪且谋卫故也夏及齐师战于奚疆事也于是齐人侵鲁疆疆吏来告公曰疆埸之事愼守其一而备其不虞姑尽所备焉事至而战又何谒焉　【庄三年】秋纪季以酅入于齐纪于是乎始判冬公次于滑将会郑伯谋纪故也郑伯辞以难凡师一宿爲舍再宿爲信过信爲次　【四年】纪侯不能下齐以与纪季夏纪侯大去其国违齐难也
　　灭纪断非复雠也二国唇齿自僖公卽欲袭之齐之利纪己非一日天下无霸小国不宁奔走干旋唯图免祸妃则鲁女女爲王后婚媾重于一时纪是以少延无何而桓王崩纪失恃矣天诱其衷齐僖陨命乃襄公初立鲁方爲平輙复战奚盟何足信无何而桓公薨纪益失恃矣季知必亡以酅求成曰请后五庙以存姑姊妹明年而纪侯大去纪亡矣其后二十余年经书叔姬防纪以小国遭时不造介弟慕微子之义庶妃矢共姜之操纪之国亡而不亡也襄之九世祖譛杀于纪复雠之义杀其君而不有其土今也酅入而季在国去而君存齐之雠复而不复也
　　衞惠窃立
　　【桓十六年】初衞宣公烝于夷姜生急子属诸右公子爲之娶于齐而美公取之生寿及朔属寿于左公子夷姜缢宣姜与公子朔搆急子公使诸齐使盗待诸莘将杀之寿子告之使行不可曰弃父之命恶用子矣有无父之国则可也及行饮以酒寿子载其旌以先盗杀之急子至曰我之求也此何罪请杀我乎又杀之二公子故怨惠公十一月左公子泄右公子职立公子黔牟惠公奔齐【庄五年】冬伐衞纳惠公也　六年春王人救衞夏衞侯
　　入放公子黔牟于周放甯跪于秦杀左公子泄右公子职乃卽位君子以二公子之立黔牟爲不度矣夫能固位者必度于本末而后立衷焉不知其本不谋知本之不枝弗强诗云本枝百世冬齐人来归衞宝文姜请之也
　　甚哉衞之不幸也州吁方诛宣公又以淫乱继之上烝夷姜下取急妇淫风化于国中防有数世之祸迄今读衞风至匏叶新台诸篇不堪言矣独是于鸟兽乱行之时而急寿能以死相让二子乘舟今古同闵乃知节义之人当时穷而益着方类何足拘焉宣公旣殁黔牟爲急母弟以次当立二子不以此时拒朔使其在位四年而忽逐之何故公羊氏曰朔得罪于天子越在岱隂齐属负兹舍不卽罪然则惠立之日籧篨虽陨牝鸡方鸣二公子虽欲图尚无其间今也开衅王室正罪有辞抗义援立因隙爲功逆朔之罪天下共闻一大快举也柰何五国受宝助乱王师不竞竟使佩韘之童子贼守正之大臣岂其天未厌乱抑将有以大灭衞乎二子不幸无功而左氏乃讥其不度抑过矣
　　郑厉簒国
　　【隐七年】郑公子忽在王所故陈侯请妻之郑伯许之乃成昏　【八年】四月甲辰郑公子忽如陈逆妇嬀辛亥以嬀氏归甲寅入于郑陈鍼子送女先配而后祖鍼子曰是下爲夫妇诬其祖矣非礼也何以能育　【九年】北戎侵郑郑伯御之患戎师曰彼徒我车惧其侵轶我也公子突曰使勇而无刚者尝防而速去之君爲三覆以待之戎轻而不整贪而无亲胜不相让败不相救先者见获必务进进而遇覆必速奔后者不救则无继矣乃可以逞从之戎人之前遇覆者奔祝聃逐之衷戎师前后击之尽殪戎师大奔十一月甲寅郑人大败戎师　【桓六年】北戎伐齐齐侯使乞师于郑郑大子忽帅师救齐六月大败戎师获其二帅大良少良甲首三百以献于齐于是诸侯之大夫戍齐齐人馈之饩使鲁爲其班后郑郑忽以其有功也怒故有郎之师公之未昏于齐也齐侯欲以文姜妻郑大子忽大子忽辞人问其故大子曰人各有耦齐大非吾耦也诗云自求多福在我而已大国何爲君子曰善自爲谋及其败戎师也齐侯又请妻之固辞人问其故大子曰无事于齐吾犹不敢今以君命奔齐之急而受室以归是以师昏也民其谓我何遂辞诸郑伯　【十年】冬齐衞郑来战于郎我有辞也初北戎病齐诸侯救之郑公子忽有功焉齐人饩诸侯使鲁次之鲁以周班后郑郑人怒请师于齐齐人以衞师助之故不称侵伐先书齐衞王爵也　十一年春齐衞郑宋盟于恶曹郑昭公之败北戎也齐人将妻之昭公辞祭仲曰必取之君多内宠子无大援将不立三公子皆君也弗从夏郑庄公防初祭封人仲足有宠于庄公庄公使爲卿爲公娶邓曼生昭公故祭仲立之宋雍氏女于郑庄公曰雍姞生厉公雍氏宗有宠于宋庄公故诱祭仲而执之曰不立突将死亦执厉公而求赂焉祭仲与宋人盟以厉公归而立之秋九月丁亥昭公奔衞己亥厉公立【十二年】公欲平宋郑秋公及宋公盟于句渎之丘宋成
　　未可知也故又会于虚冬又会于龟宋公辞平故与郑伯盟于武父遂帅师而伐宋战焉宋无信也君子曰茍信不继盟无益也诗云君子屡盟乱是用长无信也【十三年】宋多责赂于郑郑不堪命故以纪鲁及齐与宋衞燕战不书所战后也郑人来请修好　十四年春防于曹曹人致饩礼也夏郑子人来寻盟且修曹之会冬宋人以诸侯伐郑报宋之战也焚渠门入及大逵伐东郊取牛首以大宫之椽归爲卢门之椽　【十五年】祭仲专郑伯患之使其壻雍纠杀之将享诸郊雍姬知之谓其母曰父与夫孰亲其母曰人尽夫也父一而已胡可比也遂告祭仲曰雍氏舍其室而将享子于郊吾惑之以告祭仲杀雍纠尸诸周氏之汪公载以出曰谋及妇人宜其死也夏厉公出奔蔡六月乙亥昭公入秋郑伯因栎人杀檀伯而遂居栎冬会于袲谋伐郑将纳厉公也弗克而还　十六年春正月会于曹谋伐郑也夏伐郑秋七月公至自伐郑以饮至之礼也　【十七年】初郑伯将以高渠弥爲卿昭公恶之固谏不听昭公立惧其杀己也辛卯弑昭公而立公子亹君子谓昭公知所恶矣公子逹曰高伯其爲戮乎复恶己甚矣　【十八年】秋齐侯师于首止子亹会之高渠弥相七月戊戌齐人杀子亹而轘高渠弥祭仲逆郑子于陈而立之是行也祭仲知之故称疾不往人曰祭仲以知免仲曰信也　【庄十四年】郑厉公自栎侵郑及大陵获傅瑕傅瑕曰茍舍我吾请纳君与之盟而赦之六月甲子傅瑕杀郑子及其二子而纳厉公初内蛇与外蛇鬭于郑南门中内蛇死六年而厉公入公闻之问于申繻曰犹有妖乎对曰人之所忌其气焰以取之妖由人兴也人无衅焉妖不自作人弃常则妖兴故有妖厉公入遂杀傅瑕使谓原繁曰傅瑕贰周有常刑旣伏其罪矣纳我而无二心者吾皆许之上大夫之事吾愿与伯父图之且寡人出伯父无里言入又不念寡人寡人憾焉对曰先君桓公命我先人典司宗祏社稷有主而外其心其何贰如之苟主社稷国内之民其谁不爲臣臣无二心天之制也子仪在位十四年矣而谋召君者庸非贰乎庄公之子犹有八人若皆以官爵行赂劝贰而可以济事君其若之何臣闻命矣乃缢而死　【十六年】郑伯自栎入缓告于楚秋楚伐郑及栎爲不礼故也郑伯治与于雍纠之乱者九月杀公子阏刖强鉏公父定叔出奔衞三年而复之曰不可使共叔无后于郑使以十月入曰良月也就盈数焉君子谓强鉏不能衞其足
　　诗传曰公子五争齐楚交伐郑国大乱其臣谋欲谏而救之赋箨兮序曰出其东门闵乱也公子五争兵革不息男女相弃民人思保其室家焉五争者子突两立忽及亹仪各一是也夫郑庄不仁好搆人之骨肉而乱其国于宋尤甚宋庄在郑则欲纳之华督弑殇立庄则爲会于稷以成之然则子冯处郑日久习见其诈特得国之初尚屈于郑是以在位八年其行事不见于经一旦郑庄身殁嫡庶交争宋庄于是效其故智首开难端推刃寻雠天道之好还讵不信哉曩者会稷之役鲁郑齐陈实同其事今也宋庄纳厉求赂成衅鲁不能和輙比郑以雠宋是以赂合者仍以赂离然而宋战方新昭公入国会袲会曹鲁宋同之春秋之诸侯何常之有吾攷郑忽以庄公世嫡卽无大援分固当立不幸遭国多难诗人刺其辞昏失助爲赋有女同车不知文姜内淫行比娄猪齐襄不君国刺雄狐方杀鲁桓岂遂庇郑忽之辞昏若有先几事之成败何足论焉独是祭仲反覆不臣肆行废立有乱国之实而不有弑君之名权诈相济没齿无恙可谓狡矣
　　齐襄之弑
　　【庄八年】齐侯使连称管至父戍葵丘瓜时而往曰及瓜而代期戍公问不至请代弗许故谋作乱僖公之母弟曰夷仲年生公孙无知有宠于僖公衣服礼秩如适襄公绌之二人因之以作乱连称有从妺在公宫无宠使间公曰捷吾以女爲夫人冬十二月齐侯游于姑棼遂田于贝丘见大豕从者曰公子彭生也公怒曰彭生敢见射之豕人立而啼公惧队于车伤足防屦反诛屦于徒人费弗得鞭之见血走出遇贼于门刼而束之费曰我奚御哉袒而示之背信之费请先入伏公而出鬭死于门中石之纷如死于阶下遂入杀孟阳于床曰非君也不类见公之足于戸下遂弑之而立无知初襄公立无常鲍叔牙曰君使民慢乱将作矣奉公子小白出奔莒乱作管夷吾召忽奉公子纠来奔初公孙无知虐于雍廪　九年春雍廪杀无知公及齐大夫盟于蔇齐无君也夏公伐齐纳子纠桓公自莒先入秋师及齐师战于干时我师败绩公防戎路传乘而归秦子梁子以公旗辟于下道是以皆止鲍叔帅师来言曰子纠亲也请君讨之管召讐也请受而甘心焉乃杀子纠于生窦召忽死之管仲请囚鲍叔受之及堂阜而税之归而以告曰管夷吾治于高傒使相可也公从之　十年春齐师伐我公将战曹刿请见其乡人曰肉食者谋之又何间焉刿曰肉食者鄙未能远谋乃入见问何以战公曰衣食所安弗敢专也必以分人对曰小惠未徧民弗从也公曰牺牲玉帛弗敢加也必以信对曰小信未孚神弗福也公曰小大之狱虽不能察必以情对曰忠之属也可以一战战则请从公与之乘战于长勺公将鼓之刿曰未可齐人三鼓刿曰可矣齐师败绩公将驰之刿曰未可下视其辙登轼而望之曰可矣遂逐齐师旣克公问其故对曰夫战勇气也一鼓作气再而衰三而竭彼竭我盈故克之夫大国难测也惧有伏焉吾视其辙乱望其旗靡故逐之夏六月齐师宋师次于郎公子偃曰宋师不整可败也宋败齐必还请击之公弗许自雩门窃出蒙臯比而先犯之公从之大败宋师于乘丘齐师乃还齐侯之出也过谭谭不礼焉及其入也诸侯皆贺谭又不至冬齐师灭谭谭无礼也谭子奔莒同盟故也【十一年】冬齐侯来逆共姬　【十三年】冬盟于柯始及齐平也鲁桓之死齐杀彭生及齐襄之弑彭生见焉此正庄公复讐时也昔者公年尚幼齐襄方彊姜氏内制难以爲谋是犹可原之曰公非忘讐力不能耳今者戸下难发襄身被殱公以此时仗义问罪别立贤君复讐之义天下着闻先君之怨至此雪矣惜乎庄非其人无知之立晏然弗知计阻小白唯纠是助佐其不当立者以攻其当立者干时一败仅获传乘鲍子来伐纠亦不保谷梁氏讥之曰以千乘之鲁不能存一子纠以公爲病矣齐桓图霸亟欲得鲁而北杏之会陈蔡景从鲁人独后者中怀纳纠之隙犹豫未前桓独捐弃前怨爲柯之盟信义是尚彼曹沬手劒要盟请田亦何爲也哉或曰二国世仇桓公虽覇岂忍遽从不知先公之死庄公忘之久矣况乎齐襄已杀桓复奚讐庄公果于取襄之女而独疑于从桓之会其于利害之际勤矣其于复讐之义则未也
　　曲沃并晋
　　【隐五年】曲沃庄伯以郑人邢人伐翼王使尹氏武氏助之翼侯奔随曲沃叛王秋王命虢公伐曲沃而立哀侯于翼　【六年】翼九宗五正顷父之子嘉父逆晋侯于随纳诸鄂晋人谓之鄂侯　【桓二年】初晋穆侯之夫人姜氏以条之役生大子命之曰仇其弟以千亩之战生命之曰成师师服曰异哉君之名子也夫名以制义义以出礼礼以体政政以正民是以政成而民听易则生乱嘉耦曰妃怨耦曰仇古之命也今君命大子曰仇弟曰成师始兆乱矣兄其替乎惠之二十四年晋始乱故封桓叔于曲沃靖侯之孙栾賔之师服曰吾闻国家之立也本大而末小是以能固故天子建国诸侯立家卿置侧室大夫有贰宗士有子弟庶人工商各有分亲皆有等衰是以民服事其上而下无觊觎今晋甸侯也而建国本旣弱矣其能久乎惠之三十年晋潘父弑昭侯而纳桓叔不克晋人立孝侯惠之四十五年曲沃庄伯伐翼弑孝侯翼人立其弟鄂侯鄂侯生哀侯哀侯侵陉庭之田陉庭南鄙啓曲沃伐翼　三年春曲沃武公伐翼次于陉庭韩万御戎梁爲右逐翼侯于汾隰骖絓而止夜获之及栾共叔　【七年】冬曲沃伯诱晋小子侯杀之八年春灭翼冬王命虢仲立晋哀侯之弟缗于晋　【九年】秋虢仲芮伯梁伯荀侯贾伯伐曲沃　【庄十六年】王使虢公命曲沃伯以一军爲晋侯　十八年春虢公晋侯朝王王飨醴命之宥皆赐玉五瑴马三匹非礼也王命诸侯名位不同礼亦异数不以礼假人　【二十三年】晋桓庄之族偪献公患之士蔿曰去富子则羣公子可谋也己公曰尔试其事士蔿与羣公子谋譛富子而去之　【二十四年】晋士蔿又与羣公子谋使杀游氏之二子士蔿告晋侯曰可矣不过二年君必无患　【二十五年】晋士蔿使羣公子尽杀游氏之族乃城聚而处之冬晋侯围聚尽杀羣公子二十六年春晋士蔿爲大司空夏士蔿城绛以深其
　　宫
　　曲沃之无道也六弑其君矣昭侯文侯子也桓叔文侯弟也曲沃之封邑大于国潘父作难于内而昭侯被弑旣而昭侯之子孝侯桓叔弑之孝侯之子鄂侯庄伯弑之鄂侯之子哀侯缗侯与哀侯之子小子侯武公灭之遂以并晋其弑其君也犹掇之尔周室播迁王纲废堕不能正其罪而反助之天子凌夷于上奸回亦何惧之有未几而并叛王矣三世济恶侈然骄恣方改夏朔岂假周命缗侯立而旋亡天王受其赂器齐桓初伯威未及远周之衰也何可问也夫唐叔以成王介弟剪桐受封以来及文侯甫九世耳犬戎之乱犹能以王室懿亲身戡国难我周之东迁实式赖之其遗烈犹未远也柰何骨肉肇乱祸成耦国椒聊扬水民乐爲谋抑亦盛衰之有定数岂命名之果足以招尤耶
　　宋闵之弑
　　【庄公】十一年夏宋爲乘丘之役故侵我公御之宋师未陈而薄之败诸鄑凡师敌未陈曰败某师皆陈曰战大崩曰败绩得隽曰克覆而败之曰取某师京师败曰王师败绩于某秋宋大水公使吊焉曰天作淫雨害于粢盛若之何不吊对曰孤实不敬天降之灾又以爲君忧拜命之辱臧文仲曰宋其兴乎禹汤罪己其兴也悖焉桀纣罪人其亡也忽焉且列国有凶称孤礼也言惧而名礼其庶乎旣而闻之曰公子御説之辞也臧孙达曰是宜爲君有恤民之心乘丘之役公以金仆姑射南宫长万公右歂孙生抟之宋人请之宋公靳之曰始吾敬子今子鲁囚也吾弗敬子矣病之　十二年秋宋万弑闵公于蒙泽遇仇牧于门批而杀之遇大宰督于东宫之西又杀之立子游羣公子奔萧公子御说奔亳南宫牛猛获帅师围亳冬十月萧叔大心及戴武宣穆庄之族以曹师伐之杀南宫牛于师杀子游于宋立桓公猛获奔卫南宫万奔陈以乘车辇其母一日而至宋人请猛获于衞衞人欲勿与石祁子曰不可天下之恶一也恶于宋而保于我保之何补得一夫而失一国与恶而弃好非谋也衞人归之亦请南宫万于陈以赂陈人使妇人饮之酒而以犀革裹之比及宋手足皆见宋人皆醢之
　　宋公之失刑也其见弑宜矣长万获乎庄公数月然后归之典刑未正而反升爲大夫无怪乎万之骤行其弑也衅起于戏谑之言己伏弑逆之祻乃犹不悟而君臣相博妇人杂居鲁侯之美曾何足妬渐端积于有日絶脰激于一言仇牧手劒祗遭碎首异哉乱贼之戕其君也易于宋督矣万卽多力非若鄋瞒之佚宕中国不可伤也弑逆之徒何国无灋陈宣不道反爲渊薮受赂于宋国而取谋于妇人贼臣虽讨陈曾何功较之衞国爲失谋矣若御说之对灾知警讨乱不阿比于春秋之诸侯无乃贤乎
　　王子頽之乱
　　【庄十六年】初晋武公伐夷执夷诡诸蔿国请而免之旣而弗报故子国作乱谓晋人曰与我伐夷而取其地遂以晋师伐夷杀夷诡诸周公忌父出奔虢惠王立而复之【十九年】初王姚嬖于庄王生子頽子頽有宠蔿国爲之师及惠王卽位取蔿国之圃以爲囿边伯之宫近于王宫王取之王夺子禽祝跪与詹父田而收膳夫之秩故蔿国边伯石速詹父子禽祝跪作乱因苏氏秋五大夫奉子頽以伐王不克出奔温苏子奉子頽以奔衞衞师燕师伐周冬立子頽　二十年春郑伯和王室不克执燕仲父夏郑伯遂以王归王处于栎秋王及郑伯入于邬遂入成周取其宝器而还冬王子頽享五大夫乐及徧舞郑伯闻之见虢叔曰寡人闻之哀乐失时殃咎必至今王子頽歌舞不倦乐祸也夫司寇行戮君爲之不举而况敢乐祸乎奸王之位祸孰大焉临祸忘忧忧必及之盍纳王乎虢公曰寡人之愿也　二十一年春胥命于弭夏同伐王城郑伯将王自圉门入虢叔自北门入杀王子頽及五大夫郑伯享王于阙西辟乐备王与之武公之畧自虎牢以东原伯曰郑伯效尤其亦将有咎五月郑厉公防王廵虢守虢公爲王宫于玤王与之酒泉郑伯之享王也王以后之鞶鉴予之虢公请器王予之爵郑伯由是始恶于王冬王归自虢　【二十七年】王使召伯廖赐齐侯命且请伐衞以其立子頽也　二十八年春齐侯伐衞战败衞师数之以王命取赂而还　【僖公】十年春狄灭温苏子无信也苏子叛王卽狄又不能于狄狄人伐之王不救故灭苏子奔衞
　　惠王初立取囿取宫夺田咸不以正故五大夫因子頽之宠以作乱所谓多行不义必自及也然则非礼之举天子尚不能行之臣下况其他乎子頽乐祸郑伯知其不终輙复效尤何明于知人而暗于处己也彼惠王偏私行赏遂没郑功内难甫平又宠叔带惠王之世周室亦多事矣暗主殆不可与言哉












　　左传事纬卷一
&lt;经部,春秋类,左传事纬&gt;
　　钦定四库全书
　　左传事纬卷二　　　　　灵璧知县马骕撰齐桓霸业
　　【庄公】十三年春会于北杏以平宋乱遂人不至夏齐人灭遂而戍之宋人背北杏之会　十四年春诸侯伐宋齐请师于周夏单伯会之取成于宋而还冬会于鄄宋服故也　十五年春复会焉齐始霸也秋诸侯爲宋伐郳郑人间之而侵宋　十六年夏诸侯伐郑宋故也冬同盟于幽郑成也　十七年春齐人执郑詹郑不朝也夏遂因氏领氏工娄氏须遂氏飨齐戍醉而杀之齐人殱焉　【二十七年】夏同盟于幽陈郑服也　【二十八年】楚令尹子元欲蛊文夫人爲馆于其宫侧而振万焉夫人闻之泣曰先君以是舞也习戎备也今令尹不寻诸仇讐而于未亡人之侧不亦异乎御人以告子元子元曰妇人不忘袭讐我反忘之秋子元以车六百乘伐郑入于桔柣之门子元鬬御彊鬭梧耿之不比爲斾鬭班王孙游王孙喜殿众车入自纯门及逵市县门不发楚言而出子元曰郑有人焉诸侯救郑楚师夜遁郑人将奔桐丘谍告曰楚幕有乌乃止　【二十九年】夏郑人侵许凡师有钟鼔曰伐无曰侵轻曰袭　【三十年】楚公子元归自伐郑而处王宫鬭射师谏则执而梏之秋申公鬭班杀子元鬭谷于菟爲令尹自毁其家以纾楚国之难冬遇于鲁济谋山戎也以其病燕故也　三十一年夏六月齐侯来献戎防非礼也凡诸侯有四夷之功则献于王王以警于夷中国则否诸侯不相遗俘　三十二年春城小谷爲管仲也齐侯爲楚伐郑之故请会于诸侯宋公请先见于齐侯夏遇于梁丘　【闵元年】狄人伐邢管敬仲言于齐侯曰戎狄豺狼不可厌也诸夏亲昵不可弃也宴安酖毒不可怀也诗云岂不怀归畏此简书简书同恶相恤之谓也请救邢以从简书齐人救邢　【二年】冬十二月狄人伐衞衞懿公好鹤鹤有乘轩者将战国人受甲者皆曰使鹤鹤实有禄位余焉能战公与石祁子玦与庄子矢使守曰以此賛国择利而爲之与夫人绣衣曰听于二子渠孔御戎子伯爲右黄夷前驱孔婴齐殿及狄人战于荧泽衞师败绩遂灭衞衞侯不去其旗是以甚败狄人囚史华龙滑与礼孔以逐衞人二人曰我大史也实掌其祭不先国不可得也乃先之至则告守曰不可待也夜与国人出狄入衞遂从之又败诸河初惠公之卽位也少齐人使昭伯烝于宣姜不可强之生齐子戴公文公宋桓夫人许穆夫人文公爲衞之多患也先适齐及败宋桓公逆诸河宵济衞之遗民男女七百有三十人益之以共滕之民爲五千人立戴公以庐于曹许穆夫人赋载驰齐侯使公子无亏帅车三百乘甲士三千人以戍曹归公乘马祭服五称牛羊豕鸡狗皆三百与门材归夫人鱼轩重锦三十两僖之元年齐桓公迁邢于夷仪二年封衞于楚丘邢迁如归衞国忘亡衞文公大布之衣大帛之冠务材训农通商惠工敬教劝学授方任能元年革车三十乘季年乃三百乘　【僖元年】诸侯救邢邢人溃出奔师师遂逐狄人具邢器用而迁之师无私焉夏邢迁于夷仪诸侯城之救患也凡侯伯救患分灾讨罪礼也秋楚人伐郑郑卽齐故也盟于荦谋救郑也　二年春诸侯城楚丘而封衞焉不书所会后也秋盟于贯服江黄也冬楚人伐郑鬭章囚郑聃伯【三年】秋会于阳谷谋伐楚也齐侯爲阳谷之会来寻盟冬公子友如齐涖盟楚人伐郑郑伯欲成孔叔不可曰齐方勤我弃德不祥齐侯与蔡姬乘舟于囿荡公公惧变色禁之不可公怒归之未絶之也蔡人嫁之　四年春齐侯以诸侯之师侵蔡蔡溃遂伐楚楚子使与师言曰君处北海寡人处南海唯是风马牛不相及也不虞君之涉吾地也何故管仲对曰昔召康公命我先君大公曰五侯九伯女实征之以夹辅周室赐我先君履东至于海西至于河南至于穆陵北至于无棣尔贡包茅不入王祭不共无以缩酒寡人是征昭王南征而不复寡人是问对曰贡之不入寡君之罪也敢不共给昭王之不复君其问诸水滨师进次于陉夏楚子使屈完如师师退次于召陵齐侯陈诸侯之师与屈完乘而观之齐侯曰岂不谷是爲先君之好是继与不谷同好如何对曰君惠徼福于敝邑之社稷辱收寡君寡君之愿也齐侯曰以此众战谁能御之以此攻城何城不克对曰君若以德绥诸侯谁敢不服君若以力楚国方城以爲城汉水以爲池虽众无所用之屈完及诸侯盟陈辕涛涂谓郑申侯曰师出于陈郑之间国必甚病若出于东方观兵于东夷循海而归其可也申侯曰善涛涂以告齐侯许之申侯见曰师老矣若出于东方而遇敌惧不可用也若出于陈郑之间共其资粮屝屦其可也齐侯说与之虎牢执辕涛涂秋伐陈讨不忠也许穆公防于师葬之以侯礼也凡诸侯薨于朝会加一等死王事加二等于是有以衮敛冬叔孙戴伯帅师会诸侯之师侵陈陈成归辕涛涂　【五年】会于首止会王大子郑谋宁周也陈辕宣仲怨郑申侯之反己于召陵故劝之城其赐邑曰美城之大名也子孙不忘吾助子请乃爲之请于诸侯而城之美遂譛诸郑伯曰美城其赐邑将以叛也申侯由是得罪秋诸侯盟王使周公召郑伯曰吾抚女以从楚辅之以晋可以少安郑伯喜于王命而惧其不朝于齐也故逃归不盟孔叔止之曰国君不可以轻轻则失亲失亲患必至病而乞盟所丧多矣君必悔之弗听逃其师而归　【六年】夏诸侯伐郑以其逃首止之盟故也围新密郑所以不时城也秋楚子围许以救郑诸侯救许乃还冬蔡穆侯将许僖公以见楚子于武城许男面缚衔璧大夫衰绖士舆榇楚子问诸逢伯对曰昔武王克殷微子啓如是武王亲释其缚受其璧而袚之焚其榇礼而命之使复其所楚子从之　七年春齐人伐郑孔叔言于郑伯曰谚有之曰心则不竞何惮于病旣不能彊又不能弱所以毙也国危矣请下齐以救国公曰吾知其所由来矣姑少待我对曰朝不及夕何以待君夏郑杀申侯以说于齐且用陈辕涛涂之譛也初申侯申出也有宠于楚文王文王将死与之璧使行曰唯我知女女专利而不厌予取予求不女疵瑕也后之人将求多于女女必不免我死女必速行无适小国将不女容焉旣塟出奔郑又有宠于厉公子文闻其死也曰古人有言曰知臣莫若君弗可改也已秋盟于甯母谋郑故也管仲言于齐侯曰臣闻之招携以礼怀远以德德礼不易无人不怀齐侯修礼于诸侯诸侯官受方物郑伯使大子华听命于会言于齐侯曰泄氏孔氏子人氏三族实违君命若君去之以爲成我以郑爲内臣君亦无所不利焉齐侯将许之管仲曰君以礼与信属诸侯而以奸终之毋乃不可乎子父不奸之谓礼守命共时之谓信违此二者奸莫大焉公曰诸侯有讨于郑未捷今茍有衅从之不亦可乎对曰君若绥之以德加之以训辞而帅诸侯以讨郑郑将覆亡之不暇岂敢不惧若总其罪人以临之郑有辞矣何惧且夫合诸侯以崇德也会而列奸何以示后嗣夫诸侯之会其德行礼义无国不记记奸之位君盟替矣作而不记非盛德也君其勿许郑必受盟夫子华旣爲大子而求介于大国以弱其国亦必不免郑有叔詹堵叔师叔三良爲政未可间也齐侯辞焉子华由是得罪于郑冬郑伯使请盟于齐八年春盟于洮谋王室也郑伯乞盟请服也　【九年】夏
　　会于葵丘寻盟且修好礼也王使宰孔赐齐侯胙曰天子有事于文武使孔赐伯舅胙齐侯将下拜孔曰且有后命天子使孔曰以伯舅耋老加劳赐一级无下拜对曰天威不违顔咫尺小白余敢贪天子之命无下拜恐陨越于下以遗天子羞敢不下拜下拜登受秋齐侯盟诸侯于葵丘曰凡我同盟之人旣盟之后言归于好宰孔先归遇晋侯曰可无会也齐侯不务德而勤远畧故北伐山戎南伐楚西爲此会也东畧之不知西则否矣其在乱乎君务靖乱无勤于行晋侯乃还　【十三年】夏会于咸淮夷病杞故且谋王室也　十四年春诸侯城缘陵而迁杞焉不书其人有阙也　十五年春楚人伐徐徐卽诸夏故也三月盟于牡丘寻葵丘之盟且救徐也孟穆伯帅师及诸侯之师救徐诸侯次于匡以待之秋伐厉以救徐也冬宋人伐曹讨旧怨也楚败徐于娄林徐恃救也　【十六年】夏齐伐厉不克救徐而还十二月会于淮谋鄫且东略也城鄫役人病有夜登丘而呼曰齐有乱不果城而还　十七年春齐人爲徐伐英氏以报娄林之役也
　　霸之名何昉乎传载展禽有共工氏霸九州之言然则霸之名不已旧乎或曰霸之名我未之前闻也其当周之末季齐桓晋文之事乎古者有伯而无霸盖于四方诸侯各建一长谓之方伯如唐虞之四岳周之二伯是也自周衰而二伯之职废于是乎有霸之名焉是霸之兴自衰周始也虽然昆吾氏不尝霸于夏乎大彭豕韦不尝霸于商乎三代皆有又焉在其自衰周始也国佐有言曰五伯之霸也勤而抚之以役王命白虎通亦曰三王之道衰而五霸存其政则霸之名不自周起明矣卽今言春秋之五霸且有进呉王阖闾而黜宋襄者以爲蔡侯无罪而羁楚呉忧中国是以进之然不擒二毛宋公亦尝假仁义矣方之勾呉宁遂后乎总之春秋止有两霸耳未可云五也秦穆受甘言以纵郑国违黄发而败殽师诛贤臣百里奚而以子车氏爲殉黄鸟之诗是以作刺宋襄不度德量力慕虚名而得实祸身死国辱以爲天下笑楚庄僭号凌上凭威恃彊观兵而窥周鼎倚怒而残宋郊易子析骸厥祸亦巨此三君者皆无翼戴天子之功岂能与桓公比烈哉考之昆吾大彭豕韦皆有羽翼夏殷之事则并桓文而爲五此至确之论也齐桓公当东迁之后起自危难首起图功可谓伟矣衅沐施于羁囚连帅画之都鄙煑海通贾国用富彊衣裳兵车之会大率尊天子而示信义使有圣王在上必且假以方伯之命使之长帅诸侯惜也王纪不立经营徒劳桓之爲此亦极难尔故北杏肇绩鲁衞不至鄄幽继盟宋郑怀疑迨三国存而大义始昭江黄服而蛮方始惧至贯泽阳谷之会远侯毕集矣桓公端委搢笏以朝之盛之至也而或谓包茅责贡以来不闻南下之师葵丘震矜九国以叛黄防而中国不救功高志满则盛极而渐衰焉无他管仲死也故桓公中主也得管子而名彰圣人所以不称桓公而归美管仲者爲其持大体正名分兵力甲于天下必不敢教其君爲郑人繻葛之举也至尊莫如王子定其位而觊觎绝于天下矣至亲莫如哀姜诛其罪而淫乱绝于诸侯矣侵伐不劳大师盟会不烦小国功高来天王之宠犹凛天威而恐陨越何规模之宏远乎其后惟晋文犹能继之岂三君所敢望与庆父之乱
　　【庄公】二十三年夏公如齐观社非礼也曹刿谏曰不可夫礼所以整民也故会以训上下之则制财用之节朝以正班爵之义帅长幼之序征伐以讨其不然诸侯有王王有廵守以大习之非是君不举矣君举必书书而不法后嗣何观秋丹桓宫之楹　二十四年春刻其桷皆非礼也御孙谏曰臣闻之俭德之共也侈恶之大也先君有共德而君纳诸大恶无乃不可乎秋哀姜至公使宗妇觌用币非礼也御孙曰男贽大者玉帛小者禽鸟以章物也女贽不过榛栗枣修以告防也今男女同贽是无别也男女之别国之大节也而由夫人乱之无乃不可乎　二十五年春陈女叔来聘始结陈好也嘉之故不名　【二十七年】秋公子友如陈葬原仲非礼也原仲季友之旧也　【三十二年】初公筑台临党氏见孟任从之閟而以夫人言许之割臂盟公生子般焉雩讲于梁氏女公子观之圉人荦自墙外与之戏子般怒使鞭之公曰不如杀之是不可鞭荦有力焉能投盖于稷门公疾问后于叔牙对曰庆父材问于季友对曰臣以死奉般公曰乡者牙曰庆父材成季使以君命命僖叔待于鍼巫氏使鍼季酖之曰饮此则有后于鲁国不然死且无后饮之归及逵泉而防立叔孙氏八月癸亥公薨于路寝子般卽位次于党氏冬十月己未共仲使圉人荦贼子般于党氏成季奔陈立闵公　【闵公】元年春不书卽位乱故也夏六月葬庄公乱故是以缓秋八月公及齐侯盟于落姑请复季友也齐侯许之使召诸陈公次于郎以待之季子来归嘉之也冬齐仲孙湫来省难书曰仲孙亦嘉之也仲孙归曰不去庆父鲁难未已公曰若之何而去之对曰难不已将自毙君其待之公曰鲁可取乎对曰不可犹秉周礼周礼所以本也臣闻之国将亡本必先顚而后枝叶从之鲁不弃周礼未可动也君其务宁鲁难而亲之亲有礼因重固间携贰覆昏乱霸王之器也　【二年】夏吉禘于庄公速也初公傅夺卜齮田公不禁秋八月辛丑共仲使卜齮贼公于武闱成季以僖公适邾共仲奔莒乃入立之以赂求共仲于莒莒人归之及密使公子鱼请不许哭而徃共仲曰奚斯之声也乃缢闵公哀姜之娣叔姜之子也故齐人立之共仲通于哀姜哀姜欲立之闵公之死也哀姜与知之故孙于邾齐人取而杀之于夷以其尸归僖公请而葬之成季之将生也桓公使卜楚丘之父卜之曰男也其名曰友在公之右间于两社爲公室辅季氏亡则鲁不昌又筮之遇大有之干曰同复于父敬如君所及生有文在其手曰友遂以命之成风闻成季之繇乃事之而属僖公焉故成季立之　【僖公】元年春不称卽位公出故也公出复入不书讳之也讳国恶礼也九月公败邾师于偃虚丘之戍将归者也冬莒人来求赂公子友败诸郦获莒子之弟挐非卿也嘉获之也公赐季友汶阳之田及费夫人氏之防至自齐君子以齐人之杀哀姜也爲己甚矣女子从人者也　【八年】秋禘而致哀姜焉非礼也凡夫人不薨于寝不殡于庙不赴于同不祔于姑则弗致也　【三十三年】齐国庄子来聘自郊劳至于赠贿礼成而加之以敏臧文仲言于公曰国子爲政齐犹有礼君其朝焉臣闻之服于有礼社稷之衞也冬公如齐朝且吊有狄师也反薨于小寝卽安也葬僖公缓作主非礼也凡君薨卒哭而祔祔而作主特祀于主烝尝禘于庙【文元年】夏四月丁巳葬僖公穆伯如齐始聘焉礼也凡君卽位卿出并聘践修旧好要结外援好事邻国以衞社稷忠信卑让之道也忠德之正也信德之固也卑让德之基也　【二年】丁丑作僖公主书不时也秋八月丁卯有事于大庙跻僖公逆祀也于是夏父弗忌爲宗伯尊僖公且明见曰吾见新鬼大故鬼小先大后小顺也跻圣贤明也明顺礼也君子以爲失礼礼无不顺祀国之大事也而逆之可谓礼乎子虽齐圣不先父食久矣故禹不先鲧汤不先契文武不先不窋宋祖帝乙郑祖厉王犹上祖也是以鲁颂曰春秋匪解享祀不忒皇皇后帝皇祖后稷君子曰礼谓其后稷亲而先帝也诗曰问我诸姑遂及伯姊君子曰礼谓其姊亲而先姑也仲尼曰臧文仲其不仁者三不知者三下展禽废六关妾织蒲三不仁也作虚器纵逆祀祀爰居三不知也　【四年】冬成风薨　五年春王使荣叔来含且赗召昭公来会葬礼也　【九年】秦人来归僖公成风之隧礼也诸侯相吊贺也虽不当事茍有礼焉书也以无忘旧好
　　噫庄公竟忘讐乎思姜氏谁之女也齐襄之女也襄尝杀桓公矣杀父者之女可娶乎纳币亲迎行皆逾礼丹楹刻桷侈爲美观无非燿齐国致恭妇人是诚何心哉宜齐风之目爲展我甥兮也文姜死而鲁国方靖乃复娶其兄之女其淫乱不减于文姜不惟忘讐且以兴乱彼庄公何如人乎知有母而不知有父知有妻而不知耻是鸟兽也庆父与叔牙同母者也季友与庄公同母者也庆父久窥君位叔牙助之俄而弑械成季子和药而饮之爲国防亲不示显戮合于礼矣叔牙死而庆父失助似亦可以知惧乃哀姜宣淫必欲立之杀孟任之子般不恤也并杀其娣叔姜之子闵公亦不恤也内外交乱比嵗而弑二君周公之祀不绝如线矣叔牙若在又将何如也庆父不死鲁难未已季友不入鲁国不定齐桓公仗义而杀哀姜僖公之立天若啓之防能佐霸成功爲鲁国之令主閟宫泮水之诗是以作颂遡其援立之功非季子谁与归乎入春秋初鲁称多事桓公弑隐而不讨齐人杀桓而不讐羽父骄逆列爲世臣文姜荡乱尊爲国母咸谓宗国至此其将殄乎张公室而讨逆贼自季氏始其世执政也有自来矣
　　晋献防虞虢
　　【桓十年】虢仲谮其大夫詹父于王詹父有辞以王师伐虢夏虢公出奔虞初虞叔有玉虞公求旃弗献旣而悔之曰周谚有之匹夫无罪怀璧其罪吾焉用此其以贾害也乃献之又求其宝劒叔曰是无厌也无厌将及我遂伐虞公故虞公出奔共池　【庄二十六年】秋虢人侵晋冬虢人又侵晋【二十七年】晋人将伐虢士蔿曰不可虢公骄若骤得胜于我必弃其民无众而后伐之欲御我谁与夫礼乐慈爱战所畜也夫民让事乐和爱亲哀丧而后可用也虢弗畜也亟战将饥　【二十九年】樊皮叛王　三十年春王命虢公讨樊皮夏四月丙辰虢公入樊执樊仲皮归于京师　【三十二年】秋七月有神降于莘惠王问诸内史过曰是何故也对曰国之将兴明神降之监其德也将亡神又降之观其恶也故有得神以兴亦有以亡虞夏商周皆有之王曰若之何对曰以其物享焉其至之日亦其物也王从之内史过徃闻虢请命反曰虢必亡矣虐而听于神神居莘六月虢公使祝应宗区史嚚享焉神赐之土田史嚚曰虢其亡乎吾闻之国将兴听于民将亡听于神神聪明正直而壹者也依人而行虢多凉德其何土之能得　【闵公】二年春虢公败犬戎于渭汭舟之侨曰无德而禄殃也殃将至矣遂奔晋　【僖二年】晋荀息请以屈产之乘与埀之璧假道于虞以伐虢公曰是吾宝也对曰若得道于虞犹外府也公曰宫之竒存焉对曰宫之竒之爲人也懦而不能强谏且少长于君君昵之虽谏将不听乃使荀息假道于虞曰冀爲不道入自顚軨伐鄍三门冀之旣病则亦唯君故今虢爲不道保于逆旅以侵敝邑之南鄙敢请假道以请罪于虢虞公许之且请先伐虢宫之竒谏不听遂起师夏晋里克荀息帅师会虞师伐虢防下阳先书虞贿故也虢公败戎于桑田晋卜偃曰虢必亡矣亡下阳不惧而又有功是天夺之鍳而益其疾也必易晋而不抚其民矣不可以五稔　【五年】晋侯复假道于虞以伐虢宫之竒谏曰虢虞之表也虢亡虞必从之晋不可啓冦不可玩一之谓甚其可再乎谚所谓辅车相依唇亡齿寒者其虞虢之谓也公曰晋吾宗也岂害我哉对曰大伯虞仲大王之昭也大伯不从是以不嗣虢仲虢叔王季之穆也爲文王卿士勲在王室藏于盟府将虢是灭何爱于虞且虞能亲于桓庄乎其爱之也桓庄之族何罪而以爲戮不唯偪乎亲以宠偪犹尚害之况以国乎公曰吾享祀丰洁神必据我对曰臣闻之鬼神非人实亲惟德是依故周书曰皇天无亲惟德是辅又曰黍稷非馨明德惟馨又曰民不易物惟德繄物如是则非德民不和神不享矣神所冯依将在德矣若晋取虞而明德以荐馨香神其吐之乎弗听许晋使宫之竒以其族行曰虞不腊矣在此行也晋不更举矣八月甲午晋侯围上阳问于卜偃曰吾其济乎对曰克之公曰何时对曰童谣云丙之晨龙尾伏辰均服振振取虢之旂鹑之贲贲天策焞焞火中成军虢公其奔其九月十月之交乎丙子旦日在尾月在策鹑火中必是时也冬十二月丙子朔晋防虢虢公丑奔京师师还馆于虞遂袭虞灭之执虞公及其大夫井伯以媵秦穆姬而修虞祀且归其职贡于王故书曰晋人执虞公罪虞且言易也
　　晋献公之巧谋人国也一举而两国灭焉何其易也前此晋尝伐骊戎伐臯落矣又尝灭耿霍及魏矣经皆不书而独书灭夏阳晋实始见经盖重灭夏阳也夏阳灭而虢灭矣虢天子之大臣也虢公郑伯同爲王卿士而王实私虢定子頽之难虢赏特隆樊皮不臣虢公讨罪凡周室之事虢必与焉晋防虢晋无天子矣晋之爲侯也虢公啣命以来旣而同朝于王二国之初盖式相好然而虞虢不举晋无以图南方之诸侯也虢复搆怨一嵗再侵晋虢之衅起而献公私喜矣犹且深谋详视按兵不举数年之间虢日以骄于是丹朱降莘蓐收入梦妖祥见而童谣作天时人事昭然可见晋始寝而不寐不觉技痒之无从也虞公求宝劒于其弟贪人无厌晋所素知荀息揖入一谋而两国已在掌中宫之竒强谏曾何足救迨虞公牵马操璧而前晋之君臣相视莫逆夫固已熟筹之矣虢公奔于京师天子不能致讨齐桓方会首止不敢过而问罪晋国之彊天方授之虞虢又焉能支也哉
　　楚防诸小国
　　【庄六年】楚文王伐申过邓邓祁侯曰吾甥也止而享之骓甥聃甥养甥请杀楚子邓侯弗许三甥曰亡邓国者必此人也若不早图后君噬齐其及图之乎图之此爲时矣邓侯曰人将不食吾余对曰若不从三臣抑社稷实不血食而君焉取余弗从还年楚子伐邓十六年楚复伐邓灭之　【隐十一年】郑息有违言息侯伐郑郑伯与战于竟息师大败而还君子是以知息之将亡也不度德不量力不亲亲不征辞不察有罪犯五不韪而以伐人其防师也不亦宜乎　【桓十七年】蔡桓侯防蔡人召蔡季于陈秋蔡季自陈归于蔡蔡人嘉之也　【庄十年】蔡哀侯娶于陈息侯亦娶焉息嬀将归过蔡蔡侯曰吾姨也止而见之弗宾息侯闻之怒使谓楚文王曰伐我吾求救于蔡而伐之楚子从之秋九月楚败蔡师于莘以蔡侯献舞归　【十四年】蔡哀侯爲莘故绳息嬀以语楚子楚子如息以食入享遂灭息以息嬀归生堵敖及成王焉未言楚子问之对曰吾一妇人而事二夫纵弗能死其又奚言楚子以蔡侯灭息遂伐蔡秋七月楚入蔡君子曰商书所谓恶之易也如火之燎于原不可乡迩其犹可扑防者其如蔡哀侯乎　【僖五年】楚鬭谷于菟灭子奔黄于是江黄道柏方睦于齐皆姻也子恃之而不事楚又不设备故亡　【十一年】黄人不归楚贡冬楚人伐黄【十二年】黄人恃诸侯之睦于齐也不共楚职曰自郢及
　　我九百里焉能害我夏楚灭黄　【二十六年】防子不祀祝融与鬻熊楚人让之对曰我先王熊挚有疾鬼神弗赦而自窜于防吾是以失楚又何祀焉秋楚成得臣鬭宜申帅师灭防以防子归　【文三年】楚师围江晋先仆伐楚以救江冬晋以江故告于周王叔桓公晋阳处父伐楚以救江门于方城遇息公子朱而还　【四年】楚人灭江秦伯爲之降服出次不举过数大夫谏公曰同盟防虽不能救敢不矜乎吾自惧也君子曰诗云惟彼二国其政不获惟此四国爰究爰度其秦穆之谓矣　【五年】六人叛楚卽东夷秋楚成大心仲归帅师灭六冬楚子爕防蓼臧文仲闻六与蓼灭曰臯陶庭坚不祀忽诸德之不建民之无援哀哉
　　楚自武王以来日以彊暴其防人国也直取之尔文王嗣位始侵诸姬经犹书之曰荆至成王而书楚矣享年永久身厯二覇当齐桓公爲贯之盟管仲曰江黄远齐而近楚楚爲利之国也若伐而不能救则无以宗诸侯矣桓公不听防与之盟管仲死而楚人伐江防黄齐果不能救也霸主尚在楚犹不逞况其后乎城濮一创骄锐稍折未几而穆王弑立輙复荐食秦伯降服臧孙兴叹亦何能救楚始日有图霸之志而北方之诸侯咸重足而莫敢侧视矣入春秋来灭国之多无过于楚而灭国之易亦无过于楚幅圆广则甲兵日盛中国之霸是以难也
　　晋骊姬之乱
　　【庄二十八年】晋献公娶于贾无子烝于齐姜生秦穆夫人及大子申生又娶二女于戎大戎狐姬生重耳小戎子生夷吾晋伐骊戎骊戎男女以骊姬归生奚齐其娣生卓子骊姬嬖欲立其子赂外嬖梁五与东关嬖五使言于公曰曲沃君之宗也蒲与二屈君之疆也不可以无主宗邑无主则民不威疆埸无主则啓戎心戎之生心民慢其政国之患也若使大子主曲沃而重耳夷吾主蒲与屈则可以威民而惧戎且旌君伐使俱曰狄之广莫于晋爲都晋之啓土不亦宜乎晋侯说之夏使大子居曲沃重耳居蒲城夷吾居屈羣公子皆鄙唯二姬之子在绛二五防与骊姬譛羣公子而立奚齐晋人谓之二五耦　【闵元年】晋侯作二军公将上军大子申生将下军赵夙御戎毕万爲右以灭耿防霍灭魏还爲大子城曲沃赐赵夙耿赐毕万魏以爲大夫士蔿曰大子不得立矣分之都城而位以卿先爲之极又焉得立不如逃之无使罪至爲呉大伯不亦可乎犹有令名与其及也且谚曰心茍无瑕何恤乎无家天若祚大子其无晋乎卜偃曰毕万之后必大万盈数也魏大名也以是始赏天啓之矣天子曰兆民诸侯曰万民今名之大以从盈数其必有众初毕万筮仕于晋遇屯之比辛廖占之曰吉屯固比入吉孰大焉其必蕃昌震爲土车从马足居之兄长之母覆之众归之六体不易合而能固安而能杀公侯之卦也公侯之子孙必复其始　【二年】晋侯使大子申生伐东山臯落氏里克谏曰大子奉冡祀社稷之粢盛以朝夕视君膳者也故曰冡子君行则守有守则从从曰抚军守曰监国古之制也夫帅师专行谋誓军旅君与国政之所图也非大子之事也师在制命而已禀命则不威专命则不孝故君之嗣适不可以帅师君失其官帅师不威将焉用之且臣闻臯落氏将战君其舍之公曰寡人有子未知其谁立焉不对而退见大子大子曰吾其废乎对曰告之以临民教之以军旅不共是惧何故废乎且子惧不孝无惧弗得立修己而不责人则免于难大子帅师公衣之偏衣佩之金玦狐突御戎先友爲右梁余子养御罕夷先丹木爲右羊舌大夫爲尉先友曰衣身之偏握兵之要在此行也子其勉之偏躬无慝兵要远灾亲以无灾又何患焉狐突叹曰时事之征也衣身之章也佩衷之旗也故敬其事则命以始服其身则衣之纯用其衷则佩之度今命以时防閟其事也衣之尨服远其躬也佩以金玦弃其衷也服以远之时以閟之尨凉冬杀金寒玦离胡可恃也虽欲勉之狄可尽乎梁余子养曰帅师者受命于庙受脤于社有常服矣不获而尨命可知也死而不孝不如逃之罕夷曰尨竒无常金玦不复虽复何爲君有心矣先丹木曰是服也狂夫阻之曰尽敌而反敌可尽乎虽尽敌犹有内谗不如违之狐突欲行羊舌大夫曰不可违命不孝弃事不忠虽知其寒恶不可取子其死之大子将战狐突谏曰不可昔辛伯谂周桓公云内宠并后外宠二政嬖子配适大都耦国乱之本也周公弗从故及于难今乱本成矣立可必乎孝而安民子其图之与其危身以速罪也　【僖四年】初晋献公欲以骊姬爲夫人卜之不吉筮之吉公曰从筮卜人曰筮短龟长不如从长且其繇曰専之渝攘公之羭一薰一莸十年尚犹有臭必不可弗听立之生奚齐其娣生卓子及将立奚齐旣与中大夫成谋姬谓大子曰君梦齐姜必速祭之大子祭于曲沃归胙于公公田姬寘诸宫六日公至毒而献之公祭之地地坟与犬犬毙与小臣小臣亦毙姬泣曰贼由大子大子奔新城公杀其傅杜原欵或谓大子子辞君必辩焉大子曰君非姬氏居不安食不饱我辞姬必有罪君老矣吾又不乐曰子其行乎大子曰君实不察其罪被此名也以出人谁纳我十二月戊申缢于新城姬遂譛二公子曰皆知之重耳奔蒲夷吾奔屈【五年】晋侯使以杀大子申生之故来告初晋侯使士蔿爲二公子筑蒲与屈不愼寘薪焉夷吾诉之公使让之士蔿稽首而对曰臣闻之无丧而慼忧必讐焉无戎而城讐必保焉冦讐之保又何愼焉守官废命不敬固讐之保不忠失忠与敬何以事君诗云怀德惟宁宗子惟城君其修德而固宗子何城如之三年将寻师焉焉用愼退而赋曰狐裘尨茸一国三公吾谁适从及难公使寺人披伐蒲重耳曰君父之命不挍乃狥曰挍者吾讐也逾垣而走披斩其袪遂出奔翟　六年春晋侯使贾华伐屈夷吾不能守盟而行将奔狄郤芮曰后出同走罪也不如之梁梁近秦而幸焉乃之梁　【八年】晋里克帅师梁由靡御虢射爲右以败狄于采桑梁由靡曰狄无耻从之必大克里克曰惧之而已无速众狄虢射曰期年狄必至示之弱矣夏狄伐晋报采桑之役也复期月【九年】九月晋献公防里克防郑欲纳文公故以三公子之徒作乱初献公使荀息傅奚齐公疾召之曰以是藐诸孤辱在大夫其若之何稽首而对曰臣竭其股肱之力加之以忠贞其济君之灵也不济则以死继之公曰何谓忠贞对曰公家之利知无不爲忠也送徃事居耦俱无猜贞也及里克将杀奚齐先告荀息曰三怨将作秦晋辅之子将何如荀息曰将死之里克曰无益也荀叔曰吾与先君言矣不可以贰能欲复言而爱身乎虽无益也将焉辟之且人之欲善谁不如我我欲无贰而能谓人己乎冬十月里克杀奚齐于次书曰杀其君之子未葬也荀息将死之人曰不如立卓子而辅之荀息立公子卓以葬十一月里克杀公子卓于朝荀息死之君子曰诗所谓白圭之玷尚可磨也斯言之玷不可爲也荀息有焉齐侯以诸侯之师伐晋及高梁而还讨晋乱也令不及鲁故不书晋郤芮使夷吾重赂秦以求入曰人实有国我何爱焉入而能民土于何有从之齐隰朋帅师会秦师纳晋惠公秦伯谓郤芮曰公子谁恃对曰臣闻亡人无党有党必有讐夷吾弱不好弄能鬭不过长亦不改不识其他公谓公孙枝曰夷吾其定乎对曰臣闻之唯则定国诗曰不识不知顺帝之则文王之谓也又曰不僭不贼鲜不爲则无好无恶不忌不克之谓也今其言多忌克难哉公曰忌则多怨又焉能克是吾利也　【十年】夏四月周公忌父王子党会齐隰朋立晋侯晋侯杀里克以说将杀里克公使谓之曰微子则不及此虽然子弑二君与一大夫爲子君者不亦难乎对曰不有废也君何以兴欲加之罪其无辞乎臣闻命矣伏劒而死于是平郑聘于秦且谢缓赂故不及晋侯改葬共大子秋狐突适下国遇大子大子使登仆而告之曰夷吾无礼余得请于帝矣将以晋畀秦秦将祀余对曰臣闻之神不歆非类民不祀非族君祀无乃殄乎且民何罪失刑乏祀君其图之君曰诺吾将复请七日新城西偏将有巫者而见我焉许之遂不见及期而徃告之曰帝许我罚有罪矣敝于韩平郑之如秦也言于秦伯曰吕甥郤称冀芮实爲不从若重问以召之臣出晋君君纳重耳蔑不济矣冬秦伯使泠至报且召三子郤芮曰币重而言甘诱我也遂杀平郑祁举及七舆大夫左行共华右行贾华叔坚骓歂累虎特宫山祁皆里平之党也平豹奔秦言于秦伯曰晋侯背大主而忌小怨民弗与也伐之必出公曰失众焉能杀违祸谁能出君十一年春晋侯使以防郑之乱来告天王使召武公内史过赐晋侯命受玉惰过归告王曰晋侯其无后乎王赐之命而惰于受瑞先自弃也已其何继之有礼国之干也敬礼之舆也不敬则礼不行礼不行则上下昏何以长世　【十三年】冬晋荐饥使乞籴于秦秦伯谓子桑与诸乎对曰重施而报君将何求重施而不报其民必携携而讨焉无众必败谓百里与诸乎对曰天灾流行国家代有救灾恤邻道也行道有福防郑之子豹在秦请伐晋秦伯曰其君是恶其民何罪秦于是乎输粟于晋自雍及绛相继命之曰泛舟之役　【十四年】秋八月辛卯沙鹿崩晋卜偃曰期年将有大咎几亡国冬秦饥使乞籴于晋晋人弗与庆郑曰背施无亲幸灾不仁贪爱不祥怒邻不义四德皆失何以守国虢射曰皮之不存毛将安傅庆郑曰弃信背邻患孰恤之无信患作失援必毙是则然矣虢射曰无损于怨而厚于冦不如勿与庆郑曰背施幸灾民所弃也近犹讐之况怨敌乎弗听退曰君其悔是哉　【十五年】晋侯之入也秦穆姬属贾君焉且曰尽纳羣公子晋侯烝于贾君又不纳羣公子是以穆姬怨之晋侯许赂中大夫旣而皆背之赂秦伯以河外列城五东尽虢畧南及华山内及解梁城旣而不与晋饥秦输之粟秦饥晋闭之籴故秦伯伐晋卜徒父筮之吉渉河侯车败诘之对曰乃大吉也三败必获晋君其卦遇蛊曰千乘三去三去之余获其雄狐夫狐蛊必其君也蛊之贞风也其悔山也嵗云秋矣我落其实而取其材所以克也实落材亡不败何待三败及韩晋侯谓庆郑曰冦深矣若之何对曰君实深之可若何公曰不孙卜右庆郑吉弗使步扬御戎家仆徒爲右乘小驷郑入也庆郑曰古者大事必乘其产生其水土而知其人心安其教训而服习其道唯所纳之无不如志今乘异产以从戎事及惧而变将与人易乱气狡愤隂血周作张脉偾兴外彊中干进退不可周旋不能君必悔之弗听九月晋侯逆秦师使韩简视师复曰师少于我鬭士倍我公曰何故对曰出因其资入用其宠饥食其粟三施而无报是以来也今又击之我怠秦奋倍犹未也公曰一夫不可狃况国乎遂使请战曰寡人不佞能合其众而不能离也君若不还无所逃命秦伯使公孙枝对曰君之未入寡人惧之入而未定列犹吾忧也苟列定矣敢不承命韩简退曰吾幸而得囚壬戌战于韩原晋戎马还泞而止公号庆郑庆郑曰愎谏违卜固败是求又何逃焉遂去之梁由靡御韩简虢射爲右辂秦伯将止之郑以救公误之遂失秦伯秦获晋侯以归晋大夫反首拔舍从之秦伯使辞焉曰二三子何其慼也寡人之从君而西也亦晋之妖梦是践岂敢以至晋大夫三拜稽首曰君履后土而戴皇天皇天后土实闻君之言羣臣敢在下风穆姬闻晋侯将至以大子防与女简璧登台而履薪焉使以免服衰绖逆且告曰上天降灾使我两君匪以玉帛相见而以兴戎若晋君朝以入则婢子夕以死夕以入则朝以死唯君裁之乃舍诸灵台大夫请以入公曰获晋侯以厚归也旣而丧归焉用之大夫其何有焉且晋人慼忧以重我天地以要我不图晋忧重其怒也我食吾言背天地也重怒难任背天不祥必归晋君公子絷曰不如杀之无聚慝焉子桑曰归之而质其大子必得大成晋未可防而杀其君祗以成恶且史佚有言曰无始祸无怙乱无重怒重怒难任陵人不祥乃许晋平晋侯使郤乞告瑕吕饴甥且召之子金教之言曰朝国人而以君命赏且告之曰孤虽归辱社稷矣其卜贰圉也众皆哭晋于是乎作爰田吕甥曰君亡之不恤而羣臣是忧惠之至也将若君何众曰何爲而可对曰征缮以辅孺子诸侯闻之丧君有君羣臣辑睦甲兵益多好我者劝恶我者惧庶有益乎众说晋于是乎作州兵初晋献公筮嫁伯姬于秦遇归妹之睽史苏占之曰不吉其繇曰士刲羊亦无衁也女承筐亦无贶也西邻责言不可偿也归妹之睽犹无相也震之离亦离之震爲雷爲火爲嬴败姬车说其輹火焚其旗不利行师败于宗丘归妹睽孤寇张之弧侄其从姑六年其逋逃归其国而弃其家明年其死于高梁之虚及惠公在秦曰先君若从史苏之占吾不及此夫韩简侍曰龟象也筮数也物生而后有象象而后有滋滋而后有数先君之败德及可数乎史苏是占勿从何益诗曰下民之孽匪降自天僔沓背憎职竞由人十月晋隂饴甥会秦伯盟于王城秦伯曰晋国和乎对曰不和小人耻失其君而悼丧其亲不惮征缮以立圉也曰必报讐宁事戎狄君子爱其君而知其罪不惮征缮以待秦命曰必报德有死无二以此不和秦伯曰国谓君何对曰小人慼谓之不免君子恕以爲必归小人曰我毒秦秦岂归君君子曰我知罪矣秦必归君贰而执之服而舍之德莫厚焉刑莫威焉服者怀德贰者畏刑此一役也秦可以霸纳而不定废而不立以德爲怨秦不其然秦伯曰是吾心也改馆晋侯馈七牢焉蛾析谓庆郑曰盍行乎对曰陷君于败败而不死又使失刑非人臣也臣而不臣行将焉入十一月晋侯归丁丑杀庆郑而后入是嵗晋又饥秦伯又饩之粟曰吾怨其君而矜其民且吾闻唐叔之封也箕子曰其后必大晋其庸可冀乎姑树德焉以待能者于是秦始征晋河东置官司焉　【十六年】秋狄侵晋取狐厨受铎涉汾及昆都因晋败也　【十七年】夏晋大子圉爲质于秦秦归河东而妻之惠公之在梁也梁伯妻之梁嬴孕过期卜招父与其子卜之其子曰将生一男一女招曰然男爲人臣女爲人妾故名男曰圉女曰妾及子圉西质妾爲宦女焉　【二十二年】晋大子圉爲质于秦将逃归谓嬴氏曰与子归乎对曰子晋大子而辱于秦子之欲归不亦宜乎寡君之使婢子侍执巾栉以固子也从子而归弃君命也不敢从亦不敢言遂逃归　【二十三年】九月晋惠公防怀公命无从亡人期期而不至无赦狐突之子毛及偃从重耳在秦弗召冬怀公执狐突曰子来则免对曰子之能仕父教之忠古之制也策名委质贰乃辟也今臣之子名在重耳有年数矣若又召之教之贰也父教子贰何以事君刑之不滥君之明也臣之愿也淫刑以逞谁则无罪臣闻命矣乃杀之卜偃称疾不出曰周书有之乃大明服已则不明而杀人以逞不亦难乎民不见德而唯戮是闻其何后之有
  </div>
  <div class="pagination">
   <span class="current-page">
    1
   </span>
   <a href="左传事纬_page2.html">
    2
   </a>
   <a href="左传事纬_page3.html">
    3
   </a>
   <a href="左传事纬_page4.html">
    4
   </a>
   <a href="左传事纬_page5.html">
    5
   </a>
   <a href="左传事纬_page6.html">
    6
   </a>
   <span>
    ...
   </span>
   <a href="左传事纬_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
