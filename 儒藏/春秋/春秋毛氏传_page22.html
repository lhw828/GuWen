<!DOCTYPE html>
<html>
<head>
    <meta charset="UTF-8">
    <title>春秋毛氏传 - 第 22 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋毛氏传 - 第 22 页/共 39 页</h1>
    <div class="content">　　二月辛酉塟我君宣公
　　无冰
　　周二月夏之十二月也无冰则冬恒燠矣
　　三月作丘甲
　　前断道之盟晋侯以齐侯不至邀卫伐齐时宣公与盟而又使公孙归父求好于晋齐实怨之至是将伐我而我为预备因作丘甲传所谓臧宣叔令修赋缮完正谓修此兵赋也但丘甲不可解在诸书俱无明文惟杜氏引周礼并司马法作解似乎可据然犹有未合者据周礼九夫为井四井为邑四邑为丘四丘为甸则丘者十六井甸者六十四井也而司马法则云四邑为丘丘出戎马一疋牛三头四丘为甸甸出长毂一乘戎马四疋牛十二头甲士三人歩卒七十二人戈楯备具谓之乘马之法今鲁以用兵之故増益兵赋以一甸所赋之车责之一丘故曰丘甲则无论国家増赋必正多加少若以四丘之车而责之一丘则四倍加赋定无是理乃即司马法而周礼小司徒注所引与此不同彼以百井为成成出革车一乘甲士十人徒卒二十人其出车之井与甲士徒卒数俱不合且此司马法者非他即齐景公时司马田穰苴所著书也穰苴变齐法改管仲内政竝非周制且其人在昭定之间成公此时尚未有此法也况出车与出甲截然不同古赋车之法不传其散见诸书者大抵乡遂赋人都鄙赋车而甲楯诸器则皆官制而官给之如周礼司甲司兵当出军时皆颁自司马名曰授兵及其还军则仍收之官名曰受兵输凡弓矢戈楯皆如之则是车是车甲是甲春秋凡出车名曰赋车成二年传羣臣赋舆襄二十五年传赋车兵是也出甲谓之授甲受甲昭二十年陈桓子授甲闵二年狄入卫卫人受甲者皆曰使鹤是也未有出车而可名出甲者自春秋之季将变车战晋魏舒毁车而为行吴以百行为万人带甲三万鲁三家将作三军亦愿毁其乘以作行兵而行必带甲如成十八年晋胥童率甲八百以攻郤氏襄二年楚婴齐帅组甲三百被练三千以伐吴国语吴有水犀之甲三千即宋郑小国宋景公卒大尹兴空泽之士千甲郑讨西宫之难子孔以其甲与子革子良之甲相为防守则其时之崇卒而尚甲为何如者是以管仲作内政首修甲兵其有不足则使有罪者以犀甲鞼盾赎罪而楚蒍掩为司马使子木赋甲兵且赋甲楯之数则是列国用兵各为定赋而鲁以外备齐难亦令赋甲使毎丘出甲若干勒以为制谓之丘甲盖赋以丘为准如鲁定田赋孔子曰以丘足矣亦谓丘有十六井可相准耳其后鲁各有甲定十年围郈以叔孙氏之甲出于郈门哀十一年齐师伐我有季氏之甲七千皆以是也若谷梁谓一丘士农皆使作甲则驱四民而为工势有不能若胡氏据唐太宗兵法谓周制以二十五人为一甲凡四丘出七十五人止三甲今増二十五人使一丘出一甲可得四甲则周制竝无二十五人为一甲之事且仅増人数则既非赋车又非赋甲直是季世抽丁之法全非古制况周礼大司马起徒设法凡万有二千五百家为乡即以万有二千五百人为军故小司徒云凡起徒役无过家一人则不问车甲但征徒兵在周制亦自有法何得遽以唐制溷之
　　夏臧孙许及晋侯盟于赤棘
　　臧孙宣叔名许文仲之子以齐难乞盟赤棘晋地
　　秋王师败绩于茅戎【茅公谷作贸】
　　前文十七年周大夫甘歜乘戎饮酒败戎于邥垂而戎憾之至是年春晋侯使瑕嘉【即詹嘉】平戎于王王使单襄公如晋拜成刘康公【即王季子】以为戎无备可乘间也叔服【内史】諌阻不听遂伐茅戎而败绩焉
　　冬十月
　　二年
　　春齐侯伐我北鄙
　　齐伐我围龙【鲁邑】顷公之嬖人卢蒲就魁门焉【攻龙邑门】龙人囚之齐侯请勿杀不听膊诸城下【膊磔也】齐侯亲鼓士陵城三日取龙遂南侵及巢丘
　　夏四月丙戌卫孙良夫帅师及齐师战于新筑卫师败绩【杜注四月无丙戌在五月一日】
　　卫侯以齐师伐鲁使孙良夫石稷将侵齐值齐师自伐鲁还遇于新筑石成子【即稷石碏孙】欲不战孙子不可遂败绩时齐人将获良夫幸新筑人仲叔于奚【守新筑大夫称新筑人犹孔子父邹邑大夫称邹人类】救之得免
　　六月癸酉季孙行父臧孙许叔孙侨如公孙婴齐帅师防晋却克卫孙良夫曹公子首及齐侯战于鞌齐师败绩【首公谷作手】
　　孙良夫还自新筑不入国遂如晋乞师防臧宣叔亦如晋皆主郤克晋侯许以七百乘而却克请増之至八百乘遂将中军士爕佐上军栾书将下军韩厥为司马以救鲁卫此以前盟断道时晋使却克徴防于齐齐侯不至且帷妇人以观克而笑之故以报也至是臧宣叔逆克从齐师至于靡笄【齐山名】齐高固入晋师投石以甞之癸酉师陈于鞌时齐侯以逢丑父为车右急于战不介马而驰却克伤于矢流血及屦而桴鼓未絶马逸不能止师从之齐师败绩逐之三周华不注【齐山名】逢丑父与公易位【欲代公也】将及华泉骖絓于木车止丑父易轏车而佯使公取饮公逸韩厥获丑父献之却克克纵之齐侯还军使军人求丑父三入三出【言出入晋军也】晋师乃入自丘舆击马陉【皆齐邑】齐侯使宾媚人【即国佐也】赂纪甗【纪国之甑】玉磬与地以求成晋人不许曰必以萧同叔子为质【萧国名同叔萧君之字子者女指齐侯母也难斥侯母故曰萧君女也公羊作萧同侄子注萧同国名则国非戎狄无二字者谷梁作萧同侄子之母则益无解矣其好异而无理如此】且使齐封内尽东其亩【垄亩东行则晋可循垄而达齐】对曰萧同叔子寡君之母也若尽东其亩则君车便利其如先王之制何时鲁卫在军者皆谏曰齐疾我矣遂许之书例凡聘问盟防虽二卿并行止书一其书二使者必两事使也至于行师则诸卿并书一则重兵事一则本国与列国有异此与后六年仲孙蔑叔孙侨如帅师侵宋昭十年季孙意如叔弓仲孙貜帅师伐莒例同
　　秋七月齐侯使国佐如师己酉及国佐盟于袁娄【谷作爰娄】袁娄齐地是时晋人使齐人归我汶阳之田成公防晋师于上鄍赐三帅【却克士爕栾书】先路【革路木路】三命之服【三帅三卿本三命故鲁以此赐之】司马【主甲兵】司空【主营垒】舆师【主兵车】候正【主斥候】亚旅【次于卿者】皆受一命之服
　　八月壬午宋公鲍卒
　　据传宋文公卒始厚塟用蜃炭【以蜃作炭堙圹御湿】益车马【多齐车道车廞车并马之类杜注误】始用殉【俑塟曰殉俑者偶人也古用刍灵周用偶人孔子谓刍灵为善俑为不仁则此时无用俑者矣故曰始用若用生人殉则前文十八年秦伯卒以子车氏殉何得言始杜又误矣盖用生人者戎狄之礼中国无是也】重器备【明器有干笮甲楯备御之物】椁有四阿【阿柱也晋语立于西阿西柱也杜作四注误】棺有翰桧【翰旁饰帷墙之类桧上饰荒齐之类此皆王礼】
　　庚寅卫侯速卒【速公作遫】
　　取汶阳田
　　晋师败齐时鲁卫与焉及齐使国佐求成而晋不许则鲁卫与有请焉故晋于盟爰娄时令齐还我汶阳田而至是取之取者不以好得也
　　冬楚师郑师侵卫
　　宣公之世楚强而晋弱故宣公使大夫求好于楚而楚荘既卒宣公亦薨值晋景嗣兴却克秉政之际遂借晋败齐而纾我齐患此非背楚实势使然也乃楚复责好鲁卫以宋郑陈三国已事移之鲁卫则以宗邦望国而奔命强大辱之甚矣然而罪在晋楚仍不在我者以我固无如何也时楚师救齐以鲁卫皆在晋军遂移师侵卫并侵我及阳桥【鲁地】孟孙请赂之乃以执筑【男工】执针织纴【女工】皆百人并公衡为质【公衡成公之子此时可为质则必始娶之媵所生者】楚人许平其不书侵我并纳质讳国辱也此文例也
　　十有一月公防楚公子婴齐于蜀【地阙】
　　丙申公及楚人秦人宋人陈人卫人郑人齐人曹人邾人薛人郐人盟于蜀
　　公乃与楚公子婴齐【荘王之弟楚卿也】蔡侯许男秦右大夫説宋华元陈公孙宁卫孙良夫郑公子去疾及齐曹诸国大夫盟于蜀其不书蔡侯许男者传称楚共王不在军而蔡景公当王车之左许灵公当王车之右是二君者共乘一车祗得为楚王车左右之御士非国君也故不书此文例也若列国大夫俱不称名而称人则五国知名五国不知名遂略之也左氏以此为匮盟匮盟者窃盟也言畏晋之知而窃与楚盟则不然天下无十二国共盟而犹谓晋不知者且楚师实临我晋不能救而禁我之求成不得也况书法无贬例也此与隐三年公及莒人盟于浮来荘九年公及齐大夫盟于葭例同
　　三年
　　春王正月公防晋侯宋公卫侯曹伯伐郑
　　前阳桥之役郑从楚侵卫及鲁鲁卫恶之至是防晋师并曹宋伐郑左氏误谓讨邲之役夫邲之战在宣十二年是时楚方伐郑郑防灭矣晋以救郑而致败与郑何憾至十四年郑以晋败故如楚谋晋而于是晋讨郑贰经书晋侯伐郑见在也今相距十一年经明书楚师郑师伐卫而此请大国之师方合诸侯以报之而仍曰讨邲之役其于夫子之经一概悖尽吾故曰左传防书但当叙事若偶出一意以解经文必致大误即此是也
　　卫侯与宋公俱先君未塟宜称子而皆书爵者以是役鲁为政而卫副之不当以非礼之事显咎人国故隠而书爵且是役已败传称郑公子偃帅师御之使东鄙覆诸鄤败诸丘舆【皆郑地】郑皇戌如楚献捷是诸师败绩而皆不书一讳国恶一讳国辱也
　　辛亥塟卫穆公
　　二月公至自伐郑
　　甲子新宫灾三日哭
　　新宫宣公之宫也【羣公庙皆称宫】灾者天火也庙灾哭三日礼也按新主入庙礼无明文惟春秋吉禘在二十七月禫纎之后以禫月遇吉祭【时祭】虽可以奉主祭庙然犹是祔祖而不以妃配必逾月吉禘然后迁主于弥庙名曰新宫今宣以二十年十月薨则成元年十一月为大祥二年正月为禫至是二月则禫已逾月正二十八月吉禘之际其名新宫则当在吉禘后已经迁主故燬而哭之胡氏谓不称宣宫必神主未迁宫虽成而主未入遇灾而哭实为非礼则不惟不晓禫后逾月正当吉禘无新主未入之礼且亦不识庙制妄谓新宫必新造一庙可空宫无主而不知此新宫者即先公之宫也先公居五庙之末名为祢庙自伯禽以来即已有之虽名为新宫而实即旧庙并无新造之例是必待吉禘之日将四亲并祧合食太祖及其临彻先迎髙庙一位随诸祧主还迁庙中而然后新主逐队随三亲归分髙曾祖祢而各入庙焉是一日不吉禘则一日不迁主一日不迁主则一日不易庙安有所谓无主之庙可虚悬一座以称新宫者况檀弓云有焚其先人之室则三日哭正言庙也而胡氏又误解檀弓疑是先人生平所居之室故谓先人之所居可哭而虚庙不可哭夫先人所居即后人所居是也所居室灾吊而不哭宫庙火三日哭礼之不讲而妄议哭法徒増人笑耳若谓丹楹刻桷经称桓宫而此称新而不称宣必非无故则以丹楹刻桷在荘二十三年此时已旧而不新故称桓耳若初入庙则未有不称新者不闻夏宗伯称新鬼大乎
　　乙亥塟宋文公
　　七月而塟且厚塟焉【见前】非礼极矣凡此皆书事而义自明者何则二年八月卒三年二月塟义可知也不然此时书例亦何难去日去諡如俗所云而并不一及何耶
　　夏公如晋
　　愬盟蜀之不得已也
　　郑公子弃疾帅师伐许
　　许乆服郑隠十一年为郑所灭至桓十五年而后许复有其国嗣此经屡书郑伯伐许为讨贰也及僖六年楚人围许后则郑不能再有许矣今乃以许恃楚不事郑而兴师伐之则郑以强大凌弱小罪在强大此一定义例而又以已所服事之楚而徒以许故而隠与楚争此在义理与事势两有未便而谓郑可为之乎故夫子于郑之伐许凡二年之间三致意焉
　　公至自晋
　　是时晋与楚求和归楚公子谷臣与连尹襄老之尸于楚【此邲之战为晋所俘者】以求知防【此为楚所俘者】楚子许之
　　秋叔孙侨如帅师围棘
　　棘者汶阳之田之邑也齐不伏取故围以师焉
　　大雩
　　晋却克卫孙良夫伐廧咎如【廧公作将谷作】
　　廧咎如者赤狄之别种也宣十五年晋灭赤狄潞氏其余民散入廧咎如种中故复讨之据传有廧咎如溃上失民也八字则必经有廧咎如溃四字而左氏以己意释此句今阙之耳
　　冬十有二月晋侯使荀庚来聘卫侯使孙良夫来聘丙午及荀庚盟丁未及孙良夫盟
　　此皆为晋来防盟恐贰楚也荀庚者荀林父之子元年齐将伐我臧宣叔与晋侯盟于赤棘宣七年卫侯欲为晋致鲁而使孙良夫来盟至是皆防之其两盟两日以各聘不合故也二卿不系国以承上晋卫文也胡氏袭刘敞之説谓书及不书公见二卿之抗二卿不系国见遂事之専则二年齐侯使国佐如师己酉及国佐盟于袁娄此时齐求成未敢抗也且以君命来未尝専也然而书及不书公书国佐不书齐何居
　　郑伐许
　　四年
　　春宋公使华元来聘【宋共公新立也】
　　三月壬申郑伯坚卒
　　杞伯来朝【将出叔姬故来朝修礼以告其故也】
　　夏四月臧孙许卒
　　公如晋
　　塟郑襄公【三月而葬何速也】
　　秋公至自晋
　　公如晋晋侯见公不以礼及公归欲求成于楚季文子曰不可晋虽无道然国大臣睦而通于我诸侯听焉未可以贰楚虽强非吾族也乃止
　　冬城郓【公作运】
　　郓鲁地名冬而城郓亦与时合但文十二年已城诸及郓矣此又城之岂一地两城耶按杜氏于前城郓注云此是东郓为莒鲁所争地今所城为备晋而设即后十六年传晋人执季文子公待于郓者其地在鲁西名西郓与前不同
　　郑伯伐许
　　此郑悼公也郑襄自去年夏冬两伐许而死今悼公丧未逾年即遣公孙申帅师以疆许田许人败之展陂【许田】郑伯乃亲伐许取鉏任泠敦之田是时晋栾书荀首士燮俱帅师救许伐郑赖楚使子反救之以郑方事楚楚不悟郑伐许之与已争也及许灵公愬郑伯于楚与郑讼而郑不胜楚乃执皇戌及公子固【郑穆公子】郑伯归因弃楚而请成于晋先与晋赵同【赵衰子】盟于垂棘【晋地】而于是晋楚之争郑则以楚郑之争许而又一变焉
　　五年
　　春王正月杞叔姬来归
　　此大归也大归犹称杞者杂记诸侯出夫人未致命以前仍以夫人之礼行此时未致命故称杞余见前年来朝传
　　仲孙蔑如宋【报前年华元之聘也】
　　夏叔孙侨如防晋荀首于谷【首公作秀】
　　传晋荀首如齐逆女故宣伯餫诸谷餫者野馈之名所以畏晋而申敬礼者谷齐地
　　梁山崩
　　记异也传曰凡山崩川竭君为之不举【去盛馔】降服【损盛服】乘缦【车无文】彻乐【息八音】出次【舍于郊】祝币【陈玉帛】史辞【自罪责】以礼【以行礼于山川之神】梁山晋地
　　秋大水
　　冬十有一月己酉天王崩【此定王也】
　　十有二月己丑公防晋侯齐侯宋公卫侯郑伯曹伯邾子杞伯同盟于虫牢【郑地】
　　同盟虫牢为郑服晋也时天王崩四十日矣
　　六年
　　春王正月公至自防
　　二月辛巳立武宫
　　武宫者武公之宫也武公名敖伯禽五世孙有武徳曽朝周而宣王飨之诸侯事四亲自髙祖而上则皆祧之鲁惟伯禽不祧今鲁以尚武功之际特立武公一宫为不祧之庙其名宫者以太庙称庙羣公称宫也其名武宫者以晋曲沃武公为不祧之庙亦名武宫今效之一以着諡一以崇武也其又名世室者以世世不祧主则世世不毁室明堂位曰鲁公之庙【伯禽】文世室武公之庙武世室也【惟崇武故特加文字以与武相对】左氏断以己意谓以鞌之功立武宫【鞌战见前二年】夫鞌非鲁功虽旁人皆知之岂有鲁君臣亲受晋辱而肻贪晋功为己功者若如宣十二年楚子云为先君之宫以告成事则此系行军之际各载迁主以出战而及乎战胜则就其战地设宫告主如大传所称牧室为牧野告胜之处何尝在国中特立一庙且其所载主虽系迁主然实称祖祢尚书所谓用命赏于祖曽子问所谓以币告祖祢是也其于武公何与焉
　　取鄟【附庸国也】
　　卫孙良夫帅师侵宋
　　此晋命卫讨宋也虫牢之防宋公初辞之而后与防晋以其抗也命卫伐之是时晋伯宗夏阳説同卫孙良夫甯相并郑人及伊雒陆浑诸蛮戎一齐出师然师过卫时见卫不守备夏阳説即欲袭卫若全不知有孙良夫甯相之在师者然则卫之在晋虽不得当次国然亦何至卑弱如是故此不书晋并不书诸国及戎而独书卫大夫帅师侵宋使晋之恶卫之辱求其事而皆见焉夫卫何庸侵宋哉嗟乎卫自顾且不暇乃侵宋哉
　　夏六月邾子来朝【邾公作邾娄】
　　公孙婴齐如晋【婴齐子叔肸子】
　　壬申郑伯费卒【此郑悼公也】
　　秋仲孙蔑叔孙侨如帅师侵宋
　　此晋命鲁讨宋也三年公防宋伐郑四年宋使华元来聘五年仲孙蔑如宋是年冬公与宋公同盟于虫牢未尝有隙可乘也以受人之命而遣将兴师公行侵掠耻可知矣故不书晋命一似我之自为之者虽讳国辱乎然而晋之恶我之辱求其事而皆见焉此文例也
　　楚公子婴齐帅师伐郑【以服晋故】
　　冬季孙行父如晋
　　晋栾书帅师救郑【救公作侵误】
　　据传晋栾书救郑与楚师遇于绕角【郑地】楚师还晋师遂侵蔡楚公子申公子成以申息【楚二县】之师救蔡御诸桑隧【上蔡地】赵同赵括欲战请于栾武子武子将许之荀首士燮韩厥皆不许遂止
　　七年
　　春王正月鼷鼠食郊牛角改卜牛鼷鼠又食其角乃免牛
　　卜郊在寅月卜牛在子月鼷鼠鼱鼩鼠今名鼠狼是也未卜日不成牲故称牛余见前
　　吴伐郯
　　郯小国季文子曰中国不振旅蛮夷入伐而莫之或恤无吊者也夫【言无相恤者】
　　夏五月曹伯来朝
　　不郊犹三望
</div>
    <div class="pagination">
<a href="春秋毛氏传_page21.html">上一页</a><span>...</span><a href="春秋毛氏传_page17.html">17</a><a href="春秋毛氏传_page18.html">18</a><a href="春秋毛氏传_page19.html">19</a><a href="春秋毛氏传_page20.html">20</a><a href="春秋毛氏传_page21.html">21</a><span class="current-page">22</span><a href="春秋毛氏传_page23.html">23</a><a href="春秋毛氏传_page24.html">24</a><a href="春秋毛氏传_page25.html">25</a><a href="春秋毛氏传_page26.html">26</a><a href="春秋毛氏传_page27.html">27</a><span>...</span><a href="春秋毛氏传_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
