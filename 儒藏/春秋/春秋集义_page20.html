<!DOCTYPE html>
<html>
<head>
    <meta charset="UTF-8">
    <title>春秋集义 - 第 20 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋集义 - 第 20 页/共 46 页</h1>
    <div class="content">


　　春秋集义卷二十三
<经部,春秋类,春秋集义>
　　钦定四库全书
　　春秋集义卷二十四
　　宋　李明复　撰
　　僖公
　　二十有八年春晋侯侵曹晋侯伐卫
　　程氏学曰晋侯侵曹晋侯伐卫再书晋侯者甚晋侯之恶也孔子曰晋文公谲而不正齐桓公正而不谲齐桓晋文俱有攘楚之功但究观圣人所书之迹则谲正之论涣然矣
　　谢湜曰曹卫楚与国晋文公欲制楚寕宋故首激楚侵曹次激楚伐卫再书晋侯甚晋侯用兵之谲也胡安国曰按左氏初公子重耳之出亡也曹卫皆不礼焉至是侵曹伐卫再称晋侯者讥复怨也春秋之时用兵者非懐私复怨则利人土地尔诗云百尔君子不知德行不忮不求何用不臧不忮则能窒忿不求则能窒欲然后贪愤之兵亡矣
　　或曰曹卫背华即夷于是乎致讨奚为不可曰楚人搂诸侯以围宋陈蔡郑许举兵而同防鲁公与防而同盟楚虽得曹新昏于卫然其君不在防其师不与围以方诸国不犹愈乎又况卫已请盟而晋人弗之许也书曰必有忍乃其有济有容德乃大文公能忍于奄竖里鳬须矣何独不能忍于曹卫乎再称晋侯者甚之也下书楚人救卫则讥晋深矣春秋责备贤者而乐与人改过故卫已请盟不当拒而絶之也朱熹语録或问王霸之别曰以力假仁者不知仁之在已而假之也以德行仁者则其仁在我而惟所行矣以执辕涛涂侵曹伐卫之事而视夫东征西怨虞芮质成者则人心之服与不服可见
　　或问晋文公谲而不正诸家多把召王为晋文之谲集注谓伐卫以致楚师而隂谋以取胜这説为通曰晋文举事多是不肯就正做去晋文用兵便是战国孙吴气习
　　公子买戍卫不卒戍刺之
　　谢湜曰内杀大夫书刺讳之也言以周官三刺之法审其情也鲁使公子买戍卫以防晋难也晋人威势虽盛使买以死守之可也力不能抗则仲直辞明正义聴命于晋可也晋之伐卫也鲁国惧难乃至不卒戍事而杀买以説于晋不忠之大也捍患御难保人民安社稷所恃者忠而已内不忠于其臣外不忠于其邻不可以为国故买之戍卫也书不卒戍书刺着买之不忠也
　　胡安国曰按左氏买为楚戍卫楚人救卫不克公惧于晋杀买以説焉谓楚人不卒戍也内杀大夫称刺者若曰刺审其情与众弃之而专毅之罪则一耳周官有三刺一刺曰讯羣臣再刺曰讯羣吏三刺曰讯万民刺未有书其故者而以不卒戍刺之则知买为无罪矣孟子曰无罪而杀士则大夫可以去无罪而戮民则士可以徙今乃杀无罪之士将以苟説于强国于是乎不君矣故特书其故以贬也
　　楚人救卫
　　谢湜曰卫恃楚距晋故楚人救卫
　　三月丙午晋侯入曹执曹伯畀宋人
　　谢湜曰凡执诸侯及大夫皆夺爵称人晋侯因入书执而不曰人者文继上事不可复称某人故也晋文之侵曹也曹人不服故文公入曹执共公以畀宋人楚尝伐宋围宋曹尝与楚执宋公然则以共公畀宋将以激楚也入其国执其君执不以罪而以激楚执之不以归王而以畀宋书执曹伯着其服人以力也书畀宋人着其谲而不正也诸侯失国名晋人执曹伯不以罪且曹伯不服义不当絶故不名
　　胡安国曰古者觌文匿武修其训典序成而不至于是乎有攻伐之兵故孟子谓万章曰子以为有王者作将比今之诸侯而诛之乎其教之不改而后诛之乎曹伯嬴者未狎晋政莫知所承晋文不修词令遽入其国既执其君又分其田暴矣欲致楚师与之战而以曹伯畀宋人谲矣虽一战胜楚遂主夏盟举动不中于礼亦多矣徒乱人上下之分无君臣之礼其功虽髙道不足尚也故曰五伯三王之罪人仲尼之徒无道桓文之事者
　　夏四月己巳晋侯齐师宋师秦师及楚人战于城濮楚师败绩
　　范祖禹曰齐桓公九合诸侯一正天下晋文公尊周室定襄王败楚师于城濮遂伯诸侯齐桓晋文五伯之盛者也
　　谢湜曰城濮之战不书楚人侵伐者楚来救卫而晋文与之战也城濮之战战之善者也文公即位四年选才任能和辑民庻搜被庐作三军国可谓治矣齐侯宋公秦伯以师聴命而从得天下之力可谓众矣是以奋然特起于中国萎防之后覆强楚势若振槁而齐桓之烈复见于时自是夷蛮不敢出为冦盗而生民頼是以苏惠安之功大矣故曰城濮之战战之善者也虽然春秋之法不以善掩过不以得恕失其功大者其责备城濮之师固有攘狄之功矣然致楚而败之不若召陵伐楚之为善也战而克楚不若召陵不战而服之为善也故城濮败不书伐责其讨罪不明也战以晋为主责其以攻战为事也楚以夷狄抗中国故子王贬称人
　　胡安国曰楚称人贬也战而言及主乎是战者也当此时晋师避楚三舍请战者得臣也而经之书及何以在晋得臣虽从晋师然初告于晋曰请复卫侯而封曹臣亦释宋之围是未有必战之意也又先轸献谋许复曹卫以携其党拘宛春以激其怒而后得臣之意决矣故楚虽请战而及在晋侯诛其意也荆楚恃强凭凌诸夏灭黄而伯主不能恤败徐于娄林而诸大夫不能救执中国盟主而在防者不敢与之争今又戍谷逼齐合兵围宋战胜中国威动天下非有城濮之败则民其被髪左袵宜有美词称其绩而春秋所书如此其畧何也仁人明其道不计其功正其义不谋其利文公一战胜楚遂主夏盟以功利言则髙矣语道义则三王之罪人也知此説则曽西不为管仲而仲尼孟子虽老于行而不悔其有以夫朱熹曰楚地最广今之襄汉皆是尽是强大齐晋若不更伯楚必吞周而有天下缘它极强大所以齐桓晋文责之皆是没紧要的事桓公岂不欲将僣王猾夏之事责之但恐无收煞故只得如此至如晋文城濮之战依旧委曲还他许多礼数亦如桓公之意然此处亦足以见先王不忍戕民之意未冺也设使桓文所以责之者不少假借他定不肯复兵连祸结何时而已到得战国斩首动是数万无复先王之意矣
　　楚杀其大夫得臣
　　谢湜曰得臣刚愎自用勇于必战楚子畏晋欲还而得臣傲忽无退志故城濮之败归罪得臣而杀之得臣不氏未赐族
　　胡安国曰按左氏晋师既克曹卫楚子入居于申使申叔去谷使子玉去宋曰晋侯在外十九年而果得晋国险阻艰难备尝之矣民之情伪尽知之矣天假之年而除其害其可废乎子玉使伯棼请战楚子怒少与之师惟西广东宫与若敖之六卒实从之而不止也子玉从晋师文公退三舍辟之楚众欲止子玉不可战于城濮楚师败绩夫得臣信有罪矣而楚子知其不可敌不能使之勿敌而少与之师又以一败杀之是以师为重而弃其将以与之也是晋再克而楚再败也故称国以杀而不去其官以仲尼书郑叶其师与楚得臣之事观之可为来世之永鉴矣
　　卫侯出奔楚
　　谢湜曰楚败晋文廹卫故卫成惧难奔楚卫成失国不名者以示义不当絶
　　胡安国曰诸侯夫国出奔未有不名者卫侯何以不名著文公之罪也卫侯失守社稷背华即夷于文公何罪乎卫之祸文公为之也初齐晋盟于敛盂卫侯请盟晋人不许是塞其向善之心虽欲自新改辙而其道无由也髙帝一封雍齿而功臣不竞世祖烧弃文书而反侧悉安使文公释怨许卫结盟南向诸侯弃楚而归晋矣忿不思难惟怨是图必使卫侯窜身无所奔于荆蛮归于京师兄弟相残君臣交讼谁之咎也夫心不外者乃能统大众智不凿者乃能处大事文公欲主夏盟取威定伯而举动烦挠若不胜任者惟凿智自私而心不广也春秋于卫侯失国出奔不以其罪名之而重文公之咎盖端本议刑责备贤者之意也
　　五月癸丑公防晋侯齐侯宋公蔡侯郑伯卫子莒子盟于践土
　　程頥曰晋文公欲率诸侯以朝王也惧其不能而召王就见之又见其召王之罪而不明其欲朝之本心是以谲而掩其正也圣人伐其心迹显晋文勤王之志且使后世之君知所行之不正则无以明其心当慎其所行也
　　谢湜曰晋文却强楚尊王室诸侯皆聴命于晋故八国防践土为盟陈虽与楚以王命之重诸侯毕至穆公不待徴召亦如防从盟书陈侯如防以示人心乐于从王也使文公有尊周之实则王室安有不兴者哉卫子成公弟叔武晋文既逐成公乃立叔武主卫叔武称子以未逾年君目之也成公义不絶于国文公私忿逐卫侯立卫子非正也书卫子罪其专废立也胡安国曰践土之防天王下劳晋侯削而不书何也周室东迁所存者号与祭耳其实不及一小国之诸侯晋文之爵虽曰侯伯而号令天下几于改物实行天子之事此春秋之名实也与其名存实亡犹愈于名实俱亡是故天王下劳晋侯于践土则削而不书去其实以全名所谓君道也父道也晋侯以臣召君则书天王狩于河阳正其名以统实所谓臣道也子道也而天下之大伦尚存而不灭矣卫侯奔楚不书名者未絶其位也叔武受盟而称卫子者立以为君也此见圣人深罪晋文报怨行私专权自恣废置诸侯之意吕祖谦曰作王宫于践土晋作王宫于践土何故不徃京师朝王却教襄王出来盖当时所畏惟楚晋先败楚声势动天下故襄王亦自出来况前时围温围原已是有此事了若又去则温原必畏其民必奔防矣此所以不可入京师正如李克用两镇不敢入朝相似
　　陈侯如防公朝于王所
　　程頥曰古者诸侯以时朝聘于天子天子以时聘问于诸侯故上下交泰尊卑有礼而天下治春秋之世王室微弱诸侯莫有事君以礼者矣以二百四十二年之间书公如京师者一公朝于王所者二而已且所书成公十有三年春晋侯使却锜来乞师三月公如京师夏五月公自京师遂防晋侯伐秦秋七月公至自伐秦盖成公之行实防晋伐秦因道京师而名曰朝王圣人于鲁事有君臣之义尝迁就而为之词然不书曰朝且考其前后所书亦以见意也僖公二十八年天王劳晋侯于践土晋侯召天王于河阳两书公朝于王所不书诸侯而独书公又曰朝于王所则不成朝可知矣鲁既无朝王之礼而臣如京师者又止有五书不曰聘则不成聘亦可知矣僖三十年公子遂之行复遂如晋非专使也天王使宰周公来聘而使遂徃又遂如晋不敬莫大焉鲁之于王皆不足以成朝聘之礼而天王使使来聘者反有七焉王者微弱诸侯不臣举鲁一国则天下诸侯可见也谢湜曰天王所在曰王所践土之防襄王徃劳文公晋为王筑宫践土因率诸侯朝焉故践土称王所践土宻迩王室朝于王所而不于京师文公失事王之道也故践土之防王亦在焉王不书尊天王也朝书王所着公失朝礼也朝不书诸侯不与诸侯之成朝也周自平王微弱列国朝聘不通于京师故二百四十二年之间公朝于王所者二公如京师者一卿如京师者五而巳践土则因王在防而修朝礼焉温则召王于河阳而修朝礼焉二朝皆不书诸侯为其非朝礼之正也成公一朝于京师则书如不书朝为其不成朝也卿五聘于京师则书如不书聘为其不成聘也朝非朝聘非聘诸侯不臣之罪见矣
　　胡安国曰朝不言所言所非其所也朝于庙礼也于外非礼也有虞氏五载一廵守羣后四朝周制十有二年王乃时廵诸侯各朝于方岳亦何必于京师于庙然后为礼乎古者天子廵狩于四方有常时诸侯朝于方岳有常所其宫室道途可以预修故民不劳其共给调度可以预备故国不费今天王下劳晋侯公朝于王所则非其时与地矣自秦而后廵游无度至有长吏以仓卒不办被诛民庻以烦劳不给生厌盖春秋之义不行故也然则天子在是可以不朝乎天子在是而诸侯就朝礼之变也春秋不以诸侯就朝为非而以王所非其所为贬正其本之意也
　　六月卫侯郑自楚复归于卫
　　谢湜曰成公逼难不能以死守位而弃国出奔其出也晋文立叔武以主社稷其位已絶于卫矣故自楚归国书名书复归晋文假大义复私忿逐人之君而立其臣逐人之兄而立其弟非道也故成公出奔不名以示不当絶返国称名称复归以示絶于国上明义不当絶下明已絶于国而晋文弃絶成公不以其道其罪见矣成公頼楚之力以归左氏谓晋复卫侯非也
　　胡安国曰卫侯失国出奔则不名复归得国何以名杀叔武也叔武者卫侯之弟也晋文公有憾于卫侯而不释怨于是逐卫侯立叔武叔武辞立而他人立则恐卫侯之不得反也于是已立乎其位始反卫侯卫侯得反而疑其弟则曰叔武篡我元咺争之曰叔武无罪卫侯不信其言终杀叔武是不念鞠子哀而以争国为心乱民彝灭天理其为罪大矣此其所以名也元咺由是走之晋而讼其君然卫侯初归则称复再归何以不称复乎春秋立法甚严而待人以恕郑之初归虽杀叔武既名之矣犹意其或出于误而能革也是以称复及其再归又杀元咺及公子瑕则是终以争国为心长恶不悛无自艾之意矣是以不称复其曰归于卫者易词也诸侯嗣故称复者继之也不称复者絶之也而国非其国矣
　　卫元咺出奔晋
　　谢湜曰元咺以晋命立叔武主卫成公自楚复归前驱入杀叔武故元咺奔晋
　　吕祖谦曰元咺出奔晋此是要去讼卫侯初间卫侯杀其子角咺不废命此一处能忍最贤于人至第二来廹他便忍不得此盖缘卫侯不明之甚然元咺于此时能忍得亦非细事此是人之所难处大抵工夫当做得到
　　陈侯欵卒
　　谢湜曰陈侯盖自防返国而卒鲁不防故不书
　　秋杞伯姬来
　　谢湜曰非归寕故直书来
　　公子遂如齐冬公防晋侯齐侯宋公蔡侯郑伯陈子莒子邾子秦人于温天王狩于河阳
　　程頥曰晋文公实有勤王之心而不知召王之为不顺故谲掩其正
　　程氏学曰河阳之行非巡狩也晋文召之也而圣人特书天王狩于河阳所以伸天子之势抑晋侯之不臣也若践土之防王亦在焉惟公朝于王所而不书王之来何也曰践土之事天王实劳晋侯然王有廵狩之名晋无召君之迹非如河阳之行反道害义故特书言狩者足以见其不成狩也春秋之义所以明微呜呼抑强扶弱尊王而黜诸侯非圣人谁能修之杨时曰晋文公召王以诸侯见而春秋书曰天王狩于河阳盖不与其召也又书曰公朝于王所言诸侯自朝于王盖不与其以也
　　范祖禹曰晋文公心正而行谲召王是也文公心非不善也而所行不正是以为谲
　　谢湜曰晋文防诸侯朝王于温由是王至河阳然则河阳之行非狩也晋文召之也春秋书曰天王狩于河阳所以伸天王之尊也伸天王之尊所以罪晋文之不臣也践土之事襄王实劳晋文故践土书公朝王所而已以其无召君之迹也河阳则以臣召君不可以训故河阳以天王自狩为文以其灭君臣之义也河阳与温一也指邑故言温指狩地故言河阳胡安国曰按左氏晋侯召王以诸侯见仲尼曰以臣召君不可以训故书曰天王狩于河阳以尊周而全晋也啖助谓以常礼言之晋侯召君名义之罪人也其可训乎若原其自嫌之心嘉其尊王之意则请王之狩忠亦至焉故夫子特书狩于河阳所谓原情为制以讥变礼者也夫践土之防王实自徃非晋罪也故为王讳之又为晋解之于以见春秋忠恕也吕祖谦曰齐桓九合诸侯一正天下无非尊王室天子亦未尝亲出慰劳若文公践土之盟河阳之狩两屈天子之尊盖周王不畏齐而畏晋天子视齐桓乃忠臣不过一诚实而晋文权谋髙大所以畏晋不畏齐也举天子畏与不畏又见文公不如桓公
　　壬申公朝于王所
　　谢湜曰朝于京师正也书朝于王所罪其不正也诸侯皆朝正也朝书公不书诸侯罪其不成朝也朝书公所以纪其迹朝不书诸侯所以黜其乱孔子曰晋文公谲而不正齐桓公正而不谲桓公防王世子防宰周公未尝有朝王之心也然伐楚责王祭不共首止葵丘之防不与王世子宰周公盟迹则正矣此孔子所以言其不谲也文公防诸侯朝于践土防诸侯朝于温盖以朝王为心也然就践土为宫以朝召王于河阳以修朝礼迹则谲矣此孔子所以言不正也文公以朝王为心善矣然以一失所举遂防大恶诸侯举事其可不虑耶
　　晋人执卫侯归之于京师
　　谢湜曰卫成复归杀卫子叔武大夫元咺以叔武讼于晋故晋文执卫侯执卫侯称人贬之也成公背晋与楚固有过矣然文公未有虐民大罪也非有不可容之大恶也晋文遽以兵威逼而絶之其出奔也即以卫子为君其复归也即以元咺之讼执之卫子主国非正也元咺讼君非忠也逐人之君而立其臣党人之臣而执其君失方伯治罪之义矣虽曰执而归王何以服诸侯之心哉故成公虽失国其出奔不名见执复不名以示义不当絶也师于京师直词也归之于京师不得已之词也观其词而曲直之理存乎其中矣诸侯为害不大者先王责以礼懐以德须其不改然后加刑岂若晋文以兵伐之以势奔之以力执之耶
　　卫元咺自晋复归于卫
　　谢湜曰元咺以臣讼君卫之大逆也晋文不道使咺复以臣子归国书复归明其罪大已絶于国为天吏者在所诛絶也自晋侯伐卫君以逐臣见执臣以讼君复归使君臣相抗更主卫国诛释废置之柄乱矣书元咺自晋复归所以深责晋文也
　　胡安国曰其言归之于者执不以正之词也古者君臣无狱诸侯不専杀为臣执君故卫侯不名而元咺称复大夫不世其称复絶之也自晋者晋有奉焉因其力也归者易词以文公为之主故其归无难而方伯之罪亦明矣是以执而称人不得为伯讨也
　　诸侯遂围许
　　谢湜曰晋文以尊周之命率诸侯朝王臣子之大义也许独违命不从罪在所治故诸侯自防以兵围之书遂围许善诸侯得讨叛之义也讨叛尊王人心所同欲故称诸侯
　　胡安国曰诸侯比再防天子再至皆朝于王所而许独不防以其不臣也故诸侯围许按古者廵狩诸侯各朝于方岳今法天子行幸三百里内亦皆问起居许距河阳践土近矣而可以不防乎其称遂继事之词也
　　吕祖谦曰诸侯围许许何故不与践土之盟温之防盖许近楚
　　曹伯襄复归于曹遂防诸侯围许
　　谢湜曰曹共公归晋文释之也共公非有大罪当黜晋以楚故执之以畀宋人共公之拘于宋也其位已絶于曹矣然则共公义不当絶而晋文絶之也故共公见执不名以示义不当絶也归国称名称复归以示晋文絶之也正其不当絶于前着其已絶于后晋文弃絶共公不以其道其罪见矣晋文之围许也以王命讨叛诸侯服从故共公得复之后即以兵防诸侯围许书曹伯遂防诸侯以见共公不敢即楚也共公与楚久矣围许之役心不即楚而遂防诸侯则人心乐于从王可知矣卫侯出奔不名归国称名称复归曹伯见执不名归国称名称复归其义一也元咺在所诛絶而晋文与之书复归以明罪大当絶也曹共卫成在所容恕而晋文弃之书复归以明絶之非义也诛释国之大柄也诛释不由公义而能使天下归服者鲜矣晋文以王命举十国讨许而至于围之则许人心不服晋可知也
　　胡安国曰曹伯襄何以名其归之道非所以归也晋侯有疾使其防侯獳货筮史曰以曹为解晋侯恐于是反曹伯夫以赂得国而春秋名之比于失地灭同姓之罪以此知圣人严于义利之别以正性命之理其説行而天下定矣岂曰小补之哉
　　二十有九年春介葛卢来
　　谢湜曰葛卢夷狄附庸故书名介葛卢白狄皆不能修朝礼故书来
　　公至自围许夏六月防王人晋人宋人齐人陈人蔡人秦人盟于翟泉
　　程頥曰晋文连年防盟皆在王畿之侧而此盟复廹王城又与王人盟强廹甚矣故讳公诸侯贬称人恶也
　　程氏学曰洮之盟公防王人不讳而翟泉之盟讳之何也又王子虎晋狐偃宋公孙固齐国归父陈辕涛涂秦小子憖皆贬称人何哉夫诸侯失道上与王人盟其罪固已着矣然未若翟泉近在王都之侧而诸侯大夫敢抗天子之卿以歃血要言其不臣甚矣王子虎亦下与诸侯大夫同盟失礼亦甚矣故圣人一皆人之然则公之恶可不为之讳乎外则贬之内则讳之而春秋恶恶之意尤可见矣
　　谢湜曰列国大夫上抗天子之卿而盟大夫之犯上也天子之卿下齿列国大夫而盟王臣之凟礼也故王子虎晋狐偃及诸国大夫皆贬称人正大典也防王子虎公防之也公不书讳之也外则贬之内则讳之公之恶由此着矣翟泉周地诸侯与王人盟犹不可而况于大夫乎洮盟逺于王都犹曰不可而况于翟泉乎然则洮之盟未若翟泉之宻迩王都也诸侯之防王人未若大夫盟天子之卿也
　　胡安国曰按左氏公防王子虎晋狐偃宋公孙固齐国归父陈辕涛涂秦小子憖盟于翟泉则皆列国之贵大夫与王子而公与防也其贬而称人讳不书公何也翟泉近在洛阳王城之内而王子虎于此下与列国盟是谓上替诸侯大夫入天子之境虽贵曰士而于此上盟王子虎是谓下陵而无君之心着矣故以为大恶讳公而不书诸国之卿贬称人而王子亦与焉者此正本之义也
　　秋大雨雹
　　谢湜曰盛阳之气烝而为雨寒隂薄之则凝而为雹胡安国曰正蒙曰凡隂气凝聚阳在内者不得出则奋击而为雷霆阳在外者不得入则周旋不舍而为风和而防则为霜雪雨露不和而散则为戾气曀霾隂常防缓受交于阳则风雨调寒暑正雹者戾气也隂胁阳臣侵君之象当是时僖公即位日乆季氏世卿公子遂专权政在大夫萌于此矣
　　冬介葛卢来
　　谢湜曰左氏谓未见公故复来





　　春秋集义巻二十四
　　钦定四库全书
　　春秋集义卷二十五
　　宋　李明复　撰
　　僖公
　　三十年春王正月夏狄侵齐
　　胡安国曰左氏曰晋人伐郑以观其可攻与否狄间晋之有郑虞也遂侵齐诗不云乎戎狄是膺荆舒是惩四夷交侵所当攘斥晋文公若移围郑之师以伐之则方伯连帅之职修矣上书狄侵齐下书围郑此直书其事而义自见也
　　秋卫杀其大夫元咺及公子瑕
　　谢湜曰公子瑕元咺奉以摄国政者也卫成公得返故卫杀元咺及公子瑕元咺身为悖逆以抗君君归则已出君出则已归王法所不容者也春秋不以讨贼之词书者咺立叔武奉子瑕皆出晋命卫成以背晋即楚失国人心而咺无危害社稷之恶故元咺之罪虽大国人有弗讨之心其杀之也卫以国法杀之而已故杀元咺不书人以罪成公失人心也杀二大夫已上不书及者其事同其恶均故也杀二大夫书及者以此之故而延及于彼也公子瑕摄国事晋命也卫以元咺背君之故而并杀之故杀书及着其非有大罪也卫之祸皆晋为之也故元咺出书卫归书卫以着咺之专国也出书奔晋归书自晋以着晋之病卫也晋里克卫元咺虽逆臣然皆以本国大夫得罪故杀书大夫
　　胡安国曰元咺讼君为恶君归则已出君出则已归无人臣之礼信有罪矣则称国以杀而不去其官何也春秋之法躬自厚而薄责于人君子之道辟诸射失诸正鹄反求诸已卫侯之躬毋乃有阙盍亦省德而内自讼乎夫称国以杀者君与大臣专杀之也卫侯在外其称国以杀何糓梁子曰待其杀而后入也待其杀而后入是志乎杀咺瑕者也兵莫憯于志镆鎁为下卫侯未入称国以杀者此春秋诛意之效也然则大臣何与焉从君于恶而不能止故并罪之也公子瑕未闻有罪而杀之何也元咺立以为君故卫侯忌而杀之也然不与卫剽同者是瑕能拒咺辞其位而而不立也不与陈佗同者是瑕能守节不为国人之所恶也故经以公子冠瑕而称及见瑕无罪事起元咺以咺之故延及于瑕而卫侯忌克专杀滥刑之恶着矣
　　卫侯郑归于卫
　　谢湜曰卫侯出奔卫侯见执非有大罪当黜也特以与楚得罪而已故卫侯出奔见执皆不名以示义不当絶也卫侯奔楚凡三月执归京师凡二年为社稷主而或奔或执失国之恶大矣故卫侯复归及归皆名以示不能守国也践土之防叔武以卫子受盟然则叔武已为晋所立卫侯已为晋所絶矣故卫侯自楚归国称复归以罪晋文絶之也晋执卫侯归之京师王不加黜而终以返国然则卫侯于卫君道未絶也故卫侯得返称归以正卫侯义当返国也观春秋不名于前称名于后而晋文廹逐衞成卫成屈辱失国其罪由此见矣观春秋称复归于前称归于后而晋文已絶卫成卫成未絶于卫其曲直由此见矣胡安国曰卫侯出奔于楚则不名见执于晋则不名今既归国复有其土地矣何以名之乎不名者责晋文公之以小怨妨大德名之者罪卫侯郑之以忮害戕本支古者天下为公选贤与能不以为异况于戚属岂有疑间猜忌之心哉末世隆怨薄恩趋利弃义有国家者恐公族之轧已至于网罗诛杀无以庇其本根而社稷倾覆如六朝者众矣卫侯始归而杀叔武再归而及公子瑕是葛藟之不名而春秋之所恶也故再书其名为后世戒此义茍行则六朝之君或亦少省矣
　　晋人秦人围郑
　　谢湜曰左氏谓郑贰于楚故围郑德义驭国之大柄也晋文侵曹伐卫皆不以德执曹伯执卫侯皆不以义是以令不行于许而围许信不行于郑而围郑故王者先德义后兵革垂衣拱手而天下归之
　　胡安国曰按左氏传晋侯秦伯围郑以其无礼于晋经书晋人秦人者贬之也于秦晋何贬乎初晋公子重耳出亡过郑文公亦不礼焉为是兴师而围郑孟子曰有人于此待我以横逆则君子必自反也我必不仁无礼与不忠欤仁且有礼而忠矣其横逆犹是也此亦妄人耳而君子盖终不之校也故行有不得者皆反求诸己而已矣今郑伯之于晋公子特不能厚将迎赠送之礼而未尝以横逆加之也坐此见围为列国者不亦难乎故晋侯秦伯贬称人者晋文以私忿勤民动众围人之国秦伯惟利为向背从烛之武之言不以义举也二国结衅连兵暴肯原野自此始矣
　　介人侵萧
　　谢湜曰介葛卢两至鲁乘萧无备侵萧前书来后书侵为邦国不虞者戒也
</div>
    <div class="pagination">
<a href="春秋集义_page19.html">上一页</a><span>...</span><a href="春秋集义_page15.html">15</a><a href="春秋集义_page16.html">16</a><a href="春秋集义_page17.html">17</a><a href="春秋集义_page18.html">18</a><a href="春秋集义_page19.html">19</a><span class="current-page">20</span><a href="春秋集义_page21.html">21</a><a href="春秋集义_page22.html">22</a><a href="春秋集义_page23.html">23</a><a href="春秋集义_page24.html">24</a><a href="春秋集义_page25.html">25</a><span>...</span><a href="春秋集义_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
