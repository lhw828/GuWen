<!DOCTYPE html>
<html>
<head>
    <meta charset="UTF-8">
    <title>春秋属辞 - 第 16 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋属辞 - 第 16 页/共 29 页</h1>
    <div class="content">　　定七年秋齐国夏帅师伐我西鄙　八年夏齐国夏帅师伐我西鄙
　　以上外师伐鲁境者十九齐宋陈一齐十二邾三莒三凡外师伐鲁史无不书者比其事而考之则曲直自见无与于书法故不复详唯襄十年秋七月楚子囊郑子耳伐我西鄙不书者葢伐宋之师声言伐鲁志在还兵取萧鲁不受兵故不书于防杜云其义未闻陈云不悉书皆昧于存防书大体之义
　　僖二十六年春齐人侵我西鄙
　　文七年夏狄侵我西鄙　十五年秋齐人侵我西鄙冬齐侯侵我西鄙
　　襄十四年夏莒人侵我东鄙
　　以上外师侵鲁境者五僖二十六年书公追齐师至酅弗及则凡言侵者皆潜师攻掠而去明矣
　　哀八年春呉伐我　十一年春齐国书帅师伐我以上外师伐我者二呉次于泗上行成景伯以城下之盟为耻齐师在清鲁人欲背城而战皆伐鲁之国都故直言伐我
　　百十三外师来战
　　桓十年冬十二月丙午齐侯衞侯郑伯来战于郎以上三国之君来战于鲁地者一凡诸侯相侵伐或攻掠或求成不必皆战其战则以主及客以中国及夷狄皆以应兵见之此不以鲁及三国战直言三国之君来战乃笔削之旨说在变文篇
　　百十四内伐国取田邑言伐言取不用师但言取有来归之者言入已灭之国言取不絶其祀不言灭
　　隠十年六月壬戌公败宋师于菅辛未取郜辛巳取防以上公败外师取二邑者一翚既防郑伐宋公又亲败宋师故郑人得入二邑以归于我经所以但书鲁取而一败二取皆书日以异之
　　僖二十六年冬公以楚师伐齐取谷　三十三年夏公伐邾取訾娄
　　以上公伐国取邑者二
　　宣十年秋公孙归父帅师伐邾取绎
　　哀二年春王二月季孙斯叔孙州仇仲孙何忌帅师伐邾取漷东田及沂西田
　　以上鲁臣伐国取邑者一取田者一昭十年三卿伐莒而取郠不书杜氏曰公见讨平丘鲁讳之定六年公侵郑而取匡不书杜氏曰匡归之晋以非隣国不能有之故也
　　昭元年三月取郓
　　以上取外邑不言伐者一言易也不用师徒故但书曰取也郓莒鲁之塞邑也传曰莒鲁争郓为日久矣是也然则二十六年公在干侯取阚其不言伐何也阚内邑也传曰叔孙昭子如阚是也取内邑故亦不言伐也
　　僖三十一年春取济西田
　　成二年秋取汶阳田
　　襄十九年春取邾田自漷水
　　以上取田者三济西田受之伯主故不系曹汶阳田本我地故不系齐杜氏曰晋使齐还鲁故书取不以好得故不言归邾田在漷水北传曰晋人执邾悼公以其伐我故取邾田自漷水归之于我
　　隠八年三月郑伯使宛来归祊庚寅我入祊
　　以上外来归邑书我入者一郑来归祊将以易许田也非师不言入此言入者公羊传曰难也祊在泰山之下去郑逺而近鲁必郑人不能有而后归于鲁鲁恐其民不服故以兵入焉祊归我而许田未易岂非以其难与
　　僖二十二年春公伐邾取须句
　　文七年春公伐邾三月甲戌取须句
　　宣四年春公伐莒取向
　　以上公伐国而取其所灭之小国者三须句风姓国邾人灭之须句子来奔因成风也僖公伐邾取须句而反其君其后邾又灭之故文公伐邾取须句寘文公子焉向姜姓国隠二年莒人入向其后为莒灭不见于经传凡灭国有取而有之者则不书灭以存亡继絶之义责归于取之者也故须句不书邾灭向不书莒灭而皆以书取见义恶其为灭国者受恶而始灭之罪不待申言也在存防书大体中为变例之七须句始反其君为附庸则犹未絶其祀故从内取国例后寘文公子则遂县之故书日以异其事
　　昭四年九月取鄫
　　以上取已灭之国一传曰莒乱着丘公立而不抚鄫鄫叛而来故曰取然犹书莒灭鄫者讥在晋也以鲁觌鄫世子于晋悼公列鄫人于防而莒卒灭鄫与向须句异矣郑灭许呉灭徐楚人皆能继而存之使列于诸侯可以中国而不如夷狄乎或用二传之说谓昭以前鄫未亡非也
　　宣九年秋取根牟
　　成六年春取鄟
　　襄十三年夏取邿
　　以上取小国三传曰邿乱分为四师救邿遂取之此所以不言伐赵伯循曰凡得国而不言灭者不絶其祀也案根牟鄟传不言其故皆曰易也葢以鄫与邿推之
　　僖十七年夏灭项
　　以上灭小国者一夷而县之故直曰灭先儒或谓内讳灭言取者误矣灭不书月者间伯主有事与莒灭鄫同不言师说在变文篇
　　百十五外取我田邑言取虽我归之亦言取讳易田言假
　　宣元年六月齐人取济西田
　　昭二十五年十二月齐侯取郓
　　哀八年夏齐人取讙及阐
　　以上外取我田邑者三礼国亡大县邑公卿大夫士皆厌冠哭于大庙三日君不举此取田邑所以必书于防济西郓皆言取者一为鲁讳赂一见季孙据国叛君下言公至自齐居于郓则齐取郓以居公可见矣故皆书月以别于讙阐其书伐书取自从外伐取例见后篇
　　桓元年三月公防郑伯于垂郑伯以璧假许田
　　以上外以璧假田者一桓公簒位而脩好于郑卒易祊田许田多于祊故进璧以请史言璧假讳易许田也公羊传曰讳取周田也许田本鲁朝宿之邑在王畿之内故曰周田
　　百十六外灭国必书不絶其祀言取迫之使服曰降移其民人社稷曰迁
　　庄十年冬十月齐师灭谭谭子奔莒　十三年夏六月齐人灭遂
　　僖二十五年春王正月丙午衞侯燬灭邢
　　襄六年秋莒人灭鄫　十年春公防晋侯宋公衞侯曹伯莒子邾子滕子薛伯伯小邾子齐世子光防呉于柤夏五月甲午遂灭偪阳
　　定四年夏四月庚辰蔡公孙姓帅师灭沈以沈子嘉归杀之　六年春王正月癸亥郑游速帅师灭许以许男斯归
　　以上诸侯灭小国者七入春秋楚灭汉阳诸姬在齐桓未伯前晋灭耿霍魏在桓伯后告命皆不及于鲁故史不书而齐桓灭谭灭遂在经为灭国之始陈氏因谓不书晋楚灭国蔽罪于伯主其失与二传均矣凡侵伐围入有笔削者事有轻重也用兵之罪莫大于灭国者事不相蒙当各正其罪非笔削所加也凡灭国不日灭吾同宗之国则日防而遂灭日以其君归日间伯主有事而灭小国日凡灭国不言君奔者死于位也言以归者服之也防而遂灭不言以归略之也诸异义皆非
　　宣十五年六月癸卯晋师灭赤狄潞氏以潞子婴儿归十六年春王正月晋人灭赤狄甲氏及留吁
　　襄六年十二月齐侯灭莱
　　昭十七年八月晋荀呉帅师灭陆浑之戎
　　以上中国灭外裔者四莱姜姓子爵定公十年传称莱人为俘盖东方之国也虽君不日以
　　其君归则日案昭二十年晋灭肥以肥子绵臯归二十一年灭鼓以鼓子防鞮归皆不书者鲜虞肥鼓皆白狄也尝服属于晋既而肥鼓皆叛晋属鲜虞非赤狄潞氏甲氏之比故告命防书皆主伐鲜虞而不及肥鼓之灭其族微也
　　僖五年秋楚人灭子奔黄　十年春狄灭温温子奔衞　十二年夏楚人灭黄
　　文四年秋楚人灭江　五年秋楚人灭六
　　宣十二年冬十二月戊寅楚子灭萧
　　昭四年秋七月楚子蔡侯陈侯许男顿子胡子沈子淮夷伐呉执齐庆封杀之遂灭赖　八年冬十月壬午楚师灭陈　十一年冬十一月丁酉楚师灭蔡执蔡世子有以归用之　二十四年冬呉灭巢　三十年冬十二月呉灭徐徐子章羽奔楚
　　定十四年二月辛巳楚公子结陈公孙佗人帅师灭顿以顿子牂归　十五年二月辛丑楚子灭胡以胡子豹归
　　以上外裔灭中国十三国畿内国一侯国二小国十呉楚本非外裔以其国于蛮荒僭王窃号逺而絶之故其初皆以号举呉虽尝称爵然伐灭之事皆举号徐本古之建国以其先尝僭王故春秋外之然天子既讨其罪不絶其封则亦不可槩以外裔论也故见灭从中国例文十二年楚人围巢杜注谓巢呉楚间小国成七年传言呉始伐楚伐巢伐徐则巢自见围后从楚也杜氏于围巢传注以为羣舒之属于灭巢注曰楚邑也皆误刘氏曰巢伯爵国也本书序巢伯来朝故从中国例案定五年楚灭唐不书者唐微国久服于楚不得列于诸侯邲之役传始见唐侯而经不书柏举之役从蔡侯呉子伐楚以此见灭无为之告诸侯者故虽侯爵不得比萧赖也兴灭国继絶世圣人葢常言之苟见于防无不録也凡外裔灭中国小国不月近偪大国则月必大国而后日虽大国之附庸日狄灭温书而晋灭虞虢不书为变例之八说见下篇
　　僖二十六年秋楚人灭夔以夔子归
　　文十六年秋楚人秦人巴人灭庸
　　宣八年夏楚人灭舒蓼
　　成十七年冬楚人灭舒庸
　　襄二十五年秋楚屈建帅师灭舒鸠
　　昭十三年冬呉灭州来
　　以上蛮荒相灭者六成七年呉入州来传曰蛮之属于楚者呉尽取之则州来楚属也凡外裔相灭不月详略之义着矣
　　僖三年夏徐人取舒
　　以上取国一义与内取国同
　　庄八年夏郕降于齐师　三十年秋七月齐人降鄣以上降国二以兵迫之使服故不言取不絶其祀故不言灭
　　庄十年三月宋人迁宿
　　闵二年春王正月齐人迁阳
　　以上迁国二彊移其民人社稷于他处而取其地曰迁谷梁传曰迁者犹未失其国家以往者也
　　庄元年冬齐师迁纪郱鄑郚
　　以上以师迁人三邑一徙其民取其地也
　　百十七凡土功无不书都邑备制曰城不备制曰筑
　　隠七年夏城中丘　九年夏城郎
　　桓五年夏城祝丘　十六年冬城向
　　庄二十九年冬城诸及防　三十二年春城小谷僖二年春王正月城楚丘
　　文七年三月甲戌取须句遂城郚　十二年冬季孙行父帅师城诸及郓
　　宣八年冬城平阳
　　成四年冬城郓　九年冬城中城
　　襄七年夏城费　十三年冬城防　十五年夏季孙宿叔孙豹帅师城成郛　十九年冬城西郛　城武城定六年冬城中城　十四年冬城莒父及霄　十五年冬城漆
　　哀三年夏季孙斯叔孙州仇帅师城啓阳　四年夏城西郛　五年春城毗　六年春城邾瑕
　　庄二十八年冬筑郿
　　以上鲁城邑二十一城中城二城西郛二城衞邑一筑邑一中城杜氏以为鲁邑宋儒本谷梁非外民之说以为鲁国都城春秋二百四十余年鲁人无不脩筑其国都城郭之理成城中城而后襄城西郛定城中城而后哀城西郛宋儒说是也小谷左氏以为管仲之邑宋儒以为鲁邑本鲁人孙明复之说以鲁地有小谷而管仲所食乃齐之谷也据传昭十一年申无宇曰齐桓公城谷而寘管仲则非鲁人所城之小谷明矣城楚丘迁衞也凡伯主之令以内辞书故特月以别之春城者五夏城者七冬城者十五筑者一城诸及防城诸及郓在十二月系事之下跨二时也传曰凡土功龙见而毕务戒事也火见而致用水昬正而栽日至而毕谓建戌之月角亢晨见东方毕农务而戒事心星晨见而致筑作之物建亥之月定星昬中而树板榦日南至而毕功葢周家使民以时之制春秋之世鲁人日不暇给不能及闲暇脩其保障遇有外忧然后城要害以备难或为惧齐或为惧晋或备莒邾或帅师而城或彊家专邑而城之或争外邑而城之故虽非时而不得顾虽得时亦不足称也然冬月兴功为多而独无书秋城者则犹不以盛暑农事方殷时劳民也左氏唯以书时书不时防之可谓不揣其本而齐其末矣凡城必有郛郭楼橹之制郿下邑非要害制不备故曰筑与筑囿同凡防城皆别见
　　庄三十一年春筑台于郎　夏筑台于薛　秋筑台于秦
　　成十八年秋筑鹿囿
　　昭九年冬筑郎囿
　　定十三年夏筑蛇渊囿
　　以上筑台者三筑囿者三庄公一嵗中三筑台成公盛暑筑囿其纵欲劳民可知昭定拥虚器而筑囿三家分鲁而以此娯其君也防书实録而鉴戒明矣
　　庄元年秋筑王姬之馆于外
　　以上筑馆者一鲁与齐为不共戴天之雠又丧未毕而主其昬王姬至鲁久矣而齐侯有疑不敢亲迎故为筑馆于外比事考之则当时之情可见
　　百十八浚川
　　庄九年冬浚洙
　　以上浚洙者一洙水在鲁城北下合泗干时战败故深之以备齐
　　百十九堕毁
　　定十二年夏叔孙州仇帅师堕郈　季孙斯仲孙何忌帅师堕费
　　文十六年秋毁泉台
　　以上书堕邑者二毁台者一观上书围郈围费则堕二邑之故可见观上书夫人薨则毁台之故可见于毁泉台见春秋用民力必书啖氏曰毁全除之也堕但损之令不周
</div>
    <div class="pagination">
<a href="春秋属辞_page15.html">上一页</a><span>...</span><a href="春秋属辞_page11.html">11</a><a href="春秋属辞_page12.html">12</a><a href="春秋属辞_page13.html">13</a><a href="春秋属辞_page14.html">14</a><a href="春秋属辞_page15.html">15</a><span class="current-page">16</span><a href="春秋属辞_page17.html">17</a><a href="春秋属辞_page18.html">18</a><a href="春秋属辞_page19.html">19</a><a href="春秋属辞_page20.html">20</a><a href="春秋属辞_page21.html">21</a><span>...</span><a href="春秋属辞_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
