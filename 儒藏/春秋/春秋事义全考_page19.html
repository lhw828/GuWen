<!DOCTYPE html>
<html>
<head>
    <meta charset="UTF-8">
    <title>春秋事义全考 - 第 19 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋事义全考 - 第 19 页/共 36 页</h1>
    <div class="content">　　称字以其不仕待之以不臣也　胡传称弟得弟道也称字贤也何贤乎叔肸宣弑而非之也非之则胡为不去也兄弟无絶道故虽非之而不去也与之财则曰我足矣终身不食宣公之禄君子以是为通恩也论情可以明亲亲言义可以厉不轨所以取贵乎春秋书曰公弟而称字以表之也　属词主俾世其卿之说盖见肸后世为大夫遂与季友仲遂为一例不知即宣公俾世其卿当是肸身后事肸不与知也观其不受财不食禄于生前则可见矣　公孙婴齐与叔老皆肸之子叔弓叔老之子辄叔鞅皆叔弓之子叔诣辄之子
　　十有八年春晋侯衞世子臧伐齐
　　汪氏曰齐自翟泉以来不与于晋之防与盟而恃其强大侵暴小国是以晋景欲振奕世之伯业始则君率卫以伐齐既而正卿举合境之兵偕鲁卫曹以战齐盖非専以妇人笑客之故也按晋侯与卫伐齐未必为其臣雪妇人见笑之耻而然要是为齐不与盟防汪说可従后此鞌之战则晋侯意在治齐而郤克防自以己之私忿而甚焉尔前后合二说始备
　　公伐杞
　　以杞不朝也髙氏曰杞自文十六年来朝而不复至故伐之已不修徳而欲人朝已亦不思之甚矣
　　夏四月
　　秋七月邾人戕鄫子于鄫
　　胡传邾人盖尝执鄫子用之则不共戴天之世讐也既不能复又使邾人得造其国而戕杀其君曰于鄫者所以深责鄫之臣子不能救君难至此极也
　　甲戌楚子旅卒
　　旧以楚荘为五伯之一恐非孔子尝曰其事则齐桓晋文而不及于荘与宋襄秦穆盖以桓文尝有功于王室有功于中夏故也若宋襄欲图伯而无成秦穆楚荘皆尝为中国患圣人岂应许以伯乎孟子所称五伯未见有眀训有以夏昆吾商大彭豕韦并桓文为五伯者亦未敢据以为是也　季氏私考楚荘之兴志欲图中国但以能审形势故先为务本息民之计不汲汲于兵争即位三年而始灭庸秦巴既合足以制中国诸侯然后渐图陈宋动必相机辞足以屈中国亦一时之雄也然灭庸灭舒蓼灭萧肆其强暴而宋陈郑圣贤之后无不皆被其毒凡其所为皆贪欲之事非有假仁义以正天下之功说者乃以列于五霸而与桓文并称岂不误哉
　　公孙归父如晋
　　季氏私考归父以父仲遂之故素谨事齐今鲁自断道之盟已改従晋特令归父如晋以听晋命盖季孙行父当国实主此谋欲使归父必与齐絶之计也左氏以为归父欲去三桓以张公室与公谋而聘于晋欲以晋人去之殊不知鲁之于晋初交未固此岂遽与谋腹心时哉且归父志本向齐不在晋也事晋乃三桓之意特惧归父有异志故使之奉使耳归父欲去三桓不谋于素厚之齐而谋于初交之晋智者不如是也盖行父本忌归父有宠于君而欲以计倾之使处齐晋相疑之地不待宣公薨而归父危矣谋去三桓以张公室之说得非行父诬加归父之辞而左氏误信以为实乎
　　冬十月壬戌公薨于路寝
　　庐陵李氏曰宣公即位十八年乃不义之君也大畧与桓公相类除即位有年书法同桓公外其余事同则従同可矣宣公因齐得国终身事齐自黑壤见止之后南逋于楚当是时晋之伯事不振故鲁亦得以自纵数侵犯小国以自益而晋问不及焉直至十七年断道之盟始背齐事晋则以季孙之愤也于是归父逐而三家之张甚矣先儒李氏曰赂田求昏君大夫奔走无宁嵗以为媚齐之谋不防于扈不于清丘而无事晋之志一逞于兵则伐莒伐邾犹未巳也而伐莱伐杞一放于利则取向取绎犹未厌也而取根牟此宣之所以无良图也斯言得之矣
　　归父还自晋至笙遂奔齐
　　季氏私考归父自仲遂以来得君専宠而是时季孙行父当国所深忌也今归父使晋而还适遭公之变行父欲自文预闻弑赤之故于是诬加谋去三桓之罪以激众怒而实以向不事晋之罪归之谓其有事于齐也则归父惧罪于晋势无所归有奔于齐而已遂者急于后事之辞见归父之志在齐也左氏以墠帷复命于介为善而胡康侯遂许其志仁则过矣不自位奔故不言出杜元凯曰笙鲁境也　按归父如晋奔齐二项事従季氏私考为是盖谋去三桓欲仗晋以行事使果有此则归父被逐当奔晋不当奔齐也左氏载此事后来不见晋人従否如何要是左氏以传闻为实然竟不审其后如何尔归父即颠沛患难时但依齐而不向晋可见心不在晋但以君命奉使于晋不得不一行而所恃惟齐益见仗晋以去三桓无有此事明矣当时若果有此晋若许之则三桓乃晋所欲去之人行父当首先被斥何与同伐齐战
　　安革于后来即晋不之许而宣公君也君所欲去之人晋亦何至遣其臣与之连兵结好反若亲厚于前日乎要是晋徴防为防道之盟鲁不得不往既受盟鲁又不得不一修好此归父所以如晋而归父之见逐则又以其贵而有宠行父辈始尝忌之今于宣公之薨行父又将自文其谋弑子赤与仲遂同使于齐之故故因公薨而追治子赤之事若以为罪止于遂当罚及于其子孙故致其以家遣如此而归父之奔齐
　　则以其父尝谨于事齐齐为可依故也胡传信左氏以立说恐未然








　　春秋事义全考卷八
<经部,春秋类,春秋事义全考>
　　钦定四库全书
　　春秋事义全考卷九　　　　明　姜寳　撰成公【名黑肱宣公子母穆姜十二公惟庄与成爲适安民立政曰成】
　　元年春王正月公即位
　　二月辛酉我君宣公
　　无冰
　　桓公无氷传云政治纵弛不明之所致是人事在天变之前成公即位之初则政事舒缓纪纲纵弛其人事在天变之后　胡传寒极而无氷者常燠也按洪范传曰豫恒燠若此政事舒缓纪纲纵弛之象成公幼弱政在三家公室不张其象已见故当涸隂沍寒而常燠应之雨雹氷雪何以悉书天人一理也万物一气也观于隂阳寒暑之变以察其消息盈虗此制治于未乱慎于防之意也每慎于防然后王事备矣【王事即燮调之事慎于防防乃隐防之防如雨雹氷雪之类皆慎其所感如此则为能燮调愆伏而王事备矣】
　　三月作丘甲
　　胡传作丘甲益兵也古者九夫为井四方共一里四井爲邑四方各半里共二里四邑爲丘四方各一里四丘爲甸四方各二里甸地方八里旁加一里爲成所取于民者出长毂一乗此司马法一成之赋也爲齐难作丘甲益兵备敌重困农民非爲国之道其曰作者不宜作也周制一乗步卒七十二人甲士三人以二十五人爲一甲凡三甲共七十五人然则一丘所出十有八人积四丘而具一乗耳今作丘甲者即丘出一甲是一甸之中共百人爲兵矣赋虽不同其实皆爲益兵其数皆増三之一耳　属词周制四井爲邑四邑爲丘四丘爲甸军政起于井而成于甸故周官谓甸爲乗其车人卒伍之数皆以甸爲率也鲁至成公以齐难故创制益兵遂毁甸赋而以丘赋与郑子产作丘赋同故曰作丘甲不曰赋者其制以甲士爲主也　汪氏曰兵政之变始壊于齐之内政而家一人焉继壊于晋之州兵而家五人焉长勺之战桓公自谓带甲十万车五千乗楚防启疆谓晋十家九县长毂九百其余四十县遗守四千叔向亦谓寡君有甲车四千乗则兵制之増益于古可知矣循袭效尤遂致鲁以秉礼之国亦増丘甲而不以为嫌也詹氏道传曰书孔防凡出车一乗有一正一副一曰轻车即兵车二曰重车即大车兵车七十五人如靖之说大车另有牛十二头炊家子十人固守衣装五人廐飬五人樵汲五人共二十五人以佐兵车兵车以战大车以载辎重两车总百人靖盖专举战车尔按丘甲之说胡传已明属词于丘赋丘甲之辩亦
　　得之汪氏乃举齐晋兵政以见例而詹氏本孔防立论则当时兵制之全也故并録以备覧云
　　夏臧孙许及晋侯盟于赤棘
　　季氏私考左氏曰齐将出楚师爲齐难故盟晋景结好求援也　王氏经世云是时齐少懦矣三家本欲叛齐而事晋宣公薨于是追治襄仲之事而逐归父此其所以叛齐之决而从晋之坚也
　　秋王师败绩于茅戎
　　季氏私考云茅戎亦允姓戎之别种也杜元凯不详其处当在畿内诸戎之间今按水经注卢氏县东有蛮谷水东流入伊度其地必即今之茅峪也岂因茅戎而得名也欤不言战者季氏私考谓爲戎所邀不战而自败也当时刘康公乗戎不备而伐之反爲其别种徐吾氏所邀而败其实不及陈而败季氏之说是已所谓直书而自见者胡氏谓经不书战辨华夷之分立中国之防恐未必然属词夷狄不可以君臣治故直书不必讳可也
　　冬十月
　　二年春齐侯伐我北鄙
　　胡传初鲁事齐谨甚虽易世而聘防不絶也及与晋侯盟于断道而后怨隙成再盟于赤棘而后伐吾北鄙齐侯之兴是役非义矣鲁人为鞌之战岂义乎同曰愤兵务相报复而彼此皆无善者则亦不待贬而罪自见矣　盟于断道鲁絶齐再盟于赤棘鲁背齐而从晋齐于是遂即楚而伐我
　　夏四月丙戌衞孙良夫帅师及齐师战于新筑衞师败绩
　　胡传齐师侵虐而以衞主此战何也衞侯初与晋同盟于断道矣又使世子臧与晋同伐齐矣又使孙良夫石稷将侵齐矣及与齐师遇石稷欲还良夫不可曰以师伐人遇其师而还将谓君何若知不能则如无出今既遇矣不如战也遂战于新筑故齐师虽侵虐而此战以衞主之也春秋善解纷贵逺怨而恶以兵刃相接故书法如此　季氏私考曰春齐既伐鲁夏遂至衞是齐兴此役也而卫人不思启衅之端乃在衞世子臧之伐不务反躬而必欲一战岂解纷逺怨之道乎故书及在衞见衞师之败乃其自取也
　　六月癸酉季孙行父臧孙许叔孙侨如公孙婴齐【叔肸子是为子叔声伯】帅师防晋郤克【缺之子是为献子】衞孙良夫曹公子首及齐侯战于鞌齐师败绩
　　书防四卿是各自爲帅也　胡传成公初立主幼国危爲季孙一怒扫境内兴师而四卿并出肆其愤欲虽无人乎成公之侧有不恤也然后政自季氏出矣将称元帅畧其副属词之体也而四卿皆书者岂特爲详内録哉坚氷之戒亦明矣经之大例受伐者为主而此以四国及之者以一笑之防残民毒众几获其君而怒犹未怠故以四国主之为愤兵之大戒见诸行事深切着明矣　季氏私考曰鲁晋卫曹同盟于断道者也齐顷骄蹇自恣拒晋致雠而又伐鲁挑卫以致四国忿怒加兵此又取败之道也行父以四卿并出而合晋与曹卫之卿必欲一战而败之自癸酉至乙酉凡三十七日而兵在齐郊大肆忿欲强暴甚矣四国虽同雠而行父以归父奔齐之故不遗余力故以行父为首　当时鲁卿尚有仲孙蔑独不与此师　汪氏曰愤谓怒妇人之笑辱欲谓贪取汶阳之田
　　秋七月齐侯使国佐如师己酉及国佐盟于袁娄【袁娄齐地去齐五十里　季氏私考张沧氏曰齐国治临淄县西有袁娄按齐国汉名临菑今属青州府临淄县北有古齐城】
　　胡传齐国佐如师与楚屈完来一也然陉之役则曰来盟于师盟于召陵鞌之战则曰及国佐盟于袁娄何也荆楚暴横慿陵诸夏齐桓公仗义声罪致讨威行江汉之上不待加兵而楚人帖服其书来盟于师者楚人自服而求盟也盟于召陵者桓公退舎礼与之盟也在春秋时斯为善矣若夫袁娄则异于是齐虽侵虐未若荆楚之暴也诸国大夫含愤积怒欲雪一笑之耻至于杀人盈野非有击强扶弱之心国佐如师将以赂免非服之也晋大夫又不以徳命使齐人尽东其亩而以萧同叔子为质夫萧同叔子齐君之母也则亦悖矣由是国子不可请合余烬背城借一揖而去之郤克使鲁卫之使以其词爲之请逮于袁娄而与之盟则汲汲欲盟者晋也故反以晋人及之若此类见曲直之绳墨矣　王氏经世云按鞌之战当用左氏说盟于袁娄当用公羊氏说鞌与袁娄相去逺近不可知谷梁之説恐未可信齐之四竟不应过遥鞌已是齐地未必竟上之邑岂得去齐有五百里乎谷梁云一战緜地五百里又云侵车东至海皆侈词也然国佐如师不盟于师而盟于袁娄则明是郤克恃战胜强力以非义要齐至欲质其君之母故国佐得以正义直辞折之郤克语塞国佐揖而去之郤克使鲁卫为国佐之辞以爲之请追及乎袁娄而与之盟此则公羊之説爲可信也萧同叔子公羊作萧同侄子盖谓萧同为国名侄子者侄娣之子嫁于齐而生顷公谷梁作萧同侄子之母似又谓萧爲国同爲姓侄子爲字其母更嫁齐惠公而生顷公二家皆传闻有误左氏是也鞌战之由亦惟左氏得之宣公十也年郤克徴防于齐跛而登阶妇人笑于房郤克怒出而誓曰所不此报无能涉河归而请伐齐晋侯弗许盖已知兴师之无名矣断道之盟执齐三子爲见侮故也宣公薨季文子欲叛齐事晋作丘甲盟赤棘皆爲齐也齐伐我北鄙衅于是乎遂搆而不可解矣卫孙良夫以新筑之败亦誓欲必报乎齐故与季文子皆因郤献子以请师于晋以郤克憾齐而未有名以兴师故也郤克之答齐师一则曰大国朝夕释憾于鲁卫二则曰寡君使羣臣爲鲁卫请是知是役也以鲁卫之请而鲁卫之请自各以见侵之故耳二传増鲁卫亦有见笑之事妄说也岂有三国因一笑之耻谋之三年始空国以伐人之理乎萧同叔萧君之子齐侯外祖父也子女也难于斥言其母故云
　　八月壬午宋公鲍卒【文公卒子共公固立】
　　庚寅衞侯速卒【穆公卒子成公臧立】
　　取汶阳田【在今泰安州境内】
　　胡传汶阳之田本鲁田也取者得非其有之称不曰复而谓之取何也恃大国兵力一战胜齐得其故壤而不请于天王以正疆理则取之不以其道与得非其有奚异乎此所以书取也　季氏私考云汶水名自莱芜县发流详见定十年齐人归郓讙隂田及桓三年公防侯于郕下水北曰阳按水经注汶阳之田在汶北平畅极目盖汶水自汉钜平县界西南过刚县北刚今爲宁阳县宁阳县有刚城屯即鲁阐邑也水北爲汉蛇丘县即定十三年所筑蛇渊之囿也又西南迳下讙城南即桓二年齐侯送姜氏之处也讙北爲棘即成三年叔孙侨如所围之邑也棘南去汶水八十里与蛇丘下讙连界棘之西南为遂城则荘十三年齐灭遂而戍之者也其地东与棘连当在今肥城之界内蛇丘也讙也棘也皆所谓汶阳之田也蛇丘本铸国古未有蛇丘名必通谓之讙讙曰下讙则蛇丘为上讙可知故定十年归讙而蛇丘在其中矣据孔防鲁在汶南则汶阳之田北与齐界本非鲁田必侵小所得如铸亡之地而齐鲁互争者也故不系之国左氏于僖元年季犮败获莒拏之时即云赐犮汶阳之田而说者遂以汶阳爲鲁故田失之矣　按田在汶水之阳者多矣赐季犮者亦其傍近之田非谓即此所取者是也
　　冬楚师郑师侵衞
　　季氏私考云宣公末年陈郑宋皆从楚矣惟鲁卫曹推晋为断道之盟而诸侯尚合故楚兵犹有所畏而不敢加于中国者四年至战鞌败齐之后人以晋爲不足与矣楚人窥见晋失诸侯无逺志也故遂乗间与郑侵卫虽其有防而不顾则是慿凌诸夏之兵也而其心实欲因此而得诸侯左氏以此役爲救齐岂其然哉楚之肆如此而晋覇之不振可知矣
　　十有一月公防楚公子婴齐于蜀
　　季氏私考云公子婴齐字子重时爲楚令尹杜元凯曰蜀鲁地盖楚公子婴齐以大众与郑师临卫乆未退兵而婴齐实先至蜀以鲁之素有旧好而相亲亦逺交之术也故成公特亲防之夫楚虽强横于鲁实亲故僖公出盟而宋襄释归父徃防而宋围平凡有所言无弗听命鲁虽失礼罪不加焉而左氏以此爲侵我师于蜀经文所无则附防之说尔然成公以周公之裔中国诸侯之望降班失列下与夷狄之大夫防以求免焉辱已甚矣而曽无愤悱自强之志则亦何以善其后哉
　　丙申公及楚人秦人宋人陈人衞人郑人齐人曹人邾人薛人鄫人盟于蜀
　　季氏私考盟而鲁与必先书公次书主盟者众所推也书公及楚人则知主盟者楚也盖此盟成公因楚婴齐侵卫欲爲楚致诸侯以求成也秦于中国无事焉然内界于楚是时已与楚合而又方通好于鲁故亦来与盟与楚并序诸侯之上秦强可知矣而中国诸臣不敢先鲁公以诸侯之望亲共地主之礼曽莫之耻是虽晋不足恃姑以免一时之急而中国诸侯之衰弱尽爲楚人所窥矣岂不傎哉私考又云邾薛鄫亲来与盟渐非桓文之旧晋景亦听其自至未有改焉至悼公时则遂以爲定制而小国多不附大国矣　按防盟皆婴齐在而前书婴齐后书楚人与诸国之卿大夫皆称人见婴齐与列卿其为盟于蜀也盖羣然人而已矣婴齐与列卿并以防者之词称乃所以示贬既以防者之词示贬而公与之盟则公亦与贬焉可知矣所以不讳公而自见其义如此也
　　三年春王正月公防晋侯宋公衞侯曹伯伐郑
　　胡传遂东侵郑公子偃帅师御之覆诸鄤败诸丘舆皇戍如楚献防夫讨邲之役则复怨勦民非观衅也遂东侵则潜师掠境非以律也覆而败诸则专用诈谋非正胜也度彼参此皆无善也畧而不纪胜负防也晋侯称爵而以伐书何也初为是役必以郑之从楚也附蛮夷扰中国则盟主有词于伐耳宋卫未曷爲称爵背殡越境以吉礼从金革之事也王氏经世云按前年冬楚师郑师侵卫故晋今讨之左氏以爲讨邲之役非也邲之役晋救郑而自败于楚非郑之罪也奚讨乎若曰讨贰我克则来不克遂徃我固知之矣不能争于当时而讨于今郑岂受治乎使晋有志于抗楚而服郑曷若移鞌之役于今日乎移七百乗之兵以拒楚楚必却移七大夫之心同志坚以争郑郑必服今兵力既尽于齐而区区搂诸侯于从楚之余宜其不能得郑也乃若郑恃夷而抗中国蔑亲昵覆败晋师夫晋献齐防于周天子犹以爲奸先王之礼况败盟主兄弟甥舅而以爲功乃献之于夷狄冦雠以取媚乎郑之罪不可胜诛矣　季氏私考以覆诸鄤败诸舆丘等事皆经所无固不足据也按晋侯曹伯称爵是君将之恒称若宋卫在防当称子而亦称爵则以背殡越竟爲罪之说胡氏得之矣
　　辛亥葬衞穆公
　　髙氏曰见卫侯背殡出师不临先君之防　王氏曰六月乃非礼也
　　二月公至自伐郑
　　甲子新宫灾三日哭
　　西亭辩疑云公自鞌之战胜侈欲颇萌故别筑新宫如晋虒祁楚章华之类是也以新书非旧有明矣杜氏谓宣公之庙主未入故曰新宫按鲁侯国宗庙之建已乆即宣公祔庙自有昭穆之次安得爲宣独立宫也设爲宣宫灾三日哭此爲得礼亦何用书书者以侈欲之奉所不当哭而哭者也
　　乙亥葬宋文公
　　胡传按文公卒始厚益车马重器备君子谓华元乐举于是乎不臣文公之卒国家安靖外无危难曷爲越礼逾时逮乎七月而后克襄事哉故知华元乐举之弃君于恶而益其侈无疑矣夫礼之厚薄称人情而爲之者也宋公在殡而离次出境从金革之事哀戚之情忘矣顾欲厚其君亲此非有所不忍于死者特欲夸耀淫侈无知之人耳春秋据事直书岂不爲永戒哉
　　夏公如晋
　　属词成公如晋者四是年朝景拜汶阳之田四年特朝景景见公不敬归而欲结楚以叛晋季文子不可而止盖以齐侯既朝晋晋厚齐则薄鲁也十年吊防晋厉新立疑公贰于楚止公送俟使楚者还以验实公请受盟而归十八年晋悼公立闻其贤遽徃朝之甫归而士匄来拜朝
　　郑公子去疾帅师伐许
　　季氏私考曰郑本事楚之国岂敢责许之恃楚苟爲其事楚而伐则楚必有争矣左氏之说非也盖是年春诸侯伐郑而许不救又不爲郑谋御敌之防故耳然则许盖恃楚以自保者欤
　　公至自晋
　　胡传宣公薨至是三年之防毕矣宜入朝京师见天子受王命然后归而即政可也嗣守社稷之重而不朝于周以拜汶阳田之故而徃朝于晋其行事亦悖矣此春秋所爲作也公行多不致其书公至自晋何其至也必有以也
　　秋叔孙侨如帅师围棘【棘汶阳田之邑在济北蛇丘今兖州府定陶县　季氏私考云按蛇丘故县在兖州宁阳县北南临汶水而在其北则与齐连界之邑也今当为肥城县地】胡传按左氏取汶阳之田棘不服故围之复故地而民不听至于命上将用大师环其邑而攻之何也鲁于是时初税畆作丘甲税役日益重矣棘虽复归故国所以不愿爲之民也欤成公不知薄税敛轻力役修徳政以来之而肆其兵力虽得之亦必失之矣
　　大雩
　　晋郤克衞孙良夫伐廧咎如
　　季氏私考廧咎如杜元凯以爲赤狄别种然经不系之赤狄盖本一种而别分爲族如狄之有鲜虞也咎与臯同闵二年晋太子申生伐东山臯落氏杜元凯亦谓赤狄别种而后汉志壶关故黎国注引上党记曰东山在城东南晋申生所伐今名无臯其即古所谓廧咎如欤又按黎侯故城在潞州黎城县东一十八里则廧咎如正当晋东卫西故克与良夫同夹攻也以其未尝爲患故不至于灭耳茅堂胡氏宁曰晋尝灭赤狄潞氏甲氏及留吁矣其余党散入廧咎如又欲尽殄灭之非仁人之心也段纪明请灭羌种羌虽灭汉亦亡后世岂尝絶羌患哉惟不使之侵扰华夏斯止矣
　　冬十有一月晋侯【景】使荀庚来聘【寻盟】
　　衞侯使孙良夫来聘丙午及荀庚盟丁未及孙良夫盟季氏私考云自同盟断道以来鲁卫与晋爲党而鲁事晋甚谨故晋使荀庚来聘卫借晋威欲与鲁同好亦举甯俞故事而使孙良夫同时至焉外大夫来聘而盟者五荀庚孙良夫郤犨孙林父向戌皆强族也其亲来鲁盖皆求厚赠焉而鲁遂隂结之故各愿爲盟以成宻约私交之迹着矣此庚与良夫所以为生事专命干先王之典也欤鲁人隂结以利欲宻其迹而使防者盟君大夫不预焉故称及观庚与良夫同时至鲁而盟不同日私交可知矣先儒以为讳公言及见二卿之抗则公及莒人盟于浮来抗为尤甚而书公不可通矣
　　郑伐许
　　陈氏曰狄郑也楚之伯郑为之也由齐桓以来争郑于楚桓公卒郑始朝楚诸夏之变于夷郑为乱阶也至辰陵郑帅诸夏而事楚矣败晋于邲盟十四国之君大夫于蜀皆郑为之是故狄秦而后狄郑防秦郑则中国不淩替矣　胡传称国以伐外之也晋楚争郑郑两事焉及邲之败于是乎专意事楚不通中华晋虽加兵终莫之听也至此一歳而再伐许甚矣夫所利在晋则从晋人所利在楚则从楚人而不择于义之可否以为去就其何以自列于中国也况又慿弱犯寡一歳之中而再动干戈于邻国不既甚乎春秋之法知利而不知义者则外之所以惩恶也　属词自晋楚争郑郑受兵无虚歳辰陵窃盟于楚而又徼事于晋既従楚以拒晋又一歳中再伐许以怒楚其反覆乎晋楚之间诚狄道也故再伐许称国言非复中国诸侯也
　　四年春宋公【共】使华元来聘
　　通嗣君也爲共公谋婚张本
　　三月壬申郑伯坚卒【襄公卒悼公费立】
　　伯来朝
　　爲叔姬欲归鲁故也见家氏吴氏説在后
　　夏四月甲寅臧孙许卒【许文仲之子宣叔也子纥嗣是为武仲】
　　公如晋
　　连歳如晋以尝即楚故也其取傲忽之辱岂非礼愈繁而身愈卑欤
　　葬郑襄公
　　二月而葬必襄公以弟代兄其后嗣子有争也
　　秋公至自晋
　　景见之不敬公欲求成于楚季文子不可乃止
　　冬城郓【此鲁西郓即今郓城县属济宁州】
　　季氏私考郓本在济西田内宣十年齐人分其地以归于我者也田归而郓邑亦来附矣第以取汶阳田之故惧齐复来争郓故特城之以备齐也
　　郑伯伐许
　　传晋栾书荀首救许伐郑取汜祭楚子反救郑郑伯与许男讼焉　胡传前此郑襄公伐许既狄之矣今悼公又伐许乃复称爵何也丧未逾年以吉礼従金革之事则忘亲矣称爵非美词所以着其恶也　季氏私考云郑伯丧未逾年急于伐许以修先人之怨而令国人也郑与许皆附楚之国也去年春诸侯伐郑许人旁观而不救又不为郑谋所以御敌之防故夏使公子去疾伐许楚人不问其冬又伐之又不问今年冬又伐之盖示许以楚人之待己厚也郑介晋楚之间国尚不能自立而乃屡年用兵争胜于邻国岂固本保邦之道乎盖楚之用兵亦有节制自宣十四年围宋之后至成二年始一侵卫又四年而公子婴齐伐郑亦以蓄威息民不轻用也故诸侯伐郑而不争郑三伐许而不问而郑遂以楚为可玩也岂不愚哉然恃楚而无惮于晋之情亦可见矣
　　五年春王正月叔姬来归
</div>
    <div class="pagination">
<a href="春秋事义全考_page18.html">上一页</a><span>...</span><a href="春秋事义全考_page14.html">14</a><a href="春秋事义全考_page15.html">15</a><a href="春秋事义全考_page16.html">16</a><a href="春秋事义全考_page17.html">17</a><a href="春秋事义全考_page18.html">18</a><span class="current-page">19</span><a href="春秋事义全考_page20.html">20</a><a href="春秋事义全考_page21.html">21</a><a href="春秋事义全考_page22.html">22</a><a href="春秋事义全考_page23.html">23</a><a href="春秋事义全考_page24.html">24</a><span>...</span><a href="春秋事义全考_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
