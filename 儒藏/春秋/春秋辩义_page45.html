<!DOCTYPE html>
<html>
<head>
    <meta charset="UTF-8">
    <title>春秋辩义 - 第 45 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋辩义 - 第 45 页/共 65 页</h1>
    <div class="content">　　己未卫侯出奔齐
　　左传卫献公戒孙文子甯惠子食皆服而朝日旰不召而射鸿于囿二子从之不释皮冠而与之言二子怒孙文子如戚公使子侨子伯子皮与孙子盟于丘宫孙子皆杀之四月己未子展奔齐公如鄄使子行于孙子孙子又杀之公出奔齐孙氏追之败公徒于阿泽
　　王樵氏曰春秋惟弑君书某弑其君至于君为其下所出止书出奔而已如臣见逐亦止书某奔某也胡
　　氏谓旧史书孙林父甯殖出其君而仲尼笔削称卫侯出奔恐无此理出之为言不容而见逐之谓也臣子施于君父而史官直书于防则非辞也故但言出奔而已言出奔则或君无道或臣强皆可推上下比事而见之矣专以为归罪其君者害教之言也诸侯有所辨则名去国不反名衎出而后剽簒出二十年而复无所辨且非不反也
　　鲁有三家齐有崔庆卫有孙甯晋有荀范强家以类相庇以悼公之贤而无能为于此也惜哉盖公怠矣
　　公作衞侯衎
　　癸卯○灵王十四年
　　十有五年○晋悼十五卒齐灵二十四衞献十九殇公剽元年蔡景三十四郑简八曹成二十陈哀十一杞孝九宋平十八秦景十九楚康二吴诸樊三
　　春宋公使向戌来聘二月己亥及向戌盟于刘
　　熊过氏曰襄三年公如晋悼公去其国都而盟于长樗伯主修礼于诸侯也向戌以聘来寻莅盟成公盟荀庚郤犨亦未尝过襄何畏于宋乃以伯主礼诸侯者一施之乎赵子尝求而不得谓三家专襄公弱大夫自相结以卑其君非也三家欲相结七年盟孙林父何不去国都乎赵企明求而不得谓鲁弱于宋向戌来报二年叔孙豹之聘必有谦辞而鲁徳之亦非也释例刘地缺孔颖达鲁城外近地者缘郑氏臆説耳刘在王畿采地今偃师去鲁又远赵谓下书刘夏逆王后左传因误可以证鲁不去国盟戍矣
　　刘王畿采地在缑氏今省入偃师
　　刘夏逆王后于齐
　　公谷谓过我故志之是也鲁为主婚恐非事实左氏官师从单靖公逆王后于齐卿不行非礼也杜氏官师刘夏也天子官师非卿也刘夏独过鲁告婚故不书单靖公天子不亲婚使上卿逆而公临之故曰卿不行非礼然单靖公以尊重故不过鲁告婚耳若于齐则靖公在行也春秋纪实故不书
　　夏齐侯伐我北鄙围成公救成至遇
　　髙抑崇曰卫侯在齐季孙宿为戚防以定卫而齐不与焉憾之故伐我
　　熊过氏曰刘夏逆王后于齐讨鲁之轻已也灌甫曰成孟氏邑也孟氏专鲁齐恶之故围成公救之不及齐鲁世婚成公以来征伐防盟无不同者乃一旦伐鲁围成何也愚观其迹有三鲁专事晋而齐贰于晋一也献公在齐诸侯立剽二也王后之逆鲁实主婚礼文减薄三也齐人利莒晋为鲁伐之四也然礼文减薄之説无考遇鲁地
　　季孙宿叔孙豹帅师城成郛
　　左传齐侯围成贰于晋故也于是乎城成郛
　　秋八月丁巳日有食之
　　邾人伐我南鄙
　　左传使告于晋晋将为防以讨邾莒晋侯有疾乃止
　　冬十一月癸亥晋侯周卒
　　李琪氏曰晋悼公其犹有君子之资乎不独伯功之美也齐桓歴变履险以数十年之经营而行事未免过举晋文老于奔走晚而复国然气血之虚骄未除悼公之齿浅矣更事变未多而阅义理未熟也乃能忠厚而不迫坚忍而持重盖亦稍知以道养其心者欤八年九合则勤于安夏也三分四军则勤于用民也不登叛人则识名义也禀命王官则知所尊也屈已和戎则不贪功夷狄也朝聘有数则不多求列国也六卿选徳则用人有章也驺御知训则教士有法也此其所以能服诸侯得郑而驾楚哉使晋以智力相长设诈术任强大未必能服诸侯也悼公先以谦徳临之鸡泽之召诸侯曰寡君愿与一二兄弟相见以谋不协此岂有势要力劫之辞哉故十三国相与周旋不令而从无灭谭灭遂执曹执卫之事使晋以盟誓为信渎鬼神费辞令未必能得郑也悼公纯以诚心行之郑子展曰晋君方明必不弃郑此岂能以区区载书留之哉故五防之信终于不盟无逃盟乞盟之烦使晋以战伐为威暴骨而逞未必能驾楚也悼公一以容量处之楚子囊曰晋不可敌事之而后可此岂晋能以力竞而胜之哉故三驾之烈不交一旅无城濮鄢陵之劳是三者非所谓犹有君子之资者乎然悼公之盛如此而其失安在曰能服诸侯而不能杜大夫用事之机能得郑而不能掩失陈之责能驾楚而不能盖诱吴之非此其所以失欤夫诸侯盟防之权非大夫敢干也萧鱼以后凡三大防士匄荀偃实俨然临之诸侯虽合大夫浸分何谨于诸侯而纵于大夫乎陈之不可弃犹郑之不可舍也戍陈之役以为有陈非吾事也无之而后可郑虽向晋陈竟归楚何工于抚郑而拙于怀陈乎吴不可啓犹楚不可释也防向之后欲数吴不徳以退吴人抑已晚矣楚患虽弭吴忧尤甚何明于治楚而闇于治吴乎不然则悼公之业远过齐桓晋文矣
　　甲辰○灵王十五年
　　十有六年○晋平公彪元年齐灵二十五卫献二十殇二蔡景三十五郑简九曹成二十一陈哀十二杞孝十宋平十九秦景二十楚康三吴诸樊四
　　春王正月葬晋悼公
　　卿共伯主之葬自襄公之葬晋悼公始然不经见惟郑子西吊子蟜送葬是大夫吊卿共葬为当时所通行故知之
　　三月公防晋侯宋公卫侯郑伯曹伯莒子邾子薛伯杞伯小邾子于溴梁
　　左传命归侵田
　　髙忠宪曰平公承文之志欲讨邾莒兼虞诸侯故有是防
　　溴梁今懐庆府济源县
　　戊寅大夫盟
　　左传晋侯与诸侯宴于温使诸大夫舞曰歌诗必类齐髙厚之诗不类荀偃怒且曰诸侯有异志矣使诸大夫盟髙厚髙厚逃归于是叔孙豹晋荀偃宋向戌卫甯殖郑公孙虿小邾之大夫盟曰同讨不庭是盟也公羊曰信在大夫徧刺天下之诸侯也谷梁曰政在大夫大夫不臣也于是后人以为晋平挈伯权以归大夫又以鸡泽溴梁之盟大夫为政壊法乱纪天下不可复正鳃鳃然忧之子细寻其事窃谓不然夫有事而防不协而盟盟非所施于尊者不敢以不信疑其上也溴梁当晋平公初立与诸侯好防讲信修睦原不欲盟亦因髙厚歌诗不类使诸大夫盟髙厚也高厚逃归则诸国不协之迹有征矣遂为戊寅之盟列侯雍容樽俎于一堂之上而令诸大夫奉槃执耳以为征信何有体也正惟诸侯在而大夫盟无害耳若政在大夫则晋自灵公不君赵盾执政是时天下大势趋已如此乃反以溴梁得体之举而更訾之耶
　　晋人执莒子邾子以归
　　左传以我故执邾宣公莒犂比公且曰通齐楚之使熊过氏曰为鲁故也春秋执诸侯十有三执以归始此人众辞二君皆不久归国凡私释而窃归者不书归
　　齐侯伐我北鄙
　　夏公至自防
　　五月甲子地震
　　叔老防郑伯晋荀偃卫甯殖宋人伐许
　　左传许男请迁于晋诸侯遂迁许许大夫不可晋人归诸侯
　　王樵氏曰许小国也尝请迁于楚矣楚之征求郑之陵偪闻悼之风义所以又请迁于晋也然以悼不能有陈而平又岂能保许乎亦不量力矣然小国来而抚之义也其君臣之谋未协许大夫不可盍姑谕之可也而遽加之以兵乎书伐许见不务徳而勤兵也不先书主兵之荀偃而书后至之郑伯臣不可过君也宋称人盖微者
　　左传齐子帅师防晋荀偃书曰防郑伯为夷故也齐子即叔老杜氏曰不书主兵之荀偃而书后至之郑伯时皆诸侯大夫义取皆平故得防郑伯盖诸侯大夫爵位相等惟郑伯为君臣不可先君也
　　胡传僖十九年盟于齐陈非主盟也不以夷狄主中国则书防陈今年伐许郑非主兵也不以大夫主诸侯则书防郑
　　秋齐侯伐我北鄙围成
　　鲁北隣于齐屡伐我北鄙则旧憾之未平屡侵之不遂也家氏谓欲致晋而与之战将叛盟主志在争伯矣
　　成左作郕
　　大雩
　　冬叔孙豹如晋
　　左传冬穆叔如晋聘且言齐故
　　乙巳○灵王十六年
　　十有七年○晋平二齐灵二十六卫献二十一殇三蔡景三十六郑简十曹成二十二陈哀十三杞孝十一宋平二十秦景二十一楚康四吴诸樊五
　　春王二月庚午邾子牼卒
　　牼公谷作瞷
　　宋人伐陈
　　熊过氏曰七年陈侯逃鄬不复防诸侯十年楚郑伐宋是时楚方备吴缓中国宋人谓其已诎而乗间伐陈晋人听之报非所报失招携矣
　　夏卫石买帅师伐曹
　　秋齐侯伐我北鄙围桃高厚帅师伐我北鄙围防左传齐人以其未得志于我故秋齐侯伐我北鄙杜氏曰自隠以来齐伐我皆书人君将书君自文十五年始大夫将书大夫自高厚始
　　桃公作洮今泰安州东南有桃墟高厚上公谷有齐字
　　九月大雩
　　宋华臣出奔陈
　　华臣弱臯比之室至杀其宰华吴左师畏臣之强舍之而不讨卒以逐瘈狗故华臣惧而奔陈是何左师之功不如狗也陈乃宋仇而奔焉罪不容诛矣钟伯敬曰廉者贵有情又贵有才宋人或得玉献诸子罕子罕弗受稽首而告曰小人怀璧不可以越乡纳此以请死也此人亦自高识子罕寘诸其里使玉人为之攻之富而后使复其所弗受可能也弗受后一段处分非情与才合不可能也
　　冬邾人伐我南鄙
　　左传为齐故也
　　赵子常曰左氏载齐晏桓子卒晏婴居防其老曰非大夫之礼也曰惟卿为大夫按孔子曰檀弓云鲁缪公之母卒使人问于曽申曽申对曰哭泣之哀齐斩之情饘粥之食自天子达然则天子以下其服父母尊卑皆同无大夫士之异晏子所行是正礼也言唯卿得服大夫服我是大夫得服士服又言己位卑不得从大夫之法者是恶其直已以斥时之失礼故逊辞略荅家老也家语曽子问此事孔子云晏平仲可谓能辟害也不以己是而驳人之非故王肃与杜皆为此説
　　丙午○灵王十七年
　　十有八年○晋平三齐灵二十七卫献二十二殇四蔡景三十七郑简十一曹成二十三陈哀十四杞孝十二宋平二十一秦景二十二楚康五吴诸樊六
　　春白狄来
　　熊过氏曰白狄介西河秦晋之间吕相絶秦书曰白狄及君同州君之仇而我之婚姻今延绥葭鄜史记所谓河西圁雒之地晋文攘戎翟于此道出晋郊而远来窥鲁其亦失中国之防矣公羊谓不能朝书来者非
　　夏晋人执卫行人石买
　　左传晋执卫行人石买于长子执孙蒯于纯留为曹故也
　　石买即前年伐曹者使晋治之以罪不当书行人传与经不合张主一曰石买之执有三失舍大而治小一也行人非所执二也不归于京师三也
　　灌甫曰十七年卫孙蒯田于曹隧饮马于重丘毁其瓶重丘人闭门而訽之夏卫石买孙蒯伐曹取重丘故有是执孙蒯同执不书杜氏言非卿然孙蒯为逆贼之子不足书也
　　秋齐师伐我北鄙
　　季氏曰齐之伐鲁自十五年伐北鄙始其志实在争霸欲服鲁以长驱中原耳鲁所以久不报者齐方怙强势不可敌欲俟晋图大举也而灵公不悟方且藐视鲁侯三年之中君归臣出五伐四围怒犹未已而今年又以师伐暴亦甚矣安得不致十二国之同围哉
　　谷作齐侯
　　冬十月公防晋侯宋公卫侯郑伯曹伯莒子邾子滕子薛伯杞伯小邾子同围齐
　　齐灵恃其桀暴虐隣残民四年之中至于六伐鄙而四围邑不道之甚为诸侯所共疾也晋讨得其罪与众同欲而非私故书同围以与之
　　赵子常曰围未有言同者其言围齐何晋弗伯也犹曰诸伯同围之言焉耳陈君举曰自围齐之后晋师无君将虽大夫之师出无与于诸夏之义矣
　　曹伯负刍卒于师
　　楚公子午帅师伐郑
　　间郑之围齐也
　　丁未○灵王十八年
　　十有九年○晋平四齐灵二十八卒卫献二十三殇五蔡景三十八郑简十二曹武公滕元年陈哀十五杞孝十三宋平二十二秦景二十三楚康六吴诸樊七
　　春王正月诸侯盟于祝柯
　　左传盟于督扬
　　前年同围齐之诸侯谋齐之不服也其后卫伐晋侵则祝柯之谋也
　　祝柯今济南府禹城地
　　晋人执邾子
　　左传以其伐我故已服而释之故不言以归
　　公至自伐齐
　　取邾田自漷水
　　左传遂次于泗上疆我田取邾田自漷水归之于我孔氏曰邾在鲁南田在漷水北今更以漷水为界取邾漷北之田归于鲁也十六年命归侵田此年正邾鲁之界则此田旧是鲁界邾子取以为已有今日使之归鲁故曰取邾田也公羊曰其言自漷水何以漷为境也何言乎以漷为境漷移也其意言邾鲁以漷水为境漷水移入邾界鲁随而有之其説不可通也姜廷善曰漷水出东海合乡县西南经鲁国至高平胡陆县入泗水合乡在今滕县东胡即胡陵城在今鱼台县东六十里今滕县有漷阳里漷上村
　　季孙宿如晋
　　左氏季武子如晋拜师拜讨齐之师并疆邾田也
　　葬曹成公
　　夏卫孙林父帅师伐齐
　　十四年林父逐卫侯衎奔于齐晋平主伯而不能讨伯业可知矣传言晋栾鲂帅师从卫孙文子伐齐经不书非实也
　　秋七月辛卯齐侯环卒
　　环公作瑗
　　晋士匄帅师侵齐至谷闻齐侯卒乃还
</div>
    <div class="pagination">
<a href="春秋辩义_page44.html">上一页</a><span>...</span><a href="春秋辩义_page40.html">40</a><a href="春秋辩义_page41.html">41</a><a href="春秋辩义_page42.html">42</a><a href="春秋辩义_page43.html">43</a><a href="春秋辩义_page44.html">44</a><span class="current-page">45</span><a href="春秋辩义_page46.html">46</a><a href="春秋辩义_page47.html">47</a><a href="春秋辩义_page48.html">48</a><a href="春秋辩义_page49.html">49</a><a href="春秋辩义_page50.html">50</a><span>...</span><a href="春秋辩义_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
