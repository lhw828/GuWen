<!DOCTYPE html>
<html>
<head>
    <meta charset="UTF-8">
    <title>春秋左传注疏 - 第 19 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传注疏 - 第 19 页/共 45 页</h1>
    <div class="content">






　　春秋左传注疏卷二十
　　春秋左氏传注疏卷二十考证
　　公四不视朔注因明公之实有疾非诈齐○赵汸补注曰公疾不视朔必书史所以重君疾重国政虽托疾亦书史无讦君以为直之义传释公四不视朔曰疾也乃据史法言之然经既削其真有疾者则此为托疾亦可知矣左氏知史而不知经后儒又不知经本出于史此笔削之义所以失传【臣浩】按公之疾真伪所不可知然不告朔遂起于此亦所以志礼之始失也
　　传有蛇自泉宫出音义鲁公伯禽云云○【臣召南】按此据史记鲁世家也世家鲁公伯禽子考公酋弟炀公熙子幽公宰弟魏公防子厉公擢弟献公具子真公濞弟武公敖子懿公戏监本及别本多讹字如魏公防作费厉公擢作跃弟献公具作子郑公具懿公戏作献今依史记改正又疏引世家内字亦多讹如考公作耆公幽公宰作圉魏公作徽公真公作顺公今并依史记正之
　　传姑又与之遇以骄之疏蚡冒卒弟熊达杀蚡冒子而代立○【臣浩】按史记熊达作熊通
　　传夫人使谓司城去公○赵汸补注曰传序六卿于上而夫人但使司城去公则余五人皆鲍之党也
　　传书曰宋人注一段○刘敞曰如传所说则公子鲍为不臣襄夫人为不母而昭公未有无道之实也传曰君虽不君臣不可以不臣不得轻此两人之罪反专恶于宋公赵汸补注曰当时列国皆政出大夫其士民知有大夫而不知有君谓晋赵盾为良大夫谓宋昭公为无道皆弑君者子孙设辞以分恶杀耻左氏不能辨遂援以释经且立以为例误矣
　　传华耦卒而使荡虺为司马○赵汸补注曰传见惟杀荡意诸右师以下皆在位
　　传夷与孤之二三臣相及于绛疏昭十九年子产对晋人云○监本脱年字今添
　　子卒注以未成君书之○【臣召南】按不书名而单书子此正成其为君也书卒固是讳辞书子则大义自正
　　传仲杀恶及视而立宣公注杀视不书贱之○【臣召南】按杜说无理经既讳恶之弑自然并讳其杀视也太子母弟可云贱乎
　　传则以观德注则法也○林尧叟曰则者君臣父子兄弟夫妇朋友之法则也
　　传昔髙阳氏有才子八人○王应麟曰古者以德为才十六才子是也如狄之酆舒晋之知伯以才称者古所谓不才子也
　　传齐圣广渊疏栁下惠圣之和者也○监本讹作伊尹圣之和者也今改正
　　传父义母慈兄友弟共子孝内平外成疏是之谓五教又谓之五典○【臣召南】按尚书孔传解慎徽五典即引此传八元布五教纳于百揆即引此传八凯揆百事
　　传今行父虽未获一吉人注其言美恶有过辞○王应麟困学纪闻曰禹鲧之子也史克于鲧曰世济其凶而于禹曰世济其美论其世则鲧非美也于此见立言之难











　　春秋左氏传注疏卷二十考证
　　钦定四库全书
　　春秋左传注疏卷二十一【起宣公元年尽四年】
　　晋杜氏注　唐陆德明音义　孔頴逹疏
　　宣公音义【陆曰宣公名倭一名接又作委文公子母敬嬴谥法善问周逹曰宣】疏【正义曰鲁世家云宣公名倭或作接文公之子敬嬴所生以匡王五年即位是嵗嵗在夀星谥法善问周逹曰宣】
　　经元年春王正月公即位注无传○公子遂如齐逆女注不讥防娶者不待贬责而自明也卿为君逆例在文四年音义【娶七喻反为于伪反】疏【正义曰文公防未期此时已娶违礼不讥者此事甚恶言不待贬责而其恶自明也昭元年公羊传曰春秋不待贬絶而罪恶见者不贬絶以见罪恶贬絶然后罪恶见者贬絶以见罪恶是其义也文四年逆妇姜于齐传云卿不行非礼也是卿为君逆之例也】三月遂以夫人妇姜至自齐注称妇有姑之辞不书氏史阙文疏【正义曰宣公母敬嬴在是有姑也夫人以姜为姓举姓而称姜氏去氏称姜则不成文义知不称氏者史阙文也传言新作延廐而经无作字是作传之时经犹未阙于后经始阙耳此文传亦无氏知其本史先阙故云史阙文而不云经阙文也史文既阙仲尼不正之者以无所褒贬故因其详略也诸经所阙者或史文先阙仲尼不改或仲尼具文在后始阙公羊谷梁汉初始为其传见其阙文妄为之説非其实也公羊传曰夫人何以不称姜氏贬曷为贬讥防娶防娶者公也则曷为贬夫人内无贬于公之道也内无贬于公之道则曷为贬夫人夫人与公一体也谷梁之意亦然先儒取以为説服防云古者一礼不备贞女不从故诗云虽速我讼亦不女从宣公既以防娶夫人从亦非礼故不称氏见略贱之也杜不然者女之出嫁事由父母夫来取之父母许之岂得问礼具否拒逆昏姻之命从夫防娶父母之咎自可罪其父母何以贬责夫人若其贬青夫人当去夫人之号减一氏字复何所明夫人之称姜氏犹遂之称公子也舎遂之族而去子称公可乎亦知遂不可去子称公夫人复安可以去氏称姜也逆妇姜于齐以卿不行变文略贱此经贬遂不称公子以成夫人之尊非略贱之事也诗责彊之男行不由礼陈其争讼之辞述其守贞之意此岂是宣公淫掠而欲令齐女守贞哉】夏季孙行父如齐
　　晋放其大夫胥甲父于卫注放者受罪黜免宥之以逺音义【宥音又】疏【正义曰舜典云流宥五刑孔安国云以流放之法寛五刑是放者有罪当刑而不忍刑之寛其罪而放弃之也三谏不从待放而去者彼虽无罪君不用其言任令自去亦是放弃之义放之与奔俱是去国而去情小异释例曰奔者廹窘而去逃死四隣不以礼出也放者受罪黜免宥之以逺也臣之事君三谏不从有待放之礼故传曰义则进否则奉身而退廹窘而出奔及以礼见放俱去其国故传通以进为文仲尼脩春秋又以所称为优劣也言优劣者放者君舎其罪缓歩而出是其优也奔者止则惧死奔驰而去是其劣也昭八年楚人执陈公子招放之于越哀三年蔡人放其大夫公孙猎于吴与此胥甲父等皆甘心受罪黜其官位宥之以适逺方是实放而书放也襄二十九年传称齐公孙虿公孙灶放其大夫髙止于北燕书曰出奔罪髙止也髙止好以事自为功且専故难及之彼罪髙止故实放而书奔也然则文十四年传称宋髙哀不义宋公而出遂来奔髙哀无罪亦改放而书奔者放者縁遣者之意为义奔者指去国之人立文据其所徃之处皆是从外来耳髙哀身来至鲁自鲁而称来奔不书宋人之意故不得言放此乃外内之文异耳叛者以地适他称叛入鲁则称来奔亦此之类也】
　　公防齐侯于平州注平州齐地在泰山牟县西音义【牟亡侯反】
　　公子遂如齐
　　六月齐人取济西田注鲁以赂齐齐人不用师徒故曰取
　　秋邾子来朝注无传
　　楚子郑人侵陈遂侵宋晋赵盾帅师救陈注传言救陈宋经无宋字盖阙音义【盾徒本反】疏【正义曰陈宋俱被楚侵明其并救二国传称救陈宋而经无宋字故设疑云盖阙也服防云赵盾既救陈而楚师侵宋赵盾欲救宋而楚师觧去按经传皆言侵陈遂侵宋陈在宋南是先侵陈去陈乃侵宋也若赵盾越宋而南救陈犹及楚师北廻救宋安得不及楚也若言欲救宋而楚师解去则救陈之时楚师已向宋矣何以书救陈也盖以陈既被侵方始告晋晋人起师救陈楚又移师侵宋晋师比至于郑楚师既已去矣故诸国防于棐林同共伐郑棐林郑地明晋始至郑不得与楚相遇故竟无战事言救陈宋者皆是致其意耳】宋公陈侯卫侯曹伯防晋师于棐林伐郑注晋师救陈宋四国君徃防之共伐郑也不言防赵盾取于兵防非好防也棐林郑地荥阳陵县东南有林乡音义【棐芳尾反好呼报反】疏【正义曰晋本兴师为救陈宋但楚师已去故四国之君在防晋师与共伐郑言于棐林者行防礼然后伐桓十五年公防宋公卫侯陈侯于袲伐郑亦行防礼乃伐与此同也晋使赵盾为将不言防赵盾而言晋师者取于兵防非好防言所防防其兵非防其人故称师案定八年公防晋师于瓦注云卿不书礼不敌公知此非为赵盾不敌公侯称师者沈氏云此防有宋公陈侯等犹成二年防于蜀有蔡许之君故知此非为赵盾不得敌诸侯但取于兵防彼防于瓦唯有公故知与此异耳】
　　冬晋赵穿帅师侵崇音义【崇本亦作崈】
　　晋人宋人伐郑
　　传元年春王正月公子遂如齐逆女尊君命也注诸侯之卿出入称名氏所以尊君命也传于此发者与还文不同故释之疏【正义曰氏者位尊乃赐是臣之宠号具名氏所以尊君命言君命重故贵臣行行人贵则君命尊也诸侯之卿出入称名氏者若宋华元卫元咺之类是也如鲁卿公孙敖防归尚称氏明生归亦然其归父意如叔孙婼不称氏者各有所为与常例不同也防盟征伐具名氏者皆是尊君命也传独于此发者为其与还文不同故于此释之释例曰昏礼虽奉时君之命其言必称先君以为礼辞故公子翚逆女传曰脩先君之好公子遂逆女传称曰尊君命互发其义也】三月遂以夫人妇姜至自齐尊夫人也注遂不言公子替其尊称所以成小君之尊也公子当时之宠号非族也故传不言舎族释例论之备矣音义【称尺证反舍音舍】疏【正义曰公子亦是宠号其事与族相似鲁臣有罪则贬去其族族去则非卿今遂与夫人俱至物无两大人不并尊若从夫人者尊则夫人卑矣故替其尊称令从夫人者卑则夫人尊矣释例曰徃必称族以示其重还虽在涂必舎族以替之所以成小君之尊是其义也成十四年叔孙侨如逆女及以夫人至其文与此正同彼传云称族尊君命舍族尊夫人此传不言称族舎族者释例曰传云公子遂如齐逆女尊君命也遂以夫人妇姜至自齐尊夫人也叔孙侨如逆女则徃曰称族还曰舎族然则公子公孙繋公之常言非族也是言公子非族故与彼异文公子虽则非族称舎亦与族同故其言尊君命尊夫人与彼亦不异也所以异者族必君赐乃称之公子公孙繋公之常言不须待赐乃称之耳】○夏季文子如齐纳赂以请防注宣公簒立未列于防故以赂请之音义【簒初患反】○晋人讨不用命者放胥甲父于卫注胥甲下军佐文十二年战河曲不肯薄秦于险疏【正义曰按彼传胥甲与赵穿同罪放胥甲而舎赵穿者于时赵盾为政穿见晋君之壻或本罪轻于胥甲故得无咎】而立胥克注克甲之子先辛奔齐注辛甲之属大夫○防于平州以定公位注簒立者诸侯既与之防则不得复讨臣子杀之与弑君同故公与齐防而位定音义【复扶又反】疏【正义曰春秋之世王政不行诸侯自相推戴废立不由天子簒弑而立则邻国讨之若与之防则序之于列成其为君诸侯既已为防则臣子不得复讨若其杀之则与弑君罪同宣公杀子恶而取国常畏鲁人讨己心不自安纳赂请防故既与齐防而公位乃定成十五年戚之会讨曹成公成公得列于防后曹人请于晋曰先君无乃有罪乎若有罪则君列诸防矣是列防则位定也】○东门襄仲如齐拜成注谢得会也○六月齐人取济西之田为立公故以赂齐也注济西故曹地僖三十一年晋文以分鲁音义【为于伪反】○宋人之弑昭公也注在文十六年晋荀林父以诸侯之师伐宋宋及晋平宋文公受盟于晋又会诸侯于扈将为鲁讨齐皆取赂而还注文十五年十七年二扈之盟皆受赂疏【正义曰杜以传言皆取赂而还必有二事乃得称皆故指二扈之盟以充皆义刘云案传数晋罪近发宋弑昭公前扈之盟文所不及何当虚指其事言皆取赂谓宋及晋平取宋赂为鲁讨齐取齐赂也案此言防诸侯于扈文承宋人之弑昭公下知非十七年防于扈既取宋赂又取齐赂而称皆必为十七年十五年二扈之盟者案十七年防于扈寻检经传全无为鲁讨齐之事岂得违背经传妄指十七年乎但宋弑昭公其罪既大故先言之为鲁讨齐其失小故后言之刘以传文先后颠倒又以防于扈为十七年之事违背经传而规杜非也取赂而还书本或云取齐赂而还检勘古本及杜注意并无齐字文十七年宋及晋平唯受宋赂十五年防扈受齐赂耳传言皆者皆齐宋也故知皆取齐赂者非也】郑穆公曰晋不足与也遂受盟于楚陈共公之卒楚人不礼焉注卒在文十二年音义【共音恭】陈灵公受盟于晋秋楚子侵陈遂侵宋晋赵盾帅师救陈宋防于棐林以伐郑也楚蒍贾救郑遇于北林注与晋师相遇荥阳中牟县西南有林亭在郑北囚晋解扬晋人乃还注解扬晋大夫音义【解音蟹】○晋欲求成于秦赵穿曰我侵崇秦急崇必救之注崇秦之与国音义【秦急崇絶句本或作崇急秦必救之是后人改耳】疏【正义曰崇是秦之与国故秦人急于援崇】吾以求成焉冬赵穿侵崇秦弗与成○晋人伐郑以报北林之役注报囚解扬于是晋侯侈赵宣子为政骤谏而不入故不竞于楚注竞强也为明年郑伐宋张本音义【侈昌氏反又户氏反骤仕救反】
　　经二年春王二月壬子宋华元帅师及郑公子归生帅师战于大棘宋师败绩获宋华元注得大夫生死皆曰获例在昭二十三年大棘在陈留襄邑县南疏【正义曰此华元归生及哀二年赵鞅罕逹客主各言帅师者皆是将尊师众故并具其文或于归生之下无帅师之字脱耳注正义曰此获华元生也哀十一年获齐国书死也以此知生死皆曰获昭二十三年传云书曰胡子髠沈子逞灭获陈夏齧君臣之辞也传言书曰是仲尼变例也】
　　秦师伐晋
　　夏晋人宋人卫人陈人侵郑注郑为楚伐宋获其大夫晋赵盾兴诸侯之师将为宋报耻畏楚而还失覇者之义故贬称人音义【为楚于伪反下同】疏【正义曰诸经贬诸侯之卿称人者传皆言其名氏此传唯称赵盾及诸侯之师侵郑诸侯之将不言名氏则实是微者非贬之也赵盾畏楚而还故贬之称人释例曰郑受楚命伐宋大败宋师获其二卿此晋之不竞也晋于是申命众国大起其众将以雪宋之耻取威定霸赵盾为政而畏越椒之盛不敢遂其所志托辞班师失宋之心孤诸侯之望所以致贬也】
　　秋九月乙丑晋赵盾弑其君夷臯注灵公不君而称臣以弑者以示良史之法深责执政之臣例在四年音义【臯古刀反】疏【正义曰释例曰经书赵盾弑君而传云灵公不君又以明于例此弑宜称君也弑非赵盾而经不变文者以示良史之意深责执政之臣传故特见仲尼曰越竟乃免明盾亦应受罪也虽原其本心而春秋不赦其罪盖为教之逺防】
　　冬十月乙亥天王崩注无传
　　传二年春郑公子归生受命于楚伐宋注受楚命也音义【受命于楚本或作命于楚】宋华元乐吕御之二月壬子战于大棘宋师败绩囚华元获乐吕注乐吕司寇获不书非元帅也获生死通名经言获华元故传特防之曰囚以明其生获故得见赎而还音义【帅所类反赎食欲反】及甲车四百六十乗俘二百五十人馘百人狂狡辂郑人郑人入于井注狂狡宋大夫辂迎也音义【乗绳证反下同俘芳夫反馘古获反馘百人或馘百者人衍字狡古夘反辂五嫁反】倒防而出之获狂狡君子曰失礼违命宜其为禽也戎昭果毅以听之之谓礼注听谓常存于耳着于心想闻其政令音义【倒丁老反宜其为禽一本作宜其禽也毅鱼既反着直略反】杀敌为果致果为毅易之戮也注易反易疏【正义曰军法以杀敌为上将军临战必三令五申之狂狡失即戎之礼违元帅之命曲法以拯郑人宜其为禽也昭明也兵戎之事明此果毅以聴之之谓礼能杀敌人是名为果言能果敢以除贼致此果敢乃名为毅言能疆毅以立功易之戮也反易此道则合刑戮也昭谓明晓此礼致谓逹之于敌毅疆也能致用此意乃谓彊人言在军对敌必须杀也尚书成汤数桀之罪以誓众云尔尚辅予一人致天之罚予其大赉汝尔不从誓言予则孥戮汝武王数纣之罪以誓众云勗哉夫子尚桓桓如虎如貔如熊如熊于商郊尔所不勗其于尔躬有戮二王以至圣伐至恶尚誓众使多杀是军法务在多杀杀敌乃为礼也公羊善宋襄公不鼓不成列以为文王之战亦不过此武王之战既知不然文王之战岂当若是审如公羊之言文王未晓战法其不能身定天下岂为此乎】将战华元杀羊食士其御羊斟不与及战曰畴昔之羊子为政注畴昔犹前日也音义【食音嗣斟之金反不与音预】疏【正义曰礼记檀弓云孔子谓子贡曰吾畴昔之夜梦坐奠于两楹之间郑云畴昔犹前日也是相传为然】今日之事我为政与入郑师故败君子谓羊斟非人也以其私憾败国殄民注憾恨也殄尽也音义【憾本亦作感戸暗反注同败必迈反又如字殄大典反】于是刑孰大焉诗所谓人之无良者注诗小雅义取不良之人相怨以亡其羊斟之谓乎残民以逞音义【逞勑领反】○宋人以兵车百乗文马百驷注画马为文四百匹疏【正义曰谓文饰雕画之若朱其尾鬛之类也】以赎华元于郑半入华元逃归立于门外告而入注告宋城门而后入言不苟见叔牂曰子之马然也注叔牂羊斟也卑贱得先归华元见而慰之音义【牂子郎反】对曰非马也其人也注叔牂知前言已显故不敢让罪既合而来奔注叔牂言毕逐奔鲁合犹荅也疏【正义曰叔牂卑贱故得先归华元见而安慰之曰徃奔入郑军者子之马自然非子之罪叔牂自知前言已显不敢隠讳乃对元曰非马也其人也言是已为之叔牂既荅华元而即来奔鲁耳服防载三説皆以子之马然为叔牂之语对曰以下为华元之辞贾逵云叔牂宋守门大夫华元既见叔牂牂谓华元曰子见获于郑者是由子之马使然也华元对曰非马自奔也其人为之也谓羊斟驱入郑也奔走也言宋人赎我之事既和合而我即来奔耳郑众云叔牂即羊斟也在先得归华元见叔牂牂即诬之曰奔入郑军者子之马然也非我也华元对曰非马也其人也言是女驱之耳叔牂既与华元合语而即来奔鲁又一説叔牂宋人见宋以马赎华元谓元以赎得归谓元曰子之得来当以马赎故然华元曰非马也其人也言已不由马赎自以人事来耳赎事既合而我即来奔杜以传文见叔牂而即言曰则曰下皆当为华元之语不得为叔牂之辞且以华元与贱人交语而称对曰谓归国而来奔皆于文不顺又羊斟与叔牂当是名字相配故不从三家而别为之説采郑氏来奔为奔鲁耳合是聚合言语故云合犹荅也】宋城华元为植廵功注植将主也音义【植直吏反注同将子匠反】疏【正义曰周礼大司马大役属其植郑司农云植谓部曲将吏故宋城华元为植廵功是植为将领主帅监作者也廵功谓廵城检作功也】城者讴曰睅其目皤其腹弃甲而复注睅出目皤大腹弃甲谓亡师音义【讴乌侯反睅户板反説文字林云大目也苏林云寝视不安貌孟康云犹分然也皤歩何反】疏【正义曰説文云睅大目也目大则出见故云出目也皤是腹之状腹以大为异故为大腹也】于思于思弃甲复来注于思多须之貌音义【于思如字又西才反多须貌贾逵云白头貌复扶又反来力知反又如字以协上韵须脩于反字又作鬓】疏【正义曰贾逵以为白头貌成十五年华元为右师距此三十二年计未得头白故杜以为多须貌亦是以意言之耳】使其骖乗谓之曰牛则有皮犀兕尚多弃甲则那注那犹何也音义【骖七南反犀音西兕徐履反那乃多反】疏【正义曰释兽云犀似豕郭璞曰形似水牛猪头大腹痹脚脚有三蹄黒色三角一在顶上一在额上一在鼻上鼻上者食角也小而不椭好食棘亦有一角者刘欣期交州记曰犀出九徳毛如豕蹄有甲头似马吴録地理志云武陵沅南县以南皆有犀释兽云兕似牛郭璞云一角青色重千斤説文云兕如野牛青毛其皮坚厚可制铠交州记曰兕出九徳有一角角长三尺余形如马鞭柄徧检书传犀兕二兽并出南方非宋所有假令波及宋国必不能多言尚多者苟以荅讴者耳】役人曰从其有皮丹漆若何华元曰去之夫其口众我寡注传言华元不吝其咎寛而容众音义【漆音七吝力刃反咎其九反】○秦师伐晋以报崇也注伐崇在元年遂围焦注焦晋河外邑夏晋赵盾救焦遂自隂地及诸侯之师侵郑注隂地晋河南山北自上洛以东至陆浑音义【浑户昏反】以报大棘之役楚鬭椒救郑曰能欲诸侯而恶其难乎遂次于郑以待晋师赵盾曰彼宗竞于楚殆将毙矣注竞强也鬭椒若敖之族自子文以来世为楚令尹音义【恶乌路反难乃旦反毙婢世反】姑益其疾乃去之注欲示弱以骄之传言赵盾所以称人且为四年楚灭若敖氏张本○晋灵公不君注失君道也以明于例应称国以弑音义【弑申志反】厚敛以雕墙注雕画也音义【敛力验反雕本亦作雕墙在良反】从台上弹人而观其辟丸也宰夫胹熊蹯不熟杀之寘诸畚使妇人载以过朝注畚以草索为之筥属音义【弹徒丹反胹音而煑也蹯扶元反寘之防反畚音本草器也索素各反筥九吕反】疏【正义曰字书过熟曰胹命此宰夫胹熊蹯不至于熟以其违命故杀之注正义曰周礼挈壶氏挈畚以令军粮郑众云县畚于廪假之处畚所以盛粮之器故以畚表廪説文云畚蒲器可以盛粮韩诗外传云鲍焦挈畚采蔬遇子贡于道是畚可以盛粮盛菜以草索为之今人犹有此器形制似筥故为筥属过朝以示人令众惧也】赵盾士季见其手问其故而患之将谏士季曰谏而不人则莫之继也防请先不入则子继之三进及溜而后视之注士季随防也三进三伏公不省而又前也公知欲谏故佯不视音义【其手一本作首溜力救反屋霤也】疏【正义曰言二人将欲相随入谏士季谓盾曰子是尊卿今与子俱谏而不入则莫之能继续为谏防是卑卿请先徃谏不入则子继之注正义曰溜谓檐下水溜之处入门伏而不省起而更进三进而及于君之屋溜言廹于公之前】曰吾知所过矣将改之稽首而对曰人谁无过过而能改善莫大焉诗曰靡不有初鲜克有终注诗大雅也音义【鲜息浅反少也下同】夫如是则能补过者鲜矣君能有终则社稷之固也岂惟羣臣赖之又曰衮职有阙惟仲山甫补之能补过也注诗大雅也衮君之上服阙过也言服衮者有过则仲山甫能补之音义【衮古本反】君能补过衮不废矣注常服衮也犹不改宣子骤谏公患之使鉏麑贼之注鉏麑晋力士音义【鉏仕俱反麑音迷一音五兮反】晨徃寝门辟矣盛服将朝尚早坐而假寐注不解衣冠而睡音义【辟婢亦反盛音成本或作成睡垂伪反】麑退叹而言曰不忘恭敬民之主也贼民之主不忠弃君之命不信有一于此不如死也触槐而死注槐赵盾庭树音义【槐音懐又音回】秋九月晋侯饮赵盾酒伏甲将攻之其右提弥明知之注右车右音义【饮于鸩反提本又作祗上支反弥面皮反】趋登曰臣侍君宴过三爵非礼也遂扶以下公嗾夫獒焉明搏而杀之注獒猛犬也音义【遂扶旧本皆扶房孚反服防注作跣先典反云徒跣也今杜注本徃徃有跣者嗾素口反説文云使犬也服本作防夫音扶獒五羔反尚书传云大犬也尔雅云狗四尺为獒説文云犬知人心可使者搏音博】疏【正义曰此言饮赵盾酒是小饮酒耳非正燕礼燕礼献酬之后方脱屦升堂行无算爵非止三爵而已其侍君小饮则三爵而退玉藻云君子之饮酒也受一爵而色洒如也二爵而言言斯礼已三爵而油油以退郑云礼饮过三爵则敬杀可以去矣是三爵礼讫自当退也提弥明言此之时未必已过三爵假此辞以悟赵盾耳服防本扶作跣注云赵盾徒跣而下走礼脱屦而升堂降阶乃纳屦堂上无屦跣则是常何须云遂跣而下且遂者因上生下之言提弥明言讫而遂不得为赵盾遂也杜本作扶言扶赵盾下阶也服防云嗾取也夫语辞獒犬名公乃嗾夫獒使之噬盾也释畜云狗四尺为獒是大犬之名以其使之噬盾故云獒猛犬也】盾曰弃人用犬虽猛何为注责公不养士而更以犬为己用鬭且出提弥明死之初宣子田于首山舎于翳桑注田猎也翳桑桑之多防翳者首山在河东蒲坂县东南音义【翳于计反防音隂又于鸩反】见灵輙饥问其病注灵輙晋人曰不食三日矣食之舎其半问之曰宦三年矣注宦学也音义【食之音嗣下同舎其音舍】疏【正义曰曲礼云宦学事师则二者俱是学也但宦者学仕宦学者寻经艺以此为异矣】未知母之存否今近焉注去家近请以遗之使尽之而为之箪食与肉注箪笥也音义【遗唯季反下注同箪音丹笥思嗣反】疏【正义曰郑曲礼注云圆曰箪方曰笥然则俱是竹器方圎异名耳故以箪为笥郑论语注亦云箪笥也】寘诸橐以与之既而与为公介注灵輙为公甲士音义【橐他反而与音预公介音界】倒防以御公徒而免之问何故对曰翳桑之饥人也问其名居注问所居不告而退注不望报也遂自亡也注輙亦去乙丑赵穿攻灵公于桃园注穿赵盾之从父昆弟子乙丑九月二十七日音义【攻如字本或作弑】疏【正义曰晋语云赵衰赵夙之弟世族谱盾是衰子穿是夙孙是穿为盾之从父昆弟之子也世本夙为衰祖穿为夙之曾孙世本转写多误其本未必然也】宣子未出山而复注晋竟之山也盾出奔闻公弑而还音义【竟音境下文注同弑申志反】大史书曰赵盾弑其君以视于朝宣子曰不然对曰子为正御亡不越竟反不讨贼非子而谁宣子曰呜呼我之懐矣自诒伊慼其我之谓矣注逸诗也言人多所懐恋则自遗忧音义【大音泰】孔子曰董狐古之良史也书法不隠注不隠盾之罪赵宣子古之良大夫也为法受恶注善其为法受屈音义【为于伪反注同】惜也越竟乃免注越竟则君臣之义絶可以不讨贼疏【正义曰哀八年传公山不峱云君子违不适讐国未臣而有伐之奔命焉死之可也注云未臣所适之国则可还奔命死其难如彼传文虽则出奔臣义未絶此注云越竟则君臣之义絶者以仲尼云越竟乃免出竟则免责明其义巳絶也襄三十年郑人杀良霄传曰不称夫人言自外入也去国不称大夫是为义絶之验且受君之命乃得为臣今君欲杀巳逃奔他国君之于臣既巳絶矣臣之于君能无絶乎董狐云子为正卿反不讨贼明其威足讨贼卿位犹在故责之耳我以君宠得为国卿仗君之威故羣下用命亦既失位出奔国人不复畏我国内自有贼乱非我所能禁之故越竟得免由义絶故也不峱之言谓巳以他故出奔非是君欲杀巳闵其宗国宜还救之昭二十一年宋公子城以晋师救宋是其事也襄二十七年传曰崔氏之乱申鲜虞来奔仆贵于野以防荘公彼是公之宠臣去国而行君服岂复贵无罪而将见杀逃窜而得免死者皆令反服君乎礼檀弓曰穆公问于子思曰为旧君反服古与子思曰古之君子进人以礼退人以礼故有旧君反服之礼也今之君子进人若将加诸膝退人若将队诸渊无为戎首不亦善乎又何反服之礼之有是言去国虽同本情有异不可以一槩论也】宣子使赵穿逆公子黒臀于周而立之注黒臀晋文公子音义【臀徒门反】疏【正义曰周语单襄公云吾闻成公之生也其母梦神防其臀以墨曰使有晋国故命之曰黑臀晋世家成公者文公少子其母周女也】壬申朝于武宫注壬申十月五日既有日而无月冬又在壬申下明传文无较例音义【较音角】○初骊姬之乱诅无畜羣公子注诅盟誓音义【骊力知反诅侧虑反】疏【正义曰服防云骊姬与献公及诸大夫诅无畜羣公子欲令其二子专国杜虽不注义似不然若骊姬身为此诅姬死即应复当何得比至于今国无公族岂复文襄之霸遂踵骊姬法乎盖为夷齐卓子以庶簒适晋国创其为乱不用复畜公子按检传文及国语文公之子雍在秦乐在陈黒臀在周襄公之孙谈在周则是晋之公子悉皆出在他国是其因行而不改成公今始革之故传本其初也则是国内因骊姬之乱故设此诅非骊姬自为诅也若骊姬为诅不须言骊姬之乱以言之乱知其创骊姬也自此之后虽立公族而显者亦少唯有悼公之弟扬干悼公之子愸二人名见于传昭十八年郑人救火子产辞晋公子公孙于东门以外更无其人良由偪于六卿不被任用故耳】自是晋无公族注无公子故废公族之官疏【正义曰不畜羣公子故无公族是公族之官掌教公之子弟也下注云余子适子之母弟亦治余子之政子属余子之官则适子属公族之官也孔晁注国语云公族大夫掌公族及卿大夫子弟之官是卿之适子属公族也晋语云栾伯请公族悼公曰荀家惇惠荀防文敏黡也果敢无忌慎靖使兹四人者为之膏粱之性难正也故使惇惠者教之文敏者道之果敢者谂之慎靖者脩之使兹四人者为公族大夫是公族主教诲也】及成公即位乃宦卿之适子而为之田以为公族注宦仕也为置田邑以为公族大夫音义【适本又作嫡丁歴反下注同为置于伪反】又宦其余子亦为余子注余子嫡子之母弟也亦治余子之政疏【正义曰下庶子为妾子知余子则是嫡子之母弟也言亦为余子则知余子之官亦治余子之政令主教卿大夫适妻之次子也下云庶子为公行掌率公之戎车则公行不教庶子然则卿大夫之妾子亦是余子之官教之矣】其庶子为公行注庶子妾子也掌率公戎行音义【行户郎反注及下同】疏【正义曰下句赵盾自以为庶为旄车之族即公行也掌车而谓之公行知其掌率公戎车之行列也】晋于是有公族余子公行注皆官名疏【正义曰此晋有公族余子公行诗魏风有公族公路公行其公族公行既同公路似此余子但余子不主路车公路非余子也当与公行为一以其主君路车谓之公路主车行列谓之公行其实止是一官诗人变文以韵句耳周礼无此三官之名夏官有诸子下大夫二人掌国子之倅事与公族同也春官有巾车下大夫二人掌王之五路事与公行同也无余子同者天子诸侯礼异耳】赵盾请以括为公族注括赵盾异母弟赵姬之中子屏季也音义【括古活反中如字又丁仲反屏歩丁反】曰君姬氏之爱子也注赵姬文公女成公姊也微君姬氏则臣狄人也公许之注盾狄外孙也姬氏逆之以为嫡事见僖二十四年音义【见贤遍反】冬赵盾为旄车之族注旄车公行之官盾本卿适其子当为公族辟屏季故更掌旄车音义【旄音毛一本作軞】疏【正义曰主公车行列谓之公行车皆建旄谓之旄车之族诗云孑孑干旄又曰建旐设旄是公车必建旄也周礼主车之官谓之巾车巾者衣也主衣饰之车谓之巾车此掌建旄之车谓之旄车之族盾本卿之适子其子世承正适当为公族使辟屏季故更为旄车之族自以身为妾子故使其子为妾子之官知非盾身自为旄车之族而云使其子者旄车之族贱官耳盾身既为正卿无容退掌贱职六年经称晋赵盾卫孙免侵陈仍书于经非身退位故知使其子耳原同长而使赵括者沈氏云以其君姬氏之爱子故使之非正适也】使屏季以其故族为公族大夫注盾以其故官属与屏季使为衰之适音义【衰初危反】疏【正义曰族即属也故官属者父时旧官属也将父时官属尽与屏季使季为衰之正适也盾之此意欲令身死之后使屏季承其父后为赵氏宗主但晋人以盾之忠更使其子朔承盾后耳】
　　经三年春王正月郊牛之口伤改卜牛牛死乃不郊犹三望注牛不称牲未卜日
　　葬匡王注无传四月而葬速
　　楚子伐陆浑之戎
　　夏楚人侵郑
　　秋赤狄侵齐注无传
　　宋师围曹
　　冬十月丙戌郑伯兰卒注再与文同盟疏【正义曰兰以僖三十三年即位文二年盟于垂陇七年于扈十四年于新城鲁郑俱在当言三同盟而云再者以扈之盟经文不序诸侯故不数刘规之非也】
　　葬郑穆公注无传
　　传三年春不郊而望皆非礼也注言牛虽伤死当更改卜取其吉者郊不可废也前年冬天王崩未葬而郊者不以王事废天事礼记曾子问天子崩未殡五祀不行既殡而祭自启至于反哭五祀之祭不行已葬而祭疏【正义曰按经牛死在正月郊当用三月其间足得养牛牛虽一伤一死当更改卜取其吉者郊天之礼不可废也牛死而遂不郊故为非礼也不郊非礼则于礼得郊礼诸侯为天子斩衰天王崩未葬而得郊者不以王事废天事也引曾子问者举轻以明重也初死以至于殡唘殡以至反哭于此之间五祀之祭不行耳既殡之后唘殡以前五祀之祭犹尚不废郊天必不废矣故郑注云郊社亦然王制云防三年不祭唯祭天地社稷为越绋而行事郑云不敢以卑废尊绋輴车索礼天子殡于西序櫕輴车而涂之繋绋以备火灾言越绋而行事是在殡得祭也按曾子问既殡而祭其祭也尸入三饭不侑酳不酢而已矣谓尸唯三饭祝不侑劝其食食罢主人酌酒酳尸尸不酢主人曾子问又云已葬而祭祝毕献而已谓尸饭而侑劝讫酳尸尸酢主人酢讫又布祝席祝坐主人酌酒以献祝献毕而止故郑注云既葬弥吉毕献祝而后止是也郑又注彼云天子七祀言五者闗中言之按礼记祭法云王为羣姓立七祀曰司命曰中霤曰国门曰国行曰泰厉曰尸曰灶王自为立七祀诸侯为国立五祀曰司命曰中霤曰国门曰国行曰公厉诸侯自为立五祀大夫立三祀曰族厉曰门曰行适士立二祀曰门曰行庶士庶人立一祀或立户或立灶是其义也】望郊之属也不郊亦无望可也注已有例在僖三十一年复发传者嫌牛死与卜不从异音义【复扶又反】○晋侯伐郑及郔郑及晋平士会入盟注郔郑地为夏楚侵郑传音义【郔音延】○楚子伐陆浑之戎遂至于雒观兵于周疆注雒水出上雒冢领山至河南巩县入河音义【疆居良反】定王使王孙满劳楚子注王孙满周大夫音义【劳力报反】楚子问鼎之大小轻重焉注示欲偪周取天下对曰在徳不在鼎昔夏之方有徳也注禹之世音义【夏户雅反】逺方图物注图画山川竒异之物而献之贡金九牧注使九州之牧贡金铸鼎象物注象所图物着之于鼎音义【铸之树反着张虑反旧直略反】百物而为之备使民知神奸注图鬼神百物之形使民逆备之故民入川泽山林不逢不若注若顺也螭魅罔两注螭山神兽形魅怪物罔两水神音义【螭勑知反魅亡备反本又作鬽罔亡丈反两本又作蜽音同説文云罔两山川之精物也】疏【正义曰螭山神兽形魅怪物先儒相传为然鲁语仲尼云木石之怪夔罔两水之恠龙罔象则罔两是木石之神杜以为水神者鲁语贾逵注云罔两罔象言有夔龙之形而无实体然则罔两罔象皆是虚无当总彼之意非神名也上句言山林川泽则螭魅罔两四神文十八年注螭魅山林异气所生螭魁既为山林之神则罔两宜为川泽之神故以为水神也】莫能逢之注逢遇也用能协于上下以承天休注民无灾害则上下和而受天祐音义【休许蚪反下同祐音右】巢有昏徳鼎迁于商载祀六百注载祀皆年音义【载祀尔雅云商曰祀唐虞曰载周曰年夏曰嵗】疏【正义曰释天云唐虞曰载商曰祀周曰年孙炎云载取物终更始祀取四时祭祀一讫年取年谷一熟是载祀皆年之别名言之耳律歴志云商三十一王六百二十九年】商纣暴虐鼎迁于周徳之休明虽小重也注不可迁音义【封直九反】其奸回昏乱虽大轻也注言可移天祚明徳有所底止注底致也音义【祚才故反底音防】成王定鼎于郏鄏注郏鄏今河南也武王迁之成王定之音义【郏古洽反鄏音辱】卜世三十卜年七百天所命也周徳虽衰天命未改鼎之轻重未可问也疏【正义曰律歴志云周三十六王八百六十七年过卜数也】○夏楚人侵郑郑即晋故也○宋文公即位三年杀母弟须及昭公子武氏之谋也注武氏谋奉母弟须及昭公子以作乱事在文十八年使戴桓之族攻武氏于司马子伯之馆尽逐武穆之族武穆之族以曹师伐宋秋宋师围曹报武氏之乱也○冬郑穆公卒初郑文公有贱妾曰燕姞注姞南燕姓音义【姞其乙反又其吉反】梦天使与巳兰注兰香草疏【正义曰梦言天者皆非天也此既言天使与巳兰即云余为伯鯈鯈即非天也伯鯈不得自称为天天不得变为伯鯈明是梦者恍惚之言耳成五年晋赵婴梦天使为己祭余余福女上天之神聪明正直宁当就淫乱之人降福以求食乎昭四年叔孙穆子梦天压己弗胜号竖牛助而胜之若是上天之神宁当与竖牛争力而不胜也明皆恍惚之言或别有邪神梦者不识而妄称天耳】曰余为伯鯈余而祖也注伯鯈南燕祖音义【鯈以留反】以是为而子注以兰为女子名音义【女音汝】以兰有国香人服媚之如是注媚爱也欲令人爱之如兰音义【媚亡冀反令力呈反】既而文公见之与之兰而御之辞曰妾不才幸而有子将不信敢徴兰乎注惧将不见信故欲托所赐兰为懐子月数公曰诺生穆公名之曰兰文公报郑子之妃曰陈妫注郑子文公叔父子仪也汉律淫季父之妻曰报音义【妫九危反】生子华子臧子臧得罪而出注出奔宋音义【臧作郎反】诱子华而杀之南里注在僖十六年南里郑地使盗杀子臧于陈宋之间注在僖二十四年又娶于江生公子士朝于楚楚人酖之及叶而死注叶楚地今南阳叶县音义【酖直防反叶式渉反】疏【正义曰诸侯大子摄行父事称朝此公子士非大子亦称朝者以大子称朝故传亦通言之其实合称聘耳】又娶于苏生子瑕子俞弥俞弥早卒泄驾恶瑕文公亦恶之故不立也注泄驾郑大夫音义【俞音愉恶乌路反下同】公逐羣公子公子兰奔晋从晋文公伐郑注在僖三十年音义【从如字又才用反】石癸曰吾闻姬姞耦其子孙必蕃注姞姓宜为姬配耦音义【癸居揆反蕃音烦下同】姞吉人也后稷之元妃也注姞姓之女为后稷妃周是以兴故曰吉人今公子兰姞甥也天或啓之必将为君其后必蕃先纳之可以亢宠注亢极也音义【亢苦浪反】与孔将鉏侯宣多纳之盟于大宫而立之注大宫郑祖庙音义【鉏仕俱反大音泰注同】以与晋平穆公有疾曰兰死吾其死乎吾所以生也刈兰而卒注传言穆氏所以大兴于郑天所啓也音义【刈鱼废反】
　　经四年春王正月公及齐侯平莒及郯莒人不肯公伐莒取向注莒郯二国相怨故公与齐侯共平之向莒邑东海承县东南有向城远疑也音义【郯音谈向舒亮反承韦昭之甑反一作烝又音拯】
　　秦伯稻卒注无传未同盟音义【稻徒老反】
　　夏六月乙酉郑公子归生弑其君夷注传例曰称臣臣之罪也子公实弑而书子家罪其权不足也
　　赤狄侵齐注无传
　　秋公如齐公至自齐注无传告于庙例在桓二年冬楚子伐郑
　　传四年春公及齐侯平莒及郯莒人不肯公伐莒取向非礼也平国以礼不以乱伐而不治乱也注责公不先以礼治之而用伐音义【不治直吏反】以乱平乱何治之有无治何以行礼○楚人献鼋于郑灵公注穆公大子夷也音义【鼋音元】公子宋与子家将见注宋子公也子家归生音义【见贤遍反】子公之食指动注第二指也疏【正义曰大射礼云右巨指钩郑云右巨指右手大擘也又曰设决朱极三郑云极犹放也所以韬指利放也以朱韦为之三者食指将指无名指小指短不用然则手之五指之名曰巨指食指将指无名指小指也定十四年传阖闾伤将指取其一屦注云其足大指见斩遂失屦谓大指为将指者将者言其将领诸指也足之用力大指为多手之取物中指最长故足以大指为将指手以中指为将指其食指者食所偏用服防云俗所谓啑盐指也】以示子家曰他日我如此必尝异味及入宰夫将解鼋相视而笑公问之注问所笑音义【解如字一音蟹】疏【正义曰説文云鼋大鼈也中要记曰千嵗之鼋能与人语】子家以告及食大夫鼋召子公而弗与也注欲使指动无效音义【食音嗣】子公怒染指于鼎尝之而出公怒欲杀子公子公与子家谋先注先公为难音义【染如琰反先悉荐反难乃旦反】子家曰畜老犹惮杀之注六畜音义【畜许又反注同王许六反惮徒旦反难也】而况君乎反谮子家子家惧而从之注谮子家于公夏弑灵公书曰郑公子归生弑其君夷权不足也注子家权不足以御乱惧谮而从弑君故书以首恶音义【御鱼吕反】君子曰仁而不武无能逹也注初称畜老仁也不讨子公是不武也故不能自通于仁道而防弑君之罪凡弑君称君君无道也称臣臣之罪也注称君谓唯书君名而称国以弑言众所共絶也称臣者谓书弑者之名以示来世终为不义改杀称弑辟其恶名取有渐也书弑之义释例论之备矣疏【正义曰晋语云赵宣子曰大者天地其次君臣则君臣之交犹父子也君无可弑之理而云弑君称君君无道者弑君之人固为大罪欲见君之无道罪亦合弑所以惩创将来之君两见其义非赦弑君之人以弑之为无罪也释例曰天生民而树之君使司牧之羣物所以繋命故戴之如天亲之如父母仰之如日月事之如神明其或受雪霜之严雷电之威则奉身归命有死无贰故传曰君天也天可逃乎此人臣所执之常也然本无父子自然之恩末无家人习翫之爱髙下之隔县殊壅塞之否万端是以居上者降心以察下表诚以感之然后能相亲也若亢髙自肆羣下絶望情义圯隔是谓路人非君臣也人心苟离则位号虽存无以自固故传例曰凡弑君称君君无道称臣臣之罪称君者唯书君名而称国称人以弑言众之所共絶也称臣者谓书弑者主名以垂来世终为不义而不可赦也然君虽不君臣不可以不臣故宋昭之恶罪及国人晋荀林父讨宋曰何故弑君犹立文公而还深见贬削诸懐贼乱以为心者故不容于诛也若郑之归生齐之陈乞楚之公子比虽本无其心春秋之义亦同大罪是以君子慎所以立也诸侯不受先君之命而簒立得与诸侯防者则以成君书之齐商人蔡侯班之属是也若未得接于诸侯则不称爵楚公子弃疾杀公子比蔡人杀陈佗齐人杀无知卫人杀州吁公子瑕之属是也诸侯簒立虽以防诸侯为正此列国之制也至于国内策名委质即君臣之分已定故杀不成君者亦与成君同义传曰防于平州以定公位又云若有罪则君列诸防矣此以防为断也经书赵盾弑君而传云灵公不君又以明于例此弑宜称君也弑非赵盾而经不变文者以示良史之意深责执政之臣传特见仲尼曰越竟乃免明盾亦应受罪也医不三世不服其药古之慎戒也人子之孝当尽心尝祷而已药物之剂非所习也许止身为国嗣国非无医而轻果进药故罪同于弑二者虽原其本心而春秋不赦盖为教之逺防也楚灵无道于民于例当称国以弑公子比首兵自立楚众散归而灵王缢死故以比为弑王也比既得国国人惊乱弃疾从而扇之比惧自杀皆弃疾之由故书公子弃疾杀公子比也左氏义例止此而已其余小异皆从赴也刘贾许頴以为君恶及国朝则称国以弑君恶及国人则称人以弑按传郑灵宋昭经文异而例同故重发以同之子弑其父又嫌异于他臣亦重明其不异既不辞别国之与人而传云莒杞公多行无礼于国大子仆因国人以弑之经但称国不称人知国之与人虽言别而事一也杜言小异从赴者宋之防泽楚之干谿俱是国内而弑捷不书蒙泽齐商人卫州吁俱是公子而州吁不称公子诸如此类所有不同皆从赴也此弑君之例有君罪臣罪之异而诸侯出奔皆不书逐君之人以罪臣者以君之见弑未必皆为无道故立臣罪之丈以见君有无罪死者国君而被臣逐悉是不能固位其罪皆在于君故杜诸侯出奔例云诸侯奔者皆廹逐而苟免非自出也仲尼之经更没逐者主名以自奔为文者责其不能自安自固所犯非徒所逐之臣也蔡侯朱虽无罪据其失位出奔亦其咎也是説逐君无罪臣之文意也】郑人立子良注穆公庶子辞曰以贤则去疾不足注去疾子良名音义【去起吕反下皆同】以顺则公子坚长乃立襄公注襄公坚也音义【长丁丈反】襄公将去穆氏注逐羣兄弟而舎子良注以其让已音义【舎音赦下同】子良不可曰穆氏宜存则固愿也若将亡之则亦皆亡去疾何为注何为独留乃舎之皆为大夫○初楚司马子良生子越椒子文曰必杀之注子文子良之兄是子也熊虎之状而豺狼之声弗杀必灭若敖氏矣谚曰狼子野心是乃狼也其可畜乎子良不可子文以为大慼及将死聚其族曰椒也知政乃速行矣无及于难且泣曰鬼犹求食若敖氏之鬼不其馁而注而语助言必馁音义【难乃旦反馁奴罪反饿也】及令尹子文卒鬬般为令尹注般子文之子子扬音义【般音班】子越为司马蒍贾为工正谮子扬而杀之子越为令尹已为司马注贾为椒谮子扬而已得椒处音义【蒍于委反贾为于伪反处昌虑反】子越又恶之注恶贾音义【恶乌路反注同】乃以若敖氏之族圄伯嬴于轑阳而杀之注圄囚也伯嬴蒍贾也轑阳楚邑音义【圄吾吕反嬴音盈轑音辽】遂处烝野将攻王王以三王之子为质焉弗受注烝野楚邑三王文成穆音义【烝之承反质音致】师于漳澨注漳澨漳水边音义【漳音章澨市制反】疏【正义曰释例云漳水出新城沶乡县南至荆山东南经襄阳南郡当阳县入沮尔雅水邉之名唯有涯涘岸浒无以澨为水边者但此云漳澨成十五年云决睢澨睢漳皆水名举水名而言澨知澨是水边也】秋七月戊戌楚子与若敖氏战于臯浒注臯浒楚地音义【浒呼五反】伯棼射王汰辀及鼓跗着于丁宁注伯棼越椒也辀车辕汰过也箭过车辕上丁宁钲也音义【棼扶云反射食亦反下同汰他来反辀陟留反跗芳扶反着直略反钲音正】疏【正义曰车上不得置簨以县鼓故为作跗若殷之楹鼓也言着于丁宁则丁宁是器晋语云伐备钟鼓声其罪也战以淳于丁宁儆其民也是丁宁战之用也周礼鼓人以金錞和鼓郑云錞淳于也其形圆如椎头以金镯节鼓郑云镯钲也形如小钟军行鸣之以为鼓节是錞即淳于镯即丁宁故先儒皆以镯为钲之别名丁宁即是钲也】又射汰辀以贯笠毂注兵车无盖尊者则边人执笠依毂而立以御寒暑名曰笠毂此言箭过车辕及王之盖音义【贯古乱反笠音立毂古木反】疏【正义曰服防云笠毂毂之盖如笠所以蔽毂上以御矢也一曰车毂上铁也或曰兵车旁慢轮谓之笠毂杜以彼为不安故改之而为此説亦是以意而言差于人情为近耳】师惧退王使廵师曰吾先君文王克息获三矢焉伯棼窃其二尽于是矣鼓而进之遂灭若敖氏初若敖娶于防注防国名音义【防本又作郧音云】疏【正义曰此是疆军人之心耳息有此矢矢当有法不得无人学作唯二而已且射中王车由射之工不由矢善若其由矢王国犹有一矢何不一发以取越椒】生鬭伯比若敖卒从其母畜于防注畜养也音义【畜许六反】淫于防子之女生子文焉防夫人使弃诸梦中注梦泽名江夏安陆县城东南有云梦城音义【梦音蒙又亡贡反】虎乳之防子田见之惧而归夫人以告注告女私通所生音义【乳如主反】遂使收之楚人为乳谷谓虎于莬故命之曰鬭谷于莬以其女妻伯比注伯比所淫者音义【谷如口反于音乌莬音徒妻七计反】实为令尹子文注鬭氏始自子文为令尹其孙箴尹克黄注箴尹官名克黄子扬之子音义【箴之金反】使于齐还及宋闻乱其人曰不可以入矣箴尹曰弃君之命独谁受之君天也天可逃乎遂归复命而自拘于司败王思子文之治楚国也曰子文无后何以劝善使复其所改命曰生注易其名也音义【使于所吏反拘音俱】疏【正义曰言越椒之乱合诛絶其族今更存立故命曰生言应死而重生】○冬楚子伐郑郑未服也注前年楚侵郑不获成故曰未服





　　春秋左传注疏卷二十一
　　春秋左氏传注疏卷二十一考证
　　传遂以夫人妇姜至自齐尊夫人也○赵汸补注曰此鲁史成法成十四年侨如襄二十七年叔孙豹皆同【臣召南】按逆女既书公子遂此文蒙上自应单称其名公羊谓一事而再见是也
　　传晋人讨不用命者放胥甲父于卫疏穿见晋君之壻或本罪轻于胥甲○【臣浩】按疏説甚迂不讨赵穿而以胥甲蔽罪此赵盾之专擅行私也桃园之防已伏于此矣穿见晋君之壻见疑应作是
　　传防于平州以定公位○赵汸补注曰簒立者请防于大国以免于讨且假外援以临制其民人杜注所云当时事情然也
　　晋赵盾弑其君夷臯疏以示良史之意○【臣召南】按三传俱言弑君者赵穿其实盾为主使故亡不越竟俟其事也反不讨贼徳其私也盾自为司马昭而以穿为成济此董狐所以直书而孔子因之以为万世贼臣之戒如曰盾实无罪以良史之深文遂成铁案有是理哉灵公不君或赵氏粉饰以欺后人未可定也况君即不君臣可因以不臣乎哉
　　传今日之事我为政与入郑师故败○与本或作舆谓御舆以入郑师也定本从与
　　传于思于思注多须之貌○须监本误作鬓今改正传华元曰去之夫○林尧叟曰言此役夫【臣照】按坊本以去之断句夫字作扶音连下读作夫其口众我寡亦得即以夫字断句作语辞亦得若林氏谓夫指役夫则于文义难通
　　传惜也越竟乃免○刘敞曰哀八年公山不狃曰君子违不适仇国未臣而有伐之奔命焉死之可也安在越竟乃君臣之义絶乎吾以谓此非孔子之言叶梦得曰使与乎弑虽在四海之外无所逃使不与闻虽在朝如晏子谁能责之赵汸补注曰孔子曰以下乃赵盾子孙托圣人之言为其祖分恶耳
　　传宣子使赵穿逆公子黑臀于周而立之○赵汸补注曰于此见盾与穿同志逆新君不使他人而使穿欲免穿于讨也
　　又疏其母梦神规其臀以墨○墨监本讹作黑今改正
　　传晋于是有公族余子公行○【臣召南】按顺文以观晋于是始收公族实则多设数官凡卿之嫡子庶子无不用为大夫世卿之强遂至根深蒂固而公族日替矣
　　公伐莒取向注东海承县东南有向城○【臣召南】按承县当作氶音如承
　　传书曰郑公子归生弑其君夷权不足也○万斯大曰前年大棘之战归生败宋而获华元威权已震至是灵公立方九月君臣之际必多不相能归生已隂懐异志适子公有尝鼋之隙遂假手焉不然岂其身执国柄不能除一乱臣反惧谮而从之乎【臣照】按归生位在宋上使以宋逆谋告灵公而诛之易于反掌安得言权不足凡左氏所引君子论断皆云当时之君子其言然昭世风之浇也











</div>
    <div class="pagination">
<a href="春秋左传注疏_page18.html">上一页</a><span>...</span><a href="春秋左传注疏_page14.html">14</a><a href="春秋左传注疏_page15.html">15</a><a href="春秋左传注疏_page16.html">16</a><a href="春秋左传注疏_page17.html">17</a><a href="春秋左传注疏_page18.html">18</a><span class="current-page">19</span><a href="春秋左传注疏_page20.html">20</a><a href="春秋左传注疏_page21.html">21</a><a href="春秋左传注疏_page22.html">22</a><a href="春秋左传注疏_page23.html">23</a><a href="春秋左传注疏_page24.html">24</a><span>...</span><a href="春秋左传注疏_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
