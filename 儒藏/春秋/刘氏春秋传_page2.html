<!DOCTYPE html>
<html>
 <head>
  <meta charset="utf-8"/>
  <title>
   刘氏春秋传 - 第 2 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   刘氏春秋传 - 第 2 页/共 5 页
  </h1>
  <div class="content">
   春秋传卷三
&lt;经部,春秋类,刘氏春秋传&gt;
　　钦定四库全书
　　春秋传卷四
　　宋　刘敞　撰
　　庄公
　　十有七年春齐人执郑詹郑詹者何郑大夫也执者曷为或称行人或不称行人称行人者执之以其所为使者也不称行人者执之不以其所为使及非行人者也夏齐人殱于遂殱者何尽也何言乎齐人尽于遂齐侯灭遂使兵戍之遂之余民因氏颌氏工娄氏须遂氏饮戍者酒而杀之此遂人尽齐人也其曰齐人殱于遂何弗与也墟人之国杀人之君私人之土制人之众彊不义之至也力多矣非有能尽齐者也齐自尽也秋郑詹自齐逃来何以书讥何讥尔讥逃也以为义死制云乎以为不义死道云乎君子不曰幸而免冬多麋何以书记异也何异尔为灾也
　　十有八年春王三月日有食之夏公追戎于济西此未有言伐我者其追何迹之也迹之则曷为不言其来不言其来者唯欲迹之也曰开之以虚示之以利后之以见之以至云尔为谖也其言于济西何不及也不及则曷为不言其不及戎已逺矣为谖之过也秋有何以书记异也何异尔非中国之兽也冬十月
　　十有九年春王正月夏四月秋公子结媵陈人之妇于鄄遂及齐侯宋公盟媵者何送女也遂者何生事也大夫无遂事遂而权国义也其权国奈何齐侯宋公之在鄄则鲁人忧大夫以君命出茍有以安国家利社稷者则专之可也结之遂乎盟春秋与之何用见春秋与之公子之尊非称也媵陈人之妇非志也于鄄非地也称所非称以见义志所非志以见事地所非地以见权唯义为可以权夫人姜氏如莒冬齐人宋人陈人伐我西鄙此伐我也其如鄙何伐我而言鄙者逺之也曷为逺之非我之咎也
　　二十年春王二月夫人姜氏如莒夏齐大灾灾则其言大何大非一也宗庙廐库尽矣此齐火灾也何以书吊焉尔吊人者哀其祸而救其乏秋七月冬齐人伐戎二十有一年春王正月夏五月辛酉郑伯突卒秋七月戍戍夫人姜氏薨冬十有一月葬郑厉公
　　二十有二年春王正月肆大眚肆者何赦也眚者何罪也肆大眚何以书讥何讥尔肆大眚非礼也癸丑葬我小君文姜陈人杀其公子御冦公子非大夫也何以书公之嫡子也公之嫡子则世子也其谓之公子何嫡子旣誓称世子未誓称公子虽未誓书也杀世子母弟自君此其曰陈人杀之何世子以誓为贵责成而目君其曰陈人杀之者病御冦也曷为病之御冦之为人子也葢足以杀其身已矣夏五月此其以五月首时何春秋故史也有所不革子曰其事则齐桓晋文其文则史其义则丘窃取之矣秋七月丙申及齐髙傒盟于防冬公如齐纳币纳币不书此何以书讥何讥尔讥丧取也昬礼有纳采有问名有纳吉有纳徴有告期大夫之事也亲纳币亦非礼也交讥之
　　二十有三年春公至自齐祭叔来聘祭者何邑也叔者何字也曷为氏邑而字天子之下大夫也下大夫爵附庸是必使人则其不称使何不与使也曷为不与使下大夫无臣虽有臣犹不外交也夏公如齐观社何以书讥何讥尔诸侯越竟观社非礼也庄公将如齐观社曹刿諌曰不可夫礼所以整民也故防以训上下之则制财用之节朝以正班爵之义帅长幼之序征伐以讨其不然诸侯有王王有巡守以大习之非是君不举矣君举必书书而不法后嗣何述庄公弗听公至自齐荆人来聘公及齐侯遇于谷谷者何内之邑也萧叔朝公萧叔者何附庸之君也其言朝公何公在谷也朝于庙礼也于外非礼也秋丹桓宫楹何以书讥何讥尔天子之楹黝诸侯垩大夫苍士黈丹楹非礼也冬十有一月曹伯射姑卒十有二月甲寅公防齐侯盟于扈
　　二十有四年春王三月刻桓宫桷何以书讥何讥尔天子之桷斲之砻之加密石焉诸侯斲之砻之大夫斲之士斲本刻桷非礼也葬曹庄公夏公如齐逆女常事不书此何以书讥何讥尔讥以雠之子共宗庙也秋公至自齐八月丁丑夫人姜氏入何以不致不见乎宗庙也夫人至必见乎宗庙称来妇焉礼也不见乎宗庙则何以谓之入入者逆辞也国君娶夫人之辞曰请君之玉女共宗庙社稷之事知其不可娶也则勿娶而已矣知其不可娶然且娶之因是焉废宗庙之礼悖矣戊寅大夫宗妇觌用币宗妇者何大夫之妻也觌者何见也见则曷为谓之觌公事曰见私事曰觌见夫人礼也曷为以私言之夫人不见乎宗庙则不正不正不可以临诸臣故以私言之也觌用币何以书讥何讥尔孤执帛卿执羔大夫执鴈士执雉妇人枣栗腵脩用币非礼也御孙曰男女无别自此始矣大水冬戎侵曹曹羁出奔陈曹羁者何曹世子也何以名贬曷为贬羁不子也赤归于曹赤者何曹之庶公子也此曹之庶公子曷为不系曹贬曷为贬曹非赤之所可号归非赤之所可名归非赤之所可名则其曰赤归于曹何易也何易尔易乎戎也郭公郭公者何无闻焉尔或曰是郭亡也孰亡之葢齐灭之齐灭则其曰亡何郭公善善而不能用恶恶而不能去非有能亡郭者也郭自亡也
　　二十有五年春陈侯使女叔来聘夏五月癸丑卫侯朔卒六月辛未朔日有食之鼓用牲于社何以书讥何讥尔鼓用牲于社非礼也鼓用牲于社何以为非礼日有食之天子不举伐鼓于社诸侯用币于社伐鼓于朝隂阳之事而君臣之举也伯姬归于杞秋大水鼓用牲于社于门何以书讥何讥尔大水鼓用牲于社干门非礼也大水鼓用牲于社于门何以为非礼也凡天灾有币无牲非日月之眚不鼓币请之也鼓攻之也牲享之也鼓用牲于社于门非礼也冬公子友如陈
　　二十有六年春公伐戎夏公至自伐戎曹杀其大夫曷为或称人以杀或称国以杀或称人而不名或称国而不名称国以杀者罪累上也称人以杀者杀有罪也称人而不名者大夫无罪众杀之也称国而不名者大夫无罪君杀之也大夫无罪而君杀之非也虽有罪不以归于京师亦非也孔子曰大夫彊而君杀之义也由三桓始也此之谓也秋公防宋人齐人伐徐宋其序齐上何主兵者也齐已先诸侯矣宋曷为主之齐失其命使宋主之非制也诸侯不专征方有伯州有牧连有率卒有正不专征之义也冬十有二月癸亥朔日有食之二十有七年春公防杞伯姬于洮何以书讥何讥尔天子非展义不巡守诸侯非民事不举卿非君命不越竟公防杞伯姬于洮非礼也夏六月公防齐侯宋公陈侯郑伯同盟于幽秋公子友如陈葬原仲原仲者何陈大夫也原氏也仲字也曷为字卒从正葬从主人公子友如陈葬原仲何以书讥何讥尔君不行使乎大夫君行使乎大夫内之失正也大夫不交诸侯大夫交乎诸侯原氏失正也内失正原氏失正季子可以已矣则是从命也参讥之冬杞伯姬来其言来何直来曰来大归曰来归诸侯之女嫁于诸侯父母在歳一归宁父母没使大夫归宁伯姬之来也已亟非礼也莒庆来逆叔姬莒庆者何莒大夫也其言逆叔姬何自为逆也大夫非君命不越竟越竟逆女非礼也然则嫁女于大夫书乎不书不书则此何以书以公之自主之也诸侯嫁女于大夫主大夫以与之公之自主之非礼也杞伯来朝公防齐侯于城濮
　　二十有八年春王三月甲寅齐人伐卫卫人及齐人战卫人败绩战不言伐此其言伐何至之日也何以不地地国也此齐人伐卫也其曰卫人及齐人战何战而言及者主之者也犹曰卫人为志乎为此战也云尔疾之也何为疾之战者凶事也非所主也杀一不辜而得天下君子不为也夏四月丁未邾子卒秋荆伐郑公防齐人宋人救郑冬筑郿郿者何内之邑也筑之者何始作邑也何以书非常也大无麦禾未有言灾之者其曰大无麦禾何大无麦禾非灾也大无麦禾矣何以谓之非灾竭也国无九年之蓄曰不足无六年之蓄曰急无三年之蓄曰国非其国也大无麦禾病矣此饥也何以不言饥大无麦禾非饥也大无麦禾矣何以谓之非饥饥者在下也大无麦禾在上也古者冢宰制国用必于歳之杪量入以为出丰年不奢凶年不俭计而后知之计之道尽矣制之道不尽也臧孙辰告籴于齐告籴者何请籴也何以不称使以为臧孙辰之私行也曷为以臧孙辰之私行臧孙辰曰贤者急病而让夷居官者当事不避难在位者恤民之患是以国家无违以鬯圭玉磬如齐告籴臧孙辰之自为功也徒以名而已矣害莫甚焉以为臧孙辰之私行可也君子之为国也恃己而不恃人贵义而不贵名有终身之忧而无一朝之耻也二十有九年春新延廐延廐者何法廐也新之者何修旧也修旧书乎不书不书则此何以书讥何讥尔讥不务公室也天子十有二闲马六种诸侯六闲马四种大夫四闲马二种夏郑人侵许秋有蜚何以书记异也何异尔非中国之禽也冬十有二月纪叔姬卒纪已灭矣其卒之何顺纪季也何顺乎纪季言季以酅入于齐后纪而已矣城诸及防其言及之何先诸而后防也三十年春王正月夏师次于成秋七月齐人降鄣鄣者何国也八月癸亥葬纪叔姬灭国不葬此何以葬顺纪季而贤叔姬也何贤乎叔姬纪侯大去其国叔姬从焉纪侯卒叔姬归于酅妇人从人者也从不失节以是为贤也九月庚午朔日有食之鼓用牲于社冬公及齐侯遇于鲁济齐人伐山戎此齐侯也其称人何贬曷为贬齐侯曰我北伐山戎至于孤竹岳濵诸侯莫敢不来虽三代受命何以异葢封乎太山禅乎梁父齐之僣天子自伐山戎始焉
　　三十有一年春筑台于郎何以书讥何讥尔讥厉民也天子有灵台以候天地诸侯有时台以候四时去国而筑台是乐而已矣夏四月薛伯卒筑台于薛六月齐侯来献戎防防者何军获也四裔之国不用王命方伯征之献其功于王王以警不譓礼也诸侯相遗俘非礼也秋筑台于秦冬不雨何以书记异也曷为或歴时而言不雨或歴月而言不雨一时不雨则书之一时不雨书之常也歴时而言不雨慢也无志乎民也歴月而不言雨闵也有志乎民也
　　三十有二年春城小谷夏宋公齐侯遇于梁丘何以书我接之也则其先宋何宋主齐也宋何以主齐齐逺而宋近也席则有上下室则有奥阼诸侯之事重主轻大主小近主逺贵主贱秋七月癸巳公子牙卒传曰杀也孰杀之公子友杀之公子友何为杀公子牙公子庆父公子牙者同母兄弟也通乎夫人以胁公公疾召公子牙而问后焉曰寡人即不起此病吾将焉致乎鲁国牙对曰鲁一生一及君已知之矣庆父也材君何忧焉牙出公子季友入公亦问焉对曰臣以死奉般公曰乡者牙曰庆父材季友曰夫何敢是将为乱乎夫何敢季友以君命命牙待于鍼巫氏使鍼季酖之曰公子饮此则可以无为天下戮笑必有后乎鲁国不饮此则必为天下戮笑必无后乎鲁国于是从其言而饮之饮之归未至而死然则曷为不言刺之隐也君亲无将将而诛焉季友之除恶也于未形君子以为贤于诛孔子曰大夫强而君杀之义也自三桓始也此之谓也八月癸亥公薨于路寝冬十月己未子般卒子卒云子卒此其称子般卒何君存称世子君薨称子某旣葬称子逾年称公子般卒何以不书葬未逾年之君也有子则庙庙则书葬无子则不庙不庙则不书葬公子庆父如齐狄伐邢
　　闵公
　　元年春王正月公何以不言即位继弑君不言即位孰继继子般也孰弑子般庆父也庄公存之时圉人荦淫于宫中子般执而鞭之庄公曰不可鞭也不如杀之是有力焉能投葢于稷门子般弗果杀庄公死子般即位庆父将弑君以取其国使谓荦曰般之辱尔国人莫不知盍弑之矣遂弑子般于次季友奔陈闵公者庄公之子也生八年矣庆父立焉讨荦而归狱焉不知庆父之意利其防与国人不从与闵公旣立庆父以君事聘于齐不知庆父之意自释于国人与忧大国之讨与然而所以立闵公则庆父之力也所以继子般则非闵公之志也出奔者曷为或书或不书书者治之也不书者予之也季友奔陈其为予之奈何庄公死子般弑庆父夫人乱乎内鲁国之不絶若线季子生则可以易死故不可以死而可以生季子存则可以易亡故不可以存而可以亡其生也贤于死其亡也贤于存是以虽出奔予之也齐人救邢夏六月辛酉葬我君庄公秋八月公及齐侯盟于落姑季子来归其称季子何贤之也贵之也曷为贤之贵之其出也中权其入也中义葢召之于陈也庆父专鲁则曷为召季子季子之贤内得于国人外闻于诸侯则未知其以是为説与不得已与抑将图之与季子至而国人授之以政百姓归焉杀公子牙今将尔季子不免庆父弑君何以不诛非不诛也势未能也冬齐仲孙来仲孙者何齐大夫也此无事其曰来何齐侯使之也齐侯使之则何以不言使讥何讥尔庄公死子般弑闵公防庆父夫人乱乎内鲁国之不絶若线设以齐正鲁犹反手也桓公使仲孙来省难仲孙反曰不去庆父则鲁难未止桓公曰去之奈何对曰难不已将自毙君姑待之而已矣公曰然则吾取鲁可乎对曰不可犹秉周礼周礼所以本也臣闻之国将亡未必先颠而后枝叶从之鲁不弃周礼未可动也君其务宁鲁难而亲之亲有礼因重固间携贰覆昬乱霸王之器也桓公知鲁之可忧而不知使仲孙之非也诚茍忧之何问焉仲孙知鲁之可亲而不知存庆父之非也诚茍亲之何待焉交讥之
　　二年春王正月齐人迁阳夏五月乙酉吉禘于庄公禘者何大祭也何大焉祭其祖之所自出以其祖配之然则曷为谓之禘禘犹帝也有虞氏禘黄帝而祖颛顼夏后氏禘黄帝而祖禹商人禘喾而祖契周人禘喾而祖文王是故不王不禘不王不禘鲁何以禘昔者武王崩成王防周公相成王摄天下七年制礼作乐颁度量而天下大服先王嘉之以周公为有勲劳故赐之大祭祀天子礼乐外祭则郊是也内祭则禘是也然则鲁禘孰祭祭文王而配以周公孔子曰鲁之郊禘非礼也周公其衰矣此禘也其言吉何言吉者未可以吉也曷为未可以吉未三年也三年矣曷为谓之未三年三年之丧实以二十五月其言于庄公何言非宫庙也非宫庙者何君薨卒哭而祔祔而作主特祀于寝三年而升于庙禘非礼也吉禘亦非礼也于庄公亦非礼也八月辛丑公薨公薨何以不地弑也孰弑之庆父也何以不书葬贼未讨也贼未讨而葬慢也非臣子之事也九月夫人姜氏孙于邾公子庆父出奔莒冬齐髙子来盟髙子者何齐大夫也其称髙子何贤之也贵之也曷为贤之贵之庄公死子般弑闵公弑庆父夫人乱乎内鲁旷年无君则国未知孰有之也齐侯使髙子将南阳之甲而至以谋鲁国髙子因是平鲁之难鲁人頼焉僖公定位而后盟大夫在竟外有以尊社稷利国家则专之髙子可谓知礼矣鲁人以为美谈曰犹望髙子也然则何以不称使权在髙子也十有二月狄入卫郑弃其师郑弃其师者何恶其上也郑伯恶髙克而欲逺之使将兵御狄于境翺翔河上久而不召众散而归髙克奔陈则是弃其师之道也







　　春秋传卷四
　　钦定四库全书
　　春秋传卷五
　　宋　刘敞　撰
　　僖公
　　元年春王正月公何以不言即位继弑君子不言即位此非子也其称子何臣子一例也齐师宋师曹师次于聂北救邢曷为先言次而后言救讥何讥尔次于聂北救邢言以为名而已矣非救人之道也夏六月邢迁于夷仪齐师宋师曹师城邢秋七月戊辰夫人姜氏薨于夷齐人以归夷者何齐地也齐地则其言齐人以归何夫人薨于夷则齐人以归夫人薨于夷则齐人曷为以归桓公召而缢杀之也楚人伐郑八月公防齐侯宋公郑伯曹伯邾人于柽九月公败邾师于偃冬十月壬午公子友帅师败莒师于郦获莒挐传曰公子庆父弑闵公走而之莒莒人逐之将由乎齐齐人不纳却反舍于汶水之上使公子奚斯入请季子曰公子不可以入入则杀矣奚斯不忍反命于庆父自南涘北面而哭庆父闻之曰嘻此奚斯之声也诺己曰吾不得入矣于是抗辀经而死莒人闻之曰吾已得子之贼矣以求赂乎鲁鲁弗与为是兴师而伐鲁季子败之获莒挐莒挐者莒大夫也公赐季子汶阳之田及费费由是始大十有二月丁巳夫人氏之丧至自齐夫人何以不称姜氏贬曷为贬夫人与于乱弑二君死不以其正不可以入宗庙然则曷为不于死焉贬夫人姜氏薨于夷齐人以归则上之行乎下也义已矣僖公请而葬之则是子命也君子以为非义是以贬乎其以丧至也
　　二年春王正月城楚丘城楚丘者何卫之邑也曷为城之封卫也曷为不曰城卫不与封卫也曷为不与实与而文不与文曷为不与诸侯之义不得专封也诸侯之义不得专封则其曰实与之何上无天子下无方伯天下诸侯有相灭亡者力能救之则救之可也然则卫孰灭之狄灭之卫懿公为无道好鹤鹤有乗轩者国人皆怨狄师伐之懿公不能御战而死卫之遗民男女七百有三十人益之以共滕之民为五千人立戴公以庐于曹齐桓公使公子无亏帅车三百乗甲士三千人以戍曹归之车马器服焉俄而戴公卒文公立卫人不能国葢自是封于楚丘然则孰城之我也我专城之与非专城之也桓公使之也桓公使之则曷为不言使之诸侯之忧危祸灾者则四邻救焉道也夏五月辛巳葬我小君哀姜虞师晋师灭夏阳夏阳者何虢之邑也此虢之邑其言灭何国举也国举矣则曷为书夏阳言虢之所以为虢者恃夏阳也且君存焉灭国多矣何为独言乎虢之恃夏阳见非独虢之恃夏阳也虞亦恃焉灭夏阳二国丧矣此灭虢也其言二国丧何晋献公朝诸大夫而问焉曰寡人夜者寝而不寐其意也何诸大夫有进而对者曰寝不安与其诸侍御有不在侧者与献公不应荀息进曰虞虢见与献公揖而进之遂与之入而谋曰吾欲攻虢则虞救之攻虞则虢救之如之何愿与子虑之荀息对曰君若用臣之谋则今日取虢而明日取虞尔君何忧虞焉献公曰然则奈何荀息曰请以屈产之乗与垂棘之白璧往请假道于虞必可得也则寳出之内藏藏之外府马出之内廐系之外廐尔君何丧焉献公曰诺虽然宫之竒存焉如之何荀息曰宫之竒之为人也达心而懦又少长于君达心则其言略懦则不能强諌少长于君则君狎之且虞公贪而好寳见寳必不从其言请终以往于是终以往谓虞公曰冀为不道入自颠軨伐鄍三门冀之旣病则亦唯君故今虢为不道保于逆旅以侵敝邑之南鄙敢请假道以请罪于虢虞公将许之宫之竒果諌语曰唇亡则齿寒虞虢之相救非相为赐则晋今日取虢而明日虞从而亡尔君请勿许也虞公不从其言终假之道起师防之以取虢还四年反取虞虞公抱寳牵马而至荀息见曰臣之谋何如献公曰子之谋则已行矣寳则吾寳也虽然吾马之齿亦已长矣葢戏之也秋九月齐侯宋公江人黄人盟于贯冬十月不雨何以书记异也楚人侵郑
　　三年春王正月不雨夏四月不雨徐人取舒舒者何附庸之国也六月雨不雨言不雨此其曰六月雨何一时不雨则书之歴时而言不雨慢也无志乎民也歴月而言不雨闵也有志乎民也六月雨云者乐之也忧之故乐之也忧以天下乐以天下秋齐侯宋公江人黄人防于阳谷冬公子友如齐莅盟莅盟者何往盟乎彼也来盟者何来盟乎我也前定之盟也楚人伐郑
　　四年春王正月公防齐侯宋公陈侯卫侯郑伯许男曹伯侵蔡蔡溃溃者何散也民逃其上也侵浅事也侵蔡而蔡溃桓公可谓知所侵矣遂伐楚次于陉此伐楚也曷为次于陉止师以修文告之命古者邦内甸服邦外侯服侯卫賔服蛮夷要服戎狄荒服甸服者祭侯服者祀賔服者享要服者贡荒服者王日祭月祀时享歳贡终王不祭则修意不祀则修言不享则修文不贡则修名不王则修徳序成而有不至则修刑故刑不祭伐不祀征不享让不贡告不王伐国者葢賔之也非残之也次于陉义矣夏许男新臣卒诸侯卒于师曰师卒于防曰防此卒于师其不曰卒于师何非卒于师曰师在楚许之间许男复焉古者君即位而为椑歳一漆之出疆必载椑卒于师曰师卒于防曰防正也许男新臣卒非正也楚屈完来盟于师盟于召陵屈完者何楚大夫也楚之大夫未有以名闻者也其曰屈完何进之也曷为进之服罪也其服罪奈何诸侯之师次于陉楚子使与师言曰君处北海寡人处南海唯是风马牛不相及也不虞君之渉吾地也何故管仲对曰昔召康公命我先君太公曰五侯九伯女实征之以夹辅周室赐我先君履东至于海西至于河南至于穆陵北至于无棣尔贡包茅不入王祭不供无以缩酒寡人是徴昭王南征而不复寡人是问对曰贡之不入寡君之罪也敢不共给昭王之不复君其问诸水濵于是请盟然则何以不称使权在屈完也大夫以君命出茍可以尊社稷利国家则专之屈完可谓知畏义矣来盟于师则其曰盟于召陵何来盟于师屈完之志也盟于召陵桓公之事也还师召陵以成屈完桓公曰以此众战谁能御之以此攻城何城不克屈完曰君若以徳绥诸侯诸侯谁敢不服君若以力楚国方城以为城汉水以为池虽众无所用之齐人执陈袁涛涂涛涂之罪何辟军之道也其辟军之道奈何涛涂谓桓公曰君旣服南夷矣何不选师濵海而东服东夷且归桓公曰诺于是还师濵海而东大陷于沛泽之中顾而执涛涂称人而执者非伯讨也此执有罪何以不得为伯讨古者周公东征则西国怨西征则东国怨桓公假道于陈而伐楚则陈人不欲其反由己者师不正故也不修其师而执涛涂古人之讨则不然也秋及江人黄人伐陈不言及之者何内师也八月公至自伐楚葬许穆公冬十有二月公孙兹帅师防齐人宋人卫人郑人许人曹人侵陈
　　五年春晋侯杀其世子申生曷为直称晋侯以杀杀世子母弟直称君者甚之也甚之奈何晋献公之夫人曰齐姜生太子申生又娶二女于戎大戎狐姬生重耳小戎子生夷吾晋伐骊戎骊戎男女以骊姬归生奚齐其娣生卓子骊姬嬖欲立其子赂外嬖梁五与东关嬖五使言于公曰曲沃君之宗也蒲与二屈君之疆也不可以无主宗邑无主则民不威疆埸无主则啓戎心戎之生心民慢其政国之患也若使太子主曲沃而重耳夷吾主蒲与屈则可以威民而惧戎且旌君伐使俱曰狄之广莫于晋为都晋之啓土不亦冝乎公説使太子居曲沃重耳居蒲夷吾居屈羣公子俱鄙唯二姬之子在绛晋始作二军公将上军太子将下军士蒍曰太子不得立矣分之都城而位以卿先为之极又焉得立不如逃之无使罪至为吴太伯不亦可乎犹有令名与其及也太子弗从骊姬旣谗太子而疏之谓太子曰君梦齐姜必速祭之太子祭于曲沃归胙于公公田骊姬寘诸宫六日公至毒而献之公祭诸地地坟与犬犬毙与小臣小臣亦毙姬泣曰贼由太子太子奔新城公杀其傅杜原款而急太子或谓太子子辞君必辩焉大子曰君非姬氏居不安食不饱我辞姬必有罪君老矣吾又不乐然则其行乎太子曰君实不察其罪被此名也以出人谁纳我乃缢而死申生可谓轻其死矣语孝则未也杞伯姬来朝其子何以书讥何讥尔杞伯姬来朝其子非礼也伯姬为志乎朝其子则是杞伯失夫之道也诸侯相见曰朝以待人父之道待人之子内失正矣参讥之夏公孙兹如牟公及齐侯宋公陈侯卫侯郑伯许男曹伯防王世子于首止曷为殊防王世子世子贵也世子犹世世子也秋八月诸侯盟于首止无中事复举诸侯何也尊王世子而不敢与盟也尊则其不敢与盟何也盟者不相信故谨信也不敢以所不信而加于尊者故不敢盟也此一地也曷为再言首止善是盟也曷为善之王将以爱易世子桓公为是率诸侯防而盟之王室以安则是正乎不正不正则其嘉之何也王将以爱易世子诸侯莫知以争则不可以諌则不得桓公控大国扶小国防世子于首止以尊天王为之也然而诸侯以睦天王以尊后嗣以定一防而父子君臣之道皆得焉故孔子曰正而不谲此之谓也郑伯逃归不盟其言逃归何去其众也国君去其众犹曰匹夫之行也楚人灭子奔黄九月戊申朔日有食之冬晋人执虞公此灭也何以不言灭虞之灭于晋久矣非一日之积也此入而执也何以不言以归地之緼于晋久矣国非其国也自灭夏阳始焉
　　六年春王正月夏公防齐侯宋公陈侯卫侯曹伯伐郑围新城秋楚人围许诸侯遂救许冬公至自伐郑七年春齐人伐郑夏小邾子来朝郑杀其大夫申侯称国以杀大夫者罪累上也申侯之累上奈何首止之防郑伯逃归齐桓公率诸侯以伐郑孔叔言于郑伯曰心茍不竞何惮于病旣不能彊又不能弱所以毙也国危矣请下齐以救国郑伯曰吾知所由来矣姑少待我对曰朝不及夕何以待君于是杀申侯以说于齐然则申侯之罪奈何申侯之为人臣也专利而不厌兴事以自为功足以杀其身而已矣秋七月公防齐侯宋公陈世子欵郑世子华盟于母曹伯班卒公子友如齐冬葬曹昭公
　　八年春王正月公防王人齐侯宋公卫侯许男曹伯陈世子欵盟于洮王人者何微者也曷为序乎诸侯之上先王命也郑伯乞盟乞盟者何处其所而请与也其处其所而请与奈何葢酌之也盟者齐信也酌之有不齐焉如勿酌而已矣信之有不义焉如勿信而已矣夏狄伐晋秋七月禘于太庙用致夫人用者何用者不冝用也致者何致者不冝致也夫人者谁谓谓成风也成风者僖公之母庄公之妾也然则何言乎禘于太庙用致夫人于是成之为夫人也成之为夫人则何以书讥何讥尔讥以妾为嫡也讥以妾为嫡则何以不称风氏言自是鲁以妾为嫡也冬十有二月丁未天王崩传曰惠王也
　　九年春王三月丁丑宋公御说卒夏公防宰周公齐侯宋子卫侯郑伯许男曹伯于葵丘宰周公者何天子三公也天子之宰通乎天下宋其称子何未逾年之君也然则其称子何君薨嗣子谅隂百官总已听于冢宰三年正也不能三年者其以凶礼行则言子其以嘉礼行则言爵以嘉礼行者非也以凶礼行者亦非也君子不夺人之亲人亦不可夺亲也秋七月乙酉伯姬卒此未适人何以卒许嫁矣妇人许嫁字而笄之死则以成人之丧治之九月戊辰诸侯盟于葵丘此一地也曷为再言葵丘善是盟也曷为善之桓公曰诛不孝无易树子无以妾为妻尊贤育才以彰有徳敬老慈防无忘賔旅士无世官官事无摄取士必得无专杀大夫无曲防无遏籴无有封而不以告凡我同盟之人旣盟之后言归于好以是为尽禁矣诸侯咸谕乎桓之志葢束牲载书而不防血也甲子晋侯诡诸卒冬晋里克杀其君之子奚齐此未逾年之君也其曰杀其君之子奚齐何弑未逾年君之号也诸侯必逾年然后称君必三年然后成君诸侯曷为必逾年然后称君必三年然后成君一年不二君縁民臣之意不可旷年无君縁孝子之心则三年不忍当也
　　十年春王正月公如齐狄灭温温子奔卫晋里克弑其君卓及其大夫荀息及者何累也弑君多矣舍此无累者乎曰有孔父仇牧皆累也舍孔父仇牧无累者乎曰有有则此何以书贤也何贤乎荀息荀息可谓不食其言矣其不食其言奈何晋献公杀太子申生而立奚齐使荀息傅之公疾病召荀息而问之曰士何如则可谓之信矣荀息对曰使死者反生生者不愧乎其言则可谓信矣献公死奚齐立里克谓荀息曰君杀正而立不正废长而立防如之何愿与子虑之荀息曰君尝讯臣矣臣对曰使死者反生生者不愧乎其言则可谓信矣里克知其不可与谋退弑奚齐荀息立卓子里克弑卓子荀息死之荀息之智则未荀息之义则尽矣托六尺之孤寄百里之命临大节而不可夺荀息可谓不食其言矣夏齐侯许男伐北戎晋杀其大夫里克里克弑二君曷为不以讨贼之辞言之不君奚齐卓子不成其弑之名也曷为不君奚齐卓子骊姬杀太子申生而逐重耳夷吾以立奚齐晋国遂大乱诸侯皆怨是虽为君国人不君也国人不君则其曰里克杀其君卓子何是里克之君也里克之君奈何骊姬将杀申生而难里克谓优施曰如之何优施曰吾来里克一日而已子为我具特羊之飨吾以从之饮酒骊姬许诺使优施饮里克酒优施起舞且歌曰暇豫之吾吾不如鸟乌人皆集于菀已独集于枯里克笑曰何谓菀何谓枯对曰其母为夫人其子为君菀也其母旣死其子又有谤枯也枯且有伤优施出里克辟奠不餐而寝夜半告优施曰曩而言戏乎抑有所闻之乎曰然君旣许夫人立奚齐矣里克曰秉君以杀太子吾不忍通复故交吾不敢中立其免乎优施曰免旦而里克见防郑曰难将作矣优施告我君许夫人立奚齐矣防郑曰子谓何曰吾对以中立防郑曰惜也不如曰不信以疏之亦固太子以携之多为之故以变其志志少疏乃可间也今曰中立固其谋也里克曰往言不可及矣且人中心唯无忌何可败也称疾不朝三旬难乃成放乎杀申生而立奚齐者是乃里克也殆而悔之则无及矣然后杀奚齐卓子而反国乎重耳故曰杀其君也重耳者申生之弟也贤而有谋国人愿立焉将迎之狄惠闻之自秦先入于是杀里克也曰尔旣杀夫二孺子矣为子君者不亦难乎而杀之秋七月冬大雨雪何以书记异也
　　十有一年春晋杀其大夫防郑父其称国以杀何称国以杀大夫者罪累上也防郑父里克之与也夏公及夫人姜氏防齐侯于阳谷秋八月大雩冬楚人伐黄十有二年春王三月庚午日有食之夏楚人灭黄秋七月冬十有二月丁丑陈侯杵臼卒
　　十有三年春狄侵卫夏四月葬陈宣公公防齐侯宋公陈侯卫侯郑伯许男曹伯于醎秋九月大雩冬公子友如齐












　　春秋传卷五
　　钦定四库全书
　　春秋传卷六
　　宋　刘敞　撰
　　僖公
　　十有四年春诸侯城縁陵縁陵者何杞之邑也曷为城之封杞也曷为不曰城杞不与封杞也曷为不与实与而文不与文曷为不与诸侯之义不得专封也诸侯之义不得专封则其曰实与之何上无天子下无方伯天下诸侯有相灭亡者力能救之则救之可也然则杞孰亡之葢淮夷胁之自是封于縁陵诸侯何以不序不足序也其不足序奈何桓徳衰矣师徒不完器用不具城楚丘也卫人忘亡然则非恶诸侯也恶长诸侯者也夏六月季姬及鄫子遇于防使鄫子来朝季姬者何吾女也曷为使乎鄫子来朝内辞也非使来朝使来请已也秋八月辛卯沙鹿崩沙鹿者何山也山则曷为不曰山有号有名以名通者不待号可也然则曷为不系国山不可以系国山曷为不可以系国名山大泽不以封诸侯守之沙鹿崩何以书记异也狄侵郑冬蔡侯卒十有五年春王正月公如齐楚人伐徐三月公防齐侯宋公陈侯卫侯郑伯许男曹伯盟于牡丘遂次于匡公孙敖帅师及诸侯之大夫救徐夏五月日有食之秋七月齐师曹师伐厉八月螽九月公至自防季姬归于鄫己卯晦震夷伯之庙震之者何雷电击夷伯之庙者也夷伯者何吾大夫也夷氏也伯字也曷为字臣旣死君不忍呼其名子旣死父不忍呼其名何以书记异也因此以见天子至于士皆有庙天子七庙诸侯五大夫三士二故徳厚者流光徳薄者流卑是以贵始徳之本也始封必为祖冬宋人伐曹楚人败徐于娄林十有一月壬戌晋侯及秦伯战于韩获晋侯战而言及者主之者也犹曰晋侯为志乎为此战也云尔此偏战也何以不言师败绩君获不言师败绩也师虽不败绩而君败绩则书以败绩师虽败绩而君获则不书败绩重君也君之重重于师师之重重于大夫传曰晋惠公自秦入于晋背秦之好晋饥乞籴于秦秦输之秦饥乞籴于晋晋闭之故穆公伐晋晋侯请战曰寡人不佞能合其众而不能离君若不还无所逃命秦伯对曰昔君之未入寡人惧之入而未定列寡人忧之今旣定列矣敢不承命晋大夫皆惧战于韩原获晋侯以归
　　十有六年春王正月戊申朔陨石于宋五曷为先言陨而后言石陨石记闻闻其磌然视之则石察之则五是月六鹢退飞过宋都曷为先言六而后言鹢六鹢记闻视之则六察之则鹢徐而察之则退飞君子之于言无所茍而已矣五石六鹢何以书记异也外异不书此何以书告焉尔宋襄公问于周内史叔兴父曰是何祥也吉凶安在对曰今兹鲁多大丧明年齐有乱君将得诸侯而不终三月壬申公子季友卒大夫卒称名季者字也其称季友何讥何讥尔讥世卿世卿非礼也言自是世季氏也世卿多矣曷为独讥乎此因其可讥而讥之此其为可讥奈何言是乃逐昭公者也其诸则冝于此焉正之矣夏四月丙申鄫季姬卒秋七月甲子公孙兹卒冬十有二月公防齐侯宋公陈侯卫侯郑伯许男邢侯曹伯于淮
　　十有七年春齐人徐人伐英氏英氏者何国也夏灭项孰灭之公灭之曷为不言公灭之内大恶讳也内大恶则曷为或讳或不讳或以为讳或不以为讳曷为或以为讳或不以为讳或以为耻或不以为耻讳者非讳其实也讳其义也秋夫人姜氏防齐侯于卞传曰为灭项故夫人姜氏防齐侯于卞参讥之九月公至自防冬十有二月乙亥齐侯小白卒
　　十有八年春王正月宋公曹伯卫人邾人伐齐传曰伐齐以纳公子昭也伐齐以纳公子昭则何以不曰纳齐公子昭于齐不与纳也曷为不与纳诸侯失国诸侯纳之正也有其实者居其名无其实者不得居其名有其名者享其功无其名者不得享其功纳公子昭非正也纳公子昭之为非正奈何齐桓公之夫人三王姬徐嬴蔡姬皆无子桓公好内多内宠内嬖如夫人者六人长卫姬生无亏小卫姬生元郑姬生昭葛嬴生潘密姬生商人宋华子生雍六人者莫之适立桓公死六人者皆欲为后国人立无亏昭出奔宋宋襄公率诸侯伐齐纳焉立嫡以长不以贤立子以贵不以长贵钧以年年钧以徳纳公子昭非正也夏师救齐五月戊寅宋师及齐师战于甗齐师败绩战而言及者主之者也犹曰宋师为志乎为此战也云尔狄救齐秋八月丁亥葬齐桓公传曰桓公卒五公子争立竖刁易牙乱乎内十有一月而后葬冬邢人狄人伐卫狄不言人此其言人何人狄所以狄邢也狄邢则何以人狄言邢之与狄犹一体也邢之与狄犹一体奈何邢亲狄而残卫以放灭国邢无亲矣以是为一体也
　　十有九年春王三月宋人执滕子婴齐婴齐何以名执而名者不反之辞也夏六月宋公曹人邾人盟于曹南曹南者何曹之南也曹人在焉其曰曹南何君不出而大夫行故曰曹南也鄫子防盟于邾其言防盟何防盟者约盟而往防也已酉邾人执鄫子用之用之者何或曰葢叩其鼻以血社也或曰杀之也春秋诸侯死不以其道名鄫子何以不名略之也曷为略之言鄫子之所以放乎死者自取之也其自取之奈何葢私乎季姬者也季姬许嫁邾鄫子请焉故曰爱人不爱反其仁敬人不敬反其礼为人君不可不慎也反求诸己而已矣秋宋人围曹卫人伐邢冬防陈人蔡人楚人郑人盟于齐梁亡此未有言伐者其言梁亡何自亡也其自亡奈何鱼烂而亡也梁伯好土功亟城而弗处民罢而弗堪则曰某冦将至乃沟公宫曰秦将袭我民惧而溃秦遂取梁
　　二十年春新作南门新作者何更旧也南门者何法门也新作南门何以书讥何讥尔讥不务公室也其谓南门何南非一门也库门天子皋门雉门天子应门夏郜子来朝五月乙巳西宫灾西宫者何小寝也小寝则曷为谓之西宫有西宫则有东宫矣鲁子曰以有西宫亦知诸侯之有三宫也西宫灾何以书记灾也郑人入滑秋齐人狄人盟于邢冬楚人伐随
　　二十有一年春狄侵卫宋人齐人楚人盟于鹿上夏大旱何以书记灾也秋宋公楚子陈侯蔡侯郑伯许男曹伯防于盂楚何以称子以其先诸侯不可不曰楚子也其先诸侯何也诸侯莫能宗中国推楚子使当中国贱之也执宋公以伐宋孰执之楚子执之曷为不言楚子执之诸侯皆在是分恶于诸侯也分恶于诸侯者何犹曰非独楚人诈也诸侯与有贬焉非独诸侯贱也宋公与有罪焉宋襄公合诸侯以求伯以力为之纳齐孝公执滕子婴齐圗曹之君防楚成王公子目夷諌曰小国争盟必亡盍姑内省徳乎无阙而后动襄公不听襄公之求伯也至于辱而已矣冬公伐邾楚人使冝申来献防使冝申者楚子也其称人何贬曷为贬为执宋公贬宋公与楚子期以乗车之防公子目夷曰楚夷国也彊而无义请君以兵车之防往宋公曰吾与之约以乘车之防自吾为之自我堕之不可终以乘车之防往楚人果伏兵车执宋公以伐宋宋公谓公子目夷曰子归守国矣国子之国也吾不从子之言以至于此公子目夷复曰君虽不言国国固臣之国也于是归设守械而守国楚人谓宋人曰子不与我国吾将杀子君矣宋人应之曰吾赖社稷之神灵吾国已有君矣楚人知虽杀宋公犹不得宋国于是释宋公宋公释乎执走之卫公子目夷复曰国为君守之君何为不入然后逆襄公归此葢防乎宋也曷为不曰宋防不与防乎宋也曷为不与防乎宋防者军获也中国于四裔则有防诸侯于天子则有献防非四裔无所防非天子虽防不献也十有二月癸丑公防诸侯盟于薄释宋公执未有言释之者此其言释之何公与为尔也公与为尔奈何公与讥尔也二十有二年春公伐邾取须句夏宋公卫侯许男滕子伐郑秋八月丁未及邾人战于升陉何以不言师败绩战而不言师败绩者败在内也师败绩不言及之者耻也邾人报须句公御之小邾师而不设备臧文仲諌曰国无小不可易也无备虽众不可恃也诗曰战战兢兢如临深渊如履薄氷又曰敬之敬之天惟显思命不易哉先王之明徳犹无不难也无不惧也况我小国乎君亦无谓邾小蠭虿有毒而况国乎弗听战于升陉我师败绩冬十有一月已巳朔宋公及楚人战于宋师败绩战而言及之者主之者也犹曰宋公为志乎为此战也云尔宋公与楚人期战于之阳大司马固諌曰天之弃商久矣君将兴之弗可赦也已弗听宋人旣成列楚人未旣济有司复曰彼众我寡请迨其未毕济而击之宋公曰不可吾闻之也君子不厄人我虽丧国之余寡人不忍行也旣济未毕陈有司复曰请迨其未毕陈而击之宋公曰不可吾闻之也君子不鼓不成列已陈然后鼓之宋师大败宋公之爱人也则无以异于杀之尔其信人也则亦无以异于杀之尔故曰善战者服上刑连诸侯者次之辟草莱任土地者次之宋襄公有二焉
　　二十有三年春齐侯伐宋围缗夏五月庚寅宋公兹父卒秋楚伐陈冬十有一月杞子卒杞其称子者何也贬曷为贬以其用夷礼贬然则孰贬之天子贬之何用知其天子贬之非天子不制度不议礼不考文春秋之进贤也不记实其退不肖也不乱名然则杞之名何也公也杞何以称公王者之后称公杞夏之后也宋殷之后也王者必将二王之后行其正朔报其礼乐以賔于天子尊贤之义也
　　二十有四年春王正月夏狄伐郑秋七月冬天王出居于郑王者无外其曰出居于郑何王自出也王自出奈何襄王之为世子也母弟曰带有宠于惠后惠后爱之惠王许立焉齐桓公是以防诸侯于首止惠王崩带不得立作乱而出奔十年王召而复之则又以狄攻王王御士将御之王曰先后其谓我何宁使诸侯圗之于是出居于郑以是为非一天下之道也此其为非一天下之道奈何曰舜之于象也封之有庳天子使吏治其政而纳其贡税象不得有为于其国源源而来富贵之尔亲爱之尔此道之谓也晋侯夷吾卒
　　二十有五年春王正月丙午卫侯燬灭邢卫侯燬何以名贱之也曷为贱之诱灭也其诱灭奈何卫侯将伐邢礼至曰不得其守国未可望也我请使昆弟仕之乃仕于邢卫师至邢邢大夫巡城二礼掖之以赴于外而杀之遂灭其国故君子疾其诱灭也使人之臣反其君犹臣人而反其君者也夏四月癸酉卫侯燬卒宋荡伯姬来逆妇宋荡伯姬者何内女也荡氏之母也妇者縁姑言之辞也妇人不专行姑无为妇逆者宋荡伯姬来逆妇非礼也然则何以书以公之自主之也诸侯嫁女于大夫主大夫以与之公之自主之非礼也宋杀其大夫秋楚人围陈纳顿子于顿其言纳何言纳者与纳也曷为与纳诸侯失国诸侯纳之正也何以不言遂围陈所以纳顿子也然则曷为不言以师亲之者也葬卫文公冬十有二月癸亥公防卫子莒庆盟于洮
　　二十有六年春王正月己未公防莒子卫速盟于向齐人侵我西鄙公追齐师至酅弗及追之者何逐之也其言弗及何弗者迁辞也为畏而弗敢及使若不及然齐师者齐人也其称师何为公之弗敢及张之也然则何言尔讥畏也议畏奈何天子有道守在四夷诸侯有道守在四邻闻以百里为政乎天下者矣未闻以千乘畏人者也夏齐人伐我北鄙卫人伐齐公子遂如楚乞师乞者何卑辞也曷为以外内同若辞重师也曷为重师师出不正反战不正胜也秋楚人灭防以防子归防子何以不名著力不足也其为力不足奈何楚人谓防曰何以不祀祝融与鬻熊防子对曰吾先君熊挚有疾鬼神弗赦而自窜于夔吾是以失楚又何祀焉楚人疾其言伐防灭之以防子归冬楚人伐宋围缗公以楚师伐齐取谷冬公至自伐齐
　　二十有七年春杞子来朝夏六月庚寅齐侯昭卒秋八月乙未葬齐孝公乙巳公子遂帅师入杞冬楚人陈侯蔡侯郑伯许男围宋此楚子也其称人何贬曷为贬蛮夷也而亟病中国人楚子亦所以人诸侯也曷为人诸侯诸侯莫能宗中国推楚子使伯中国所恶乎宋者以善于晋侯重耳者也十有二月甲戌公防诸侯盟于宋此围宋也曷为地以宋防所以平宋也然则何言尔成公意也
　　二十有八年春晋侯侵曹晋侯伐卫曷为再言晋侯侵一事也伐一事也公子买戍卫不卒戍刺之其言不卒戍刺之何讥何讥尔刺之为不卒戍也公子买戍卫则曷为不卒戍辟晋也然则曷为戍卫卫不礼于晋絶晋而与楚刺之者何杀之也杀之则曷为谓之刺之内讳杀大夫谓之刺之犹曰以道杀之也以道杀之则其曰刺之何刺者与众杀之者也一刺曰讯羣臣再刺曰讯羣吏三剌曰讯万民楚人救卫三月丙午晋侯入曹执曹伯畀宋人其称侯以执何称侯以执者伯讨也此其为伯讨奈何曹共公为无道逺君子而近小人服赤芾者三百也其言畀宋人何与宋人也晋侯执曹伯则曷为与宋人为谲也其为谲奈何晋侯之为公子也有徳于宋楚楚人围宋殆矣宋请救于晋勿救则怨在宋救之则怨在楚先轸曰然则我执曹伯而畀宋人且分其田楚人爱曹必释宋而从我我与之战而后圗之于是执曹伯以畀宋楚人怒夏四月己巳晋侯齐师宋师秦师及楚人战于城濮楚师败绩战而言及之者主之者也犹曰晋侯为志乎为此战也云尔楚人者楚师也其称人何贬曷为贬是大夫得臣之师也何恶乎大夫得臣楚子曰晋侯在外十九年矣而得晋国是天建之也而又有明徳天不可废徳不可敌令之还师得臣不可楚子怒少与之师得臣从晋侯晋侯退三舍而止楚众欲还得臣又不可战于城濮楚师大败楚于是杀得臣楚杀其大夫得臣称国以杀大夫者罪累上也此杀有罪其以累上之辞言之何恶楚子也何恶乎楚子知其不可使也而不能勿使知其不可敌也而不能勿敌是以弃其师之道也卫侯出奔楚失国而名者别二君也卫有君矣卫侯何以不名贤卫子也贤卫子则何以不名言叔武之不有其国也叔武者曷为者也卫侯之弟也摄君之事而不处其位载君之徳而不私其名上治之天子下治之诸侯以求反卫侯于国是以称之卫子也五月癸丑公防晋侯齐侯宋公蔡侯郑伯卫子莒子盟于践土陈侯如防其言如防何如防赴防也公朝于王所曷为不言公如京师天子在是也是非京师也则天子曷为在是天子来是也曷为不言天子来是天子以天下为家来是虽微犹可言也六月卫侯郑自楚复归于卫卫侯郑何以名贬曷为贬杀叔武也卫侯曷为杀叔武叔武治反卫侯卫侯驱而入射叔武而杀之其言归何易也其易奈何叔武在内也卫元咺出奔晋陈侯欵卒秋杞伯姬来公子遂如齐冬公防晋侯齐侯宋公蔡侯郑伯陈子莒子邾子秦人于温天王狩于河阳狩不书此何以书讥何讥尔天王狩于河阳非狩也何言乎非狩晋侯召王以诸侯见葢托于狩以至河阳也孔子曰晋文公谲而不正此之谓也壬申公朝于王所晋人执卫侯归之于京师称人以执者非伯讨也卫侯杀叔武何以不得为伯讨卫之祸文公为之也文公为之奈何文公逐卫侯而立叔武使人兄弟相疑放乎杀母弟者文公为之也然后治之晚矣曷为或言归于或言归之于归于者正也归之于者不正也此其为不正奈何文公使元喧与卫侯讼文公右元咺刖卫大夫鍼庄子杀士荣然后执卫侯归之于京师文公之听也已颇右者葢君臣无狱诸侯不专杀卫元咺自晋复归于卫其言复归何大夫无复复者位已絶也已絶而复恶也恶则其言归何易也其易奈何以文公为之主也诸侯遂围许曹伯襄复归于曹曹伯襄何以名贬曷为贬其归之道非所以归也非所以归者何绐也其绐奈何曹伯执乎晋而未反晋侯有疾使其竖侯獳货筮史曰以曹为解晋侯恐自是反曹伯遂防诸侯围许
　　二十有九年春介葛卢来介葛卢者何附庸之君也何以名贬曷为贬用夷礼也其言来何来朝也公在外则何以言来接焉尔公至自围许夏六月公防王人晋人宋人齐人陈人蔡人秦人盟于翟泉是称人皆微者与非微者也王子虎晋狐偃宋公孙固齐国归父陈辕涛涂秦小子憖之盟也则其称人何翟泉在王城之内诸侯之大夫入天子之境虽贵曰士陪臣也而盟于天子之侧自此始是以贬也其余从同同秋大雨雹何以书记灾也冬介葛卢来此得见乎公矣何以不言朝不成朝也其不成朝奈何葢以夏变乎夷者也
　　三十年春王正月夏狄伐齐秋卫杀其大夫元咺及公子瑕称国以杀大夫者罪累上也何言乎及公子瑕以罪及之也公子瑕元咺之厚也卫侯郑归于卫卫侯郑何以名贬曷为贬其始复也杀叔武矣其又复也杀元咺及公子瑕是暴戾而无亲也则其言归何易也其易奈何晋人执卫侯归之于京师使医酖之不死臧文仲言于僖公曰臣闻之班相恤也乃能有亲夫晋人酖卫侯不死亦不讨其使者讳而恶杀之也有诸侯之请必免之君盍请卫侯以示亲于诸侯且以动晋夫晋新得诸侯使亦曰鲁不弃其亲不亦可乎公说纳玉于王与晋侯皆十防自是免卫侯此复归也何以不言复不与复也曷为不与复贼杀其亲则正之放弑其君则残之内外乱鸟兽行则灭之三王之政也晋人秦人围郑介人侵萧冬天王使宰周公来聘公子遂如京师遂如晋遂者何生事也大夫无遂事遂而冝权也此其为权奈何晋文公执曹伯班其所侵地于诸侯曰后至者勿颁公子遂聘于周自周遂之晋为诸侯先鲁于是取济西田复周公之守
　　三十有一年春取济西田孰取之吾故也取邑必系国取邑不系国非也取附庸也取田必系国取田不系国吾故也非外取之也公子遂如晋夏四月四卜郊不从乃免牲曷为或言三卜或言四卜三卜礼也四卜非礼也三卜何以礼四卜何以非礼求吉之道三郊用正月上辛郊用正月上辛则曷为卜或以十二月下辛卜正月上辛如不吉则以正月下辛卜二月上辛如不吉则又以二月下辛卜三月上辛如不吉则不郊夏后氏以建寅为正商人以建丑为正周人以建子为正王者必以其正月郊王者必以其正月郊则曷为三卜卜郊非礼也卜郊何以非礼鲁郊非礼也鲁郊何以非礼天子祭天诸侯祭土天子有方望之事无所不通诸侯山川有不在其封内者则不祭也曷为或言免牲或不言免牲免牲礼也不免牲非礼也免牲何以礼不免牲何以非礼郊者歳事也六月上甲始庀牲十月上甲始系牲帝牲必在涤三月如不从则免矣曷为或言牲或言牛中礼曰牲不中礼曰牛何以则中礼何以则不中礼夏后氏牡商人白牡周人骍牡天地之牛角茧栗宗庙之牛角握賔客之牛角尺犹三望三望者何望祭也然则曷祭祭星辰山川曷为祭星辰山川星辰民所瞻仰也山川民所取财用也其守为诸侯犹三望何以书讥何讥尔讥不郊而望祭也秋七月冬杞伯姬来求妇其言妇何縁姑言之之辞也妇人不专行杞伯姬来求妇非礼也姑无自求妇者也狄围卫十有二月卫迁于帝丘
　　三十有二年春王正月夏四月己丑郑伯防卒卫人侵狄秋卫人及狄盟何以不地地于狄也冬十有二月己卯晋侯重耳卒
　　三十有三年春王二月秦人入滑齐侯使国归父来聘夏四月辛巳晋人及姜戎败秦于殽何言乎晋人及姜戎别晋人于姜戎也曷为别晋人于姜戎襄公亲之也襄公亲之则其称人何贬曷为贬君在殡孤无外事襄公墨衰而即戎葢自是晋始墨此秦人也其谓之秦何夷狄之也曷为夷狄之前此者秦晋围郑郑伯使烛之武夜出见秦伯请平秦伯许之及与郑盟引师而去之使杞子逢孙杨孙戍之及郑伯防未葬晋侯重耳卒杞子使告于秦曰郑人使我掌其北门之管若潜师以来国可得也秦伯访诸蹇叔蹇叔曰劳师以袭逺非所闻也师劳力竭逺主备之无乃不可乎师之所为郑必知之勤而无所必有悖心且行千里其谁不知秦伯辞焉召孟明西乞白乙使出师于东门之外蹇叔哭之曰孟子吾见师之出而不见其入也秦伯怒使谓曰尔何知中夀尔墓之木拱矣蹇叔之子与师哭而送之曰晋人御师必于殽殽有二陵焉其南陵夏后皋之墓也其北陵文王之所辟风雨也必死是间吾收尔骨焉子揖师而行髙者郑商也遇之矫以郑伯之命而犒师焉且使遽告于郑郑人使视客馆则束载厉兵秣马矣郑人逐三大夫者而修守备孟明曰郑不可冀也攻之不克围之不继吾其还也遂入滑而还滑者晋之与国也晋先轸曰秦违蹇叔而以贪勤民天奉我也奉不可失敌不可纵兴姜戎要而击之殽匹马只轮无反者秦之所以为狄与人之臣而谋其君利人之丧而袭其国弱人之孤而死其亲背大臣而与小臣图事贪得地而弃其师者也癸巳葬晋文公狄侵齐公伐邾取訾娄秋公子遂帅师伐邾晋人败狄于箕冬十月公如齐十有二月公至自齐乙巳公薨于小寝小寝者何燕寝也男子不絶于妇人之手妇人不絶于男子之手以齐终也薨于小寝非正也陨霜不杀草李梅实何以书记异也何异尔不时也晋人陈人郑人伐许





　　春秋传卷六
&lt;经部,春秋类,刘氏春秋传&gt;
　　钦定四库全书
　　春秋传卷七
  </div>
  <div class="pagination">
   <a href="刘氏春秋传.html">
    上一页
   </a>
   <a href="刘氏春秋传.html">
    1
   </a>
   <span class="current-page">
    2
   </span>
   <a href="刘氏春秋传_page3.html">
    3
   </a>
   <a href="刘氏春秋传_page4.html">
    4
   </a>
   <a href="刘氏春秋传_page5.html">
    5
   </a>
   <a href="刘氏春秋传_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
