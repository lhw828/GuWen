<!DOCTYPE html>
<html>
<head>
    <meta charset="UTF-8">
    <title>日讲春秋解义 - 第 7 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日讲春秋解义 - 第 7 页/共 72 页</h1>
    <div class="content">　　民以食为天有灾必书重民命也
　　【附録左传】冬齐侯使来告成三国公使众仲对曰君释三国之图以鸠其民【鸠集也】君之恵也寡君闻命矣敢不承受君之明徳
　　冬十有二月无骇卒【骇谷梁作侅】
　　【左传】无骇卒羽父请諡与族公问族于众仲众仲对曰天子建徳【立有徳为诸侯】因生以赐姓【若舜由妫汭故陈为妫姓】胙之土而命之氏诸侯以字【诸侯位卑不得赐姓故其臣因氏其王父字】为諡因以为族【或使即先人之諡称以为族】官有世功则有官族邑亦如之【谓取其旧官旧邑之称以为族】公命以字为展氏【诸侯之子称公子公子之子称公孙公孙之子以王父字为氏无骇公子展之孙故为展氏】
　　【公羊传】此展无骇也何以不氏疾始灭也故终其身不氏【入极为始灭故终身贬之】
　　【谷梁传】无侅之名未有闻焉或曰隠不爵大夫也或説曰故贬之也
　　无骇公子展之孙也何以名公孙之子未赐族而为大夫者则书名与异姓之臣等也盖古者置卿惟贤徳是有世禄而无世官春秋之初犹为近古故无骇与挟皆书其名而不氏耳其后大夫世官无不赐之族如鲁三桓郑七穆以字族也宋戴氏卫齐氏以諡族也晋士氏中行氏以官族也韩氏魏氏以邑族也子孙相继亦世其官而不改而先王之礼亡矣故其弊至于三家専鲁华向乱宋六卿分晋诸侯失国而岀奔者相继则惟其不遵先王世禄而不世官之礼是以至此极也观春秋所书而是非之迹治乱之效昭然可覩矣
　　九年春天王使南季来聘
　　【谷梁传】南氏姓也季字也聘问也聘诸侯非正也古者天子于诸侯有时聘闲问之典所以洽恩恵而通情志也载在周礼掌之行人而谷梁氏乃以聘诸侯为非正何也按王制诸侯之于天子比年一小聘三年一大聘五年则躬徃述职而朝焉天子念其勤故有时聘遣问以慰答之今鲁隐嗣世九年史防不书遣使如周亦不书公如京师则是朝聘之典俱缺也以王法论之贬爵削地在所不免而遣使聘焉其斯以为不正乎通经所书公如京师者一朝于王所者二卿大夫如京师者五鲁于王室最亲怠慢不臣如此则他国可知矣天王来聘于鲁者七锡命者三归脤者一赗葬者四恩数稠叠若此则齐晋秦楚诸大国聘问之勤不后于鲁又可知矣夫君臣上下之分恃有纪纲礼法以维之王朝无纪纲而后征伐自诸侯岀诸侯蔑礼法而后政事自大夫岀岂一朝一夕之故乎记曰聘觐之礼废则君臣之位失而倍畔侵陵之败起矣可不戒哉
　　三月癸酉大雨震电庚辰大雨雪
　　【左传】九年春王三月癸酉大雨霖以震书始也【书癸酉始雨日】庚辰大雨雪亦如之书时失也凡雨自三日以徃为霖平地尺为大雪【经有电无霖有霖无电不觧经盖所据简防错误公羊传】何以书记异也何异尔不时也　何以书记异也何异尔俶甚也【俶始怒也甚犹大甚也】
　　【谷梁传】震雷也电霆也【电雷之光有霆必有电故曰电霆】　志疏数也八日之间再有大变隂阳错行故谨而日之也雨月志正也【雨得其时则书月】
　　阳精而为雷电隂气凝而为雨雪隂阳运动宜有常而无忒周之三月实夏之正月雷未可以出电未可以见而大震电此阳失其节也雷既岀电既见则雪不当复降而大雨雪则阳不能制隂而隂气纵矣凡变见于天曰异害及于民曰灾春秋遇灾异必书虽不若汉儒五行之説毎事彊为徴应而天人相感之际实未可忽也
　　挟卒【挟公羊谷梁俱作侠】
　　【公羊传】侠者何吾大夫之未命者也
　　【谷梁传】侠者所侠也【侠名也所其氏或云所斥也未详孰是】弗大夫者隐不爵大夫也隐之不爵大夫何也曰不成为君也
　　夏城郎
　　【左传】夏城郎书不时也
　　隐公元年费伯已帅师城郎至此年复城之盖因其旧而加修筑也案桓十年三国来战于此荘八年俟陈蔡师次于此十年齐宋之师又次于此是郎为鲁之要地非不宜城而城以夏则非其时也城以卫民而因此以夺农时则昧于为政之本矣
　　秋七月
　　【谷梁传】无事焉何以书不遗时也
　　冬公防齐侯于防【防公羊作邴杜注鲁地在琅琊华县东南今山东费县东北有华城即华县】
　　【左传】宋公不王郑伯为王左卿士以王命讨之伐宋宋以入郛之役怨公不告命【入郛在五年】公怒絶宋使　秋郑人以王命来告伐宋【伐宋未得志故欲再伐之】　冬公防齐侯于防谋伐宋也
　　【谷梁传】防者外为主焉尔
　　周礼大行人职时防以四方之禁王事也至春秋诸侯或讲好或谋事自相见于隙地或诸侯与邻国之大夫相见或列国之大夫自相见竝以防名故凡书防皆讥也据左氏宋公不王郑伯以王命讨之使来告命防于防谋伐宋也于中丘为师期也果尔则奉王命讨不庭经于防防及后伐宋宜有异文以明其善而与私防私伐者同辞以是知其非王事也盖矫假以逞私忿耳
　　【附録左传】北戎侵郑郑伯御之患戎师曰彼徒我车惧其侵轶我也【轶突也】公子突曰【突郑厉公也】使男而无刚者尝防而速去之【尝试也勇则能徃无刚不耻退】君为三覆以待之戎轻而不整贪而无亲胜不相让败不相救先者见获必务进进而遇覆必速奔后者不救则无继矣乃可以逞从之戎人之前遇覆者奔祝耼逐之【祝郑大夫】衷戎师【谓戎师在三伏之中】前后击之尽殪【殪死也】戎师大奔十一月甲寅郑人大败戎师
　　十年春王二月公防齐侯郑伯于中丘
　　【左传】十年春王正月公防齐侯郑伯于中丘癸丑盟于邓为师期【言正月防癸丑盟推经日月癸丑是正月二十六日经二月误盟不书盖公还告防而不告盟邓杜注鲁地当在今山东兖州府境】
　　春秋之初诸侯擅兴不过彼此修怨耳郑伯为王卿士无王命而防齐鲁齐鲁亦无王命而私与郑连兵自是诸侯始横行而无所忌此礼乐征伐自诸侯岀之始事也
　　夏翚帅师防齐人郑人伐宋
　　【左传】夏五月羽父先防齐侯郑伯伐宋【言先防明非公本期公羊传】此公子翚也何以不称公子贬曷为贬隐之罪人也故终隐之篇贬也【终隐之世皆去其族至桓而复书族明与桓同恶也】翚之悖逆其来有渐隐公不能辨之于早始焉伐郑固请而行今兹伐宋先期而徃肆行无忌不待钟巫之变而已知其有无君之心矣故兵柄下移春秋屡致意焉以示当制之于未乱也若夫伐宋之是非则直书其事而自见矣
　　六月壬戌公败宋师于菅【菅杜注宋地】
　　【左传】六月戊申公防齐侯郑伯于老桃【经不书防不告于庙也老桃杜注宋地今山东济寕州北有桃郷城六月无戊申戊申五月二十三日日误】
　　壬戌公败宋师于菅
　　【谷梁传】内不言战举其大者也【战然后败故败大于战】
　　两军皆陈曰战今不言战而言败盖不待陈而薄人于险以诈谋取胜也故以败之者为主矫假王命弃好怒邻而遂郑报怨之私虽以正用兵犹贬况以诈谖取胜乎
　　辛未取郜辛巳取防【郜在今山东城武县东南防在今山东金乡县西】
　　【左传】庚午郑师入郜辛未归于我庚辰郑师入防辛巳归于我君子谓郑荘公于是乎可谓正矣以王命讨不庭【下之事上皆成礼于庭中】不贪其土以劳王爵正之体也【劳者叙其勤以答之鲁爵尊郑爵卑故言以劳王爵】
　　【公羊传】取邑不日此何以日一月而再取也何言乎一月而再取甚之也内大恶讳此其言甚之何春秋録内而畧外于外大恶书小恶不书于内大恶讳小恶书【明取邑为小恶一月再取小恶中甚者耳故书而不讳】
　　【谷梁传】取邑不日此其日何也不正其乘败人而深为利取二邑故谨而日之也
　　经于二邑书鲁取地归于鲁也书郑入而归于鲁盖郑实主兵故让鲁取之也鲁宋同盟未尝有怨入郛不救其曲在鲁乃中变而合郑以雠宋实由输平归祊以利相结故既胜之后复以二邑让鲁直书其事而背义尚诈结党肆暴之恶具见矣
　　【附録左传】蔡人卫人郕人不防王命【不伐宋也】
　　秋宋人卫人入郑
　　齐鲁地逺宋量力不能报故先结卫以报郑郑方息师于郊不暇守御故入之易诸侯不务讲信修睦而结党报复反覆相攻皆由王政不纲是以肆行而无所忌也
　　宋人蔡人卫人伐戴郑伯伐取之【戴公羊谷梁作载戴国子姓杜注陈留外黄县东南有戴城今河南考城县东南考城故城是也】
　　【左传】秋七月庚寅郑师入郊犹在郊【驻兵逺郊诱三国敝其师因而取之】宋人卫人入郑蔡人从之伐戴八月壬戌郑伯围戴癸亥克之取三师焉宋卫既入郑而以伐戴召蔡人蔡人怒故不和而败
　　【公羊传】其言伐取之何易也其易奈何因其力也因谁之力因宋人蔡人衞人之力也
　　【谷梁传】不正其因人之力而易取之故主其事也戴居郑之北鄙三国入郑而不能克故移兵以伐其附庸郑伯乘其敝与戴合攻而取三师其残民甚矣
　　【附録左传】九月戊寅郑伯入宋【报入郑也九月无戊寅戊寅八月二十四日】
　　冬十月壬午齐人郑人入郕【郕公羊作盛】
　　【左传】冬齐人郑人入郕讨违王命也
　　【谷梁传】入者内弗受也日入恶入者也郕国也
　　二国入郕以郕不防伐宋也宋以公子冯在郑故二国交恶左氏云宋公不王郑伯以王命讨之据经所书不见其为王讨也王臣不行王师不岀矫假以逞私忿耳盖齐所欲者郕也郑所欲者许也郑助齐以入郕故明年秋齐复助郑以入许徇私结党冯弱暴寡其恶极矣按隐三年周人将畀虢公政与郑交恶六年郑伯朝周王不礼焉八年虢公作卿士于周是年郑伯以齐朝王九年以王命讨宋于时郑伯为王左卿士疑因再朝王复任之而郑之朝王隂欲假王命以搂诸侯而报私怨也观其前则有取麦取禾之悖观其后且为繻葛之战矣春秋之不王孰有过于郑荘者左氏蔽于其迹而不究其情当以程子之説正之
　　十有一年春滕侯薛侯来朝【此书诸侯朝鲁之始薛任姓杜注鲁国薛县今薛城在山东滕县南】
　　【左传】十一年春滕侯薛侯来朝争长薛侯曰我先封【薛祖奚仲夏所封在周之前】滕侯曰我周之卜正也【卜正卜官之长周礼有春官大卜】薛庶姓也【非周同姓】我不可以后之公使羽父请于薛侯曰君与滕君辱在寡人周谚有之曰山有木工则度之宾有礼主则择之周之宗盟异姓为后寡人若朝于薛不敢与诸任齿君若辱贶寡人则愿以滕君为请薛侯许之乃长滕侯
　　【公羊传】其言朝何诸侯来曰朝大夫来曰聘其兼言之何防国也
　　【谷梁传】天子无事诸侯相朝正也【事谓廵狩崩葬兵革之事】考礼修徳所以尊天子也诸侯来朝时正也【朝宜以时故书时则正也】犆言同时也【犆言谓别言也如谷伯邓侯来朝同时来不俱至】累数皆至也【累数总言之也如滕薛来朝同时俱至】
　　周礼行人职凡诸侯之邦交殷相聘世相朝也其为礼亦节矣周衰典礼大壊邦交惟视势之彊弱以鲁事考之或来朝而不报其礼或屡徃而至于不纳无复有以礼义相接者矣况于天子述所职者盖阙如也而自相朝聘可乎故经于大国来聘小国来朝一切书而不削恶其慢于王事也且非天子不旅见诸侯滕薛二君不各书来朝而累数之与谷伯邓侯之来朝异文是同日而旅见矣隐公偃然而受之罪可胜诛乎
　　夏公防郑伯于时来【公羊谷梁夏字下有五月时来公羊作祁黎杜注时来郲也荥阳县东有厘城郑地在今河南开封府东】
　　【左传】夏公防郑伯于郲谋伐许也郑伯伐许五月甲辰授兵于大宫【郑祖庙】公孙阏与颍考叔争车【公孙阏郑大夫】颍考叔挟辀以走【辀车辕】子都防棘以逐之【子都即公孙阏棘防也】及大逵【逵道方九轨】弗及子都怒
　　防者外为主此防郑志也许逺于齐鲁而邻于郑郑荘日思兼并然不借邻国之势则动非万全故前年伐宋克其二邑郑不取而让于鲁又助齐入郕齐鲁之交益固然后连兵以压许盖郑计入许之后齐鲁不能越国以鄙逺则己安坐而得之矣齐鲁特为其所愚而不觉耳故时来之防以郑主之也
　　秋七月壬午公及齐侯郑伯入许【许今河南许州故城在州东北左传】秋七月公防齐侯郑伯伐许庚辰傅于许【附于城下】颍考叔取郑伯之旗蝥弧以先登【蝥弧旗名】子都自下射之顚【顚坠而死】瑕叔盈又以蝥弧登【瑕叔盈郑大夫】周麾而呼曰君登矣郑师毕登壬午遂入许许荘公奔衞齐侯以许让公公曰君谓许不共故从君讨之许既伏其罪矣虽君有命寡人弗敢与闻乃与郑人郑伯使许大夫百里奉许叔以居许东偏【许叔许君弟东偏东鄙也】曰天祸许国鬼神实不逞于许君而假手于我寡人寡人唯是一二父凡不能共亿【共给亿安也】其敢以许自为功乎寡人有弟不能和协而使糊其口于四方【弟谓共叔叚糊鬻也説文云寄食】其况能乆有许乎吾子其奉许叔以抚柔此民也吾使获也佐吾子【获郑大夫】若寡人得没于地天其以礼悔祸于许无寕兹许公复奉其社稷【无寕寕也】唯我郑国之有请谒焉如旧昏媾其能降以相从也无滋他族实偪处此以与我郑国争此土也吾子孙其覆亡之不暇而况能禋祀许乎寡人之使吾子处此不唯许国之为亦聊以固吾圉也【圉边垂也】乃使公孙获处许西偏曰凡而器用财贿无寘于许我死乃亟去之吾先君新邑于此【先君谓武公周宣王封弟友为郑伯食米于畿内友之子武公从平王东迁取虢郐二国之地居之乃为新郑】王室而既卑矣周之子孙日失其序夫许大岳之也【大岳神农之后尧四岳也】天而既厌周徳矣吾其能与许争乎君子谓郑荘公于是乎有礼礼经国家定社稷序民人利后嗣者也许无刑而伐之【刑法也】服而舍之度徳而处之量力而行之相时而动无累后人【死乃亟去之言欲不累后人也】可谓知礼矣　郑伯使卒出豭行出犬鸡以诅射颍考叔者【豭猪别名百人为卒二十五人为行】君子谓郑荘公失政刑矣政以治民刑以正邪既无徳政又无威刑是以及邪邪而诅之何益矣
　　及者内为主时来书公防郑伯明伐许本郑志也此书公及齐侯郑伯则入许者公所欲也盖自输平而后宛来归祊又助鲁取二邑于宋故公欲助郑并许以为报也隐公即位十有一年受天王之使而未尝朝聘王室告防既不奔赴且无赗赙擅兴甲兵植党肆暴夺人城邑今又助郑为虐入人之国而逐其君其不善之积盖有不可逭者矣
　　【附録左传】王取邬刘蒍邘之田于郑【邬杜注缑氏县西南有邬聚在今河南偃师县西南刘杜注缑氏县西北有刘亭今亦属偃师县蒍在今河南懐庆偃师孟县之间邘今河南河内县西北邘台镇是也】而与郑人蘓忿生之田【蘓忿生周武王司冦蘓公也】温【注见前】原【杜注在沁水县西今河南济源县西北有原郷】絺【杜注在野王今河内县西南有絺城】樊【杜注一名阳樊野王县西南有阳城在今济源县东南】隰郕【杜注在懐县西南今河南武陟县西南隰城是也】欑茅【杜注在修武县北今河南修武县北大陆村即其地】向【杜注轵县西有地名向上今济源县西南有向城】盟【杜注盟津在今孟县南】州【杜注州县今故城在河内县治东】陉【杜注阙元和志太行陉在河内县西北三十里在今懐庆府西北一名丹陉】隤【杜注在修武县北京相璠曰河内修武县北有故隤城】懐【杜注懐县今武陟县西有懐县故城十二邑皆蘓忿生之田】君子是以知桓王之失郑也恕而行之徳之则也礼之经也已弗能有而以与人人之不至不亦宜乎【蘓氏叛王十二邑王所不能有为桓五年从王伐郑张本】　郑息有违言【息国名姬姓侯爵今河南息县违言以言语相违恨】息侯伐郑郑伯与战于竟息师大败而还君子是以知息之亡也不度徳不量力不亲亲【郑息同姓之国】不征辞不察有罪犯五不韪而以伐人【韪是也】其防师也不亦宜乎　冬十月郑伯以虢师伐宋壬戌大败宋师以报其入郑也【入郑在十年】宋不告命故不书凡诸侯有命告则书不然则否【因宋不告败而此例】师岀臧否亦如之虽及灭国灭不告败胜不告克不书于防
　　冬十有一月壬辰公薨
　　【左传】羽父请杀桓公以求大宰【大宰官名】公曰为其少故也吾授之矣使营菟裘吾将老焉【菟裘杜注鲁邑在泰山梁父县南今山东泰安州南泗水县北有梁父城菟裘聚】羽父惧反谮公于桓公而请弑之公之为公子也与郑人战于狐壤止焉【内讳获故言止狐壤郑地后汉志颍川郡颍隂县有狐宗乡疑即此在今河南许州西】郑人囚诸尹氏【尹氏郑大夫】赂尹氏而祷于其主钟巫【主尹氏所主祭】遂与尹氏归而立其主【立钟巫于鲁】十一月公祭钟巫齐于社圃【园名】馆于寪氏【寪氏鲁大夫】壬辰羽父使贼弑公于寪氏立桓公而讨寪氏有死者【欲以弑公之罪加寪氏而不能正法仅有死者而已】不书葬不成防也
　　【公羊传】何以不书葬隐之也何隐尔弑也弑则何以不书葬春秋君弑贼不讨不书葬以为无臣子也子沈子曰【称子冠氏上者着其为师也】君弑臣不讨贼非臣也不复雠非子也葬生者之事也春秋君弑贼不讨不书葬以为不系乎臣子也公薨何以不地不忍言也隐何以无正月隐让乎桓故不有其正月也
　　【谷梁传】公薨不地故也隐之【隐犹痛也】不忍地也其不言葬何也君弑贼不讨不书葬以罪下也隐十年无正隐不自正也元年有正所以正隐也【明隐宜立】
　　死者人道之终也故春秋于鲁君之薨路寝而外于小寝于别宫台下皆明着其地至薨而不地则有不忍言者矣不书葬贼不讨也使书公薨于寪氏桓翚之罪非徒不讨后世且无由而识之矣不书地以着君父不得其死之实不书葬以警臣子复雠讨贼之心非圣人莫能修此类是也

　　日讲春秋觧义卷四
　　钦定四库全书
　　日讲春秋觧义卷五
　　桓公【公名轨惠公之子隐公之弟弑兄自立史记一名允諡法辟土服逺曰桓】
　　周【桓王九年鲁桓公十五年桓王崩子荘王立】
　　郑【荘公三十三年鲁桓公十一年荘公卒子昭公忽立是年忽奔衞厉公突立桓十五年厉公奔蔡昭公归秋突入于栎桓十七年昭公弑立子亹桓十八年齐杀亹祭仲立子仪】
　　齐【僖公二十年鲁桓公十四年僖公卒子襄公诸儿立】
　　宋【殇公九年鲁桓公二年殇公弑荘公冯立】
　　晋【翼哀侯七年鲁桓公二年哀侯侵陉庭陉庭与曲沃武公谋桓三年曲沃伐翼获哀侯晋人立其子小子侯桓七年曲沃武公杀小子侯桓八年曲沃灭翼冬王命虢仲立晋哀侯之弟缗于晋○曲沃武公六年】
　　衞【宣公八年鲁桓公十二年宣公卒恵公朔立桓十六年恵公奔齐公子黔牟立】
　　蔡【桓侯四年鲁桓公十七年桓侯卒子哀侯献舞立】
　　曹【桓公四十六年鲁桓公十年曺桓公卒荘公射姑立】
　　滕【详见隐公元年】
　　陈【桓公三十四年鲁桓公五年陈桓公卒陈佗杀太子免而自立桓六年蔡人杀陈佗厉公跃立桓十二年厉公卒荘公林立】
　　杞【武公详见隐公元年】
　　薛【详见隐公元年】
　　莒【详见隐公元年】
　　邾【仪父详见隐公元年】
　　许【许叔详见隐公元年鲁桓公十五年许叔入于许】
　　小邾【详见隐公元年】
　　楚【武王三十年鲁桓公六年伐随使随请周尊楚号周室不听还报楚桓公八年熊通怒自立为楚武王与随人盟而去详见荘公四年注】
　　秦【详见隐公元年】
　　吴【详见隐公元年】
　　越【详见隐公元年】




　　钦定四库全书
　　日讲春秋觧义卷五
</div>
    <div class="pagination">
<a href="日讲春秋解义_page6.html">上一页</a><span>...</span><a href="日讲春秋解义_page2.html">2</a><a href="日讲春秋解义_page3.html">3</a><a href="日讲春秋解义_page4.html">4</a><a href="日讲春秋解义_page5.html">5</a><a href="日讲春秋解义_page6.html">6</a><span class="current-page">7</span><a href="日讲春秋解义_page8.html">8</a><a href="日讲春秋解义_page9.html">9</a><a href="日讲春秋解义_page10.html">10</a><a href="日讲春秋解义_page11.html">11</a><a href="日讲春秋解义_page12.html">12</a><span>...</span><a href="日讲春秋解义_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
