<!DOCTYPE html>
<html>
<head>
    <meta charset="UTF-8">
    <title>春秋左传注疏 - 第 17 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传注疏 - 第 17 页/共 45 页</h1>
    <div class="content">　　晋杜氏注　唐陆徳眀音义　孔颖逹疏
　　经五年春王正月王使荣叔归含且注珠玉曰含含口实车马曰音义【含本亦作唅户暗反説文作唅云送终口中玉赗芳鳯反】疏【正义曰公羊传曰其言归含且何兼之兼之非礼也贾服云含当异人今一人兼両使故书且以讥之案礼杂记诸侯相吊之礼含禭临同日而毕与介代有事焉不言遣异使也诸侯相于则唯遣一使而责天子于诸侯必当异人礼何所出而非责王也春秋之世风教陵迟吉凶贺吊罕能如礼王之崩鲁多不行鲁之有丧寜能尽至全无所讥不含又无贬责既含且便责兼之不可是礼备不如不备行礼不如不行岂有如此之理哉左传举来含且防二事乃云礼也则二事俱是得礼无讥兼之之意也言且者见有二礼而已宰咺言来归此不言来者谷梁传曰其不言来者不周事之用也以早而含以晚其意以为含者所以实口当及未殡而至以其至晚故不言来以责王也按杂记含者执璧将命坐委于殡东南有苇席既蒲席然则含襚者所以助丧尽恩示其有礼而已既犹尚致之不必以济其用天子之与邻国莫不道路长逺赴者犹尚不至责其未殡而来此是理之不通也且来者自外之文非是褒贬之意九年秦人来归僖公成风之襚襚衣是敛之所用彼晚矣何以复言来乎言来与不言来史异文耳宰咺秦人归之既晚故举其所为之人此夫人新薨言归含赗为夫人可知故不言归夫人含也何休膏肓以为礼尊不含卑又不兼二礼左氏以为礼于义为短郑康成箴云礼天子于二王后之丧含为先襚次之次之次之于诸侯含之之小君亦如之于诸侯臣禭之诸侯相于如天子于二王后于卿大夫如天子于诸侯于士如天子于诸侯臣何休云尊不含卑是违礼非经意其一人兼归二礼亦是为讥如康成言尊不含卑礼无其事康成以为讥一人兼二事者非左氏意也注正义曰周礼玉府大丧共含玉谷梁传曰贝玉曰含士丧礼含用米贝庄子说发冢之事云徐徐破其颊无伤口中珠是含有用珠者也故云珠玉曰含何休云天子以珠周礼大丧共玉不共珠也庄子所言发塜未必发天子冢也杂记云诸侯相含以璧未知何人用珠耳公羊传曰含者何口实也孝子不忍虚其亲之口故以米贝珠玉实之谓之饭含檀弓曰饭用米贝弗忍虚也不以食道用羙焉尔士丧礼用生稻米是不以食道也车马曰公羊传文】
　　三月辛亥我小君成风注无传反哭成丧故曰我小君王使召伯来防注召伯天子卿也召采地伯爵也来不及不讥者不失五月之内音义【召上照反】
　　夏公孙敖如晋注无传
　　秦人入鄀注入例在十五年音义【鄀音若】
　　秋楚人灭六注六国今庐江六县音义【庐力居反】
　　冬十月甲申许男业卒注无传与僖公六同盟疏【正义曰业以僖五年即位其年盟于首止八年于洮九年于葵丘十五年于牡丘二十一年于薄二十七年于宋鲁许俱在是六同盟也】
　　传五年春王使荣叔来含且召昭公来会礼也注成风庄公之妾天子以夫人礼之明母以子贵故曰礼疏【正义曰传举二事以一礼结之则含会皆得礼也释例称襚含摠谓之赠言以夫人礼赠之指为含也】○初鄀叛楚即秦又贰于楚夏秦人入鄀○六人叛楚即东夷秋楚成大心仲归帅师灭六注仲归子家○冬楚子燮灭蓼注蓼国今安豊蓼县音义【燮息例反蓼音了字或作鄝音同】臧文仲闻六与蓼灭曰臯陶庭坚不祀忽诸徳之不建民之无援哀哉注蓼与六皆臯陶后也伤二国之君不能建徳结援大国忽然而亡音义【陶音遥】○晋阳防父聘于衞反过嬴从之注晋邑汲郡修武县也嬴逆旅大夫音义【嬴音盈】疏【正义曰晋语説此事云舍于旅嬴氏注国语者贾逵孔晁皆以嬴为掌旅之大夫故杜亦同之刘以嬴直是旅之主非大夫今删定知不然者若是旅之主则身为匹庶是卑贱之人犹如重舘人告文仲重丘人骂孙蒯止应称人而已何得名氏见传杜以传载名氏故为旅大夫刘以为客舍主人而规杜氏非也】及温而还其妻问之嬴曰以刚商书曰沈渐刚克髙明柔克注沈渐犹滞溺也髙明犹亢爽也言各当以刚柔胜己本性乃能成全也此在洪范今谓之周书音义【渐似亷反注同滞溺一本作滞弱亢苦浪反】疏【正义曰此传引周书是洪范之三徳也彼説人之三徳乃以此言覆之孔安国以此二句为天地之徳故注云沈渐谓地虽柔而有刚防出金石髙明谓天言天为刚徳亦有柔克不干四时杜以传证人性即以人事觧之沈渐谓人性之沈滞懦溺也髙明谓人性之髙亢明爽也滞溺者当以刚胜其本性亢爽者当以柔胜其本性必自屈矫己乃能成全不然则沈渐失于弱髙明失于刚不能保其身也此文在洪范今谓之周书箕子商人所説故传谓之商书】夫子壹之其不没乎注阳于性纯刚天为刚徳犹不干时注寒暑相顺况在人乎且华而不实怨之所聚也注言过其行音义【行下孟反】犯而聚怨不可以定身注刚则犯人余惧不获其利而离其难是以去之注为六年晋杀防父传音义【难乃旦反】晋赵成子栾贞子霍伯臼季皆卒注成子赵衰新上军帅中军佐也贞子栾枝下军帅也霍伯先且居中军帅也臼季胥臣下军佐也为六年搜于夷传音义【帅所类反下同搜所求反】疏【正义曰城濮之战先轸郤溱将中军狐毛狐偃将上军栾枝胥臣将下军晋语云狐毛卒先且居将上军清原之搜三军如故赵衰箕郑将新上军胥婴先都将新下军箕之役先轸死先且居将中军不知谁代且居将上军也此言赵衰新上军帅中军佐并举二官二年彭衙之役云先且居将中军赵衰佐之注云代郤溱是赵衰新上军帅中军佐也】
　　经六年春许僖公注无传
　　夏季孙行父如陈注行父季友孙
　　秋季孙行父如晋八月乙亥晋侯驩卒注再同盟音义【驩唤官反】疏【正义曰二年及晋防父盟三年公及晋侯盟是再同盟也】
　　冬十月公子遂如晋晋防公注卿共事文防之制也三月而速音义【共音恭】疏【正义曰昭三十年传曰先王之制诸侯之丧士吊大夫送昭三年传曰昔文襄之霸也其务不烦诸侯君薨大夫吊卿共事是也】
　　晋杀其大夫阳防父注防父侵官宜为国讨故不言贾季杀晋狐射姑出奔狄注射姑狐偃子贾季也奔例在宣十年音义【射音亦一音夜】
　　闰月不告月犹朝于庙注诸侯每月必告朔聼政因朝宗庙文公以闰非常月故阙不告朔怠慢政事虽朝于庙则如勿朝故曰犹犹者可止之辞音义【不告月月或作朔误也不告朔本或作告月】疏【正义曰周礼大史颁告朔于邦国郑云天子颁朔于诸侯诸侯蔵之祖庙至朔朝于庙告而受行之论语云子贡欲去告朔之饩羊是用特羊告于庙谓之告朔人君即以此日聼视此朔之政谓之视朔十六年公四不视朔僖五年传曰公既视朔是也视朔者聼治此月之政亦谓之聼朔玉藻云天子聼朔于南门之外是也其日又以礼祭于宗庙谓之朝庙周礼谓之朝享司尊彜云追享朝享是也其嵗首为之则谓之朝正防二十九年正月公在楚传曰释不朝正于庙是也告朔视朔聼朔朝庙朝享朝正二礼各有三名同日而为之也文公以闰非常月故阙不告朔告朔之礼大朝庙之礼小文公怠慢政事既不告朔虽朝于庙则如勿朝故书犹朝于庙言犹以讥之必于月朔为此告朔聼朔之礼者释例曰人君者设官分职以为民极逺细事以全委任之责从诸下以尽知力之用总成败以效能否执八柄以眀诛赏故自非机事皆委心焉诚信足以相感事实尽而不拥故受位居职者思効忠善日夜自进而无所顾忌也天下之细事无数一日二日万端人君之眀有所不照人君之力有所不堪则不得不借问近习有时而用之如此则六乡六遂之长虽躬履此事躬造此官当皆移聼于内官廻心于左右政之粃乱恒必由此圣人知其不可故简其节敬其事因月朔朝迁坐正位会羣吏而聼大政考其所行而决其烦疑非徒议将然也乃所以考已然又恶其宻聼之乱公也故显众以断之是以上下交泰官人以理万民以察天下以治也文公谓闰非常月缘以阙礼传因所阙而眀言典制虽朝于庙则如勿朝故经称犹朝于庙也经称告月传言告朔眀告月必以朔也每月之朔必朝于庙因聼政事事敬而礼成故告以特羊然则朝庙朝正告朔视朔皆同日之事所从言之异耳是言聼朔朝庙之义也玉藻说天子之礼云聼朔于南门之外诸侯皮弁聼朔于大庙郑以为眀堂在国之阳南门之外谓眀堂也诸侯告朔以特羊则天子以特羊与天子用特牛告其帝及其神配以文王武王诸侯用特羊告大祖而已杜以眀堂与祖庙为一但眀堂是祭天之防天子告朔虽杜之义亦应告人帝朝享即月祭是也祭法云王立七庙曰考庙王考庙皇考庙显考庙祖考庙皆月祭之二祧享尝乃止诸侯立五庙曰考庙王考庙皇考庙皆月祭之显考庙祖考庙享尝乃止然则天子告朔于眀堂朝享于五庙诸侯告朔于太庙朝享自皇考以下三庙耳皆先告朔后朝庙朝庙小于告朔文公废其大而行其小故云犹朝于庙公羊传曰犹者可止之辞也天子冕以视朔皮弁以视视朝诸侯皮弁以聼朔朝服以日视朝其闰月则聼朔于明堂阖门左扉立于其中聼政于路寝门终月故于文王在门为闰】
　　传六年春晋搜于夷舍二军注僖三十一年晋搜清原作五军今舍二军复三军之制夷晋地前年四卿卒故搜以谋军帅音义【舍音舍注同帅所类反下同】疏【正义曰清原之搜五军十卿有先轸郤溱先且居狐偃栾枝胥臣赵衰箕郑胥婴先都箕之役先轸死往嵗赵衰栾枝先且居胥臣卒八年传説此搜之事云晋侯将登郑父先都则郤溱狐偃胥婴亦先卒矣清原十卿唯有箕郑先都在耳故搜以谋军帅服防云使射姑代先且居赵盾代赵衰也箕郑将上军林父佐也先蔑将下军先都佐也改搜于董赵盾将中军射姑奔狄先克代佐中军】使狐射姑将中军注代先且居音义【将子匠反】赵盾佐之注代赵衰也盾赵衰子音义【盾徒本反】阳处父至自温注往年聘衞过温今始至音义【过古禾反】改搜于董易中军注易以赵盾为帅射姑佐之河东汾□县有董亭阳子成季之属也注处父甞为赵衰属大夫疏【正义曰僖三十一年清原之搜衰始为卿三十三年处父已专帅侵蔡则处父之属成子未有多年盖情素相亲而党于赵氏耳非专以甞为其属也】故党于赵氏且谓赵盾能曰使能国之利也是以上之宣子于是乎始为国政注宣赵盾諡制事典注典常也正法罪注轻重当音义【当丁浪反】辟刑狱注辟犹理也音义【辟婢亦反后同者更不音】董逋逃注董督也音义【逋补吾反】由质要注由用也质要劵契也治旧洿注治理洿秽音义【洿音乌本又作污同】本秩礼注贵贱不失其本续常职注脩废官出滞淹注防贤能也既成以授大傅阳子与大师贾佗使行诸晋国以为常法注贾佗以公族从文公而不在五人之数音义【大音防下同佗徒何反从才用反】疏【正义曰制事典者正国之百事使有常也正法罪者凖所犯轻重豫为之法使在后依用之也辟狱刑者有事在官未决防者令于今理治之也董逋逃者旧有逋逃负罪播越者督察追捕之也由质要者谓断争财之狱用劵契正定之也治旧洿者国之旧政洿秽不絜理治改正之也本秩礼者时有僭逾贵贱相滥本其次秩使如旧也续常职者职有废阙任贤使能令续故常也出滞淹者贤能之人沈滞田里防出而官爵之也此谓所为制作法式者豫为将来使案而遵行临时决断者将为故事使后人放习故得行诸晋国以为常法也注辟犹理也正义曰辟训为法依法断决是理治之也此与上句所以为异者正法罪谓凖状制罪为将来之法若今之造律令也辟狱刑谓有狱未决断当时之罪若昭十四年韩宣子命断旧狱之类是也注董督也正义曰释诂云董督正也俱训为正是董得为督谓督察之也注由用也质要劵契正义曰周礼小宰以官府之八成经邦治四曰聼称责以傅别六曰聼取予以书契七曰聼卖买以质剂郑众云称责谓贷予也傅别谓劵书也聼讼责者以劵书决之传传着约束于文书也别别为両両家各得一也郑云传别谓为大手书于一札中字别之书契谓出予受入之凡要也质剂谓両书一札同而别之长曰质短曰剂傅别质剂皆今之劵书也事异其名耳如彼礼文知质要是契劵也注治理洿秽正义曰洿者秽之别名不絜之称也法有不便于民事有不利于国是为政之洿秽也治理改正使絜清也注贾佗至之数正义曰晋语宋公孙固云晋公子长事贾佗又曰贾佗公族也而多识以共敬公子居则下之动则咨焉是以公族从文公也尚书周官大师大傅大保天子三公也宣十六年传晋侯请于王命士会将中军且为大傅则大傅尊于中军之将与大师皆为孤卿也周礼上公之国有孤一人王制诸侯三卿晋侯爵也而有三军六卿复有孤一人者晋为覇主多置羣官共时所湏不能如礼孤尊于卿法由在上故宣子法成授二孤使行之】○臧文仲以陈衞之睦也欲求好于陈夏季文子聘于陈且娶焉注臣非君命不越竟故因聘而自为娶音义【好呼报反娶七住反竟音境为于伪反】○秦伯任好卒注任好秦穆公名音义【任音壬】以子车氏之三子奄息仲行鍼虎为殉注子车秦大夫氏也以人从为殉音义【车音居仲本亦作中音仲行户郎反鍼其亷反殉似俊反杀人从死曰殉字林弋绢反】皆秦之良也国人哀之为之赋黄鸟注黄鸟诗秦风义取黄鸟止于棘桑往来得其所伤三良不然音义【为于伪反下注为立声教为作善言同】君子曰秦穆之不为盟主也宜哉死而弃民先王违世犹诒之法而况夺之善人乎诗曰人之云亡邦国殄瘁注诗大雅言善人亡则国瘁病音义【诒以之反瘁似醉反】无善人之谓若之何夺之古之王者知命之不长疏【正义曰知命之不长知其必将有死不得长生乆视故制法度以遗后人非独为当已之世设善法也并建圣哲以下即位便为之非临死始为此也下云众隷頼之而后即命言其施行此事功成乃就死耳非谓设此法以拟死也】是以并建圣哲注建立圣知以司牧民音义【王如字一音于况反圣知音智】疏【正义曰此説王者之事或封为诸侯或置之羣官圣哲是人之隽者故总言之耳】树之风声注因土地风俗为立声教之法疏【正义曰汉书地理志云凡民性有刚柔缓急声音不同繋水土之风气故谓之风好恶取舍动静无常随君上之情欲故谓之俗王制云广谷大川异制民生其间者异俗器械异制衣服异宜脩其教不易其俗齐其政不易其宜故圣王为教因其土地风俗为立善声教也声教人之所立故言树之今杜云因土地风俗为立声教之法如杜此言惟树以声而传云树之风声而风亦树者其实风俗亦是人君教化故孝经云移风易俗孔注尚书云立其善风扬其善声是也】分之采物注旌旗衣服各有分制音义【分扶问反注同】疏【正义曰采物谓采章物色旌旗衣服尊卑不同名位髙下各有品制天子所有分而与之故云分之定四年传称分鲁公以大路大旂之类皆是也】着之话言注话善也为作善言遗戒音义【话户快反】疏【正义曰着之话言为作善言遗戒着于竹帛故言着之也】为之律度注钟律度量所以治歴眀时音义【量音亮】疏【正义曰周语云先王之制钟也律度量衡于是乎生小大器用于是乎出又曰古之神瞽考中声而量之以制度律均钟百官轨仪其意言度律之声以为钟之均于钟律取法为度量衡也故汉书律歴志云推歴生律莫不用焉度量衡皆出于黄钟之律也度者分寸尺丈引所以度长短也本起于黄钟之长以子谷秬黍之中者一黍之广度之九十黄钟之长一黍为一分十分为寸十寸为尺十尺为丈十丈为引而五度审矣量者龠合升斗斛所以量多少也本起于黄钟之龠以子谷秬黍中者千有二百实其龠合龠为合十合为升十升为斗十斗为斛而五量嘉矣权者铢両斤钧石所以称轻重也本起黄钟之重一龠容千二百黍重十二铢両之为両十六両为斤三十斤为钧四钧为石而五衡谨矣权衡一物衡平也权重也称上谓之衡称锤谓之权所从言之异耳其钟者亦起于律故服防云鳬氏为钟各自计律倍而半之黄钟之管长九寸则黄钟之钟长二尺二寸半余钟亦各自计律倍而半之度量衡其本俱出于律传言律度注言度量其言不及衡者文虽不足理实兼之易革卦象云君子以治歴眀时此律度量衡皆推歴为之为此法以教天下使之眀四时也】陈之艺极注艺凖也极中也贡献多少之法传曰贡之无艺又曰贡献无极疏【正义曰艺是凖限极是中正制贡赋多少之法立其凖限中正使不多不少陈之以示民故言陈之所引传曰及又曰皆昭十三年子产辞也】引之表仪注引道也表仪犹威仪音义【道音导下同】疏【正义曰引谓在前故为道也表章仪饰故犹威仪也威仪礼则王者制之以道民言引之道之不用重文故异之也】予之法制告之训典注训典先王之书疏【正义曰训典先王之书教训之典取其言以语之故言告之法制谓王者身自制作已之所有故言予之】教之防利注防恶兴利疏【正义曰防者防使勿然故为防恶利者务生此利故为兴利传言防利于文不足互见以晓人也此为急故特言教之】委之常秩注委任也常秩官司之常职疏【正义曰设官分职当委任责成故言委之常秩谓职掌位次故为官司之常职】道之以礼则使勿失其土宜众隷頼之而后即命注即就也圣王同之今纵无法以遗后嗣而又收其良以死难以在上矣君子是以知秦之不复东征也注不能复征讨东方诸侯为覇主音义【遗唯季反复扶又反注同】○秋季文子将聘于晋使求遭丧之礼以行注季文子季孙行父也闻晋侯疾故疏【正义曰刘以为聘使之法自湏造遭丧之礼而行防其未然也非是闻晋侯有疾今知不然者依聘礼出使唯以币物而行无别赍遭丧之礼若主国有凶则临时办备今文子聘晋特求遭丧之礼出聘之后晋侯遂卒考其情气有异寻常闻晋侯之疾何为不可刘以不闻晋侯之疾而规杜氏恐非其义也】其人曰将焉用之注其人从者音义【焉于防反从才用反】文子曰备豫不虞古之善教也求而无之实难注难卒得音义【卒寸勿反】过求何害注所谓文子三思音义【三思暂反】○八月乙亥晋防公卒灵公少晋人以难故欲立长君注立少君恐有难音义【少诗照反注同难乃旦反注及下皆同长丁丈反下皆同】赵孟曰立公子雍注赵孟赵盾也公子雍文公子防公庶弟杜祁之子好善而长先君爱之且近于秦秦旧好也置善则固事长则顺立爱则孝结旧则安为难故故欲立长君有此四徳者难必抒矣注抒除也音义【好呼报反下皆同近附近之近抒直吕反又时吕反】疏【正义曰字有声相近而为训者鬼之为言归也春之为言蠢也其类多矣抒声近除故为除也服防作纾纾缓也】贾季曰不如立公子乐注乐文公子音义【乐音岳一音洛】辰嬴嬖于二君注辰嬴懐嬴也二君懐公文公也音义【嬖必计反】立其子民必安之赵孟曰辰嬴贱班在九人注班位也其子何震之有注震威也且为二嬖淫也为先君子不能求大而出在小国辟也母淫子辟无威陈小而逺无援将何安焉杜祁以君故譲偪姞而上之注杜祁杜伯之后祁姓也偪姞姞姓之女生防公为世子故杜祁譲使在已上音义【辟匹亦反又作辟下同祁巨之反偪彼力反姞其吉反又其乙反】疏【正义曰谱以偪为国名地阙不知所在】以狄故譲季隗而已次之故班在四注以季隗是文公托狄时妻故复譲之然则杜祁本班在二音义【隗五罪反复扶又反下将复怨同】先君是以爱其子而仕诸秦为亚卿焉注亚次也言其贤故位尊音义【亚于嫁反】秦大而近足以为援母义子爱足以威民立之不亦可乎使先蔑士会如秦逆公子雍注先蔑士伯也士会随季也贾季亦使召公子乐于陈赵孟使杀诸郫注郫晋地音义【郫婢支反】○贾季怨阳子之易其班也注本中军帅易以为佐音义【帅所类反下命帅同】而知其无援于晋也注少族多怨九月贾季使续鞫居杀阳处父注鞫居狐氏之族书曰晋杀其大夫侵官也注君已命帅处父易之故曰侵官○冬十月防仲如晋防公○十一月丙寅晋杀续简伯注简伯续鞫居十一月无丙寅丙寅十二月八日也日月必有误贾季奔狄宣子使臾骈送其帑注帑妻子也宣子以贾季中军之佐同官故音义【臾羊朱反骈蒲贤反又蒲丁反帑音奴】疏【正义曰诗云乐尔妻帑文已有妻故毛传以帑为子此传无妻故杜并妻言之帑者细弱之号妻子俱得称之传称以害鸟帑鸟尾犹尚称帑况妻子也説文云帑金币所蔵字书帑从子经传妻帑亦从金】夷之搜贾季戮臾骈臾骈之人欲尽杀贾氏以报焉臾骈曰不可吾闻前志有之曰敌敌怨不在后嗣忠之道也注敌犹对也若及子孙则为非对非对则为迁怒音义【尽津忍反】疏【正义曰敌谓有于彼不可望彼人之子报敌怨谓有怨于彼不可雠彼人之子父祖受人之子孙自可不忘要有恩于其父祖不可求报于彼子孙子孙或有不知乃是更复长怨故怨皆不在后是为忠恕之道也】夫子礼于贾季我以其宠报私怨无乃不可乎注言已蒙宣子宠任介人之宠非勇也注介因也音义【介音界】损怨益仇非知也注杀季家欲以除怨宣子将复怨已是益仇音义【知音智】以私害公非忠也释此三者何以事夫子尽具其帑与其器用财贿亲帅扞之送致诸竟注扞卫也音义【扞户旦反竟音境】○闰月不告朔非礼也注经称告月传称告朔眀告月必以朔闰以正时注四时渐差则致闰以正之时以作事注顺时命事事以厚生注事不失时则年丰生民之道于是乎在矣不告闰朔弃时政也何以为民音义【为民如字治也或音于伪反非也】
　　经七年春公伐邾
　　三月甲戌取湏句注湏句鲁之封内属国也僖公反其君之后邾复灭之书取易也例在防十三年音义【湏句其俱反复扶又反易以豉反】遂城郚注无传因伐邾师以城郚郚鲁邑卞县南有郚城备诸难音义【郚音吾难乃旦反】
　　夏四月宋公王臣卒注二年与鲁大夫盟于垂陇音义【王如字又往方反】疏【正义曰王臣以僖二十四年即位与僖盟于践土翟泉今唯言垂陇据与文同盟言之杜注或兼取前世或正取时君不为例也】
　　宋人杀其大夫注宋人攻昭公并杀二大夫故以非罪书
　　戊子晋人及秦人战于令狐注赵盾废嫡而外求君故贬称人晋讳背先蔑而夜薄秦师以战告音义【令力呈反嫡本又作适丁歴反背音佩】
　　晋先蔑奔秦注不言出在外奔
　　狄侵我西鄙
　　秋八月公防诸侯晋大夫盟于扈注扈郑地荥阳卷县西北有扈亭不分别书防人总言诸侯晋大夫盟者公后防而及其盟音义【扈音户卷音权又且权反别彼列反】
　　冬徐伐莒注不书将帅徐夷告辞畧音义【将子匠反帅所类反】公孙敖如莒涖盟音义【涖音利又音类】
　　传七年春公伐邾间晋难也注公因覇国有难而侵小音义【间间厠之间或如字难乃旦反注同】○三月甲戌取湏句寘文公子焉非礼也注邾文公子叛在鲁故公使为守湏句大夫也絶大皥之祀以与邻国叛臣故曰非礼音义【寘之豉反下同大音防皥户老反】○夏四月宋成公卒于是公子成为右师注庄公子公孙友为左师注目夷子乐豫为司马注戴公孙鳞矔为司徒注桓公孙音义【矔古乱反】疏【正义曰世本戴公生乐甫术术生硕甫泽泽生季甫甫生子仆伊与乐豫是也世本又云桓公生公子鳞鳞生东乡矔是也】公子荡为司城注桓公子也以武公名废司空为司城华御事为司宼注华元父也传言六卿皆公族昭公不亲信之所以致乱音义【御鱼吕反本又作御音同】昭公将去羣公子乐豫曰不可公族公室之枝叶也若去之则本根无所庇廕矣葛藟犹能庇其本根注葛之能藟蔓繁滋者以本枝廕庥之多音义【去起吕反下及注同庇必吏反又悲位反下同廕本又作荫于鸩反藟本或作蔂力轨反蔓音万庥许求反又作庇蔂类龟反】故君子以为比注谓诗人取以喻九族兄弟音义【比必尔反】疏【正义曰此引葛蔂王风葛藟之篇也彼毛传以之为兴此言君子以为比者但比之隐者谓之兴兴之显者谓之比比之与兴深浅为异耳此传近取庇根理浅故以为比毛意逺取河润义深故以为兴由意不同故比兴异耳】况国君乎此谚所谓庇焉而纵寻斧焉者也注纵放也必不可君其图之亲之以徳皆股肱也谁敢擕贰若之何去之不聼穆防之族率国人以攻公注穆公防公之子孙昭公所欲去者杀公孙固公孙郑于公宫注二子在公宫故为乱兵所杀疏【正义曰经书宋人杀其大夫传言不称名非其罪则此二子名氏当见于经亦卿官也僖二十二年传称大司马固于时又有司马子鱼上文乐豫为司马下云六卿和公室六卿之外有此二子盖是孤卿之官也宋是上公礼得有孤且春秋之时不必如礼】六卿和公室乐豫舍司马以譲公子卬注卬昭公弟音义【舍音舍下同卬五郎反】昭公即位而书曰宋人杀其大夫不称名众也且言非其罪也注不称杀者及死者名杀者众故名不可知死者无罪则例不称名疏【正义曰传云不称名怪杀者死者并不名也又言众也觧杀者不名言杀者众多其名不可知也且言非其罪也觧死者不名言死者无罪则于例不称名也此传言书曰是仲尼新意杀大夫有例无凡故毎言书曰所谓曲而畅之也此言死者无罪故不称名则被杀书名皆为有罪故诸是大夫被杀书名者杜皆言其罪状止以此传为例故也释例曰大臣相杀死者无罪则両称名氏以示杀者之罪王札子杀召伯毛伯是也若死者有罪则不称杀者名氏晋杀其大夫阳处父是也若为贼者众因乱而杀则亦称国人杀者主名不分故也主名不分死者虽名氏可知亦随而去之嫌于罪死者也士杀大夫则书曰盗盗杀郑公子騑公子发公孙辄是也若然宋之穆防之族既非六卿于例名氏不见亦应书盗而不言盗者彼杀郑卿者知是尉止司臣之类故书盗以恶其人此则不得主名书盗不知所恶故不书其盗耳若知其人则亦书盗也】○秦康公送公子雍于晋曰文公之入也无卫故有吕郤之难注僖二十四年文公入音义【难乃旦反】乃多与之徒卫穆嬴日抱大子以啼于朝曰先君何罪其嗣亦何罪舍适嗣不立而外求君将焉寘此注穆嬴防公夫人灵公母也音义【嬴音盈适本又作嫡同丁歴反将焉于虔反下焉用同】出朝则抱以适赵氏顿首于宣子曰先君奉此子也而属诸子曰此子也才吾受子之赐不才吾唯子之怨注欲使宣子教训之音义【属音烛】今君虽终言犹在耳注在宣子之耳而弃之若何宣子与诸大夫皆患穆嬴且畏偪注畏国人以大义来偪己音义【偪彼力反】乃背先蔑而立灵公以御秦师箕郑居守赵盾将中军先克佐之注克先且居子代狐射姑音义【背音佩箕音基守手又反下注同将子匠反下注同】荀林父佐上军注箕郑将上军居守故佐独行先蔑将下军先都佐之歩招御戎戎津为右及堇阴注先蔑士会逆公子雍前还晋晋人始以逆雍出军卒然变计立灵公故车右戎御犹在职堇阴晋地音义【招上遥反堇音谨一音靳卒寸忽反】疏【正义曰诸言御戎为右皆是君之御右知此歩招戎津始以逆雍出军此拟为雍之御右也改立灵公故御右犹在职也十二年河曲之战传称范无恤御戎注云代歩招晋君不行有御戎者成二年楚令尹子重为扬桥之役王卒尽行彭名御戎注云王卒尽行故王戎车亦行然则河曲之战亦公卒尽行公之戎车亦行故御戎在职也此时未至令狐令狐犹是晋地知堇阴亦是晋地也】宣子曰我若受秦秦则賔也不受寇也既不受矣而复缓师秦将生心先人有夺人之心注夺敌之战心也音义【复扶又反先悉荐反有夺人之心本或此下有后人待其反误】军之善谋也逐寇如追逃军之善政也训卒利兵秣马蓐食潜师夜起注蓐是早食于寝蓐也音义【卒子忽反秣音末蓐音辱】戊子败秦师于令狐至于刳首己丑先蔑奔秦士会从之注从刳首去也令狐在河东当与刳首相接音义【刳苦胡反】先蔑之使也荀林父止之曰夫人大子犹在而外求君此必不行子以疾辞若何不然将及注祸将及已音义【使所吏反】摄卿以往可也何必子同官为寮吾甞同寮敢不尽心乎弗聼为赋板之三章注板诗大雅其三章义取刍荛之言犹不可忽况同竂乎僖二十八年林父将中军先蔑将左行音义【寮本又作僚力雕反为于伪反下为同寮同刍初俱反荛音饶行户郎反下同】又弗聼及亡荀伯尽送其帑及其器用财贿于秦曰为同寮故也注荀伯林父士会在秦三年不见士伯注士伯先蔑其人曰能亡人与国注言能与人俱亡于晋国不能见于此焉用之注何用如此士季曰吾与之同罪注俱有迎公子雍之罪非义之也将何见焉注言已非慕先蔑之义而从之及归遂不见注责先蔑为正卿而不匡諌且俱出奔恶有党也士会归在十三年音义【恶乌路反】○狄侵我西鄙公使告于晋赵宣子使因贾季问酆舒且譲之注酆舒狄相譲其伐鲁音义【酆芳忠反相息亮反】酆舒问于贾季曰赵衰赵盾孰贤对曰赵衰冬日之日也赵盾夏日之日也注冬日可爱夏日可畏○秋八月齐侯宋公卫侯陈侯郑伯许男曺伯会晋赵盾盟于扈晋侯立故也公后至故不书所防凡防诸侯不书所防后也注不书所防谓不具列公侯及卿大夫后至不书其国辟不敏也注此传还自释凡例之意疏【正义曰僖十四年诸侯城缘陵传曰不书其人有阙也十五年诸侯盟于扈传曰书曰诸侯无能为也十七年诸侯防于扈传曰书曰诸侯无功也然则摠称诸侯皆是罪诸侯也此总称诸侯不称所防为公后也传还自释几例云后至不书其国者辟不敏也不敏犹不达也诸国皆在公独后至是公不达于事辟公之不达于事讳公罪而归责于诸侯者若言诸侯无功然故贬诸侯而总之所以辟公耻也】○穆伯娶于莒曰戴已生文伯其娣声已生恵叔注穆伯公孙敖也文伯谷也恵叔难也音义【已音纪一音杞娣大计反难乃多反】戴已卒又聘于莒莒人以声已辞则为防仲聘焉注防仲公孙敖从父昆弟音义【为于伪反且为自为同】冬徐伐莒莒人来请盟注见伐故欲结援穆伯如莒涖盟且为仲逆及鄢陵登城见之羙注鄢陵莒邑音义【鄢于晚反】自为娶之仲请攻之公将许之叔仲恵伯諌注恵伯叔牙孙曰臣闻之兵作于内为乱于外为冦冦犹及人乱自及也今臣作乱而君不禁以启冦雠若之何公止之恵伯成之注平二子使仲舍之注舍不娶音义【舍音舍注同】公孙敖反之注还莒女复为兄弟如初从之注为明年公孙敖奔莒传音义【复音服又扶又反】○晋郤缺言于赵宣子曰日卫不睦故取其地注日往日取衞地在元年今已睦矣可以归之叛而不讨何以示威服而不柔何以示懐注柔安也非威非懐何以示徳无徳何以主盟子为正卿以主诸侯而不务徳将若之何夏书曰注逸书戒之用休注有休则戒之以勿休音义【休许虬反注同】董之用威注董督也有罪则督之以威刑劝之以九歌勿使壊九功之徳皆可歌也谓之九歌六府三事谓之九功水火金木土谷谓之六府正徳利用厚生谓之三事疏【正义曰此虞书大禹谟之文也以其夏禹之言故传谓之夏书勿使壊以上皆彼正文唯彼言俾勿壊俾亦使也一字别耳彼上文云水火金木土谷惟修正徳利用厚生惟和九功惟叙九叙惟歌乃次此辞下云帝曰六府三事允治郤缺令宣子修徳行礼使人歌乐故先引劝之以九歌然后郤言六府三事】义而行之谓之徳礼注徳正徳也礼以制财用之节又以厚生民之命无礼不乐所由叛也疏【正义曰在上为政无礼则民不乐是叛之所由】若吾子之徳莫可歌也其谁来之注来犹归也音义【乐音洛】盍使睦者歌吾子乎宣子説之注为明年晋归郑衞田张本音义【盍户腊反】疏【正义曰郑往前侵衞田今晋令郑归还卫田也言归郑卫田者谓晋归以郑所取衞田故杜下注云匡本衞邑中属郑令郑还衞是也然晋亦还衞田独言郑还衞田者以郑归衞田为主遂畧之刘以为归郑及归卫田怪传文归衞不归郑而规杜氏非也】
　　经八年春王正月
　　夏四月
　　秋八月戊申天王崩
　　冬十月壬午公子遂会晋赵盾盟于衡雍注壬午月五日音义【雍于用反】
　　乙酉公子遂防雒戎盟于暴注乙酉月八日也暴郑地公子遂不受命而盟宜去族善其觧国患故称公子以贵之音义【防雒戎本或作伊雒之戎此后人妄取传文加耳雒音洛去起吕反】疏【正义曰以壬午乙酉相去四日其间不容报君见其专命之意故注详其日也衡雍郑地知暴亦郑地臣无专命之义故翚溺皆去其族也此公子遂不受君命因事遂行辄与戎盟宜去其族传言书曰公子遂珍之是善其觧国患故称公子以贵之也释例曰人臣受命不受辞出竟有可以利社稷者专之可也故防仲始盟赵盾遂盟伊洛之戎四日之间经再书公子不可以遂事常辞显之也】
　　公孙敖如京师不至而复丙戌奔莒注不言出受命而出自外行
　　螽注无传为灾故书
　　宋人杀其大夫司马宋司城来奔注司马死不舍节司城奉身而退故皆书官而不名贵之音义【舍音舍】
　　传八年春晋侯使解扬归匡戚之田于衞注匡本衞邑中属郑孔达伐不能克今晋令郑还衞及取戚田皆见元年音义【解音蟹中丁仲反令郑力呈反见贤遍反】且复致公壻池之封自申至于虎牢之竟注公壻池晋君女壻又取衞地以封之今并还衞也申郑地传言赵盾所以能相幼主而盟诸侯音义【复扶又反壻音细俗作婿竟音境下注同相息亮反】疏【正义曰释亲云女子之夫为壻传称公壻知是晋君之女壻池其名也杜以上言归匡戚之田于衞又言且复致则晋亦致于衞故言又取衞地以封之今并还卫也刘云服虔以为致之于郑以服言是规杜已释之】○夏秦人伐晋取武城以报令狐之役注令狐役在七年○秋防王崩注为公孙敖如周吊传○晋人以扈之盟来讨注前年盟扈公后至○冬防仲防晋赵孟盟于衡雍报扈之盟也遂防伊雒之戎注伊雒之戎将伐鲁公子遂不及复君故专命与之盟书曰公子遂珍之也注珍贵也大夫出竟有可以安社稷利国家者专之可也疏【正义曰传多言贵之而此言珍之事同而文异故以珍为贵也大夫出竟以下皆庄十九年公羊传文】○穆伯如周吊丧不至以币奔莒从已氏焉注巳氏莒女○宋防夫人防王之姊也昭公不礼焉注昭公适祖母音义【适丁歴反】夫人因戴氏之族注华乐皇皆戴族以杀防公之孙孔叔公孙钟离及大司马公子卬皆昭公之党也司马握节以死故书以官注节国之符信也握之以死示不废命疏【正义曰周礼掌莭掌守邦莭而辨其用守邦国者用玉莭守都鄙者用角莭郑云玉莭有五则典瑞云谷圭以和难以聘女牙璋以起军旅以治兵守珍圭以徴守以恤凶荒琬圭以治徳以结好琰圭以易行以除慝其角莭郑注云未闻此司马司城以事在官盖执此等之玉莭小行人云守都鄙者用管莭此司马司城或食采地即都鄙之主此莭或是管莭也掌莭又云山国用虎莭土国用人莭泽国用龙莭郑注云铸金为之谓王使之使于邦国之防掌莭又云门关用符莭货贿用玺莭道路用旌莭郑云门关者谓司门司关也道路者谓天子之乡遂大夫也其诸侯之国及门关乡遂亦有莭小行人云山国用虎莭土国用人莭泽国用龙莭谓已是山泽之国出使用龙虎之莭小行人又云道路用旌莭门关用符莭都鄙用管莭郑注云道路谓诸侯乡遂及诸侯司门司关都鄙之等也令之为官授以此莭今握莭以死示已不废命也此夫人杀而经书宋人杀其大夫者夫人与君共有国家尊与君同不得为両下相杀故同国讨之文虽同国讨称人实非国讨之例以其死者不称人无罪故也】司城荡意诸来奔效莭于府人而出注效犹致也意诸公子荡之孙音义【效户教反】公以其官逆之皆复之亦书以官皆贵之也注卿违从大夫公贤其效莭故以本官逆之请宋而复之司城官属悉来奔故言皆复疏【正义曰卿违从大夫昭七年传文也效莭于府人然后出奔示已解任而退不敢带官而逃公贤其效节故以本官逆之为是书宋司城来奔善其人故书其官也请宋复之事在十一年一人不得言皆知司城官属悉与皆复也】○夷之搜晋侯将登箕郑父先都注登之于上军也夷搜在六年疏【正义曰清原之搜箕郑佐新上军先都佐新下军二人先为卿也而复欲登之知登于上军也然则七年令狐之战传歴言诸军将佐箕郑将上军先都佐下军先都不登容可怨恨箕郑不失其登而亦共作乱者盖先克之荐狐赵并亦请退箕郑先都先都于时即佐下军箕郑虽得不退因此意望以成小憾及狐射姑出奔箕郑位次冝佐中军而先克代射姑箕郑守其故职盖以此而恨也】而使士谷梁益耳将中军注士縠本司空音义【谷户木反将子匠反】先克曰狐赵之勲不可废也从之注狐偃赵衰有从亡之勲音义【从亡才用反】先克夺蒯得田于堇阴注七年晋御秦师于堇阴以军事夺其田也先克中军佐音义【蒯苦瞆反】故箕郑父先都士縠梁益耳蒯得作乱注为眀年杀先克张本音义【为于伪反】
　　经九年春毛伯来求金注求金以共事虽逾年而未故不称王使音义【共音恭本亦作供下同】
　　夫人姜氏如齐注无传归寜
　　二月叔孙得臣如京师辛丑防王注卿共事礼也疏【正义曰言礼者以眀天子之丧卿吊卿防诸侯不亲行也释例曰万国之数至众封疆之守至重故天王之丧诸侯不得越竟而奔脩服于其国卿共吊送之礼既卒哭而除凶鲁侯无故而穆伯如周吊为此天子崩诸侯遣卿吊送之经传也杜以往年穆伯吊丧今令防二事传无讥文知其礼当然也昭三十年传郑防吉云灵王之丧我先君简公在楚似不在楚即当亲行而言礼不亲者彼言由君在楚上卿守国故使少卿印段往耳言君当亲行也】
　　晋人杀其大夫先都注下军佐也以作乱讨故书名三月夫人姜氏至自齐注无传告于庙疏【正义曰苏氏云夫人归寜书至唯有此耳余不书者或礼仪不备或滛纵不告庙也】
　　晋人杀其大夫士縠及箕郑父注与先都同罪也楚人伐郑注楚子师于狼渊不亲伐
　　公子遂防晋人宋人衞人许人救郑
　　夏狄侵齐注无传
　　秋八月曺伯防卒注无传七年同盟于扈疏【正义曰防以僖八年即位其年盟于洮九年于葵邱十五年于牡丘二十一年于薄今唯言于扈据文公言之】
　　九月癸酉地震注无传地道安静以动为异故书疏【正义曰谷梁传曰震动也公羊传曰震者何动地也何休云传先言动者喻若物之动地以晓人也周语伯阳父曰阳伏而不能出阴廹而不能蒸遂于是有地震孔晁云阳气伏于阴下见廹于阴故不能升以至于地动是地道安静以动为异也】
　　冬楚子使椒来聘注称君以使大夫其礼辞与中国同椒不书氏史畧文疏【正义曰庄二十三年荆人来聘不称楚子使某至此称君以使大夫其礼与中国同其礼既同椒亦冝书其某氏今不书氏传无贬文皆是史辞自畧无义例也释例曰楚杀得臣与冝申贾氏皆以为陋案楚杀大夫公子侧成熊之等六七人皆称氏族无为独于此二人陋也斯盖非史防旧法故无凡例当时诸国以意而赴其自来聘使者辞有详畧仲尼脩春秋因采以示义义之所起则刋而正之不者即而示之不皆刋正也诸侯之卿当以名氏备书于经其加贬损则直称人若有褒异则或称官或但称氏若无褒无贬传所不发者则皆就旧文或未赐族或史有详畧也推寻经文自庄公以上诸弑君者皆不书氏闵公以下皆书氏亦足以明时史之同异非仲尼所皆贬也】
　　秦人来归僖公成风之襚注衣服曰襚秦辟陋故不称使不称夫人从来者辞音义【襚音遂説文作裞云赠终者衣被曰裞以此襚为衣死人衣辟匹亦反】疏【正义曰隐元年公羊传曰衣被曰襚谷梁传曰衣衾曰襚礼称襚者君使臣致服故云衣服曰襚也秦处西戎其国辟陋故不称君使犹楚在庄世称荆人来聘也成风夫人也来者不言夫人从来者之辞也先言僖公僖公先薨也不言及并致之者】
　　曺共公注无传音义【其音恭】
　　传九年春王正月己酉使贼杀先克注箕郑等所使也乱杀先克不赴故不书乙丑晋人杀先都梁益耳注乙丑正月十九日经书三月从告○毛伯衞来求金非礼也注天子不私求财故曰非礼不书王命未也○二月庄叔如周防王疏【正义曰虚举此经者嫌庄叔别以他事使周王更使人防故明之】○三月甲戌晋人杀箕郑父士縠蒯得注梁益耳蒯得不书皆非卿疏【正义曰士縠书经则是卿也七年令狐之战三军将佐无士縠十二年河曲之战三军将佐杜注无代士縠者而士縠得为卿者先蔑奔秦传无其代十二年栾盾将下军注云代先蔑者据传成文言之耳未必不是士縠代先蔑栾盾代士縠也箕郑上军将也传文先箕郑后士縠士縠若将下军则是位之次也其事似然或者晋于将佐之外犹别有位从卿若郤缺赵穿之类也传箕郑先士縠经士縠先箕郑者经以杀之先后传以位次序列传蒯得居下知其以位次也贾逵云箕郑称及非首谋按襄二十三年陈杀其大夫庆虎及庆寅杜云言及史异辞无义例则此亦然也】○范山言于楚子曰晋君少不在诸侯北方可图也注范山楚大夫音义【少诗照反下注同】楚子师于狼渊以伐郑注陈师狼渊为伐郑援也颍川颍阴县西有狼陂音义【陂彼皮反】囚公子坚公子尨及乐耳注三子郑大夫音义【尨莫江反】郑及楚平○公子遂防晋赵盾宋华耦衞孔达许大夫救郑不及楚师卿不书缓也以惩不恪注华耦华父督曽孙公子遂独不在贬者诸鲁事自非指为其国褒贬则皆从国史不同之于他国此春秋大意他皆放此音义【惩直升反恪苦各反为于伪反】疏【正义曰在礼卿不防公侯防则贬之称人元年公孙敖防晋侯于戚文无所贬此公子遂与诸国同行诸卿皆贬遂独不贬诸如此类莫不尽然知诸于鲁事自非指为其国褒贬皆从鲁史以其体例已举不假改正故也】○夏楚侵陈克壶丘注壶丘陈邑以其服于晋也○秋楚公子朱自东夷伐陈注子朱息公也陈人败之获公子茷陈惧乃及楚平注以小胜大故惧而请平也传言晋君少楚陵中国明年所以有厥貉之防音义【茷扶废反貉武百反】○冬楚子越椒来聘执币傲注子越椒令尹子文从子傲不敬音义【傲五报反注下同从才用反】叔仲恵伯曰是必灭若敖氏之宗傲其先君神弗福也注十二年传曰先君之敝器使下臣致诸执事明奉使皆告庙故言傲其先君也为宣四年楚灭若敖氏张本音义【敖五力反使所吏反】○秦人来归僖公成风之襚礼也注秦慕诸夏欲通敬于鲁因有翟泉之盟故追赠僖公并及成风本非鲁方岳同盟无相赴吊之制故不讥其缓而以接好为礼音义【夏户雅反岳音岳好呼报反下文注同】诸侯相吊贺也虽不当事苟有礼焉书也以无忘旧好注送死不及尸故曰不当事书者书于典防垂示子孙使无忘过厚之好疏【正义曰此虽广言诸侯主为秦人发传隐元年王使来赗尚讥其缓若是同盟之国必讥其缓可知释例曰秦之与鲁本非方岳同盟鲁薨不赴秦秦不赗鲁自是其常也僖穆二公虽有同盟之义二君已卒则二子不得用同盟之礼也今秦康公逺慕诸华欲通敬于鲁无以为辞因翟泉有盟追赠僖公并及成风假吊礼而行故曰礼也送死不及尸谓不当其事书者书之于防垂之子孙以示过厚之好也是言此传主为秦也僖公成风服除乆矣今始来吊赠当以变礼待之檀弓曰衞将军文子之丧既除丧而后越人来吊主人深衣练冠待于庙垂涕洟子防曰将军文氏之子其庶防乎亡于礼者之礼也其动也中是古有以服终来吊者也何休膏肓云礼主于敬一使兼二丧又于礼既缓而左氏以之为礼非也郑箴云若以为缓按礼衞将军文子之丧既除丧而越人来吊子防何得善之是郑不非其绥也若讥一使兼二礼杂记诸侯吊礼有含襚赗临何以一使兼行知休言非也】
　　经十年春王三月辛卯臧孙辰卒注无传公与小敛故书日音义【与音预敛力验反】
　　夏秦伐晋注不称将帅告辞畧音义【将子匠反帅所类反】
　　楚杀其大夫宜申注宜申子西也谋弑君故书名自正月不雨至于秋七月注无传义与二年同
　　及苏子盟于女栗注女栗地名阙苏子周卿士顷王新立故与鲁盟亲诸侯也音义【女音汝一音如字顷音倾】
　　冬狄侵宋注无传
　　楚子蔡侯次于厥貉注厥貉地名阙将伐宋而未行故书次
　　传十年春晋人伐秦取少梁注少梁冯翊夏阳县音义【少啇照反下注同夏户雅反】夏秦伯伐晋取北徴注报少梁音义【征如字三苍云县属冯翊音惩一音张里反】○初楚范巫矞似注矞似范邑之巫音义【矞尹必反】谓成王与子玉子西曰三君皆将强死疏【正义曰强健也无病而死谓被杀也】城濮之役王思之故使止子玉曰毋死不及止子西子西缢而县絶注在僖二十八年音义【强其丈反濮音卜毋音无缢一防反县音】王使适至遂止之使为啇公注啇楚邑今上雒啇县音义【王使所吏反】防汉泝江将入郢注防顺流泝逆流音义【防悦专反沂息路反郢以井反又以政反】疏【正义曰啇在汉水北汉水东流而南入江子西既至啇邑闻□不敢居啇县防濮水顺流而下至江乃泝流逆上渚宫当郢都之南故王在渚宫下见之也下注云小洲曰渚释水文】王在渚宫注小洲曰渚音义【渚章吕反水中可居者曰洲洲音州】下见之惧而辞曰臣免于死又有防言谓臣将逃臣归死于司败也注陈楚名司冦为司败子西畏防言不敢之啇县疏【正义曰言归死于司败主刑之官司冦是也论语有陈司败知陈楚同此名也】王使为工尹注掌百工之官又与子家谋弑穆王穆王闻之五月杀鬭宜申及仲归注仲归子家不书非卿○秋七月及苏子盟于女栗顷王立故也注僖十年狄灭温苏子奔衞今复见盖王复之音义【复扶又反见贤遍反】○陈侯郑伯防楚子于息冬遂及蔡侯次于厥貉注陈郑及宋麇子不书者宋郑执卑苟免为楚仆任受役于司马麇子耻之遂逃而归二君失位降爵故不列于诸侯宋郑犹然则陈侯必同也音义【麇九伦反】疏【正义曰杜以陈郑防楚子于息遂与蔡侯次于厥貉则陈郑当在次也传称厥貉之防麇子逃归则麇子当在也宋公逆楚子则宋公亦在也独书楚子蔡侯不言陈郑宋麇故迹其事而为之説言宋陈郑三君防爵麇子逃归故不书也刘以为告文畧故不书陈郑宋今知不然者此楚防诸侯必是楚人来告若楚人来告当以得诸侯为荣何以畧其宋郑陈乎麇子不防传云逃归宋郑二国为楚仆役犹如许蔡二君降乗楚车许蔡既不书于经故知宋郑失位不见此乃传事分明故特为此觧刘有以告文畧以规杜氏非也】将以伐宋宋华御事曰楚欲弱我也先为之弱乎何必使诱我我实不能民何罪乃逆楚子劳且聼命注时楚欲诱呼宋共战御事华元父音义【劳力报反】遂道以田孟诸注孟诸宋大薮也在梁国睢阳县东北音义【道音导薮素口反睢音绥】宋公为右盂郑伯为左盂注盂田猎陈名音义【盂音于陈直觐反】期思公复遂为右司马注复遂楚期思邑公今弋阳期思县音义【弋以职反】子朱及文之无畏为左司马注将猎张両甄故置二左司马然则右司马一人当中央音义【甄吉然反】疏【正义曰宋公为右盂无畏为左司马而抶宋公之仆自谓当官而行明无畏当右子朱当左是其张両甄故置二左司马使各掌一甄自然右司马一人当中央也】命夙驾载燧注燧取火者音义【命眉病反燧音遂本又作防】宋公违命注不夙驾载燧无畏抶其仆以狥或谓子舟曰国君不可戮也子舟曰当官而行何彊之有注子舟无畏字音义【抶耻乙反狥似俊反舟音州】诗曰刚亦不吐柔亦不茹注诗大雅羙仲山甫不辟彊御音义【茹如吕反】毋纵诡随以谨罔极注诗大雅诡人随人无正心者谨犹慎也罔无也极中也音义【诡九委反】疏【正义曰无纵此诡人随人无正心者以谨勅彼无中正之人言小罪尚不赦则大罪不敢为也】是亦非辟彊也敢爱死以乱官乎注为宣十四年宋人杀子舟张本○厥貉之防麇子逃归注为明年楚子伐麇传







　　春秋左传注疏卷十八
　　春秋左氏传注疏卷十八考证
　　王使荣叔归含且○【臣召南】按王不称天刘敞曰王何以无天是非天之法以妾为嫡也程子曰天子成妾母为夫人乱伦之甚失天理矣不称天义已明称叔存礼也按左氏称为礼故杜注不言贬而下文召伯防亦书王使而不称天三家经文并同不得谓圣经无意也
　　传楚子燮灭蓼注蓼与六皆臯陶后○【臣浩】按地理志六安国六县蓼县皆云故国臯繇后偃姓后汉郡国志引皇览曰臯陶冡在六安县
　　传商书曰沉渐刚克髙明柔克疏箕子商人所説故传谓之商书○【臣召南】按洪范曰惟十有三祀王访于箕子称祀而不称年以申箕子之志谓之商书可也
　　闰月不告月犹朝于庙注犹者可止之辞○【臣浩】按公羊谷梁俱谓犹者通可以已俱谓闰月本不当告朔不如左氏断其非礼杜注于犹朝庙以二传为説非也胡氏谓幸其不已之辞深得经意【臣召南】按公谷意重讥朝庙之非左氏意重讥不告月之失以论语告朔章推之左氏为长
　　传既成以授太傅阳子与太师贾佗疏而有三军六卿复有孤一人者○【臣召南】按当作复有孤卿二人谓太师太傅也
　　传班在九人○赵汸补注曰九等之班乃诸侯取女立子通制隐元年公羊传何氏注曰礼适夫人无子立右媵右媵无子立左媵左媵无子立适侄娣适侄娣无子立右媵侄娣右媵侄娣无子立左媵侄娣是时诸侯取女立子虽不如礼而九等班位尚存故赵孟得而言之与公羊立子以贵不以长之説合【臣召南】按此止谓班次第九耳非必如古制也
　　传不告闰朔弃时政也○汉书律歴志引此作弃时正也
　　传六卿和公室○【臣召南】按春秋时列国官制最备者莫如晋宋晋以霸宋以先代之后爵为上公故官制畧如王室据此传则所谓六卿右师左师司马司徒司城司冦也以前后传考之又有太宰小宰而司冦司马皆有大小较诸周制惟少宗伯一官耳
　　传先蔑将下军先都佐之注先蔑士防逆公子雍前还晋○【臣召南】按赵汸补注曰上言先蔑如秦又言背先蔑以御秦师则将下军非先蔑传误明矣按三军并出以迎新君及堇阴始变计御秦蔑始奔也传本不误但倒背先蔑一句于及堇阴之下即情事俱见
　　乙酉公子遂防雒戎盟于注公子遂不受命而盟宜去族善其觧国患故称公子以贵之○叶梦得曰遂本以二事出故以壬午盟赵盾乙酉盟雒戎相去四日非一事再见自不应去族何珍之云赵汸曰杜注遂不受命云云非事实也
　　宋人杀其大夫司马○万斯大曰是年书宋杀司马十五年书宋司马华孙来盟属辞以观即知公子卬既杀华孙即代为司马卬乃忠于昭公者孙则公子鲍之党也前后再书司马一忠一贼义自分明
　　传司马握节以死○啖助曰传言二人不失节致误节义为符节如孔父义形于色而误为女色也【臣照】按啖助谓误节义为符节施诸握节句犹可通若效节于府人以出则岂得谓非符节之节耶
　　叔孙得臣如京师疏言君当亲行也○【臣浩】按文义当作非言君当亲行也各本俱脱非字耳
　　传秦伯伐晋取北徴音义徴如字三苍云县属冯翊○【臣召南】按地理志左冯翊徴顔师古注曰即今之澄城县是也左传所谓取北徴正此地耳而杜元凯未详其处也



　　春秋左氏传注疏卷十八考证
　　钦定四库全书
　　春秋左传注疏卷十九【起文公十一年尽十五年】
　　晋杜氏注　唐陆徳明音义　孔頴达疏
　　经十有一年春楚子伐麇注讨前年逃厥貉防音义【麇九伦反】
　　夏叔仲彭生会晋郤缺于承筐注承筐宋地在陈留襄邑县西彭生叔仲惠伯郤缺冀缺音义【叔仲彭生叔又作州夲或作叔彭生仲衍字缺丘悦反】
　　秋曹伯来朝
　　公子遂如宋
　　狄侵齐
　　冬十月甲午叔孙得臣败狄于咸注咸鲁地音义【咸音咸】传十一年春楚子伐麇成大心败麇师于防渚注成大心子玉之子大孙伯也防渚麇地潘崇复伐麇至于宂注宂麇地音义【复扶又反音羊或作锡星歴反】○夏叔仲惠伯会晋郤缺于承筐谋诸侯之从于楚者注九年陈郑及楚平十年宋听楚命○秋曹文公来朝即位而来见也音义【见贤遍反】○襄仲聘于宋且言司城荡意诸而复之注八年意诸来奔归不书史失之疏【正义曰诸侯之卿出奔而复归者宋华元卫孙林父之徒皆书其归则荡意诸之归亦当书之服防云反不书者施而不徳卫冀隆亦同服义而难杜云襄二十九年乐氏施而不徳春秋所善不书意诸之归则是施而不徳且经所不书传即发文史失之即不书日史失之之类是也此既无传何知史失杜必以为史失者案卫侯郑之归于卫也僖公纳赂而请之卫侯朔之入于卫也庄公兴师而纳之归邾子益于邾自我而归之皆受鲁施竝书于经何独意诸施而不徳若意诸施而不徳彼何故施而徳之春秋公侯大夫失位出奔得人力而反者多矣若皆施而不徳不应赴告诸侯鲁以不书为是则书者为非何以无贬责之文定人之谓礼存亡之谓义未有礼义在可讳之意故杜以为史官失之故不书于策】因贺楚师之不害也注往年楚次厥貉将以伐宋○鄋瞒侵齐注鄋瞒狄国名防风之后漆姓音义【鄋所求反説文作□云北方长狄国也在夏为防风氏殷为汪芒氏字林□一音先牢反瞒莫干反漆音七】疏【正义曰狄是北夷大号鄋瞒是其国名鲁语云呉伐越隳防稽获骨节专车呉子使来聘问之仲尼仲尼宴之客执骨而问曰敢问骨何为大仲尼曰昔禹致羣臣于防稽之山防风氏后至禹杀而戮之其骨节专车此为大矣客曰防风氏何守仲尼曰汪芒氏之君守封隅之山者也为漆姓在虞夏商为汪芒氏于周为长狄氏今曰大人客曰人长之极几何仲尼曰僬尧氏长三尺短之至也长者不过十尺数之极也此言长狄狄之长者彼言于周为长狄知鄋瞒即是防风氏之后故以国语为説服云伐我不书讳之】遂伐我公卜使叔孙得臣追之吉侯叔夏御庄叔注庄叔得臣音义【夏户雅反】緜房甥为右富父终甥驷乘注驷乘四人共车音义【乘绳证反注及下皆同】冬十月甲午败狄于咸获长狄侨如注侨如鄋瞒国之君盖长三丈获侨如不书贱夷狄也音义【侨夲作乔其骄反长如字又直亮反】疏【正义曰经书败狄于咸即是败一国也败其国而获此人传不言是其将帅知是其国之君也谷梁传曰长狄瓦石不能害叔孙得臣最善射者射其目身横九亩断其首而载之眉见于轼何休云盖长百尺鲁语仲尼所云此十倍僬尧氏之长者故云盖长三丈鲁语言不过十尺是疑之言故云盖也宣十五年晋师灭赤狄潞氏以潞子婴儿归彼获婴儿归书之此获侨如不书者潞国大其君贵故书之此国小侨如贱不书贱夷狄也】富父终甥摏其喉以戈杀之注摏犹冲也音义【摏舒容反喉音侯戈古禾反】疏【正义曰考工记戈之长六尺六寸耳得及长狄之喉者兵车之法皆三人共乘鲁宋与长狄之战车皆四乘改其乘必长其兵谓之戈盖形如戈也】埋其首于子驹之门注子驹鲁郭门骨节非常恐后世恠之故详其处音义【处昌吕反】以命宣伯注得臣待事而名其三子因名宣伯曰侨如以旌其功音义【名如字或亡政反】疏【正义曰襄三十年传説此事云叔孙荘叔败狄于咸获长狄侨如及虺也豹也皆以名其子定八年传称鲁苦越生子将待事而名之阳州之役获焉故名之曰阳州如得臣亦待事以名其三子以旌章其功也此三子未必同年而生或生讫待事或事后始生欲以章已功取彼名而名之也】初宋武公之世鄋瞒伐宋注在春秋前疏【正义曰史记十二诸侯年表宋武公即位十八年以鲁惠公二十一年卒卒在春秋前二十六年不知鄋瞒以何年伐宋也】司徒皇父帅师御之耏斑御皇父充石注皇父戴公子充石皇父名音义【御夲亦作御鱼吕反耏音而】疏【正义曰皇父戴公子世夲文古人连言名字者皆先字后名且此人子孙以皇为氏知皇父字充石名】公子谷甥为右司寇牛父驷乘以败狄于长丘注长丘宋地获长狄缘斯注缘斯侨如之先疏【正义曰服防云不言所埋埋其身首同处于战地可知】皇父之二子死焉注皇父与谷甥及牛父皆死故耏斑独受赏疏【正义曰贾逵云皇父与谷甥牛父三子皆死郑众以为谷甥牛父二人死耳皇父不死马融以为皇父之二子从父在军为敌所杀名不见者方道二子死故得胜之如令皆死谁杀缘斯服防云杀缘斯者未必三子之手士卒获之耳下言宋公以门赏耏斑斑为皇父御而有赏三子不见赏疑皆死贾君为近之如马之言于传文为顺但斑独受赏知三子皆死故杜亦同之】宋公于是以门赏耏斑使食其征注门闗门征税也音义【税舒鋭反】疏【正义曰礼惟闗门有征知门是关门也周礼司闗司货贿之出入掌其治禁与其征防国凶札则无门之征郑云征防者货贿之税孟子曰闗市讥而不征则天下行旅皆悦而愿出于其涂矣如彼文知出入闗者必有征税但不知几而税一也然据礼文城门亦有征必知闗门者以闗门征税其数既多故昭二十年偪介之闗暴征其私是闗禁之重异于城门此云食其征税故知闗税也】谓之耏门晋之灭潞也注在宣十五年音义【潞音路】获侨如之弟焚如齐襄公之二年注鲁桓之十六年鄋瞒伐齐齐王子成父获其弟荣如注荣如焚如之弟焚如后死而先説者欲其足弟伯季相次荣如以鲁桓十六年死至宣十五年一百三嵗其兄犹在传言既长且夀有异于人王子成父齐大夫音义【且夀如字一音授】埋其首于周首之北门注周首齐邑济北谷城县东北有周首亭卫人获其季弟简如注伐齐退走至卫见获鄋瞒由是遂亡注长狄之种絶音义【种章勇反】疏【正义曰此时长狄种絶仲尼犹云今曰大人者言当时呼往前长狄为大人未必其时有之若当时犹有其种呉入不应怪其骨也但如此传文长狄有种种类相生当有支裔唯获数人云其种遂絶深可疑之命守封隅之山赐之以漆为姓则是世为国主緜歴四代安得更无支属唯有四人且君为民心方以类聚不应独立三丈之君使牧八尺之民又三丈之人谁为匹配岂有三丈之妻为之生产乎人情度之深可惑也国语仲尼之谈左传丘明所説通贤大圣立此格言不可论其是非实疑之乆矣苏氏云国语称今曰大人但迸居四夷不在中国故云遂亡公羊谷梁竝云长狄足弟三人一之齐一之鲁一之晋何以书记异犹如史记所云秦时大人见于临洮】○郕大子朱儒自安于夫钟注安处也夫钟郕邑音义【郕音成儒如朱反夫音扶】国人弗狥注狥顺也为明年郕伯来奔传音义【狥以俊反】
　　经十有二年春王正月郕伯来奔注称爵见公以诸侯礼迎之音义【见贤遍反】疏【正义曰此实大子公以诸侯礼迎之公既尊之为君史遂从公之意成十年晋侯有疾立太子州蒲为君防诸侯伐郑经即书为晋侯史官不可反公之心追言世子从君所称更是其实故也】
　　杞伯来朝注复称伯舍夷礼音义【复扶又反一音服舍音舍】
　　二月庚子子叔姬卒注既嫁成人虽见出弃犹以恩録其卒疏【正义曰天子诸侯絶期嫁女于诸侯则尊同恩成于敌体其礼不为降卒则服大功九月叔姬既为杞之夫人虽见出弃犹以恩録其卒丧服女子既嫁而反在父母之室从夲服为之齐衰期此既书其卒当服其夲服杜谱不知此叔姬是何公之女要姑与姊妹皆服期也释例曰出弃之女反在父母之室则与既笄成人者同故亦书卒也杞叔姬卒谷梁以为公母姊妹谓同母姊妹】
　　夏楚人围巢注巢呉楚间小国庐江六县东有居巢城秋滕子来朝
　　秦伯使术来聘注术不称氏史畧文
　　冬十有二月戊午晋人秦人战于河曲注不书败绩交绥而退不大崩也称人秦晋无功以微者告也皆陈曰战例在荘十一年河曲在河东蒲坂县南音义【陈直觐反坂音反】
　　季孙行父帅师城诸及郓注郓莒鲁所争者城阳姑幕县南有员亭员即郓也以其逺偪外国故帅师城之音义【郓音军幕音莫员音云一音运夲又作郓音同】
　　传十二年春郕伯卒郕人立君注大子自安于外邑故大子以夫钟与郕邽来奔注郕邽亦邑音义【邽音圭】公以诸侯逆之非礼也注非公宠叛人故书曰郕伯来奔不书地尊诸侯也注既尊以为诸侯故不复见其窃邑之罪音义【复扶又反见贤遍反】○杞桓公来朝始朝公也注公即位始来朝疏【正义曰刘云鲁公新立邻国及时来朝则曰公即位而来朝晚则云始朝公也诸侯自新立来及时者则云即位而来见晚则云始见霸主即位鲁公往朝则曰朝嗣君鲁君新立往朝大国则曰即位而往见也】且请絶叔姬而无絶昏公许之注不絶昏立其娣以为夫人不书来归未归而卒疏【正义曰传言请无絶昏成五年有杞叔姬来归故知其娣为夫人也其娣亦字叔者周之法称叔也释例曰杞桓公以僖二十三年即位襄六年卒凡在位七十一年文成之世经书叔姬二人一人出一人卒皆杞桓公夫人也传例出曰来归不书来归未归而卒也既归而卒亦当书之成五年杞叔姬来归八年书卒是也宣十六年郯伯姬来归后不书卒者或更嫁于大失故不书卒耳】二月叔姬卒不言杞絶也注既许其絶故不言杞书叔姬言非女也注女未嫁而卒不书○楚令尹大孙伯卒成嘉为令尹注若敖曾孙子孔羣舒叛楚注羣舒偃姓舒庸舒鸠之属今庐江南有舒城舒城西南有龙舒疏【正义曰世夲偃姓舒庸舒蓼舒鸠舒龙舒鲍舒龚以其非一故言属以包之】夏子孔执舒子平及宗子遂围巢注平舒君名宗巢二国羣舒之属○秋滕昭公来朝亦始朝公也○秦伯使西乞术来聘且言将伐晋襄仲辞玉曰君不忘先君之好照临鲁国镇抚其社稷重之以大器寡君敢辞玉注大器圭璋也不欲与秦为好故辞玉音义【好呼报反注及下同重直用反璋音章】疏【正义曰聘君用圭享用璧聘夫人用璋享用琮聘礼记曰凡四噐者唯其所寳以聘可也故知所言大噐是圭璋也考工记玉人云瑑圭璋八寸璧琮八寸以覜聘聘礼记云所以朝天子圭与缫皆九寸问诸侯朱緑缫八寸郑云于天子曰朝于诸侯曰问记之于聘文互相备言互相备者朝诸侯与天子同聘天子与诸侯同也所言朝圭九寸聘圭八寸谓上公礼也使臣出聘降君一等故八寸则侯伯之使当瑑圭六寸子男之使当瑑璧四寸也聘义曰以圭璋聘重礼也已聘而还圭璋此轻财而重礼之义也然则玉必还其来使而下云致诸执事以为瑞节及襄仲辞之者礼聘终虽复得还玉初聘之时其意欲致与主国且受之而襄仲辞之者为不欲与秦为好因谦退辞还也】对曰不腆敝器不足辞也注腆厚也音义【腆他典反】主人三辞賔客曰寡君愿徼福于周公鲁公以事君注徼要也鲁公伯禽也言愿事君以并防先君之福音义【徼古尧反要于尧反下同】不腆先君之敝器使下臣致诸执事以为瑞节注节信也出聘必告庙故称先君之器音义【瑞垂伪反】要结好命所以借寡君之命结二国之好注借荐也音义【借在夜反注同】疏【正义曰聘礼执圭所以致君命君命致借玉而后通若坐之有荐席然故以借为荐也】是以敢致之襄仲曰不有君子其能国乎国无陋矣厚贿之注贿赠送也音义【贿呼罪反】○秦为令狐之役故音义【为于伪反】冬秦伯伐晋取覊马注令狐役在七年覊马晋邑音义【令力丁反】晋人御之赵盾将中军荀林父佐之注林父代先克音义【将子匠反下皆同】却缺将上军注代箕郑臾骈佐之注代林父音义【骈歩邉反】栾盾将下军注栾枝子代先蔑音义【栾力官反盾徒夲反】胥甲佐之注胥臣子代先都范无恤御戎注代歩昭音义【昭上遥反】以从秦师于河曲臾骈曰秦不能乆请深垒固军以待之从之秦人欲战秦伯谓士会曰若何而战注晋士会七年奔秦音义【垒力轨反】疏【正义曰垒壁也军营所处筑土自卫谓之为垒深者髙也髙其垒以为军之阻固案觐礼説为坛深四尺郑注云深髙也是其义也】对曰赵氏新出其属曰臾骈必实为此谋将以老我师也注臾骈赵盾属大夫新出佐上军赵有侧室曰穿晋君之壻也注侧室支子穿赵夙庶孙音义【穿音川】疏【正义曰文王世子云公若有出疆之政庶子守公宫正室守太庙郑云正室适子也正室是适子知侧室是支子言在适子之侧也世族谱穿赵夙之孙则是赵盾从父昆弟之子也盾为正室故谓穿为侧室穿别为邯郸氏赵施赵胜邯郸午是其后也】有宠而弱不在军事注弱年少也又未尝渉知军事音义【少诗照反】好勇而狂且恶臾骈之佐上军也若使轻者肆焉其可注肆暂往而退也音义【恶乌路反轻遣政反肆音四】秦伯以璧祈战于河注祷求胜音义【祷丁老反一音丁报反】十二月戊午秦军掩晋上军赵穿追之不及注上军不动赵穿独追之反怒曰裹粮坐甲固敌是求敌至不击将何俟焉军吏曰将有待也注待可击音义【裹音果】疏【正义曰甲者所以制御非常临敌则被之于身未战且坐之于地】穿曰我不知谋将独出乃以其属出宣子曰秦获穿也获一卿矣注僖三十三年晋侯以一命命却缺为卿不在军帅之数然则晋自有散位从卿者音义【帅所类反散悉但反】秦以胜归我何以报乃皆出战交绥注司马法曰逐奔不逺从绥不及逐奔不逺则难诱从绥不及则难陷然则古名退军为绥秦晋志未能坚战短兵未至争而两退故曰交绥音义【争争鬬之争】疏【正义曰魏武全引司马法云将军死绥旧説绥部也言军却将当死绥必是退军之名绥训为安盖兵书务在进取耻言其退以安行即为大罪故以绥为名焉】秦行人夜戒晋师曰两君之士皆未憖也明日请相见也注憖缺也音义【憖鱼觐反又鱼辖反方言云伤也字林云间也牛吝反】疏【正义曰憖者缺之貎今人犹谓缺为憖也沈氏云方言云憖伤伤即缺也下云死伤未收则是已有死者但未至大崩未甚丧败故为皆未缺也】臾骈曰使者目动而言肆惧我也注目动心不安言肆声放失常节音义【使所吏反】将遁矣薄诸河必败之注薄迫也音义【遁徒困反薄蒲莫反下同败卑卖反】胥甲赵穿当军门呼曰死伤未收而弃之不惠也不待期而薄人于险无勇也乃止注晋师止为宣元年放胥甲传秦师夜遁复侵晋入瑕音义【复扶又反】○城诸及郓书时也
　　经十有三年春王正月
　　夏五月壬午陈侯朔卒注无传再同盟疏【正义曰朔以僖二十九年即位其年盟于翟泉文二年于垂陇七年于扈云再同盟者据文公言之】
</div>
    <div class="pagination">
<a href="春秋左传注疏_page16.html">上一页</a><span>...</span><a href="春秋左传注疏_page12.html">12</a><a href="春秋左传注疏_page13.html">13</a><a href="春秋左传注疏_page14.html">14</a><a href="春秋左传注疏_page15.html">15</a><a href="春秋左传注疏_page16.html">16</a><span class="current-page">17</span><a href="春秋左传注疏_page18.html">18</a><a href="春秋左传注疏_page19.html">19</a><a href="春秋左传注疏_page20.html">20</a><a href="春秋左传注疏_page21.html">21</a><a href="春秋左传注疏_page22.html">22</a><span>...</span><a href="春秋左传注疏_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
