<!DOCTYPE html>
<html>
<head>
    <meta charset="UTF-8">
    <title>高氏春秋集注 - 第 40 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>高氏春秋集注 - 第 40 页/共 40 页</h1>
    <div class="content">　　公既归邾子益于邾故齐人归讙及阐前书取逆辞也此书归顺辞也去逆效顺息争休兵齐无取地之罪鲁无失地之辱斯可谓善变矣然不云归我者公既归邾故齐亦归讙阐非以爲惠也上既书取则知此必归鲁故亦不书来
　　九年春王二月葬僖公
　　三月而葬简也史记悼公卒子隠公乞立七月隠公弟遂弑隠自立是爲僖公然则僖立不正而春秋于葬不少贬者见世乱如僖尚且得葬则诸侯无不葬者矣
　　宋皇瑗帅师取郑师于雍邱
　　取易辞也师而易取则郑病矣郑罕达之属有许瑕者求邑而无以与之遂越境而围其邑斯用师爲利而不以义自取丧师之祸故书取以恶郑也春秋以是爲帅师之戒
　　夏楚人伐陈
　　秋宋公伐郑
　　报雍邱也称爵称伐以恶郑也
　　冬十月
　　一时无事书首月存天道王法也
　　十年春王二月邾子益来奔
　　呉恃归益之功而恣爲不道而益亦不能嗣守先业上下乖离国人不君呉人讨而囚之乃使其大夫奉其太子华以爲政故称名以絶之且先爲鲁所获而又来奔其不知耻甚矣
　　公会呉伐齐
　　呉欲求覇怒齐不服故伐之公会强呉伐亲邻之国是助呉爲虐而致齐之乱也是时中国无主之甚盖自是春不书王矣
　　三月戊戌齐侯阳生卒
　　八年齐侯请呉师伐鲁既而取鲁之赂而辞呉呉子怒反与鲁伐齐齐人弑悼公赴于师呉人乃退夫悼公之立非齐人之志非众大夫之谋特陈乞诈其国人诬其大夫而刧立之虽杀孺子诛鲍牧大夫国人犹莫之肯君故因兵难而弑之齐人共立其子壬是爲简公
　　夏宋人伐郑
　　去年春取郑师而秋又伐之今虽复有辞于伐而圣人恶其渎兵不已故贬而人之
　　晋赵鞅帅师侵齐
　　齐率诸侯以贰晋可以讨矣然赵鞅加兵于有防之国虽讨得其罪圣人弗予也故书侵以讥之异乎士匄矣
　　五月公至自伐齐
　　齐与鲁接境而公会强呉伐之致齐侯之遇弑今既闻其防则遂班师可也其所以乆而归者公之进退制在呉故也
　　葬齐悼公
　　不及五月而葬简也以公会呉伐齐故齐弑君以説公虽不废丧纪往会其葬不足以赎其过故承上文言之且着其臣子私諡之罪
　　卫公孟彄自齐归于卫
　　公孟彄以蒯瞆之党见逐晋纳蒯瞆齐助出公而反纳彄则知逐非其罪矣始彄奔郑自郑奔齐至是遂假齐之力以归焉
　　薛伯夷卒
　　不书曰史阙文
　　秋葬薛惠公
　　冬楚公子结帅师伐陈
　　陈即呉不服楚故再伐之
　　呉救陈
　　此与狄救齐同义所以罪中国诸侯也盖陈背中国而即楚又背楚而即呉故致楚师来伐则呉之救之非真能行义也故不称师亦不称子直曰呉而已
　　十有一年春齐国书帅师伐我
　　夏陈袁颇出奔郑【案经文公羊作袁颇左氏谷梁作辕颇此从公羊】
　　袁颇爲陈司徒取于民无制国人怨而逐之故以自奔爲文
　　五月公会呉伐齐
　　会者外爲主呉刧之也公非得已也
　　甲戌齐国书帅师及呉战于艾陵齐师败绩获齐国书公因齐国书之见伐乃再防呉伐齐而战于艾陵不书公者没公乃所以贬公也且书及呉我师战于艾陵不可也书及公呉战于艾陵不可也先言公会呉伐齐继书及呉战则公预其贬可知矣公与强呉伐中国不可与强呉同贬又不可以大夫敌公故微其辞而独出公也其书及书获则罪国书也与宋华元同然华元生获而国书死获故公使太史固归国子之元也国书复系以国者与宋华元皆以国事见获也
　　秋七月辛酉滕子虞母卒
　　滕隐公立七年
　　冬十有一月葬滕隐公
　　因鲁往会而着其臣子私諡之罪
　　卫世叔齐出奔
　　孔文子以齐淫而欲攻之故齐出奔宋春秋书内外大夫出奔者凡五十有八盖君之股肱治乱所寄故重以书之然春秋之末何其出奔之多也是时政在大夫各欲自专故始则相猜相忌终乃相攻相逐也
　　十有二年春用田赋
　　讥重敛也田者井田也赋者财赋也宣公奢泰始什二而税至于哀公则又甚焉既什二而税其田又什二而饮其财故书曰用田赋言用田以爲财赋之率也民到于今受其患
　　夏五月甲辰孟子卒
　　此昭公之嫡夫人呉女也记曰夫人之不命于天子自鲁昭公始昭公欲结好彊呉以去三家之权因娶于呉以呉同姓不敢请命于天子而谓之呉孟子当是时大臣不能匡救国人不以爲非而昭公乃知避其名不敢请命于天子是犹能改过也故孔子以爲知礼而春秋亦因其实而书之曰孟子卒而已孟子于哀公爲祖妣不夫人不薨不葬不祔庙着哀公之忍也观季氏于昭公之葬尚欲沟而絶之况其所娶同姓之女乎故春秋但书孟子卒而鲁国臣子之罪可见矣虽周道亲亲百世而婚姻不通而昭公既已尸其过矣爲之子孙者岂忍絶之哉然则如之何曰仿诸仲子别考宫焉庶乎其可也
　　公会呉于槖臯
　　寻鄫之防
　　秋公会卫侯宋皇瑗于郧
　　此爲呉故也按会卫宋于郧者不与公之会所以外呉于中国也亦所以存内也
　　宋向巢帅师伐郑
　　宋平元之族自萧奔郑郑人爲之城嵒以处之于是向巢伐郑而围嵒
　　冬十有二月螽
　　建亥之月不宜有螽此着鲁厯不得其正也
　　十有三年春郑罕达帅师取宋师于嵒
　　宋师之在嵒也不设备郑罕达因宋师之不戒而取之亦以报九年雍邱之役也二国覆师以相偿报恶孰甚焉然则出师而不设备者皆弃师之道故春秋着之爲伐国者之戒
　　夏许男成卒
　　许元公立二十二年其子结立是爲悼公
　　公会晋侯及呉子于黄池
　　黄池之会书公会晋侯及呉子者主在呉子也黄池之会不主晋侯而主呉子者晋侯不能主诸侯故也呉自柏举之战势横中国诸侯大小震栗皆宗于呉晋侯不见者二十四年此不能主诸侯可知也元年书齐侯卫侯伐晋见霸统之絶已受诸侯之伐故黄池之会呉子主焉不言公会呉子晋侯者不与呉之主中国也不与呉之主中国者存中国也故以晋侯及呉子爲文称呉之爵所以见中国之衰书晋之及所以抑强呉之横春秋谨严其义甚微故首止先及而后会所以尊王世子黄池先会而后乃及所以外呉子也按呉自定四年入郢哀六年伐陈夏叔还会呉于柤七年公会于鄫八年伐我十年公会伐齐十一年公又防伐齐十三年公会于槖臯皆曰呉以狄之此称子者复与其爵也夫呉乃泰伯之后与周同姓虽用夷礼而数爲中国伐楚所以伸中国而攘楚者其功甚多此宜春秋之所予而春秋与楚同贬者以其狂僭大号扰乱中国与楚同也夫天无二日民无二王楚以蛮夷而僭称王罪不容诛幸齐桓晋文相继抑之是时齐桓晋文虽主夏盟而以中国诸侯之故犹知有周王在焉今呉乃爲黄池之会以主盟中国是二王也将置周王于何地耶圣人自十年呉伐齐之后春不书王以见天下之无王此春秋之所以作也
　　楚公子申帅师伐陈
　　楚畏呉之强无如之何故乘呉子出会而伐陈也
　　于越入呉
　　呉方爲黄池之会争权上国而于越又乘其无备而入之自是呉不复振而越亦僭号称王遂入于中国而天下沦胥不复知有周室矣原周之衰自幽厉失道王纲紊乱而礼乐征伐犹出于天子诸侯畏周之威不敢肆也及平王东迁王室不竞诸侯国自爲政周道凌夷等于列国迨隐之世习之成俗而楚遂僭窃王号无所忌惮然而文武成康之徳犹在民未忘周也故齐桓晋文相继而起莫不秉大义以攘夷狄而尊王室其盟会征伐必以王命爲首诸侯顺之者存逆之者亡世虽无王而法犹立故春秋推王法以絶之以天下犹知有周也及定哀以来齐晋既衰政出于大夫呉楚横行于中国以势力相吞灭自于越入呉之后呉楚又衰夷狄愈横礼义无可复施政刑无所复加诸侯习于凶乱不可告语靡然入于战国不复知有周而皆自称王矣故春秋因西狩获麟而止焉冬田曰狩而周之正月二月皆冬也明年止书春西狩获麟而不具夏秋冬则秋会于黄池之歳乃春秋之所终也故何休曰获麟于春而言狩者去周之正而行夏之时也
　　秋公至自会
　　呉主会故书至以危之
　　晋魏曼多帅师侵卫
　　蒯瞆在戚今有十二年矣晋人不能以此致讨于卫以范中行故而数兴师故书侵以罪之公羊作晋魏多与仲孙忌同义
　　葬许元公
　　因鲁往会而着其臣子私諡之罪
　　九月螽
　　周之九月夏之七月也其爲农灾又非冬十有二月之比也
　　冬十有一月有星孛于东方
　　不言宿名者董仲舒刘向以爲不加宿也文十四年有星孛于北斗昭十七年有星孛于大辰皆言所次而此独不言则不加宿可知也盖着人事所召自是周家业业坠地矣
　　盗杀陈夏区夫
　　夏区夫徴舒之后也徴舒弑君楚子杀之而陈人犹使世执国政故春秋因其爲盗所杀而书之与华孙同意凡书盗者以人皆可得而执之也盗杀蔡侯申盗杀陈夏区夫当春秋之季世变之甚至于盗兴而专杀国君卿大夫则乱已极矣
　　十有二月螽
　　去嵗十有二月螽今年九月螽十二月又螽则爲灾甚矣而明年春乃获麟岂不怪哉
　　十有四年春西狩获麟
　　麟者和气之所致治世之应也曰见曰来乃爲瑞尔因狩而猎得之则混于禽兽之中同爲虞人之所驱斯麟之出不遇时矣曰获云者悼之辞也孔子卒于获麟之后二嵗则是时孔子巳老故感以作春秋而絶笔于此一句也以因感而作故因以此终焉然而麟使不获圣人岂遂无意于天下后世乎黄池之会乃圣人作春秋之所终也何以知黄池之会乃春秋之所终前此犹可言也后此则不可言也夫惟不可言此春秋之所以终也何者天子失政自东迁始前此犹可言黄池之会晋鲁在焉后此不可言者诸侯泯泯制在强国无复知有周室矣圣人爲是作春秋深有望于天下后世苟有王者作能举吾春秋之法以拯天下之民此春秋之所终而孟子深得仲尼作经之防故以王道游于诸侯而终不入于秦楚呉越也

　　春秋集注卷四十
</div>
    <div class="pagination">
<a href="高氏春秋集注_page39.html">上一页</a><span>...</span><a href="高氏春秋集注_page35.html">35</a><a href="高氏春秋集注_page36.html">36</a><a href="高氏春秋集注_page37.html">37</a><a href="高氏春秋集注_page38.html">38</a><a href="高氏春秋集注_page39.html">39</a><span class="current-page">40</span>
    </div>
    <div class="pagination"><a href="index.html">返回目录</a></div>
</body>
</html>
