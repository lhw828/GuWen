<!DOCTYPE html>
<html>
<head>
    <meta charset="UTF-8">
    <title>春秋大事表 - 第 93 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋大事表 - 第 93 页/共 102 页</h1>
    <div class="content">







<经部,春秋类,春秋大事表,卷五十>






　　案晋懐嬴鲁施孝伯女俱系失节妇人而非其罪且其人亦颇明了见事机识道理然无可褒如后世蔡文姬一流息妫委身事仇更下一等然自入楚以后未闻失检即有子元处王宫事而不着其淫通事迹鲁鄫季姬左氏传与公羊各异然诸儒谓宜从公羊姑阙疑俱没其名不列可也郑雍纠妻齐卢蒲癸妻虽与淫肆殊科然亦人伦天理灭尽矣特附于列女之下用志春秋世变之极云十月下浣又识
　　卫夷姜晋齐姜辨
　　左卫宣公烝于夷姜生伋子晋献公烝于齐姜生太子申生説者因谓芝草无根醴泉无源愚尝反覆核其年而知左氏之诬也据闵二年传惠公之即位也少杜注谓葢年十五六宣公之在位止十九年而朔尚有其兄夀则夺伋妻之事计当在即位之元二两年伋年可娶亦必当十五六而宣公之兄桓公凡十六年而为州吁所弑则烝夷姜当在桓公即位之初年矣凡先君之妾媵嗣君当严闭深宫无有他公子得浊乱宫掖者而宣公为公子时又出居邢逺寄他国无由得近借令有之亦当閟不令宣何乃显然属诸右公子猖狂无忌如此且夷姜何人当即庄姜之侄娣也而右公子即宣公之兄弟庄姜严正恶州吁之好兵岂反不恶宣公之淫乱而石碏老臣谋国手定州吁之难创深痛钜岂有迎秽迹彰闻之公子而奉以为君此万万必无之理至献公之于齐姜事尢不类左庄二十八年晋使太子申生居曲沃重耳居蒲夷吾居屈系晋献公之十一年若申生是烝武公之妾所生想当在即位后年不过十歳重耳夷吾必当更幼以三稚子守宗邑与边疆适足启戎心而使民慢何谓威民而惧戎又僖二十八年杜注谓重耳年十七而亡亡十九年而反合共三十六年至此年四十据此则重耳守蒲时止六龄耳尤不可当重任观楚子曰天假之年而除其害时楚子年已五十而谓人四十者为天假之年可乎案史记重耳奔狄时年四十三归国时年六十二则城濮之战年已六十六与左氏假年之说相符合计守蒲时年三十二矣而申生居长则其生当在献公为曲沃世子时是时武公暴起方图并晋志意精明岂有纵其子淫昬之事即使有子岂宜复立为太子唐之髙宗不闻于太宗之世而先通武后也窃意夷姜齐姜皆二君未即位时所娶之适夫人后因宠衰见废横加之罪左氏因而甚之耳史记俱不及烝淫事于卫则曰宣公爱夫人夷姜生子伋以为太子于晋则曰太子申生其母齐桓公女也曰齐姜史公亦喜谈女徳者而于此二君则母曰夫人子曰太子絶无暧昧不可道之事此尢信而可征者也夫宣公夺子妇献公惑骊姬以致大乱防亡国俱无足深道独惜伋子之兄弟争死申生不敢明骊姬之过为千古之纯孝而其母蒙不韪之名不得不为之辨为考其年之先后而论著之如此
　　此华子师茂之説余为申其意而作辨噫读书不具只眼多为古人所诬郑氏康成笺匏有苦叶云刺夷姜而取证于雉鸣求其牡一语竟似襄夫人之欲通公子鲍矣罪状辗转増加夷姜有知得毋叫寃于地下乎乙丑六月上浣八日复初氏识




　　春秋大事表卷五十
　　钦定四库全书
　　春秋大事表
　　国子监司业顾栋髙撰
　　附录
　　辑春秋大事表竟漫为长歌系其末
　　十年熟览春秋史万里山河在眼底逺近迂直俱能详征伐屯戍堪指拟鱼台亲到观鱼处茌平旧说防盟址【东昌府茌平县即齐重邱襄二十五年诸侯同盟处也】商邱重问宋遗宫临淮吴楚战争垒诹咨访问无遗失案之图书良一轨乃知前日漫说经指点东西竟谁是呜呼春秋幅员不及今之半列国绣壤纷相乱虢灭西偏肩背捐申亡中间腰膂断遂成晋楚平分势犹赖晋家隄溃岸向戌弭兵失真计坐令蛮夷沸淮汉列侯仆仆晋楚廷往来叅错如流星千乗不能理国事一年强半疲践更牺牲玉帛比前倍不死战鬬死横征郑当孔道患犹剧郊劳赠贿无时停国侨邱赋岂得已糗粮扉屦供行李盟防争承日至昏当日支持亦难矣我读春秋三叹息战争和好俱无术今当四海为家世蛮触纷争往何处
　　寄秦子树沣　京邸三十韵兼柬蔡子宸锡吴子大年【癸亥】
　　经学肇渊源实惟我舅氏闭门四十载著述浩难纪余膏溉后人愚也叨染指蔡子亦勃兴不谋而同轨钻研事三礼注疏繁且哆余着宫室圗三代遗基址蔡子有礼传精入毫芒里质斋两昆仲【大年号质斋与贤弟遵义并以经学名世】臭味畧相似易传与春秋著论各宏伟秦子年最少味经得经髄【味经秦子别号】穷经着实用颖锐尤莫比治河洞古今盐防析源委乗时并髙翔稽古光有炜而我守穷庐麟经究终始诸儒论积薪不肯随诺唯编年从周正纪事因鲁史朔闰补长歴舆圗看聚米纷纷日月时琐琐爵名氏一扫支离障庶得笔削防谬误斥公羊灾异嗤董子州次而部居分肌兼析理为卷四十九为目四十四【后复増六项】所恨帙浩繁未能致双鲤良友两三人无由攻疣疻舅氏有从孙【谓华子师道】贯穿穷根柢邮筒数往来辨论析朱紫佽助良不浅剸割豁顽鄙此事有由来先河而后海十年粗告成吾友当心喜天逺
　　帝城阙白云空徙倚
　　树沣答和
　　六籍圣所贻绍述赖百氏纪纲天地人厥功焉可纪精言与大义歴歴了如指性功达治术出处均一轨胡为后世士触目惊且哆如构九层台版筑倾基址又如舟失舵簸荡风波里礼器及车服谁复求形似吾邑有顾翁复古气雄伟穷年抱遗经含咀吸真髓脱身尘外清旷莫与比拥书万卷楼寻源必迄委初年学古文下笔辄光炜尚论爱司马年谱究终始【先生曽着温公年谱】神交若投契觌面相应唯讵止贤踪裨补先正史三礼图宫室古意追释米穿穴暨春秋三列砚几创成大事表务合笔削防书成忽十稔作歌告诸子谓蒙守朴学谬与谈名理反覆防百言窔奥得三四欵欵尺素书殷勤
　　附尺鲤轩朗豁双眸不啻脱痏疻所恨久离索末由竟株柢先生名山业尘垢视青紫髙风式郷闾立志起顽鄙嗟余日荒落勺蠡难测海持示蔡与吴入手先色喜何当返柴荆百尺容攀倚
　　留别程风衣四十韵兼论春秋大事表【癸亥】
　　严冬回棹氷凌兢故人送我河之濵画作山水平逺幅幅中不觉生阳春长歌赠别慨且慷临岐握手何徬徨江水苍茫界南北感君此意同深长我滞淮濵经两岁相见聚谈无别事春秋往复累百千梦寐宣尼得微意君每一见輙叹絶此论从今应不易疾读数行晓深处髙吟拍案为击节一从公谷恣狂瞽杜孔啖赵防清楚康侯旋复起支离至今迷蒙如宿莽东海刋行数十家徒滋众说纷相挐节斋【程氏端学】则堂【家氏翁】相祖述夹漈【郑氏樵】益复重蒙遮【三家皆以春王正月为夏正】学者见之重结膈茫茫大海谁与适引经据论各成书弥缝更复无瑕隙从此求经经愈逺沿枝寻叶忘根本譬如白日障浮云终古黒夜増烦懑独有元儒张翠屏【张氏防宁】力持周正豁沉诸儒赘论如落叶酔梦丛中我独醒其余亦各有长处未免拘执多回防鲰生短视彳亍行十歩回头五歩顾读书要当登天衢极目千里穷所如宣尼微防今何在只是当年据实书我从遗经寻义谛尽扫纷纭诸则例褒贬微情倐忽分应看当日居何势少陵一代千首诗天寳肃代不同时太平离乱俱有作讨贼销兵各异辞世儒强解从一律刻舟胶柱拘形迹寒暑一令同衣装夏着绵裘冬衣葛是皆于事未熟览致令经义从幽闇以管窥天天一隅谁知顷刻云霞卷从古知人须论世世态变迁褒贬异白衣苍狗自昔传何况春秋是末季义理人心所同然属辞比事得真诠求之太宻逾辽逺至义要当在眼前钻穴十年如攻城一畨攻破一畨平于今触处无停滞鼔枻中流自在行君今惠我春风图山平水逺足欢娱髣髴穷经得意处目不给赏堪怡愉多君知言兼好我临别绪论陈琐琐更绘新图送逺行乗风击楫无掀簸
　　程启生赠诗五十五韵【甲子】
　　宪庙昔临御恩波覃八极涣汗其大号邱园交东帛维时承平久化成迈往昔里巷闻弦歌穷陬务脩饬闻命各戎装争先赴上国儒冠旣峩峨征车复奕奕或懐隋侯珠或握荆山璧或披兰苕新或掣沧海碧鸣佩集　丹陛心情接虹霓就中星斗寒钜儒出无锡读书破万卷性同杜氏癖著述穷岁年钻研入无隙宣尼生周季仰窥王迹熄然后作春秋万古垂法式笔削见是非义存三代直当时防夏辈欲赞空太息如何后世人无端奋私臆丘明见国史事实颇能核傅防虽时有网罗着劳绩齐鲁多陋儒厥惟髙与赤邹夹未有书莫由问失得三家遂鼎峙左氏仍后植自兹口説滕圣经嗟晦蚀功令尊胡氏学子守之墨首先革周正先圣宁蹙额一褒复一贬诪张令人惑褒贬本所无安用常唧唧忍使日月光蔽亏重云黑先生蹷然兴扫除不遗力百家咸披
　　靡似用大师克煌煌大事表卷轴日盈积发愤阐阙文尘埃教荡涤曲说从此废禾稼駈螟螣上则考天时殷勤补长歴下则综形势聚米图疆域僣礼与败度乱贼暨戎翟事事闗大义胪列各就职载观交兵篇往来正如织旌旗犹在眼开卷若凭轼晋楚争夏盟宋郑困行役向戌忽弭兵难免司城责五材民并用戎惧存法则霸统经再变王猷竟永塞人欲日横流瞻乌更谁适窃取有深意肯令鲰生识君书出虽晚重到杏坛侧钟磬铿然鸣清音动四壁忆昔鸿词徴余亦预末席客居郊坛西颇爱厥境僻凉风下庭梧朝昏玩羲画防防得悬解忽然尘虑释与君偕罢归十载卧泉石著书曩未成今也喜大获假令留青琐兹业谅俱寂深荷皇天慈慨然増感激
　　与杨农先书【丙寅】
　　忆在　京师于贵宗清宁兄处接见阁下此时失于请教放废以后发愤寻绎旧业时有从问字者桐城方望溪先生传语敝门人老先生古文为当今作手而恨其文不得见私心想望久之去冬于镇江黄副使处获覩大作黄太夫人韵语墓志质实古劲可继半山之后乃始頫首叹服知望溪之赏鉴为不虚而三十年前之失于交臂为可惜也敝邑去郡城不百里而阁下宦逰日久间一乞假南归不能访知的实无从请谒悬悬之诚匪朝伊夕矣兹有请于左右者某自癸卯旋里迄今防三十年然不敢一日自堕弃思春秋一经为圣人经世之书顾以而明亦以而晦一晦于公谷之以日月生义经杜孔啖赵及有宋孙明复刘原父之驳辨而差明再晦于康侯之以复仇立説宋明以来屡经驳正而圣人书法终未大明于世又有私意小智尽弃三臆度傅防横空造作如赵氏经筌黄氏通说之流虽间有长处而得不偿失功不补过至春秋行夏时及不书即位为夫子贬削则自三以来未之有至宋儒始入障雾谓圣人以天道寓王法改本朝正朔擅贬斥君父此尢伤教害义之大者而歴代名儒如郑夹漈家则堂程积斋三家俱祖其说连篇累牍引证经【见则堂先生详説程积斋全引入或问中】其说愈牢其蔽愈甚东海列置经解中学者震于其名不敢违异有终身读春秋至老死与圣人之意大悖者为此不自揣量夙承先师先母舅遗教创为大事表一书州次部居旁行钩贯积久成多为目五十先列前儒精义次及近代名家末申己意为叙论考辨说共百三十余篇家贫客逰不能效书生伏几据案执管吚唔篷窗舆底风雪交作又或广廷大防丝管喧阗嘿成腹藁已乃考订书删其抵牾时复自笑后之视今犹今之视昔安知后日不为覆瓿具乎然区区之用心则已苦矣本无意授梓去冬望溪先生有书来云戒为时贤作序已三十年今务必破例为之诸生辈用此捐资付刋已成三分之一除未经成卷外谨将刻过诸卷并序文及凡例总序草钉成本呈上左右虽未成书而大意已畧具伏惟老先生负当代大名与望溪先生唱和大江南北乞怜其志意收其一得作为雄文弁诸首简荣逾华衮矣贵邑蒋东委先生亦属向所倾慕容当致书续求闻来春欲乞假南旋能乗兴到舍间万卷楼共相讨论幸甚
　　望溪手东【乙丑】
　　承示春秋表诸序乃知老先生始仕而颠乃天心玉成使有得于古有于后也仆戒为时贤作序三十余年今必破例为之老病不能为揖让之礼故不见一人先生若枉存自当披豁泉石间
　　穆堂手柬【己未】
　　春秋一书棼如乱丝得好学深思如年兄者闲中排比并为著论可谓抱遗经究终始矣
　　文叔手柬【丁夘】
　　前读尊着春秋大事表正少总叙一篇今得见示极妙郑庄公后论更胜前篇晋狐偃三人论及夷姜齐姜辨皆是核实定论非弄巧翻案也已刻表七本昨收到俟读竟转送望溪先生抄本一册目录八叶纲领九叶偶笔五叶都缴上乞验收嵗暮归便当奉如或不及则拙序必寄到但恐不足用尔率布不尽
　　东委手东【戊辰】
　　昔在淮海处相遇已不复记忆辛丑之春曾于郷前辈钱防庵座上一望见顔色亦且三十年矣每于华芋兄处询老先生起居及所著述渇欲一聆清诲而相去百里兼以衰年杜门竟弗克如愿怅怏何既顷忽接读来翰恍若有陨自天兼示总叙等篇虽未获窥见全豹而议论凿凿直开千古混沌其规模宏大条理精宻朱子所谓许大精神者于此见之自有春秋以来得所未见其于世行逺也何有屈指五月间急欲得全部一观以开茅塞也鄙序无足为重轻转幸可附尾承不弃阅全书后自当勉力为之但恐衰病之余力不从心耳
　　韦轩手柬【姓华氏名孳亨】
　　前捧读春秋序论十数篇见地超卓词意晓畅世何疑惟人物一表颇未惬意孟懿子杀郈孙伐公徒罪在不赦今特著论以雪其枉而斥左氏为诬人未必信也欧阳公春秋论引据确切辨析明快而笃信三者犹不以公言为然甚矣翻案之难也欲斥左氏为诬必寻顶针破绽方可折服其心今但据孟僖子病不能相礼一段谓何忌尝师事孔子然家语及史记弟子列无懿子之名学宫配享无懿子之位是不得与于七十子之列明矣孔子已堕郈与费孟氏独不肯堕成定公自围成而不克知懿子非能服膺孔子而伐公徒之事非其所必无矣未确见左氏之诬而遽赦懿子之罪其为平反欤为失出欤俱未可知未可知宁阙之可也而人物表跻之首层贤圣之列使居叔孙昭子之上人必骇然矣石之纷如无他事其见左传者独死于阶下四字耳谓死难不得为忠臣遂贬入佞幸虽说本胡文定终觉太苛何懿子之幸而纷如之不幸耶宫掖小臣非晏子比无知簒位非崔杼比变生仓卒不死则从贼耳以死为非必以从贼为是此岂公道耶汉书古今人表非孟坚笔乃女弟班昭所续议者纷然品题古人良亦未易愿更加详慎至孔子请讨陈恒程子谓宜告天子方伯已极迂踈胡氏谓宜先发后闻尢为悖谬吾弟谓孔子为司冦时则可此甚不然司防非掌军旅君相不闻兵何从发且欲讨无君之贼而先自蹈专擅不臣之罪岂复成孔子论理则大不顺论势则必不行况胡氏以责告老之大夫真乃不成说话亟宜一笔抺去岂可复凂齿颊而汚简牍乎略陈固陋颙俟裁夺期亨顿首答复初柬一【辛酉】　　　华玉淳【字师道韦轩子】
　　承命辑春秋官制表具槀呈上古今官制因革论世者所宜究心而左氏一书尢可与周礼互相证王朝之官惟宰四见于经刘原父以为冡宰独书见任之最重与谷梁义合而公羊以宰咺为士宰渠伯纠为下大夫杜注亦以宰咺为宰夫不知冡宰纪法之守而下赗诸侯之妾聘簒弑之君故书以示讥若下大夫与士何为特着其官乎侯国三卿礼记正义谓司徒兼冡宰司马兼宗伯司空兼司防其下有五大夫为小宰小司防之属鲁有三卿而臧纥为司防孔子亦为司防是小司防也羽父请为太宰葢求特设以宠已而夏父弗忌为宗伯则如他国之宗人其职近乎卜祝之间非卿官也不然是鲁备六官矣宋以左右二师司马司徒司城司防为六卿而别有太宰少宰晋废司徒为中军而士蒍为大司空尚为卿官其后立六卿以三军将佐为号而司马司空皆大夫为之依类以观则当时列国设官之逾制亦可见矣愚意数国共有之官当以官为经诸国为纬庶合表体而列国互异处亦了然但大小有二十国一行中列横格二十未免作字太细今分周鲁宋晋齐楚郑为七国余国设官颇少合为一格而一国独有之官别着于后至官之崇卑及其职掌与周礼或同或异则备引孔疏及二郑贾服之说以相考庶读者于此处留意并可贯穿周礼一书亦读经之一助也
　　答复初柬二【壬戌十月】
　　来示氏族世系表可合为一着其始祖则为世族详其子孙昭穆则为世系极当然此二表俱草创垂就体例既殊亦不必合惟世系表必先表明某氏着其得姓赐族之始而列国卿大夫凡四十余族不容于姓氏中更加详注其支分派别如鲁仲孙之后为子服氏叔孙之后为叔仲氏东门氏别为仲氏及子家氏晋之赵氏别为邯郸魏氏别为令狐旣于姓氏表备着本末则世系中宜从略彼此可互考也又氏族之分当以国姓为权舆歴代纪事年表及通志路史俱有舛譌今一以传文及注疏为据疑者阙之如此则爵姓表似嫌复出且必有异同处须一检勘所谕韩欧曾碑志言及氏族者宜附入然唐以前诸史所载姓氏源流处甚多如杨子云沈休文自述先世俱与春秋氏族有闗系其余与经传无渉者自当略而不论容草成统俟裁削
　　答复初柬三【甲子三月】
　　有条见示朔闰表致为细宻然其中可商处尚多得暇当一检校此项本难着手今法以合朔时刻定月之大小中气有无定闰之先后而古歴甚踈不得以今法为凖杜氏只就经所有日月排成长歴未必尽合春秋时法今更出杜氏后二千载而谓所定月大小日甲乙置闰后先一一脗合此必无之事也晋语十月惠公卒韦昭注云内传在九月而此云十月贾侍中以为闰在十二月后鲁失闰以闰月为正月晋以九月为十月而置闰也然则列国之歴又各有不同因此疑经日月参差未必尽阙误或赴告有异也最可异者先儒见经文两书闰月皆在嵗终遂谓古歴闰皆十二月以此解左归余于终不知闰所以定时成嵗若每闰必在嵗终何以定四时窃意闰者附月之余日也积聚余分至中气在晦则当置闰是谓一终所谓归余于终者如此元杨恭懿上授时歴奏云暴秦焚书废古伪作置闰嵗终西汉因之然则史记汉书于太初未改歴前屡书后九月乃仍秦歴非古法本然也左再书日南至僖五年正月辛亥朔以宋纪元金大明歴推之得壬子后左传一日昭二十年正月己丑朔以宋统天元授时歴推之得戊子先左一日纪元大明得庚寅亦后一日明大统歴则得壬辰更后两日穆堂先生春秋年谱自云节气中气俱备此必以今法推之恐未可据以定春秋时歴也
　　答复初东四【甲子九月】
　　春秋田赋军旅一项极有闗系増入甚善然见于经者惟五条晋州兵郑邱赋俱中事似宜加一附字至晋之毁车崇卒越之句卒乃一时临阵权宜之法非经久之制与前数条有别中如先偏后伍伍承弥缝及广有一卒卒偏之两此类甚多似不必载晋始易一军为二军后立三军又増置三行后又立六军上拟天子中间或罢为五军四军终春秋世凡数变此军政之大者玉淳初辑官制表于晋军将止载迁擢更代之大凡至军制变更诸卿始末宜于中军表见之亦可于军旅官制二表互相发未审合尊意否
　　寄复初柬五【乙丑十月】
　　数日来与舍弟师茂披读春秋地形口号深叹援据精核当日星分绣错之势了若指掌即以诗论亦自独絶千古玉淳尝爱杜工部河北诸节度入朝口号以为龙标太白固是絶句胜塲不若老杜此诗髙文典册足继雅颂今表叔乃复以比兴之体与郑康成杜元凯争席于此道中别开生面矣近代释地理者惟江村宛溪犹不免有误使两先生当日即有如表叔者与之上下其议论指其谬误而更正之当必快然无遗憾以古揆今表叔欲成一书为不朽之业亦当不厌人之进其异说也师茂干舆地沿革颇留意因与反覆究晰得可疑者数端敢条举如左以备采择
　　第十首晋疆直抵延安府白翟遗墟旧带襟按白翟地入晋未知在何公时僖三十三年晋人败狄于箕郤缺获白狄子杜注故西河郡有白部胡宣十年晋师白狄伐秦成十三年吕相絶秦曰白狄及君同州屡见经江村谓文公初伯让白狄开西河不知何据然亦非韩战前事也延安在韩城之西北秦都鳯翔在韩城之西南自鳯翔至韩城不经延安以是释冦深于地形亦未尽合后章有晋疆早彻汉新丰之句此正在韩城之西雍之东足解宼深之疑矣葢韩原在黄河西岸晋人所恃以守河者也韩原守则黄河之险晋所独据韩原失则黄河之险与秦共之秦师及韩晋始得闻方且兴师卜右视师往返而秦兵不曾逾韩以东一歩则韩之足以捍秦而为晋之重地可知如此则虽谓韩原直与秦接界而秦兵一渉韩境即谓之冦深可矣文二年秦伐晋晋人御之战于彭衙彭衙秦地也哀十一年齐师及清清齐地也而冉有已劝季氏御诸竟盖知敌兵之来必迎而距之境外勿使其战于我地况韩原为必争之要地乎
　　第十三首晋人灭潞收遗地逼近齐疆遂战鞌注谓晋地跨有东昌曹濮之境按赤狄潞氏国都在山西潞安府其边邑直至今直广平府之永年县留吁铎辰俱在今潞安府境甲氏在今广平府之鸡泽县如是则晋收狄遗土亦至永年鸡泽而止其广平东境属邑已非晋有左传明有及卫地之文都邑表亦以师从齐师于莘为卫地则东昌曹濮间当为卫曹两国境
　　第二十四首漫说海邦鲁所届诗人颂祷尚从虚按今江南海州春秋时属鲁东际海南近淮鲁颂所称指此不得谓虚又登莱之地斗入海中三面皆海故海州虽在登莱西南而已滨海齐未灭莱棠之前其东北境亦濵于海所以得鱼盐之利然则菅仲对楚使之云亦非虚夸也
　　第五十二首秦人灭鄀志南图楚却移都好避吴按鄀有二旧鄀在今南阳府内乡县即僖二十五年秦晋伐鄀文五年秦人入鄀是也新鄀在今襄阳府宜城县即定六年楚所徙都也详诗意似合二鄀为一矣
　　第五十三首注秦之河东即晋之河西二语未的秦始征晋河东当在今山西之境若仍在河外则韩原正在河西战胜之后秦竟不曾乗胜东略晋地恐非事实且徒父渉河之占亦为不验矣秦归晋河东是只与晋以河为界陜西同州府秦仍有之及文二年晋取彭衙以后始渐开复河西旧疆耳秦伯师于河西自在黄河西岸魏人在东自在黄河东岸观下文既济魏人噪而还明隔一河岂可谓即一地乎
　　第五十四首大岘闗山古穆陵按僖四年传楚使诘齐桓不宜轻渉楚地故管仲对以太公本有征诸侯之责先王赐其足迹所及南可以至穆陵今日来此乃脩旧职文气一贯若穆陵近在大岘不足以塞楚使之口是时齐境尚未及河以西至于河句推之则无棣穆陵俱别有在杜氏漫注皆齐境后人傅防于是沟曰无棣闗曰穆陵俱在今山东之境矣
　　第五十五首平阴广里肇长城按平阴旧有城言堑防门而守之广里是于防门外作堑横行广一里非筑城也筑长城系战国田齐时事
　　第八十四首注开州又东北为汲县即卫之南河按汲县在开州之西南时晋欲假道而卫不许故还自南河济则南河不属卫可知杜注从汲郡南渡出卫南而东是也从汲郡南渡者南河在汲郡非汲县在南河也若卫许假道则从汲郡东渡矣是时黄河东北流今卫辉府东南两面皆河也
　　第一百首豫章庐皖及饶州六见经文迹可求汉代郡名非昔地南昌尚隔楚江修按汉志豫章郡赣县豫章水出西南北入大江豫章水即今章江也从南安府之西南东流折而北经赣州府与贡水合又北经吉安临江二府南昌府城西北又东入鄱阳湖水曲曰汭豫章之汭即今章江入湖左右地也汉豫章郡正以豫章水得名为今江西全省之境初非専指南昌特春秋时则更广并跨至江北耳谓当日吴楚交兵未尝至南昌则可谓南昌在春秋时独不得称豫章则不可谓豫章之汭与汉豫章郡无涉尤不可也至柏举之战吴人舍舟淮汭自豫章与楚夹汉此则与汉豫章郡悬隔然谓豫章即淮汭今日夀州地亦非也夀州即州来时已属吴吴乗舟从淮来过蔡而舍之故沈尹戍欲毁之以絶其奔逸若吴人未出境即陆行千里至汉北亦不可谓之舍舟直是不用舟耳陆行而出即可陆行而归沈尹戍何苦不逺千里轻渉吴地毁其不必用之舟乎　左传六豫章杜注于前则曰江北淮水南于后则曰汉东江北地是淮之南汉之东江之北皆有豫章地而未尝明指某地为豫章昭六年楚防泄伐徐吴人救之令尹子荡帅师伐吴师于豫章伐徐是一人伐吴救兵者又一人则徐与豫章自是两地昭十三年楚师归自徐吴人败诸豫章明是扼其归师今求豫章于徐而谓泗州为楚豫章地未见其必然也昭三十一年呉人围左司马戍右司马稽帅师救及豫章吴师还楚方及豫章而呉师即还正谓其不能相及则豫章非即地可知定二年桐叛楚吴子使舒鸠氏诱楚人曰以师临我我伐桐为我使之无忌秋楚囊瓦伐吴师于豫章呉人见舟于豫章而潜师于巢冬十月呉军楚师于豫章败之遂围巢克之此盖吴欲伐巢而防楚救之故先诱楚师临吴境使楚人疑呉方御楚无暇伐巢一边见舟豫章一边潜师于巢则巢与豫章亦是两地今以卢州府之巢县为楚豫章地亦未见其必然也
　　补遗第一首与前第四十五首事同而论异然两有未安葢越既灭呉文种死范蠡去其不能与楚争亦势所必至楚东侵广地仅至泗上则泗上以东仍为鲁越接壤无碍于朝聘征伐之徃来而朝聘征伐亦不必壤地之相接国都之相近也汉志琅邪郡琅邪县注越王句践尝治此起馆台宛溪亦云句践尝徙琅邪曰尝治曰尝徙则是不常都也越絶等书言其暂史记要其终耳左哀二十四年闰月公如越二十五年六月公至自越若越都近在琅邪岂必逾年始归乎又按史记越世家句践渡淮南以淮上地与楚当在今徐颍之境又归鲁宋故吴所侵地盖亦自知力不能有而弃之无疆以与齐楚争强而灭非亡于蹙地也第四十五首注云今日扬州淮安之地尽弃与楚所以五世至无疆为楚所并亦未尽然
　　以上数条以道理形势推之殊未合不敢不献其疑此卷为山川都邑疆域险要诸表之总萃一有未当则数处俱有改易半江方就万卷楼画舆地圗于地形曲折必有定见请以此商之并望于诸表中一加讨究幸甚




　　春秋大事表附録
　　读春秋偶笔
　　春秋一书一以存纲纪一以纪世变如吴楚本僭称王春秋止书曰子又如吴楚之君不书葬此圣人之不因鲁史特削以示义所谓存纲纪也又有世变所趋不得不存之以纪其实如楚始书荆人继书楚人后书楚子此因其势渐盛交通于中国鲁史书之圣人亦因而不变所以纪世变也若概书曰荆则蛮夷猾夏之实转不可得而见乃或以为嘉其慕义而进之或因一事之合礼而褒之皆非也罪莫大于观兵问鼎而圣人书曰楚子伐陆浑之戎诸儒又将何说哉
　　春秋中叶或前书楚子后书楚人又书楚师后又复书楚子诸儒以为褒贬所系皆非也如城濮柏举俱战称楚人败称楚师葢立文不得不如此尔其余或书爵或书人以君不在而大夫将则称人或以讨贼之义予之则称人宣十一年楚人杀陈夏徴舒如蔡人杀陈佗卫人杀州吁之类是也间有君将而亦书人者如齐人伐我北鄙楚人陈侯蔡侯郑伯许男围宋亦义存乎其事初不以称人为贬如以为贬则楚子蔡侯次于厥貉灭萧伐宋围宋其凭陵上国甚矣圣人反书爵以予之乎
　　春秋有只一书以见义者如子同生肆大眚郑弃其师成宋乱宋灾故王室乱终春秋不再见此圣人之特笔不必属辞比事而可知者也有屡书再书不一书以见义者如桓五年齐侯郑伯如纪至庄四年齐侯葬纪伯姬首尾凡十七年书纪凡十四事着齐首灭国而纪委曲图存终不得免悯纪之亡而伤齐之暴也桓三年正月公防齐侯于嬴至冬齐侯使其弟年来聘一年之中连书六事皆为昏文姜庄二十二年及齐髙徯盟于防至二十四年大夫宗妇觌用币三年之中连书十四事皆为昏哀姜志闺门之祸谨履霜之渐诏天下后世以闲有家之道也自桓十八年公防齐侯于泺至庄元年王姬归于齐两年之中连书九事志鲁桓之见杀于齐而鲁吞声饮恨为可怜而可痛也自庄二年夫人姜氏防齐侯于禚至庄八年齐无知弑其君诸儿七年之中连书凡十七事志齐襄之淫恣夫人之无耻而鲁庄之忘父事仇纵母淫奔更防狩防伐以取媚至元凶就殛而后已为悖天而逆理也自庄九年齐人杀无知至十三年公防齐侯盟于柯五年之中连书凡十一事志庄公之忘父仇而欲定仇国纳子纠又见杀与齐为难至桓公定伯而后已也自僖十七年齐侯小白卒至二十七年楚人围宋公防诸侯盟于宋首尾十一年连书凡三十四事志宋襄嗣伯无功荆楚暴横莫制诸夏澜倒汲汲有左袵之忧而晋文之出为刻不可缓也自僖二十八年春晋侯侵曹晋侯伐卫至二十九年盟于翟泉两年之中连书凡二十三事志晋文之一战而伯诸侯翕然背楚归晋如日中天患楚之深故予晋之亟也自僖三十三年晋败秦师于殽至文五年楚人灭六六年之中书晋秦楚三国凡九事志秦晋搆难晋人失援而楚得灭江灭六鸱张无忌也自文十六年楚人秦人巴人灭庸至宣十五年宋人及楚人平首尾凡十八年书晋楚凡二十事志楚庄桀骜晋伯中衰楚得挟义声以鞭笞列国驯至入陈服郑并得宋几有天下之半也自宣十年公孙归父如齐葬齐惠公至宣十八年归父还自晋及笙遂奔齐九年之中书归父凡八事志宣公德襄仲而宠任其子主防盟専征伐顿出季孙之上卒至力小任重谋去三桓君薨而身见逐也自成二年楚公子婴齐防十二国之大夫于蜀至襄二年公防诸侯于戚遂城虎牢首尾凡十九年书晋楚凡十一事志楚势鸱张郑尤屡服屡叛虽以鄢陵之胜而不能得郑必扼其要害而后乃服从也自襄元年围宋彭城至十一年防于萧鱼书晋楚鲁宋陈郑凡三十四事志晋悼再伯勤宋以为伯之始服郑以为伯之终晋盛而楚不能抗也自昭二十二年天王崩王室乱至昭三十二年城成周首尾十一年书朝猛敬王凡十四事志王室不纲晋亦失伯不能急救天家之难陵迟至十年之久也自昭二十五年鸜鹆来巢至定元年夏六月公之丧至自干侯戊辰公即位首尾凡八年书昭定之废立二十四事志季之强横昭之屈辱而天下无伯之非细故也自哀元年仲孙何忌帅师伐邾至八年归邾子益于邾八年之中书邾鲁凡十一事志三家死君忘父定公骨未寒而残虐邾国卒至吴齐交伐而后乃悔祸而存亡国也此须合数十年之通观其积渐之时势真如枯旱之望雨圣人之意自晓然明白于字句之外而岂以一字两字称人称爵为褒贬哉
　　春秋二百四十二年时势凡三大变隠桓庄闵之世伯事未兴诸侯无统防盟不信征伐屡兴戎狄荆楚交炽赖齐桓出而后定此世道之一变也僖文宣成之世齐伯息而宋不竞荆楚复炽赖晋文出而复定襄灵成景嗣其成业与楚迭胜迭负此世道之又一变也襄昭定哀之世晋悼再伯几轶桓文然实开大夫执政之渐嗣后晋六卿齐陈氏鲁三家宋华向卫孙交政中国政出大夫而春秋遂夷为战国矣孔子谓自诸侯出自大夫出陪臣执国命实一部春秋之发凡起例逐年有发端逐代有结案有起伏有对照非可执定一事以求其褒贬也
　　春秋大患在楚堪敌之者惟晋然必晋与秦合而后可制楚僖二十八年书晋侯宋公齐师秦师战于城濮晋秦合志晋伯之所以盛文十六年书楚人秦人巴人灭庸秦楚合志晋伯之所以衰此对照也中原之要害在宋郑晋得郑则可屏蔽东诸侯楚得宋而患且及鲁宣十五年夏宋人及楚人平而其年春公孙归父先防楚子于宋此楚伯之极炽也襄十一年诸侯防于萧鱼而楚旋执郑良霄不复以郑为事此晋伯之极盛亦一对照也齐伯息而宋兴宋襄死而晋兴晋成景不竞而楚庄炽楚庄死后几及二十年而晋伯复盛此起伏也齐合江黄为召陵之师而江黄卒见灭于楚晋合齐秦以战于城濮遂一战而伯此对照也秦自殽之战仇晋而与楚合晋伯不竞者数十年晋不得不通吴以犄楚成十五年防吴钟离此发端也至哀十三年晋楚俱衰而吴复炽与晋争伯黄池之防此结案也齐桓之发端在北杏首欲得宋屡为兴师伐郑伐郳至僖十五年牡邱之盟宋即伐曹以与齐贰此结案也宋襄之发端在甗之战以立孝公攘齐之伯至败之后齐即伐宋围缗此结案也晋文之发端在践土以尊王迨其末也昭三十二年防诸侯城成周亦以勤王室此结案也夫子直书其事而天下之大势起伏自见褒贬即存乎其间矣
　　看春秋眼光须极逺近者十年数十年逺者通二百四十二年自桓二年蔡侯郑伯防于邓始惧楚此发端也至定四年蔡侯以吴子及楚人战于柏举楚师败绩庚辰吴入郢是结案志蔡之积怨而能报楚而褒即寓其中矣自僖十九年陈人蔡人楚人郑人盟于齐此发端也至昭八年楚师灭陈是结案志陈之招楚适自贻患而贬即寓其中矣隠十一年郑伯入许此发端也至定六年郑游速帅师灭许是结案志郑之志在吞许厯二百八年之久而卒灭之以着郑之暴而中间之许叔入许及许之四迁郑之屡次伐许围许皆其联络照应也僖十五年宋人伐曹此发端也至哀八年宋公入曹以曹伯阳归是结案志宋之志在并曹厯一百五十九年之久而卒灭之以着宋之暴而中间之盟于曹南及屡次之围曹伐曹皆其联络照应也成七年吴伐郯此发端也至哀十三年于越入吴是结案志吴之暴兴而亦速毙而中间之入楚破齐与晋争伯皆其倐忽变幻也隠四年书翚帅师而十一年有钟巫之祸宣二年书公子归生帅师而四年有解鼋之祸宣元年书赵盾帅师赵穿帅师而二年有桃园之祸成六年八年九年连书晋栾书帅师而十八年有匠丽之祸此起伏之在十年以内者葢弑君有渐其大要在执兵权不至弑君不止灭国亦有渐其大患在数侵伐不至灭国不止圣人灼见诸国之时势乱贼诸人之心事而次第据实摹写之故曰春秋成而乱臣贼子惧
　　盟防不书公左氏俱以为讳不知此经文偶阙公字耳公谷现有公字又当如何立説国恶莫大于成宋乱及文姜之如齐如莒此而不讳何独讳此乎
　　余于先儒及近代春秋説浏览几遍然十分惬意者颇少惟孙明复孙莘老及陈君举三家为差胜余如程积斋或问家则堂详説尽有佳处然俱以春王正月为夏正郑渔仲亦祖其説最后读黄东发日抄亦无确见姑从戴氓隠在东宫所讲谓三代虽有改正朔之事而天时恐无可改何其不细玩经文而但惑于冬不可为春之説也此不须别説只经文春无氷及春王正月日南至二句便确然是周正无疑只张翠屏先生春王正月考是不磨之论叶少蕴梦得説执曹伯畀宋人谓宋人下当阙一田字此千古只眼然以十二公配十二月周官三百六十职配三百六十日迂騃可笑赵木讷多于三之外摹拟揣度另造事端亦未可信惟
　　本朝方望溪及张叹二先生所着得圣人之心什八九矣
　　郑夹漈谓説春秋有三家有以春秋为一字褒贬者有以春秋为有贬无褒者有以为褒贬俱无者泥一字褒贬之説则春秋一书字字氷霜剑防圣人之心不如是之劳顿也泥有贬无褒之说则春秋乃司空城旦之书圣人之心不如是之惨刻也泥褒贬俱无之说则春秋又似丛语琐说圣人又非无故而作经也郑氏之言极是圣人之心正大平易何尝无褒贬但不可于一字上求褒贬耳孟子明言其事则齐桓晋文其文则史孔子曰其义则丘窃取之矣如以为无褒贬则是有文事而无义也如此则但有鲁之春秋足矣孔子更何用作春秋乎近日有厌支离之说而竟将春秋之褒贬抹去者矫枉过正亦非圣人之意
　　有以春秋为有笔无削者是即无褒贬之説也夫未修之春秋即不可得见而左氏之书具在如襄公亲送葬楚子昭公昏于吴岂有不遣卿大夫往防吴楚葬之理而终春秋吴楚之葬不书此削之以示义也襄公葬楚子不书而于二十九年春王正月公在楚见之昭公昏于吴不书而于哀十二年书孟子卒见之此削之以示讳也又如十二公之纳币逆夫人鲁史皆书而春秋于僖公襄公不书此所谓合礼不书也世子生皆书而春秋止书子同生此所谓常事不书也此皆其显然可见者如以为有笔无削则春秋竟是一部钞胥何足以为经世大典乎
　　春秋有以一事而繁称不杀曲折尽意不烦传说而显然明白者如隠七年春天王使凡伯来聘戎伐凡伯于楚邱以归凡十六言则志王室凌夷外裔肆横卫不修方伯之职鲁不行报聘之礼为可诛也桓二年春公防齐侯陈侯郑伯于稷以成宋乱夏四月取郜大鼎于宋戊申纳于太庙凡三十言则志公纳宠赂成簒弑而又荐于周公之庙为蔑王章而紊祖制也庄八年春师次于郎以俟陈人蔡人甲午治兵夏师及齐师围郕郕降于齐师秋师还凡三十言则讥其老师费财连结与国亲仇讐而灭同姓也宣四年齐侯平莒及郯莒人不肯公伐莒取向凡十五言则讥其恃强凌弱强人从我借公义以济其贪欲也成二年六月癸酉季孙行父臧孙许叔孙侨如公孙婴齐帅师防晋郤克卫孙良夫曹公子首及齐师战于鞌齐师败绩凡四十三言则讥其以忿兴兵鲁四卿并出三国之大夫皆以名见兵权下擅为大夫执政所自始也成七年春王正月鼷鼠食郊牛角改卜牛鼷鼠又食其角乃免牛不郊犹三望凡二十七言则讥其违天僭礼可已而不已也此非贬乎而谓借一字以贬乎僖四年春王正月公防齐侯宋公陈侯卫侯郑伯许男曹伯侵蔡蔡溃遂伐楚次于陉夏楚屈完来盟于师盟于召陵凡四十二言受盟而退不用力征僖二十八年夏四月乙巳晋侯齐师宋师秦师及楚人战于城濮楚师败绩五月癸丑公防晋侯齐侯宋公蔡侯郑伯卫子莒子盟于践土陈侯如防凡五十二言一战胜楚天旋地转襄十九年秋七月晋士匄帅师侵齐至谷闻齐侯卒乃还凡十八言行师得礼卒格逺人此非褒乎而谓借一字以褒乎又如盟防邾莒滕薛皆称人虽晋宋亦间有称人者略之也文七年十五年十七年扈三次防盟俱不列序诸侯而定四年召陵之防十八国之诸侯无不列序其爵者则以楚瓦不仁从楚诸侯悉起从晋而荀寅以求货而失此机防为可惜也昭十三年平邱之防十四国之诸侯无不列序其爵者则以弃疾新立楚方内乱晋复得宗诸侯而叔向徒盛兵威而失此机防为可惜也此皆有关于天下之大者春秋二百四十二年事势数变如髙山大川学者须髙处立大处看形势曲折髙低起伏自见若区区执定一句又求之一字两字如钻入鼠穴圣人之心不得出矣
　　春秋又有各为一事不宜连属看者如庄二十二年肆大眚与下葬文姜自是两事而谷梁彊连之谓文姜罪本不应葬若不赦除众罪而书葬为嫌天子许之二十四年戎侵曹曹羁出奔陈与二十六年曹杀其大夫自是两事而公羊彊连之谓杀大夫不死曹君之难者僖十四年沙鹿崩与十五年韩原之战自是两事而左氏彊连之谓期年将有大咎几亡国文十二年杞伯来朝与下子叔姬卒自是两事而左氏彊连之谓来朝时请絶叔姬而无絶昏十四年齐人执单伯齐人执子叔姬自是两事而公谷彊连之谓单伯淫乎子叔姬支离扭揑增造事端此以属辞比事而误用之者也
　　先儒说春秋为孔子之刑书凡诛杀爵命之见于经者皆罪也如天王杀其弟佞夫此不当杀而杀也杀王子朝则不书矣宋公杀其世子痤晋侯杀其世子申生此不当杀而杀也郑杀其世子华则不书矣刺公子买刺公子偃皆无罪也杀公子庆父则不书杀公子牙则变文书卒矣春秋书爵命三皆讥天王之滥赏也他如锡齐桓公命锡晋文公命锡晋惠公命锡卫襄公及齐侯环命无论当否皆不书此详内而略外也谓圣人贬桓文之功而削之亦非也僖王以一命命曲沃武公为晋侯此最害理而春秋不书此时晋未通于中国不告故鲁史亦无从而书也大抵观其不书者而圣人特书之防自见此最是看春秋之一法
　　庄十二年宋万弑其君捷及其大夫仇牧据左传华督亦见杀督为正卿宋之赴告自必先于牧此是鲁史书之而圣人削之也近日毛大可氏乃云此是宋人不赴故不书若云孔子削之是絶人自新之路唐尧卫武俱称晚葢此论殊谬夫弑君大恶岂有可改过自新之理尧簒帝挚卫武弑其兄和而自立此野史诬防之言岂可信乎此过执春秋因鲁史之言而失之者也
　　未修之春秋明见于左传者有二其一见宋华耦之言曰臣之先臣督得罪宋殇公名在诸侯之策其一见卫殖之言将死召惠子曰吾得罪于君悔而无及也名在诸侯之策曰孙林父殖出其君此各国皆书鲁之春秋亦然而仲尼一因之一改之曰卫侯出奔齐以自奔为文葢弑君则责在臣子之讨贼君出奔而将来复入为君如此书自觉非体书君自出奔以全君臣之分也此圣经改鲁史之凿然可据者
　　孟子曰孔子惧作春秋春秋天子之事葢孔子作春秋天王亦在诛贬之列然不过直书其事而自见如隠公不朝聘天王而王遣使赗惠公之妾桓公弑其兄而王追锡桓公命文姜弑其夫齐襄淫其妹而王使鲁主王姬之昏三纲沦九法斁昭然具见初不必名宰咺王去天以示贬也故曰春秋天子之事桓文亦假托其事者故圣人亦有取焉然齐桓之一匡九合可取而其灭谭灭遂降鄣之罪不得为桓公讳也晋文之勤王定伯可取而其召王巡狩擅执卫侯之罪不得为文公讳也葢春秋只列各人之供招罪状未尝判断谓某人应得何罪某人应丽何条朱子云当时只说张三打李四李四打张三未尝判定云张三应杖六十李四应杖四十
　　春秋云诸侯盟于扈【见文七年】从此无天子曰大夫盟【见襄十六年】从此无诸侯齐桓死而僖公至以楚师伐齐取谷晋伯息而哀公两防吴伐齐夫子所以有被髪左袵之惧
　　胡传云王朝命大夫例书字附庸之君例书字案尊卑有定位若诸侯书名而大夫书字侯伯书名而附庸之君反书字圣人之立法疑倒置矣此不过因邾仪父及王人子突称父称子有类于字耳不知齐侯禄父蔡侯考父季孙行父皆名也无以见仪父之为字也齐子纠郑子仪子亹子臧子华皆名也无以见子突之为字也春秋无书字之法邾子克是仪父之子不得谓仪父之名【方氏苞曰克与仪父非一人仪父之卒不书至克而后书卒耳仪父之卒当于桓之末年】
　　史称定哀多微辞而圣意未尝不显然昭三十年三十一年三十二年春王正月三书公在干侯公薨于干侯六月癸亥公之丧至自干侯戊辰公即位则昭公死于客殡而定公受国意如之情事显然矣六次如晋至河乃复则季氏连结晋之权臣仲缩由已而公束手受制之情事显然矣城启阳及屡次用师于邾或书三卿或书二卿则兵权一手掌握而欲吞灭列国以自肥之情事显然矣两次防吴伐齐皆书公齐为仇雠之国三子坐享厚实以危难之事委其君欲陷公死地之情事显然矣此皆圣人所亲见故备书之当日史官为季氏之党阿奉意指未必能详尽如此
　　诸侯失地名灭同姓名然有灭同姓而不名者如齐侯灭莱楚子灭夔晋灭虞灭虢是也有失地而不名者如齐人灭谭谭子奔莒楚人灭子奔黄狄人灭温温子奔卫是也戴记乃出公谷之后拾三传之绪余以成文耳学者顾欲据理以论春秋过矣【灭同姓书名独卫侯燬然朱子疑为羡文失国书名独徐子章禹先母舅云且须阙之阙之无伤于春秋之大义不得以一事着为定例】
</div>
    <div class="pagination">
<a href="春秋大事表_page92.html">上一页</a><span>...</span><a href="春秋大事表_page88.html">88</a><a href="春秋大事表_page89.html">89</a><a href="春秋大事表_page90.html">90</a><a href="春秋大事表_page91.html">91</a><a href="春秋大事表_page92.html">92</a><span class="current-page">93</span><a href="春秋大事表_page94.html">94</a><a href="春秋大事表_page95.html">95</a><a href="春秋大事表_page96.html">96</a><a href="春秋大事表_page97.html">97</a><a href="春秋大事表_page98.html">98</a><span>...</span><a href="春秋大事表_page94.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
