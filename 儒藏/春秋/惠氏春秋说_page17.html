<!DOCTYPE html>
<html>
<head>
    <meta charset="UTF-8">
    <title>惠氏春秋说 - 第 17 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>惠氏春秋说 - 第 17 页/共 27 页</h1>
    <div class="content">　　左传卫定公恶孙林父冬孙林父出奔晋卫侯如晋晋反戚焉
　　十有二年春周公出奔晋
　　左传十一年夏周公楚恶惠襄之偪也且与伯与争政不胜怒而出及阳樊王使刘子复之盟于鄄而入三日复出奔晋十二年春王使以周公之难来告书曰周公出奔晋凡自周无出周公自出故也【孔疏郑康成答孙皓曰凡自周无出者周无放臣之法辠大刑之小宥之无出法案书流宥五刑则宥者流之非不出也若以周礼无放流之文即云周无放臣之法礼三谏不从待放于郊周臣虽三谏不从终是不蒙王放执文害意为蔽何甚】
　　公羊传周公者何天子之三公也王者无外此其言出何自其私土而出也【左传周公自出谓自私土而出也王者无外故曰自周无出】
　　谷梁传周有入无出其曰出上下一见之也言其上下之道无以存也上虽失之下孰敢有之今上下皆失之矣
　　十有五年秋宋华元出奔晋宋鱼石出奔楚【鱼石出奔传言冬经不书冬】
　　左传夏六月宋共公卒秋八月葬宋共公荡泽【司马】弱公室杀公子肥右师华元出奔晋左师鱼石自止华元于河上请讨许之乃反使华喜公孙师帅国人攻荡氏杀子山鱼石向为人鳞朱向蔕鱼府出舍于睢上华元使止之不可冬十月华元自止之不可乃反决睢澨闭门登陴左师二司冦【向为人鳞朱】二宰【向蔕鱼府】遂出奔楚
　　十有六年冬十月乙亥叔孙侨如出奔齐
　　左传宣伯通于穆姜欲去季孟而取其室将行【鄢陵之战公将往】穆姜送公而使逐二子公以晋难告曰请反而听命姜怒公子偃公子鉏趋过指之曰女不可是皆君也公待于坏隤申宫儆备设守而后行是以后七月公防尹武公及诸侯伐郑将行姜又命公如初公又申守而行宣伯使告郤犫请止行父而杀之我毙蔑而事晋【时蔑守公宫】九月晋人执季文子于苕丘公还待于郓使子叔声伯请季孙于晋乃许鲁平赦季孙冬十月出叔孙侨如而盟之侨如奔齐召叔孙豹于齐而立之
　　十有七年秋齐高无咎出奔莒
　　左传齐庆克通于声孟子与妇人蒙衣乘辇而入于闳鲍牵见之以告国武子武子召庆克而谓之庆克乆不出而告夫人曰国子谪我夫人怒国子相灵公以防【防伐郑】高鲍【无咎牵】处守及还闭门而索客孟子诉之曰高鲍将不纳君而立公子角国子知之秋七月壬寅刖鲍牵而逐高无咎无咎奔莒
　　襄公
　　六年夏宋华弱来奔
　　左传宋华弱与乐辔少相狎长相优又相谤也子荡怒以弓梏华弱于朝平公见之曰司武而梏于朝难以胜矣遂逐之夏宋华弱来奔
　　十有四年夏四月已未卫侯衎出奔齐【依公羊经文】左传卫献公戒孙文子甯惠子食皆服而朝日旰不召而射鸿于囿二子从之不释皮冠而与之言二子怒孙文子如戚孙蒯入使公饮之酒使太师歌巧言之卒章蒯惧告文子文子曰君忌我矣弗先必死并帑于戚公使子蟜子伯子皮与孙子盟于丘宫孙子皆杀之四月己未子展奔齐公如鄄使子行于孙子孙子又杀之公出奔齐及竟公使祝宗告亡且告无辠定姜曰告亡而已无告无辠
　　十有七年九月宋华臣出奔陈
　　左传冬宋华阅卒华臣弱臯比之室使贼杀其宰华吴贼六人以铍杀诸卢门合左师之后左师惧曰老夫无辠贼曰臯比私有讨于吴遂幽其妻曰畀余而大璧宋公闻之曰必逐之左师曰不如盖之乃舍之十一月甲午国人逐瘈狗瘈狗入于华臣氏国人从之华臣惧遂奔陈
　　二十年秋蔡公子履出奔楚陈侯之弟黄出奔楚【黄二作光】
　　左传蔡公子燮欲以蔡之晋蔡人杀之公子履其母弟也故出奔楚陈庆虎庆寅畏公子黄之偪愬诸楚曰与蔡司马同谋楚人以为讨公子黄出奔楚书曰陈侯之弟黄出奔楚言非其辠也
　　谷梁传诸侯之尊弟兄不得以其属通其弟云者亲之也亲而奔之恶也
　　二十有一年春王正月邾庶其以漆闾丘来奔秋晋栾盈出奔楚
　　左传二十一年春邾庶其以漆闾丘来奔季武子以公姑姊妻之皆有赐于其从者庶其非卿也以地来虽贱必书重地也栾桓子娶于范宣子生怀子范鞅以其亡也怨栾氏【黡逐鞅在十四年】故与栾盈为公族大夫而不相能桓子卒栾祁与其老州賔通几亡室矣怀子患之祁惧其讨也愬诸宣子范鞅为之征怀子好施士多归之宣子畏其多士也信之使城着而遂逐之秋栾盈出奔楚
　　谷梁传以者不以者也来奔者不言出举其接我者也漆闾丘不言及大小敌也
　　二十有三年夏邾畀我来奔【畀公羊作鼻】冬十月乙亥臧孙纥出奔邾
　　左传孟孙恶臧孙季孙爱之八月己夘孟孙卒【孟庄子仲孙速】孟氏闭门告于季孙曰臧氏将为乱不使我葬季孙不信臧孙闻之戒冬十月孟氏将辟借除于臧氏臧孙使正夫助之除于东门甲从已而视之孟氏又告季孙季孙怒命攻臧氏乙亥臧纥斩鹿门之闗以出奔邾
　　公羊传邾娄鼻我者何邾娄大夫也朱娄无大夫此何以书以近书也
　　谷梁传其日正臧孙纥之出也蘧伯玉曰不以道事其君者其出乎
　　二十有七年夏卫侯之弟鱄出奔晋
　　左传卫甯喜専公患之公孙免余请杀之乃与公孙无地公孙臣谋使攻甯氏弗克皆死夏免余复攻甯氏杀甯喜及右宰谷尸诸朝子鲜曰逐我者出纳我者死赏罚无章何以沮劝君失其信而国无刑不亦难乎且鱄实使之遂出奔晋公使止之不可及河又使止之止使者而盟于河托于木门不乡卫国而坐木门大夫劝之仕不可曰吾不可以立于人之朝矣公丧之如税服终身
　　公羊传甯喜欲纳公献公曰吾请与子盟喜曰无所用盟请使公子鱄约之公子鱄不得已而与之约已约归至杀甯喜公子鱄挈其妻子而去之将济于河而与之盟曰苟有履卫地食卫粟者昩雉彼视【昩音蔑割也】
　　谷梁传専喜之徒也専之为喜之徒何也已虽急纳其兄与人之臣谋弑其君是亦弑君者也専其曰弟何也専有是信者君赂不入乎喜而杀喜是君不直乎喜也故出奔晋织絇邯郸终身不言卫専之去合乎春秋
　　二十有八年夏卫石恶出奔晋冬齐庆封来奔左传二十七年夏卫杀甯喜尸诸朝石恶将防宋之盟受命而出衣其尸枕之股而哭之欲敛以亡惧不免且曰受命矣乃行二十八年夏卫人讨甯氏之党故石恶出奔晋卫人立其从子圃以守石氏之祀礼也齐庆封好田而耆酒与庆舍政则以其内实迁于卢蒲嫳氏易内而饮酒数日国迁朝焉使反诸亡人故反卢蒲癸癸臣子之有宠妻之癸言王何而反之二人皆嬖使执寝戈而先后之冬十月庆封田于莱十一月乙亥尝于太公之庙庆舍涖事卢蒲癸王何执寝戈庆氏以其甲环公宫栾高陈鲍之徒介庆氏之甲子尾抽桷击扉三卢蒲癸自后刺子之王何以戈击之解其左肩犹援庙桷动于甍以俎壶投杀人而后死庆封归遇告乱者丁亥伐西门弗克还伐北门克之入伐内宫弗克反陈于岳请战弗许遂来奔既而齐人来让奔吴
　　二十有九年秋九月齐高止出奔北燕
　　左传二十九年秋九月齐公孙虿公孙灶放其大夫高止于北燕乙未出书曰出奔辠高止也高止好以事自为功且専故难及之
　　三十年夏王子瑕奔晋秋郑良霄出奔许
　　左传灵王崩儋括【儋季子】欲立王子佞夫佞夫弗知夏四月戊子儋括围蒍逐成愆成愆奔平畤五月癸巳尹言多刘毅单蔑甘过巩成杀佞夫括瑕廖奔晋郑伯有耆酒为窟室而夜饮酒击钟焉朝至未巳朝者曰公焉在其人曰吾公在壑谷皆自朝布路而罢既而朝则又将使子晳如楚【二十九年冬伯有使公孙黑如楚辞曰楚郑方恶而使余往是杀余也伯有曰世行也子晳曰可则往难则已何世之有伯有将强使之子晳怒将伐伯有氏大夫和之】归而饮酒秋七月庚子子晳以驷氏之甲伐而焚之伯有奔雍梁醒而后知之遂奔许
　　昭公
　　元年夏秦伯之弟鍼出奔晋秋莒展舆出奔吴冬十有一月楚公子比出奔晋
　　左传秦后子有宠于桓如二君于景其母曰弗去惧选癸卯鍼适晋其车千乘书曰秦伯之弟鍼出奔晋辠秦伯也莒展舆立而夺羣公子秩公子召去疾于齐秋齐公子鉏纳去疾展舆奔吴于是莒务娄瞀胡及公子灭明以大庬与常仪靡奔齐君子曰莒展之不立弃人也夫人可弃乎诗曰无竞维人善矣冬楚公子围将聘于郑伍举为介未出竟闻王有疾而还伍举遂聘十一月己酉公子围至入问王疾缢而弑之遂杀其二子幕及平夏右尹子干【公子比】出奔晋宫廏尹子晳【公子黑肱】出奔郑公羊传秦无大夫此何以书仕诸晋也曷为仕诸晋有千乘之国【十井为一乘公侯封方百里凡千乘伯四百九十乘子男二百五十乘】而不能容其母弟故君子谓之出奔也
　　谷梁传诸侯之尊弟兄不得以属通其弟云者亲之也亲而奔之恶也
　　三年冬北燕伯欵出奔齐
　　左传燕简公多嬖宠欲去诸大夫而立其宠人冬燕大夫比以杀公之外嬖公惧奔齐书曰北燕伯欵出奔齐辠之也
　　谷梁传其曰北燕从史文也
　　五年夏莒牟夷以牟娄及防兹来奔
　　左传五年夏莒牟夷以牟娄及防兹来奔牟夷非卿而书尊地也莒人愬于晋晋侯欲止公范献子不可乃归公
　　公羊传莒牟夷者莒大夫也莒无大夫此何以书重地也其言及防兹来奔何不以私邑累公邑也【累次也相次而序谓之累】
　　縠梁传以者不以者也来奔者不言出及防兹以大及小也莒无大夫其曰牟夷何也以其地来也以地来则何以书也重地也
　　六年夏宋华合比出奔卫
　　左传宋寺人柳有宠大子佐恶之华合比曰我杀之栁闻之乃坎用牲埋书而告公曰合比将纳亡人之族既盟于北郭矣公使视之有焉遂逐华合比合比奔卫于是华亥欲代右师乃与寺人柳比从为之征曰闻之乆矣公使代之
　　八年夏陈公子留出奔郑
　　左传陈哀公元妃郑姬生悼大子偃师二妃生公子留下妃生公子胜二妃嬖留有宠属诸司徒招与公子过哀公有废疾三月甲申公子招公子过杀悼大子偃师而立公子留夏四月辛亥【经书辛丑】哀公缢干征师赴于楚且告有立君公子胜愬之于楚楚人执而杀之【杀干征师】公子留奔郑
　　十年夏齐栾施来奔
　　左传齐栾高氏皆耆酒信内多怨彊于陈鲍氏而恶之夏有告陈桓子曰子旗子良将攻陈鲍亦告鲍氏桓子授甲而如鲍氏遭子良醉而骋遂见文子【鲍国】则亦授甲矣使视二子则皆将饮酒陈鲍方睦遂伐栾高氏子良曰先得公陈鲍焉往遂伐虎门公卜使王黑以灵姑銔率吉请断三尺焉而用之五月庚辰战于稷【齐有稷下馆地名】栾高败又败诸庄【地名齐有庄岳】国人追之又败诸鹿门栾施高彊来奔
　　十有二年冬十月公子憖【公羊作整】出奔齐
　　左传夏公如晋至河乃复公子憖遂如晋叔仲小南蒯公子憖谋季氏憖告公而遂从公如晋南蒯惧不克以费叛如齐【初南蒯谓憖吾出季氏而归其室于公子更其位我以费为公臣憖许之】子仲【憖字】还及卫闻乱逃介而先及郊闻费叛遂奔齐
　　十有五年夏蔡朝吴出奔郑
　　左传楚费无极害朝吴之在蔡也欲去之乃谓之曰王唯信子故处子于蔡子在下位辱必求之吾助子请又谓其上之人曰王唯信吴故处诸蔡二三子莫之如也而在其上弗图必及于难夏蔡人逐朝吴朝吴出奔郑王怒曰余唯信吴故寘诸蔡且微吴吾不及此女何故去之无极对曰臣岂不欲吴然而前知其为人之异也吴在蔡蔡必速飞去吴所以翦其翼也
　　二十年夏曹公孙防自鄸出奔宋冬十月宋华亥向宁华定出奔陈
　　公羊传奔未有言自者此其言自何畔也畔则曷为不言其畔为公子喜时之后讳也春秋为贤者讳何贤乎公子喜时让国也其让国奈何曹伯庐卒于师则未知公子喜时从与公子负刍从与或为主于国或为主于师【古者诸侯师出世子率舆守国次宜为君者持棺絮从以备不虞】公子喜时见公子负刍之当主也逡巡而退贤公子喜时则曷为为防讳君子之善善也长恶恶也短恶恶止其身善善及子孙贤者子孙故君子为之讳也
　　谷梁传自梦者専乎梦也曹无大夫其曰公孙何也言其以贵取之而不以叛也
　　左传宋元公无信多私而恶华向华定华亥与向宁谋华亥伪有疾以诱羣公子公子问之则执之夏六月丙申杀公子寅公子御戎公子朱公子固公孙援公孙丁拘向胜向行于其廪公如华氏请焉弗许遂刼之癸夘取大子栾与母弟辰公子地以为质公亦取华亥之子无慼向宁之子罗华定之子启与华氏盟以为质公请于华费遂将攻华氏冬十月公杀华向之质而攻之戊辰华向奔陈华登奔吴向宁欲杀大子华亥曰干君而出又杀其子其谁纳我且归之有庸使少司寇牼以归
　　二十有一年冬蔡侯朱【谷梁作东】出奔楚
　　左传二十一年三月葬蔡平公蔡大子朱失位位在卑送葬者归见昭子以告昭子叹曰蔡其亡乎若不亡是君也必不终十一月蔡侯朱出奔楚费无极取货于东国而谓蔡人曰朱不用命于楚君王将立东国若不先从王欲楚必围蔡蔡人惧出朱而立东国朱愬于楚楚子将讨蔡无极曰平侯与楚有盟故封其子有二心故废之灵王杀隐大子其子与君同恶德君必甚又使立之不亦可乎且废置在君蔡无他矣
　　二十有二年春宋华亥向宁华定自宋南里出奔楚【二十一年入于宋南里以叛】
　　左传楚防越使告于宋曰寡君闻君有不令之臣为君忧无宁以为宗羞寡君请受而戮之对曰孤不佞不能媚于父兄以为君忧拜命之辱抑君臣日战君曰余必臣是助亦唯命人有言曰唯乱门之无过君若惠保敝邑无亢不衷以奬乱人孤之望也唯君图之楚人患之诸侯之戍谋曰若华氏知困而致死楚耻无功而疾战非吾利也不如出之以为楚功其亦无能为也已救宋而除其害又何求乃固请出之宋人从之己巳宋华亥向宁华定华防华登皇奄伤省臧士平出奔楚
　　二十有六年冬十月尹氏召伯毛伯以王子朝奔楚左传晋知跞赵鞅帅师纳王十一月辛酉晋师克巩召伯盈逐王子朝王子朝及召氏之族毛伯得尹氏固南宫嚚奉周之典籍以奔楚
　　二十有七年邾快来奔
　　三十年冬十有二月吴灭徐徐子章禹奔楚
　　左传吴子使徐人执掩余使钟吾人执烛庸【二十七年吴公子掩余奔徐公子烛庸奔钟吾】二公子奔楚楚子使监马尹大心逆吴公子使居养莠尹然左司马沈尹戍城之取于城父与胡田以与之将以害吴也吴子怒冬十二月吴子执钟吾子遂伐徐防山以水之己卯灭徐徐子章禹防其髪其夫人以逆吴子吴子唁而送之使其迩臣从之遂奔楚楚沈尹戍帅师救徐弗及遂城夷使徐子处之
　　三十有一年冬黑肱以滥来奔【左传经文本作邾黑肱后人以公谷经文无邾字因从其说而去之】
　　左传冬邾黒肱以滥来奔贱而书名重地故也君子曰名之不可不慎也如是齐豹为卫司冦守嗣大夫作而不义其书为盗邾庶其莒牟夷邾黑肱以土地出求食而已不求其名贱而必书是以春秋书齐豹曰盗三叛人名以惩不义数恶无礼其善志也
　　公羊传文何以无邾娄通滥也曷为通滥贤者子孙宜有地也贤者孰谓谓叔术也何贤乎叔术让国也其让国奈何当邾娄顔之时邾娄女有为鲁夫人者则未知其为武公与懿公与孝公幼顔淫九公子于宫中因以纳贼则未知其鲁公子与邾娄公子与【案列女传孝公称者懿公之子则邾女为鲁夫人者乃懿公非武公也懿公之兄子伯御作乱则是所谓贼者乃鲁公子非邾公子也】臧氏之母养公者也【孝义保者鲁孝公称之保母臧氏之寡也】君幼则宜有养者大夫之妾士之妻则未知臧氏之母者曷为者也养公者必以其子入养臧氏之母闻有贼以其子易公抱公以逃贼至凑公寝而弑之【懿公之兄子伯御作乱杀懿公而自立求公子称将杀之义保乃衣其子以称之衣卧于称之处伯御杀之义保遂抱称以出】臣有鲍广父与梁买子者闻有贼趋而至臧氏之母曰公不死也在是吾以吾子易公矣于是负孝公之周愬天子天子为之诛顔而立叔术反孝公于鲁【自周反于鲁】顔夫人者国色也叔术以为妻有子焉谓之盱夏父者其所为有于顔者也盱幼而皆爱之有珍怪之食盱必先取足焉夏父曰以来人未足而盱有余【盱者叔术子夏父者顔之子皆顔夫人生有子焉谓之盱当读断】叔术觉焉曰嘻此诚尔国也夫起而致国于夏父诛顔之天子死当是时邾娄人常被兵于周曰何故死吾天子【诛君之子不立】
　　谷梁传其不言邾黑肱何也别乎邾也其不言滥子何也非天子所封也来奔内不言叛也
　　定公
　　四年冬十有一月楚囊瓦出奔郑
　　左传楚自昭王即位无嵗不有吴师蔡侯因之以其子干与其大夫之子为质于吴冬蔡侯吴子唐侯伐楚舍舟于淮汭自豫章与楚夹汉子常乃济汉而陈自小别至于大别三战子常知不可欲奔十一月庚午二师陈于栢举阖庐之弟夫槩王以其属五千先击子常之卒子常之卒奔楚师乱吴师大败之子常奔郑
　　十年秋宋乐大心出奔曹宋公子地出奔陈冬宋公之弟辰暨仲佗石彄出奔陈
　　左传九年春宋公使乐大心盟于晋且逆乐祁之尸辞伪有疾子明【祁之子溷】言于公曰右师将不利戴氏不肯适晋将作乱也不然无疾乃逐桐门右师【明年秋乐大心出奔曹先序于此】宋公子地嬖蘧富猎十一分其室而以其五与之公子地有白马四公嬖向魋魋欲之公取而朱其尾鬛以与之地怒使其徒抶魋而夺之魋惧将走公闭门而泣之目尽肿母弟辰曰子分室以与猎也而独卑魋亦有颇焉子为君礼不过出竟君必止子【十年秋】公子地出奔陈公弗止辰为之请弗听辰曰是我迋吾兄也吾以国人出君谁与处冬母弟辰暨仲佗石彄出奔陈
　　十有四年春卫公叔戍来奔卫赵阳出奔宋夏卫北宫结来奔秋卫世子蒯聩出奔宋卫公孟彄出奔郑宋公之弟辰自萧来奔
　　左传初卫公叔文子朝而请享灵公退见史防而告之史防曰子必祸矣子富而君贪辠其及子乎文子曰然吾不先告子是吾辠也君既许我矣其若之何史防曰无害子臣可以免富而能臣必免于难上下同之戍也骄其亡乎富而不骄者鲜吾唯子之见骄而不亡者未之有也戍必与焉及文子卒卫侯始恶于公叔戍以其富也公叔戍又将去夫人之党夫人愬之曰戍将为乱十四年春卫侯逐公叔戍与其党故赵阳奔宋戍来奔夏卫北宫结来奔公叔戍之故也卫侯为夫人南子召宋朝防于洮【秋齐宋防于洮】大子蒯聩献盂于齐过宋野野人歌之曰既定尔娄猪盍归吾艾豭大子羞之谓戏阳速曰从我而朝少君少君见我我顾乃杀之速曰诺乃朝夫人夫人见大子大子三顾速不进夫人见其色啼而走曰蒯聩将杀余公执其手以登台大子奔宋尽逐其党故公孟彄出奔郑自郑奔齐
　　哀公
　　四年春王二月蔡公孙辰出奔吴
　　左传蔡昭侯将如吴公孙翩射而杀之文之锴杀翩故逐公孙辰而杀公孙姓公孙盱
　　六年夏齐国夏及高张来奔
　　左传齐陈乞伪事高国者【景公疾使国惠子高昭子立荼】毎朝必骖乘焉所从必言诸大夫曰彼皆偃蹇将弃子之命皆曰高国得君必偪我盍去诸固将谋子子早图之图之莫如尽灭之需事之下也及朝则曰彼虎狼也见我在子之侧杀我无日矣请就之位又谓诸大夫曰二子者祸矣恃得君而欲谋二三子曰国之多难贵宠之由尽去之而后君定既成谋矣盍及其未作也先诸作而后悔亦无及也大夫从之夏六月戊辰陈乞鲍牧及诸大夫以甲入于公宫昭子闻之与惠子乘如公战于庄败国人追之国夏奔莒遂及高张晏圉施来奔
　　十年春王二月邾子益来奔
　　左传十年春邾隐公来奔齐甥也故遂奔齐
　　十有一年夏陈辕颇出奔郑冬卫世叔齐出奔宋【传作大叔疾】
　　左传初辕颇为司徒赋封田以嫁公女有余以为已大器国人逐之故出道渇其族辕咺进稻醴梁糗腵脯焉喜曰何其给也对曰器成而具曰何不吾谏对曰惧先行冬卫大叔疾出奔宋【左传经文本作大叔疾盖后人改从公谷经文】初疾娶于宋子朝其娣嬖子朝出孔文子使疾出其妻而妻之疾使侍人诱其初妻之娣寘于犂而为之一宫如二妻文子怒欲攻之仲尼止之遂夺其妻或淫于外州外州人夺之轩以献耻是二者故出卫人立遗使室孔姞
　　宣公
　　元年夏晋放其大夫胥甲父于卫
　　左传文十二年冬秦伯伐晋晋人御之于河曲皆出战交绥秦行人夜戒晋师上军佐臾骈曰惧我也将遁矣薄诸河必败之胥甲赵穿当军门呼曰死伤未收而弃之不惠也不待期而薄人于险无勇也乃止秦师夜遁宣元年夏晋人讨不用命者放胥甲父于卫而立胥克先辛奔齐
　　公羊传放之者何犹曰无去是云尔然则何言尔近正也此其为近正奈何古者大夫已去三年待放【何氏云古者疑狱三年而后防易曰三嵗不得凶自嫌有辠当诛故三年不敢去】君放之非也大夫待放正也
　　谷梁传放犹屏也称国以放放无辠也
　　昭公
　　八年冬十月壬午楚师灭陈执陈公子招放之于越
　　哀公
　　三年秋蔡人放其大夫公孙猎于吴
　　春秋亡国皆书灭诸侯去国皆书奔独虞公亡国不言灭而变文言执贱之也纪侯去国不言奔而变文言去贵之也盖诸侯以道去其国者不言奔而言去大夫以道去其国者曷为不言去而皆言奔岂春秋大夫之出奔者皆非以道去其国者欤大夫以道去其国者有故而去则君使人道之出疆又先于其所往其去也可谓从容矣奔者急辞从容而去安得言奔言奔者非以道去其国者也且三谏不从待放于郊臣曰某质性顽钝言愚不任用请退避贤君曰予熟思夫子言未得其道今子不且留圣王之制无塞贤者路夫子欲何之则遣大夫送至于郊必三谏者所以尽君臣之义待放者臣子辞忠厚之至臣为君讳不敢自言无辠谓臣有辠君当放流之也故无辠不称放从容不言奔而春秋大夫之出奔也或以难而奔或以辠而奔或以惧而奔或以逐而奔或以偪而奔或以怒而奔或以伐而奔或以佚而奔或以谗而奔或以叛而奔或以放而奔皆非从容去国者故不言去而直言奔独文十四年宋子哀来奔传称贵之贵之矣曷为仍言奔且所谓不义宋公而出者非宋昭公乃宋文公也文公鲍美而艳君祖母襄夫人欲通之宋饥鲍竭粟以贷襄夫人助之施将杀昭公杵臼而立文公鲍故宋子哀不义之而出是时杀械已成而子哀先去易曰君子于行义不食也子哀义不食文公之禄也故春秋贵之而仍言奔者国有难而行亦非从容去国故宋司城宋子哀虽皆贵之而仍言奔者以此襄二十九年齐高止出奔北燕经书奔传称放且曰书出奔辠高止也然则书奔者辠之书放者独无辠欤如其然则高止信有辠矣胥甲不用命陈招杀世子辠尤大于高止之専孰谓放者皆无辠哉且放者屏之远方非古者大夫已去三年待放者也殛窜放流虞之四辠而説者猥与待放者同科失之甚矣或曰天下一家天子之臣不得言放岂其然乎春秋辠未定者称奔辠已定者称放高止辠已定未放而先奔故经书奔言放也成十二年周公出奔楚言王者无外故自周无出周公自出者自其私土而出其说近是而犹未尽焉国灭不言出无所出也叛而奔者仍言出曹防自鄸宋华向自南里皆自出也迟迟曰行汲汲曰奔迟迟而行者内有送外有迎汲汲而奔者内虽无留外必有受故皆曰出王子朝奔楚曷为不言出子朝以篡立不容于内其臣逐之无援于外诸侯弃之远而奔楚以为莫有受之者也故不言出襄二十六年传称孙林父以戚如晋子鲜亦云逐我者出则孙林父以戚出奔晋明矣曷为不言奔而直言叛春秋之例惟闻以地来未闻以地往以地来者来向我故不言叛而言奔以地往者往背我故不言奔而言叛孙林父以戚如晋是以地往也与以地来者不同故直书叛以正其辠焉尔昭二十年曹公孙防自鄸出奔宋犹宋华亥向宁华定自宋南里出奔楚皆叛也公羊以为叛得之谷梁谓自梦者専乎梦也君实有土臣敢専之宁非叛乎称公孙诚贵矣以贵取之遂以贵专之安见其不以叛也公羊谓为贤者之后讳故不言叛则又不然君子之善善也长恶恶也短恶恶止其身善善及子孙斯言也盖传自仲尼之徒欤于是附防者遂谓贤者子孙君子为之讳则桀纣亦禹汤子孙曷不为之讳哉文十二年郕伯来奔称郕伯卒太子朱儒以夫钟与郕邽来奔是以地来也当书郕朱儒以夫钟郕邽来奔曷为不书地而直称郕伯左氏谓鲁以诸侯逆之为非礼故直书郕伯以示讥既书伯又安得书地未闻春秋有诸侯而以地出奔者也公羊谓失地之君诸侯失国虽兄弟亦名不称名似非失地之君又庄八年齐鲁围郕郕降于齐师降者下之似非灭岂公羊据此而遂以为失地之君欤左氏所据者晋乘楚梼杌鲁春秋孟子所谓其事与其文也公谷二家不征事不考文惟言义义在事与文中舍事与文而独言义往往失之昭三十一年传称邾黑肱以滥来奔则知经文无邾非史阙文也经不言邾二传皆有说后人以其说而改从之杜预以为史阙文左氏所据者史之文也何阙之有且左氏传中有经传皆与经合独此传与经殊我故知后人以二传之说而改从之也庄二十四年曹羁出奔陈曹无史故曹羁曹防左氏皆无传后人说春秋者遂以曹羁郑忽并提而论则不然公侯在丧称子伯子男在丧称名郑伯寤生卒【卒于五月而忽于九月出奔】世子在位未逾年故称名曹伯射姑卒【卒于二十三年冬而羁于二十四年冬出奔】世子在位已逾年矣当书曹伯羁出奔陈不称伯则曹羁非君也安可与郑忽同例哉公羊以为三谏不从而去之者大夫士去国见于礼及先秦诸子春秋不书去而书奔则曹羁与宋子哀同例公羊之说未必无征一来奔一出奔皆贵之也两存以待后之学者襄十四年卫侯衎出奔齐称孙林父甯殖出其君名在诸侯之防似列国之史皆书孙甯出其君孔子修春秋削而更之葢以臣出君犹以臣召君不可以训也杜预邪说以为诸侯自取奔亡之祸不书逐君之贼者所以责其君此说之尤悖者不可以不辨孟子曰孔子成春秋而乱臣贼子惧如预言则后世乱臣贼子益无所忌惮而皆将逞志于君矣何惧之有哉又云不书名从告列国来告乱安得称其君之名礼所谓诸侯失国名者谓出亡必告于庙故名称卫侯奔齐及竟公使祝宗告亡告亡者告于庙也告于庙必告于王夫国受之先君先君受之先王故出亡必告岂独告于同盟之国乎

</div>
    <div class="pagination">
<a href="惠氏春秋说_page16.html">上一页</a><span>...</span><a href="惠氏春秋说_page12.html">12</a><a href="惠氏春秋说_page13.html">13</a><a href="惠氏春秋说_page14.html">14</a><a href="惠氏春秋说_page15.html">15</a><a href="惠氏春秋说_page16.html">16</a><span class="current-page">17</span><a href="惠氏春秋说_page18.html">18</a><a href="惠氏春秋说_page19.html">19</a><a href="惠氏春秋说_page20.html">20</a><a href="惠氏春秋说_page21.html">21</a><a href="惠氏春秋说_page22.html">22</a><span>...</span><a href="惠氏春秋说_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
