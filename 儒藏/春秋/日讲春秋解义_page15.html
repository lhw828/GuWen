<!DOCTYPE html>
<html>
<head>
    <meta charset="UTF-8">
    <title>日讲春秋解义 - 第 15 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日讲春秋解义 - 第 15 页/共 72 页</h1>
    <div class="content">　　王姬齐桓公夫人也主襄公之昏其罪大故书之详主桓公之昏其罪小故书之畧此轻重之权衡也春秋之义尊王朝抑列国惟王姬下嫁与列国之女同辞而不异盖以王姬虽贵其当执妇道与公侯大夫士庶人之女同所以述天理训万世也
　　【附录左传】乘丘之役【在十年】公以金仆姑射南宫长万【金仆姑矢名南宫长万宋大夫】公右歂孙生搏之【搏取也】宋人请之宋公靳之【鲁听其得还戏而相愧曰靳】曰始吾敬子今子鲁囚也吾弗敬子矣病之【万不以为戏而以为己病为宋万弑君传】




　　曰讲春秋解义卷十
　　钦定四库全书
　　日讲春秋解义卷十一
　　庄公
　　十有二年春王三月纪叔姬归于酅
　　【公羊传】其言归于酅何隠之也何隠尔其国亡矣徒归于叔尔也【叔者纪季也妇人谓夫之弟曰叔】
　　【谷梁传】国而曰归此邑也其曰归何也吾女也失国喜得其所故言归焉尔【叔姬守节积有年矣纪季以酅入于齐时齐听后五庙故叔姬归于酅鲁喜其女得申其志而书之】
　　纪亡矣叔姬至是始归者纪侯卒也归顺辞妇人夫死无子而终扵父母家非正也纪季入齐五庙在焉叔姬不归于鲁而归于酅鲁人高其节义恩礼有加焉其归及卒悉书扵册孔子存而不削为后世劝也先儒谓叔姬归奉纪祀非也凡祭必夫妇亲之故舅没则姑老纪侯大去季之主祀乆矣叔姬何与焉但妇人以夫家为家无论纪侯有
　　子与否义当归于酅耳
　　夏四月
　　秋八月甲午宋万弑其君捷及其大夫仇牧【捷公羊作接左传】十二年秋宋万弑闵公于蒙泽【蒙泽杜注宋邑梁国有防县今河南商丘县北有蒙泽南有蒙县古城】遇仇牧于门批而杀之【手批之也】遇大宰督于东宫之西【华督】又杀之【杀督不书宋不以告】立子游【子游宋公子】羣公子奔萧【萧杜注宋邑沛国萧县今县属江南徐州府县北有萧城】公子御説奔亳【亳杜注宋邑蒙县西北有亳城今河南商丘县北有大蒙城皇甫谧所谓蒙为北亳是也】南宫牛猛获帅师围亳【牛长万之子猛获其党】
　　【公羊传】及者何累也弑君多矣舍此无累者乎孔父荀息皆累也舍孔父荀息无累者乎曰有有则此何以书贤也何贤乎仇牧仇牧可谓不畏强御矣其不畏强御奈何万尝与庄公战【即乘丘之役】获乎庄公【为庄公所获】庄公归散舍诸宫中【散放也舍止也】数月然后归之归反为大夫于宋与闵公博【博戏名】妇人皆在侧万曰甚矣鲁侯之淑鲁侯之美也【美好】天下诸侯宜为君者惟鲁侯尔闵公矜此妇人【自矜其色于此妇人】妬其言顾曰此虏也【顾谓侧妇人此万也虏执虏也】尔虏焉故【尔汝也谓万也更向万曰汝尝执虏于鲁侯故称誉尔】鲁侯之美恶乎至【恶乎至犹何所至】万怒搏闵公絶其脰【脰颈也齐人语】仇牧闻君弑趋而至遇之于门手劔而叱之万臂摋仇牧【侧手曰摋】碎其首齿着乎门阖【阖扇】仇牧可谓不畏强御矣
　　【谷梁传】宋万宋之卑者也卑者以国氏　以尊及卑也仇牧闲也【仇牧扞卫其君故见杀也】
　　君弑大夫死扵其难而经书之者厉臣节也大夫之死君难有不书者故知书者皆圣人所取也仇牧不能讨贼虽死无益扵事然不计力之彊弱事之济否而以身殉国亦可以愧人臣之食焉而逃其难者矣若大宰督则身为大恶死不足偿故削而不书
　　冬十月宋万出奔陈
　　【左传】冬十月萧叔大心【叔萧大夫名】及戴武宣穆庄之族【宋五公之子孙】以曹师伐之杀南宫牛于师杀子游于宋立桓公【桓公御説】猛获奔衞南宫万奔陈以乘车辇其母一日而至【驾人曰辇宋去陈二百六十里言万之多力】宋人请猛获于衞衞人欲勿与石祁子曰【石祁子衞大夫】不可天下之恶一也恶于宋而保于我保之何得一夫而失一国与恶而弃好非谋也衞人归之亦请南宫万于陈以赂陈人使妇人饮之酒而以犀革裹之比及宋手足皆见宋人皆醢之
　　万弑君之贼也陈受其奔为逋逃主及贪宋赂然后以狙诈缚之故书万出奔陈而不书宋人杀万以着陈人党恶之罪也先儒或并罪宋人之逸贼缓讨则过矣万旣多力又执国权立子游而遣师围亳萧叔以五族及曹师伐之连兵浃月仅乃克之岂能禁万之逸耶庆父弑鲁闵公奔莒莒人受赂而后归之及境而缢故闵公不书葬不以讨贼予鲁也宋人杀万不书疑若庆父自缢之类或使者畏其勇因其手足皆见而道杀之至宋然后醢之耳果生致于宋而明正其诛安得不以讨贼许宋哉盖臣子之心急于得贼邻国求赂不容不致故陈人求赂罪不可寛而宋人致赂则义无可责也
　　十有三年春齐侯宋人陈人蔡人邾人防于北杏【齐侯谷梁作齐人北杏杜注齐地当在今山东东阿县境】
　　【左传】十三年春防于北杏以平宋乱遂人不至
　　【谷梁传】是齐侯宋公也其曰人何也始疑之何疑焉桓非受命之伯也将以事授之者也【言诸侯将权推齐侯使行伯事】曰可矣乎未乎举人众之辞也
　　先儒以四国称人齐侯书爵为始霸之辞非也宋先君见弑新君出防如以防服见则当书宋子以嘉服见则当书宋公以着其违礼何故没而不书若以示齐霸则齐以侯爵序宋上虽书宋公亦知主防者齐也至谓四国之君贬而称人以诛乱始益误矣谓桓非受命之伯诸侯不宜私相推戴以为盟主则首乱者齐也许首乱者以霸而罪推戴者以无王圣人之赏罚乃若是其无章乎况据所书乃诸国之大夫聼命扵防之常辞无以知宋人之独为君也后儒因此谓曹南独书宋公城濮独书晋侯皆始霸之辞穿凿支离皆由称爵为襃称人为贬之説误之耳
　　夏六月齐人灭遂【遂杜注遂国在济北蛇丘县东北今山东宁阳县西北有遂乡左传】夏齐人灭遂而戍之【戌守也为后殱于遂张本】
　　【谷梁传】遂国也其不日微国也
　　灭者亡国之善词上下之同力也齐桓恃其众彊以刦制诸侯惧其未尽从也约之以防要之以盟其不顺者则侵之伐之执之灭之外假尊周之名实以自封殖耳北杏之防鲁遂皆不至齐扵鲁有纳纠之憾有败师之怨比扵遂之可疾轻重较然矣乃扵鲁则屈意而与之和扵遂则慿怒而灭其国盖知鲁之难服故结以为助知遂之无援则借以示威且利其土地耳故曰五霸者三王之罪人也
　　秋七月
　　冬公防齐侯盟于柯【柯杜注济北东阿齐之柯邑今山东东阿县地】
　　【左传】冬盟于柯始及齐平也
　　【公羊传】何以不日易也其易奈何桓之盟不日其防不致信之也其不日何以始乎此庄公将防乎桓曹子进曰君之意何如【曹子曹刿史记作曹沬见庄将防有慙色故问之】庄公曰寡人之生则不若死矣【自伤伐齐纳纠不能纳反为齐所胁而杀之】曹子曰然则君请当其君臣请当其臣【当犹敌也将刦之之辞】庄公曰诺于是防乎桓庄公升坛曹子手劔而从之管子进曰君何求乎【管子管仲桓公卒愕不能应故管子进为此言】曹子曰【庄公亦造次不知所言故任曹子】城坏压竟【齐数侵鲁取邑以喻侵深也】君不图与管子曰然则君将何求曹子曰愿请汶阳之田【欲复鲁竟】管子顾曰君许诺桓公曰诺曹子请盟桓公下与之盟已盟曹子摽劔而去之【摽辟也】要盟可犯【强见要胁而盟故云可犯】而桓公不欺曹子可雠而桓公不怨桓公之信着乎天下自柯之盟始焉
　　【谷梁传】曹刿之盟也信齐侯也桓盟虽内与不日信也【公盟例日外诸侯盟例不日桓信着故虽公与盟犹不日】
　　书防齐志也齐桓图霸欲结鲁宋是以释屡战之怨而为此盟也鲁于齐世雠而平可乎传曰敌惠敌怨不在后嗣鲁庄忘亲昵雠当齐襄之身数为防好着于经者详矣今旣易世而桓公倡霸合诸侯以尊周室又可背乎故书公防而无贬辞也
　　【附録左传】宋人背北杏之防
　　十有四年春齐人陈人曹人伐宋
　　【左传】十四年春诸侯伐宋【背北杏防故】齐请师于周【假王命以示大顺】
　　宋背北杏之防桓公请命于周而伐之盖不得鲁宋诸侯不肃故疾图之而不敢缓也其称人师少也齐自灭谭遂后救邢而外四十年未尝兴大众盖管仲得政师有节制其赋于民薄而蓄诸侯之力者亦厚矣故天下乐为之用而动则有成也先儒谓未尝遣大夫为主将非也春秋之初惟内大夫帅师书名外则众称师少称人无以大夫之名氏见者
　　夏单伯防伐宋
　　【左传】夏单伯防之取成于宋而还
　　【公羊传】其言防伐宋何后防也【本期而后故但举防】
　　【谷梁传】防事之成也【伐事已成单伯乃至】
　　伐宋之役齐止用近宋之陈曹而不烦逺兵鲁新从霸故齐虽不征于鲁而鲁自遣单伯以兵往防也内大夫防伐者八独翚防四国伐郑与单伯防伐宋先列诸国之伐盖后防之文左氏以单伯为周大夫非也成十六年十七年尹子单子三防伐郑不书防伐又定四年传云刘文公合诸侯侵楚经书公防刘子则此书单伯防伐为鲁大夫明矣
　　【附録左传】郑厉公自栎侵郑及大陵【大陵杜注郑地今河南临颍县北有大陵城】获傅瑕【傅瑕郑大夫】傅瑕曰苟舍我吾请纳君与之盟而赦之六月甲子傅瑕杀郑子及其二子而纳厉公【郑子子仪】初内蛇与外蛇鬭于郑南门中内蛇死六年而厉公入公闻之【公鲁庄公】问于申繻曰犹有妖乎对曰人之所忌其气焰以取之妖由人兴也人无衅焉妖不自作人弃常则妖兴故有妖厉公入遂杀傅瑕使谓原繁曰傅瑕贰【言有二心于己】周有常刑旣伏其罪矣纳我而无贰心者吾皆许之上大夫之事吾愿与伯父图之【上大夫卿伯父谓原繁】且寡人出伯父无里言【无纳我之言】入又不念寡人【不亲附己】寡人憾焉对曰先君桓公命我先人典司宗祏【桓公郑始受封君也宗祏宗庙中藏主石室言己世为宗庙守臣】社稷有主而外其心其何贰如之苟主社稷国内之民其谁不为臣臣无贰心天之制也子仪在位十四年矣而谋召君者庸非贰乎庄公之子犹有八人若皆以官爵行赂劝贰而可以济事君其若之何臣闻命矣乃缢而死
　　秋七月荆入蔡
　　【左传】蔡哀侯为莘故绳息妫以语楚子【莘役在十年绳誉也】楚子加息以食入享遂灭息以息妫归生堵敖及成王焉未言【未与王言】楚子问之对曰吾一妇人而事二夫纵弗能死其又奚言楚子以蔡侯灭息遂伐蔡【欲以説息妫】秋七月楚入蔡君子曰商书所谓恶之易也如火之燎于原不可乡迩其犹可扑灭者其如蔡哀侯乎【商书盘庚言恶易长而难灭】
　　【谷梁传】荆者楚也其曰荆何也州举之也州不如国国不如名名不如字
　　齐桓图霸力尚未能帖荆十年荆方败蔡而执其君今又破蔡而入其国蔡近于楚受祸独深故自北杏以后齐桓之防盟蔡不复与矣蔡始见经则防邓以惧楚终录于经则迁州来以避楚楚始见经则败蔡终録于经则围蔡齐晋之霸其极盛则侵蔡以伐楚其极衰则防召陵以救蔡而不能柏举之战吴张而陵齐晋亦以蔡故原蔡之始终而霸国消长之形荆楚彊弱之皆可见矣
　　冬单伯防齐侯宋公衞侯郑伯于鄄【鄄杜注衞地今山东濮州东旧城集故鄄城也】
　　【左传】冬防于鄄宋服故也
　　【谷梁传】复同防也
　　是春三国伐宋至夏单伯始防伐宋已服而三国旋师不及至宋境故复防齐宋之君以结成而衞郑之君以始不与北杏之防亦来防也至是齐霸畧定矣若陈蔡曹邾或从防或从伐己归齐者不复更与此防盖桓公之霸政务简便不欲烦诸侯也
　　十有五年春齐侯宋公陈侯衞侯郑伯防于鄄
　　【左传】十五年春复防焉齐始霸也
　　【谷梁传】复同防也
　　十三年十四年防此年复防三合诸侯而不盟以示重慎是以盟则众信莫敢渝也陈旧序衞下齐桓始霸楚亦始彊陈介二国之闲齐桓以为三恪进之于衞上欲重结之也自是遂为定列
　　夏夫人姜氏如齐
　　【谷梁传】妇人旣嫁不逾竟逾竟非礼也
　　姜氏自齐襄见杀八年不出至是鲁欲通好于齐姜假托国事以愚其昏懦之子齐亦欲善鲁而姑受之复啓越境之恣矣
　　秋宋人齐人邾人伐郳【郳即小邾国公羊作儿】
　　【左传】秋诸侯为宋伐郳【郳附庸属宋而叛故齐桓为之伐】
　　北杏之防齐桓已序诸国之上此复序宋下者为宋伐郳故推宋主兵也后此伐郑伐徐亦然至二十七年同盟于幽霸体旣正无复有先齐者矣
　　郑人侵宋
　　【左传】郑人闲之而侵宋【乗伐郳之闲】
　　郑背二鄄之防闲诸侯之伐郳而侵宋其反覆扵齐楚之闲盖始扵此侵伐之义三不同左氏曰有钟鼓曰伐无钟鼓曰侵据此则齐侯侵蔡晋侯侵楚皆用大师而总数国若无钟鼓何以行师公羊氏曰觕者曰侵精者曰伐盖以精为深觕爲浅也然传所载有侵师至破其国伐而未深入者谷梁氏曰苞人民殴牛马曰侵斩树木坏宫室曰伐齐桓伐楚不战而服岂有坏宫室伐树木之事耶先儒既辨其非而以伐为声罪致讨侵为无名行师然考之诗书曰侵自阮疆曰侵于之疆周官九伐之法负固不服则侵之而谓之无名可乎盖声罪致讨曰伐潜师掠境曰侵伐者兵法所谓正也侵者兵法所谓奇也
　　冬十月
　　十有六年春王正月
　　夏宋人齐人衞人伐郑【南北争郑于是始】
　　【左传】十六年夏诸侯伐郑宋故也
　　楚势浸彊陈蔡郑许适当其冲而郑尤南北之枢纽郑之贰非细故也故合诸侯以伐之但突始簒国及忽复位又入栎以逼之忽以弑死齐桓当请于王以正突之罪今乃为宋而伐之末矣然宋自是与齐为一鲁宋诸侯之望也鲁宋服而中国诸侯之志定矣
　　秋荆伐郑
　　【左传】郑伯自栎入【在十四年】缓告于楚秋楚伐郑及栎为不礼故也
　　齐方图霸楚亦有事于北方郑地要绾南北中国得郑则可以拒楚楚得郑则可以窥中国故争郑自此始自是郑被兵于楚者二十中国侵之伐之三十有九考郑之始终可以见南北盛衰之大畧矣
　　【附录左传】郑伯治与于雍纠之乱者【在桓十五年】九月杀公子阏刖强鉏【二子祭仲党】公父定叔出奔衞【共叔段之孙定諡也】三年而复之曰不可使共叔无后于郑使以十月入曰良月也就盈数焉【数满于十】君子谓强鉏不能衞其足【言其不能早辟害】
　　冬十有二月防齐侯宋公陈侯衞侯郑伯许男滑伯滕子同盟于幽【公羊作公防许男下公羊谷梁俱有曹伯此书同盟之始滑杜注滑国河南缑氏县今河南偃师县南有缑氏故城古滑国也幽杜注宋地当在今河南考城县境】
　　【左传】冬同盟于幽郑成也
　　【公羊传】同盟者何同欲也
　　【谷梁传】同者有同也同尊周也不言公外内寮一疑之也【寮谓诸侯也鲁与齐雠外内诸侯同一疑公未知可事齐乎不乎故防不云公以着疑焉】齐自北杏以后屡合诸侯有防而无盟诸侯之心未一也至此郑服始合九国之君而为此盟举天下而听命于一国古未有也然犹未敢专主盟之权故载书曰同盟至僖二年盟贯齐始为盟主自后不复书同矣防不书公讳之也陈氏以为齐初主盟不言公楚初与盟不言公晋大夫初防盟不言公得其义矣
　　邾子克卒
　　【谷梁传】其曰子进之也
　　此邾仪父也附齐而尊王室王命进其爵故书卒与诸侯同
　　【附録左传】王使虢公命曲沃伯以一军为晋侯【曲沃武公伐晋侯缗灭之尽以其宝噐赂献于王王因命为晋侯周礼小国一军晋土地虽大以武公初为诸侯故以小国之礼命之】　初晋武公伐夷执夷诡诸【夷诡诸周大夫夷采地名】蒍国请而免之【蒍国周大夫】既而弗报【诡诸不报施于蒍国】故子国作乱【子国即蒍国】谓晋人曰与我伐夷而取其地遂以晋师伐夷杀夷诡诸周公忌父出奔虢【周公忌父王卿士辟子国之难】惠王立而复之
　　十有七年春齐人执郑詹【詹公羊作瞻】
　　【左传】十七年春齐人执郑詹郑不朝也
　　【公羊传】郑詹者何郑之微者也【以无氏也】此郑之微者何言乎齐人执之书甚佞也
　　【谷梁传】人者众辞也以人执与之辞也郑詹郑之卑者卑者不志此其志何也以其逃来志之也逃来则何志焉将有其末【末谓逃来】不得不録其本也郑詹郑之佞人也
　　称人以执非霸讨也詹不氏未赐族也讨得其罪则称爵谓之霸讨桓未闻朝王而讨郑之不朝己可乎詹必至齐而后见执不书行人非以使事执也
　　夏齐人歼于遂【殱公羊作瀸】
　　【左传】夏遂因氏颌氏工娄氏须遂氏飨齐戍醉而杀之齐人歼焉【四族遂之强宗殱尽也】
　　【公羊传】瀸者何瀐积也【瀸积死非一之辞】众杀戍者也
　　【谷梁传】歼者尽也然则何为不言遂人尽齐人也无遂之辞也无遂则何为言遂其犹存遂也【以其能杀齐戍故若遂之存】存遂奈何曰齐人灭遂使人戍之遂之因氏饮戍者酒而杀之齐人歼焉此谓狎敌也【狎犹轻也】
　　齐人灭遂虑其不服置兵戍守防患周矣而终为遂人所歼信乎力不足以服人也不曰遂人歼齐人者已无遂之辞又以见齐人之自取也观此益见遂以灭书乃亡国之善词上下之同力矣
　　秋郑詹自齐逃来
　　【公羊传】何以书书甚佞也曰佞人来矣佞人来矣【谷梁传】逃义曰逃
　　逃者匹夫苟免之行也詹旣见执若齐人不释守死以待命可也即齐欲释之亦当执礼以争请暴其无罪于诸侯乃不辱君命而遁逃苟免耻孰甚焉鲁方与齐同盟而受其逋逃罪亦不可掩矣
　　冬多麋
　　【公羊传】何以书记异也
　　麋鲁所有不足为异而多则反常且有伤稼之害故志之
</div>
    <div class="pagination">
<a href="日讲春秋解义_page14.html">上一页</a><span>...</span><a href="日讲春秋解义_page10.html">10</a><a href="日讲春秋解义_page11.html">11</a><a href="日讲春秋解义_page12.html">12</a><a href="日讲春秋解义_page13.html">13</a><a href="日讲春秋解义_page14.html">14</a><span class="current-page">15</span><a href="日讲春秋解义_page16.html">16</a><a href="日讲春秋解义_page17.html">17</a><a href="日讲春秋解义_page18.html">18</a><a href="日讲春秋解义_page19.html">19</a><a href="日讲春秋解义_page20.html">20</a><span>...</span><a href="日讲春秋解义_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
