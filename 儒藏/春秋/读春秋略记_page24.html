<!DOCTYPE html>
<html>
<head>
    <meta charset="UTF-8">
    <title>读春秋略记 - 第 24 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读春秋略记 - 第 24 页/共 24 页</h1>
    <div class="content">　　张氏曰高国为齐世臣齐景废长立少不能谏止乃从君于昬受其顾命力又不足以卫上委之而逃故书奔以罪之
　　叔还防吴于柤
　　鲁政不修务与吴亲以资其力君子于此知其必有吴患矣
　　秋七月庚寅楚子轸卒　齐阳生入于齐齐陈乞弑其君荼【公作舍】
　　弑君者朱毛也使之者阳生也阳生之入则由于陈乞也以弑君主阳生则陈乞之罪不着不以弑君主阳生则阳生之罪又不明故于阳生之入也去其公子所谓待贬而恶见者贬絶以见恶也于荼之弑也专主陈乞则以弑君为乞之本谋此春秋诛意之法也观阳生以君二多难告陈乞而乞不对则其意可知也
　　冬仲孙何忌帅师伐邾　宋向巢帅师伐曹
　　鲁之伐邾宋之伐曹不灭不已春秋备书以着其恶
　　七年春宋皇瑗帅师侵郑
　　此报定十五年罕达之师也左氏以为郑叛晋故夫洮之防宋亦叛晋矣何以责郑盖自齐侯伐宋之后宋必复亲晋以求援故此之侵郑以叛晋为名其实则讨郑之纳叛也不以纳叛为名而以叛晋为名反不足以服郑故不书伐而书侵
　　晋魏曼多帅师侵卫
　　赵鞅前书伐卫矣此复书侵者其志不在讨輙而在于仇范中行故义声不足以服人也
　　夏公防吴于鄫【谷作缯】
　　鲁之防吴者再矣鲁防而诸侯莫有与者则诸侯皆外之可知也故春秋终书国号而已黄池之防以其辞尊居卑则一进之舍是则末尝进之也
　　秋公伐邾八月己酉入邾以邾子益来
　　薛氏曰伐邾本三家之志今公自为之三家归功于上实归过于上也
　　宋人围曹　冬郑驷帅师救曹
　　高氏曰郑与曹疎救曹非志于义欲报皇瑗之师也谢氏曰曹病于宋乆矣大国莫之援仅见于郑安得不书救以予之
　　八年春王正月宋公入曹以曹伯阳归
　　宋之入曹犹鲁之入邾其国未灭也虽以曹伯归而曹之臣民犹据其国以待救未尝服宋十四年传向魋入于曹以叛是曹未服之证也故书入而不书灭以存曹也
　　吴伐我
　　家氏曰不书救邾者茅夷鸿以利説吴吴説于利而动也后且执其君而扰乱其国何足言救乎谢氏曰不至国都则书某鄙至国都则书伐我按外伐惟书国鲁则别而书之所以详内事也哀公以前无不书四鄙者唯此年之吴与十一年之齐以伐我书见鲁之结怨于邻者深也吴虽无怨以邾人激之故也与吴盟不书讳城下之盟也所谓内大恶讳者惟见逼于强大不得已而为之者则讳之非是则弗讳也
　　夏齐人取讙及阐【公作僤】归邾子益于邾
　　齐间鲁难取其二邑亦为邾也鲁惧齐与吴合而讨已故归邾子不得已耳岂真能悔过哉然见难而知惧即善者机也春秋乐与人为善故书以嘉之
　　秋七月　冬十有二月癸亥杞伯过卒　齐人归讙及阐
　　齐之取讙阐也左氏以为季姬未归故齐以为讨其归讙阐也左氏以为季姬归而嬖故因季姬而修好事或有之然其取之也必以邾子之执为名其归之也亦必以邾子之归为名圣人嘉其归田之实即与以存邾之名有所不靳无非成人之美而已书归不书来比于郓讙隂则非感于义也书归不书我比于济西则非狥乎私也
　　九年春王二月杞僖公　宋皇瑗帅师取郑师于雍丘
　　庐陵李氏曰观左氏所载使有能者无死而止以二人归则杀人多矣春秋之末取师者二谢氏所谓着其祸之大者是也隠十年郑庄所伐取者三国皆书人则犹未至于取师也
　　夏楚人伐陈
　　六年吴伐陈楚救之不克何怪乎陈之即吴而伐之数数不已宜陈之终不服也
　　秋宋公伐郑
　　既取雍丘之师以郑为易与始声其纳叛之罪君亲帅师以讨之故前书侵郑至是书伐
　　冬十月
　　十年春王二月邾子益来奔
　　鲁虐邾而吴救之乃吴之虐邾也更甚于鲁邾所以忘鲁怨而来奔亦大可悯矣
　　公防吴伐齐
　　僖尝用楚伐齐犹曰借之以释憾今既与齐平矣而防吴伐之直为吴役而已弃亲戚而长冦讐何其不智也
　　三月戊戌齐侯阳生卒
　　吴因齐侯之卒欲加以弑逆之名穷兵深入一逞其志故三日哭于军门之外益以舟师自海入齐则弑君之言出自吴人齐人实未尝弑君也
　　夏宋人伐郑　晋赵鞅帅师侵齐
　　庐陵李氏曰乗吴之乱伐齐之丧无名甚矣故书侵
　　五月公至自伐齐　齐悼公　卫公孟彄自齐归于卫
　　书归易词也葢辄纳之庐陵李氏曰彄蒯聩之党今归于卫必从辄而弃蒯聩也故十五年蒯聩入国彄复奔齐
　　薛伯夷卒【夷公作寅】秋薛惠公　冬楚公子结帅师伐陈吴救陈
　　六年吴伐陈而楚救不书不予楚之救也今楚伐陈而吴救则书恶楚之虐小也然楚书大夫而吴举国号者当时诸侯之所进春秋因而进之而实弗与也特以着世道之变而已诸侯之所外不嫌于文与之而实弗敢进也则以着世道之未冺而夷夏之防犹有存焉者也
　　十有一年春齐国书帅师伐我
　　传称师及齐师战于郊是齐师直逼鲁之国都矣盖鲁之伐齐无名而防吴以伐尤出于不义彼直而强者益强我曲而弱者益弱齐所以逼国都而不能御也故书伐我易曰眇能视跛能履履虎尾咥人防言其柔而好刚取祸之重也哀公之谓与胡氏以此为自反之词非也横逆之来皆宜自反何必于此
　　夏陈辕颇出奔郑【辕公作袁】
　　襄陵许氏曰书辕颇之奔以为人臣附上而刻下托公以营私者之戒也
　　五月公防吴伐齐甲戌齐国书帅师及吴战于艾陵齐师败绩获齐国书
　　庐陵李氏曰吴伐齐而以齐国书主此战者齐人皆知必败国书不能坚守以坐困之乃以伐鲁方归之疲兵逞志于一朝之忿师败身获为国大辱春秋深罪其轻战也
　　秋七月辛酉滕子虞母卒　冬十有一月滕隠公卫世叔齐出奔宋
　　髙氏曰春秋之末何大夫出奔之多也盖是时政在大夫始则相猜相忌终则相攻相逐也按传称世叔齐之出事由孔文子齐固不肖而文子所为亦无人理夫子何以称之左氏固未可信
　　十有二年春用田赋
　　田赋之説诸家纷然胡氏证据国语其説为长然左氏载孔子之言谓度于礼丘亦足矣其义似与国语不合窃尝防其意而通之国语所云借田以力而砥其逺迩者即孟子所云粟米之征后世所云田租也国语所云赋里以入而量其有无者即孟子所云布缕之征后世所云户调也田租之入虽有上下无不征也户调之不齐有不可尽征者鳏寡孤疾则免之惟通一丘以为计则有或不供之里无或不供之丘故曰丘亦足也鲁虽变法古意犹未尽亡今兵兴日烦户口凋落赋里之法遂壊而一切取之于田于是鳏寡孤疾皆不得免是之谓用田赋诗云哿矣富人哀此茕独春秋所谓讥也税畆书初丘甲书作此书用者犹用郊之用不度可否而用之也
　　夏五月甲辰孟子卒
　　礼杂记云夫人之不命于天子自昭公始也盖以其同姓不可请命耳既不命于天子哀公君臣遂得而轻之其卒也不称夫人其也不称小君春秋亦着其实而已
　　公防吴于槖臯　秋公防卫侯宋皇瑗于郧【公作运】赵氏曰吴败齐师鲁以为徳故复防之修前好也又为之防宋卫合之以从吴吴主中夏鲁为之也按传言三国防吴经不书者辞吴而自为盟诸侯犹能外吴其防也出于一时之权故为鲁讳之也三国盟不书窃盟也
　　宋向巢帅师伐郑
　　宋取郑师而后又伐郑者三而叛人终不可得于是破锡围嵒直取叛人于所居之地是谓忿兵而已
　　冬十有二月螽
　　书螽以其不时而恒燠之徴也左氏以为失闰非也以三年内所书月日推之自十一年五月甲戌至十二年五月甲辰为三百三十一日是必甲戌之日在十一年五月二十三四之后则十二年五月始得有甲辰十一年五月之甲戌既在二十三四之后则十年三月又不得有戊戌其间已置一闰无疑以此知左氏之妄而又托之圣人其不可据如此以授时厯推应闰十一年二月与春秋之月日合
　　十有三年春郑罕达帅师取宋师于嵒
　　宋取郑师郑亦取宋师佳兵不祥不戢自焚非独天道好还抑亦人事所不免也
　　夏许男成卒【成公作戌】　公防晋侯及吴子于黄池
　　向者吴尝以爵书矣因诸侯之进之也其后仍举国号者因诸侯之外之也凡吴之佹进而佹退者非以着吴之善恶而以着诸侯之得失也惟此之书爵则有不同谷梁氏曰吴子进乎哉遂子矣辞尊称而居卑称以防乎诸侯以尊天王国语云赵鞅谓吴夫差曰命圭有命固曰吴伯不曰吴王夫诸侯无二君周室无二王君若无卑天子而干其不祥而曰吴公敢不顺从君命吴王许诺乃就幕而防赵鞅数语虽属饰词然义甚正大固桓文当日所以责楚者无是也吴方有越难恐晋乘之以王命合诸侯而轧已也遂去其僣号以自进于中国春秋因而书爵则此之书爵者盖实进之而非徒以其文也故首晋侯而又书及以为晋侯功此亦春秋之特笔所谓与其进也不与其退也圣人之恕以待人引人于善如此左氏称单平公在防经不书恐未可信国语亦无之
　　楚公子申帅师伐陈
　　高氏曰楚尝伐陈而吴救之今乗吴之出防而伐之畏吴也
　　于越入吴
　　吴恃胜而骄自谓莫敌黄池方防而越人乗之闻败而惧乃去其僣号以结好中国亦何及哉豫之小过曰盱豫悔迟有悔书入吴于黄池之后言悔迟也
　　秋公至自防　晋魏曼多帅师侵卫【公无曼字】
　　蒯聩在戚十二年矣晋能以大义责卫以至情动卫卫自不能不服晋不知出此而数兴师只以范中行故耳故终书侵
　　许元公　九月螽　冬十有一月有星孛于东方星孛东方者东方悖乱田氏簒齐越人灭吴之徴也
　　盗杀陈夏区夫【区公作彄】
　　与盗杀郑公子騑同义皆所谓负且乗致冦至者也
　　十有二月螽
　　九月之螽以害稼书十二月之螽以恒燠书然害气所生亦必有伤于物如宣十五年冬书蝝生自不同于书无氷书李梅实之类也刘向以此为恒寒之罚殊谬
　　十有四年春西狩获麟
　　麟者仁兽周南咏之礼运云圣王之世麟在郊棷当此簒弑纷挐侵伐纵横之世蜚蜮螽螟不絶于书而有仁兽生于其间即此可以见天地之心剥穷而必复也虽不幸而被获天地之心终不可冺剥之传曰顺而止之观象也君子尚消息盈虚天行也顺者委曲之深心止者维持之大力观象者观此消息盈虚之象也士君子身处乱世不以利害动其心观剥之上九而知柔中有不变之刚委曲以维持之则消者可以复息虚者可以复盈不食之果旋见朋来既获之麟亦为瑞应矣故夫伯者之尊王亦其天地之心见于剥穷之日者也圣人为之别择而表章之委曲以维持之所为拨乱世反之正者用此道也前书天王狩于河阳此书西狩获麟俨然圣明御世太和在宇宙间春秋为之兆矣圣人知天立命之学大要在于此故以此终焉首年书元亦此义也元者善之长即天地之心人君賛化罔不在初而已






　　读春秋畧记卷十二
</div>
    <div class="pagination">
<a href="读春秋略记_page23.html">上一页</a><span>...</span><a href="读春秋略记_page19.html">19</a><a href="读春秋略记_page20.html">20</a><a href="读春秋略记_page21.html">21</a><a href="读春秋略记_page22.html">22</a><a href="读春秋略记_page23.html">23</a><span class="current-page">24</span>
    </div>
    <div class="pagination"><a href="index.html">返回目录</a></div>
</body>
</html>
