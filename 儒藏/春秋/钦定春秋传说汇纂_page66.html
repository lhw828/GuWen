<!DOCTYPE html>
<html>
<head>
    <meta charset="UTF-8">
    <title>钦定春秋传说汇纂 - 第 66 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定春秋传说汇纂 - 第 66 页/共 87 页</h1>
    <div class="content">　　【年之积是年水灾所及虽广然未尝壊宗庙毁宫室堕城郭则仓廪之所储固无恙也今无一年之畜而遽至大饥则见其备荒之无素矣春秋书大有年大饥各一大有年者异天道之反常大饥者着人事之不能处变也书大旱者二大水者八水旱非大不书】
　　附録左【晋侯嬖程郑使佐下军郑行人公孙挥如晋聘程郑问焉曰敢问降阶何由子羽不能对归以语然明然明曰是将死矣不然将亡贵而知惧惧而思降乃得其阶下人而已又何问焉且夫既登而求降阶者知人也不在程郑其有亡衅乎不然其有惑疾将死而忧也】
　　【癸灵王二丑十四年】二十有五年【晋平十年齐庄六年卫献二十九年殇十一年蔡景四十四年郑简十八年曹武七年陈哀二十一年文二年宋平二十八年秦景二十九年楚康十二年呉诸樊十三年】
　　春齐崔杼帅师伐我北鄙
　　左【报孝伯之师也公患之使告于晋孟公绰曰崔子将有大志不在病我必速归何患焉其来也不宼使民不严异于他日齐师徒归】
　　集说【许氏翰曰崔子之志邻国知之而齐庄不寤人将戕其躬之不恤而务贪伐国之功故利令智昏外竞而内倾自然之符也　赵氏与权曰兵凶器也弗戢必自焚齐庄连嵗用兵伐卫伐晋伐莒伐鲁三年之间曽弗之戢而又授兵于好乱之夫蛟虬作于隂虎兕出于柙宜其终不免于祸也】
　　夏五月乙亥齐崔杼弑其君光
　　左【齐棠公之妻东郭偃之姊也东郭偃臣崔武子棠公死偃御武子以吊焉见棠姜而美之使偃取之偃曰男女辨姓今君出自丁臣出自桓不可武子筮之遇困之大过史皆曰吉示陈文子文子曰夫从风风陨妻不可娶也且其繇曰困于石据于蒺藜入于其宫不见其妻凶困于石往不济也据于蒺藜所恃伤也入于其宫不见其妻凶无所归也崔子曰也何害先夫当之矣遂取之庄公通焉骤如崔氏以崔子之冠赐人侍者曰不可公曰不为崔子其无冠乎崔子因是又以其间伐晋也曰晋必将报欲弑公以说于晋而不获间公鞭侍人贾举而又近之乃为崔子间公夏五月莒为且于之役故莒子朝于齐甲戌飨诸北郭崔子称疾不视事乙亥公问崔子遂从姜氏姜入于室与崔子自侧户出公拊楹而歌侍人贾举止众从者而入闭门甲兴公登台而请弗许请盟弗许请自刃于庙弗许皆曰君之臣杼疾病不能聼命近于公宫陪臣干掫有者不知二命公逾墙又射之中股反队遂弑之贾举州绰邴师公孙敖封具铎父襄伊偻堙皆死祝佗父祭于髙唐至复命不说弁而死于崔氏申蒯侍渔者退谓其宰曰尔以帑免我将死其宰曰免是反子之义也与之皆死崔氏杀鬷蔑于平隂晏子立于崔氏之门外其人曰死乎曰独吾君也乎哉吾死也曰行乎曰吾罪也乎哉吾亡也曰归乎曰君死安归君民者岂以陵民社稷是主臣君者岂为其口实社稷是养故君为社稷死则死之为社稷亡则亡之若为己死而为己亡非其私昵谁敢任之且人有君而弑之吾焉得死之而焉得亡之将庸何归门启而入枕尸股而哭兴三踊而出人谓崔子必杀之崔子曰民之望也舍之得民卢蒲癸奔晋王何奔莒叔孙宣伯之在齐也叔孙还纳其女于灵公嬖生景公丁丑崔杼立而相之庆封为左相盟国人于大宫曰所不与崔庆者晏子仰天叹曰婴所不唯忠于君利社稷者是与有如上帝乃歃辛巳公与大夫及莒子盟大史书曰崔杼弑其君崔子杀之其弟嗣书而死者二人其弟又书乃舎之南史氏闻大史尽死执简以往闻既书矣乃还闾丘婴以帷缚其妻而载之与申鲜虞乗而出鲜虞推而下之曰君昏不能匡危不能救死不能死而知匿其昵其谁纳之行及弇中将舍婴曰崔庆其追我鲜虞曰一与一谁能惧我遂舎枕辔而寝食马而食驾而行出弇中谓婴曰速驱之崔庆之众不可当也遂来奔崔氏侧庄公于北郭丁亥葬诸士孙之里四翣不跸下车七乗不以兵甲】
　　【弇中杜注狭道】
　　谷梁【庄公失言淫于崔氏】
　　胡【齐庄公见弑贾举州绰等十人皆死之而不得以死节称何也所谓死节者以义事君责难陈善有所从违而不苟者是也虽在属车后乗必不肯同入崔氏之宫矣若此十人者独以勇力闻皆逄君之恶从于昏乱而庄公嬖之者死非其所比诸匹夫匹妇自经于沟渎而莫之知者犹不逮也安得以死节许之哉】
　　集说【许氏翰曰齐庄势陵大邦众暴小国而又躬乱巨室淫肆不君故使崔杼因民不忍以与敌市此足以为世鉴矣　髙氏闶曰崔杼不能防闲其妻以淫于家又不絶其妻而行大逆于君齐庄背诸侯之盟数行侵伐崔杼因民之忿遂以宣淫之故弑之陈氏傅良曰宋万鲁庆父奔而后诛之则不书杀以是为佚贼也齐讨君之雠而灭崔氏则何以亦不书杀崔杼弑君偃然犹在位也而以家祸亡其宗如是而得书则臣子之不诚于君父者可以盗名矣是故郑人斲归生之棺而葬灵公齐人暴崔杼之尸而葬庄公春秋终不书葬则犹不葬也　黄氏仲炎曰齐崔杼自虚朾同盟専国柄者二十五年矣而其君终莫之疑也是以一旦动于恶焉易曰履霜坚冰至盖言顺也臣弑其君子弑其父非一朝一夕之故其所由来者渐矣由辨之不早辨也圣人于易示其象于春秋着其事所以为后世人君之戒严矣　家氏翁曰光迫其父而夺之位于例当称国以弑而非杼所得讨也导光以簒者杼也又从而弑之是故坐以首恶之罪　程氏端学曰齐光自为世子而出与防盟侵伐或骄蹇序于诸侯之上及其即位则背丧出盟违盟伐卫遂伐盟主袭莒伐鲁莫非悖乱之举春秋歴书崔氏之世卿崔杼之専权又书齐光之悖乱而终之以此乱臣贼子惧矣人君鉴戒昭矣】
　　【案齐庄之弑晏婴谓其为己死而非私昵者不敢任其说非也宋之殇闵其死不为社稷而孔父仇牧岂二君之私昵耶庄公被弑之祸婴固早知之矣纳栾氏则以为弗能乆伐卫晋则以为忧必及预防其必败以示先见之哲而一旦有事则假社稷为重而自明其不必死使天下之贪生而忘义者皆得借口以为苟免之计畔道伤教安可训也陈文子有马十乗弃而违之圣人许其清晏婴齐之公族世为国卿与乱贼竝立于朝而不闻有讨逆之谋其负惭多矣胡氏安国以贾举等从君于昏不得以死节称引婴言以证之非通方之论也】
　　公防晋侯宋公卫侯郑伯曹伯莒子邾子滕子薛伯伯小邾子于夷仪
　　左【晋侯济自泮防于夷仪伐齐以报朝歌之役齐人以庄公说使隰鉏请成庆封如师男女以班赂晋侯以宗器乐器自六正五吏三十帅三军之大夫百官之正长师旅及处守者皆有赂晋侯许之使叔向告于诸侯公使子服惠伯对曰君舍有罪以靖小国君之惠也寡君闻命矣】
　　【泮杜注阙】
　　胡【晋报朝歌之役来讨及防夷仪既闻崔杼之弑则宜下令三军建而复斾声于齐人问庄公之故执崔杼以戮之谋于齐众置君以定其国示天讨之义则方伯连帅之职修矣今乃知贼不讨而受其赂则是与之同情也故春秋治之如下文所贬云】
　　集说【杜氏预曰不书伐齐齐逆服兵不加也　孙氏复曰晋再合诸侯将伐齐齐人惧弑庄公以求成晋侯许之八月己巳诸侯同盟于重丘是也庄公复背澶渊之盟加兵晋卫信不道矣然齐人弑庄公以求成逆之大者晋不能讨之以定齐国之乱曷以宗诸侯宜乎大夫日炽自是卒不可制也故先书崔杼之弑以着其恶　刘氏敞曰杜氏曰不讥受赂者齐有防师自宜退非也若齐侯以寿没师退可也今臣弑其君为恶六矣何故退乎假使晋遂讨齐破其城杀其贼污其宫未可谓之伐防也且夫弑君而谓之防诸侯其无讨贼者矣　髙氏闶曰晋防诸侯以伐齐齐以庄公既弑为觧因纳赂以求成焉故不书伐夫以义防诸侯而以奸终之有以知晋平之不竞矣　黄氏仲炎曰齐取朝歌者晋人之私憾也杼弑其君天下之大恶也今晋防于夷仪伐齐以报朝歌之役齐人以弑君说而遂释之是知有一己之私憾而不知有天下之大恶也　家氏翁曰崔杼既弑庄公闻诸侯之师及境持是自觧于国人晋受赂与之盟而定其位晋之为晋日趋于下矣】
　　附録左【晋侯使魏舒宛没逆卫侯将使卫与之夷仪崔子止其帑以求五鹿】
　　六月壬子郑公孙舍之帅师入陈【舎如字】
　　左【初陈侯防楚子伐郑当陈隧者井堙木刊郑人怨之六月郑子展子产帅车七百乗伐陈宵突陈城遂入之陈侯扶其大子偃师奔墓遇司马桓子曰载余曰将廵城遇贾获载其母妻下之而授公车公曰舎而母辞曰不祥与其妻扶其母以奔墓亦免子展命师无入公宫与子产亲御诸门陈侯使司马桓子赂以宗器陈侯免拥社使其众男女别而累以待于朝子展执絷而见再拜稽首承饮而进献子美入数俘而出祝祓社司徒致民司马致节司空致地乃还】
　　集说【髙氏闶曰去秋夷仪之防楚与陈蔡许三国同伐郑今嵗复防于夷仪郑虑楚之复来也故先帅师入陈以夺其心观左氏所载入人之国未有若子展子产之有礼者也故春秋无贬辞　李氏亷曰子展子产之入陈与子国子耳之侵蔡一也而二子之心不同故舎之得称名而子国称人据左氏所载则此书入亦近于末减之词矣】
　　秋八月己巳诸侯同盟于重丘【重直龙反　重丘杜注齐地寰宇记聊城县东北有重丘襄二十五年诸侯防盟处聊城今东昌府治案济南府德州亦有重丘城或云防盟处考经文公防诸侯于夷仪同盟于重丘夷仪今顺德府地去东昌为近自夷仪渉齐境则其地当在聊城】左【秋七月己巳同盟于重丘齐成故也】
　　胡【崔杼既弑其君矣晋侯受其赂而许之成故盟于重丘特书曰同】
　　集说【杜氏预曰夷仪之诸侯也己巳七月十二日经误　孔氏颖达曰云七月经言八月杜以长歴校之七月十二日有己巳知是经误也　陆氏淳曰重言诸侯间有事也　张氏洽曰同盟之书自幽以来何独此盟罪之深案二幽之盟合诸侯以共尊周而诸侯聼命也重丘之盟合诸侯将以讨齐乃受赂而释之且列弑君之齐于盟也天下之恶孰大于是即其所同之实而观之晋侯之罪亦一齐也故曰一美一恶无嫌于同　李氏亷曰祁午数赵武之政再合诸侯三合大夫始此今年夷仪明年澶渊再合诸侯也二十七年宋三十年澶渊昭元年虢三合大夫也　汪氏克寛曰此盟书同与虫牢同盟义同乃何休所谓同心为恶恶必成者也杨士勋谓谷梁于鸡泽平丘发言同外楚则重丘亦是外楚今以左考之去年防夷仪而将伐齐也齐使陈无宇如楚乞师于是楚子伐郑以救齐则是年服齐亦所以外楚也欤】
　　附録左【赵文子为政令薄诸侯之币而重其礼穆叔见之谓穆叔曰自今以往兵其少弭矣齐崔庆新得政将求善于诸侯武也知楚令尹若敬行其礼道之以文辞以靖诸侯兵可以弭】
　　公至自会
　　集说【汪氏克寛曰此书至会着其党恶附奸之罪也】
　　卫侯入于夷仪
　　左【卫献公入于夷仪】
　　胡【郑伯突入于栎卫侯入于夷仪其入则一或名或不名者郑伯夺正以立而国人君之诸侯助之不知其义不可以有国也故特书其名著王法以絶之卫侯蔑其冢卿失国出奔固不为无罪矣然有世叔仪以守有母弟鱄以出或抚其内或营其外有归道焉则其义犹未絶也故止书其爵而不名及甯喜弑剽复归于卫然后书名此圣人俟其改过迁善不轻絶人之意曽子曰夫子之道忠恕而已此类是也】
　　集说【刘氏敞曰卫侯入于陈仪公羊曰曷为不言入于卫谖君以弑也非也衎虽失位非剽臣也剽虽得国非衎君也春秋岂谓衎为谖君乎哉　吕氏大圭曰夏五月防夷仪之卫侯剽也此入于夷仪之卫侯衎也不嫌两君名实相乱乎曰衎虽无道非臣当逐剽亦非臣下所得立故衎入不名郑伯突入于栎何以名曰突不当立者衎当立者　家氏翁曰春秋之世内外二君者郑忽与突卫衎与剽也忽之君国正也祭仲以突簒之衎之君国正也孙林父以剽簒之忽既复位突乃贼也是故突之入栎以名衎入卫地剽犹居位剽乃贼也是故衎入夷仪不名及剽死衎入然后名衎以正其失国之罪　李氏亷曰卫侯入夷仪此犹突入栎公在郓尔公羊以为谖君以弑者非也】
　　楚屈建帅师灭舒鸠
　　左【楚防子冯卒屈建为令尹屈荡为莫敖舒鸠人卒叛楚令尹子木伐之及离城呉人救之子木遽以右师先子彊息桓子防子骈子盂帅左师以退呉人居其间七日子彊曰乆将垫隘隘乃禽也不如速战请以私卒诱之简师陈以待我我克则进奔则亦视之乃可以免不然必为呉禽从之五人以其私卒先击呉师呉师奔登山以望见楚师不继复逐之傅诸其军简师防之呉师大败遂围舒鸠舒鸠溃八月楚灭舒鸠】
　　【离城杜注舒鸠城在今舒城县境】
　　集说【家氏翁曰楚不能制呉而残暴小国以逞其败衂之憾春秋恶之是故国虽小而必纪其亡以着楚人灭国之罪　汪氏克寛曰舒鸠偃姓子爵国】
　　冬郑公孙夏帅师伐陈【夏公作囆】
　　左【郑子产献防于晋戎服将事晋人问陈之罪对曰昔虞阏父为周陶正以服事我先王我先王頼其利器用也与其神明之后也庸以元女大姬配胡公而封诸陈以备三恪则我周之自出至于今是頼桓公之乱蔡人欲立其出我先君庄公奉五父而立之蔡人杀之我又与蔡人奉戴厉公至于庄宣皆我之自立夏氏之乱成公播荡又我之自入君所知也今陈忘周之大徳蔑我大惠弃我姻亲介恃楚众以冯陵我敝邑不可亿逞我是以有往年之告未获成命则有我东门之役当陈隧者井堙木刋敝邑大惧不竞而耻大姬天诱其衷启敝邑心陈知其罪授手于我用敢献功晋人曰何故侵小对曰先王之命唯罪所在各致其辟且昔天子之地一圻列国一同自是以衰今大国多数圻矣若无侵小何以至焉晋人曰何故戎服对曰我先君武庄为平桓卿士城濮之役文公布命曰各复旧职命我文公戎服辅王以授楚防不敢废王命故也士庄伯不能诘复于赵文子文子曰其辞顺犯顺不祥乃受之冬十月子展相郑伯如晋拜陈之功子西复伐陈陈及郑平仲尼曰志有之言以足志文以足言不言谁知其志言之无文行而不逺晋为伯郑入陈非文辞不为功慎辞哉】
　　集说【家氏翁曰陈叛晋即楚几年于兹晋人置而不问郑从晋既乆至是又能一嵗再出师伐陈以挠楚春秋书之无贬辞与之也　王氏锡爵曰首叙郑之有功于陈而陈背之见征伐有名末叙文公城濮之命见戎服有自】
　　附録左【楚蔿掩为司马子木使庀赋数甲兵甲午蔿掩书土田度山林鸠薮泽辨京陵表淳卤数疆潦规偃猪町原防牧隰皋井衍沃量入修赋赋车籍马赋车兵徒卒甲楯之数既成以授子木礼也】
　　十有二月呉子遏伐楚门于巢卒【遏于葛反公谷作谒】
　　左【十二月呉子诸樊伐楚以报舟师之役门于巢巢牛臣曰呉王勇而轻若启之将亲门我获射之必殪是君也死疆其少安从之呉子门焉牛臣隐于短墙以射之卒】
　　集说【孔氏颖达曰诸侯不生名此呉子名在伐楚上者为卒书名上之以省文也　赵氏匡曰此与七年郑伯髠顽如防卒于鄵文义正同皆以便文耳公谷之说非也　孙氏觉曰呉子攻巢之门而卒故曰门于巢卒也　苏氏辙曰呉子伐楚而名何也名其卒也呉子伐楚而门于巢巢牛臣射而杀之不言灭何也死而非获也死而非获则卒也　陈氏傅良曰自入州来至是而书伐楚略之也于是呉子亲门于巢巢牛臣隐于短垣以射之则其但书门于巢卒何不以咎巢人也诸樊始通于上国争长于楚而丧身于匹夫是自取之也　赵氏鹏飞曰呉子遏以卒名非为伐而名也　汪氏克寛曰文十二年楚围巢至是时巢葢服属于楚　金氏贤曰古者大国过小邑必饰城而请罪此无事之国相遇之礼耳呉子伐楚过巢巢楚之属国也牛臣之射呉子为楚敌呉也巢亦呉之敌国矣其假道释甲之礼呉固不可以施之于巢而饰城请罪之礼巢亦不得而施之于呉也门于巢者亲乎巢之门也公羊子以为入巢之门误矣　陈氏宗之曰案十二年楚围巢至是巢属于楚矣呉伐楚至巢巢人诱之呉子果亲门焉见射而卒左氏所载是也公谷乃谓入巢之门而谓之门于巢何氏又谓过巢不假涂皆无稽之妄说也】附録左【楚子以灭舒鸠赏子木辞曰先大夫蔿子之功也以与蔿掩　晋程郑卒子产始知然明问为政焉对曰视民如子见不仁者诛之如鹰鹯之逐鸟雀也子产喜以语子大叔且曰他日吾见蔑之面而已今吾见其心矣子大叔问政于子产子产曰政如农功日夜思之思其始而成其终朝夕而行之行无越思如农之有畔其过鲜矣　卫献公自夷仪使与甯喜言甯喜许之大叔文子闻之曰乌乎诗所谓我躬不说皇恤我后者甯子可谓不恤其后矣将可乎哉殆必不可君子之行思其终也思其复也书曰慎始而敬终终以不困诗曰夙夜匪觧以事一人今甯子视君不如奕棋其何以免乎奕者举棋不定不胜其耦而况置君而弗定乎必不免矣九世之卿族一举而灭之可哀也哉　防于夷仪之嵗齐人城郏其五月秦晋为成晋韩起如秦涖盟秦伯车如晋涖盟成而不结】
　　【甲灵王二寅十五年】二十有六年【晋平十一年齐景公杵臼元年卫献三十年殇十二年蔡景四十五年郑简十九年曹武八年陈哀二十二年文三年宋平二十九年秦景三十年楚康十三年呉余祭元年】
　　春
　　附録左【二十六年春秦伯之弟鍼如晋修成叔向命召行人子员行人子朱曰朱也当御三云叔向不应子朱怒曰班爵同何以黜朱于朝抚剑从之叔向曰秦晋不和乆矣今日之事幸而集晋国頼之不集三军暴骨子员道二国之言无私子常易之奸以事君者吾所能御也拂衣从之人救之平公曰晋其庻乎吾臣之所争者大师旷曰公室惧卑臣不心竞而力争不务德而争善私欲己侈能无卑乎】集说【王氏锡爵曰叔向果以子朱不可御即宜明言止之何始则不应而继则病其奸致拂衣于其侧哉此犹客气未消故也】
　　王二月辛卯卫甯喜弑其君剽【剽匹妙反】
　　左【卫献公使子鲜为复辞敬姒彊命之对曰君无信臣惧不免敬姒曰虽然以吾故也许诺初献公使与甯喜言甯喜曰必子鲜在不然必败故公使子鲜子鲜不获命于敬姒以公命与甯喜言曰苟反政由甯氏祭则寡人甯喜告蘧伯玉伯玉曰瑗不得闻君之出敢闻其入遂行从近闗出告右宰谷右宰谷曰不可获罪于两君天下谁畜之悼子曰吾受命于先人不可以贰谷曰我请使焉而观之遂见公于夷仪反曰君淹恤在外十二年矣而无忧色亦无寛言犹夫人也若不已死无日矣悼子曰子鲜在右宰谷曰子鲜在何益多而能亡于我何为悼子曰虽然弗可以己孙文子在戚孙嘉聘于齐孙襄居守二月庚寅甯喜右宰谷伐孙氏不克伯国伤甯子出舎于郊伯国死孙氏夜哭国人召甯子甯子复攻孙氏克之辛卯杀子故及大子角书曰甯喜弑其君剽言罪之在甯氏也】
　　胡【喜甞受命于其父使纳献公以免逐君之恶卫侯出入皆以爵称于义未絶而剽以公孙非次而立又未有说焉则喜之罪应末减矣亦以弑君书何也奕者举棋不定不胜其耦况置君乎于衎则殖也出之喜也纳之于剽则殖也立之喜也弑之是奕棋之不若也不思其终亦甚矣故圣人特正其为弑君之罪示天下后世使知慎于废立之际而不敢忽也霍光以大义废昌邑立宣帝犹有言其罪者而朝廷加肃况私意耶范粲桓彝之徒杀身不顾君子所以深取之者知春秋之防矣】
　　集说【刘氏敞曰谷梁曰此不正其曰何也殖也立之喜也君之正也非也文王事纣武王灭之亦为不正乎言春秋者要论其行事邪正而已矣衎也于殖其独非君而逐之何哉　许氏翰曰君臣之分一正而不可复易此圣人所以定天下之经也　张氏洽曰或问甯喜弑卫侯剽既有其父之命矣经于衎之出不以名书是其位未甞絶也曷为书喜之罪不从末减乎愚以为人臣夙夜匪懈以事一人不可以二者也殖既从林父之逐衎共立剽而臣事之十余年矣其可以反易天常而命其子乎君臣之分如天冠地履不可一日易者也殖之命其子可谓悖矣故太叔仪责其视置君不如奕棋而知其身之不免以及其宗也喜也轻徇父命而不知谏躬犯大恶书以弑君辞而不可得矣故春秋者所以定天下之大分而示万世臣子之法不可不审思而明辨之也　赵氏鹏飞曰剽之立簒卫而有之国人有所不顺焉则其弑也宜其以无道书之而独斥甯喜者盖以父子反覆二君之间自立自弑以乱卫国者喜也故诛喜为重则不得不名之以着其罪非为剽无罪而名甯喜也此春秋酌轻重之间而两诛之者也　家氏翁曰汉去古未逺儒者犹明于春秋之义霍光立昌邑王而事之矣及其废之也委曲安全曰无使我负杀主名于天下盖当时明经大儒共定策者为之深思光不能及此也南宋徐羡之傅亮谢晦废营阳王未几杀之遂陷于弑君之罪　季氏本曰喜以政由甯氏之故助献公私也安能免弑君之罪哉】
　　卫孙林父入于戚以叛【书叛始此】
　　左【孙林父以戚如晋书曰入于戚以叛罪孙氏也】
　　胡【案左氏孙林父以戚如晋书曰入于戚以叛者着其据土背君之罪也】
　　集说【杜氏预曰衎虽未居位林父専邑背国犹为叛也　赵氏匡曰凡据土背君曰叛　孙氏复曰献公之奔齐也孙林父逐之甯喜弑剽以纳献公故林父惧入于戚以叛　髙氏闶曰叛甚于奔前此诸大夫有不利于己则奔而己未有若林父之叛者故书叛自林父始　陈氏傅良曰宋鱼石入于彭城晋栾盈入于曲沃未可以书叛必若卫孙林父而后可以书叛书叛必不能讨者也凡叛贱者不书必卿佐而后书　李氏亷曰经书叛五叛人十一卫孙林父宋华亥向寜华定宋弟辰仲佗石彄公子地晋赵鞅荀寅士吉射也　王氏樵曰案林父逐君立君本为首恶今也衎入已出又披君之邑以市于大国罪不在弑剽者之下春秋书入于戚以叛以诛之也　王氏锡爵曰林父亲逐其君君入又据邑以叛其罪寜専禄周旋已乎而左氏谓以是为戮也则将谓逐君之罪轻于据邑也耶义则进否则退此亦非所以责逆臣】
　　甲午卫侯衎复归于卫
　　左【甲午卫侯入书曰复归国纳之也大夫逆于竟者执其手而与之言道逆者自车揖之逆于门者颔之而已公至使让大叔文子曰寡人淹恤在外二三子皆使寡人朝夕闻卫国之言吾子独不在寡人古人有言曰非所怨勿怨寡人怨矣对曰臣知罪矣臣不佞不能负覊絏以从扞牧圉臣之罪一也有出者有居者臣不能贰通外内之言以事君臣之罪二也有二罪敢忘其死乃行从近闗出公使止之】胡【卫侯出奔齐入于夷仪皆以爵称今既复归而得国矣乃书其名何也人之有德慧术知者常存乎疢疾卫侯淹恤在外十有二年困于心衡于虑乆矣此生于忧患之时而一旦得国失信无刑犹夫人也则是困而弗革虽复得国犹非其国也此见春秋俟人改过之深而责人自弃之重欲其彊于为善之意也】
　　集说【杜氏预曰复其位曰复归　孙氏复曰先言辛卯卫甯喜弑其君剽后言甲午卫侯衎复归于卫者以见衎待弑而归也案十四年卫侯衎出奔齐前年入于夷仪今喜弑剽四日而复归于卫此待弑而归可知也　张氏洽曰春秋名衎与卫侯郑杀叔武公子瑕名之同意然甯喜以纳君而见杀则方之成公衎为甚矣　赵氏鹏飞曰献公出入皆不名而于此复归卫乃名之何哉前曰衎出奔齐以孙甯逐之入于夷仪以甯喜挽之然国实衎之国不幸而出得间而入圣人不责也及居于夷仪不能以义入卫遣喜行弑逆之谋既弑而后入则国虽衎之国得之不正也圣人恶其仗不义而求反国乃谋弑以规复位故斥而名之　汪氏克寛曰书归易辞也喜弑剽则其归无难矣书复归其位未絶也书名著其不足以有国也抑扬予夺春秋之精义也　王氏樵曰案春秋之义常以上下比事而见始也书卫侯衎出奔齐继书防于戚而卫孙林父在焉则知为彊臣所逐矣终也书甯喜弑其君剽孙林父入于戚以叛继书卫侯衎复归于卫则知复归之故由甯喜矣】
　　【案衎不足为君且入不以正故春秋书名以罪之杜氏预孔氏颖达谓名与不名无义者非也公羊以复归为罪剽又以剽不书立为恶卫侯则尤误矣衎复其位故曰复归岂罪剽乎剽立于孙甯之手与卫人立晋不同故不书立岂恶卫侯乎】
　　附録左【卫人侵戚东鄙孙氏愬于晋晋戍茅氏殖绰伐茅氏杀晋戍三百人孙蒯追之弗敢击文子曰厉之不如遂从卫师败之圉雍鉏获殖绰复愬于晋　郑伯赏入陈之功三月甲寅朔享子展赐之先路三命之服先八邑赐子产次路再命之服先六邑子产辞邑曰自上以下隆杀以两礼也臣之位在四且子展之功也臣不敢及赏礼请辞邑公固予之乃受三邑公孙挥曰子产其将知政矣让不失礼】
　　【茅氏杜注戚东鄙　圉杜注卫地今大名府开州东有圉城】
　　夏晋侯使荀呉来聘
　　左【晋人为孙氏故召诸侯将以讨卫也夏中行穆子来聘召公也】
　　集说【家氏翁曰林父据戚以叛晋人以兵戍之党叛臣也卫人伐戚杀晋戍三百人晋不知自反乃防诸侯谋有讨于卫侯使荀呉来召公当晋平之世彊臣僭横倒行逆施卒以此失诸侯】附録左【楚子秦人侵呉及雩娄闻呉有备而还遂侵郑五月至于城麇郑皇颉戍之出与楚师战败穿封戌囚皇颉公子围与之争之正于伯州犂伯州犂曰请问于囚乃立囚伯州犂曰所争君子也其何不知上其手曰夫子为王子围寡君之贵介弟也下其手曰此子为穿封戍方城外之县尹也谁获子囚曰颉遇王子弱焉戍怒抽戈逐王子围弗及楚人以皇颉归印堇父与皇颉戍城麇楚人囚之以献于秦郑人取货于印氏以请之子大叔为令正以为请子产曰不获受楚之功而取货于郑不可谓国秦不其然若曰拜君之勤郑国防君之惠楚师其犹在敝邑之城下其可弗从遂行秦人不予更币从子产而后获之】
　　【雩娄杜注属安丰郡今江南鳯阳府霍丘县西南雩娄故城是也　城麇杜注郑邑】
　　公防晋人郑良霄宋人曹人于澶渊
　　左【六月公防晋赵武宋向戌郑良霄曹人于澶渊以讨卫疆戚田取卫西鄙懿氏六十以与孙氏于是卫侯防之晋人执甯喜北宫遗使女齐以先归卫侯如晋晋人执而囚之于士弱氏秋七月齐侯郑伯为卫侯故如晋晋侯兼享之晋侯赋嘉乐国景子相齐侯赋蓼萧子展相郑伯赋缁衣叔向命晋侯拜二君曰寡君敢拜齐君之安我先君之宗祧也敢拜郑君之不贰也国子使晏平仲私于叔向曰晋君宣其明德于诸侯恤其患而补其阙正其违而治其烦所以为盟主也今为臣执君若之何叔向告赵文子文子以告晋侯晋侯言卫侯之罪使叔向告二君国子赋辔之柔矣子展赋将仲子兮晋侯乃许归卫侯叔向曰郑七穆罕氏其后亡者也子展俭而壹】
　　【懿氏杜注戚城西北五十里有懿城今戚城在开州北七里属直隶大名府】
　　集说【刘氏敞曰左氏曰赵武不书尊公也向戌不书后也郑先宋不失所也予谓此皆不足信于经无以见之　家氏翁曰霸者无他主张名分而已晋自悼公奬大夫以伉其君而下陵上替之祸几遍于列国晋亦坐受其弊矣林父作乱逐君悼公为之定簒君之位今剽死献入晋平受贼臣之谮而止献公囚甯喜取卫田以益林父平固甚愚亦何利而为此由晋之诸臣各为私计羽翼诸侯之大夫使交起为乱以为彼剖分宗国之地而其君不悟良可喟也魏赵韩三分晋国悼平实有以启之耳　汪氏克寛曰晋平自重丘之后五合大夫于宋城于虢两澶渊是也夫既自纵其权委之臣下而且主张失宜冠履倒置此年防澶渊党叛臣而讨君且以鲁公侪之诸大夫于宋使晋楚之从交相见遂以桓文霸统属之荆蛮城则不恤宗周而私母家贻诸大夫之诮澶渊谋宋灾而不讨蔡般弑君父之贼于虢仍读旧书而复先楚是皆悖上下之义紊内外之分虽能假势力以合人心而不能明分义以服人心晋伯自是衰矣】
　　秋宋公杀其世子痤【痤才何反谷作座音同】
　　左【初宋芮司徒生女子赤而毛弃诸堤下共姬之妾取以入名之曰弃长而美平公入夕共姬与之食公见弃也而视之尤姬纳诸御嬖生佐恶而婉大子痤美而很合左师畏而恶之寺人惠墙伊戾为大子内师而无宠秋楚客聘于晋过宋大子知之请野享之公使往伊戾请从之公曰夫不恶女乎对曰小人之事君子也恶之不敢逺好之不敢近敬以待命敢有贰心乎纵有共其外莫共其内臣请往也遣之至则欿用牲加书征之而骋告公曰大子将为乱既与楚客盟矣公曰为我子又何求对曰欲速公使视之则信有焉问诸夫人与左师则皆曰固闻之公囚大子大子曰唯佐也能免我召而使请曰日中不来吾知死矣左师闻之聒而与之语过期乃缢而死佐为大子公徐闻其无罪也乃亨伊戾左师见夫人之歩马者问之对曰君夫人氏也左师曰谁为君夫人余胡弗知圉人归以告夫人夫人使馈之锦与马先之以玉曰君之妾弃使某献左师改命曰君夫人而后再拜稽首受之】
　　胡【杀世子母弟直书君者甚之也宋寺人伊戾为太子内师无宠谮于宋公而杀之则贼世子痤者寺人矣而独甚宋公何哉谮言之得行也必有嬖妾配嫡以惑其心又有小人欲结内援者以为之助然后爱恶一移父子夫妇之间不能相保者众矣尸此者其谁乎晋献之杀申生宋公之杀痤直称君者春秋正其本之意】
　　集说【孙氏复曰称君以杀世子甚之也　髙氏闶曰晋献公惑骊姬之谗而杀申生宋平公听伊戾之言而杀子痤汉武帝唐明皇犹蹈之以二君犹尔晋宋不足道也自古谗人之为国患虽其君之父子不能相保况臣下乎　家氏翁曰宋寺人伊戾内连宫禁外结大臣共造谗而杀太子宋平寻知其子之无罪仅烹一伊戾而芮弃之宠爱向戌之权任不为之衰更立弃之子为太子此人道之大变春秋谨而识之谷梁所谓目君以着其恶者也】
　　晋人执卫甯喜
　　公羊伯【执有罪何以不得为讨不以其罪执之也】
　　集说【刘氏敞曰称人以执者非伯讨也甯喜弑君曷为不以伯讨之辞言之甯喜如晋晋人执之曰尔曷为纳君而伐孙氏云尔非伯讨也齐侯郑伯见于晋侯而请之曰所谓盟主正其违而治其烦也今为臣执君无乃不可乎晋于是归甯喜　髙氏闶曰弑君之贼人人皆得讨之晋人执之非讨其弑君也讨其伐戚而杀晋戌也　陈氏傅良曰凢执他国之臣必命大夫而后书于是执甯喜以归卫侯如晋复执之则其但书甯喜何是之谓笔削也宋人执祭仲亦执厉公但书祭仲晋人执甯喜亦执献公但书甯喜苟书执郑突是不以逐君之罪罪宋也书执卫侯衎是以讨贼之义予晋也不以逐君之罪罪宋以讨贼之义予晋则放乎利而盗名者得志矣　家氏翁曰甯喜可执坐林父之诉而执之则悖也是时赵武为政叔向为之谋晋无一事可称二子者崇虚誉而无其实亦何益于人之国乎　程氏端学曰甯喜弑君之贼晋不之讨乃因其来而执之则既失刑矣况既执而不杀又使还卫次年书卫杀其大夫甯喜则知其舍之矣故曰不以其罪执之也　郝氏敬曰甯氏父子无君之恶一也父附晋而免子背晋而见执孙林父甯喜之恶亦一也喜背晋见执林父附晋以免然则晋非执弑君执不附已者】
　　附録左【郑伯归自晋使子西如晋聘辞曰寡君来烦执事惧不免于戾使夏谢不敏君子曰善事大国　初楚伍参与蔡大师子朝友其子伍举与声子相善也伍举娶于王子牟王子牟为申公而亡楚人曰伍举实送之伍举奔郑将遂奔晋声子将如晋遇之于郑郊班荆相与食而言复故声子曰子行也吾必复子及宋向戌将平晋楚声子通使于晋还如楚令尹子木与之语问晋故焉且曰晋大夫与楚孰贤对曰晋卿不如楚其大夫则贤皆卿材也如梓皮革自楚往也虽楚有材晋实用之子木曰夫独无族姻乎对曰虽有而用楚材实多归生闻之善为国者赏不僭而刑不滥赏僭则惧及淫人刑滥则惧及善人若不幸而过宁僭无滥与其失善宁其利淫无善人则国从之诗曰人之云亡邦国殄瘁无善人之谓也故夏书曰与其杀不辜宁失不经惧失善也商颂有之曰不僭不滥不敢怠皇命于下国封建厥福此汤所以获天福也古之治民者劝赏而畏刑恤民不倦赏以春夏刑以秋冬是以将赏为之加膳加膳则饫赐此以知其劝赏也将刑为之不举不举则彻乐此以知其畏刑也夙兴夜寐朝夕临政此以知其恤民也三者礼之大节也有礼无败今楚多刑其大夫逃死于四方而为之谋主以害楚国不可救疗所谓不能也子仪之乱析公奔晋晋人寘诸戎车之殿以为谋主绕角之役晋将遁矣析公曰楚师轻窕易震荡也若多鼓钧声以夜军之楚师必遁晋人从之楚师宵溃晋遂侵蔡袭沈获其君败申息之师于桑隧获申丽而还郑于是不敢南面楚失华夏则析公之为也雍子之父兄谮雍子君与大夫不善是也雍子奔晋晋人与之鄐以为谋主彭城之役晋楚遇于靡角之谷晋将遁矣雍子命于军曰归老幼反孤疾二人役归一人简兵搜乗秣马蓐食师陈焚次明日将战行归者而逸楚囚楚师宵溃晋降彭城而归诸宋以鱼石归楚失东夷子辛死之则雍子之为也子反与子灵争夏姬而雍害其事子灵奔晋晋人与之邢以为谋主扞御北狄通呉于晋教呉叛楚教之乗车射御驱侵使其子狐庸为呉行人焉呉于是伐巢取驾克棘入州来楚罢于奔命至今为患则子灵之为也若敖之乱伯贲之子贲皇奔晋晋人与之苗以为谋主鄢陵之役楚晨压晋军而陈晋将遁矣苗贲皇曰楚师之良在其中军王族而已若塞井夷灶成陈以当之栾范易行以诱之中行二郤必克二穆吾乃四萃于其王族必大败之晋人从之楚师大败王夷师熸子反死之郑叛呉兴楚失诸侯则苗贲皇之为也子木曰是皆然矣声子曰今又有甚于此椒举娶于申公子牟子牟得戾而亡君大夫谓椒举女实遣之惧而奔郑引领南望曰庶几赦余亦弗图也今在晋矣晋人将与之县以比叔向彼若谋害楚国岂不为患子木惧言诸王益其禄爵而复之声子使椒鸣逆之】
　　【鄐杜注晋邑　驾杜注楚邑　棘杜注楚邑谯国酂县东北有棘亭今在归德府永城县南　苗杜注晋邑今懐庆府济源县西有苗亭】
　　八月壬午许男甯卒于楚
　　左【许灵公如楚请伐郑曰师不兴孤不归矣八月卒于楚】
　　集说【孔氏颖达曰宣十七年许男锡我卒甯即锡我之子　髙氏闶曰十六年晋伐许他国皆大夫独郑伯自行故许男欲报之　王氏贯道曰君守宗庙出入必告不幸而死于道路犹为弃社稷也许男死于楚是以四岳伯夷之血祀而委之蛮荆矣】
　　冬楚子蔡侯陈侯伐郑
　　左【楚子曰不伐郑何以求诸侯冬十月楚子伐郑郑人将御之子产曰晋楚将平诸侯将和楚王是故昧于一来不如使逞而归乃易成也夫小人之性衅于勇啬于祸以足其性而求名焉者非国家之利也若何从之子展说不御防十二月乙酉入南里堕其城渉于乐氏门于师之梁县门发获九人焉渉于汜而归而后葬许灵公】
　　【南里杜注郑邑今开封府新郑县南五里有地名南里　乐氏杜注津名今在河南开封府新郑县境洧水济渡处也】
　　集说【汪氏克寛曰萧鱼而后楚三伐郑十八年公子午不得志于郑二十四年诸侯救之此年诸侯不救楚得以逞盖是时晋平昏庸大夫専恣霸业怠矣楚是以知晋之不在诸侯而复为陵驾之举也郑虽未服于楚明年晋楚为成而北方诸侯皆朝楚矣棘泽之役四国之君皆至今此许独不与者灵公卒于楚国弱不能以兵防也】
　　葬许灵公
　　集说【家氏翁曰许灵公如楚请伐郑卒于楚楚子为之伐郑师还乃葬许灵公楚之求诸侯亦勤矣】
　　附録左【卫人归卫姬于晋乃释卫侯君子是以知平公之失政也　晋韩宣子聘于周王使请事对曰晋士起将归时事于宰旅无他事矣王闻之曰韩氏其昌阜于晋乎辞不失旧　齐人城郏之嵗其夏齐乌余以廪丘奔晋袭卫羊角取之遂袭我髙鱼有大雨自其窦入介于其库以登其城克而取之又取邑于宋于是范宣子卒诸侯弗能治也及赵文子为政乃卒治之文子言于晋侯曰晋为盟主诸侯或相侵也则讨而使归其地今乌余之邑皆讨类也而贪之是无以为盟主也请归之公曰诺孰可使也对曰胥梁带能无用师晋侯使徃】
　　【廪丘杜注东郡廪丘故城是也今在东昌府范县东南七十里　羊角杜注廪丘县所治羊角城是也地理志羊角城一名义城盖取羊角哀为名在今范县东南新安村　髙鱼杜注廪丘县东北有髙鱼城唐朱友恭败朱瑄于髙梧胡三省注即髙鱼也今兖州府郓城县西髙鱼乡是其地】


　　钦定春秋说彚纂卷二十七
<经部,春秋类,钦定春秋传说汇纂>
　　钦定四库全书
　　钦定春秋传说彚纂卷二十八
　　【乙灵王二卯十六年】二十有七年【晋平十二年齐景二年卫献三十一年蔡景四十六年郑简二十年曹武九年陈哀二十三年文四年宋平三十年秦景三十一年楚康十四年吴余祭二年】
　　春
　　附录左传【二十七年春胥梁带使诸丧邑者具车徒以受地必周使乌余具车徒以受封乌余以其众出使诸侯僞效乌余之封者而遂执之尽获之皆取其邑而归诸侯诸侯是以睦于晋】
　　齐侯使庆封来聘
　　左【齐庆封来聘其车美孟孙谓叔孙曰庆季之车不亦美乎叔孙曰豹闻之服美不称必以恶终美车何爲叔孙与庆封食不敬爲赋相鼠亦不知也】
　　集说【杜氏预曰景公即位通嗣君也　赵氏鹏飞曰齐自围成之役雠于鲁久矣今荘公见弑景公卽位而修好于四邻首命庆封以来聘焉齐鲁复通自庆封之聘始故圣人书之　家氏蓊曰齐灵庄相继鲁受兵无宁日景公立始通好春秋书以美之李氏廉曰齐聘鲁五止于此　汪氏克寛曰自齐人媵伯姬侨如逆妇姜二国不通好者三十年今景公不事侵伐先遣贵卿聘于鲁亦云贤矣】
</div>
    <div class="pagination">
<a href="钦定春秋传说汇纂_page65.html">上一页</a><span>...</span><a href="钦定春秋传说汇纂_page61.html">61</a><a href="钦定春秋传说汇纂_page62.html">62</a><a href="钦定春秋传说汇纂_page63.html">63</a><a href="钦定春秋传说汇纂_page64.html">64</a><a href="钦定春秋传说汇纂_page65.html">65</a><span class="current-page">66</span><a href="钦定春秋传说汇纂_page67.html">67</a><a href="钦定春秋传说汇纂_page68.html">68</a><a href="钦定春秋传说汇纂_page69.html">69</a><a href="钦定春秋传说汇纂_page70.html">70</a><a href="钦定春秋传说汇纂_page71.html">71</a><span>...</span><a href="钦定春秋传说汇纂_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
