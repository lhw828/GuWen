<!DOCTYPE html>
<html>
<head>
    <meta charset="UTF-8">
    <title>春秋集传 - 第 7 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋集传 - 第 7 页/共 32 页</h1>
    <div class="content">　　公羊传曰诸侯越竟观社非礼也外传曰庄公如齐观社曹刿谏曰不可夫礼所以正民也齐弃太公之法而观民于社君为是举而往观之非故业也何以训民君举必书书而不法后嗣何观公不听遂如齐谷梁传曰以是为尸女也范氏曰主为女往以观社为辞
　　公至自齐
　　荆人来聘
　　荆称人以来聘也不称使荆未有君大夫也以其来接于我故称人以成文以其未有君大夫故卒复其恒称【据二十八书荆伐郑】皆从史文也
　　公及齐侯遇于谷
　　萧叔朝公
　　萧者宋之附庸叔其君之字也附庸之君大者称字言朝公公在谷也不言来谷齐地也时齐侯在谷萧君来朝伯主因得朝公也
　　秋丹桓宫楹
　　何休氏曰为将取齐女欲以夸大示之
　　冬十有一月曹伯射姑卒
　　十有二月甲寅公防齐侯盟于扈【扈音户】
　　盟于防遇于谷矣其复盟于扈何也用见齐侯之汲汲于鲁也齐侯恐公志在得妻而不在于从伯故盟于防而后许之纳币遇于谷而后许之请期盟于扈而后许之逆女齐侯于鲁勤矣鲁与齐邻国而世为昬齐不得鲁则诸侯不亲自长勺乗丘以来齐侯知公不可以力服也故委曲调处十有余年而卒致公于盟防桓公庶几有伯者之度矣桓盟不日此其日何离盟非伯之事故异之以不日为恒则日为变也叶少蕴曰桓公已伯矣复为离盟则非诸侯之政也以昬而固其好耳
　　二十有四年春王三月刻桓宫桷【桷音角】
　　谷梁传曰礼天子之桷斲之砻之加密石焉诸侯之桷斲之砻之大夫斲之士斲本刻桷非正也夫人所以崇宗庙也取非礼而加之于宗庙以饰夫人非正也
　　葬曹庄公
　　夏公如齐逆女
　　内逆女虽得礼必书存防书之大体也来逆女不书略外也春秋详内以见实则略外以明义也
　　秋公至自齐
　　公以夫人至自齐则其曰公至何夫人不与公俱入也谷梁传曰迎者行见诸舎见诸先至非正也
　　八月丁丑夫人姜氏入
　　公羊传曰其言入何难也其难奈何夫人不偻不可使入与公有所约然后入何休氏曰约逺媵妾也杜元凯曰盖以孟任故孙明复曰公亲迎于齐不与夫人俱至失夫道也夫人不从公而入失妇道也妇人从夫者也
　　戊寅大夫宗妇觌用币【觌徒歴反】
　　公羊传曰宗妇者大夫之妻也觌者见也见用币非礼也然则曷用枣栗云乎腵修云乎何休氏曰日者礼夫人至大夫皆郊迎明日大夫宗妇皆见故着其明日也宗妇者大夫为宗子者也张主一曰夫人至大夫见于庙宗妇见于内礼也并觌同贽失男女之别也
　　大水
　　冬戎侵曹
　　春秋之初诸侯有戎难不书【据传隐九年北戎侵郑桓六年北戎伐齐】自中国有伯而后书中国有伯而戎敢为诸侯患则其责有所归矣故由是而后凡诸侯有戎难悉书之
　　曹羁出奔陈
　　此逾年矣则其名之何嗣君失国恒称名也
　　赤归于曹
　　杜元凯曰为戎所纳故曰归胡侍讲曰宋人执郑祭仲而忽出突归权在宋也戎侵曹而羁出赤归制在戎也髙抑崇曰戎制诸侯废置人君亦以病齐桓也
　　郭公
　　文阙也
　　二十有五年春陈侯使女叔来聘
　　谷梁传曰其不名何也天子之命大夫也陈氏传曰诸侯初交聘也前乎此非王室若姻邻无聘鲁者自女叔之后诸侯之防数而朝聘皆之乎盟主是故吾大夫如齐自僖之初年始春秋之初吾君大夫适他邦必有故也有故而后行犹私相为好而非定制也王室衰诸侯私相为好而非定制是谓乱初生也由僖而下朝聘皆之乎盟主天王狩于河阳公朝于王所天王使宰周公来聘公子遂如京师遂如晋吾未知其所终矣春秋所以作也
　　夏五月癸丑卫侯朔卒
　　六月辛未朔日有食之鼓用牲于社
　　左氏传曰非礼也日有食之天子不举伐皷于社诸侯用币于社伐皷于朝吕大圭氏曰日食隂胜阳社隂之神也天子尊故责神诸侯卑自责而已胡侍讲曰礼诸侯旅见天子入门不得终礼者四而日食与焉古者固以是为大变然不皷于朝而皷于社又用牲则非礼矣
　　伯姬归于杞
　　秋大水鼓用牲于社于门
　　左氏传曰亦非礼也凡天灾有币无牲非日月之眚不皷杜元凯曰门国门也孔頴逹氏曰皷与牲二事皆失故书之
　　冬公子友如陈
　　报女叔之聘也凡内出朝聘皆曰如始行则书之未成礼之辞也
　　二十有六年春公伐戎
　　夏公至自伐戎
　　内特侵伐不致其致伐戎何予公以伐戎之义也内侵伐非修怨则为暴而已戎尝渝盟侵我至于济西公追之弗及至是乃伐之异乎修怨之师矣
　　曹杀其大夫
　　杀大夫何以不名杀之者非其君也凡杀大夫恒名之君臣之辞也苟非其君杀之则不名所以别于大夫之见杀于其君者也陈氏传曰庄公卒有戎难羁出奔陈赤于是簒曹而杀其大夫则必不义其君者也
　　秋公防宋人齐人伐徐
　　齐令也鲁之从伯于是始
　　冬十有二月癸亥朔日有食之
　　二十有七年春公防杞伯姬于洮【洮音陶】
　　伯姬庄公女也洮鲁地也伯姬何以防于洮为杞伯之将来朝也杞侯尝朝桓矣鲁人以为不敬而入杞杞伯既昬于鲁将来朝而以伯姬先之虞不敬也庄公甚爱其女为出防于洮盖贬爵之义于是始左氏传曰非事也天子非展义不廵守诸侯非民事不举卿非君命不越竟陈氏传曰内女为夫人凡八见于经未有书公防者而防自姬始由是来朝其子由是来求妇伯姬之为皆未之前闻也陆淳氏曰公及杞侯伯姬皆失正也参议之
　　夏六月公防齐侯宋公陈侯郑伯同盟于幽
　　左氏传曰陈郑服也杜元凯曰陈乱而郑获成于楚皆有二心于齐今始服也谷梁传曰桓盟不日信之也信其信仁其仁衣裳之防十有一未尝有歃血之盟也信厚也兵车之防四未尝有大战也爱民也
　　秋公子友如陈葬原仲
　　原仲陈大夫礼臣既卒不名外大夫不葬此何以葬公羊传曰通乎季友之私行也左氏传曰非礼也原仲季友之旧也大夫以事行者言其事事不得书但言如此非国事也则其言葬原仲何陈鲁之好由二臣始故诸侯于公而往葬之盖衰世之志也
　　冬杞伯姬来
　　归寜也归寜不书【据杞叔姬鄫季姬来寜不书】此何以书讥以妇人与国事也妇人无外事故内不言出春公防杞伯姬于洮冬杞伯姬来杞伯来朝为国不以礼而使妇人往来其间非归寜之义矣季姬及鄫子遇于防使鄫子来朝【僖十四年】杞子来朝公子遂入杞杞伯姬来【僖二十七年二十八年】大不字小而薄其舅甥之恩盖有自来矣
　　莒庆来逆叔姬
　　卿自逆也公自主之非礼也谷梁传曰诸侯之嫁女于大夫主大夫以与之来者接内也刘侍读曰内女虽亲体不敌不书于防所以尊君也叔姬非适诸侯何以书以公之自主之公自主之则敌敌则书矣
　　杞伯姬来朝
　　公会齐侯于城濮
　　二十有八年春王三月甲寅齐人伐卫卫人及齐人战卫人败绩
　　战不言伐而言伐伐不言日而言日谨王命也于是王使召伯廖赐齐侯命且请伐卫以其立子頺也齐侯方伯也以天子之命命方伯讨有罪自东迁以来于是始见之故取战之日加于战之上以谨之也此齐侯也其称人何桓公不以王命讨罪也卫侯朔叛天子纳子頺其身虽已死而天讨不可以终废也【本程子】而齐侯战败卫师取赂而还以天子之命命方伯伐卫不能正其罪而苟焉以自私桓公为不职矣故虽齐侯自将而夺其恒称以罪桓也陈氏传曰东迁之后诸侯始放春秋之治在诸侯而大夫不与北杏之后盟主始专春秋之治在盟主而诸侯不与此君将称人之义也战必言其地其不地何略之也以卫人敢于敌王命不得与诸侯交战者同文也败者称师卫何以称人谷梁传曰以其人齐不可不人卫也曰不可不人卫者不以齐侯废命而释卫之罪也赵伯循曰罪卫之不服王命故异其辞也
　　夏四月丁未邾子琐卒
　　秋荆伐郑
　　公防齐人宋人救郑
　　齐令也于是楚令尹子元以车六百乗伐郑则救郑之役曷为独使吾君亲之公尝败齐师于长勺于乗丘于鄑获南宫长万齐侯以为吾君能师者也故伐徐救郑皆请公自将以为功而齐人宋人属焉桓公可谓善用诸侯者矣
　　冬筑郿【公梁作微郿鲁下邑】
　　大无麦禾
　　胡侍讲曰大无者仓廪皆竭之辞也
　　臧孙辰告籴于齐
　　谷梁传曰国无九年之畜曰不足无六年之畜曰急无三年之畜曰国非其国也古者税什一丰年补败不外求而上下皆足也虽凶年民弗病也一年不艾而百姓饥君子非之何休氏曰古者三年耕必有一年之储九年耕必有三年之积虽遇凶灾民不饥乏庄公享国二十八年而无一年之畜也
　　二十九年春新延廏【廏音究】
　　公羊传曰新延廏修旧也凶年不修谷梁传曰延廏者法廏也其言新有故也有故则曷为书之古之君民者必时视民之所勤民勤于力则功筑罕民勤于财则贡赋少民勤于食则百事废矣冬筑郿春新延廏以其用民力为已悉矣
　　夏郑人侵许
　　齐令也
　　秋有蜚【音扶味反】
　　公羊传曰记异也
　　冬十有二月纪叔姬卒
　　内女卒日此何以不日降于夫人也非夫人何以书以恩録也国亡君死叔姬待尽于酅正也鲁人吊其丧防之葬礼也明臣妾之道叔姬不以国亡而亏妇行推亲亲之义鲁人不以纪灭而薄姑姊妹之恩见人道始终之为重也防书之大体存而得失着矣
　　城诸及防【鲁邑】
　　三十年春王正月
　　夏次于成
　　齐令也
　　秋七月齐人降鄣
　　谷梁传曰降下也鄣纪之遗邑也赵伯循曰降服而为附庸也
　　八月癸亥葬纪叔姬
　　九月而后克葬也内女为夫人葬不日此非夫人也则其日葬何异其事也公羊传曰其国亡矣徒葬乎叔尔
　　九月庚午朔日有食之鼓用牲于社
　　冬公及齐侯遇于鲁济
　　左氏传曰谋山戎也以其病燕故也
　　齐人伐山戎
　　三十有一年春筑台于郎
　　刘侍读曰讥厉民也去国而筑台是乐而已矣
　　夏四月薛伯卒
　　筑台于薛
　　六月齐侯来献戎防
　　齐侯已伯矣曷为亲来献防与公为好也齐侯图诸侯首得宋而宋背盟次得陈郑而陈郑贰防于鄄而宋成同盟于幽而陈郑以服诸侯之从齐者犹未足恃也庄公之事齐也后而从伯也专桓公所頼以服诸侯而成伯功者莫亲于鲁矣是故伐徐救郑既皆请公主兵防城濮而伐卫遇鲁济而伐山戎又皆即谋于我于是又假献防躬至鲁庭以坚两君之好焉桓公知以力服人者有时而穷故不难于以身下诸侯也其月异事也【据诸侯来奔丧防葬不月】左氏传曰非礼也凡诸侯有四夷之功则献于王王以警于夷中国则否诸侯不相遗俘
　　秋筑台于秦【鲁地】
</div>
    <div class="pagination">
<a href="春秋集传_page6.html">上一页</a><span>...</span><a href="春秋集传_page2.html">2</a><a href="春秋集传_page3.html">3</a><a href="春秋集传_page4.html">4</a><a href="春秋集传_page5.html">5</a><a href="春秋集传_page6.html">6</a><span class="current-page">7</span><a href="春秋集传_page8.html">8</a><a href="春秋集传_page9.html">9</a><a href="春秋集传_page10.html">10</a><a href="春秋集传_page11.html">11</a><a href="春秋集传_page12.html">12</a><span>...</span><a href="春秋集传_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
