<!DOCTYPE html>
<html>
<head>
    <meta charset="UTF-8">
    <title>日讲春秋解义 - 第 10 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日讲春秋解义 - 第 10 页/共 72 页</h1>
    <div class="content">　　【附录左传】夏楚子合诸侯于沈鹿【沈鹿杜注楚地今湖广钟祥县东里有鹿湖池即其地也】黄随不防【黄嬴姓杜注黄国弋阳县魏置弋阳郡于此今河南光州境弋阳城在州东黄城在州西】使防章让黄【让责也】楚子伐随军于汉淮之间【淮汉志南阳郡平氏县禹贡桐柏大复山在东南淮水所出平氏故城在今河南南阳府西北】季梁请下之【下之请服也】弗许而后战所以怒我而怠冦也少师谓随侯曰必速战不然将失楚师随侯御之望楚师【遥见楚师】季梁曰楚人上左君必左【君楚君也】无与王遇且攻其右右无良焉必败偏败众乃携矣少师曰不当王非敌也弗从战于速杞【速杞杜注随地当在今湖广应山县境】随师败绩随侯逸【逃也】鬭丹获其戎车【丹楚大夫】与其戎右少师【宠之以爲车右】秋随及楚平楚子将不许鬭伯比曰天去其疾矣【少师见获而死是去其疾】随未可克也乃盟而还
　　秋伐邾
　　桓自弑立恃其彊恶以陵小国小国皆畏而从之故纪郕滕杞或朝或会惟邾恃旧好而不顾至是遂伐之以是知仪父盖知义者也隐有让国之心则即位三月即来讲好桓有簒弑之恶则定位六年尚不与通伐之而仍不至逮十五年然后与牟葛同来盖困于力之不支耳
　　冬十月雨雪
　　【公羊传】何以书记异也何异尔不时也【周之十月夏之八月未当雨雪故曰不时】
　　建酉之月未霜而雪书异也隂阳方中而寒气先至此积隂侵阳之象春秋凡三书雨雪其二言大以大爲异也此不言大以非时爲异也
　　【附录左传】冬王命虢仲立晋哀侯之弟缗于晋【虢仲王卿士虢公林父】
　　祭公来遂逆王后于纪【此书遂之始】
　　【左传】祭公来遂逆王后于纪礼也【天子娶于诸侯使同姓诸侯爲之主祭公来受命于鲁故曰礼】
　　【公羊传】祭公者何天子之三公也【祭者采也天子三公氏采称爵】何以不称使昏礼不称主人【时王者有母也】遂者何生事也【生犹造也专事之辞】大夫无遂事此其言遂何成使乎我也【以上来无事知遂成使于我】其成使乎我奈何使我爲媒可则因用是徃逆矣【昏礼成于五先纳采问名纳吉纳徴请期然后亲迎今王使祭公来命鲁爲媒即因用鲁徃迎之不复成礼疾王不重妃匹也】女在其国称女此其称王后何王者无外其辞成矣【成其爲王后之辞也】
　　【谷梁传】其不言使焉何也不正其以宗庙之大事即谋于我故弗与使也【时天王命祭公就鲁共卜择纪女可爲后者便逆之不复反命】遂继事之辞也其曰遂逆王后故畧之也【以其遂逆无礼故不书逆女而曰王后畧谓不以礼称之】或曰天子无外王命之则成矣【四海之滨莫非王臣王命纪女爲后则已成王后非如诸侯入国乃称夫人】
　　大夫出疆有以二事出者有以一事出而专继事者其书皆曰遂祭公盖受王命问期于鲁并逆后于纪耳未有无王命而敢专行者独书曰来正见非有聘问之事于鲁即爲逆后来耳不称使昏礼不称主人也左传庄十八年虢公晋侯郑伯使原庄公逆王后于陈不言王使而曰虢晋郑使盖古礼如此先儒谓三公师傅之官坐而论道不宜逆女宜使卿徃公监之盖据襄公十五年刘夏逆王后于齐传称官师从单靖公逆王后于齐而经独书刘夏爲义盖谓刘夏以非卿而书靖公合礼则不书也然以传所书原庄公单靖公证之又似三公逆后周制固然故并存以备稽考












　　日讲春秋解义卷六
　　钦定四库全书
　　日讲春秋解义卷七
　　桓公
　　九年春纪季姜归于京师
　　【左传】九年春纪季姜归于京师凡诸侯之女行唯王后书
　　【公羊传】其辞成矣则其称纪季姜何自我言纪父母之于子虽爲天王后犹曰吾季姜京师者何天子之居也京者何大也师者何众也天子之居必以众大之辞言之
　　【谷梁传】爲之中者归之也【中谓关与昏事】
　　徃逆称王后旣归何以称季姜自逆者言之王者无外王命之斯后之矣自归者言之未见宗庙不敢以尊自处也京师者大众之称经书逆王后者二惟季姜书归于京师鲁主之故必书其归刘夏逆王后不书归过鲁而鲁不爲之主也
　　夏四月
　　秋七月
　　【附录左传】巴子使韩服告于楚请与邓爲好【巴国名姬姓今四川巴县韩服巴行人】楚子使道朔将巴客以聘于邓【道朔楚大夫巴客韩服】邓南鄙鄾人攻而夺之币【鄾今湖广襄阳县东北鄾城是也】杀道朔及巴行人楚子使防章让于邓邓人弗受夏楚使鬭廉帅师及巴师围鄾【鬬廉楚大夫】邓养甥耼甥帅师救鄾三逐巴师不克【二甥皆邓大夫】鬭廉衡陈其师于巴师之中以战而北【衡横也分巴师爲二部鬬廉横陈于其间以与邓师战而僞北北走也】邓人逐之背巴师而夹攻之【楚师僞走邓师逐之背巴师巴师攻之楚师自前还与战】邓师大败鄾人宵溃　秋虢仲芮伯梁伯荀侯贾伯伐曲沃【梁国嬴姓汉志左冯翊夏阳故少梁今少梁城在陜西韩城县南茍国姬姓水经注古水西南迳荀城在绛州西十五里今绛州属山西贾国姬姓今山西临汾县有贾乡】
　　冬曹伯使其世子射姑来朝
　　【左传】冬曹大子来朝宾之以上卿礼也【诸侯之适子未誓于天子而摄其君则以皮帛继子男故宾之以上卿各当其国之上卿】享曹大子初献乐奏而叹施父曰【施父鲁大夫】曹大子其有忧乎非叹所也【公羊传】诸侯来曰朝此世子也其言朝何春秋有讥父老子代从政者则未知其在齐与在曹与【在齐世子光也言射姑来朝与齐光序诸侯之上皆当讥而下文曹伯卒葬全录或于曹无讥未可知也此传者依违之词谷梁传】朝不言使言使非正也使世子伉诸侯之礼而来朝曹伯失正矣诸侯相见曰朝以待人父之道待人之子以内爲失正矣内失正曹伯失正世子可以已矣则是放命也【放命犹言方命谓逆命也】尸子曰夫已多乎道【已止也止曹伯使朝之命则曹伯不陷非礼之愆世子无茍从之咎鲁无失政之讥三者正则合道多矣】周官典命凡诸侯之嫡子誓于天子而摄其君则下其君之礼一等未誓则以皮帛继子男谓诸侯老疾当朝觐之期身不能亲得使子摄急述职也诸侯间于王事则相朝夲无定期曹伯既有疾何急于朝鲁而使世子摄哉故曹伯使朝世子当辞而鲁亦不当受盖参讥之
　　十年春王正月
　　【谷梁传】桓无王其曰王何也正终生之卒也
　　桓无王此复书王何也或曰十者盈数也天道十年则必反故易称守贞者十年而反常传论恶远者十年而必弃桓弑君簒国其数已盈故以天道王法正之也或曰鲁采服之国也宜四岁而一见并类见之期计之三不朝矣正天王当以六师移之之节也其义皆可通
　　庚申曹伯终生卒
　　【左传】十年春曹桓公卒【终施父之言】
　　夏五月葬曹桓公
　　【附录左传】虢仲谮其大夫詹父于王詹父有辞以王师伐虢夏虢公出奔虞【虢仲王卿士詹父属大夫虞国名姬姓古虞城在今山西平陆县东北】
　　秋公防衞侯于桃丘弗遇【桃丘杜注衞地济北东阿县东南有桃城今山东东阿县西有桃城铺旁有丘即桃丘也】
　　【公羊传】防者何期辞也其言弗遇何公不见要也【谷梁传】弗遇者志不相得也弗内辞也【托言衞侯不遇则若衞侯不鲁公之接者以杀其耻】
　　衞侯与公爲防期中背而与齐郑故公徃防而不相遇盖齐郑急于谋纪而纪鲁姻也伐郑之役衞实从王故鲁欲以爲援而徃防之而胥命于蒲齐衞既合故衞始以郑之怨而约与鲁防终以齐之故背鲁而与郑爲郎之师也
　　【附录左传】秋秦人纳芮伯万于芮【四年围魏所执者】　初虞叔有玉【虞叔虞公之弟】虞公求旃【旃之也】弗献既而悔之曰周谚有之匹夫无罪懐璧其罪吾焉用此其以贾害也【贾买也】乃献之又求其宝剑叔曰是无厌也无厌将及我【将杀我】遂伐虞公故虞公出奔共池【共池杜注地名阙今山西平陆县西有共池志云虞公出奔地】
　　冬十有二月丙午齐侯衞侯郑伯来战于郎
　　【左传】冬齐衞郑来战于郎我有辞也初北戎病齐诸侯救之郑公子忽有功焉齐人饩诸侯使鲁次之鲁以周班后郑郑人怒请师于齐齐人以衞师助之故不称侵伐【不称侵伐而以战爲文明鲁直诸侯曲故言我有辞以礼自释交绥而退无败绩】先书齐衞王爵也【郑主兵而序齐衞下者以王爵次之也】
　　【公羊传】郎者何吾近邑也吾近邑则其言来战于郎何近也恶乎近近乎围也【兵近都城几与围无异】此偏战也【偏一面也吉日定地各居一面鸣鼓而战不相诈】何以不言师败绩内不言战言战乃败矣
　　【谷梁传】来战者前定之战也内不言战言战则败也不言其人以吾败也不言及者爲内讳也
　　内不言战言战则败也春秋所书加兵于鲁者众矣未有称来战者此着罪之在三国也鲁桓弑逆人人得而诛之郑伯则首盟于越以定其位齐侯则继会于稷以济其奸且重之以婚姻今乃以私忿小怨亲帅其师而来战尚爲知类也哉郑人主兵而首齐以非得齐不能举是师也春秋时列国之邦交惟利所在向背无常齐僖嫁女于鲁乃聼郑而与鲁战盖齐与郑谋纪而鲁欲庇之故尽力于郑以固其交而姻亲有不暇顾也
　　十有一年春正月齐人衞人郑人盟于恶曹【恶曹杜注地阙左传】十一年春齐衞郑宋盟于恶曹【宋不书经阙】
　　恶曹之盟即前此三国之君来战于郎者也其称人何自有参盟其恶莫甚于恶曹前此郑败王师后此齐灭后之母家衞抗王人子突而自立皆与鲁桓同恶故变文以发后人之疑而着其罪也按翟泉之盟七国皆书人蜀之盟十有一国皆书人澶渊之防十有二国皆书人未必皆微者茍皆微者不宜着于经以此证之则此盟乃三国之君审矣
　　【附录左传】楚屈瑕将盟贰轸【贰轸皆国名贰在今湖广应山县境轸在今湖广应城县西】郧人军于蒲骚【郧国名杜注江夏云杜县东南有郧城在今湖广安陆县蒲骚郧邑在今应城县北】将与随绞州蓼伐楚师【绞州蓼皆国名绞在今湖广郧阳府西北州今湖广监利县东有州陵城蓼在今河南唐县南】莫敖患之【莫敖楚官名即屈瑕】鬭廉曰郧人军其郊必不诫且日虞四邑之至也【虞度也四邑随绞州蓼也邑亦国也】君次于郊郢以御四邑【君谓屈瑕郊郢杜注楚地今湖广安陆府治郢州故城是其地也】我以鋭师宵加于郧郧有虞心而恃其城莫有鬭志若败郧师四邑必离莫敖曰盍请济师于王【济益也】对曰师克在和不在众商周之不敌君之所闻也成军以出又何济焉莫敖曰卜之对曰卜以决疑不疑何卜遂败郧师于蒲骚卒盟而还【卒盟贰轸】
　　夏五月癸未郑伯寤生卒
　　【左传】郑昭公之败北戎也齐人将妻之昭公辞祭仲曰必取之君多内宠子无大援将不立三公子皆君也【谓子突子亹子仪其母皆有宠】弗从　夏郑庄公卒初祭封人仲足有宠于庄公【祭杜注郑地陈留长垣县东北有祭城今属直大名府封人守封疆者因以所守爲氏】庄公使爲卿爲公娶邓曼【曼邓姓】生昭公故祭仲立之
　　春秋之初罪莫甚于郑庄宋鲁齐衞次之而其后祸乱相仍亦未有甚于五国者考其终始可爲乱常不义者戒矣
　　秋七月葬郑庄公
　　卒逾两月而葬虑有争也盖嗣子爲丧主诸侯防葬其位定则不敢争故凡速葬者必有故也
　　九月宋人执郑祭仲【此书执之始】
　　【左传】宋雍氏女于郑庄公曰雍姞生厉公【雍氏姞姓宋大夫以女妻人曰女】雍氏宗有宠于宋庄公故诱祭仲而执之曰不立突将死亦执厉公而求赂焉祭仲与宋人盟以厉公归而立之
　　【公羊传】祭仲者何郑相也何以不名贤也何贤乎祭仲以爲知权也其爲知权奈何古者郑国处于留先郑伯有善于郐公者通乎夫人以取其国而迁郑焉【迁郑都于郐】而野留【野鄙也】庄公死已葬祭仲将徃省于留涂出于宋宋人执之谓之曰爲我出忽而立突祭仲不从其言则君必死国必亡从其言则君可以生易死国可以存易亡少辽缓之则突可故出而忽可故反是不可得则病【出突反忽之计不可得行则已实耻之病耻也】然后有郑国【计虽不行然仍须力讨之令忽有国即费功力犹愈于国之亡也】古人之有权者祭仲之权是也权者何权者反于经然后有善者也权之所设舍死亡无所设【设施也舍置也如置死亡之事不得施】行权有道自贬损以行权不害人以行权杀人以自生亡人以自存君子不爲也
　　【谷梁传】宋人者宋公也其曰人何也贬之也
　　祭仲何以不名命大夫也诸侯之大夫三命受位列爲王臣则同于王朝之大夫而书字祭仲之恶不待贬而见着其爵列所以甚其罪也或疑名其君于下不宜字其臣于上不知君前臣名乃生人应对之礼非所施于国史之纪事各从其宜者也公羊传以祭仲爲知权害义伤教自范甯发之皆知其悖矣
　　突归于郑
　　【公羊传】突何以名挈乎祭仲也【挈犹提挈也】其言归何顺祭仲也
　　【谷梁传】曰突贱之也曰归易辞也【突簒兄之位制命权臣故言归爲易辞非善之也】祭仲易其事权在祭仲也【易言废立在己】死君难臣道也今立恶而黜正恶祭仲也
　　小白阳生系之齐明其当有齐也突不系郑明其不当立也不称公子春秋之初凡争国者皆不称公子也书归有二义一顺词也一易词也后书郑世子忽则突之不顺其迹显著盖易词也内则权臣许之立外则大国爲之援而世子忽之才不能自固故其归爲易耳
　　郑忽出奔衞【此书奔之始】
　　【左传】秋九月丁亥昭公奔衞己亥厉公立
　　【公羊传】忽何以名春秋伯子男一也辞无所贬【既葬称子合伯子男爲一辞无所贬皆从子忽不称子者贬而名之也】
　　【谷梁传】郑忽者世子忽也其名失国也
　　忽系郑明其正也不称子责不能守其位未终丧而出奔失子之道矣其义与国君失位以自奔爲文而不书其逐之者同所以警居位者当自彊于爲善也
　　柔会宋公陈侯蔡叔盟于折【此大夫防盟诸侯之始折杜注地阙】
　　【公羊传】柔者何吾大夫之未命者也
　　公会宋公于夫钟【钟公羊作童夫钟杜注郕地今山东宁阳县盛乡城北有夫钟里】冬十有二月公会宋公于阚【阚杜注鲁地今山东汶上县西有阚亭在南旺湖中】臣与宋公盟于折君与宋公会于夫钟于阚明年又会于虚于盖公与突皆簒立声相倚而又有憾于忽宋自纳突之后以责赂生隙故公不惮屈己力爲突请以固宋交而定其位也然屡盟而卒畔数会而卒离观此益见盟会之不足恃矣
　　十有二年春正月
　　夏六月壬寅公防杞侯莒子盟于曲池【公羊谷梁作纪曲池公羊作殴蛇杜注鲁地鲁国汶阳县北有曲水亭在今曲阜县东北源出石门山】
　　【左传】十二年夏盟于曲池平杞莒也【隐公四年莒人伐杞自是遂不平】杞当作纪是时纪爲齐难危急甚矣鲁桓切切爲纪谋故屡会焉而大国无与同心者曲池之盟仅能与弱小之莒偕其不能爲而无救于纪之亡也盖可知矣
　　秋七月丁亥公会宋公燕人盟于谷丘【燕人杜注南燕大夫谷丘杜注宋地在今山东曹州北】
　　【左传】公欲平宋郑秋公及宋公盟于句渎之丘【句渎之丘杜注即谷丘也今其地名句阳店宋以立厉公故多责赂于郑郑人不堪故不平】
　　入春秋来燕未尝见经杜预谓燕人南燕大夫以昭公三年书北燕伯款出奔齐知此爲南燕也庄公之三十年齐伐山戎始爲燕通道于周则此年及十三年所书爲姞姓之燕可知矣左传称谷丘之盟亦爲平郑宋观十三年四国来战燕亦与焉则燕乃宋之与国而此盟之爲郑请可徴也
　　八月壬辰陈侯跃卒【壬辰七月二十三日书于八月从赴】
　　公会宋公于虚【虚公羊作郯杜注宋地疑在今河南睢州境】
　　冬十有一月公会宋公于【杜注宋地疑在今河南睢州境】
　　【左传】宋成未可知也故又会于虚冬又会于
　　诸侯非王事不出境桓公委宗社人民五出与宋会厉民荒政甚矣鲁宋五会之地阚鲁地夫钟亦近鲁故宋公来会欲因鲁以责赂虚与谷丘皆宋地故桓公徃防欲爲突请免赂观所会之地而情事可推矣
　　丙戌公会郑伯盟于武父【武父杜注郑地陈留济阳县东北有武父城在今直隶东明县西南】
　　【左传】宋公辞平故与郑伯盟于武父
　　郑终不肯致赂宋遂辞平是以与郑盟而谋宋也突称郑伯不没其实也虽簒弑之贼国人君之诸侯君之其会盟侵伐茍不以爵书则非其实而亦无以属辞盖列国之君书爵而一人独书名则与大夫之会盟会伐者无以异矣王迹既熄霸统未兴诸侯自擅无所禀命观隐十年见兵革之乱也桓十一年十二年见会盟之乱也霸统兴而诸侯有所忌无复此乱矣故君子不得已而与桓文
　　丙戌衞侯晋卒
　　【谷梁传】再称日决日义也【决日者谓二事决宜书日故经两举日文也】通一经惟此重书日盖册书之体一日二事夲宜各书其日而史所未详不可复考偶有存者则仍其旧文耳或曰不应再书丙戌非后申则前子非也会盟宜日者也其不日者史失之耳武父之盟旣书日使晋卒不再书日则不知其卒于何日矣
　　十有二月及郑师伐宋丁未战于宋
　　【左传】遂帅师而伐宋战焉宋无信也君子曰茍信不继盟无益也诗云君子屡盟乱是用长无信也【诗小雅言无信故数盟数盟则情疏情疏而憾结故乱长】
　　【公羊传】战不言伐此其言伐何辟嫌也恶乎嫌嫌与郑人战也【不言伐则嫌内微者与郑人战于宋地故举伐以明之】此偏战也何以不言师败绩内不言战言战乃败矣【上十年郎战之下巳有此传上来战于鲁此徃战于宋嫌其异故复明之】
　　【谷梁传】非与所与伐战也【非责也责鲁又与其所与伐者战也】不言与郑战耻不和也于伐与战败也内讳败举其可道者也【战轻于败战可道而败不可道】
　　公及郑伯十有一月盟于武父则十有二月伐宋者爲公与郑伯明矣内不书公而郑亦称师何也变文以着其罪也来战者罪在彼徃战者罪在我宋人责赂不已固不爲无过然鲁桓取其赂以成乱郑突资其力以簒国及郑以责赂背宋而鲁遂党郑渝数会之信连兵深入战于国都邦交之翻覆谋计之倾危若此此圣人所以深恶鲁郑也
</div>
    <div class="pagination">
<a href="日讲春秋解义_page9.html">上一页</a><span>...</span><a href="日讲春秋解义_page5.html">5</a><a href="日讲春秋解义_page6.html">6</a><a href="日讲春秋解义_page7.html">7</a><a href="日讲春秋解义_page8.html">8</a><a href="日讲春秋解义_page9.html">9</a><span class="current-page">10</span><a href="日讲春秋解义_page11.html">11</a><a href="日讲春秋解义_page12.html">12</a><a href="日讲春秋解义_page13.html">13</a><a href="日讲春秋解义_page14.html">14</a><a href="日讲春秋解义_page15.html">15</a><span>...</span><a href="日讲春秋解义_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
