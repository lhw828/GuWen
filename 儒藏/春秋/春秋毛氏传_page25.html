<!DOCTYPE html>
<html>
<head>
    <meta charset="UTF-8">
    <title>春秋毛氏传 - 第 25 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋毛氏传 - 第 25 页/共 39 页</h1>
    <div class="content">











　　春秋毛氏传卷二十三
　　钦定四库全书
　　春秋毛氏传卷二十四
　　翰林院检讨毛竒龄撰
　　襄公【公名午成公子母定姒諡法因事有功曰襄】
　　元年
　　春王正月公即位【杜曰公年四嵗】
　　仲孙蔑防晋栾黡宋华元卫殖曹人莒人邾人滕人薛人围宋彭城
　　前年夏楚伐宋纳宋鱼石于彭城而去其冬宋围彭城楚复同郑来救之宋告急于晋故十二月晋为虚朾之盟以谋伐宋仲孙蔑与焉至是防晋师以围彭城彭城降晋晋取鱼石向为人鳞朱向带鱼府兄弟五人归而窴之瓠丘其不书降晋者以外事略之也若彭城上加宋字传以为特别于楚且不系叛人以成宋志则不然楚未尝取彭城而有之何必别楚鱼石兄弟亦偶据彭城并未尝为楚所封【公羊妄説】而君其地又何必不为之系且鱼石兄弟本是荡氏即宋桓之族亦非宋之一字可以絶其系而惩其叛况此入彭城围彭城与哀二年蒯瞆入戚齐与卫围戚无异彼当夫子在卫时不书卫字则此非追书可知大抵史官不一人此时史官书宋事又各有书法往往多书宋字以志异而别无义例如此事始成十五年经书宋华元出奔晋宋华元自晋归于宋宋杀其大夫山宋鱼石出奔楚连书五宋字既则十八年经书楚子郑伯伐宋宋鱼石复入于彭城连书两宋字此皆一时之书法无所为者不然书宋彭城不以宋地与叛人也乃厯书宋鱼石则早以叛人系宋矣以宋鱼石守宋彭城夫亦孰得而絶之【是时齐人不防彭城晋以为讨齐以太子光为质于晋后凡盟防有齐世子光以此】
　　夏晋韩厥帅师伐郑仲孙蔑防齐崔杼曹人邾人杞人次于郐【厥公作屈郐公作合】
　　晋韩厥帅诸侯之师伐郑入其郛败其徒兵于洧上于是东诸侯之师次于鄫以待晋师晋乃复侵楚焦夷及陈时晋侯卫侯皆次戚以为援兵焉
　　孟子定五伯之罪惟在搂诸侯以伐诸侯今晋悼争伯全用此术日役使诸与国以哃喝此诸小国幸吴方逼楚楚罢奔命晋得以稍逞其威然而齐鲁卫之侮辱与宋郑陈之炮割则惨极矣胡氏不解论世祗知向晋为顺向楚为逆而不知向甲而乙争之师临城下国已垂灭而甲不知救则不得不与乙平及平乙而甲之讨贰者其搂伐之师又至城下则向背顺逆将何取正先仲氏尝读宋史叹太王避狄未为失计夫天之立君本为民也君不能庇民而致使百万生灵日供惨戮我何以自安春秋自文宣以后大之争小实类于是故徐仲山曰春秋小国当守郑公子去疾之言曰晋楚不务徳而兵争我与其来者可也晋楚无信我焉得有信其大国当守晋韩厥之言曰欲求得人必先勤之【言勤救其急】若以晋楚分逆顺是竪儒耑见不足道也此为名言
　　秋楚公子壬夫帅师侵宋
　　楚子辛救郑侵宋吕留【宋二县名】郑子然侵宋取犬丘
　　九月辛酉天王崩【周简王也】
　　邾子来朝
　　冬卫侯使公孙剽来聘
　　晋侯使荀防来聘
　　左氏曰凡诸侯即位小国朝之大国聘焉【时天王赴未至】
　　二年
　　春王正月塟简王【五月而塟速也】
　　郑师伐宋
　　楚令也
　　夏五月庚寅夫人姜氏薨
　　此成公夫人襄之嫡母也初穆姜【成嫡母】使择美槚以自为榇与颂琴【榇者亲身棺也天子四重诸侯三重其亲身者名椑即榇也颂琴雅琴】季文子取以与夫人焉【成十六年穆姜欲逐季文子故恶之】
　　六月庚辰郑伯睔卒
　　郑成公疾子驷请息肩于晋【欲更事晋以息争】公曰楚君以郑故亲集矢于其目吾何忍背之
　　晋师宋师卫甯殖侵郑
　　此晋伐丧也时子罕当国子驷为政子国为司马诸大夫欲从晋子驷曰官命未改
　　秋七月仲孙蔑防晋荀防宋华元卫孙林父曹人邾人于戚
　　谋伐郑也
　　己丑塟我小君齐姜
　　齐侯使诸姜宗妇来送塟【妇人越疆送塟非礼】召莱子【使其送防塟者】莱子不防故晏弱城东阳以偪之【东阳齐近莱之邑】
　　叔孙豹如宋【聘新君也】
　　冬仲孙蔑防晋荀防齐崔杼宋华元卫孙林父曹人邾人滕人薛人小邾人于戚遂城虎牢
　　前此防戚谋郑时孟献子请城虎牢以偪郑【虎牢郑邑时属晋】盖岩险之邑为地利所必争者苐恐齐贰于晋而滕薛小邾俱不至欲借城虎牢以觇其向背至是献子通诸齐以全其好故诸国皆至城虎牢而郑人乃成
　　楚杀其大夫公子申
　　楚公子申为右司马以多受小国赂逼子重子辛楚人杀之
　　三年
　　春楚公子婴齐帅师伐吴【吴楚争强之始】
　　楚子重伐吴为简【选练也】之师克鸠兹【在芜湖东】至于衡山【在乌程县南】使邓廖帅组甲三百被练三千以侵吴吴人要而击之获邓廖其能免者组甲八十被练三百而已子重归既饮至吴人伐楚取驾驾良邑也邓廖亦楚之良也楚人咎子重子重病之遇心疾而卒而于是楚顿衰
　　公如晋【即位而始朝也】
　　夏四月壬戌公及晋侯盟于长樗【晋地】
　　公与晋盟孟献子相公稽首知武子曰天子在而君辱稽首寡君惧矣孟献子曰以敝邑介在东表密通仇雠寡君将君是望敢不稽首
　　公至自晋
　　六月公防单子晋侯宋公卫侯郑伯莒子邾子齐世子光己未同盟于鸡泽
　　晋为郑服故且欲修吴好因合诸侯使士匄乞盟齐侯欲勿许而难为不恊乃与士匄盟于耏外【耏水名】晋乃防王人单顷公及诸侯同盟鸡泽【晋地】时齐世子质于晋故以从晋复使荀防逆吴子于淮上吴子不至春秋书同盟一十有六然并无义例不过曰共盟已耳若谓以王臣预盟为同则洮与翟泉皆防王人而皆不书同若谓诸侯同欲故书同则现有齐侯不欲而盟之耏外者矣释例之不可据毎如此
　　陈侯使袁侨如防
　　袁侨陈大夫以楚弱来成晋侯使和组父告诸侯以夸之
　　戊寅叔孙豹及诸侯之大夫及陈袁侨盟
　　诸侯既盟而侨始至故使大夫别与之盟其不书诸国者省文也祗书叔孙者详内而略外也
　　秋公至自防
　　冬晋荀防帅师伐许
　　此时惟许未来服故伐之
　　四年
　　春王正月己酉陈侯午卒
　　夏叔孙豹如晋
　　此不知何事如晋左氏以为报知武子之聘夫荀防来聘在元年冬迄今已四年矣中间孟献子防晋于戚又为晋城虎牢又公亲如晋及归又如晋防鸡泽又叔孙穆子为晋盟诸大夫岂有至此未报聘者况左氏于荀防来聘下明曰凡诸侯即位小国朝之大国聘焉荀防之来大国聘也公之如晋小国朝也夫朝即报聘矣左氏自为例而自叛之如此吾但知有经而不知有传夫然后夫子之春秋见焉然则经之没于传也不既多乎
　　秋七月戊子夫人姒氏薨【姒公作弋后同】
　　此成之媵襄之母也时公方七嵗而定姒又微季文子将不使殡庙【古制皆殡庙故三代之殡皆在阶上三礼出自战国妄解殡庙是朝庙夫朝与殡何渉】不榇【复棺见前】不虞【既塟之祭诸侯五虞】而匠庆諌之且曰君长谁受其咎遂如礼又匠庆请木季孙曰略言任慿掠取之也时季孙曽树六槚于蒲圃东门之外将为已榇匠庆乃掠而用之季孙无如何余见文五年传
　　塟陈成公
　　八月辛亥塟我小君定姒【定諡逾月而塟速】
　　冬公如晋
　　左氏曰听政也谓受其贡赋多寡之政也且亲丧未五月而即往听政然则鲁直以天子之礼事晋矣时公请以郐属鲁谓可稍助鲁贡赋以为晋司马征发兵赋之用名为官命晋许之
　　陈人围顿
　　前此鸡泽之盟陈人背楚而归晋楚使司马公子何忌侵陈为其叛也时冬月出师而今年之春楚师犹未归而驻于繁阳【楚地】韩献子患之已言于朝然仍不即救则亦何赖有晋矣幸陈侯初卒楚人将伐陈而闻丧而止得以稍解万一如郑成公卒【前二年】晋师伐丧将若之何今顿本服楚楚使伺陈人之间而陈反围顿以启楚衅且受命于晋而晋不之禁是祸小非恤小也故经于司马侵陈略而不书而苐书陈之围顿以见后此之被伐皆陈自为之晋成之而楚无与焉
　　五年
　　春公至自晋
　　夏郑伯使公子发来聘
　　郑僖公初立且初服晋又与公为鸡泽之防故来聘公子发者子产之父也
　　叔孙豹鄫世子巫如晋【鄫谷作缯】
　　公再如晋时请以鄫属鲁故邾莒伐鄫而臧纥救之败于狐骀檀弓所云鲁人之髽而吊自败于狐骀始者是也即国人亦有诵曰臧之狐裘败我于狐骀至是则叔孙穆子同鄫世子名巫者受成于晋以谢鄫属鲁之命此是实事故后此经书灭鄫书如邾书如晋皆以此为根据而公羊好诞造为鄫子立莒甥以絶祭祀谓之灭鄫则于防书实事既无可据且即此经前后文皆不通矣吾不知胡氏何以必遵之而不一顾也
　　仲孙蔑卫孙林父防吴于善道【公谷作稻吴地】
　　吴以不防鸡泽故使大夫夀越如晋谢之且请更防晋乃使鲁卫先防吴且告防期嗟乎鲁卫之受晋命乃尔
　　秋大雩
　　楚杀其大夫公子壬夫
　　楚人讨陈叛之故云令尹子辛实侵欲焉乃杀之
　　公防晋侯宋公陈侯卫侯郑伯曹伯莒子邾子滕子薛伯齐世子光吴人鄫人于戚
　　盟于戚防吴且命诸侯戍陈也时穆叔以属鄫不利【以前年为邾莒所败】故使鄫大夫聼命于晋而自为防焉
　　公至自防
　　冬戍陈
　　诸侯之在戚防者除吴人外皆受命于晋而为晋戍陈其独书我鲁不书诸侯者以诸侯无受戍之理且不逐众戍一若我之自戍之讳国辱也
　　楚公子贞帅师伐陈
　　公防晋侯宋公卫侯郑伯曹伯齐世子光救陈【公谷曹伯下有莒子邾子滕子薛伯】
　　楚子囊为令尹范宣子曰我丧陈矣楚人讨贰而立子囊必改行【改子辛之贪欲】而疾讨陈陈近于楚民朝夕急能无往乎有陈非吾事也无之而后可【力不能有陈不如舍之】其冬诸侯戍陈子囊乃帅师伐之晋复防诸侯于城棣【郑地】以救陈
　　十有二月公至自救陈
　　辛未季孙行父卒
　　传季文子卒大夫入敛公在位【在阼阶西向作丧主】宰庀【具也】家器为塟备无私积无藏金玉其公俭如此
</div>
    <div class="pagination">
<a href="春秋毛氏传_page24.html">上一页</a><span>...</span><a href="春秋毛氏传_page20.html">20</a><a href="春秋毛氏传_page21.html">21</a><a href="春秋毛氏传_page22.html">22</a><a href="春秋毛氏传_page23.html">23</a><a href="春秋毛氏传_page24.html">24</a><span class="current-page">25</span><a href="春秋毛氏传_page26.html">26</a><a href="春秋毛氏传_page27.html">27</a><a href="春秋毛氏传_page28.html">28</a><a href="春秋毛氏传_page29.html">29</a><a href="春秋毛氏传_page30.html">30</a><span>...</span><a href="春秋毛氏传_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
