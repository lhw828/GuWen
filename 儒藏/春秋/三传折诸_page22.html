<!DOCTYPE html>
<html>
<head>
    <meta charset="UTF-8">
    <title>三传折诸 - 第 22 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三传折诸 - 第 22 页/共 71 页</h1>
    <div class="content">　　有麦麴乎
　　唐刘钦明为源州都督为突厥黙啜所执至灵州城下呼曰我乏食有美酱乎有粱米乎并乞墨一枚时贼营四面阻水惟一路得入钦明欲选将简兵乗夜袭贼也而城中无悟其廋者
　　卫人以为成劳复室其子使复其位
　　文之初年卫以不朝晋之故执孔逹以説于晋至是又以伐陈之故杀孔逹以説于晋君忧臣劳君辱臣死以孔逹视甯俞又有生忠死忠之分焉甯子所以不可及
　　又
　　孔逹事卫成公当晋文始霸之时成公奔楚适陈而归复坐狱京师几亡而复存至是享国三十余年矣公之复国甯武子首功逹盖追随其后至是更以救陈获罪晋宋以死捍国諡曰庄子庄子七世孙孔悝以纳蒯聩蒯聩赐之鼎鼎铭传于礼记祭统篇卫孔悝鼎铭云乃祖庄叔左右成公随难于汉阳即宫于宗周奔走无斁蒯聩欲尽逐旧臣徒以孔悝立已之功出于劫制图结其心鼎铭并非实语郜鼎悝鼎皆堪遗臭传于孔逹之死表其勤事捍患之功子孙所以世为卿族合之祭统篇郑注孔悝鼎铭逺相符契考古者不可不知
　　屦及于窒皇劒及于寝门之外车及于蒲胥之市
　　二泉曰寝门之外逺于窒皇蒲胥之市逺于寝门之外屦人进屦追而及于窒皇前此未及屦也剑人进剑追而及于寝门之外前此未及剑也车人驾车追而及于蒲胥之市前此未及车也盖兴师之速如此
　　使解如宋
　　郑世家云伯宗谏晋君毋伐楚乃求壮士得霍人解字子虎诓楚令宋毋降按宣元年赵盾伐郑楚蒍贾救于北林囚解本晋人尝弱于楚矣既归晋而复膺是使怯于始者勇于终名震诸侯遂有夸饰其履歴者太史公未核而采之耳
　　又
　　汉景帝时胶西菑川济南三国共围齐齐使路中大夫告天子天子复令还报坚守三国将与路中大夫盟使反其言许诺至城下望见齐王曰汉已发兵百万击破吴楚方引兵救齐必坚守无下三国遂屠之马超围冀凉州别驾阎伯俭潜出水中将告急夏侯渊为超所获令告城无救伯俭曰大军方至咸称万嵗超怒杀之王敦围湘州谯王氶使周﨑求救于外为魏乂侦人所执乂教语城中称大将军已破刘戴外援理絶如是者当活汝﨑许之到城下大呼曰王敦军败于湖甘安南已尅武昌即日大众来赴努力坚守乂杀之苻秦彭超攻戴于彭城谢救之军于泗口遣中部将田没水潜行报城中为秦人所获赂之使云南军已败伪许既而告曰南军垂至勉之超杀之萧梁兵围益州元魏统军胡小虎救之为梁将樊文炽所擒使于城下説长史和安使早降小虎遥谓安曰努力坚守魏行台傅梁州援兵已至语未终被杀薛仁杲围泾州唐将刘感为所擒令语城中援军已败不如早降感至城下大呼曰秦王数十万众四面俱集城中勿忧仁杲怒射杀之诸人之忠与解同而遭逢异也
　　使华元夜入楚师
　　楚备甚严华元必不能夜入且登子反之牀也所以然者楚庄之意已倦元侧之交本亲子反开壁以来之抑亦楚庄之意耳左氏密谋徒以夜入见异读者另当着眼
　　登子反之牀
　　淮南子楚将子发好求技道之士有善为偷者徃见子发见而礼之后齐伐楚子发将以当之兵三却于是巿偷进曰臣愿为君行则夜解齐将军之帱帐而献之子发因使人归之曰卒有出薪者得将军之帷使归之执事明日复徃取其枕明日又复徃取其簪子发俱使归之齐帅大骇曰今不去楚恐取吾头乃还师而去子反正惧华元之夜入登其牀也子反国策一称子发而情事互见
　　与之盟而告王
　　严开止曰楚国之法内官序当其夜岂一司马之帐閴无守人顾使敌国大臣排闼以入而犹不之觉岂复成其为楚也哉窃意华元子反为交素深元欲向楚特合子反以巧行其事楚之君臣志在服宋不妨开壁以来之登子反之牀而与之盟直以此为诳晋之语耳岂当日之事理哉然则伐陈以挑其衅杀申舟以速其来皆所以为谢晋地要其向楚之本谋固早定于清丘之日矣
　　又
　　梧冈曰子反惧其猝害己也战国刺客之风于此兆矣杜氏谓兵法因其郷人而知其守将左右谒者门者而利道之盖用此法
　　酆舒有三儁才
　　酆舒之儁才三智瑶之贤于人者五亡国丧身皆由于此
　　后有辞而讨焉无乃不可乎
　　东莱曰赤狄伐晋围懐之际势至强也晋侯欲犯其强荀林父请待其衰林父之策是也赤狄酆舒杀伯姬恶己暴矣晋大夫欲纵其暴伯宗欲讨其罪伯宗之策是也林父则曰使疾其民以盈其贯将可殪也伯宗则曰后之人将敬奉徳义以事神人而申固其命若之何伐之呜呼是何心哉闻君子成人之美未闻成人之恶也闻君子惧人之乱不闻惧人之治也今林父则养人之恶惟恐其不盈伯宗则幸人之乱惟恐其或改处心积虑可谓忍矣
　　又
　　晋谋伐吴王濬上疏曰孙皓荒淫宜速征伐若一旦皓死更立贤主则强敌也北周克晋州且欲西还以避齐锋宇文忻曰以陛下圣武乗敌人之荒纵何患不克若使齐得令主君臣协力虽汤武之势未易平也趋时若猛兽鸷鸟之发智勇兼并之术徃徃如是
　　王孙苏与召氏毛氏争政
　　宛斯曰春秋自定简以来王室多故经不胜书书一王子札杀召伯而周大夫之相杀不尽书书一周公出奔晋而周大夫之出奔者不尽书书一天王居于狄泉而敬王之出居者亦不尽书岂惟不胜书亦不欲书尔
　　使王子捷杀召戴公及毛伯卫
　　北魏胡太后擅政宿卫羽林军相率焚领军张彞宅击杀之及其子仲瑀不复穷治因大赦以安之懐朔髙欢至洛阳见其事叹曰为政如此天下事可知矣定王之事亦然
　　疾病则乱吾从其治也
　　毛晋曰曰必嫁曰必以殉总一情字徃来颠倒魏颗用治乱二字分解所谓发乎情止乎礼义也
　　又
　　陈干昔寝疾命其子尊己曰如我死必大为我棺使吾二婢子夹我干昔死其子曰以殉葬非礼也况又同棺乎魏颗之知礼与干昔之子同
　　颗见老人结草以抗杜回
　　李西涯曰自老人结草之説兴后世有以谢之捷为蒋子文之功者有称白衣老父之言立老子庙者有称元皇帝降于朝元阁而求其像者咸阳人上言见白起请为国捍西陲徳宗赠起以官人君之愚未有如此者
　　晋侯赏桓子狄臣千室
　　桓温擒李势破苻雄振积弱之晋而不能免于枋头之衂哥舒翰屡破吐蕃青海赤岭之捷声威赫然及使之御安禄山则弃潼闗而不守固时有利钝亦敌有坚瑕而才力亦于此分勇怯焉楚庄才雄实非晋所能敌晋
　　适当无君之时其臣如荀林父庸庸无足道郤克随防之才稍髙于林父防之功着于灭留吁铎辰克之功显于鞍之胜齐皆遇不若己者而后能一展当邲之时亦与林父同束手矣晋于灭潞之役推重林父者特至羊舌职之徒至以文王造周方之拟非其伦论世者平心
　　自见东汉冯异始焉垂翅回谿终于奋翼渑池光武之所极赏亦异之才实足以功救过林父诸臣乌能较其
　　什一哉
　　且为太傅
　　子常曰天子太傅三公之官也诸侯太傅孤卿之官也周礼典命云公之孤四命郑众云九命上公得置孤卿一人春秋晋为霸主亦置孤卿文六年有太傅阳子太师贾佗则晋尝置二孤
　　于是晋国之盗逃奔于秦
　　列子晋国苦盗有郄雍者能视盗之貌察眉睫之间而得其情使视盗千百无遗一焉晋侯大喜赵文子曰君恃伺察而得盗盗不尽矣且郄雍必不得其死俄而羣盗谋共残郄雍晋侯召文子告之曰果如子言矣然取盗何方文子曰周谚有言察见渊鱼者不祥智料隠匿者有殃君欲无盗莫若举贤而任之使教明于上化行于下民有耻心则何盗之为于是用随防知政而羣盗奔秦按赵文子知晋政在随防之后此时同括犹未灭也以其出冲虚经故録之
　　郤子登
　　刘知几论若公羊称郤克眇季孙行父秃孙良夫跛齐使跛者逆跛者秃者迎秃者眇者迎眇者宜除跛者以下字但云各以类逆足矣必事皆再述则于文殊费
　　又
　　彭士望曰公谷俱极力描写左只一登字画出跛神不觉失笑
　　郤子登妇人笑于房
　　朱子答林栗书室户在房之西偏入室者由房而进至于室郤子登必自西阶歴考礼书不见此曲折
　　又
　　杨绳武曰平原君传民家有躄者槃散行汲平原君美人居楼上临见笑之躄者至平原君门请得笑者头平原君不杀賔客门下稍稍引去乃斩笑躄者自造门谢焉此与郤子事俱以一笑啓衅盖隠疾之恶人指斥如是推之人情凡防其所短者皆然
　　余将老使郤子逞其志
　　大臣谋国当图国政之是非而同僚之喜怒不足问其于与国也当视交情之向背而仪节之疎密又在所缓齐与晋自昭公偕宋卫陈郑盟于扈以定灵公之位嗣后懿弑其君晋欲讨之而竟以赂免晋弑其君齐亦不问徴防断道齐之四臣实来而晋执之晋有加于齐齐未尝有贰随防当国宜执大谊以正郤克若子产之检束丰卷费袆之节制姜维而顾葸然畏之退位以让之俾得弄兵肆志厥后燮之避三郤也其势逾炽至不惜祈死以脱身于局外以是为庇宗则得矣如主夏盟之不得其道何盖郤氏之亡实亡于范氏父子赵文子称范武子之徳谓言于晋国无隠情恐武子之有媿斯言也
　　公弟叔肸卒
　　叔肸为宣公所忌子鉏子偃与于侨如之逆公衍公为从昭公出奔于是文宣以降藩翰凋残而三桓专国之势成矣
　　凡称弟皆母弟也
　　李廉曰兄弟先公之子当称公子诸侯之兄弟当称字其称弟称名若齐年郑语卫黒背陈招之类者罪其兄有宠爱之私亦罪其人之恃宠而当国也陈光秦鍼宋辰卫周佞夫之类罪其兄薄友于之义亦罪其人之不能尽道以取祸也蔡纪许叔纪季蔡叔鲁季子等称字者春秋之正例无贬词也无贬即贤之也其不称公子者不以贵戚累之其不称弟者不以私与薄累其兄也系国者言与国一体也季子不可称国则以子系之美之也叔肸书弟而书字此春秋之变例称弟明其得弟道称字者着其贤也惟其称字所以异于其余之称弟者也
　　公使如楚乞师
　　传为阳桥起本亦自矫截揆之事理则全不可宣公事齐十有八年后虽从晋为断道盟于齐则未隙也何至起楚师以伐齐乎且是时归父犹用事东门氏逐而奔仍在齐安得有伐齐之举此盖阳桥之后季实致兵乗公之已殁归父之方奔而驾为此言以诬死者死不能辨亦遂从而致之耳故知传失之疑当以经断文之美恶又当别论也
　　自外曰戕
　　鄫子屡为邾人所戕次且之社宋襄使之此则邾人专杀非受主使之比无楚灵之兵力而行子发朱丝之虐鄫人亦从无复仇者春秋亡国五十二此事尤其最仅者也
　　子欲去之许请去之
　　仲遂聘晋谋去三桓侨如言于郤犨欲去季孟此二局者鲁季兴衰大关键也二人之计成所谓去疾而得死也卜楚丘之繇曰季氏亡则鲁不昌犹之江左之淮流竭王氏灭然自襄昭之世作三军毁中军皆非叔孙氏之意而意如逐君何忌朋比婼必立异以行父之诈忠志逐东门归父必有不能与之一朝居者陶侃没而庾亮杀偁其情可见吾独恶夫臧孙之助逆也无行如公孙敖谋乱如侨如皆为之立后则叔孟二氏不絶祀臧纥之奔齐也亦然独归父为行父所致毒许迎其意而急逐之其父文仲不使展禽后展氏宣叔复废东门一则为季氏得政一则为之除患其处心或未必有意于弱鲁而季之专鲁由臧氏两世酿之厥后寳偻句臧防之夺臧昭伯又与季氏逆乱相始终亦竒矣哉
　　遂逐东门氏
　　王方麓曰行父始与仲遂同谋以成宣公之篡后因归父欲去三桓又假杀适立庶之説以逐东门氏季氏不臣之迹于此见之矣臧孙许身为司冦阳怒而不力争反代之逐谓非季氏之党吾不信也
　　又
　　黄东发曰按宣公之立出于公子遂故东门氏专鲁政及公孙归父继之三桓之强反不若东门氏矣至是归父欲假晋以去三桓未及复命而公薨故臧孙许逐东门氏而季孙行父主其谋事势翻覆固有必然者然三桓若去则东门氏益专今东门氏逐则三桓益专归父也行父也皆以鲁为利而皆非鲁之利也















　　左传折诸卷十一
　　钦定四库全书
　　左传折诸卷十二　兴国县知县张尚瑗　撰成公
　　败绩于徐吾氏
　　程子曰王师于诸侯不言败不敢敌王也于夷狄不言战不能抗王也不敢敌不能抗者理也其敌其抗王道之失也桓王伐郑兵败身伤经不书败刘康公邀戎败于徐吾不书战存君臣之义严华裔之分立天下之防也是皆圣人笔削非鲁史之旧文也
　　为齐难故作丘甲
　　汉刑法志税以足食赋以足兵故有敝邑以赋可使治赋之语盖古者兵出于农直谓兵为赋哀公十一年季孙用田赋是更因丘甲而益増之丘甲亦可云丘赋田赋亦可云田甲孔子谓冉有曰以丘亦足矣若贪冒无厌虽以田赋将又不足今人以赋税二字概为上取于下之称无复辨析讵知其截然如此惟禹贡上中下错厎慎财赋不以兵言然粟米供于甸服而贡赋逹于九州合之周礼九赋之式币用家稍固亦非租税之谓矣总之税专言租殷周谷粟亦不取于民故曰助曰借祗借其力以耕公田宣公履亩税租废壊助法什而取二丘甲田赋之作时方用兵丁男被甲更不堪命或曰税与赋其即租庸两税乎曰又非也礼王制公田借而不税此唐制之租也三代之贡助春秋之税亩秦之阡陌皆是物也王制又曰用民之力歳不过三日则唐法之庸也三代始灵台之诗春秋城郎城向之书也陆贽奏议每田百亩歳输粟二石谓之租毎丁歳役日准绢三尺谓之庸赋也者周礼小司徒防万民之卒伍而用之上地家七人可任者家三人云云管子五家为轨五里为连云云鲁丘甲田赋皆起徒治赋之法也襄十一年作三军传以其役入者无征防云役谓力役今之丁也邑谓赋税今之租也曰税敛曰丁徭曰军借古今善败不同而三者之制不可混也
　　又
　　胡氏传李靖对太宗曰周制一乗步卒七十二人甲士三人以二十五人为一甲凡三甲共七十五人然则一丘所出十有八人积四丘而具一乗耳作丘甲者即丘出一甲是一甸之中共百人为兵矣则未知所作者三甸而増一乗乎每乗而増一甲乎昭公时常搜于红革车千乗则计甸而増乗未可知也楚二广之法一乗至用百五十人则鲁毎乗一甲亦未可知也赋虽不同其实皆为益兵其数皆増三之一耳
　　又
　　邱濬曰先儒言兵制之变始壊于齐之内政而家一人焉继壊于晋之州兵而家五人焉长勺之战桓公自谓带甲十万车五千乗叔向亦谓甲车四千乗则兵制之増益于古可知矣循袭效尤鲁遂作丘甲厥后楚为乗广魏为武士秦为戎卒古制亡矣兵农遂分更歴千载永不可复
　　又
　　王方麓曰成公以前甸车赋一乗每乗步卒七十二人甲士三人每甲士统二十四人即五伍为两也甲士为之长故亦名两为甲每甸四丘共出三甲是为兵车一乗之数作丘甲则一邱出一甲其于赋増三之一也杜征南释此亦误
　　请曲县緐缨以朝
　　周礼小胥正乐县之位王宫县四面诸侯轩县去其南面大夫判县止为东西面士特县一面而已轩县三面其形曲故曰曲县巾车掌王之五路金路緐缨九就同姓以封象路緐缨七就异姓以封革路鞗缨五就四卫以封木辂前樊鹄缨蕃国以封孤乗夏篆卿乗夏缦大夫乗墨车士栈车其饰皆无緐缨诸侯之卿有受革辂木辂之赐者亦有緐缨杜注言緐缨诸侯之饰者以与曲县对举也
　　不如多与之邑
</div>
    <div class="pagination">
<a href="三传折诸_page21.html">上一页</a><span>...</span><a href="三传折诸_page17.html">17</a><a href="三传折诸_page18.html">18</a><a href="三传折诸_page19.html">19</a><a href="三传折诸_page20.html">20</a><a href="三传折诸_page21.html">21</a><span class="current-page">22</span><a href="三传折诸_page23.html">23</a><a href="三传折诸_page24.html">24</a><a href="三传折诸_page25.html">25</a><a href="三传折诸_page26.html">26</a><a href="三传折诸_page27.html">27</a><span>...</span><a href="三传折诸_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
