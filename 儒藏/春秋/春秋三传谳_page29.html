<!DOCTYPE html>
<html>
<head>
    <meta charset="UTF-8">
    <title>春秋三传谳 - 第 29 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋三传谳 - 第 29 页/共 34 页</h1>
    <div class="content">　　夏许男新臣卒
　　诸侯死于国不地死于外地死于师何为不地内桓师也
　　诸侯死外言地死于师言师死于师不言地非所以起问也此盖见书晋侯黒臀卒于扈故云尔不知黒臀会散而卒非卒于会也新臣之卒説已见左氏当地而不地亦何足内桓师哉
　　楚屈完来盟于师盟于召陵
　　楚无大夫其曰屈完何也以其来会桓成之为大夫也其不言使权在屈完也则是正乎曰非正也以其来会诸侯重之也来者何内桓师也于师前定也于召陵得志乎桓公也得志者不得志也以桓公得志为仅矣屈完曰大国之以兵向楚何也桓公曰昭王南征不反菁茅之贡不至故周室不祭屈完曰菁茅之贡不至则诺昭王南征不反我将问诸江
　　师与召陵两者自不同説已见公羊来者自外至之辞所以外楚非内桓也凡来盟言使可以知其前定郑伯使其弟语来盟之类是也今传谓不言使权在屈完则非楚子之命何以为前定乎盟于召陵所以见小白之服楚也则谓楚为得志谓桓公为不得志亦误经所正者大义不以屈完之辞立文也
　　齐人执陈袁涛涂
　　齐人者齐侯也其人之何也于是哆然外齐侯也不正其逾国而执也
　　传例称人以执大夫执有罪也故凡以人执者皆守此説何于袁涛涂独以为齐侯乎此盖不知经书执之义既误为例所以又不能必也且伯主执大夫但论有罪无罪尔若无罪虽来其国中固不可执若有罪虽逾国安得不执乎
　　八月公至自伐楚
　　有二事偶则以后事致后事小则以先事致其以伐楚致大伐楚也
　　谷梁辨致之谬吾前言之矣于此益见其迁就之妄凡经事同而书者未尝不一辞惟致会皆随事而见盖以其始出而告者归复告之此告庙之常也虽中有他事而非其始告之意则亦不致会而告会此固一事也若会而盟告会不告盟会本以盟亦一事也至离盟离会则以地致离盟则非会自不淂言会离会非众会之辞故亦不言会若会而伐会而围会而救各以其事致此所谓始告而出者其所重在事不在会也如僖六年伐郑之役后事救许而以伐郑致之类非以前事致也救许遂事始出而告者不以救许在伐郑也襄十一年伐郑之役后会萧鱼而以会致之类非以后事致也萧鱼郑服始告而出者不以伐郑在服郑也今防而侵蔡遂伐楚而以伐楚致者伐楚离为遂事盖文连侵蔡而始告者亦志在服楚初则侵蔡以逼之继则次陉以伐之伐而请盟然后服楚若以防致则始告者不以侵蔡若以盟致则经无致盟故以伐楚致之此皆史载其实经不得不为异文而传妄为致前事后事之论既不能齐乃复以小大为説以救之不知所谓小大者实事之小大耶抑以美恶为小大耶若谓侵蔡为小伐楚为大故致伐楚是事之小大也然柯陵之伐则以为不周乎郑而致防萧鱼之防则以为得郑伯而不致伐是乃以美恶为小大也其説盖又不能齐终何以取信哉
　　五年
　　冬晋人执虞公
　　执不言所于地緼于晋也其曰公何也犹曰其下执之之辞也其犹下执之之辞何也晋命行乎虞民矣虞虢之相救非相为赐也今日亡虢而明日亡虞矣春秋内诸侯以公见者二州公祭公是也此尝为三公而食采于畿内者也外诸侯以公见者二郭公虞公是也此诸侯而入为王三公或其先世尝为公者也五等之君其臣民虽各淂以公称此下事上之制若以为恶虞公固当别为异辞以见经安淂屈王法而録其臣民之称以为辞哉且臣而执君亦不可以为训矣
　　六年
　　夏公会齐侯宋公陈侯卫侯曹伯伐郑围新城
　　伐国不言围邑此其言围何也病郑也着郑伯之罪也
　　非也説已见前
　　秋楚人围许诸侯遂救许
　　善救许也
　　非也説已见前
　　七年
　　秋七月公会齐侯宋公陈世子欵郑世子华盟于宁母衣裳之会也
　　传言齐侯衣裳之会十有一何独于宁母挈之此与阳谷之失同
　　八年春
　　郑伯乞盟
　　以向之逃归乞之也乞者重辞也重是盟也乞者处其所而请与也盖汋之也
　　非也説已见公羊
　　秋七月禘于大庙用致夫人
　　用者不宜用者也致者不宜致者也言夫人必以其氏姓言夫人而不以氏姓非夫人也立妾之辞也非正也夫人之我可以不夫人之乎夫人卒之我可以不卒之乎一则以宗庙临之而后贬焉一则以外之弗夫人而见正焉
　　传以秦人来归成风之禭为外之弗夫人以见正则所谓立妾者成风也是矣然不得以不书氏姓为非夫人盖贬夫人则可去氏姓此贬妾也义在致为夫人不在氏姓自不必以氏姓见若信用致夫人风氏则风氏业已夫人矣何用见其不宜致乎
　　九年
　　九月戊辰诸侯盟于葵丘
　　桓盟不日此何以日美之也为见天子之禁故备之也葵丘之盟陈牲而不杀读书加于牲上壹明天子之禁曰毋雍泉毋讫籴毋易树子毋以妾为妻毋使妇人与国事
　　传既为桓盟不日之例知其不可通故至是不得不复为之説以救之且前言同盟皆曰同尊周同尊周与明天子之禁孰为轻重而同盟何为不日乎
　　冬晋里克杀其君之子奚齐
　　其君之子云者国人不子也国人不子何也不正其杀世子申生而立之也
　　未逾年之君未成其为君自当繋之父称子若内书子卒是也此不可曰里克杀子奚齐嫌于里克之子故以君之子别之何以知奚齐为国人不子哉
　　十有二年
　　夏楚人灭黄
　　贯之盟管仲曰江黄逺齐而近楚楚为利之国也若伐而不能救则无以宗诸侯矣桓公不聼遂与之盟管仲死楚伐江灭黄桓公不能救故君子闵之也经书灭国多矣其辞皆一施之黄无异文安知其独见闵是他灭国皆不闵也
　　十有四年春诸侯城缘陵
　　其曰诸侯散辞也聚而曰散何也诸侯城有散辞也桓德衰矣
　　非也此亦不知诸侯不序之例尔
　　二十年
　　五月乙巳西宫灾
　　谓之新宫则近为祢宫以谥言之则如疏之然以是为闵宫也
　　公羊言诸侯三宫者是也襄九年穆姜薨于东宫为其证有东宫则有西宫穆姜成公之母宣公之妻也故居于左而杜氏悮觧以为太子宫盖惑于东宫得臣之言也
　　文公
　　元年春
　　天王使叔服来会
　　曰会其志重天子之礼也
　　会犹言滕子来会者同此常文尔岂亦重滕子之礼而志哉传盖不知天子诸侯他公不志而独志于僖公之义故妄言之也
　　天王使毛伯来锡公命
　　礼有受命无来锡命锡命非正也
　　非也説已见前
　　冬十月丁未楚世子商臣弑其君髠
　　日髠之卒所以谨商臣之弑也夷狄不言正不正商臣之杀不待日卒而谨也蔡世子般弑其君同此宜亦当日者何为而独不日乎楚子卒见经者六皆非弑也而未有不日者楚人既不言正不正则此六日者亦何为而谨乎
　　二年春
　　丁丑作僖公主
　　作为也为僖公主也立主丧主于虞吉主于练作僖公主讥其后也作主壊庙有时日于练焉壊庙壊庙之道易檐可也改涂可也
　　此讥作主缓传以壊庙言之固非矣礼虽练而易主然犹未壊庙壊庙三年丧毕致新死之主于庙然后壊其毁之庙以次迁于练言之亦非也
　　三月乙巳及晋处父盟
　　不言公处父伉也为公讳也何以知其与公盟以其日也何以不言公之如晋所耻也出不书反不致也隠元年三月公及邾仪父盟于蔑荘九年春公及齐大夫盟于蔇公盟或时或月或日初无定何以知日之为公与盟乎
　　八月丁卯大事于大庙跻僖公
　　大事者何大是事也着祫尝祫祭者毁庙之主陈于大祖未毁庙之主皆升合祭于大祖跻升也先亲而后祖也逆祀也逆祀则是无昭穆也无昭穆则是无祖也无祖则无天也故曰文无天无天者是无天而行也君子不以亲亲害尊尊此春秋之义也
　　经书大事书有事大事祫也有事禴祠烝尝也尝不得通为大事　经但讥其逆祀尔于文何以见无天此盖谓后归含且赗与会葬王不言天谷梁窃闻桓无王文无天之説而不详其义误以为讥文公故妄施于此
　　三年
　　雨螽于宋
　　外灾不志此何以志也曰灾甚也其甚奈何茅茨尽矣着于上见于下谓之雨
　　雨言坠而死左氏之説是也死则不能为灾矣此记异非记灾言茅茨尽者妄也
　　五年春王正月王使荣叔归含且赗
　　含一事也赗一事也兼归之非正也其曰且志兼也其不言来不周事之用也赗以早而含已晚
　　此与公羊言兼之非礼者异义而同失説已见左氏
　　七年春公伐邾三月甲戌取须句
　　取邑不日此其日何也不正其再取故谨而日之也此以僖公先尝取须句故云尔僖公既取须句又取訾娄一公而连取邾二邑不谨而日文公与僖公异世而再取乃谨而日乎其重轻不伦矣此但见内取邑十一十不日而此独日故妄意之也
　　戊子晋人及秦人战于令狐晋先蔑奔秦
　　不言出在外也辍战而奔秦以是为逃军也
　　非也説已见左氏
　　八年
　　公孙敖如京师不至而复丙戌奔莒
　　不言所至未如也未如则未复也未如而曰如不废君命也未复而曰复不专君命也其如非如也其复非复也唯奔莒之为信故谨而日之也
　　不言其所者未出竟也言日别其复而后奔也故经不言出谓已出其国中自境上奔也与晋先蔑奔秦不言出同若未如而言如未复而言复不唯春秋虚加之文乃使掩敖之恶反为不废君命不专君命乎叔孙侨如出奔齐臧孙纥出奔邾皆书日此非有嫌于不信者亦何为而谨也
　　宋人杀其大夫司马
　　司马官也其以官称无君之辞也
　　隠书武氏子来求赙不言使传以为无君谓桓王当丧未君也今宋杀其大夫举官亦以为无君其意谓去年宋公王臣卒昭公亦在丧也然去年书杀其大夫何以不举官而今方举之乎何休难之是矣且曰其大夫则是有君之辞矣无君而举官此亦无当于理郑康成强以无君德觧之尤非是传例以国杀为杀无罪人杀为杀有罪今以人杀是有罪矣何以罪人君之无德而凡以国杀者反不举官固非传意据左氏此乃襄夫人杀襄公之孙司马公子卭死司城荡意诸奔非昭公之为亦不得罪其君二説皆不足据此葢不知宋二王后备六卿得与王太宰以官见也
　　九年春
　　辛丑葬襄王
　　天子志崩不志葬举天下而葬一人其道不疑也志危不得也日之甚矣其不之辞也
　　非也説已见前
　　三月夫人姜氏至自齐
　　卑以尊致病文公也
　　夫人出而归寕归而反国苟无所愧无有不告庙者既告而书乃常礼也岂有以夫人为卑而不得与公俱致哉何病文公之有鲁臣被执而归告庙犹书夫人归宁而归告庙反不得书亦倒置矣此盖传见文姜哀姜出无有致者故以为例不知文姜哀姜自春秋讳而没之故不得见也
　　晋人杀其大夫士縠及箕郑父
　　称人以杀诛有罪也郑父累也
　　传例称国以杀者罪累上也今郑父称人以杀而又谓之累何哉
　　九月癸酉地震
　　震动也地不震者也震故谨而日之也
　　地震与山崩皆记异也地震在国中故史得详其日山崩在他国史不能详故或日或不日传见地震皆书日故以为例梁山崩不日岂不谨之乎【按程端学辨疑载叶氏曰记异也阳伏而不能出隂通而不能散于是有地震地震与山崩皆记异也】
</div>
    <div class="pagination">
<a href="春秋三传谳_page28.html">上一页</a><span>...</span><a href="春秋三传谳_page24.html">24</a><a href="春秋三传谳_page25.html">25</a><a href="春秋三传谳_page26.html">26</a><a href="春秋三传谳_page27.html">27</a><a href="春秋三传谳_page28.html">28</a><span class="current-page">29</span><a href="春秋三传谳_page30.html">30</a><a href="春秋三传谳_page31.html">31</a><a href="春秋三传谳_page32.html">32</a><a href="春秋三传谳_page33.html">33</a><a href="春秋三传谳_page34.html">34</a><a href="春秋三传谳_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
