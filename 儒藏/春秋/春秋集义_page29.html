<!DOCTYPE html>
<html>
<head>
    <meta charset="UTF-8">
    <title>春秋集义 - 第 29 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋集义 - 第 29 页/共 46 页</h1>
    <div class="content">　　初税亩
　　谢湜曰什一取民天下之中正也宣公始有税亩之法故曰初公田之外又取私田计亩而税之故曰税亩古者国有常事财有常出故取民不过什一而已后世事倍于古不啻数十财出经用之外不可胜计由是什一不足而加之税亩也税亩之法行而鲁国困矣故春秋取民以什一为正
　　胡安国曰孟子曰耕者助而不税则天下之农皆悦而愿耕于其野矣书初税亩者讥宣公废助法而用税也殷制公田为助助者借也周因其法为彻彻者通也其实皆什一也古者上下相亲上之于下则曰骏尔私终三十里惟恐民食之不给也下之于上则曰雨我公田遂及我私惟恐公田之不善也故助法行而颂声作矣世衰道微上下交恶民惟私家之利而不竭力以奉公上惟邦财之入而不恻怛以利下水旱凶灾相继而起公田之入薄矣所以废助法而税亩乎初者志变法之始也其后作丘甲用田赋至于二犹不足则皆宣公启之也故曰作法于凉其犹贪作法于贪将若何有国家者必欲克守成法而不变其必先务本乎
　　朱熹曰鲁自宣公税亩又逐亩什取其一则通为什二矣
　　冬蝝生
　　谢湜曰蝝螽子冬非蝝生育之时冬而蝝生异之大也秋则为田害冬则螽死矣今又蝝生灾之大也书蝝生着其为异为灾也
　　胡安国曰始生曰蝝既大曰螽秋螽未息冬又生子灾重及民也而详志之如此者急民事谨天灾仁人之心王者之务也遇天灾而不惧忽民事而不修而又为繁政重赋以感之国之危无日矣
　　吕祖谦曰蝝生是嵗本饥所幸得蝝是冬月生不为物害
　　饥
　　谢湜曰上则税亩夺其食下则螽蝝贼其稼故饥杜氏谓幸其冬生不为物害误矣人君代天牧民民一阻饥牧民者之罪也嵗凶而饥犹曰不可又况身为虐政使民受饥者乎
　　胡安国曰春秋饥嵗多矣书于经者三而宣公独有其二何也古者三年耕余一年之蓄九年耕余三年之食虽有凶旱民无菜色是嵗虽螽蝝而遽至于饥者宣公为国务华去实虚内事外烦于朝会聘问赂遗之末而不敦其本府库竭矣仓廪匮矣水旱螽蝝天降饥馑亦无以振业贫乏矣经所以独两书饥以示后世为国者不可不敦本也
　　十有六年春王正月晋人灭赤狄甲氏及留吁
　　谢湜曰甲氏赤狄别种留吁又一种君不书死于兵难之中故也昔武王克商庸蜀羗茅微卢彭濮莫莫不与闻牧野之誓茍能大无外之谟保而有之则逺方之国皆吾股肱就使以为不可用先王绥有徳接有礼迎来送往治乱持危亦使之各遂其生而已又曷常以杀灭为事哉赤狄其种非一也晋人并赤狄三种而灭之赤狄种类尽矣书灭潞氏书甲氏及灭留吁罪其不仁也
　　胡安国曰按左氏董是役者士会也上将主兵其称人贬词也甲氏潞之遗种留吁其残邑也春秋于外裔攘斥之不使乱中夏则止矣伯禽征徐夷东郊既开而止宣王伐玁狁至于太原而止武侯征戎泸服其渠帅而止必欲尽殄灭之无遗种岂仁人之心王者之事乎士会所以贬而称人也
　　夏成周宣榭火
　　谢湜曰宣榭宣王所为之榭也成周守备不严故火宣榭书火着王室之怠也宫室非法非制火则书灾以明天降之灾也宫室合于典礼火则书火以明火备不严也若陈灾宋灾之类则以政治舛戾招之也故左氏曰人火曰火天火曰灾
　　胡安国曰成周天子之东都宣榭宣王之庙也按吕大临考古圗有敦者称王格于宣榭呼内史防命是知宣榭者宣王之庙也古者爵有徳禄有功必于太庙示不敢専也榭者射堂之制其堂无室以便射事故凡无室者皆谓之榭宣王之庙谓之榭者其庙制如榭也宣榭火何以书以宗庙之重书之也贵戚擅杀大臣而天子不讨王室不复能中兴矣人火之天所以见戒乎
　　秋郯伯姬来归
　　谢湜曰郯伯姬来归叔姬来归被出而来归也女子以夫为家以嫁为归生死与之同而不可改者也率身不谨而被出来归辱之大者也书郯伯姬叔姬来归着其失妇道也着其失妇道以明鲁之失闺训也女子一于夫而已义无再适者也不得于夫而出则终身由此弃矣然则保姆之训可以不严欤齐人来归子叔姬齐人絶而归之也郯伯姬叔姬来归伯姬叔姬自絶而归也
　　胡安国曰按左氏郯伯姬来归出也内女出书之防者男女居室人之大伦也婚姻之礼废则夫妇之道苦淫辟之罪多矣复相弃背丧其配耦氓之诗所以刺衞日以衰薄室家相弃中谷有蓷所以闵周易叙咸恒为下经首春秋内女出夫人归凡男女之际详书于防所以正人伦之本也其防微矣
　　冬大有年
　　谢湜曰宣而大有年异之大也饥而大有年幸之大也
　　胡安国曰程氏曰大有年记异也旱干水溢饥馑荐臻者灾也山崩地震慧孛飞流者异也景星甘露醴泉芝草百糓顺成者祥也大有年上瑞也何以为记异乎凡灾异庆祥皆人为所感而天以其类应之者也人事顺于下则天气和于上宣公弑立逆理乱伦水旱螽蝝饥馑之变相继而作史不絶书宜也独于是冬乃大有年所以为异乎夫有年大有年一耳古史书之则为祥仲尼笔之则为异此言外微防非圣人莫能修之者也
　　十有七年春王正月庚子许男锡我卒丁未蔡侯申卒夏许昭公蔡文公
　　胡安国曰日卒书名赴而得礼记之祥也而不月其略在内宣公为国务华而无忠信诚慤之心计利而不知礼义邦交之实哀死送终独厚于齐而利害不切其身者皆阙如也大则薄其君亲次则忽于盟主又其次若秦若衞若滕虽来告讣怠于礼而不会也比事以观义自见矣
　　六月癸卯日有食之己未公会晋侯衞侯曹伯邾子同盟于断道
　　程颐曰诸国同心欲伐齐故书同盟
　　谢湜曰齐顷不道鲁衞曹皆欲伐齐故断道之盟书同盟
　　胡安国曰书同盟者志同欲也大国率之小国畏威而从命非同欲也小国诉之大国勉强而应焉非同欲也若断道之盟诸侯同心谋欲伐齐释其愤怒非有不得已而要之者也或以为会同天子之事筑宫为坛设方明如方岳之盟故书同疑其説之误矣
　　秋公至自会冬十有一月壬午公弟叔肸卒
　　谢湜曰叔以宠弟得政为卿书公弟着其宠也书叔着其氏也仲叔季三桓子孙之氏也友以宁国之功遂以援立之力以母弟之宠鲁皆生赐族氏以世其官先王选贤之法壊矣其卒也书季友书仲遂书叔着其兆乱也
　　胡安国曰称弟得弟道也称字贤也何贤乎叔宣弑而非之也非之则胡为不去也兄弟无絶道故虽非之而不去也与之财则曰我足矣终身不食宣公之禄君子以是为通恩也论情可以明亲亲言义可以厉不轨所以取贵乎春秋书曰子弟而称字以表之也公子为正大夫而书卒贵也不为大夫而特书卒贤也或以为叔宠弟在宣公有私亲之爱故生而赐氏俾世其卿与季友仲遂比则其説误矣诚使叔有宠生而赐氏则贵戚用事之卿岂有不见于经者齐年郑语在外之见于经者季友仲遂在内之见于经者势必与闻政事执国命矣况宣公之时烦于聘问会朝之礼遂蔑季孙归父交于邻国众矣而独叔不与焉其非生而赐氏俾世其卿亦明矣
　　十有八年春晋侯衞世子臧伐齐
　　谢湜曰衞穆公失训世子之道故世子臧会晋伐齐国君善恶习自世子为世子而从事兵革其后不以攻战为事者寡矣衞书世子着其失职也世子仁不仁系天下治乱故春秋崇世子以正国纲
　　胡安国曰保国以礼为本者也齐顷公不谨于礼自已致冦所谓人必自伐而后人伐之矣诸侯上卿皆执国命取必于其君以行其克伐怨欲之私故盟于断道师于阳糓大战于鞍逞其志而后止春秋详书于防见伐与伐者之罪皆可以为鉴矣
　　公伐夏四月秋七月邾人戕鄫子于鄫
　　谢湜曰戕残贼而杀之也戕之为害尤为不仁非特杀之而已诸侯皆南面之尊也或用之或戕之王法在所黜故夺爵称人
　　胡安国曰戕者残贼而杀之也于鄫者刺臣子不能救君难也外域无城郭宫室百官有司单车使者直造其国中执其君长者则有之矣中国则重门系柝帘陛等威侍衞守御之严奚至于坐使其君为邾人残贼杀之而莫御乎邾人盖尝执鄫子用之则不共戴天之世雠也既不能复又使邾人得造其国都而戕杀其君曰于鄫者所以深责鄫之臣子至此极也吕祖谦曰邾人戕鄫子于鄫邾却与鄫是邻国鄫又小于邾故邾常欺鄫向来时襄公执鄫子于次睢之社易得放手只縁前时有此事后来所以如此不然其他国则无此
　　甲戍楚子旅卒
　　范祖禹曰春秋吴楚之君不称王所以存周室也谢湜曰楚庄赴告之礼通于中国故书卒吴楚僭号称王故二国生称子以中国爵命治之也死不书黜其号也故礼曰春秋不称楚越之王丧恐民之惑也
　　胡安国曰楚僭称王降而称子者是仲尼笔之其不书者恐民之惑而避其号是仲尼削之也若楚若吴若徐皆自王降而称子若滕自侯降而称子若自伯降而称子四裔虽大皆曰子其降而称子者外之也或谓春秋不擅进退诸侯乱名实则非矣述天理正人伦此名实所由定也奚名为乱哉
　　公孙归父如晋
　　胡安国曰宣公因齐得国故刻意事之虽易世犹未怠也及顷公不能谨礼怒晋鲁上卿而却克当国决防讨之晋方强盛齐少懦矣于是背齐而事晋其于邦交以利为向背无忠信诚慤之心者也按左氏归父欲去三桓以张公室与公谋而聘于晋欲以晋人去之夫轻于背与国易于谋大家而不知其本未有能成而无悔也然则公室不可张乎务引其君当道正心以正朝廷礼乐刑政自已出也其庶防乎必欲倚外援以去之是去疥而得腹心之疾也庸愈哉
　　冬十月壬戍公薨于路寝归父还自晋至笙遂奔齐谢湜曰归父仲遂之子也遂害子赤立宣公归父怙公之宠久矣公之薨也鲁人怨仲逐东门氏归父至笙闻变不返国奔齐人臣奉命以出虽死守节不变君虽薨必以命复之而后已归父之还也闻君丧不奔不复君命而出茍利其身而不顾其职其不恭大矣故奔齐书遂罪其无君也还已反其至之辞公羊以还为善误矣自外奔故不书出
　　胡安国曰仲尼称孟庄子之孝其不改父之臣与父之政是难能也又曰三年无改于父之道可谓孝矣夫仁人孝子于其父之臣非有大不可如晋悼公于夷羊五之属以存始终进退之礼而不遽也归父以君命出使未返而君薨在聘礼有执圭复命于殡之文升自西阶子臣皆哭情亦戚矣今宣公犹未殡而东门氏逐忍乎哉书曰归父还自晋者已毕事之词也至笙遂奔齐者罪成公君臣死君而忘父逐之亟也糓梁子曰捐殡而奔其父之使者是亦奔父也得经意矣君薨家遣方寸宜亦乱而造次颠沛不失礼焉非志于仁者弗能也词繁而不杀归父之善自着矣比事以观则见当国者有无君之心此春秋所以作不可不察也
　　春秋集义卷三十四
　　钦定四库全书
　　春秋集义卷三十五
　　宋　李明复　撰
　　成公
　　程颐曰成公名黑肱宣公子定王十七年即位成諡也安民立政曰成
　　元年春王正月公即位二月辛酉我君宣公无冰谢湜曰寒气严肃则水凝为冰月建丑而无冰冬伤温也天地之气应则万物和天地之气不应则万物病故春秋书无冰以明燮理失其道
　　胡安国曰寒极而无冰者恒燠也按洪范传曰豫恒燠若此政事舒缓纪纲纵弛之象成公幼弱政在三家公室不张其象已见故当固阴沍寒而常燠应之古者日在北陆而藏冰献羔而启朝之禄位賔食丧祭冰皆与焉此亦爕调愆伏之一事也今既寒而燠遂废凌人之职然防书所载皆经邦大训人有微而不登其姓名事有小而不记其本末雨雹冰雪何以悉书天人一理也万物一气也观于隂阳寒暑之变以察其消息盈虚此制治于未乱谨于微之意也每谨于微然后王事备矣
　　三月作丘甲
　　谢湜曰作与建之名甲甸赋也成公初易旧制使丘出甲故书作财用不足故初税亩军旅不足故作丘甲书初书作皆以着其所起也古者度地以养民度民以养兵一甸之夫凡五百七十六所出长毂一马四牛十二甲士三步卒七十二而已方是时扞难讨暴无不足于用者故民常裕而力有余兵常足而用不匮后世征讨无常干戈四出由是军旅不足而丘甲所由兴也丘甲之法行而民困于兵矣故春秋养兵以甸法为正
　　胡安国曰作丘甲益兵也古者九夫为井四井为邑四邑为丘四丘为甸甸之地方八里旁加一里为成所取于民者出长毂一乗此司马法一赋之成也为齐难作丘甲益兵备敌重困农民非为国之道其曰作者不宜作也唐太宗问李靖楚广与周制如何靖曰周制一乗步卒七十二人甲士三人以二十五人为一甲凡三甲共七十五人然则一丘所出十有八人积四丘而具一乗耳今作丘甲者即丘出一甲是一甸之中共百人为兵矣则未知其所作者三甸而增一乗乎每乗而增一甲乎鲁至昭公时常搜于红革车千乗则计甸而増乗未可知也楚人二广之法二乗至用百有五十人则鲁每乗而增一甲亦未可知也赋虽不同其实皆为益兵其数皆增三之一耳先儒或言甲非人人之所能为又以为丘出甸赋加四倍者误矣
　　朱熹语録或问都鄙四丘为甸六十四井出车一乗甲士三人步卒七十二人不审乡遂车赋如何曰乡遂亦有车但不可见其制六乡一家出一人排门是兵都鄙七家而出一兵在内者役重而赋轻在外者役轻而赋重六军只是六乡之众六遂不与六遂亦有军但不可见其数侯国三军亦只是三郊之众大国三郊次国二郊小国一郊或説车一乗不止甲士三人步卒七十二人此是轻车用马驰者更有二十五人将重车在后用牛载糗粮戈甲衣装见七书如鲁颂公徒三万已具其説或又问侯国亦仿乡遂都鄙之制否曰郑氏説侯国用都鄙法然观鲁人三郊三遂及孟子请野九一而助国中什一使自赋则当亦是乡遂
　　吕祖谦曰丘甲是丘出一甸之赋盖一甸六十四井出长毂一乗马四疋牛十二头甲士三人步卒七十二人计五百十二家七人以上可出一人一丘止十六井计一百二十八人乃三人出一人盖四倍于常矣司马法二十五人为一甲一车七十五人正是三甲胡春秋论此已详但司马法大率与周礼不同盖当时更革非一次所以不同也如驷介百乗徒兵千便是不同
　　夏臧孙许及晋侯盟于赤
　　谢湜曰齐为鲁难故
　　胡安国曰初宣公谋以晋人去三桓归父为是见逐而奔齐矣今季孙当国恨齐人之立宣公纳归父又惧晋侯之或见讨也故往结此盟赤晋地也其称及鲁所欲也盟非春秋所贵而恶屡盟者非惟长乱亦国用民力所难给也成公即位之初方经大故未有施舎已责逮鳏寡赦乏困之事也为齐难既作丘甲矣闻将出楚师又逺与晋寻盟岂固本保邦之道乎书及晋侯盟于赤非特备齐惧晋盖三桓懐忿怼君父之心将有事于齐而汲汲欲之者罪可见矣
　　秋王师败绩于茅戎
　　程氏学曰王师败绩于茅戎不言战者王者至尊天下无敌书曰王师败绩于茅戎自败也王者不能以义征四方乃徼戎以致败岂不曰自取之乎圣人立法以垂后世示之以意而已一书王师败绩于茅戎而尊王之义与王自取败之道咸得而见矣
　　谢湜曰王者无敌于天下其师有征无战故东面征西夷怨南面征北狄怨定王失此道矣义不足以征戎而以诡道徼戎师不足以服戎而以干戈敌戎此其所以取败也然则王师之败非戎能敌王而败之也其败乃王自取之而已春秋败不书战以明王师无敌也师以自败为文以明王之自取也王之在郑也书出以正其失道矣书居则以尊之也王之不利于戎也书败绩以正其失道矣不书战则以尊之也春秋着时王之失明王徳于天下其法皆如此而已矣胡安国曰程氏曰王师于诸侯不言败诸侯不可敌王也于外域不言战外域不能抗王也不可敌不能抗者理也其敌其抗王道之失也桓王伐郑兵败身伤而经不书败存君臣之义立天下之防也刘康公邀戎伐之败绩于徐吴氏而经不书战辨华夷之分立中国之防也是皆圣人笔削非鲁史之旧文也然笔于经者虽以尊君父外域然为义而君父所以尊外域所以服则有道矣桓王不以讨贼兴师而急于伐郑康公不以惇信持国而轻于邀戎是失其所以君天下御四夷之道也书败绩于茅戎者言自败也其自反亦至矣
　　冬十月
　　二年春齐侯伐我北鄙
　　谢湜曰鲁衞曹皆恶齐故齐侯来伐
　　胡安国曰初鲁事齐谨甚虽易世而聘会不絶也又与晋侯盟于断道而后怨隙成再盟于赤而后伐我北鄙齐侯之兴是役非义矣鲁人为鞌之战岂义乎同曰愤兵务相报复而彼此皆无善者则亦不待贬而罪自见矣
　　夏四月丙戌衞孙良夫帅师及齐师战于新筑衞师败绩谢湜曰齐侯伐鲁北鄙师之还也衞孙良夫帅师战之卫师败焉故新筑之战以孙良夫主战而罪之胡安国曰齐师侵虐而以衞主此战何也衞侯初与晋同盟于断道矣又使世子臧与晋同伐齐矣又使孙良夫石稷将侵齐矣及与齐师遇石稷欲还良夫不可曰以师伐人遇其师而还将谓君何若知不能则如无出今既遇矣不如战也遂战于新筑故齐师虽侵虐而此战以衞主之也春秋善解纷贵逺怨而恶以兵刃相接故书法如此
　　六月癸酉季孙行父臧孙许叔孙侨如公孙婴齐帅师会晋郤克衞孙良夫曹公子首及齐师战于鞌齐师败绩
　　谢湜曰顷公即位十年初未尝一与会盟侮盟主病诸侯断道之盟四国将以伐齐也顷公不知自反且又伐鲁北鄙败衞于新筑结怨诸侯甚矣故四国会师攻齐而败之于鞌晋之败齐也至欲以萧同叔子为质使齐之耕者尽东其亩然则诸侯怨齐其深可知也虽然齐为不道晋率诸侯讨之义也乃若问罪不明大义不举务以攻战为心使齐人至于积尸流血而后已失吊民伐罪之道矣故鞌之战战不书伐其战也以四国主战而罪之也鲁书四大夫帅师罪其逞怨也
　　胡安国曰大国三军次国二军鲁虽大国而四卿并将是四军也当此时旧制犹存尺地皆公室之士也一民皆公室之兵也上卿行父与侨如婴齐各帅一军会战而臧孙许如晋乞师又逆晋师为之道本不将兵特往来晋鲁两军之间与谋议耳成公初立主幼国危为季孙一怒扫境内兴师而四卿并出肆其愤欲虽无人乎成公之侧有不恤也然后政自季氏出矣将称元帅略其副属词之体也而四卿皆书者岂特为详内録哉坚氷之戒亦明矣经之大例受伐者为主而此以四国及之者以一笑之微残民毒众防获其君而怒犹未殆焚雍门之茨侵车东至海故以四国主之为愤兵之大戒见诸行事深切着明矣又曰鞌之战齐师败绩遣使致赂若以例言当曰来盟于师春秋特变其文曰及国佐盟于爰娄何也晋人欲以萧同叔子为质而使齐之封内尽东其亩国佐震怒愤其侵侮请合余烬背城借一当此时晋郤克以八百乗之众连鲁衞之党乗战胜之威屈于一言反与之盟而不能复也圣人特书曰及以明国佐之功以抑郤克之横以示天下后世忠臣义士克敌之方在于曲直不以彊弱分胜负也
　　秋七月齐侯使国佐如师己酉及国佐盟于袁娄谢湜曰齐师败绩于是顷公使国佐以纪甗玉磬与地听命于师四国乃及国佐为盟齐虽数侵诸国然未若荆楚之暴也四国虽以报怨兴师然未若齐桓伐楚之义也故袁娄之盟与召陵之盟其不同逺矣齐侯使国佐如师非齐服我而来也齐以赂求晋而纾厄也及国佐盟非齐以义求盟也晋受齐赂而与之盟也使国佐如师则其盟未定也与来盟于师异矣及国佐盟则盟出于晋也与屈完来盟异矣然则春秋之盟能使敌国自服而来者未有若召陵之美也
　　胡安国曰齐国佐如师与楚屈完来一也然陉之役则曰来盟于师盟于召陵鞌之战则曰及国佐盟于袁娄何也荆楚暴横慿陵诸夏齐桓公仗义声罪致讨威行江汉之上不待加兵而楚人悦服其书来盟于师者楚人自服而求盟也盟于召陵者桓公退舎礼与之盟也在春秋斯为善矣若夫袁娄则异于是齐虽侵虐未若荆楚之暴也诸国大夫含愤积怒欲雪一笑之耻至于杀人盈野非有击强扶弱之心国佐如师将以赂免非服之也晋大夫又不以徳命使齐人尽东其亩而以萧同叔子为质夫萧同叔子齐君之母也则亦悖矣由是国子不可请合余烬背城借一揖而去之郤克使鲁衞之使以其词为之请逮乎袁娄而与之盟则汲汲欲盟者晋也故反以晋人及之若此类见曲直之绳墨矣是故制敌莫如仁义天下莫大于理而强有力不与焉亦可谓深切着明矣
　　八月壬午宋公鲍卒庚寅衞侯速卒取汶阳田
　　谢湜曰汶阳田本鲁地鞌之败晋人使齐人反鲁侵地而归之书取以其因攻战而得之也
　　胡安国曰汶阳之田本鲁地也取者得非其有之称不曰复而谓之取何也恃大国兵力一战胜齐得其故壤而不请于天王以正疆理则取之不以其道与得非其有奚异乎然则宜奈何攷于建邦土地之图若在封域之中则先王所锡先祖所受经界世守不可乱矣不然侵小得之春秋固有兴灭国继絶世之义必有处也鲁在战国时地方五百里而孟氏语慎子曰如有王者作在所损乎在所益乎经于复其故田而书取所损益亦可知矣
　　冬楚师郑师侵衞十有一月公会楚公子婴齐于蜀程颐曰楚为强盛凌轹中国诸侯茍能固疆圉要结邻好岂有不能自存之理乃惧而服从与之会异时盟称人以见其衰弱责诸侯则鲁可知矣
　　胡安国曰按左氏鲁衞受盟于晋从于伐齐故楚为阳桥之役令尹子重曰师众而后可于是王卒尽行二国称师着其众也侵衞则书侵我师于蜀致赂纳质没而不书非讳也书其重者则莫重乎其以中国诸侯降班失列下与荆蛮之大夫会也季孙行父为国上卿当使其君尊荣其民免于侵凌之患而危辱至此特起于愤忮肆其褊心而不知制之以礼也书曰必有忍其乃有济惩忿窒欲徳之修也不忮不求行之善也躬自厚而薄责于人逺怨之方也季孙忿忮弗能惩也而辱逮君父不亦憯乎
　　胡宏曰以周公之裔宗卿之嗣至货赂乞盟其弃礼义人民辱国家也着明矣
　　丙申公及楚人秦人宋人陈人衞人郑人齐人曹人邾人薛人鄫人盟于蜀
　　谢湜曰楚以四国伐齐故婴齐率郑师侵衞将以救齐也婴齐楚卿帅师者婴齐也不书婴齐而书楚师者以着楚国威势之盛也以楚国威势之盛故宣公出会婴齐公及列国大夫皆相率受盟于蜀也蜀之盟婴齐贬称人黜荆楚之强也自秦宋至于薛鄫其卿皆贬称人罪其从楚人也是时晋为盟主诸侯同心附晋则威力固足以制楚而攘之矣鲁衞曹邾有断道之盟臧孙许有之盟三国复赖晋以败齐师晋于诸侯固有力矣四国弃信背义不旋踵受盟于夷以至列国大夫纷然四起从之何以振华夏之威哉信义中国之纪纲也诸侯无信义以从大国之晋则中国之纪纲壊矣故列国之卿皆贬而人之所以尊中国也卿贬称人则公之恶不待贬黜而见矣蜀鲁地盟在鲁地虽外为主亦书及賔主之辞也婴齐始称师以着其强终书人以着其贬中书名以着其人春秋立言之法也
　　胡安国曰盟而鲁与必先书公尊内也次书主盟者众所推也此书公及楚人则知主盟者楚也公子婴齐秦右説宋华元陈公孙宁衞良夫郑去疾皆国卿也何以称人楚僭称王春秋黜之不齿列国晋虽不竞犹主夏盟诸侯茍能任仁贤修政事保固疆圉要结邻好同心择义坚事晋室荆楚虽大何畏焉今乃西向服从而与之盟不亦耻乎夫召陵城濮之事故府可按也乃是之从亦为不善择矣经于鲁君盟会不信则讳公而不书不臣则讳公而不书蜀之盟弃晋从楚书公不讳何也事同而既贬则从同同正始之义也从荆楚而与盟既讳公于僖十九年齐之盟矣是以于此不讳而人诸国之大夫以见意也
　　三年春王正月公会晋侯宋公卫侯曹伯伐郑
　　谢湜曰晋讨楚郑侵衞故伐郑蜀盟之后晋侯伐郑而四国复从则晋国之力固足以合诸侯而用之也景公能明信义以懐服邦国则楚安有今日之暴哉蜀盟之后继书晋侯伐郑与之也先君未而宋共衞定以成君会伐书爵着其恶也
　　胡安国曰按左氏诸侯伐郑讨邲之役也遂东侵郑公子偃帅师御之覆诸鄤败诸丘舆夫讨邲之役则复怨勦民非观衅也遂东侵则潜师掠境非以律也覆而败诸则専用诈谋非正胜也度彼叅此皆无善也略而不纪胜负微也晋侯称爵而以伐书何也初为是役必以郑之从楚也附荆蛮扰中国则盟主有词于伐耳宋衞未曷为称爵背殡越境以吉礼从金革之事也
　　辛亥衞穆公二月公至自伐郑甲子新宫灾三日哭程氏学曰三年二月新宫灾三日哭春秋宗庙之事得礼者不书凡书者着其失也庙灾而哭于礼合矣此何以书乎曰庙灾之所以哭者为神灵之所止而遭变焉斯人情之所宜哀也新宫者宣公之宫也不曰宣宫者神主未迁也何以知其然曰丹桓宫楹刻桓宫桷皆举諡以目之此而曰新宫故知其未迁也宣公丧终当迁于庙宫成而主未入遇灾而哭此何礼哉宣公薨至此二十八月缓于迁主兹可知矣言灾则不恭之致亦自见矣
　　谢湜曰新宫宣公之宫也桓宫僖宫称諡宣宫独曰新宫者以宣公神主未迁也先君三年丧毕主归于庙宣公薨二十有八月矣主犹未迁盖可知也宫庙亲之神灵所在也宫庙遭变则神灵失其所安孝子所宜致哀也庙灾三日哭哀之至也新宫神主未入也新宫遇灾则亲之神主未有害也神主无害而哭之哀哭不得其道矣书新宫灾着其不敬也书三日哭着其非礼也成公之不得于亲宣公之不祐于天其义皆见于此矣
　　胡安国曰庙灾而哭礼也得礼为常事则何以书缑山刘绚曰新宫者宣宫也不曰宣宫者神主未迁也知然者丹楹刻桷皆称桓宫此不举諡故知其未迁也宫成而主未入遇灾而哭何礼哉宣公薨至是二十有八月缓于迁主可知矣言灾则不恭之致亦自见矣此説据经为合或曰礼称焚其先人之室则三日哭新宫将以安神主也虽未迁而哭不亦可乎曰先人之室盖尝寝于斯食于斯会族属于斯其居处笑语之所在皆可想也事死如事生故有焚其室则哭之礼也神主未迁而哭于人情何居
　　乙亥宋文公
　　胡安国曰按左氏文公卒始厚益车马重器备君子谓华元乐举于是乎不臣攷于经未有以验其厚也数其之月则信然矣天子七月诸侯五月大夫三月士逾月以隆杀迟速为礼之节不可乱也文公之卒国家安静外无危难曷为越礼逾时逮乎七月而后克襄事哉故知华元乐举之弃君于恶而益其侈无疑矣夫礼之厚薄称人情而为之者也宋公在殡而离次出境从金革之事哀戚之情忘矣顾欲厚其君亲此非有所不忍于死者特欲夸耀淫侈无知之人耳世衰道微礼法既壊无以制其侈心至于秦汉之间穷竭民力以事丘陇其祸有不可胜言者春秋据事直书而其失自见此类是也岂不为永戒哉
　　夏公如晋郑公子去疾帅师伐许公至自晋
　　胡安国曰宣公薨至是三年之丧毕矣宜入朝京师见天子受王命然后归而即政可也嗣守社稷之重而不朝于周以拜汶阳田之故而往朝于晋其行事亦悖矣此春秋所为作也公行多不致其书公至自晋何其至也必有以矣
　　秋叔孙侨如帅师围
　　谢湜曰汶阳邑至于围之则取之不以其道故也胡安国曰按左氏取汶阳之田不服故围之复故地而民不听至于命上将用大师环其邑而攻之何也鲁于是时初税亩作丘甲税役日益重矣虽归故国所以不愿为之民也欤成公不知薄税敛轻力役修徳政以来之而肆其兵力虽得之亦必失之矣吕祖谦曰围汶阳之地亦縁其他皆服惟不服所以围之
　　大雩晋郤克衞孙良夫伐廧咎如
　　谢湜曰廧咎如左氏谓赤狄余类
　　冬十有一月晋侯使荀庚来聘衞侯使孙良夫来聘丙午及荀庚盟丁未及孙良夫盟
　　谢湜曰公如晋故荀庚来聘公为衞伐郑故衞孙良夫来聘二卿来聘而又与之盟坚二国之好也聘而后盟我及之盟也非来盟也故二盟皆书及鲁与二卿各为盟故盟不同日盟在国则公为主可知故不书公
　　胡安国曰刘敞曰诸侯有聘无盟聘礼也盟非礼也庚与良夫不务引其君当道而生事専命为非礼不信以干先王之典故不系于国以见其遂事之辱非人臣之操此説然也其言及者公与之盟而不言公见二卿之抗也盟者春秋所恶于恶之中又有恶焉者此类是也
</div>
    <div class="pagination">
<a href="春秋集义_page28.html">上一页</a><span>...</span><a href="春秋集义_page24.html">24</a><a href="春秋集义_page25.html">25</a><a href="春秋集义_page26.html">26</a><a href="春秋集义_page27.html">27</a><a href="春秋集义_page28.html">28</a><span class="current-page">29</span><a href="春秋集义_page30.html">30</a><a href="春秋集义_page31.html">31</a><a href="春秋集义_page32.html">32</a><a href="春秋集义_page33.html">33</a><a href="春秋集义_page34.html">34</a><span>...</span><a href="春秋集义_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
