<!DOCTYPE html>
<html>
<head>
    <meta charset="UTF-8">
    <title>三传辨疑 - 第 27 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三传辨疑 - 第 27 页/共 48 页</h1>
    <div class="content">　　左氏曰夏晋赵盾救焦遂自阴地及诸侯之师侵郑以报大棘之役楚鬬椒救郑曰能欲诸侯而恶其难乎遂次于郑以待晋师赵盾曰彼宗竞于楚殆捋毙矣姑益其疾乃去之
　　按赵盾救焦当书也而经不书春秋称人微者也而左氏以为赵盾楚鬬椒救郑当书也而经亦不书经传不同信经舍传可也
　　秋九月乙丑晋赵盾弑其君夷臯
　　左氏曰孔子曰董狐古之良史也书法不隠赵宣子古之良大夫也为法受恶惜也越竟乃免
　　赵氏曰董狐谓亡不越境言出亡未逺而君被弑反不讨贼状涉同谋耳非谓越境即无罪也作传者不达此意遂妄附防为此言诬何甚然则奸臣令人弑君身越境而还即无罪乎故当辨情状之邪正不合论越境与不越境欧阳氏曰赵盾弑君大恶也盾不讨贼不防为君复雠而失刑于天下二者轻重不较可知使盾果有弑心乎则自然罪在盾矣不得曰为法受恶而称其贤使果为无弑心乎则当为之辨明必先正穿之恶若曰盾不讨贼有幸弑之心乎非孔子忠恕春秋以王道治人之法也孔子修春秋就令旧史如是其肯従而不正之乎其肯従而称其美又教以越境逃恶乎可知其谬传矣刘氏曰使盾遂去晋国虽已越境不能讨贼此则罪矣安在越境则君臣之义絶乎此非仲尼之言叶氏曰为大夫而许之以越境乃免此非孔子之言也弑君人之大恶也有为不为尔使与乎弑虽在四海之外无所逃则安取于越境使不与闻虽在朝如晏子其谁能责之木讷赵氏曰弑君者穿之手盾之心耳裴度当国刘克明弑敬宗度亦不讨贼谁以辠度赵盾弑君之事既曰学者胡为任传以贼为贤耶
　　谷梁曰穿弑也盾不弑而曰盾弑何也以罪盾也其以罪盾何也曰灵公朝诸大夫而暴弹之观其辟丸也赵盾入諌不聴出亡至于郊赵穿弑公而后反赵盾史狐书贼曰赵盾弑公盾曰天乎天乎予无罪孰为盾而忍其弑君者乎史狐曰子为正卿入諌不聴出亡不逺君弑反不讨贼则志同志同则书重非子而谁故书之曰晋赵盾弑其君夷臯者过在下也曰于盾也见忠臣之至于许世子止见孝子之至胡氏曰三传皆为赵盾不弑今经书盾弑与经相违凡经书若襄七年郑伯髠顽如防未见诸侯丙戌卒于鄵哀十年齐侯阳生卒经言卒三皆言弑此赵盾与宣四年郑公子归生弑其君夷经皆言弑三不言弑此若言非赵盾弑则是慿也慿则是归生亦不当言弑矣郑伯髠顽亦不当言卒矣弃经任岂春秋之学乎辨又见左氏及许世子弑君传
　　三年春王正月郊牛之口伤改卜牛牛死乃不郊犹三望
　　左氏曰不郊而望皆非礼也望郊之属也不郊亦无望可也
　　此犹三望之一义也已见僖三十一年矣然僣天子之礼与天不享非礼之义皆不及也
　　公羊曰其言之何缓也曷为不复卜养牲养二卜帝牲不吉则扳稷牲而卜之帝牲在于涤三月于稷者唯具是视郊则曷为必祭稷王者必以其祖配王者则曷为必以其祖配自内出者无匹不行自外至者无主不止
　　赵氏曰之语助之词耳叶氏曰先王养兽之官曰充人其祀上帝享先王之牲系于牢刍之必三月初未有间也而公羊乃以为帝牲在涤三月于稷者唯具是视记礼者因之遂以事天神人鬼之别夫天地宗庙先王以类求之者其文或有异至于齐明之诚岂有二哉
　　谷梁曰之口缓词也伤自牛作也改卜牛牛死乃不郊事之变也乃者亡乎人之词也
　　按公羊以之为缓词则既不觧文义而赵氏助语之云足以贬其愚矣今谷梁又以乃为亡乎人之词又不解文义之词者也夫牛伤牛死乃不郊岂不平易而简明世之稍通文义者皆能明之谷梁独以乃为义岂不赘哉
　　楚子伐陆浑之戎
　　左氏曰楚子伐陆浑之戎遂至于雒观兵于周疆定王使王孙满劳楚子楚子问鼎之大小轻重焉对曰在徳不在鼎昔夏之方有徳也逺方图物贡金九牧铸鼎象物百物而为之备使民知神奸故民入川泽山林不逢不若魑魅魍魉莫能逢之用能恊于上下以承天休桀有昬徳鼎迁于商载祀六百商纣暴虐鼎迁于周徳之休明虽小重也其奸回昬乱虽大轻也天祚明徳有所底止成王定鼎于郏鄏卜世三十卜年七百天所命也周徳虽衰天命未改鼎之轻重未可问也
　　按经但言伐陆浑之戎未见观兵问鼎等事固已可疑又非本义不録
　　夏楚人侵郑
　　左氏曰春晋侯伐郑及郔郑及晋平士防入盟夏楚人侵郑郑即晋故也
　　按经无此事未可据也
　　宋师围曹
　　左氏曰宋文公即位三年杀母弟须及昭公子武氏之谋也使戴桓之族攻武氏于司马子伯之馆尽逐武穆之族武穆之族以曹师伐宋秋宋师围曹报武氏之乱也
　　按曹果伐宋而宋围曹经当并书曹宋之事宋虽不免犹以曹为首而宋报之宋当従末减不应经独辠宋也今经不书曹伐宋事则未可据也
　　四年春王正月公及齐侯平莒及郯莒人不肯公伐莒取向
　　公羊曰此平莒也其言不肯何辞取向也
　　刘氏曰非也圣人作经曰讳国恶云乎岂曰文过云乎诬人甚矣
　　谷梁曰及者内为志焉尔平者成也不肯者可以肯也伐犹可取向甚矣莒人辞不受治也伐莒义兵也取向非也乘义而为利也
　　赵氏曰此非王命也又非霸主兴兵安得称义又称可乎
　　夏六月乙酉郑公子归生弑其君夷
　　左氏曰楚人献鼋于郑灵公公子宋与子家将见子公之食指动以示子家曰他日我如此必尝异味及入宰夫将解鼋相视而笑公问之子家以告及食大夫鼋召子公而弗与也子公怒染指于鼎尝之而出公怒欲杀子公子公与子家谋先子家曰畜老犹惮杀之而况君乎反譛子家子家惧而従之夏弑灵公书曰郑公子归生弑其君夷权不足也君子曰仁而不武无能达也凡弑君称君君无道也称臣臣之罪也
　　朩讷赵氏曰食鼋之事其迹甚诬世岂有一馔之隙而弑君哉凡弑君称君无道也君虽不君臣不可以不臣奈何君无道而臣得弑之伤敎害义之甚者也愚谓食鼋之事固未可信反譛子家之言尤不近人情盖灵公方欲杀子公不知子公尚譛谁乎灵公其暇聴子公之譛乎且子公一闻公怒而遽与子家谋先非平日同谋敢发言乎且子家为正卿久握兵权未必即惧而従之也余见或问
　　五年春公如齐
　　左氏曰公如齐髙固使齐侯止公请叔姬焉
　　按此事未详信否疑亦左氏见公春如齐夏方至即继之以髙固逆子叔姬事而意之耳
　　夏公至自齐
　　左氏曰书过也
　　即上文之意
　　秋九月齐髙固来逆子叔姬
　　谷梁曰诸侯之嫁子于大夫主大夫以与之来者接内也不正其接内故不与夫妇之称也
　　刘氏曰非也吾于莒庆既言之矣尧俞李氏曰天子娶女则称逆王后桓八年书祭公来逆王后于纪是也外卿为君来逆则曰逆女隠二年纪裂繻来逆女是也其卿自为逆内女称字以别之荘二十七年莒庆来逆叔姬是也此经与莒庆同不应谓之逆女明矣谷梁以为不正其接内而不与夫妇之称非也愚谓来者来逆叔姬耳何必生义乎
　　冬齐髙固及子叔姬来
　　左氏曰来反马也
　　何氏曰礼无反马之法
　　公羊曰何言乎髙固之来言叔姬之来而不言髙固之来则不可子公羊子曰其诸谓其双双而俱至者与
　　刘氏曰非也昉以髙固之来故并书而讥之耳无他义也
　　谷梁曰及者及吾子叔姬也为使来者不使得归之意也
　　献可杜氏曰礼为人臣者无外交髙固于秋越境逆女既为非礼至冬又与子叔姬来鲁此实大夫之私事也左氏以为反马何休谓礼无反马之法范氏又谓受使来聘然经不书其聘而直曰及子叔姬来讥其失礼之甚愚谓固实为使经当书曰齐侯使髙固来聘遂及子叔姬来今经不然则谷梁之妄也
　　楚人伐郑
　　左氏曰楚子伐郑陈及楚平晋荀林父救郑伐陈按今年楚伐郑明年晋衞方侵陈恐非为救郑也况经言侵而传言伐当以经为正
　　六年春晋赵盾衞孙免侵陈
　　公羊曰赵盾弑君此其复见何亲弑君者赵穿也亲弑君者赵穿则曷为加之赵盾不讨贼也何以谓之不讨贼晋史书贼曰晋赵盾弑其君夷獋赵盾曰天乎无辜吾不弑君谁谓吾弑君者乎史曰尔为仁为义人弑尔君而复国不讨贼此非弑君而何赵盾之复国柰何灵公为无道使诸大夫皆内朝然后处乎台上引弹而弹之已趋而辟丸是乐而已矣赵盾已朝而出与诸大夫立于朝有人荷畚自闺而出者赵盾曰彼何也夫畚何为出乎闺呼之不至曰子大夫也欲视之则就而视之赵盾就而视之则赫然死人也赵盾曰是何也曰膳宰也熊蹯不熟公怒以斗摮而杀之支觧将使我弃之赵盾曰嘻趋而入灵公望见赵盾愬而再拜赵盾逡巡北面再拜稽首趋而出灵公心怍焉欲杀之于是使勇士某者往杀之勇士入其大门则无人门焉者入其闺则无人闺焉者上其堂则无人焉俯而闚其户方食鱼飱勇士曰嘻子诚仁人也吾入子之大门则无人焉入子之闺则无人焉上子之堂则无人焉是子之易也子为晋国重卿而食鱼飱是子之俭也君将使我杀子吾不忍杀子也虽然吾亦不可复见吾君矣遂刎颈而死灵公闻之怒滋欲杀之甚众莫可使往者于是伏甲于宫中召赵盾而食之赵盾之车右祁弥明者国之力士也仡然従乎赵盾而入放乎堂下而立赵盾已食灵公谓盾曰吾闻子之剑盖利剑也子以示我吾将观焉赵盾起捋进剑祁弥明自下呼之曰盾食饱则出何故拔剑于君所赵盾知之躇阶而走灵公有周狗谓之獒呼獒而属之獒亦躇阶而従之祁弥明逆而踆之絶其颔赵盾顾曰君之獒不若臣之獒也然而宫中甲鼓而起有起于甲中者抱赵盾而乘之赵盾顔曰吾何以得此于子曰子某时所食活我于暴桑下者也赵盾曰子名为谁曰吾君孰为介子之乘矣何问吾名赵盾驱而出众无留之者赵穿縁民众不说起弑灵公然后迎赵盾入与之立于朝而立成公黒臀
　　刘氏曰赵盾弑君何以复见此问之迂者其意欲发盾非弑君也不知例不可通也凡弑君复见寕止盾乎以谓盾复见则非弑君宋万复见亦非弑君乎说者乃巧辞蔽之如此谁不能者然去道已逺矣朴乡吕氏曰公羊盖谓弑君之贼不复见于经其复见于经者以明赵盾之非弑也然乎曰此说误矣按春秋弑君之贼不复见者惟宋督郑归生齐崔杼陈乞四子耳其他如商人世子般宋万晋里克衞甯喜皆再见于经又有以讨贼而再见于经者州吁无知是也他国之臣唯衔命来鲁及预防盟侵伐则书无事则不书赵盾所以书者以帅师侵陈也若其事当书岂以弑君之贼而不之书若其事不当书岂以其非弑君而强书之也况其身为弑君之贼而预国之事再见于经适足以见其国之无臣子耳岂谓其非弑君而乃再见之哉愚谓凡弑君之贼其后别有非礼非义之事则复见无非礼非义之事则不复见公羊乃谓复见则不为弑君岂不谬哉其所叙事多不近人情不暇辨也
　　谷梁曰此帅师也其不言帅师何也不正其败前事故不与帅师也
　　范氏曰前年救而今更侵之刘氏曰非也将尊师少称将此通例也为谷梁者皆用之何忽昬忘乎即以命卿之将举当言帅师者十一年公孙归父防齐人伐莒不言帅师以何事贬之哉愚谓不言帅师者鲁史无此二字孔子不得而加也使其帅师正当书之以惩専兵恶有败前事而反不书其帅师哉如谷梁言则春秋凡书帅师者皆与之乎
　　七年春衞侯使孙良夫来盟
　　左氏曰卫孙桓子来盟始通且谋防晋也
　　按此盟在春而防晋在冬凡诸侯防大国必大国有命然后防之卫岂预隔三时谋防晋晋亦预隔三时告命诸侯为防哉此皆左氏见其冬有防而附防之也
　　谷梁曰来盟者前定也不言及者以国与之不言其人亦以国与之不日前定之盟不日
　　孙氏来鲁求盟故不言及与公盟故不言其人以国与之义安在
　　夏公防齐侯伐莱
　　左氏曰夏防齐侯伐莱不与谋也凡师出与谋曰及不与谋曰防
　　刘氏曰非也古者行师初无竒术秘防以绐人者也诸侯相率而讨罪伐叛则是与谋矣焉有连兵合众人君亲将而曰不与谋者哉且由左氏考之凡先谋而后伐者称防多矣不必云及也此其自相反者吾既言之矣
　　冬公防晋侯宋公衞侯郑伯曹伯于黒壤
　　左氏曰郑及晋平公子宋之谋也故相郑伯以防冬盟于黒壤王叔桓公临之以谋不睦晋侯之立也公不朝焉又不使大夫聘晋人止公于防盟于黄父公不与盟以赂免故黒壤之盟不书讳之也
　　啖氏曰经但言防作盟不与经合又说公见止亦近诬故皆不取叶氏曰诸侯盟而王臣临之者多矣未有不书柯陵鸡泽是也唯葵丘之盟宰周公不与则复书诸侯盟于葵丘此防王叔桓公果在焉何以不书乎既已无据矣所谓晋侯止而公不与盟故不书者尤非是诚或有之者亦当如平丘书公不与盟何讳之云朩讷赵氏曰阳谷之防齐不肯盟季孙行父则书齐侯弗及盟平丘之防公不得同防则书公不与盟今经无其文左氏妄生此说当以经为正戴氏曰诚如左氏言则春秋当以不与盟书岂得缺而不録
　　八年夏六月公子遂如齐至黄乃复
　　谷梁曰乃者亡乎人之词也复者事毕也不専公命也
　　刘氏曰非也遂受命而行辞疾而返此春秋之所恶也乃加事毕之文为之文过何以事君
　　辛巳有事于太庙仲遂卒于垂壬午犹绎万入去籥左氏曰有事于太庙襄仲卒而绎非礼也
　　此论得之特未详耳
　　公羊曰仲遂者何公子遂也何以不称公子贬曷为贬为弑子赤贬然则曷为不于其弑焉贬于文则无罪于子则无年绎者何祭之明日也万者何干舞也籥者何籥舞也其言万入去籥何去其有声者废其无声者存其心焉耳存其心焉耳者何知其不可而为之也犹者何通可以已也
　　陈岳氏曰二传谓不称公子是贬其杀子恶也茍杀子而贬则杀之后凡书于经即贬之何以上犹连称公子下复称字以卒何贬之有愚谓公羊谓于文则无罪犹可言也其曰于子则无年不可言也子赤虽无年宣公之年独不可贬乎此盖不知前见之义而穿凿之耳其曰万舞为干舞亦非也万舞者文武二舞之縂名
　　谷梁曰为若反命而后卒也此公子也其曰仲何也疏之也何为疏之也是不卒者也不疏则无用见其不卒也则其卒之何也以讥乎宣也其讥乎宣何也闻大夫之丧则去乐卒事犹者可以已之辞也绎者祭之旦日之享賔也万入去籥以其为之变讥之也刘氏曰其曰仲何也疏之也是不卒者也非也即春秋欲书之何不但书遂卒乎且春秋欲疏弑君之臣不书其氏反书其字何为哉愚谓公羊于季子来归则曰其称季子何贤也谷梁亦以为其称季子贵之也公羊于季友卒则又曰其称季友何贤也谷梁亦曰称公弟叔仲贤也夫季友以字称公谷皆以为贤且贵仲遂亦以字称公谷皆以为贬且疏之何忽自反其说哉
　　晋师白狄伐秦
　　左氏曰晋人获秦谍杀诸绛市六日而蘓
　　此非本义又恐无人死六日而蘓之理故不取
　　楚人灭舒蓼
　　左氏曰楚子疆之及滑汭盟吴越而还
　　经书楚人而谓楚子与盟吴越事俱未详信否
　　冬十月己丑我小君敬嬴雨不克庚寅日中而克
　　左氏曰冬敬嬴旱无麻始用葛茀雨不克礼也礼卜先逺日辟不懐也
　　雨不克而得礼则为常事而春秋不书矣惟其非礼也故春秋书之夫左氏岂知春秋之所由作乎余见或问
　　公羊曰顷熊者何宣公之母也而者何难也乃者何难也曷为或言而或言乃乃难乎而也
　　按而者语助之词乃之为言始也言日是而始克耳皆文法当然公羊不明大义而于语助生义徒见其惑人而已顷熊辨见本义
　　谷梁曰而缓词也足乎日之词也
　　而字岂有足乎日之意经言日中克葬则意不足言日中而克则文意两尽何必以而为义哉
　　城平阳
　　左氏曰书时也
　　若但得时则为常事不书惟其虽得时而丧之余重劳民力故书之也然以冬十月为得时则左氏亦以夏正言是亦用夏正之一证也
　　九年夏仲孙蔑如京师
　　左氏曰王使来征聘夏孟献子聘于周王以为有礼厚贿之
　　按王无召聘之理果召聘经当书曰天王使某来召聘夫岂非一义而经不书乎
　　秋取根牟
　　左氏曰言易也
　　刘氏曰根牟虽小不以兵革不能取也能取其国何谓易乎不分别取灭之义而茍记其难易而已岂春秋意哉愚按取者内辞史讳灭也左氏见经无灭根牟之文而但言取故妄意之也然则取鄟取邿皆不劳而得之何鲁得国如是之易也
　　公羊曰根牟者何邾娄之邑也曷为不系乎邾娄讳亟也
　　刘氏曰何休曰属有小君之丧邾娄子来加礼末期而取其邑故讳不系邾娄也推此言也而观之其妄可胜计乎
　　晋荀林父帅师伐陈
　　左氏曰防于扈讨不睦也陈侯不防晋荀林父以诸侯之师伐陈晋侯卒于扈乃还
　　经言荀林父帅师则晋师耳而言以诸侯之师凡诸侯以某师者经尝书之矣独此以诸侯之师而不书乎
　　辛酉晋侯黒臀卒于扈
</div>
    <div class="pagination">
<a href="三传辨疑_page26.html">上一页</a><span>...</span><a href="三传辨疑_page22.html">22</a><a href="三传辨疑_page23.html">23</a><a href="三传辨疑_page24.html">24</a><a href="三传辨疑_page25.html">25</a><a href="三传辨疑_page26.html">26</a><span class="current-page">27</span><a href="三传辨疑_page28.html">28</a><a href="三传辨疑_page29.html">29</a><a href="三传辨疑_page30.html">30</a><a href="三传辨疑_page31.html">31</a><a href="三传辨疑_page32.html">32</a><span>...</span><a href="三传辨疑_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
