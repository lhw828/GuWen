<!DOCTYPE html>
<html>
<head>
    <meta charset="UTF-8">
    <title>御纂春秋直解 - 第 31 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂春秋直解 - 第 31 页/共 39 页</h1>
    <div class="content">　　北燕伯欲去诸大夫而立其宠人固失道矣然其臣比而逐君罪可逭乎书奔责君也亦罪臣也国有君而奔无臣子矣书名者国已立君也
　　四年
　　春王正月大雨雹
　　去嵗夏书大雩旱灾也自冬歴春两书大雨雹则其灾尤重而为异大矣
　　夏楚子蔡侯陈侯郑伯许男徐子滕子顿子胡子沈子小邾子宋世子佐淮夷防于申
　　楚子欲合诸侯而问子产曰晋其许我乎又曰诸侯其来乎盖犹惧晋之争而忧诸侯之不从也乃晋不敢争诸侯遂靡然従之先书楚子伤中夏之无人也且楚子弑贼也诸侯推为盟主天下之大变也由晋平不徳诸侯离心势既外溃六卿専擅权复内移列国强家争附之以固其私咸怠于公义矣故使元恶肆行流毒天下耳徐书爵者楚主防而徐其与国不得不详之也革楚号而正以王爵故亦革徐号而正以王爵也淮夷列防者来防故列防也
　　楚人执徐子
　　徐既従防矣楚子将伐吴徐子吴出也遂以为贰而执之陈傅良曰书执徐子危防申之诸侯也
　　秋七月楚子蔡侯陈侯许男顿子胡子沈子淮夷伐吴晋楚防宋以弭兵也今楚伐吴吴固晋同姓而同盟之国也而晋竟若罔闻也
　　执齐庆封杀之
　　庆封奔吴矣系以齐者以贼讨也罪在齐而讨于吴者义无所逃也先执后杀缓辞也楚子意夲不在封因伐吴而执封吴不可下而封为吴之所庇故杀之以威吴也然杀之之心虽私而以贼讨则能正其罪矣不従讨贼之例而书人何也楚子亦贼贼非可以讨贼也然次防伐之下将公之诸侯乎亦非也诸侯从楚而已更不得冒是名也故防先楚子执徐子复书楚人者恶之也伐首楚子执杀庆封不书楚人者削之也然则封之为贼齐之失贼鲁与吴之容贼楚子非讨贼之人诸侯无讨贼之心其义皆具矣
　　遂灭赖
　　既伐国矣复灭国焉书遂甚楚暴也灭者亡国之善辞左氏载赖子面缚之事似失其实
　　九月取鄫
　　鄫已灭于莒鲁乗莒乱取之莒也内灭国书取鄫已灭矣又罪其灭者存鄫也鄫周之建国也故曰春秋天子之事也
　　冬十有二月乙夘叔孙豹卒
　　五年
　　春王正月舎中军
　　舎去也去中军而并于左右二军也初作三军也三分公室各有其一季氏尽征之而仲叔之民尚有属公者今舍中军也四分公室季氏择二而独为一军二家各一而合为一军皆尽征之而贡于公则无一民属公且季氏独为一军军复择焉则季氏强矣不但公若缀旒即二家亦弱而制于季氏也季氏又不欲尸其名使毁中军于施氏成诸臧氏季氏之党盛矣
　　楚杀其大夫屈申
　　楚伐吴屈申克朱方执庆封而楚子犹以其不致命于吴而疑其贰故杀之则非其罪矣家翁曰楚灵之簒羣臣従者风靡不过为保身家计耳而卒不免从逆者宜知所鉴矣
　　公如晋
　　公如晋为晋所辞今复如晋者内逼于臣故忍耻以自结于晋也公动无失礼为晋侯所重而晋臣讥之其言公非知礼固当但所云干盟淩小四分公室皆季之罪乃释臣而罪君乎昭处积衰遽责以政令在家不能取亦苛论也其意不过欲晋侯逺公有言不信耳然则晋臣之党恶而酿昭见逐其罪莫逭矣
　　夏莒牟夷以牟娄及防兹来奔
　　邾莒之大夫不书名微也今牟夷以地来故书之着其叛而罪鲁纳叛也及者以大及小也襄二十一年公如晋宿纳邾叛今公如晋宿又纳莒叛季实受其利公虚被其恶晋且欲以是止公谬矣
　　秋七月公至自晋
　　昭公如晋凡七止者一及河而不至者五惟此年得成礼而反然以受牟夷为莒所愬防见止焉歴三时始归其至危之也
　　戊辰叔弓帅师败莒师于蚡泉
　　既纳莒叛莒人来讨复挟诈以败其师不义甚矣叔弓帅师为季役也郑玉曰晋方欲止公又败莒师不顾伯讨以成君祸比事而观其罪见矣
　　秦伯卒
　　不名史失之也
　　冬楚子蔡侯陈侯许男顿子沈子徐人越人伐吴楚始通越也晋通吴以病楚楚效之亦通越以病吴徐越称人非君将也楚前伐吴犹假庆封为名今何名乎据吴伐楚而楚修怨耳围身负大恶恃强逞暴诸侯従之皆党恶也先儒乃以为善楚而进越过矣
　　六年
　　春王正月伯益姑卒
　　葬秦景公
　　夏季孙宿如晋
　　前公之在晋也晋平欲止公范鞅谏之而止盖鞅以宿纳叛而执公公必有辞而诸侯亦不服故托师讨为辞以归公而私于宿使来拜莒田以觧其罪及宿如晋晋侯享之有加笾宿辞而自比于晋謟晋以重自托晋平不止不讨且重其好货盖晋平为臣所愚而助季抑公使无以自立不知祸鲁且终以自祸矣
　　葬文公
　　宋华合比出奔卫
　　寺人伊戾防世子痤而向戌为之徴寺人桞防华合比而华亥为之徴事出一辙而平公皆不悟也杀痤而父子之恩絶逐合比而君臣之道睽矣夫寺人近君作奸为易然必与外臣合而其奸斯售故小人以类合而内外恒相结其始也君为所及其势之成也君且为所挟蔓不可除国且由之以倾覆者多矣可不戒哉
　　秋九月大雩
　　楚防罢帅师伐吴
　　楚频伐吴卒不得志自是遂舍吴而肆毒于陈蔡
　　冬叔弓如楚
　　诸侯两事晋楚既聘晋故不得不聘楚楚围诈不惟季孙养安不行即二家亦惮逺役叔弓季之私人聘楚盖季孙之意者多以附楚责公失事实矣
　　齐侯伐北燕
　　纳北燕伯而不果也不书弗克者弗克有二非义不可则力不足也晋纳防菑力防而义不可也诸侯失国诸侯纳之事义而齐力有余安得曰弗克以受赂中止故削其纳而书伐见不为义而为也
　　七年
　　春王正月暨齐平
　　春秋内鲁故鲁与他国有事多言及然有事起他国不得以鲁主之者多言防至于平非可以防言矣故变文言暨暨者意起于彼而此从之也齐鲁久相仇齐景立使庆封来聘鲁未尝报聘及庆封来奔而鲁受之齐人让鲁是仇未解也今鲁既睦于晋且南连楚东婚吴齐实惧焉今之平盖齐求于鲁故曰暨
　　三月公如楚
　　公屡朝晋而不礼今朝楚岂公意哉不得已也据楚子成章华之台愿与诸侯落之防启疆自谓能得鲁侯盖知季孙擅国公若寄生闻楚有命必廹公以出而不敢违耳时公婚吴吴楚仇也楚若怒公公不返矣季氏之防君于危也罪可胜诛哉幸楚不敢因朝执公恐阻诸侯向楚之意故公得返耳然廹于强令而逺朝楚辱亦甚矣
　　叔孙舍如齐涖盟
　　与齐平矣故盟以结好涖者前定也盖定于平之日矣
　　夏四月甲辰朔日有食之
　　秋八月戊辰卫侯恶卒
　　九月公至自楚
　　凡阅七月其至危之也
　　冬十有一月癸未季孙宿卒
　　宿相鲁擅改军政以自利而又外纳叛邑称兵取地襄自楚归防不敢入结晋强家昭屡被困他日意如逐昭宿实导之矣
　　十有二月癸亥葬卫襄公
　　八年
　　春陈侯之弟招杀陈世子偃师
　　虢之防招以陈公子书矣今曰陈侯之弟变文也罪招并罪陈侯也偃师既为世子矣又属少子留于招何为乎招为介弟以义匡君使各安其分可也乃从君之恶而又甚之乗君之疾遂杀偃师而立留特书弟者着其亲以重其恶也一事而再举国盖以世子繋国明国夲也国夲既戕君随以陨且致大宼宗社以倾其祸大矣然非假招以权而私属之不至此书弟而繋以陈侯溯祸本也
　　夏四月辛丑陈侯溺卒
　　陈侯因偃师之变恚而自缢是其宠留而畀以强辅不过欲厚其势以安之耳非有杀偃师之志也乃欲两利适以两伤且由是而身死国亡其愚甚矣
　　叔弓如晋
　　贺虒祁也举鲁以见诸侯也
　　楚人执陈行人干征师杀之
　　行人以赴告为职世子之死与庶孽之立非行人能与也而楚杀之盖因陈乱以为利故杀不辜以惧陈耳
　　陈公子留出奔郑
　　留立于招不书子者立非其正不成为君则犹是公子也偃师曰世子留曰公子嫡庶辨矣
　　秋搜于红
　　周制四时之田搜苗狝狩乃经止书搜狩且狩止三搜止五何也常事则不书也桓狩于郎讥逺也荘及齐人狩于禚讥亲仇也搜教振旅苖教茇舍狝教治兵狩教大阅因田习兵也桓书大阅荘书治兵则急而习兵非因田也素之忘备可知也郎之逺禚之亲仇则志在従禽不在习兵也故交讥之也自荘而后田不书于经者六世盖或为近礼之常或其失己见于前而可畧者也至昭而季氏専鲁取公之军而与二家私分之今之搜则私家之耀武更与前之田而失礼者不同故书之以着非常之变严不臣之诛也搜者择而取之顺春生之令不多杀也三桓意不在猎故非春而搜示众以不贪于猎其实则数军实而已以非公所为故不书公以示异
　　陈人杀其大夫公子过
　　据招与过同受陈侯之属因同杀世子今招归罪于过而杀之耳但经书陈人乃国乱众杀之辞之所载似未审也程端学曰孙氏谓招杀过而言陈人不与招杀之故以陈人自讨为文也但不与招杀正当书招以见其罪肯为陈人自讨之文以匿招罪乎髙氏又谓不书招杀过过亦有罪故称人以杀如是则过乃簒逆之党经亦不书杀其大夫矣意招以过同受属而诬之而国之大夫亦惧楚讨而共杀过以觊免故经书陈人也
　　大雩
　　冬十月壬午楚师灭陈执陈公子招放之于越杀陈孔奂
　　楚庄与围皆假讨陈乱为名然荘防正夏徴舒之罪故予以讨贼之辞而称人以杀即有利陈之心然旋取而旋舍之则其罪轻矣故止书入楚围亦贼本不可以讨贼且夲无讨贼之心故直揭其贪利之实而举师言灭虽执招而放之已失贼矣故存其公子之称如恒辞也然招之逆人皆知之即招杀过以自解楚围肯甘受其愚而末减乎家翁曰意招自知罪重郤兵开门以纳围围德之而免其死尔是也孔奂见于宋之防亦陈卿也以为有罪则无其文以为无罪则经去其官杜预以为招之党亦意之耳阙疑可也陈自鄬之防逃晋从楚而卒灭于楚盖不能自立而失所从可责而亦可哀乃晋与诸国皆坐视而莫救更可责矣
　　葬陈哀公
　　贾服以葬哀公在杀孔奂之下谓为楚葬但楚之出也称师既灭陈矣执与杀皆可以师言之至于葬岂可以师言哉是葬与上不相防则左载舆嬖袁克葬之似得其实夫国灭不葬此书葬者谷梁曰不与楚灭是也然葬以鲁防而书陈不克赴鲁无由防何以书曰次年陈灾亦岂陈告乎而复书之盖皆以存陈耳
　　九年
　　春叔弓防楚子于陈
　　楚既灭陈于是叔弓宋华亥郑游吉卫赵黡防楚子于陈独书鲁者诸国畏楚各自往防之不可以众防书也夫诸国纵不能救陈亦当同心疾楚讵反旅见以媚之乎书以病诸国也尤病晋也
　　许迁于夷
　　许逼于郑尝迁于叶矣今又不能自守欲迁以近楚楚从而迁之故以自迁为文程端学曰王纲不振诸侯吞噬不安厥居虽许男不能治其国家然亦可以观世变矣
　　夏四月陈灾
　　外灾告则书陈灭矣则谁告胡安国曰时叔弓防楚子于陈目撃其事归语陈故而鲁史书之耳是也袁克葬陈侯据弓所闻而书陈灾据弓所见而书
　　秋仲孙貜如齐
　　冬筑郎囿
　　公处积衰乃以囿为乐乎其志荒矣亦季孙以此蛊君也凡奸臣窃国必娱君于游观使荒于政以弃其民而已乃逞焉公在其术中而不悟其亡也宜哉
　　十年
　　春王正月
　　夏齐栾施来奔
　　栾高陈鲍以私憾相争至动干戈于国内皆大逆也乃陈鲍逐栾高陈又逐鲍而陈氏遂簒齐矣书来奔罪鲁纳叛也季孙为之也高彊不书非卿也
　　秋七月季孙意如叔弓仲孙貜帅师伐莒
　　鞌之战四卿并书盖由怒齐扫境兴师也自此以后叠书诸卿者则又以四分公室之故也不属于公而无所统故并书于册也但四分公室者三桓叔弓何与焉盖季孙得二其一自帅其一属之叔弓尔陈傅良曰叔弓佐意如故序于仲孙貜之上是也鲁间晋衰欲一举灭莒其恶甚矣
　　戊子晋侯彪卒
　　九月叔孙舍如晋葬晋平公
　　十有二月甲子宋公成卒
</div>
    <div class="pagination">
<a href="御纂春秋直解_page30.html">上一页</a><span>...</span><a href="御纂春秋直解_page26.html">26</a><a href="御纂春秋直解_page27.html">27</a><a href="御纂春秋直解_page28.html">28</a><a href="御纂春秋直解_page29.html">29</a><a href="御纂春秋直解_page30.html">30</a><span class="current-page">31</span><a href="御纂春秋直解_page32.html">32</a><a href="御纂春秋直解_page33.html">33</a><a href="御纂春秋直解_page34.html">34</a><a href="御纂春秋直解_page35.html">35</a><a href="御纂春秋直解_page36.html">36</a><span>...</span><a href="御纂春秋直解_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
