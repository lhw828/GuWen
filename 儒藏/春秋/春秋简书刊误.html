<!DOCTYPE html>
<html>
<head>
    <meta charset="UTF-8">
    <title>春秋简书刊误 - 第 1 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋简书刊误 - 第 1 页/共 7 页</h1>
    <div class="content">　　钦定四库全书　　　　　经部五
　　春秋简书刋误　　　　　春秋类
　　提要
　　【臣】等谨案春秋简书刋误二卷
　　国朝毛竒龄撰竒龄作春秋以春秋经文为据古之简书以左所述为据古之防书故此编刋经文之误以简书为名皆以左为主而附载公谷之异文辨证其谬因胡安国多从谷梁并安国亦排斥之其舎左氏而从公羊者惟襄公十四年衞侯衎出奔齐一条耳攷左虽晚出而其文实竹帛相公谷虽先立于学宫而其初皆由经师口授或记忆之失真或方音之逓转势所必然不足为怪竒龄必以为有意改经至于作于飨作享亦缕论之殊为深诋然其论防袲不当有齐侯单伯送王姬不应作逆夜恒星不见夜中星陨如雨二夜字不应异文公伐齐纳子纠不应无子字齐人殱于遂不应作瀐曹羁出奔陈赤归于曹与郑忽出奔衞突归于郑同例防洮不应有郑世子华栾书救郑不应作侵郑召公来锡公命不应作赐命襄公五年救陈不应作莒子邾子滕子薛伯防虢之衞齐恶不应作石恶齐栾施不应作晋叔孙婼不应名舎公防齐侯盟于黄不应作晋侯衞赵阳不应作晋赵阳皆极精核至于蔑为姑昧知昧为蔑转而不知经删姑字为隠公讳冬宋人取长葛知经不符而不知宋以先王之后用商正取长葛在建酉之月则此冬而彼犹秋亦间有未密之处然其可取者则多矣乾隆四十二年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀
　　钦定四库全书
　　春秋简书刋误目录
　　卷一
　　隐公十六条　　　　桓公十六条
　　庄公二十八条











　　钦定四库全书
　　春秋简书刋误卷一
　　翰林院检讨毛竒龄撰
　　汉艺文志有春秋古经十二篇先儒目之为简书即圣经也其分十二篇者以春秋十一公每公得一篇则十二篇也苐其书不知亡于何时唯三传传经则各有经文载于其中汉初行四家之学有公羊谷梁邹氏夹氏而邹夹无传祗公谷二学早立于学官而诸生传之顾两家杜撰目不见策书徒以意解经故经多误字而公羊且复以里音市语谰謱其间其所存圣经己非旧矣及左传行世则始知有简书正文冠策书首故当时左公谷三传俱着竹帛而左之为传先于公谷汉人亦称左氏为古学公谷为今学而其如左氏晚出公谷立学反先于左氏是以治古学者虽有张苍贾谊张敞贾逵服防辈不下于董仲舒公孙辈之治今学而诸生胶固竞立门戸即加以前汉刘歆后汉韩歆两歆之争必不能救左氏膏肓之目而策书简书总无闻焉夫左氏之传即是策书左氏之经即是简书故夫子笔削祗袭鲁国之简书以为之本即絶笔以后犹有旧简书一十七条见于左传则哀十四年获麟以前其为真简书而以之作夫子之圣经公羊谷梁俱无与也乃宋胡安国自为作传而元人创八比法直用其书以取士立学官而着功令明代遵之每经凡四题而春秋一经则专以胡氏四传代夫子之经而圣经已亡然且其所载传中者原非简书祗以谷梁本为据而谷之与公如狼狈屭屃彼此呼吸与左氏之所载者全不相合而于是圣经亡即简书亦亡矣予着春秋传念不及此亦仍以胡氏所载为圣经原本而反标三传诸字同异于其下东阳李生紫翔者着春秋纪传早已行世及之官岭表疑予传圣经之有未覈属王生虎文问及之予乃命犹子文辉取三传圣经之各异者以简书为主而各注所误而明标之名曰刋误嗟乎前人之误其所厚赖于后人之刋之者岂止是与
　　隐公【一十六条】
　　公及邾仪父盟于蔑【元年】
　　邾公羊作邾娄后同蔑公羊谷梁俱作昧
　　邾本附庸国武王克商封颛顼之后名侠者于邾地当时称邾侠则邾祗一字明矣公羊多一字曰邾娄据旧解邾人语声歇末必有娄字犹呉人发声有勾字越人发声有于字曰勾呉于越类然经文亦有之如檀弓邾娄考公之丧哀十三年于越入呉类特此必不然者谷梁亦先左氏出而经文始终祗一邾字此非左氏改本又明矣或曰五等爵国无两字惟附庸有之如须句颛臾类则邾在桓年已与齐桓相盟防曾受王命进子爵自庄十六年后凡经文俱书邾子则亦当改附庸两字之例而公羊后经必加娄字于子字之上又何以称焉
　　蔑亦名姑蔑即鲁国卞县南姑城也昧与蔑声转之误
　　无骇帅师入极【二年】
　　骇谷梁作侅后同
　　庄子侅溺于马气谓咽食也无骇展氏名无考
　　纪裂繻来逆女【二年】
　　裂公谷作履【履裂声转】
　　纪子帛莒子盟于密【二年】
　　帛公谷作伯
　　据左传杜注裂繻纪大夫子帛者裂繻字也公羊以帛字作伯字而不能传曰无闻焉尔谷梁有二说一以伯字连下读曰纪子纪君也伯者长也伯莒子者谓其盟时长莒君而使为伯也一以伯字连上读曰纪君长于莒君而为盟则从来书盟并不列长次于文中蔡衞滕薛俨然争长次而书并不及况以无据之长次可上可下而臆解经文岂可为训乃胡氏不知何据谓经文有阙一如甲戌己丑之两及而俗儒解者谓子伯皆爵名一人而两爵自必有误夫子因阙疑而慎言其余则公谷所误缘不见策书其拟议固不足怪胡氏岂不读左传而其说如此此必谓左氏不足据耳夫不读左传当读他书许氏说文明曰繻帛俱是缯而徐注以繻为传符之帛谓关门传符当用帛边以为信则繻名帛字在杜注原自可据况经字有必不可易者不读汉书乎终军出关关吏予军繻而军弃之旧制凡关吏讥察出入必书帛为符裂而分之曰裂繻则此一裂字在左氏受简书时必不豫知有终军之事而改此文而终军在汉武朝亦并不知春秋之更有左氏而故造此事以求隂合于简书之字此则履之必为裂帛之必不可为伯有断然者
　　况胡氏无学既拾人之误而又自坐以大误夫欲解圣经当亦取圣经而全读之单读此经则纪子者子焉尔或为子或为伯当慎言焉尔乃桓之六年明曰公防纪侯于郕又曰纪侯来朝十有三年又曰公防纪侯郑伯战齐师十七年又曰公防齐侯纪侯盟于黄至庄四年直曰纪侯大去其国而纪亡矣则是子虽阙疑虽慎言亦不应荒心丧志前后缪乱至于如此如此而犹欲传经何可矣
　　尹氏卒【三年】
　　尹左传作君【说见毛氏传】
　　塟宋穆公【三年】
　　穆公谷作缪后同
　　穆缪通字礼记大传序以昭缪
　　衞州吁弑其君完【四年】
　　州谷作祝
　　此则有意变异矣州吁见诸经谁作祝者此不过字声之转而齐鲁间人语音有然如杂记齐人有祝鸡翁呼鸡为州州亦呼作祝祝类今漫入经字乱矣祝有读咒者亦作训即训诅也然是昼声州吁岂得称昼吁乎
　　公矢鱼于棠【五年】
　　矢公谷作观
　　杜注矢陈也设张也谓张施捕鱼之备而观其所获与庄子濠上观鱼祗视其游泳不同故此经有策书载臧僖伯谏词一百六十余字皆公谷所未见者若止观鱼则僖伯此谏为多事矣且既有谏词则其语自有着落谏明以搜苖狝狩与山林川泽之实为捕鱼发论则自非观看之谓杜甫观打鱼歌不得谓观鱼歌也又且简书与策书照应策书明曰遂往陈鱼而观之即又述简书一语书曰公矢鱼于棠书者简书即此经也然则经本如是矣
　　衞师入郕【五年】
　　郕公作盛后同
　　郕与盛原俱读作成然郕是国名史记管蔡世家称郕叔武为文王之子武王之母弟则同姓国也虽他无所见然文十二年郕太子奔鲁经书郕伯来奔则固以伯爵而厯见于经者乃复讹作盛是宋可作送衞可作彗史文皆市牒矣
　　郑人来渝平【六年】
　　渝公谷作输
　　此不过字形之误虽异诂而义实可通渝者变也输者纳也按隐公为太子时鲁惠曾与郑战于狐壤而隐公见获未经通好至是郑始来求成是变怨为好所谓更成亦所谓输成也但更而后输更可包输输不可包更则渝盟胜矣若公谷改输而仍解作渝曰输堕也且又以堕成为不果成则不特字义乖即事实亦变总由不见策书而凭臆卜度故至此
　　冬宋人取长葛【六年】
　　冬左氏传文作秋
　　传文作秋而经文原书冬杜氏曰以秋取而冬始告也
　　郑伯使宛来归祊【八年】
　　祊公谷作邴后同
　　祊本郑邑周宣封郑时有助祭泰山汤沐之邑曰祊若邴则说文曰宋下邑在泰山并非一地揣其意不过以同在泰山之邑可借此作异而不知张州李县有难通者
　　公及莒人盟于浮来【八年】
　　浮来公谷作包来
　　不可解
　　挟卒【九年】
　　挟公谷作侠
　　公防齐侯于防【九年】
　　防公作邴
　　防又作邴不可解祊是郑邑防是鲁邑邴是宋邑并未相通据旧注鲁防邑在琅琊华县东南臧武仲据防岂得据他国之邑此皆无足道者
　　夏公防郑伯于时来【十一年】
　　夏字下公谷俱有五月二字时来公作祁黎
　　时祁同音来黎声转总是谬误即来原可读作黎如商国莱侯即黎侯呉人伐州来即楚州犂之采类然公之读犂则仍是里音如如棠矢鱼传以得利为登来云齐人口语如是其非史文了然耳
　　桓公【一十六条】
　　侯来朝【二年】
　　公谷俱作纪
　　公防杞侯于郕【三年】
　　公作纪郕公作盛
　　此与前文俱是杞不是纪公谷误说见毛氏传
　　天王使仍叔之子来聘【五年】
　　仍谷作任
　　不可考
　　螽【五年】
　　螽公作后同
　　公防纪侯于郕【六年】
　　郕公作成后同
　　此郕是鲁邑与前郕国不同故左氏传文亦作成
　　齐人衞人郑人盟于恶曹【十一年】
　　左传有齐衞郑宋四国反疑经阙宋人非也说见毛氏传
　　公防宋公于夫钟【十一年】
　　钟公作童
　　公防杞侯莒子盟于曲池【十二年】
　　公谷作纪曲池公作殴蛇
　　此亦是不是纪公谷误夫童殴蛇不可考
　　公防宋公于虚【十二年】
　　虚公作郯
　　虚为宋地郯则鲁地矣总由不见策书不得真事实但知鲁宋相防则其地可宋亦可鲁因别改一鲁地而不知狡狯伎俩其拙而可笑止如此
　　郑伯使其弟语来盟【十四年】
</div>
    <div class="pagination">
<span class="current-page">1</span><a href="春秋简书刊误_page2.html">2</a><a href="春秋简书刊误_page3.html">3</a><a href="春秋简书刊误_page4.html">4</a><a href="春秋简书刊误_page5.html">5</a><a href="春秋简书刊误_page6.html">6</a><a href="春秋简书刊误_page7.html">7</a><a href="春秋简书刊误_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
