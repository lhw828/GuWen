<!DOCTYPE html>
<html>
<head>
    <meta charset="UTF-8">
    <title>春秋左传注疏 - 第 40 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传注疏 - 第 40 页/共 45 页</h1>
    <div class="content">









　　春秋左传注疏卷五十四
　　春秋左氏传注疏卷五十四考证
　　元年春王○【臣召南】按定无正月则此春王连下文三月为句也注家解所以无正月之故截此二字疏亦从之其实当连下读
　　晋人执宋仲几于京师疏长歴推辛巳是正月七日也○监本脱推字
　　传将以城成周魏子涖政衞彪傒曰一叚○顾炎武日知録曰此传与昭三十二年传共一事左氏两收而失删其一耳周之正月晋之十一月也前传曰己丑士弥牟营成周云云此传曰庚寅栽宋仲几不受功庚寅卽己丑之明日而传分为两年岂有迟之两月而始栽宋仲几乃不受功者乎且此役又不过三旬而毕矣
　　传魏献子属役于韩简子注简子韩起孙不信也○【臣浩】按不信当是韩须之子须未及为卿先卒不信代立者也史记韩世家宣子生贞子贞子生简子然则须卽贞子欤
　　传孟懿子防城成周注不书公未卽位○赵汸补注曰前年冬防而令役新年乃赴功无再书之法
　　传晋女叔寛曰周苌齐高张皆将不免苌叔违天高子违人天之所壊不可支也众之所为不可奸也○赵汸补注曰女寛之言不明君臣之义非知天者也晋伯字亦曰天方授楚皆周末士大夫偷慢之言至范鞅谓季孙有天之赞则又托以文其奸皆邪说也【臣召南】按赵氏此论最正信如女叔寛言将自古忠臣义士皆违天乎哉
　　传子家子不见叔孙易防而哭○赵汸补注曰季孙逐君君臣之义絶故子家子亦与季孙絶其不见叔孙卽所以絶季孙也
　　传吴人见舟于豫章而潜师于巢○【臣召南】按释例土地名谓豫章为淮南江北地甚确且与巢当亦不逺也
　　公如晋至河乃复○程子曰意如上不请天子下不请方伯而立定公故晋怒而公徃朝焉晋辞公而复明年因防而请盟于臯鼬
　　蔡侯以吴子及楚人战于柏举○孙复曰以者乞师而用之也吴称子者大救蔡也晋合十八国之君不能救蔡伐楚吴子救之伐之吴晋强弱之势较然故自是诸侯大小皆宗于吴
　　传晋荀寅求货于蔡侯○【臣召南】按晋自平公以后其卿大夫皆贪求贿赂致失诸侯与楚囊瓦何异哉范鞅荀寅秽迹尤着宜乎先四族而亡也
　　传啧有烦言○烦监本讹作顿今改正
　　传祝奉以从疏尚书甘誓云用命赏于祖○甘誓监本讹作其音今改正
　　传夏后氏之璜疏古者分同姓以寳玉展亲○寳监本讹作珍今改正
　　传五叔无官岂尚年哉注毛叔聃也○【臣召南】按传旣曰聃季为司空矣谓之无官可乎不数曹叔振铎而数毛叔聃此不可解孔氏揣杜氏之意谓叔铎非周公同母故不数之亦未可信
　　传夫子语我九言曰○王应麟曰古以一句为一言子大叔九言论语一言以蔽之曰思无邪是也秦汉以来乃有句称今以一字为一言如五言六言七言诗之类非也
　　又疏古者一字与二字并为一言易曰伏羲作十言之敎曰乾坤震巽坎离艮兑消息乾坤虽是二字亦一出口乃得言之故谓之一言今则一字为一言三字以上为一句○【臣照】按此疏语必有舛讹乾坤震巽坎离艮兑消息为十字曰十言孔氏乃以乾坤二字为一言则九言矣又以此为十言之教何也
　　传奔食而从之○【臣召南】按杜注以奔食为句林尧叟以奔字为句食而从之为句言吴人卽食楚军之食而从之战也
　　传九顿首而坐秦师乃出○【臣召南】按申包胥战国策谓之棼冐勃蘓莫敖子华曰昔吴与楚战于柏举三战入郢棼冐勃蘓赢粮潜行上峥山逾深溪蹠穿膝暴七日而薄秦朝雀立不转昼吟宵哭七日不得告水浆无入口秦遂出革车千乗卒万人属之子满与子虎下塞以东与吴人战于浊水大败之卽此事也【臣照】按管子申麃医郢申麃当亦卽是申包胥盖吴楚之间人名非告于上国而史得书于策者大抵皆有音无字随纪载者所闻而书之申麃申包胥棼冐勃蘓音皆似也





　　春秋左氏传注疏卷五十四考证
<经部,春秋类,春秋左传注疏>
　　钦定四库全书
　　春秋左传注疏卷五十五【起定公五年尽九年】
　　晋杜氏注　唐陆徳明音义　孔頴达疏
　　经五年春王三月辛亥朔日有食之注无传
　　夏归粟于蔡注蔡为楚所围饥乏故鲁归之粟疏【注正义曰公羊传曰孰归之诸侯归之曷为不言诸侯归之离至不可得而序故言我也谷梁传亦然贾逵取彼为説云不书所防后也杜以传文唯言周亟矜无资自觧鲁归粟之意不言诸侯归之诸侯或亦归之要此经所书其意不及诸侯故显而异之言鲁归之粟】
　　于越入呉注于声也疏【注正义曰公羊传云于越者何越者何于越者未能以其名通也越者能以其名通也其意言越与于越立文不同事有褒贬左氏无此义越是南夷夷言有此声史官或正其名或从其俗越与于越史异辞无义例】
　　六月丙申季孙意如卒
　　秋七月壬子叔孙不敢卒注无传
　　冬晋士鞅帅师围鲜虞
　　传五年春王人杀子朝于楚注因楚乱也终闵马父之言○夏归粟于蔡以周亟矜无资注亟急也音义【亟纪力反】○越入吴吴在楚也○六月季平子行东野注东野季氏邑音义【行下孟反下桓子行同】还未至丙申卒于房阳虎将以璵璠敛注璵璠羙玉君所佩音义【璵夲又作与音余璠音烦又方烦反敛力验反】疏【注正义曰案説文云璵璠鲁之寳玉璵璠是一玉名説文又云瑜羙玉与璵璠异也昭公出奔之后平子摄行君事入宗庙佩此玉阳虎以平子尝佩此玉故将以敛之仲梁懐不与明此玉是君所佩也君之所佩故为羙玉也玉藻云公侯佩山玉此当时所佩未必是山也玉藻又云古之君子必佩玉右徴角左宫羽郑云徴角在右事也民也可以劳宫羽在左君也物也宜逸】仲梁懐弗与注懐亦季氏家臣曰改歩改玉注昭公之出季孙行君事佩璵璠祭宗庙今定公立复臣位改君歩则亦当去璵璠音义【去起吕反】疏【正义曰歩谓行也玉藻云君与尸行接武大夫继武士中武郑云尊者尚徐接武蹈半迹继武迹相及也中武迹间容迹是君臣歩不同也玉藻又云公侯佩山玉大夫佩水苍玉是君臣玉不同也昭公之出季氏行君事为君行佩君玉及定公立季氏复臣位故歩玉皆改矣】阳虎欲逐之告公山不狃不狃曰彼为君也子何怨焉注不狃季氏臣费宰子泄也为君不欲使僣音义【狃女九反为于伪反注同泄息列反僣子念反】疏【正义曰家臣谓季氏为君故注云不欲使僣】既葬桓子行东野注桓子意如子季孙斯及费子泄为费宰逆劳于郊桓子敬之劳仲梁懐仲梁懐弗敬注懐时从桓子行轻慢子泄音义【劳力报反下同从才用反下从父昆弟皆从王并同】子泄怒谓阳虎子行之乎注行逐懐也为下阳虎囚桓子起○申包胥以秦师至秦子蒲子虎帅车五百乘以救楚注五百乘三万七千五百人音义【乘绳证反注同】子蒲曰吾未知吴道注道由法术使楚人先与吴人战而自稷防之大败夫槩王于沂注稷沂皆楚地音义【沂鱼依反】呉人获防射于栢举注防射楚大夫音义【射食亦反又食夜反】其子帅奔徒注奔徒楚散卒音义【卒子忽反】以从子西败吴师于军祥注楚地秋七月子期子蒲灭唐注从吴伐楚故九月夫槩王归自立也以与王战而败注自立为吴王号夫槩奔楚为堂谿氏注传终言之音义【谿芳兮反】吴师败楚师于雍澨秦师又败吴师吴师居麇注麇地名音义【麇九伦反】子期将焚之子西曰父兄亲暴骨焉不能收又焚之不可注前年楚人与吴战多死麇中言不可并焚音义【暴歩卜反】子期曰国亡矣死者若有知也可以歆旧祀注言焚吴复楚则祭祀不废音义【歆许金反】岂惮焚之焚之而又战吴师败又战于公壻之谿注楚地名吴师大败吴子乃归囚闉舆罢闉舆罢请先遂逃归注舆罢楚大夫请先至吴而逃归言吴唯得楚一大夫复失之所以不克音义【闉音因舆音余又作与羊汝反罢音皮复扶又反】叶公诸梁之弟后臧从其母于呉不待而归注诸梁司马沈尹戌之子叶公子髙也吴入楚获后臧之母楚定臧弃母而归音义【叶舒渉反从如字又才用反】叶公终不正视注不义之○乙亥阳虎囚季桓子及公父文伯注文伯季桓子从父昆弟也阳虎欲为乱恐二子不从故囚之音义【公父音甫】而逐仲梁懐冬十月丁亥杀公何藐注藐季氏族音义【藐亡角反一音弥小反】己丑盟桓子于稷门之内注鲁南城门庚寅大诅逐公父歜及秦遄皆奔齐注歜即文伯也秦遄平子姑壻也传言季氏之乱音义【诅庄虑反歜昌欲反遄市专反】○楚子入于郢注呉师已归初鬭辛闻呉人之争宫也曰吾闻之不让则不和不和不可以逺征呉争于楚必有乱有乱则必归焉能定楚王之奔随也将渉于成臼注江夏竟陵县有臼水出聊屈山西南入汉音义【焉于防反臼其九反屈其勿反】蓝尹亹渉其帑注亹楚大夫音义【蓝力甘反亹亡匪反帑音奴】不与王舟及寜王欲杀之注寜安定也子西曰子常唯思旧怨以败君何效焉王曰善使复其所吾以志前恶注恶过也王赏鬭辛王孙由于王孙圉钟建鬭巢申包胥王孙贾宋木鬭懐注九子皆从王有大功者子西曰请舍懐也注以初谋弑王也音义【舍音舍又音赦弑申志反】王曰大徳灭小怨道也注终从其兄免王大难是大徳音义【难乃旦反】申包胥曰吾为君也非为身也君既定矣又何求且吾尤子旗其又为诸注子旗蔓成然也以有徳于平王求欲无厌平王杀之在昭十四年音义【为君于伪反下为身同厌于塩反】遂逃赏王将嫁季芈季芈辞曰所以为女子逺丈夫也钟建负我矣以妻钟建以为乐尹注司乐大夫音义【逺于万反妻七计反】王之在随也子西为王舆服以保路国于脾泄注脾泄楚邑也失王恐国人溃散故伪为王车服立国脾泄以保安道路人音义【脾婢支反泄息列反】疏【正义曰王之在随也国内无王子西以民无所依恐其溃散故伪为王之车服以安道路之人国于脾泄之地于时子西盖假称王矣】闻王所在而后从王王使由于城麇注于麇筑城复命子西问髙厚焉弗知疏【正义曰子西问由于所筑麇城之髙厚防何由于不知董遇云问城髙厚丈尺也夲或有大小者渉下文而误耳】子西曰不能如辞注言自知不能当辞勿行疏【正义曰敢为不敢如为不如古人之语然也僖二十二年传云若爱重伤则如勿伤爱其二毛则如服焉经传之文此类多矣】城不知髙厚小大何知疏【正义曰王肃防小大何知为句注云如是小大何所知也张奂古今人论云子西问城之髙厚小大而弗知也子西怒曰不能则如辞城之而不知又何知乎张奂引传为文小大上属杜虽无注盖与张同】对曰固辞不能子使余也人各有能有不能王遇盗于云中余受其戈其所犹在而示之背曰此余所能也脾泄之事余亦弗能也注传言昭王所以复国有贤臣也音义【音但】○晋士鞅围鲜虞报观虎之役也注三年鲜虞获晋观虎
　　经六年春王正月癸亥郑游速帅师灭许以许男斯归注防速大叔子
　　二月公侵郑公至自侵郑注无传
　　夏季孙斯仲孙何忌如晋
　　秋晋人执宋行人乐祁犂注称行人言非其罪音义【犂力兮反又力之反】
　　冬城中城注无传公为晋侵郑故惧而城之音义【为于伪反】季孙斯仲孙忌帅师围郓注无传何忌不言何文郓贰于齐故围之音义【郓音运】疏【正义曰郓是鲁邑辄曰围之必是郓邑叛也三传并无其事不知何为而叛明年齐人归郓是叛属齐也】
　　传六年春郑灭许因楚败也○二月公侵郑取匡为晋讨郑之伐胥靡也注胥靡周地也周儋翩因郑人以作乱郑为之伐胥靡故晋使鲁讨之匡郑地取匡不书归之晋音义【为于僞反注同儋丁甘反翩音篇】疏【正义曰下注云郑伐周六邑在鲁伐郑取匡前而此独云胥靡者此时湏显侵郑之意故言讨郑之伐胥靡畧言之也但郑伐周事须从下文戍周之故传文乃逆指下事为次也】往不假道于卫及还阳虎使季孟自南门入出自东门注阳虎将逐三桓欲使得罪于邻国舍于豚泽卫侯怒使弥子瑕追之注弥子瑕卫嬖大夫音义【豚杜孙反嬖必计反】公叔文子老矣注文子公叔辇而如公曰尤人而效之非礼也疏【正义曰入其国门非也追伐其师亦非也尤其非而复效之为非礼也下云效小人以弃之即云天将多阳虎之罪则公叔文子知此出入卫门是阳虎之计非鲁公使然尤人谓尤阳虎也】昭公之难君将以文之舒鼎注卫文公之鼎成之昭兆注寳龟疏【正义曰贾逵云舒鼎鼎名昭兆寳龟杜依用之盖卫文公铸此鼎也其名曰舒不知其故成之昭兆成公新得此龟盖以灼之出兆兆文分明故名为昭兆】定之鞶鉴注鞶带而以镜为餙也今西方胡犹然古之遗服音义【鞶又作盘歩丹反又蒲官反鉴古暂反】茍可以纳之择用一焉公子与二三臣之子诸侯茍忧之将以为之质注为质求纳鲁昭公音义【质音致注同】此羣臣之所闻也今将以小忿防旧徳注防覆也无乃不可乎大姒之子注大姒文王妃音义【大音泰姒音似】唯周公康叔为相睦也而效小人以弃之不亦诬乎天将多阳虎之罪以毙之君姑待之若何乃止注止不伐鲁师○夏季桓子如晋献郑俘也注献此春取匡之俘音义【俘芳夫反】阳虎强使孟懿子往报夫人之币注虎欲困辱三桓并求媚于晋故强使正卿报晋夫人之聘音义【强其丈反注同下皆放此】疏【正义曰聘礼者诸侯使卿聘邻国之礼也执圭以致君命执璧以致享币其于夫人则聘用璋享用琮聘君与夫人一使兼致之夫人不别使也传言报夫人之币则晋之夫人尝有聘鲁者矣礼法夫人不别遣使则晋之夫人聘者亦为晋君来聘也经无其事盖遣大夫来聘名氏不合见经故畧之也不言报晋君唯言报夫人者桓子如晋献郑俘即亦报聘晋也桓子报聘即亦得报夫人也但阳虎欲困辱三桓又欲求媚扵晋既使桓子报聘晋君又别遣正卿报晋夫人所以困辱三桓而重晋礼也】晋人兼享之注贱鲁故不复两设礼明经所以不备书音义【复扶又反】疏【注正义曰若桓子特为献俘懿子专为报聘则经当两书如晋不合共文晋人亦当两设享礼各待一客今乃桓子聘晋君懿子报夫人聘则似共为一使若賔与介然故晋人兼享之贱鲁故不复两为设礼传言此者明经所以不偹书也不备书谓不各自立文两书如晋也若然文十八年公子遂叔孙得臣如齐亦是经不偹书而怪此不备者彼传言惠公立故且拜也则是鲁并命二卿令行两事虽各有所主而受命俱行故宜共文书之此则桓子献俘并亦报聘一卿足以兼之懿子不湏行矣阳虎强使之行乃是从后而去去时不同受命宜当别书如晋止为晋人所贱故经不复备书正以言强使懿子报夫人之币知桓子报晋君矣言兼享之知其不应兼矣以此明二人不同受命宜应别书略而不备书耳】孟孙立于房外谓范献子曰阳虎若不能居鲁而息肩于晋所不以为中军司马者有如先君注称先君以徴其言若欲使晋必厚待之疏【正义曰懿子之意不为阳虎求官欲使晋人知阳虎专权为国所患言若不得居鲁而息肩于晋示已知阳虎必将作乱而出奔也中军司马晋国大夫之最贵者为求此官似若欲使晋厚待之然令晋知其情耳诸言有如皆是誓辞称先君以徴其言似若欲晋必从之】献子曰寡君有官将使其人注择得其人鞅何知焉献子谓简子曰鲁人患阳虎矣孟孙知其衅以为必适晋故强为之请以取入焉注欲令晋人闻虎当逃走故强设请托之辞因此言以入晋令晋素知之音义【衅许靳反为之于伪反令力呈反】疏【注正义曰夲意不为阳虎请官欲令晋人知阳虎终必逃走强设托请之辞因此言辞以取入晋之意欲令晋人素知阳虎之必逃】○四月己丑吴大子终累败楚舟师注终累阖庐子夫差兄舟师水战音义【累力追反又力轨反夫音扶差初佳反】获潘子臣小惟子注二子楚舟师之帅音义【惟位悲反本又作帷亦如字帅所类反】及大夫七人楚国大惕惧亡子期又以陵师败于繁注陵师陆军音义【惕他厯反】疏【注正义曰上云舟师水战此言陵师陆军南人谓陆为陵此时犹然释地云髙平曰陆大陆曰阜大阜曰陵是陵陆小大之异名耳】令尹子西喜曰乃今可为矣注言知惧而后可治于是乎迁郢于鄀而改纪其政以定楚国注言楚頼子西以安音义【鄀音若】○周儋翩率王子朝之徒因郑人将以作乱于周注儋翩子朝余党郑于是乎伐冯滑胥靡负黍狐人阙外郑伐周六邑在鲁伐郑取匡前扵此见者为戍周起也阳城县西南有负黍亭音义【见贤遍反下文见溷并注同为于伪反下同】六月晋阎没戍周且城胥靡注为下天王出居姑莸起○秋八月宋乐祁言于景公曰诸侯唯我事晋今使不往晋其憾矣乐祁告其宰陈寅注以与公言告之音义【使所吏反憾户暗反】陈寅曰必使子往他日公谓乐祁曰唯寡人説子之言子必往陈寅曰子立后而行吾室亦不亡注寅知晋政多门往必有难故使乐祁立后而行音义【説音悦难乃旦反下文同】唯君亦以我为知难而行也见溷而行注溷乐祁子也见于君立以为后音义【溷侯温反又侯困反】赵简子逆而饮之酒于緜上献杨楯六十于简子注杨木名音义【饮于鸩反楯食允反又音允】陈寅曰昔吾主范氏今子主赵氏又有纳焉以杨楯贾祸弗可为也已注知范氏必怨将得祸音义【贾音古】然子死晋国子孙必得志于宋注以其为国死音义【为于伪反下同】范献子言于晋侯曰以君命越疆而使未致使而私饮酒不敬二君不可不讨也乃执乐祁注献子怒祁比赵氏经所以称行人音义【疆居良反使所吏反下同比毗志反】○阳虎又盟公及三桓于周社盟国人于亳社诅于五父之衢注言三桓防陪臣专政为八年阳虎作乱起音义【亳歩各反诅侧虑反父音甫衢其俱反】○冬十二月天王处于姑莸注姑莸周地音义【莸音由一音由旧反】辟儋翩之乱也注为明年单刘逆王起音义【单音善】
　　经七年春王正月
　　夏四月
　　秋齐侯郑伯盟于咸注卫地音义【咸音咸】
　　齐人执卫行人北宫结以侵卫注称行人非使人之罪音义【使所吏反】齐侯卫侯盟于沙注结叛晋也阳平元城县东南有沙亭音义【沙如字又星和反】
　　大雩汪无过也
　　齐国夏帅师伐我西鄙注夏国佐孙
　　九月大雩注无传过也疏【注正义曰案贾逵云旱也杜言过者杜以春秋旱雩皆之言旱以此无旱文故谓之过如贾之所言前既有雩后又有雩旱可知不湏传若然昭二十五年上辛大雩季辛又雩一月两雩旱亦可知何湏言旱甚也刘以贾言规杜非也盖时有小旱故不言旱未应合雩故杜云过也】
　　七年春二月周儋翩入于仪栗以叛注仪栗周邑○齐人归郓阳闗阳虎居之以为政注郓阳闗皆鲁邑中贰于齐齐今归之不书虎専之音义【中丁仲反】○夏四月单武公注穆公子刘桓公注文公子败尹氏于穷谷注尹氏复党儋翩共为乱也音义【复扶又反】○秋齐侯郑伯盟于咸徴防于卫注徴召也卫侯欲叛晋注属齐郑也诸大夫不可使北宫结如齐而私于齐侯曰执结以侵我注欲以齐师惧诸大夫齐侯从之乃盟于琐注琐即沙也为明年渉佗捘卫侯手起音义【琐素果反佗徒何反捘子对反】齐国夏伐我注齐叛晋故阳虎御季桓子公敛处父御孟懿子注防父孟氏家臣成宰公敛阳音义【敛力检反又音亷或音虑防反】将宵军齐师齐师闻之堕伏而待之注堕毁其军以诱敌而设伏兵音义【堕许规反】处父曰虎不图祸而必死注而女也音义【女音汝下文同】疏【正义曰齐人设伏待鲁若入其伏内是为祸也虎不谋此祸而欲夜掩齐师女必死处父欲自杀之】苫夷曰虎防二子于难注苫夷季氏家臣二子季孟音义【苫始占反难乃旦反】不待有司余必杀女虎惧乃还不败注言陪臣强能自相制季孟不敢有心疏【正义曰言不待掌刑戮之有司余必自杀女也虎见二子以此言惧之乃还不败】○冬十一月戊午单子刘子逆王于庆氏注庆氏守姑莸大夫晋籍秦送王己巳王入于王城注己巳十二月五日有日无月疏【注正义曰此年经日少上下无可考验杜自以长歴校之己巳为十二月五日】馆于公族党氏注党氏周大夫音义【党音掌】而后朝于庄宫注庄王庙也
　　经八年春王正月公侵齐注报前年伐我西鄙公至自侵齐注无
　　二月公侵齐注未得志故三月公至自侵齐注无曹伯露卒注无四年盟臯鼬音义【鼬由又反】疏【注正义曰露以昭二十八年即位三十二年诸侯之大夫盟于狄泉鲁曹俱在时以未告公而公薨故不书于经杜盖以此故不数之四年盟臯鼬四年二月陈侯吴卒其年盟于臯鼬自尔以来唯有此盟耳】
　　夏齐国夏帅师伐我西鄙音义【国夏戸雅反年末注同】
　　公防晋师于瓦注瓦卫地将来救鲁公逆防之东郡燕县东北有瓦亭音义【瓦顔寡反燕音烟】公至自瓦注无秋七月戊辰陈侯栁卒注无四年盟臯鼬音义【栁力乆反本或作抑】
　　晋士鞅帅师侵郑遂侵卫注两事故曰遂
　　曹靖公注无疏【正义曰谥法共以觧信曰靖】
　　九月陈懐公注无三月而速疏【正义曰谥法慈仁短折曰懐】季孙斯仲孙何忌帅师侵卫
　　冬卫侯郑伯盟于曲濮注无传结叛晋曲濮卫地音义【濮音卜】
　　从祀先公注从顺也先公闵公僖公也将正二公之位次所顺非一亲尽故通言先公疏【注正义曰传言顺祀是从为顺也文二年大事于太庙跻僖公升僖于闵上闵先为君退在僖下是逆也今升闵在僖上依其先后是顺也庙主失次唯此二公故知从祀先公唯闵僖耳跻僖公指僖言之此不指言升闵者彼所升者止升僖公之一神不得不指言僖公也今从祀之时闵僖俱得正位且以亲尽故通言先公此言从祀跻僖公不言逆祀者此从祀因跻僖公之文故得畧言从祀至于跻僖公文无所系不知逆祀何公且见是亲庙不可言先公故指僖言之而言跻也然则此以亲尽故通言先公下桓宫僖宫灾彼亦亲尽言桓僖者彼据灾之所在须指言其处与此体例不同】
　　盗窃寳玉大弓注盗谓阳虎也家臣贱名氏不见故曰盗寳玉夏后氏之璜大弓封父之繁弱音义【见贤遍反璜音黄父音甫】疏【注正义曰传言阳虎取寳玉大弓以出是盗谓阳虎也公羊传曰盗者孰谓谓阳虎也阳虎者曷为者也季氏之宰也季氏之宰则微者也恶乎得国寳而窃之阳虎专季氏季氏専鲁国其説将杀季氏亦与左传大同春秋之例再命之卿始得名氏书经阳虎季氏家臣以贱名氏不见故书曰盗盗者贱人之称也此寳玉大弓必是国之重寳厯世掌之故自刘歆以来説左氏者皆以为夏后氏之璜封父之繁弱成王所以分鲁公也公羊曰寳者何璋判白弓绣质龟青纯彼不知鲁有先王分噐缪为言耳且所盗无龟知其并是妄也】传八年春王正月公侵齐门于阳州注攻其门士皆坐列注言无鬬志曰顔髙之弓六钧注顔髙鲁人三十斤为一钧钧百八十斤古称重故以为异强音义【钧音均称尺证反强其丈反】疏【注正义曰汉书律厯志云量者龠合升斗斛也本起黄钟之龠以子谷秬黍中者千有二百实其龠合龠为合十合为升十升为斗十斗为斛而五量嘉矣权者铢两斤钧石也本起黄钟之重一龠容千二百黍重十二铢两之为两十六两为斤三十斤为钧四钧为石而五权谨矣由此而言龠之所容重十二铢合龠为合两之为两则合重一两升重十两斗重百两斛重千两计六钧有一百八十斤合为二千八百八十两于量为重两斛八斗八升计今人用弓此亦未为彊矣而鲁人而观之故杜以为古称重故以为异强计古称亦凖黄钟之重为之而得重于今者权量之起本自黄钟而世俗不同每有改易称齐旧四量陈氏皆加一焉是其不必常依古也近世以来或轻或重魏齐斗称于古二而为一周隋斗称于古三而为一则古时亦当然杜言古者谓此顔髙之时为古耳非言自古称皆重也】皆取而传观之阳州人出顔髙夺人弱弓籍丘子鉏击之与一人俱毙注子鉏齐人毙仆也音义【传直专反鉏仕居反与一人俱毙婢世反顔髙与一人俱为子鉏所击而仆仆音赴又蒲北反孙炎云前覆曰仆】偃且射子鉏中颊殪注子鉏死音义【且如字射食亦反下同中丁仲反下同頬古协反殪扵计反死也言顔髙虽为子鉏所击偃仆且射子鉏中頬而死言其善射也一读且音子余反云偃且人姓名也检世族谱无此人一读者非也】疏【正义曰释言云毙仆也孙炎曰前覆曰仆吴越春秋称要离谓吴王夫差曰臣迎风则偃背风则仆是前覆是郤倒此顔髙被击而仆乃转而仰且射子鉏犹死言其善射之功然也】顔息射人中眉注顔息鲁人退曰我无勇吾志其目也注以自矜师退冉猛伪伤足而先注猛鲁人欲先归其兄会乃呼曰猛也殿注防见师退而猛不在列乃大呼诈言猛在后为殿言鲁无军政音义【呼火故反殿丁电反注同】○二月己丑单子伐谷城刘子伐仪栗注讨儋翩之党谷城在河南县西音义【单音善儋丁甘反翩音篇】辛夘单子伐简城刘子伐盂以定王室注终王室之乱音义【盂音于】○赵鞅言于晋侯曰诸侯唯宋事晋好逆其使犹惧不至今又执之是絶诸侯也将归乐祁士鞅曰三年止之无故而归之宋必叛晋注执乐祁在六年音义【好呼报反使所吏反】献子私谓子梁注献子范鞅子梁乐祁曰寡君惧不得事宋君是以止子子姑使溷代子注溷乐祁子音义【溷侯温反又侯困反】子梁以告陈寅陈寅曰宋将叛晋是弃溷也不如待之注防代勿以子自代乐祁归卒于大行注大行晋东南山音义【大音泰行户郎反一音衡】士鞅曰宋必叛不如止其尸以求成焉乃止诸州注州晋地为明年宋公使乐大心如晋张夲○公侵齐攻廪丘之郛注郛郭也音义【廪力甚反郛芳夫反】主人焚冲注冲战车音义【冲昌容反説文作防云防阵车也】或濡马褐以救之注马褐马衣音义【濡人于反褐户葛反】遂毁之注毁郛主人出师奔注攻郛人少故遣后师走往助之疏【正义曰贾逵以为主人出鲁师奔走而郤退言鲁无战备也刘云杜亦不胜旧今杜必异扵贾以为后师奔走往助之者若以贾言鲁师奔走则是被败而还下阳虎何得云猛在此必败明其于时不败故猛得逐廪丘之人是贾言非也】阳虎伪不见冉猛者曰猛在此必败注阳州之役猛先归言若在此必复败音义【复扶又反】猛逐之顾而无继伪颠注逐廪丘人虎曰尽客气也注言皆客气非勇音义【客苦百反】○苫越生子将待事而名之注苫越苫夷音义【苫戎占反】阳州之役获焉名之曰阳州注欲自比侨如音义【侨其骄反】○夏齐国夏髙张伐我西鄙注报上二侵晋士鞅赵鞅荀寅救我注救不书齐师已去未入竟音义【竟音境】疏【注正义曰春秋诸侯相救皆书扵经此救亦当书之不书者齐师闻晋来救已去鲁地晋师未入鲁竟不成为救故不书也公防晋师于瓦瓦是卫地公往卫地防晋师是其未入竟也】公防晋师于瓦范献子执羔赵简子中行文子皆执雁鲁于是始尚羔注献子士鞅也简子赵鞅也中行文子荀寅也礼卿执羔大夫执雁鲁则同之今始知执羔之尊也卿不书礼不敌公史略之音义【行戸反】疏【注正义曰礼卿执羔大夫执雁周礼大宗伯文也鲁则同之盖命卿与大夫俱执雁今见士鞅执羔始知执羔之尊扵是方始尚羔令卿执之记礼废之乆也言扵是始尚羔必往前不执羔矣但往前所执难知先儒各以意説贾逵云周礼公之孤四命执皮帛卿三命执羔大夫再命执雁鲁废其礼三命之卿皆执皮帛至是乃始复礼尚羔案周礼礼记皆言卿执羔大夫执雁并以爵断不依命数贾何以计命髙下妄称礼乎言始尚羔者当谓旧贱羔而今尊之耳若夲僣孤礼皆执皮帛当云始复用羔不得云尚也若改僣从礼得名为尚则初献六羽何以不言始尚六佾也以尚言之足知鲁卿旧执非皮帛矣郑众云天子之卿执羔大夫执雁诸侯之卿当天子之大夫故曰唯卿为大夫当执雁而执羔僣天子之卿也鲁人效之而始尚羔记礼所从壊案礼传及记天子之臣与诸侯之臣所执无异文也周礼掌客见诸侯之礼上公及侯伯之下皆云卿相见以羔是诸侯之卿执羔不执雁又士相见者诸侯之臣相见之礼也经曰下大夫相见以鴈上大夫相见以羔是诸侯之卿必执羔矣安在扵诸侯之卿当天子之大夫乎是则背眀文而用肺肠也天子诸侯之臣所异者士相见之礼羔雁皆云餙之以布而曲礼云餙羔雁者以缋郑云此为诸侯之臣与天子之臣异也然则天子之臣衣之以布而又画之诸侯之臣则用布不画所异唯此而已其执不为异也文之乖扵礼者爵是卿也皆当执羔赵鞅荀寅不应执雁此是当时之失失于偪下以晋卿失于偪下鲁卿不应僣上益明贾言鲁卿旧执皮帛非其义矣鲁人扵是始知执羔为尊或亦效晋唯上卿一人独执羔耳未必即能如礼诸卿皆执羔也此经言公防晋师不言公防士鞅僖二十九年曰在礼卿不防公侯防伯子男可也故杜云卿不书礼不敌公史略之刘云案宣元年防晋师于棐林伐郑杜云赵盾称师取于师会故称师何知此非亦以师防故称师而云礼不敌公略称师乎今知不然者以宣元年诸侯俱在又文连伐郑故言师防此则公之独防晋师又无征伐之事故以为卿不书礼不敌公史略之刘以此与宣元年并取于师防以规杜氏非也】○晋师将盟卫侯于鄟泽注自瓦还就卫地盟音义【鄟音専又市转反夲亦作防同】赵简子曰羣臣谁敢盟卫君者注前年卫叛晋属齐简子意欲摧辱之渉佗成何曰我能盟之注二子晋大夫音义【佗徒何反】卫人请执牛耳注盟礼尊者涖牛耳主次盟者卫侯与晋大夫盟自以当涖牛耳故请疏【注正义曰盟用牛耳卑者执之尊者涖之请执牛耳请使晋大夫执牛耳周礼戎右云盟则賛牛耳郑云谓尸盟者割牛耳取血助为之襄二十七年曰诸侯盟小国固必有尸盟者是小国主偹辨盟具宜执牛耳哀十七年曰公防齐侯盟于防孟武伯问于髙柴曰诸侯盟谁执牛耳季羔曰鄫衍之役吴公子姑曹阳之役卫石魋武伯曰然则彘也鄫衍吴为盟主不知盟礼当令小国执牛耳而自使其臣执之阳宋鲁卫三国卫为小防则齐鲁二国鲁为小皆是以小国执牛耳而尊者涖之以主次同盟者今卫侯与晋大夫盟自以当为盟主宜涖牛耳故请晋大夫使执之】成何曰卫吾温原也焉得视诸侯注言卫小可比晋县不得从诸侯礼音义【焉于防反】将防渉佗捘卫侯之手及捥注捘挤也血至捥音义【防所洽反捘子对反捥乌唤反挤子计反一音子礼反説文云排也】疏【注正义曰説文云推排也排挤也捘是推排之意故为挤也昭十三年言挤于沟壑谓被推入坑也】卫侯怒王孙贾趋进注贾卫大夫曰盟以信礼也注信犹眀也有如卫君其敢不唯礼是事而受此盟也注言晋无礼不欲受其盟卫侯欲叛晋而患诸大夫王孙贾使次于郊大夫问故注问不入故公以晋诟语之注诟耻也音义【诟呼豆反语鱼据反】且曰寡人辱社稷其改卜嗣寡人从焉注使改卜他公子以嗣先君我从大夫所立大夫曰是卫之祸岂君之过也公曰又有患焉谓寡人必以而子与大夫之子为质注为质于晋音义【质音致注及下同】大夫曰茍有益也公子则往羣臣之子敢不皆负覊絏以从将行王孙贾曰茍卫国有难工商未尝不为患使皆行而后可注欲以激怒国人音义【絏息列反从才用反下説从弟下从者同难乃旦反激古狄反】公以告大夫乃皆将行之行有日注有期日公朝国人使贾问焉曰若卫叛晋晋五伐我病何如矣皆曰五伐我犹可以能战贾曰然则如叛之病而后质焉何迟之有乃叛晋晋人请改盟弗许○秋晋士鞅防成桓公侵郑围虫牢报伊阙也注桓公周卿士不书监帅不亲侵也六年郑伐周外晋为周报之音义【监古衔反为于伪反下同】遂侵卫注讨叛○九月师侵卫晋故也注鲁为晋讨卫○季寤注季桓子之弟音义【寤五故反】公鉏极注公弥曾孙桓子族子公山不狃注费宰音义【狃女九反】皆不得志于季氏叔孙輙无宠于叔孙氏注輙叔孙氏之庶子叔仲志不得志于鲁注志叔孙带之孙皆为国人所薄故五人因阳虎阳虎欲去三桓以季寤更季氏注代桓子音义【去起吕反更音庚旧古孟反下皆同】以叔孙輙更叔孙氏注代武叔已更孟氏注阳虎自代懿子冬十月顺祀先公而祈焉注将作大事欲以顺祀取媚辛夘禘于僖公注辛夘十月二日不于太庙者顺祀之义当退僖公惧于僖神故于僖庙行顺祀音义【禘大计反】疏【正义曰释例曰大祭于太庙以审定昭穆谓之禘禘于太庙礼之常也各以其宫时之为也虽非三年大祭而书禘用禘礼也然则禘者审定昭穆之祭也今为顺祀而禘于僖公则是并取先公之主尽入僖庙而以昭穆祭之是为用禘礼也计禘礼当于太庙今就僖庙为禘者顺祀之义退僖升闵惧扵僖公之神故扵僖庙行禘礼使先公之神徧知之礼祭尊可以及卑后世之主宜上徙太庙而食今徙上世之主下入僖庙祀之当时所为非正礼也昭三十五年禘于襄公义亦然也】壬辰将享季氏于蒲圃而杀之戒都车曰癸巳至注都邑之兵车也阳虎欲以壬辰夜杀季孙明日癸巳以都车攻三家音义【圃布五反】成宰公敛处父告孟孙曰季氏戒都车何故孟孙曰吾弗闻处父曰然则乱也必及于子先备诸与孟孙以壬辰为期注处父期以兵救孟氏壬辰先癸巳一日音义【先癸悉荐反】阳虎前驱林楚御桓子虞人以铍盾夹之阳越殿注越阳虎从弟音义【铍普皮反盾食允反又音允夹古洽反殿丁见反】将如蒲圃桓子咋谓林楚注咋暂也音义【咋仕诈反】曰而先皆季氏之良也尔以是继之注欲使林楚免己于难以继其先人之良音义【难乃旦反下同】疏【正义曰而女也言女先祖以来皆为季氏忠良之臣女今不良反以是杀我之事继续之】对曰臣闻命后注后犹晚阳虎为政鲁国服焉违之徴死死无益于主桓子曰何后之有而能以我适孟氏乎对曰不敢爱死惧不免主桓子曰往也注言必往孟氏选圉人之壮者三百人以为公期筑室于门外注实欲以备难不欲使人知故伪筑室于门外因得聚众公期孟氏支子音义【圉鱼吕反为于伪反】林楚怒马及衢而骋注骋驰也音义【骋勅领反】阳越射之不中筑者阖门注季孙既得入乃闭门音义【射食亦反下同中丁仲反阖户腊反】有自门间射阳越杀之阳虎劫公与武叔注武叔叔孙不敢之子州仇也音义【劫居业反仇音求】以伐孟氏公敛处父帅成人自上东门入注鲁东城之北门与阳氏战于南门之内弗胜又战于棘下注城内地名阳氏败阳虎説甲如公宫取寳玉大弓以出舍于五父之衢寝而为食其徒曰追其将至虎曰鲁人闻余出喜于徴死何暇追余注徴召也阳虎召季氏于蒲圃将杀之今得脱必喜故言喜于召死音义【説夲又作税同他活反得脱徒活反又他活反】疏【注正义曰征召也释言文阳虎召季孙欲杀之今既得脱鲁人欢喜季孙免于召死之事何暇追我刘云虎召季孙欲杀之则召季孙为召死季孙得脱必大喜鲁人闻我出去喜扵召死言人人皆喜于季孙】从者曰嘻速驾公敛阳在注嘻惧声音义【嘻许其反】公敛阳请追之孟孙弗许注畏阳虎阳欲杀桓子注欲因乱讨季氏以强孟氏孟孙惧而归之注不敢杀子言辨舍爵于季氏之庙而出注子言季寤辨犹周徧也徧告庙饮酒示无惧音义【言辨音遍注徧同舍如字】阳虎入于讙阳闗以叛注叛不书略家臣音义【讙音欢】○郑驷歂嗣子大叔为政注歂驷乞子子然也为眀年杀邓析张本音义【歂市専反析星暦反】
　　经九年春王正月
　　夏四月戊申郑伯虿卒注无传四年盟臯鼬音义【虿迈反】疏【注正义曰虿以昭二十九年即位三十二年大夫盟于狄泉以未告公而公薨故不数】
　　得寳玉大弓注弓玉国之分噐得之足以为荣失之足以为辱故重而书之音义【分扶问反】
　　六月郑献公注无三月而速疏【正义曰諡法博闻多能曰献】秋齐侯卫侯次于五氏注五氏晋地不书伐者讳伐盟主以次告疏【注正义曰言齐侯伐晋夷仪乃与卫侯次于五氏次既告则伐亦应告故杜以为讳伐盟主直以次告知非不告伐故不书者若全不告鲁容可不以伐告今既以次告鲁何意告次不告伐眀以卫新叛晋又鲁与晋亲故耻以伐告唯告次耳刘以为不告伐故不书而规杜氏非也】
　　秦伯卒注无不书名未同盟
　　冬秦哀公注无
　　九年春宋公使乐大心盟于晋且逆乐祁之尸辞伪有疾乃使向巢如晋盟且逆子梁之尸注巢向戍曾孙音义【向舒亮反】子明谓桐门右师出注子眀乐祁之子溷也右师乐大心子明族父也右师往到子眀舍子明逐使出门去曰吾犹衰绖而子击钟何也注忿其不逆父丧因责其无同族之防音义【衰七雷反绖田结反下同】右师曰丧不在此故也既而告人曰己衰绖而生子余何故舍钟己子眀也音义【舍音舍】子眀闻之怒言于公曰右师将不利戴氏注乐氏戴公族不肯适晋将作乱也不然无疾乃逐桐门右师注逐之在眀年终叔孙昭子之言○郑驷歂杀邓析而用其竹刑注邓析郑大夫欲改郑所铸旧制不受君命而私造刑法书之于竹简故云竹刑疏【注正义曰昭六年子产铸刑书于鼎今邓析别造竹刑明是改郑所铸旧制若用君命遣造则是国家法制邓析不得独専其名知其不受君命而私造刑书书之于竹谓之竹刑驷歂用其刑书则其法可取杀之不为作此书也下云弃其邪可也则邓析不为私作刑书而杀盖别有当死之罪驷歂不矜免之耳】君子谓子然于是不忠茍有可以加于国家者弃其邪可也注加犹益也弃不责其邪恶也音义【邪似嗟反注同】疏【正义曰周礼大司防以八辟丽邦法附刑罚三曰议贤之辟四曰议能之法郑云贤谓有德行者能谓有道艺者春秋传曰夫谋而鲜过惠训不倦者叔向有焉社稷之固也犹将十世宥之以劝能者今壹不免其身以弃社稷不亦惑乎是贤能之人当明罪状可赦则赦之今邓析制刑有益于国即是有能者杀有能之人是不忠之臣君子谓子然于是为不忠也国之臣民诚有可以加益于国家者取其善处弃其邪恶可也虽知其邪当弃而不责所以劝勉人使学为善能也】静女之三章取彤管焉注诗邶风也言静女三章之诗虽説羙女义在彤管彤管赤管笔女史记事规诲之所执音义【彤徒冬反邶音佩説音悦】疏【正义曰邶风静女之篇也于时卫君无道夫人无德国人欲得贞静之女以配国君易去无徳之夫人也诗有三章其一章云静女其姝俟我于城隅其二章云静女其娈贻我彤管彤管者笔赤管也必用赤者示其以赤心正人也古者后夫人必有女史执赤管之笔记妃妾善恶进御之法所以规诲人君也静女三章之诗虽説羙女之事事之常耳无可特善彤管记事乃是妇人之大法本録静女云者特为彤管之言可取故全篇取之不弃上下之二章也其女史所书之事毛传有其畧也毛传云古者后夫人必有女史彤管之法史不记过其罪杀之后妃羣妾以礼御于君所女史书其日月授之以环以进退之生子月辰则以金环退之当御者以银环进之着于左右既御着于右手事无大小记以成法】竿旄何以告之取其忠也注诗鄘风也録竿旄诗者取其中心愿告人以善道也言此二诗皆以一善见采而邓析不以一善存身音义【竿旄音干下音毛鄘音容】疏【注正义曰诗鄘风干旄之篇也于是卫文公之臣子多好善贤者乐告以善道也其诗言大夫之好善者乗驷马建干旄就贤者谘国事焉云孑孑干旄在浚之郊素纰之良马四之彼姝者子何以畀之孑孑干旟在浚之都素组之良马五之彼姝者子何以予之孑孑干旌在浚之城素祝之良马六之其末句云彼姝者子何以告之姝顺貎也贤者见其好善羙其共顺言己寡知复何以告之自恨无可告之明其无所吝惜夲録干旄之诗者取其中心愿告人以善道彼二诗皆以一善见采而邓析不以一善存身故君子引二诗以讥子然也】故用其道不弃其人诗云蔽芾甘棠勿翦勿伐召伯所茇注诗召南也召伯决讼于蔽芾小棠之下诗人思之不伐其树茇草舍也音义【芾芳味反召音邵注同茇畔末反】疏【正义曰诗召南甘棠之篇也蔽芾小貎甘棠杜也茇草舍也召伯之聴狱讼不重烦劳百姓止舍小棠之下而聴断焉国人被其徳説其化故爱其树彼蔽芾然小者甘棠之树也勿得翦削之勿得斫伐之此乃是召伯舍息之处】思其人犹爱其树况用其道而不恤其人乎子然无以劝能矣注言子然嗣大叔为政郑所以衰弱○夏阳虎归寳玉大弓注无益近用而祗为名故归之音义【祗音支】书曰得噐用也凡获噐用曰得注噐用者谓物之成噐可为人用者也得用焉曰获注谓用噐物以有获若麟为田获俘为战获音义【麟夲又作驎吕辛反俘芳夫反】疏【正义曰噐用者谓噐物可为人用凡获此噐物之用者谓之为得也得用者谓将此噐用以得于物焉谓之为获刘以为得用焉曰获谓得此可用为噐之物谓之为获若麟之皮角之属以杜觧为非今知不然者案春秋书获唯有囚俘囚俘不可以为噐物除囚俘之外惟有获麟麟为灵兽帝王所重不可以鳯羽麟皮以餙噐物刘以麟皮亦堪为噐而规杜氏非也】六月伐阳闗注讨阳虎也阳虎使焚莱门注阳闗邑门音义【莱音来】师惊犯之而出奔齐请师以伐鲁曰三加必取之注三加兵于鲁齐侯将许之鲍文子谏曰臣尝为于施氏矣注施氏鲁大夫文子鲍国也成十七年齐人召而立之至今七十四嵗于是文子盖九十余矣鲁未可取也上下犹和众庶犹睦能事大国注大国晋也而无天菑若之何取之阳虎欲勤齐师也齐师罢大臣必多死亡已于是乎其诈谋夫阳虎有宠于季氏而将杀季孙以不利鲁国而求容焉注求自容音义【菑音灾罢音皮】亲富不亲仁君焉用之君富于季氏而大于鲁国兹阳虎所欲倾覆也鲁免其疾而君又收之无乃害乎齐侯执阳虎将东之阳虎愿东注阳虎欲西奔晋知齐必反已故诈以东为愿音义【焉于防反倾又作顷音倾覆芳服反】乃囚诸西鄙尽借邑人之车锲其轴麻约而归之注锲刻也欲絶追者音义【锲苦结反轴音逐】载葱灵寝于其中而逃注葱灵辎车名音义【葱初江反或音怱辎侧其反説文云衣车也】疏【注正义曰説文云辎軿衣车也前后有蔽贾逵云葱灵衣车也有葱有灵然则此车前后有蔽两旁开葱可以观望葱中竖木谓之灵今人犹名葱木为灵子其内容人卧故得寝于其中而逃】追而得之囚于齐又以葱灵逃奔宋遂奔晋适赵氏仲尼曰赵氏其世有乱乎注受乱人故疏【正义曰言其当世将有乱也】○秋齐侯伐晋夷仪注为卫讨也音义【为于伪反下同】疏【注正义曰往年卫侯叛晋叛晋必当事齐下文卫侯防之知是为卫讨也】敝无存之父将室之辞以与其弟注无存齐人也室之为取妇曰此役也不死反必娶于髙国注髙氏国氏齐贵族也无存欲必有功还取卿相之女音义【娶七住反相息亮反】先登求自门出死于霤下注既入城夷仪人不服故鬭死于门屋霤下也音义【霤力又反】东郭书让登注登城非人所乐故让众使后而已先登音义【乐如字又五反】犂弥从之曰子让而左我让而右使登者絶而后下注恐书先下故又谲以譲之下入城也音义【犂力兮反谲古穴反】疏【正义曰言使登城人絶皆上讫然后与书下遂自下亦譲书而先下】书左弥先下注书从弥言左行弥遂自先下亦譲也书与王猛息注战讫共止息猛曰我先登书敛甲曰曩者之难今又难焉注敛甲起欲击猛音义【曩乃党反向也难乃旦反】猛笑曰吾从子如骖之靳注靳车中马也猛不敢与书争言己从书如骖马之随靳也言齐师和所以能克音义【骖七南反騑马也靳居觐反夲或作如骖之有靳非也争争闘之争又如字】疏【正义曰诗云两服齐首两骖雁行郑云两服中央夹辕者然则古人车用四马夹辕二马谓之服两首齐其外二马谓之骖首差退説文云靳当膺也则靳是当胸之皮也骖马之首当服马之胸胸上有靳故云我之从子如骖马当服马之靳杜言靳车中马也言靳是中马之驾具故以靳表中马诗云骐骝是中騧骊是骖是名服马为中马也】晋车千乗在中牟注救夷仪也今荥阳有中牟县廻逺疑非也音义【乗防证反】疏【注正义曰此中牟在晋竟内也赵世家云献侯即位治中牟汉书地理志云河南郡有中牟县赵献侯自耿徙此又云三家分晋河南之中牟魏分也杜言今荥阳有中牟县谓此河南之中牟也晋世分河南为荥阳郡中牟属焉此地乃在河南计非晋竟所及故云廻逺疑非也又三家分晋中牟属魏则非赵得都之赵献侯治中牟亦非河南之中牟也此言晋车在中牟哀五年赵鞅伐卫围中牟论语佛肸为中牟宰与赵献侯所都中牟或当是一必非河南中牟当扵河北别有中牟但不复知其处耳有臣瓉者不知其姓或云姓傅作汉书音义云臣瓉案河南中牟春秋之时在郑之疆内及三卿分晋则为魏之邦土赵界自漳水以北不及此也春秋卫侯如晋过中牟案此之中牟非卫适晋之次也汲郡古文曰齐师伐赵东鄙围中牟此中牟不在赵之东也案中牟当在温水之上瓉言河南中牟非此中牟诚如其语谓此中牟当在温水之上不知其所案据也】卫侯将如五氏注齐侯在五氏将往助之卜过之龟焦注卫至五氏道过中牟畏晋故卜龟焦兆不成不可以行事也卫侯曰可也卫车当其半寡人当其半敌矣注卫侯怒晋甚不复顾卜欲以身当五百乗音义【复扶又反】乃过中牟中牟人欲伐之卫褚师圃亡在中牟曰卫虽小其君在焉未可胜也齐师克城而骄其帅又贱注城谓夷仪也帅谓东郭书音义【禇中吕反帅所类反注同】疏【注正义曰杜见言帅贱则云是东郭书刘云案上伐夷仪乃齐侯亲兵所陈东郭书之事非是将帅杜何知帅谓东郭书若东郭书为帅则人无不识何故云晳帻而衣貍制齐侯使视之乃知夫子也且书若为帅被晋之败何故君以为功而更受赏乎今知刘难非者以此云克城而骄其帅又贱文既相连止是一事克城谓克夷仪其帅则克城之帅上克城之事郭书先登故知郭书为帅身先士卒也僖二十三年晋侯亲自败狄而郤缺为将成十六年楚子亲战鄢陵而子反为主今齐侯虽伐夷仪郭书何妨别为元帅戎事上下同服故逢丑父得与齐侯易位郭书虽为元帅军众之内齐侯容或不辨齐侯赏其先登之功不责其后败之罪故以为帅谓东郭书刘据此诸事以为更有别帅而规杜非也】遇必败之不如从齐乃伐齐师败之注获齐车五百乗事见哀十五年音义【见贤遍反】齐侯致禚媚杏于卫注三邑皆齐西界以答谢卫意音义【禚诸若反媚武冀反杏户猛反】齐侯赏犂弥犂弥辞曰有先登者臣从之晳帻而衣貍制注晳白也帻齿上下相值制裘也音义【晳星厯反帻音策又音责説文作防音义同衣于既反貍力之反制音制】疏【注正义曰诗君子偕老之篇説夫人之羙云且之晳晳是靣白之名故为白也説文云防齿相值也言齿长而白上下之齿相当也说文云制裁也衣貍制谓着貍皮也裁皮着之明是裘矣故以制为裘也月令孟冬天子始裘言秋齐侯伐夷仪周之秋未寒而衣裘者哀二十七年言陈成子衣制杖戈文在秋上制亦裘也然则在军之服或临时所湏不可以寒暑常节约之】公使视东郭书曰乃夫子也吾贶子注贶赐也音义【贶音况】公赏东郭书辞曰彼賔旅也注言彼与我若賔主相让旅俱进退乃赏犂弥齐师之在夷仪也齐侯谓夷仪人曰得敝无存者以五家免注给其五家令常不共役事音义【令力呈反共音恭】疏【注正义曰一人得之则以五家给所得者令常不共国家役事服防云是时齐克夷仪而有之既为齐有故齐得优其为役也然夷仪故邢都也邢灭入卫后乃属晋自齐而伐夷仪其入晋竟深矣不必永为齐有当时暂得之耳】乃得其尸公三禭之注禭衣也比殡三加禭深礼厚之音义【禭音遂比必利反】疏【注正义曰送死之礼衣服曰禭故以禭为衣也公三禭之则明三时与衣自死至殡有袭与小敛大敛比殡三加衣也无存旧是贱人盖初以士服次大夫服次卿服也下与之犀轩犀轩是卿车明三禭终以卿服】与之犀轩与直盖注犀轩卿车直盖髙盖疏【注正义曰説文云轩曲旃也谓轩车有蕃蔽也下云齐侯敛诸大夫之轩邴意兹乗轩意兹非卿也称曹乗轩者三百人诗毛云大夫以上赤芾乗轩大夫亦乗轩矣指言卿车者言以贵者赏之也鱼轩以鱼皮为餙犀轩当以犀皮为餙也考工记车人为盖不言有曲此云直盖或时有曲直故云直盖髙盖亦谓车盖也】而先归之坐引者以师哭之注停丧车以尽哀也君方为位而哭故挽丧者不敢立音义【挽音晚】亲推之三注齐侯自推丧车轮三转音义【推如字又也回反】
　　春秋左传注疏卷五十五
　　春秋左氏注疏卷五十五考证
　　子浦曰吾未知吴道注道犹法术○【臣浩】按杜所以觧为法术者以时吴已据楚不得言吴之道路也法术谓吴人攻战之术
　　奔楚为堂谿氏○【臣召南】按后汉郡国志汝南郡吴房有棠谿亭
　　公侵郑○林尧叟曰自宣之季年凡伐不言公鲁无君将之事八十年矣自是书公侵郑则以公山不狃侯犯阳虎之専也故曰政逮于大夫四世矣故夫三桓之子孙防矣
　　季孙斯仲孙忌帅师围郓注何忌不言何阙文○吕祖谦曰仲孙忌之为脱文无疑矣公羊以为讥二名非是
　　公侵郑取匡注取匡不书归之晋○赵汸补注曰杜氏知匡归晋者以非邻国不能有其地
　　子期又以陵师败于繁○林尧叟曰以上文有舟师故以陵师败之
　　于是乎迁郢于鄀○【臣召南】按郢即汉时南郡之江陵鄀即若县后汉以为鄀县者也汉志若楚昭王畏吴自郢徙此后复还郢顔师古注曰春秋作鄀其音同是也
　　齐侯郑伯盟于咸○林尧叟曰此特相盟也特相盟自齐桓以来未之有也于是再见诸侯无主盟矣是故书石门以志诸侯之合书咸以志诸侯之散此春秋之始终也
　　九月大雩疏刘以贾言规杜○监本脱刘以二字今添晋士鞅帅师侵郑遂侵卫○林尧叟曰晋始伐与国也于襄之二十三年齐始叛晋取朝歌去年郑始叛晋盟齐于咸卫始叛晋盟齐于沙于是侵郑卫又眀年及齐平虽鲁亦叛晋矣故悉书之也
　　曹靖公疏諡法共以觧信曰靖○推寻文义似应作共已鲜言曰靖
　　鲁于是始尚羔○【臣召南】按晋范鞅将中军是上卿赵鞅荀寅盖上下军将下卿也唯上卿执羔余俱执雁以晋例鲁则唯季孙可执羔叔孙孟孙皆宜执雁耳
　　将防渉佗捘卫侯之手及捥注血至捥○赵汸补注曰不言见血杜注甚矣言及捥者以大夫辱国君详其事也【臣照】按捘卫侯之手及捥杜云血至捥非以刀伤其手也盖防血之时挤血以溅其手流至捥耳故杜云血至捥赵汸谓不言见血杜注甚矣似以血为卫侯伤手流血而不知其为所防之牛血也
　　静女之三章取彤管焉疏生子月辰则以金环退之○退监本讹作进今改正
　　乃过中牟疏戎事上下同服○下监本讹作衣今改正

　　春秋左氏注疏卷五十五考证
　　钦定四库全书
　　春秋左传注疏卷五十六【起定公十年尽十五年】
　　晋杜氏注　唐陆徳明音义　孔颖达疏
</div>
    <div class="pagination">
<a href="春秋左传注疏_page39.html">上一页</a><span>...</span><a href="春秋左传注疏_page35.html">35</a><a href="春秋左传注疏_page36.html">36</a><a href="春秋左传注疏_page37.html">37</a><a href="春秋左传注疏_page38.html">38</a><a href="春秋左传注疏_page39.html">39</a><span class="current-page">40</span><a href="春秋左传注疏_page41.html">41</a><a href="春秋左传注疏_page42.html">42</a><a href="春秋左传注疏_page43.html">43</a><a href="春秋左传注疏_page44.html">44</a><a href="春秋左传注疏_page45.html">45</a><a href="春秋左传注疏_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
