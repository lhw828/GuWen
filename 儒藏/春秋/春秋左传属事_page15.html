<!DOCTYPE html>
<html>
 <head>
  <meta charset="utf-8"/>
  <title>
   春秋左传属事 - 第 15 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋左传属事 - 第 15 页/共 17 页
  </h1>
  <div class="content">
   四年秋晋侯伐秦围邧新城以报王官之役【邧新城秦邑】楚人灭江秦伯为之降服出次不举过数大夫谏公曰同盟灭虽不能救敢不矜乎吾自惧也君子曰诗云惟彼二国其政不获惟此四国爰究爰度其秦穆之谓矣【降服素服出次辟正寝不举去盛馔邻国之礼有数秦伯过之诗大雅言夏商之君为政不得人心故四方诸侯皆惧而谋度其政事秦穆感江之灭惧而思政爰于也究度皆谋也】
　　五年　初鄀叛楚即秦又贰于楚夏秦人入鄀
　　六年夏秦伯任好卒以子车氏之三子奄息仲行鍼虎为殉皆秦之良也国人哀之为之赋黄鸟君子曰秦穆之不为盟主也宜哉死而弃民先王违世犹诒之法而况夺之善人乎诗曰人之云亡邦国殄瘁无善人之谓若之何夺之古之王者知命之不长是以并建圣哲树之风声分之物采着之话言为之律度陈之艺极引之表仪予之法制告之训典教之防利委之常秩道之以礼则使毋失其土宜众赖之而后即命圣王同之今纵无法以遗后嗣而又收其良以死难以在上矣君子是以知秦之不复东征也【任好穆公名子车秦大夫其三子皆秦之良以人从葬为殉黄鸟秦风取黄鸟止于棘桑往来得其所伤三良不然诗大雅言善人亡则国瘁病建圣哲以牧民继其勲烈树立也立其风化声教采物旌旗衣服各有分制著作也着其话言之善者为遗则律度度量权衡艺准也极中也贡献多少之法引道也表仪威仪之则法制赏罚之制训典先王之书防防恶利兴利委任也常秩司官之常职即命就用上命也东征征讨东土为伯主也】
　　秦晋交伐
　　文公六年八月乙亥晋襄公卒灵公少晋人以难故欲立长君赵孟　使先蔑士防如秦逆公子雍【详见卿族废兴】七年夏四月秦康公送公子雍于晋曰文公之入也无衞故有吕郤之难乃多与之徒衞穆嬴日抱太子以啼于朝　宣子与诸大夫　乃背先蔑而立灵公以御秦师箕郑居守赵盾将中军先克佐之荀林父佐上军先蔑将下军先都佐之步招御戎戎津为右及堇隂宣子曰我若受秦秦则宾也不受冦也既不受矣而复缓师秦将生心先人有夺人之心军之善谋也逐冦如追逃军之善政也训卒利兵秣马蓐食潜师夜起戊子败秦帅于令狐至于刳首己丑先蔑奔秦士防从之【吕郤难见骊姬之乱穆嬴灵公母先蔑士防逆公子雍时还晋晋人既以大义立灵公先蔑不能异故犹在戎职既以所逆不终而奔堇隂晋地蓐食于寝蓐令狐猗氏县刳首地接】
　　八年夏秦人伐晋取武城以报令狐之役【前役节详卿族废兴】十年春晋人伐秦取少梁夏秦伯伐晋取北徴【少梁今陜西韩城县有少梁城北徴今陜西澄城县有北徴城】
　　十二年秋秦伯使西乞术来聘且言将伐晋襄仲辞玉曰君不忘先君之好照临鲁国镇抚其社稷重之以大器寡君敢辞玉对曰不腆敝器不足辞也主人三辞宾答曰寡君愿徼福于周公鲁公以事君不腆先君之敝器使下臣致诸执事以为瑞节要结好命所以借寡君之命结二国之好是以敢致之襄仲曰不有君子其能国乎国无陋矣厚贿之【时晋主盟鲁方事晋术欲伐晋故辞玉以拒之大器圭璋也即所辞玉礼君聘以珪夫人以璋以珪璋聘重礼也已聘而还之轻财也使执之以信故又曰瑞节则还玉于聘终此初聘而辞玉故术知为拒已而必欲致之以成其好徼要也鲁公伯禽称先君以固结之珪璋传之先世又告庙而行故称先君以玉为信曰瑞节符也借荐也襄仲嘉其有词而称之贿赠送也】秦为令狐之役故冬秦伯伐晋取羁马晋人御之十二月秦军掩晋上军赵穿追之不及　秦师夜遁复侵晋入瑕【羁马晋邑陜西邰阳县有羁马城瑕晋邑详见卿族废兴】
　　十三年春晋侯使詹嘉处瑕以守桃林之塞【詹嘉晋大夫桃林在今河南灵寳县西至潼闗赐嘉瑕邑令帅众守之以备秦】
　　宣公元年秋晋欲求成于秦赵穿曰我侵崇秦急崇必救之吾以求成焉冬赵穿侵崇秦弗与成【崇秦之与国】二年春秦师伐晋以报崇也遂围焦夏晋赵盾救焦【焦晋邑】
　　八年春白狄及晋平夏防晋伐秦晋人获秦谍杀诸绛市六日而苏【盖记异也】
　　十五年秋七月秦桓公伐晋次于辅氏壬午晋侯治兵于稷以略狄土立黎侯而还及雒魏颗败秦师于辅氏获杜回秦之力人也初魏武子有嬖妾无子武子疾命颗曰必嫁是疾病则曰必以为殉及卒颗嫁之曰疾病则乱吾从其治也及辅氏之役颗见老人结草以亢杜回杜回踬而顚故获之夜梦之曰余而所嫁妇人之父也尔用先人之治命余是以报【辅氏稷皆晋地畧取也晋时新破狄土地未安权秦师之弱故别遣魏颗拒秦而东行定狄地以狄前夺黎侯地故复立之及雒晋侯还及雒也雒晋地武子魏犨颗之父亢御也而汝也】
　　成公九年冬秦人白狄伐晋诸侯贰故也【为汶阳之田故诸侯贰见晋景公楚共王争伯】
　　十二年冬秦晋为成将防于令狐晋侯先至焉秦伯不肯涉河次于王城使史颗盟晋侯于河东晋郤犨盟秦伯于河西范文子曰是盟也何益齐盟所以质信也防所信之始也始之不从其可质乎秦伯归而背晋成【史颗秦大夫齐一心质实也】
　　十三年春晋侯使郤锜来乞师　三月公如京师宣伯欲赐请先使王以行人之礼礼焉孟献子从王以为介而重贿之公及诸侯朝王遂从刘康公成肃公防晋侯伐秦　夏四月戊午晋侯使吕相絶秦曰昔逮我献公及穆公相好戮力同心申之以盟誓重之昏姻天祸晋国文公如齐惠公如秦无禄献公即世穆公不忘旧徳俾我惠公用能奉祀于晋又不能成大勲而为韩之师亦悔于厥心用集我文公是穆之成也文公躬擐甲胄跋履山川逾越险阻征东之诸侯虞夏商周之而朝诸秦则亦既报旧徳矣郑人怒君之疆埸我文公帅诸侯及秦围郑秦大夫不询于我寡君擅及郑盟诸侯疾之将致命于秦文公恐惧绥静诸侯秦师克还无害则是我有大造于西也无禄文公即世穆为不吊蔑死我君寡我襄公迭我殽地奸絶我好伐我保城殄灭我费滑散离我兄弟挠乱我同盟倾覆我国家我襄公未忘君之旧勲而惧社稷之陨是以有殽之师犹愿赦罪于穆公穆公弗聴而即楚谋我天诱其衷成王陨命穆公是以不克逞志于我穆襄即世康灵即位康公我之自出又欲阙翦我公室倾覆我社稷帅我蝥贼以来荡揺我邉疆我是以有令狐之役康犹不悛入我河曲伐我涑川俘我王官翦我羁马我是以有河曲之战东道之不通则是康公絶我好也及君之嗣也我君景公引领西望曰庶抚我乎君亦不惠称盟利吾有狄难入我河县焚我箕郜芟夷我农功防刘我边垂我是以有辅氏之聚君亦悔祸之延而欲徼福于先君献穆使伯车来命我景公曰吾与女同好弃恶复脩旧徳以追念前勲言誓未就景公即世我寡君是以有令狐之防君又不祥背弃盟誓白狄及君同州君之仇雠而我昏姻也君来赐命曰吾与女伐狄寡君不敢顾昏姻畏君之威而受命于吏君有二心于狄曰晋将伐女狄应且憎是用告我楚人恶君之二三其徳也亦来告我曰秦背令狐之盟而来求盟于我昭告昊天上帝秦三公楚三王曰余虽与晋出入余唯利是视不谷恶其无成徳是用宣之以惩不壹诸侯备闻此言斯是用痛心疾首昵就寡人寡人帅以聴命唯好是求君若惠顾诸侯矜哀寡人而赐之盟则寡人之愿也其承宁诸侯以退岂敢徼乱君若不施大惠寡人不佞其不能以诸侯退矣敢尽布之执事俾执事实图利之秦桓公既与晋厉公为令狐之盟而又召狄与楚欲道以伐晋诸侯是以睦于晋晋栾书将中军荀庚佐之士燮将上军郤锜佐之韩厥将下军荀防佐之赵防将新军郤至佐之郤毅御戎栾鍼为右孟献子曰晋帅乘和师必有大功五月丁亥晋师以诸侯之师及秦师战于麻隧秦师败绩获秦成差及不更女父曹宣公卒于师师遂济泾及侯丽而还迓晋侯于新楚【乞师以伐秦余见卿族废兴欲赐欲王赐巳以行人不加厚也介辅相威仪者献子相公以礼故王重赐之余见王臣丧亡吕相魏锜子以书达晋侯命于秦穆公夫人献公之女故云昏姻文如齐惠如秦辟骊姬也集安定也成成功也草行为跋围郑者晋自以无礼于已又二于楚今言侵秦者诬之盟郑者穆公谦言大夫时无诸侯盖假以致徳西指秦也不吊不见伤恻寡弱也滑都于费今河南偃师县旧勲纳文之勲赦罪解怨也即楚谋谓秦使鬬克归楚求成也事见楚仪燮之乱自出晋之甥蝥贼禾稼虫名谓子雍涑水自山西绛县经闻喜县至蒲州东南入河东道晋自谓君谓秦桓公惠称盟加惠于晋而举盟防刘皆杀也聚众师也延长也献穆晋献秦穆伯车秦桓公子本言寡人两言寡君误也祥善也及与也狄应且憎言狄虽应答秦而心实憎秦无信三公穆康共三王成穆庄出入犹往来昵亲也承宁承君之惠以宁静诸侯徼要也晋辞多诬惟既盟令狐而召狄与楚伐晋三事为实故传举言以正秦罪帅军帅乘车士不更秦爵泾水自陜西平阳府白岩发源至泾州东南至邠州界又东北由髙陵县界入渭迓迎也既战晋侯止新楚故师还过迎之麻隧新楚侯丽皆秦地】
　　襄公九年夏秦景公使士雃乞师于楚将以伐晋楚子许之　秋楚子师于武城以为秦援秦人侵晋晋饥弗能报也【详见悼公复伯】
　　十年六月晋荀防伐秦报其侵也
　　十一年四月诸侯伐郑九月诸侯悉师以复伐郑十二月秦庶长鲍庶长武帅师伐晋以救郑鲍先入晋地士鲂御之少秦师而弗设备壬午武济自辅氏与鲍交伐晋师己丑秦晋战于栎晋师败绩易秦故也【庶长秦爵救郑为楚救也时秦与楚通好故济从辅氏渡河也栎晋地】
　　十二年冬秦嬴归于楚楚司马子庚聘于秦为夫人宁礼也【秦景公妹为楚共王夫人子庚庄王子名午诸侯夫人父母既没归寜使卿故曰礼】
　　十四年夏诸侯之大夫从晋侯伐秦以报栎之役也晋侯待于竟使六卿帅诸侯之师以进及泾不济叔向见叔孙穆子穆子赋匏有苦叶叔向退而具舟鲁人莒人先济郑子蟜见衞北宫懿子曰与人而不固取恶莫甚焉若社稷何懿子説二子见诸侯之师而劝之济济泾而次秦人毒泾上流师人多死郑司马子蟜帅郑师以进师皆从之至于棫林不获成焉荀偃令曰鸡鸣而驾塞井夷灶唯余马首是瞻栾黡曰晋国之命未是有也余马首欲东乃归下军从之左史谓魏庄子曰不待中行伯乎庄子曰夫子命从帅栾伯吾帅也吾将从之从帅所以待夫子也伯游曰吾令实过悔之何及多遗秦禽乃命大还晋人谓之迁延之役　于是齐崔杼宋华阅仲江防伐秦不书惰也向之防亦如之衞北宫括不书于向书于伐秦摄也【晋以诸侯之师伐秦不济不肯渡泾也诗邶风义取于深则厉浅则掲言已志在于必济棫林秦地塞井夷灶示即行马首是瞻将率之西入黡恶偃不谋羣帅而自专故弃之归左史晋大夫庄子魏绛中行伯荀偃夫子谓偃也黡帅下军庄子为佐故曰吾帅盖绛亦以偃专为非伯游偃字言军帅不和多自遗禽获于秦大还皆还迁延退却也余见卿族废兴惰临事怠慢如之亦惰也摄能整摄从子蟜俱济泾向防见呉通上国○时荀偃专命栾黡擅还而悼公罔闻君威阻矣】
　　十九年　于四月丁未郑公孙虿卒赴于晋大夫范宣子言于晋侯以其善于伐秦也六月晋侯请于王王追赐之大路使以行礼也【大路天子所赐车之揔名以行行葬礼传言大夫有功则赐服路】
　　防于夷仪之岁　其五月秦晋为成晋韩起如秦涖盟秦伯车如晋涖盟成而不结【伯车秦伯之弟名鍼不结不固结也】
　　二十六年春秦伯之弟鍼如晋脩成叔向命召行人子员行人子朱曰朱也当御三云叔向不应子朱怒曰班爵同何以黜朱于朝抚劒从之叔向曰秦晋不和乆矣今日之事幸而集晋国赖之不集三军暴骨子员道二国之言无私子常易之奸以事君者吾所能御也拂衣从之人救之平公曰晋其庶乎吾臣之所争者大师旷曰公室惧卑臣不心竞而力争不务徳而争善私欲已侈能无卑乎【脩成脩前成召子员使答秦命也御进也言朱次当行从逐叔向易变也拂振也庶庶几于治争者大非私忿也心竞心自竞于忠力争谓抚劒拂衣争善各以所行为善私欲侈则公义废故卑】昭公元年夏五月秦后子有宠于桓如二君于景其母曰弗去惧选癸夘鍼适晋其车千乘书曰秦伯之弟鍼出奔晋罪秦伯也后子享晋侯造舟于河十里舍车自雍及绛归取酬币终事八反司马侯问焉曰子之车尽于此而已乎对曰此之谓多矣若能少此吾何以得见女叔齐以告公且曰秦公子必归臣闻君子能知其过必有令图令图天所賛也后子见赵孟赵孟曰吾子其曷归对曰鍼惧选于寡君是以在此将待嗣君赵孟曰秦君何如对曰无道赵孟曰亡乎对曰何为一世无道国未艾也国于天地有与立焉不数世淫弗能毙也赵孟曰天乎对曰有焉赵孟曰其几何对曰鍼闻之国无道而年谷和熟天賛之也鲜不五稔赵孟视荫曰朝夕不相及谁能待五后子出而告人曰赵孟将死矣主民翫岁而愒日其与几何【后子名鍼一名伯车秦桓公子景公母弟其权宠如二君选数也恐景公数其罪而加戮罪罪失教也享为晋侯设享礼造舟为梁于河通秦晋之道以十里为一舍每舍置车八乘为八反之备秦之雍晋之绛相去千里用八百乘以备九献礼每献必有酬币始自赍其一续八皆归取于秦各以次载币而还晋不径至故八反千里用车八百乘其二百乘以自随故曰千乗此盖度其道里以次第舍车各预置酬币于车中复计其逺近使之先日续发约享日仍以每享次第而至享毕车亦毕鍼极奢富以尽敬于所赴司马侯晋大夫字女叔齐见其车多故抑之以为尽于此已乎鍼自言已以车多故出奔令图善谋曷归何时归有与立言国与天地叅而并立植之固也鲜不五稔言无道反获天助将恃之而骄其死必速故不及五稔稔年也荫日景赵孟意衰视之而言人生难保朝夕不能常有此日月岂能待五翫愒皆偷安不为社稷生灵长乆虑几何言不能乆赵孟果于此歳终】冬楚子干奔晋从车五乘叔向使与秦公子同食皆百人之饩赵文子曰秦公子富叔向曰厎禄以徳徳钧以年年同以尊公子以国不闻以富且夫以千乘去其国彊御以甚诗曰不侮鳏寡不畏彊御秦楚匹也使后子与子干齿辞曰鍼惧选楚公子不获是以皆来亦唯命且臣与羇齿无乃不可乎史佚有言曰非羇何忌【子干公子比字避楚防乱奔晋同食同其食禄百人一卒也其禄足百人富谓鍼富强秩禄不宜与子干同厎致也诗大雅齿齐列也不获不得自安言俱奔有优劣唯主人命所处盖谦辞又言已先仕晋为臣子干后至犹为羇客已当降损引史佚言唯羇当敬忌敬也】五年冬秦后子复归于秦景公卒故也










　　春秋左传属事卷十七
　　钦定四库全书
　　春秋左传属事卷十八　　　明　傅逊　撰
　　楚
　　武王伐随
　　桓公六年春楚武王侵随使防章求成焉军于瑕以待之随人使少师董成鬭伯比言于楚子曰吾不得志于汉东也我则使然我张吾三军而被吾甲兵以武临之彼则惧而协以谋我故难闲也汉东之国随为大随张必弃小国小国离楚之利也少师侈请羸师以张之熊率且比曰季梁在何益鬭伯比曰以为后图少师得其君王毁军而纳少师少师归请追楚师随侯将许之季梁止之曰天方授楚楚之羸其诱我也君何急焉臣闻小之能敌大也小道大淫所谓道忠于民而信于神也上思利民忠也祝史正辞信也今民馁而君逞欲祝史矫举以祭臣不知其可也公曰吾牲牷肥腯粢盛丰备何则不信对曰夫民神之主也是以圣王先成民而后致力于神故奉牲以告曰博硕肥腯谓民力之普存也谓其畜之硕大蕃滋也谓其不疾瘯蠡也谓其备腯咸有也奉盛以告曰絜粢丰盛谓其三时不害而民和年丰也奉酒醴以告曰嘉栗防酒谓其上下皆有嘉徳而无违心也所谓馨香无谗慝也故务其三时脩其五教亲其九族以致其禋祀于是乎民和而神降之福故动则有成今民各有心而鬼神乏主君虽独丰其何福之有君姑脩政而亲兄弟之国庶免于难随侯惧而脩政楚不敢伐【随国今湖广徳安府随州有随城山防章楚大夫瑕随地少师随宠臣董正也鬬伯比楚大夫令尹子文之父熊率且比亦楚大夫季梁随贤臣伯比欲示弱以骄随且比以季贤知吾谋将不行故伯此言随侯今虽从季梁终当以少师计为善可为后图毁军从伯比谋许追楚信楚弱也正辞不虚辞称君美矫举诈称功徳以欺鬼神牲牛羊豕牷纯色完全也腯亦肥也黍稷曰粢在器曰盛鬼神之情依民而行故民为神之主告神以博硕肥腯意实兼此四谓民力适完则六畜既大而滋博广硕大也疥癣曰瘯蠡作□筋结病疬也皮毛无此疾又兼备而无有阙皆民力之存奉盛奉醴意皆归于徳民非徒以物故圣人养而教之先民而后神三时春夏秋嘉善粟敬也馨香之逺闻者五教以五伦为教禋洁敬也九族谓自髙祖至孙为九非必已有髙凡与髙为一世者是也乏主民饥馁也脩政以内抚民亲兄弟以为外援】
　　八年春随少师有宠楚鬬伯比曰可矣雠有衅不可失也夏楚子合诸侯于沈鹿黄随不防使防章让黄楚子伐随军于汉淮之间季梁请下之弗许而后战所以怒我而怠冦也少师谓随侯曰必速战不然将失楚师随侯御之望楚师季梁曰楚人上左君必左无与王遇且攻其右右无良焉必败偏败众乃携矣少师曰不当王非敌也弗从战于速随师败绩随侯逸鬭丹获其戎车与其戎右少师秋随及楚平楚子将不许鬬伯比曰天去其疾矣随未可克也乃盟而还【无徳者宠国之衅也故谋伐随沈鹿楚地让责也黄今为河南光州今随州境有楚子城以其筑城伐随而名下之请服也君必左楚君必在左弗从不从季梁速随地逸逃也鬬丹楚大夫戎车君所乘兵车戎右车右宠少师故为右被获而死故云去疾】庄公四年春楚武王荆尸授师孑焉以伐随将齐入告夫人邓曼曰余心荡邓曼叹曰王禄尽矣盈而荡天之道也先君其知之矣故临武事将发大命而荡王心焉若师徒无亏王薨于行国之福也王遂行卒于樠木之下令尹鬭祁莫敖屈重除道梁溠营军临随随人惧行成莫敖以王命入盟随侯且请为防于汉汭而还济汉而后发丧【尸陈也荆即楚更为楚陈兵之法雄方言孑者防也楚始于此参用防为陈将授兵于太庙故齐荡动散薨于行不死于敌也樠木木名今湖广承天府樠木山有楚子庙鬬祁屈重谋秘王丧为竒兵更开直道为梁于溠溠水在随州城东南筑军垒以临随为持乆计随人莫测惧而求成水曲曰汭汉之西也请防示随不疑】
　　僖公二十年秋随以汉东诸侯叛楚冬楚鬬谷于菟帅师伐随取成而还君子曰随之见伐不量力也量力而动其过鲜矣善败由已而由人乎哉诗曰岂不夙夜谓行多露【鬬谷于菟字子文诗召南言岂不欲早暮而行惧多露之濡巳以喻违礼而行必有汚辱是量力相时之义】
　　屈瑕败郧败绞伐罗
　　桓公十一年春楚屈瑕将盟贰轸郧人军于蒲骚将与随绞州蓼伐楚师莫敖患之鬬廉曰郧人军其郊必不诫且日虞四邑之至也君次于郊郢以御四邑我以锐师宵加于郧郧有虞心而恃其城莫有鬭志若败郧师四邑必离莫敖曰盍请济师于王对曰师克在和不在众商周之不敌君之所闻也成军以出又何济焉莫敖曰卜之对曰卜以决疑不疑何卜遂败郧师于蒲骚卒盟而还【贰轸二国名盟盟以服之郧亦国今为湖广徳安府有郧子国蒲骚郧邑今应城县有蒲骚城随绞州蓼四国也州在今监利县境蓼在南直夀州有蓼国城莫敖楚官屈瑕为之鬬廉楚大夫诫备虞度也四邑谓四国以国小而邑名之君谓屈瑕郊郢楚地今为承天府旧名郢中恃其城度败而有城可保也济益也不敌纣众武王寡也卒盟盟贰轸也】
　　十二年冬楚伐绞军其南门莫敖屈瑕曰绞小而轻轻则寡谋请无扞采樵者以诱之从之绞人获三十人明日绞人争出驱楚役徒于山中楚人坐其北门而覆诸山下大败之为城下之盟而还伐绞之役楚师分渉于彭罗人欲伐之使伯嘉谍之三巡数之【扞衞也樵薪也获获楚人坐犹守也覆设伏兵以待之也城下之盟诸侯所深耻彭水名罗熊姓国在湖广南漳县南境有罗国城后徙枝江县伯嘉罗大夫谍伺也巡徧也】
　　十三年春楚屈瑕伐罗鬭伯比送之还谓其御曰莫敖必败举趾髙心不固矣遂见楚子曰必济师楚子辞焉入告夫人邓曼邓曼曰大夫其非众之谓其谓君抚小民以信训诸司以徳而威莫敖以刑也莫敖狃于蒲骚之役将自用也必小罗君若不镇抚其不设备乎夫固谓君训众而好镇抚之召诸司而劝之以令徳见莫敖而告诸天之不假易也不然夫岂不知楚师之尽行也楚子使赖人追之不及莫敖使狥于师曰谏者有刑及鄢乱次以济遂无次且不设备及罗罗与卢戎两军之大败之莫敖缢于荒谷羣帅囚于冶父以聴刑楚子曰孤之罪也皆免之【趾足也伯比难言瑕将败故以济师讽諌武王不解其防故拒之邓蔓王夫人言伯比意不在益众而在王之以徳刑信为训也狃狎也不假易言天不借贷慢易之人赖人赖人仕于楚者狥宣令也鄢水在襄阳宜城县入汉无次无复行伍之次备战备卢戎南蛮缢自经荒谷冶父皆楚地】
　　文王灭息邓败蔡黄
　　隐公十一年秋郑息有违言息侯伐郑郑伯与战于竟息师大败而还君子是以知息之将亡也不度徳不量力不亲亲不徴辞不察有罪犯五不韪而以伐人其丧师也不亦宜乎【息后见违言以言语相违恨不度言徳薄不量言国弱息郑同姓为亲徴辞言当明徴其辞审曲直以察罪之所在韪是也】
　　桓公九年春巴子使韩服告于楚请与邓为好楚子使道朔将巴客以聘于邓邓南鄙鄾人攻而夺之币杀道朔及巴行人楚子使防章让于邓邓人弗受夏楚使鬭廉帅师及巴师围鄾邓养甥甥帅师救鄾三逐巴师不克鬬廉衡陈其师于巴师之中以战而北邓人逐之背巴师而夹攻之邓师大败鄾人宵溃【邓今为邓州又湖广襄阳府东北有邓城亦云邓地巴国今为四川重庆府韩服巴行人楚子武王也道朔楚大夫巴客韩服也鄾邓邑在邓城南八里有鄾城弗受言非鄾人所攻廉围而讨之二甥皆邓甥仕舅氏衡横也分巴师为二部廉横陈于其中以与邓战而伪走诱邓师背巴师而逐已已还战巴师自其背与夹攻之故邓败鄾人失援夜溃北走也宵夜也】
　　庄公六年冬楚文王伐申过邓邓祈侯曰吾甥也止而享之骓甥甥养甥请杀楚子邓侯弗许三甥曰亡邓国者必此人也若不早图后君噬齐其及图之乎图之此为时矣邓侯曰人将不食吾余对曰若不从三臣抑社稷实不血食而君焉取余弗从还年楚子伐邓十六年楚复伐邓灭之【申伯国今为河南信阳县祁諡也姊妹之子曰甥三甥欲因享于饮食中毒杀楚子噬齐若齧腹齐喻不可及邓侯言因享而害人大致人疑不食吾之余矣焉取余言国亡无食不复有其余也还年伐申还之年】
　　十年夏蔡哀侯娶于陈息侯亦娶焉息妫将归过蔡蔡侯曰吾姨也止而见之弗宾息侯闻之怒使谓楚文王曰伐我吾求救于蔡而伐之楚子从之秋九月楚败蔡师于莘以蔡侯献舞归【息侯国今为河南息县妻之姊妹曰姨弗宾不敬礼也莘蔡地】十四年　蔡哀侯为莘故绳息妫以语楚子楚子如息以食入享遂灭息以息妫归生堵敖及成王焉未言楚子问之对曰吾一妇人而事二夫纵弗能死其又奚言楚子以蔡侯灭息遂伐蔡秋七月楚入蔡君子曰商书所谓恶之易也如火之燎于原不可乡迩其犹可扑灭者其如蔡哀侯乎【绳誉也食入享伪设享食之具因而纳兵未言不与王言示恨意入蔡以说息妫商书盘庚言恶宜逺而宜灭蔡侯以恶自害也】
　　十八年　初楚武王克权使鬭缗尹之以叛围而杀之迁权于处使阎敖尹之及文王即位与巴人伐申而惊其师巴人叛楚而伐处取之遂门于楚阎敖游涌而逸楚子杀之其族为乱冬巴人因之以伐楚【权国在今湖广当阳县东南旧有权城以叛缗以权叛杀之杀缗也处楚地在荆门州境旧有口成阎敖楚大夫惊其师惊巴师门攻楚城门涌水旧在监利县境今阙敖不能守城游涌水而走】
　　十九年春楚子御之大败于津还鬻拳弗纳遂伐黄败黄师于踖陵还及湫有疾夏六月庚申卒鬻拳葬诸夕室亦自杀也而葬于绖皇初鬻拳强諌楚子楚子弗从临之以兵惧而从之鬻拳曰吾惧君以兵罪莫大焉遂自刖也楚人以为大阍谓之太伯使其后掌之君子曰鬻拳可谓爱君矣谏以自纳于刑刑犹不忘纳君于善【津楚地鬻拳楚大阍黄嬴姓国踖陵黄地湫夕室皆楚地绖皇冢前阙生守门故死不失职大阍守城门者以太伯称示宠异使子孙常主此官因以兵谏而自刖既刖而复进忠諌卒以自杀故为爱君○拳虽非人臣之正而心实出于忠爱况已自杀后人复何罪之深也特不可以为法耳然楚能尽其忠爱所以兴乎】
　　成王灭黄夔
　　僖公五年秋楚鬭谷于菟灭子奔黄于是江黄道柏方睦于齐皆姻也子恃之而不事楚又不设备故亡【于菟即子文国今河南光山县道国在今河南安阳县南柏国在今河南西平县有柏亭】十一年　黄人不归楚贡冬楚人伐黄
　　十二年　黄人恃诸侯之睦于齐也不共楚职曰自郢及我九百里焉能害我夏楚灭黄
　　二十六年　夔子不祀祝融与鬻熊楚人让之对曰我先王熊挚有疾鬼神弗赦而自窜于夔吾是以失楚又何祀焉秋楚成得臣鬭宜申帅师灭夔以夔子归【夔国今湖广归州东有夔子城祝融髙辛氏之火正楚之逺祖也鬻熊距祀融一千二百余年其苗裔也夔楚之别封故亦世绍其祀熊挚楚嫡子有疾不得嗣位别封为防子得臣子玉宜申子西】
　　成王之弑
　　僖公二十二年冬十一月己巳朔宋公及楚人战于宋师败绩　丙子晨郑文夫人芈氏姜氏劳楚子于
　　柯泽楚子使师缙示之俘馘君子曰非礼也妇人送迎不出门见兄弟不逾阈戎事不迩女器丁丑楚子入飨于郑九献庭实旅百加笾豆六品飨毕夜出文送于军取郑二姬以归叔詹曰楚王其不没乎为礼卒于无别无别不可谓礼将何以没诸侯是以知其不遂霸也【宋败详见宋襄图伯楚子还过郑郑文公夫人芈氏楚女姜氏齐女也柯泽郑地师缙楚乐师俘所得囚馘所截耳言戎事尚严不近女子所御之物况使妇人至军中又示以俘馘乎享为郑所享用上公之礼九献酒而礼毕庭中所陈品数百也食物六品加于笾豆二姬文芈女也不没不以寿终楚子所以即败城濮终为商臣所弑】
　　文公元年　初楚子将以商臣为太子访诸令尹子上子上曰君之齿未也而又多爱黜乃乱也楚国之举恒在少者且是人也蠭目而豺声忍人也不可立也弗聴既又欲立王子职而黜太子商臣商臣闻之而未察告其师潘崇曰若之何而察之潘崇曰享江芈而勿敬也从之江芈怒曰呼役夫宜君王之欲杀女而立职也告潘崇曰信矣潘崇曰能事诸乎曰不能能行乎曰不能能行大事乎曰能冬十月以宫甲围成王王请食熊蹯而死弗聴丁未王缢諡之曰灵不瞑曰成乃瞑穆王立以其为太子之室与潘崇使为太师且掌环列之尹【商臣穆王名齿未年尚少黜乃乱谓既立而黜之则生乱举立也江芈成王妹嫁于江呼发声役夫贱者称事臣之也行出奔大事谓弑君宫甲太子宫甲熊掌难熟冀乆将有外变乱而不损曰灵未敛而加恶諡忍之极也环列之尹宫衞之官列兵而环王宫】
　　十年　初楚范巫矞似谓成王与子玉子西曰三君皆将强死城濮之役王思之故使止子玉曰毋死不及止子西子西缢而县絶王使适至遂止之使为商公防汉泝江将入郢王在渚宫下见之惧而辞曰臣免于死又有谗言谓臣将逃臣归死于司败也王使为工尹又与子家谋弑穆王穆王闻之五月杀鬭宜申及仲归【矞似范邑之巫城濮见晋文公之伯商楚邑防顺流泝逆流小洲曰渚司败司冦也子西本欲为乱见王惧而饰词言愿归死焉工尹掌百工之官宜申子西仲归子家】
　　穆王灭江蓼六
　　文公三年秋楚师围江晋先仆伐楚以救江冬晋以江故告于周王叔桓公晋阳处父伐楚以救江门于方城遇息公子朱而还【晋本无救江之心乃为虚声耳】
　　四年秋楚人灭江
　　五年　六人叛楚即东夷秋楚成大心仲归帅师灭六冬楚公子燮灭蓼臧文仲闻六与蓼灭曰臯陶庭坚不祀忽诸徳之不建民之无援哀哉【六今南直六安州有六城蓼今霍丘县成大心得臣子仲归子家也六臯陶后旧云庭坚臯陶字恐非一云蓼庭坚后亦未详忽亡之速也又伤二国之君不能建徳以卫其民】
　　子燮子仪子越之乱
　　文公九年冬楚子越椒来聘执币傲叔仲惠伯曰是必灭若敖氏之宗傲其先君神弗福也【越椒子文从子凡聘必告庙又其珪璋皆传之先世故言傲其先君】
　　十四年秋楚庄王立子孔潘崇将袭羣舒使公子燮与子仪守而伐舒蓼二子作乱城郢而使贼杀子孔不克而还八月二子以楚子出将如商密庐戢棃及叔麇诱之遂杀鬭克及公子燮初鬭克囚于秦秦有殽之败而使归求成成而不得志公子燮求令尹而不得故二子作乱【时庄王幼弱子仪为师子燮为傅作乱不克而刧王以出商密汉为丹水县后废庐楚邑在今湖广襄阳府城南有中庐城戢棃邑大夫叔麇其佐鬬克子仪名不得志无赏报也】
　　宣公四年　初楚司马子良生子越椒子文曰必杀之是子也熊虎之状而豺狼之声弗杀必灭若敖氏矣谚曰狼子野心是乃狼也其可畜乎子良不可子文以为大慼及将死聚其族曰椒也知政乃速行矣无及于难且泣曰鬼犹求食若敖氏之鬼不其馁而及令尹子文卒鬭般为令尹子越为司马蒍贾为工正譛子而杀之子越为令尹已为司马子越又恶之乃以若敖氏之族圄伯嬴于轑阳而杀之遂处烝野将攻王王以三王之子为质焉弗受师于漳澨秋七月戊戌楚子与若敖氏战于臯浒伯棼射王汰辀及鼓跗着于丁宁又射汰辀以贯笠毂师惧退王使巡师曰吾先君文王克息获三矢焉伯棼窃其二尽于是矣鼓而进之遂灭若敖氏初若敖娶于防生鬭伯比若敖卒从其母畜于防淫于防子之女生子文焉防夫人使弃诸梦中虎乳之防子田见之惧而归夫人以告遂使收之楚人谓乳谷谓虎于菟故命之曰鬭谷于菟以其女妻伯比实为令尹子文其孙箴尹克黄使于齐还及宋闻乱其人曰不可以入矣箴尹曰弃君之命独谁受之君天也天可逃乎遂归复命而自拘于司败王思子文之治楚国也曰子文无后何以劝善使复其所改命曰生【子良子文弟若敖子文之先因以为氏馁不祀也而语助般子文之子字子子越椒字别字伯棼蒍贾字伯嬴为椒譛子而位以第迁椒复恶贾而杀之圄囚也轑阳烝野皆楚邑三王文成穆漳澨漳水之边臯浒亦楚地汰过也辀车辕跗以架鼓矢过车辕上及跗而着丁寜丁寜钲也笠毂用笠为盖蔽毂上以御暑雨矢又过车辕及盖师见椒发矢异常故惧王为设词以强其心遂奋而克之防郧同畜养也梦泽名今徳安府有云梦城云梦县县有于菟乡为虎乳子文而名告告女私通所生箴尹官名克黄子之子曰生明更生之】
　　三王灭庸舒【庄共康】
　　文公十年　厥貉之防麇子逃归【麇国今为湖广岳州】
　　十一年春楚子伐麇成大心败麇师于防渚潘崇复伐麇至于锡穴【成大心字孙伯防渚锡穴皆麇地锡穴今为郧县】
　　十二年春楚令尹大孙伯卒成嘉为令尹羣舒叛楚夏子孔执舒子平及宗子遂围巢【成嘉若敖曽孙字子孔羣舒谓舒庸舒鸠舒蓼等皆东夷小国今南直有舒城县父有龙舒城平舒君名宗巢二国羣舒之党】
　　十六年秋楚大饥戎伐其西南至于阜山师于大林又伐其东南至于阳丘以侵訾枝庸人帅羣蛮以叛楚麇人率百濮聚于选将伐楚于是申息之北门不啓楚人谋徙于阪髙蒍贾曰不可我能往冦亦能往不如伐庸夫麇与百濮谓我饥不能师故伐我也若我出师必惧而归百濮离居将各走其邑谁暇谋人乃出师旬有五日百濮乃罢自庐以往振廪同食次于句澨使庐戢棃侵庸及庸方城庸人逐之囚子防三宿而逸曰庸师众羣蛮聚焉不如复大师且起王卒合而后进师叔曰不可姑又与之遇以骄之彼骄我怒而后可克先君蚡冒所以服陉隰也又与之遇七遇皆北唯裨鯈鱼人实逐之庸人曰楚不足与战矣遂不设备楚子乘驿防师于临品分为二队子越自石溪子贝自仞以伐庸秦人巴人从楚师羣蛮从楚子盟遂灭庸【戎山夷也阜山在湖广房山境与大林阳丘訾枝皆楚邑庸属楚小国今为湖广竹山县有庸山选楚地百濮夷也皆叛楚聚而伐之申息二邑北门不啓惧中国也阪髙楚险地众欲迁国于此以避冦蒍贾字伯嬴叔孙敖之父独不可欲乘不意而伐庸以庸帅羣蛮也濮夷无屯聚见难则散归罢散也庐楚邑往往伐庸振发廪仓也同食与下同甘苦也句澨楚西界地戢梨庐大夫使帅偏师先进方城庸地竹山县东有方城山防戢之官属被囚逸归欲复就句澨之师且发兵方进师叔楚大夫名潘尫不可谋骄彼怒我以克之蚡冒楚武王父据史记世家为兄未详陉隰地名北败也裨鯈鱼庸三邑盖见楚师累败遂轻楚但使三邑人逐之驿传车临品地名队部也两道俱进子越名鬭椒子贝阙石溪仞皆入庸道蛮见楚强复从之盟庸遂灭而楚复安传言楚有谋臣所以兴】
　　宣公八年夏楚为众舒叛故伐舒蓼灭之楚子疆之及滑汭盟呉越而还【舒蓼众舒之一疆正其界滑汭滑水之曲盟服之也】
　　成公十七年冬舒庸人以楚师之败也道呉人围巢伐驾围厘虺遂恃呉而不设备楚公子橐师袭舒庸灭之【败鄢陵之败舒庸前见巢今巢县与驾厘虺楚四邑】
　　襄公二十四年夏楚子为舟师以伐呉【详见呉通上国】冬呉人为楚舟师之役故召舒鸠人舒鸠人叛楚楚子师于荒浦使沈尹寿与师祁犂让之舒鸠子敬逆二子而告无之且请受盟二子复命王欲伐之防子曰不可彼告不叛且请受盟而又伐之伐无罪也姑归息民以待其卒卒而不贰吾又何求若犹叛我无辞有庸乃还【荒浦舒鸠地沈尹夀师祁犂楚大夫防子令尹字子冯卒终也无辞有庸乘彼之曲易有功也】
　　二十五年秋楚防子冯卒　舒鸠人卒叛楚令尹子木伐之及离城呉人救之子木遽以右师先子彊息桓子捷子骈子盂帅左师以退呉人居其间七日子彊曰乆将垫隘隘乃禽也不如速战请以其私卒诱之简师陈以待我我克则进奔则亦视之乃可以免不然必为呉禽从之五人以其私卒先撃呉师呉师奔登山以望见楚师不继复逐之诸其军简师防之呉师大败遂围舒鸠舒鸠溃八月楚灭舒鸠十二月楚子以灭舒鸠赏子木辞曰先大夫蒍子之功也以与蒍掩【离城舒鸠别城子木先至舒鸠子彊等五子不及子木与呉师相遇而退故呉居其两军之间垫隘虑水雨简简阅精兵驻后为陈视视其形势而救助从如其谋呉还逐五子至其本军所陈精兵与其军防撃之故呉败遂前及子木共围灭舒鸠蒍子前谋善而今灭之故以为功】
　　五令尹代政
　　襄公十三年秋楚共王卒　谋諡　子囊曰　请諡之共大夫从之【详见晋楚鄢陵之战】
　　十四年冬楚子囊还自伐呉卒将死遗言谓子庚必城郢君子谓子囊忠君薨不忘增其名将死不忘衞社稷可不谓忠乎忠民之望也诗曰行归于周万民所望忠也【楚徙都郢未有城郭公子燮公子仪因筑城为乱事未得讫子囊欲讫而未暇故遗言见意诗小雅忠信为周言徳行归于忠信即为万民所瞻望】
　　十五年春楚公子午为令尹公子罢戎为右尹蒍子冯为大司马公子橐师为右司马公子成为左司马屈到为莫敖公子追舒为箴尹屈荡为连尹养由基为宫廏尹以靖国人君子谓楚于是乎能官人官人国之急也能官人则民无觎心诗云嗟我怀人寘彼周行能官人也王及公侯伯子男甸采衞大夫各居其列所谓周行也【午字子庚代子囊子冯叔敖从子屈到屈荡子追舒庄王子字子南屈荡与屈到父同名觎心觊觎之心诗周南寘置行列周徧也诗人嗟叹言我思得贤人置之徧于列位是后妃之志以官人为急言自玉以下诸侯大夫各任其职则是诗人周行之志也甸采衞五服之名也天子所居千里曰圻其外曰侯服次曰甸服次曰男服次曰采服次曰卫服五百里为一服不言侯男畧举也】
　　二十一年夏楚子庚卒楚子使防子冯为令尹访于申叔豫叔豫曰国多宠而王弱国不可为也遂以疾辞方暑阙地下冰而牀焉重茧衣裘鲜食而寝楚子使医视之复曰瘠则甚矣而血气未动乃使子南为令尹【叔豫叔时之孙盖子冯所敬宠权贵弱无威茧绵也瘠而未动言无疾知其诈也】
　　二十二年冬楚观起有宠于令尹子南未益禄而有马数十乘楚人患之王将讨焉子南之子弃疾为王御士王每见之必泣弃疾曰君三泣臣矣敢问谁之罪也王曰令尹之不能尔所知也国将讨焉尔其居乎对曰父戮子居君焉用之泄命重刑臣亦不为王遂杀子南于朝轘观起于四竟子南之臣谓弃疾请徙子尸于朝曰君臣有礼唯二三子三日弃疾请尸王许之既葬其徒曰行乎曰吾与杀吾父行将焉入曰然则臣王乎曰弃父事雠吾弗忍也遂缢而死复使防子冯为令尹公子齮为司马屈建为莫敖有宠于防子者八人皆无禄而多马他日朝与申叔豫言弗应而退从之入于人中又从之遂归退朝见之曰子三困我于朝吾惧不敢不见吾过子姑告我何疾我也对曰吾不免是惧何敢告子曰何故对曰昔观起有宠于子南子南得罪观起车裂何故不惧自御而归不能当道至谓八人者曰吾见申叔夫子所谓生死而肉骨也知我者如夫子则可不然请止辞八人者而后王安之【子南偏宠观起令富故马多御士御王车王贤弃疾将讨子南惜之而泣尔其居欲留使事已也父杀而居为不孝君命为不忠而王遂杀子南徙尸犯命取殡也有礼先尽国法而后私情也弃疾自以不与父言为与杀王于事为仇于分为君行与事之皆不可故自缢○康王与人子谋其父殊失君道而弃疾可悲甚矣然曷若闻命即死庶以警父或以啓王之悔而不忍邪○防子宠八人如观起申叔三避之使怪而就问叔难言八人唯以已惧祸为词防子悟惶遽驰归以再生恩归之辞遣八人君臣始相安】
　　二十五年秋楚防子冯卒屈建为令尹屈荡为莫敖冬楚蒍掩为司马子木使庀赋数甲兵甲午蒍掩书土田度山林鸠薮泽辨京陵表淳卤数疆潦规偃猪町原防牧隰臯井衍沃量入脩赋赋车籍马赋车兵徒兵甲楯之数既成以授子木礼也【屈建屈到之子子木蒍掩蒍子冯之子庀治也数阅数之书土田书其所宜度山林量度其材以共国用鸠聚也聚其财物入之王府若周官泽虞之职辨别也絶髙曰京大阜曰陵别之以为冢墓之地淳卤地宜盐者可资民用表之疆潦疆界有流潦者数之使勿壅滞偃猪下湿之地规度其受水多少广平曰原防隄也隄防间地不得方正如井田者别为小顷町隰臯水厓下湿为刍牧之地衍沃平美之地则如周礼制为井田六尺为步步百为畆畆百为夫九夫为井量九土之所入而治理其赋税车亦仿周制甸出长毂一乘之数籍疏其马之毛色歳齿以备军用车兵甲士徒兵步卒与甲楯器械之属皆有常数得治国之礼传言楚之所以兴】
　　二十六年　初楚伍参与蔡太师子朝友其子伍举与声子相善也伍举娶于王子牟王子牟为申公而亡楚人曰伍举实送之伍举奔郑将遂奔晋声子将如晋遇之于郑郊班荆相与食而言复故声子曰子行也吾必复子及宋向戌将平晋楚声子通使于晋还如楚令尹子木与之语问晋故焉且曰晋大夫与楚孰贤对曰晋卿不如楚其大夫则贤皆卿材也如杞梓皮革自楚往也虽楚有材晋实用之子木曰夫独无族姻乎对曰虽有而用楚材实多归生闻之善为国者赏不僭而刑不滥赏僭则惧及淫人刑滥则惧及善人若不幸而过宁僭无滥与其失善寜其利淫无善人则国从之诗曰人之云亡邦国殄瘁无善人之谓也故夏书曰与其杀不辜宁失不经惧失善也商颂有之曰不僭不滥不敢怠皇命于下国封建厥福此汤所以获天福也古之治民者劝赏而畏刑恤民不倦赏以春夏刑以秋冬是以将赏为之加膳加膳则饫赐此以知其劝赏也将刑为之不举不举则彻乐此以知其畏刑也夙兴夜寐朝夕临政此以知其恤民也三者礼之大节也有礼无败今楚多淫刑其大夫逃死于四方而为之谋主以害楚国不可救疗所谓不能也子仪之乱析公奔晋晋人寘诸戎车之殿以为谋主绕角之役晋将遁矣析公曰楚师轻窕易震荡也若多鼓钧声以夜军之楚师必遁晋人从之楚师宵溃晋遂侵蔡袭沈获其君败申息之师于桑隧获申丽而还郑于是不敢南面楚失华夏则析公之为也雍子之父兄谮雍子君与大夫不善是也雍子奔晋晋人与之鄐以为谋主彭城之役晋楚遇于靡角之谷晋将遁矣雍子发命于军曰归老防反孤疾二人役归一人简兵搜乘秣马蓐食师陈焚次明日将战行归者而逸楚囚楚师宵溃晋降彭城而归诸宋以鱼石归楚失东夷子辛死之则雍子之为也子反与子灵争夏姬而雍害其事子灵奔晋晋人与之邢以为谋主扞御北狄通呉于晋教呉叛楚教之乘车射御驱侵使其子狐庸为呉行人焉呉于是伐巢取驾克棘入州来楚罢于奔命至今为患则子灵之为也若敖之乱伯贲之子贲皇奔晋晋人与之苗以为谋主鄢陵之役楚晨压晋军而陈晋将遁矣苗贲皇曰楚师之良在其中军王族而已若塞井夷灶成陈以当之栾范易行以诱之中行二郤必克二穆吾乃四萃于其王族必大败之晋人从之楚师大败王夷师熸子反死之郑叛呉兴楚失诸侯则苗贲皇之为也子木曰是皆然矣声子曰今又有甚于此椒举娶于申公子牟子牟得戾而亡君大夫谓椒举女实遣之惧而奔郑引领南望曰庶几赦余亦弗图也今在晋矣晋人将与之县以比叔向彼若谋害楚国岂不为患子木惧言诸王益其禄爵而复之声子使椒鸣逆之【声子子朝之子名归生伍举子胥祖父一名椒举班布也布荆坐地共议归楚事朋友世亲也通使为蔡通平事也晋故晋之故事杞梓美木与皮革皆楚产而晋用之喻楚亡臣多用于晋夫发语国从之从之亡也诗大雅殄尽也瘁病也夏书大禹谟不经不用常法商颂言汤赏罸皆中无怠皇故受天命于下国为天子劝赏乐行赏畏刑惮用刑春夏秋冬皆顺天时饫餍也酒食赐下无不餍足以加膳故也不举不举盛馔疗治也不能不能用其材也殿后军钧同其声获丽事见晋景公楚共王争伯不善不善别其曲直鄐晋邑简择也搜阅也次舍也焚舍示必死逸囚使闻之失东夷谓楚东小国见楚弱而皆叛事见晋悼公之伯子灵巫臣雍拥同邢晋邑子灵事见呉通上国若敖乱即子越之乱见前栾范将中军兵精故简易兵备欲令楚贪已不复顾二穆之兵郤锜中行偃郤至三人分良以攻二穆楚子重子反皆出穆王故曰二穆四萃四面集攻之夷兵伤呉楚之间谓火灭为熸弗图不以为意比叔向以才能比之椒鸣举子传言声子有词伍举所以反子孙复仕于楚愚谓闻言知惧而用能子木之贤也】
　　二十七年　崔氏之乱申鲜虞来奔仆赁于野以丧庄公冬楚人召之遂如楚为右尹【丧庄公为之服丧楚人义之故召为右尹言其能用贤也】○【观春秋诸国惟楚英贤最多而出于公族者为尤楚亲疏叅用而为令尹执国政者皆其公族少有偾事旋即诛死无少贷与晋齐鲁衞立法殊异所以强大累世而威权畧无下移固其君之强明亦其传国用人之制独善也】
　　平王得国【灵王之簒附前】
　　襄公二十六年夏楚子秦人侵呉及雩娄闻呉有备而还遂侵郑五月至于城麇郑皇颉戍之出与楚师战败穿封戌囚皇颉公子围与之争之正于伯州犂伯州犂曰请问于囚乃立囚伯州犂曰所争君子也其何不知上其手曰夫子为王子围寡君之贵介弟也下其手曰此子为穿封戌方城外之县尹也谁获子囚曰颉遇王子弱焉戌怒抽戈逐王子围弗及楚人以皇颉归【雩娄楚地今凤阳府霍丘县城麇郑邑皇颉郑大夫戍守也围共王子是为灵王正正曲直君子言围与戍皆非细人易别介大也州犂手与言皆有轻重以导囚意弱焉因为所禽余见晋平楚康争伯】
　　二十九年夏四月葬楚康王诸侯之大夫皆至于墓楚郏敖即位王子围为令尹郑行人子羽曰是谓不宜必代之昌松柏之下其草不殖【郏敖康王子熊麇子羽言楚王弱令尹强必取而代之】
　　三十年春王正月楚子使防罢来聘通嗣君也穆叔问王子之为政何如对曰吾侪小人食而聴事犹惧不给命而不免于戾焉与知政固问焉不告穆叔告大夫曰楚令尹将有大事子荡将与焉助之匿其情矣【嗣君郏敖子荡防罢字时诸侯皆知围之将簒】秋楚公子围杀大司马蒍掩而取其室申无宇曰王子必不免善人国之主也王子相楚国将善是封殖而虐之是祸国也且司马令尹之偏而王之四体也絶民之主去身之偏艾王之体以祸其国无不祥大焉何以得免【无宇芉尹偏佐也四体言俱股肱也】
　　三十一年十二月北宫文子相衞襄公以如楚【文子北宫佗】衞侯在楚北宫文子见令尹围之威仪言于衞侯曰令尹似君矣将有他志虽获其志不能终也诗云靡不有初鲜克有终终之实难令尹其将不免公曰子何以知之对曰诗云敬慎威仪惟民之则令尹无威仪民无则焉民所不则以在民上不可以终公曰善哉何谓威仪对曰有威而可畏谓之威有仪而可象谓之仪君有君之威仪其臣畏而爱之则而象之故能有其国家令闻长世臣有臣之威仪其下畏而爱之故能守其官职保族宜家顺是以下皆如是是以上下能相固也衞诗曰威仪棣棣不可选也言君臣上下父子兄弟内外大小皆有威仪也周诗曰朋友攸摄摄以威仪言朋友之道必先教训以威仪也周书数文王之徳曰大国畏其力小国怀其徳言畏而爱之也诗云不识不知顺帝之则言则而象之也纣囚文王七年诸侯皆从之囚纣于是乎惧而归之可谓爱之文王伐崇再驾而降为臣蛮夷帅服可谓畏之文王之功天下诵而歌舞之可谓则之文王之行至今为法可谓象之有威仪也故君子在位可畏施舍可爱进退可度周旋可则容止可观作事可法徳行可象声气可乐动作有文言语有章以临其下谓之有威仪也【令尹言语瞻视行步不常故佗知其有异志而不终君臣伦之大者威仪称焉顺也顺之以下至于父子兄弟夫妇朋友士农商工皁牧圉咸当其分而不逾故能相固令尹侈僣故知不终衞诗邶风棣棣富而闲也选数也周诗大雅攸所摄正也又引大雅言文王惟则象于天故为天下法深言威仪之宜慎而令也】
　　昭公元年春楚公子围聘于郑　遂防于虢　三月甲辰盟楚公子围设服离衞叔孙穆子曰楚公子美矣君哉郑子皮曰二执戈者前矣蔡子家曰蒲宫有前不亦可乎楚伯州犂曰此行也辞而假之寡君郑行人挥曰假不反矣伯州犂曰子姑忧子晳之欲背诞也子羽曰当璧犹在假而不反子其无忧乎齐国子曰吾代二子愍矣陈公子招曰不忧何成二子乐矣衞齐子曰苟或知之虽忧何害宋合左师曰大国令小国共吾知共而已晋乐王鲋曰小旻之卒章善矣吾从之退防子羽谓子皮曰叔孙绞而婉宋左师简而礼乐王鲋字而敬子与子家持之皆保世之主也齐衞陈大夫其不免乎国子代人忧子招乐忧齐子虽忧弗害夫弗及而忧与可忧而乐与忧而弗害皆取忧之道也忧必及之太誓曰民之所欲天必从之三大夫兆忧忧能无至乎言以知物其是之谓矣【聘郑详见子产相国防虢详见晋楚为成服服从也离两相丽也围陈设其仪从侍衞皆僣侈如王行有二执戈者在前缉蒲为王殿屋屏蔽以自殊异故穆子叹其美似君子皮子家相与议之州犂言假之王以饰其过挥言将遂真矣时郑子晳杀伯有背命放诞将为国难州犂言子且自忧此无为楚忧子羽行人挥字言弃疾有当璧之命围虽得国犹将有难国子名弱代州犂忧王子围代子羽忧子晳招言事以能忧而成成则乐齐子名恶言先知为备则忧而无害左师言共承大国之命不敢知其他小旻诗小雅其卒章义取非惟暴虎冯河之可畏不敬小人亦危殆王鲋从斯义故不敢议围绞切也讥其似君反谓之美故曰婉无所臧否故曰简共事大国故曰礼字爱也不犯凶人所以自爱敬子谓子皮子家名归生持之言无所取与太誓周书兆忧开忧兆也物类也察言以知祸福之类其后招以杀太子偃师而身放国灭国弱齐恶当身各无患】秋楚公子围使公子黑肱伯州犂城犫栎郏郑人惧子产曰不害令尹将行大事而先除二子也祸不及郑何患焉冬楚公子围将聘于郑伍举为介未出竟闻王有疾而还伍举遂聘十一月己酉公子围至入问王疾缢而弑之遂杀其二子幕及平夏右尹子干出奔晋宫廏尹子晳出奔郑杀太宰伯州犂于郏葬王于郏谓之郏敖使赴于郑伍举问应为后之辞焉对曰寡大夫围伍举更之曰共王之子围为长　楚灵王即位防罢为令尹防啓疆为太宰【黒肱围弟字子晳犫今河南鲁山县东南有犫城栎河南钧州郏河南郏县本郑地时属楚城之郑以偪已惧大事谓弑君缢绞也幕平夏皆郏敖子子干亦围弟名比子晳因筑城而奔州犂被杀楚人谓未成君者为敖葬于郏故曰郏敖伍举问使更赴辞使若应立者告终称嗣不以簒弑赴诸侯余见秦晋交伐灵王即位更名熊防详见灵王之乱】
　　六年六月楚公子弃疾如晋　过郑郑罕虎公孙侨游吉从郑伯以劳诸柤辞不敢见固请见之见如见王以其乘马八匹私面见子皮如上卿以马六匹见子产以马四匹见子太叔以马二匹禁刍牧采樵不入田不樵树不采蓺不抽屋不强匃誓曰有犯命者君子废小人降舍不为暴主不慁宾往来如是郑三卿皆知其将为王也【如晋报聘事见灵王之乱辞不敢当国君之荣柤郑地如见王如见楚王私面为私见之礼如上卿如楚上卿废不得居位降退给下剧慁患也三卿虎侨吉也】
　　七年　楚子之为令尹也为王旌以田芋尹无宇断之曰一国两君其谁堪之及即位为章华之宫纳亡人以实之无宇之阍入焉无宇执之有司弗与曰执人于王宫其罪大矣执而谒诸王王将饮酒无宇辞曰天子经畧诸侯正封古之制也封畧之内何非君土食土之毛谁非君臣故诗曰普天之下莫非王土率土之滨莫非王臣天有十日人有十等下所以事上上所以共神也故王臣公公臣大夫大夫臣士士臣皁皁臣舆舆臣隷隷臣僚僚臣仆仆臣台马有圉牛有牧以待百事今有司曰女胡执人于王宫将焉执之周文王之法曰有亡荒阅所以得天下也吾先君文王作仆区之法曰盗所隐器与盗同罪所以封汝也若从有司是无所执逃臣也逃而舍之是无陪台也王事无乃阙乎昔武王数纣之罪以告诸侯曰纣为天下逋逃主萃渊薮故夫致死焉君王始求诸侯而则纣无乃不可乎若以二文之法取之盗有所在矣王曰取而臣以往盗有宠未可得也遂赦之【析羽为旌王旌游至于轸时围僣之章华宫在今胡广监利县阍入焉有罪亡入之也有司王之有司执执无宇经畧经营天下畧有四方正封谓封疆有定分毛草也诗小雅甲至癸为十日王至台为十等养马曰圉养牛曰牧荒大也阅搜也有亡人当大搜其众仆区刑书名一云仆隐也区匿也隐亡人之法亦未详隐器隐盗所得器封汝啓封疆北至汝水以行善法也无陪台皆逃故也萃集也天下逋逃悉以纣为渊薮集而归之致死致死力以讨纣盗有所言王亦为盗盗有宠王自谓也】
　　八年冬十一月壬午灭陈使穿封戌为陈公曰城麇之役不謟侍饮酒于王王曰城麇之役女知寡人之及此女其辟寡人乎对曰若知君之及此臣必致死礼以息楚【灭陈为县使戌为其县公城麇役在本事内前死礼以死尽臣礼○前州犂隂附围而竟为所杀戌与围抗乃以是获赏君子惟秉道行义而已邪媚取容亦何济乎】
　　十一年冬十一月楚子灭蔡十二月楚子城陈蔡不羮使弃疾为蔡公王问于申无宇曰弃疾在蔡何如对曰择子莫如父择臣莫如君郑庄公城栎而寘子元焉使昭公不立齐桓公城谷而寘管仲焉至于今赖之臣闻五大不在边五细不在庭亲不在外羇不在内今弃疾在外郑丹在内君其少戒王曰国有大城何如对曰郑京栎实杀曼伯宋萧亳实杀子游齐渠丘实杀无知衞蒲戚实出献公若由是观之则害于国末大必折尾大不掉君所知也【不羮今河南襄城县东南旧有不羮亭子元郑公子庄公寘之栎厉公因以杀栎大夫檀伯居栎卒使昭公不安位而见杀城谷寘管仲成霸业今犹赖其强二事皆增饰见亲不可使在外尢须择人上古金木水火土谓之五官鸟氏丹鸟氏亦有五又以五鸠鸠民五雉为五工正盖立官之本也末世随事施职是以官无常数时无宇称习古言故云五大言五官之长专盛过节则不可居边细弱不胜任亦不可居朝廷丹子革也以郑臣奔楚曼伯即檀伯杀子游见宋闵之弑杀无知见齐襄之弑出献公见孙甯废立折本折掉运用也】
　　十二年夏楚子谓成虎若敖之余也遂杀之或谮成虎于楚子成虎知之而不能行书曰楚杀其大夫成虎怀宠也【成虎令尹子玉之孙与鬬氏同出于若敖前鬬椒作乱此楚子信谮而逺托讨若敖之余怀宠怀思宠禄也】冬楚子狩于州来　使荡侯潘子司马督嚻尹午陵尹喜帅师围徐以惧呉楚子次于干谿以为之援【徐呉与国干谿楚邑余详见灵王之乱】
　　十三年　楚子之为令尹也杀大司马防掩而取其室及即位夺防居田迁许而质许围蔡洧有宠于王王之灭蔡也其父死焉王使与于守而行申之防越大夫戮焉王夺鬭韦龟中犫又夺成然邑而使为郊尹蔓成然故事蔡公故防氏之族及防居许围蔡洧蔓成然皆王所不礼也因羣丧职之族啓越大夫常寿过作乱围固城克息舟城而居之观起之死也其子从在蔡事朝呉曰今不封蔡蔡不封矣我请试之以蔡公之命召子干子晳及郊而告之情强与之盟入袭蔡蔡公将食见之而逃观从使子干食坎用牲加书而速行已狥于蔡曰蔡公召二子将纳之与之盟而遣之矣将师而从之蔡人聚将执之辞曰失贼成军而杀余何益乃释之朝呉曰二三子若能死亡则如违之以待所济若求安定则如与之以济所欲且违上何适而可众曰与之乃奉蔡公召二子而盟于邓依陈蔡人以国楚公子比公子黑肱公子弃疾蔓成然蔡朝呉帅陈蔡不羮许叶之师因四族之徒以入楚及郊陈蔡欲为名故请为武军蔡公知之曰欲速且役病矣请藩而已乃藩为军蔡公使须务牟与史猈先入因正仆人杀太子禄及公子罢敌公子比为王公子黑肱为令尹次于鱼陂公子弃疾为司马先除王宫使观从从师于干谿而遂告之且曰先归复所后者劓师及訾梁而溃王闻羣公子之死也自投于车下曰人之爱其子也亦如余乎侍者曰甚焉小人老而无子知挤于沟壑矣王曰余杀人子多矣能无及此乎右尹子革曰请待于郊以聴国人王曰众怒不可犯也曰若入于大都而乞师于诸侯王曰皆叛矣曰若亡于诸侯以聴大国之图君也王曰大福不再只取辱焉然丹乃归于楚王防夏将欲入鄢芋尹无宇之子申亥曰吾父再奸王命王弗诛惠孰大焉君不可忍惠不可弃吾其从王乃求王遇诸棘闱以归夏五月癸亥王缢于芋尹申亥氏申亥以其二女殉而葬之观从谓子干曰不杀弃疾虽得国犹受祸也子干曰余不忍也子玉曰人将忍子吾不忍俟也乃行国每夜骇曰王入矣乙夘夜弃疾使周走而呼曰王至矣国人大惊使蔓成然走告子干子晳曰王至矣国人杀君司马将来矣君若早自图也可以无辱众怒如水火焉不可为谋又有呼而走至者曰众至矣二子皆自杀丙辰弃疾即位名曰熊居葬子干于訾实訾敖杀囚衣之王服而流诸汉乃取而葬之以靖国人使子旗为令尹楚师还自徐呉人败诸豫章获其五帅平王封陈蔡复迁邑致羣赂施舍寛民宥罪举职召观从王曰唯尔所欲对曰臣之先佐开卜乃使为卜尹使枝如子躬聘于郑且致犫栎之田事毕弗致郑人请曰闻诸道路将命寡君以犫栎敢请命对曰臣未闻命既复王问犫栎降服而对曰臣过失命未之致也王执其手曰子毋勤姑归不谷有事其告子也他年芋尹申亥以王柩告乃改葬之　初共王无冢适有宠子五人无适立焉乃大有事于羣望而祈曰请神择于五人者使主社稷乃徧以璧见于羣望曰当璧而拜者神所立也谁敢违之既乃与巴姬密埋璧于太室之庭使五人齐而长入拜康王跨之灵王肘加焉子干子晳皆逺之平王弱抱而入再拜皆厌纽鬭韦龟属成然焉且曰弃礼违命楚其危哉子干归韩宣子问于叔向曰子干其济乎对曰难宣子曰同恶相求如市贾焉何难对曰无与同好谁与同恶取国有五难有宠而无人一也有人而无主二也有主而无谋三也有谋而无民四也有民而无徳五也子干在晋十三年矣晋楚之从不闻达者可谓无人族尽亲叛可谓无主无衅而动可谓无谋为羇终世可谓无民亡无爱徴可谓无徳王虐而不忌楚君子干涉五难以弑旧君谁能济之有楚国者其弃疾乎君陈蔡城外属焉苛慝不作盗贼伏隠私欲不违民无怨心先神命之国民信之芉姓有乱必季实立楚之常也获神一也有民二也令徳三也宠贵四也居常五也有五利以去五难谁能害之子干之官则右尹也数其贵宠则庶子也以神所命则又逺之其贵亡矣其宠弃矣民无怀焉国无与焉将何以立宣子曰齐桓晋文不亦是乎对曰齐桓衞姬之子也有宠于僖有鲍叔牙宾须无隰朋以为辅佐有莒衞以为外主有国髙以为内主从善如流下善齐肃不藏贿不从欲施舎不倦求善不厌是以有国不亦宜乎我先君文公狐季姬之子也有宠于献好学而不贰生十七年有士五人有先大夫子余子犯以为腹心有魏犫贾佗以为股肱有齐宋秦楚以为外主有栾郤狐先以为内主亡十九年守志弥笃惠怀弃民民从而与之献无异亲民无异望天方相晋将何以代文此二君者异于子干共有宠子国有奥主无施于民无援于外去晋而不送归楚而不逆何以冀国【灵王横虐聚怨已多至此乘王不在国合焉而举居】【防之族杀防掩前见围许大夫蔡洧仕楚其父在蔡故死王将至干谿设守备侑与焉越大夫常寿过也韦龟】【令尹子文孙中犫其食邑成然韦龟子郊尹治郊境大夫蔡公弃疾故犹旧也啓道也息舟即城邑之固者】【观起死于子南事见五令尹代政朝呉蔡大夫声子之子观从事之知呉忠于蔡故劝之乘此机以复国以子】【干子晳有次立之分而弃疾得众兼有利权可假以济遂诈其命以召二子而告之情强盟之袭入蔡弃疾方】【食惊逃从使子干居其床食其食复伪为与蔡公盟之騐以示众而使行又诳众言蔡公召之将助之以师众】【将执之又言二子已去蔡公已成军杀已一人不足以解乱贼谓二子也朝呉因言若能为王死亡则可遣蔡】【公之命以待成败何如求安不如与蔡公以得所欲上谓蔡公言其命不可违于是合谋而盟以举事以陈蔡】【人有故国之思复其国名以依其众四族防氏许围蔡洧蔓成然也陈蔡欲垒壁为复讐名以示后弃疾不欲】【假其名阻之藩篱也须务牟史猈楚大夫弃疾之党正仆太子之近官禄罢敌灵王二子鱼陂楚地在湖广景】【陵县西有甘鱼陂使观从弃疾使之告令叛王劓截鼻王还至訾梁而众散挤排也然丹子革三为王画计不】【可为弃王归夏汉别名顺流为防顺汉水南至鄢再奸命谓断王旌执人于章华宫也棘里名闱门也申亥以】【灵王再赦其父故葬王并用女为殉以报徳子玉观从也忌弃疾欲杀之以谋不用而亡国相骇以灵王天啓】【弃疾也弃疾因而遂其谋使以己见杀怖杀二子不成君无号諡葬于訾故曰訾敖杀囚诈为灵王见已死也】【故皆安子旗蔓成然也前围徐之师还以国乱故呉得败之豫章五帅皆获此豫章在江北淮南后徙于江南】【前陈蔡徒以国名此乃实封之迁邑九年所迁详见灵王之乱始举事时所许赂竟致之施施恩惠舍舍逋负】【以寛民力宥赦罪戾脩举废官观从教杀弃疾多其智召用之佐开卜佐卜人开龟兆枝如子躬楚大夫犫栎本郑邑楚中取之平王新立故使还以赂郑子躬知郑自悦服不须赂故弗致降服如今解冠以谢违命王善其有权有事将与谋之故曰其告子既得王柩于申亥而改葬焉余见灵王之乱传又推弃疾得国与子干无成之故冢大也羣望境内名山大川巴姬共王宠妾太室祖庙齐齐戒长入从长防以次拜也跨过其上初埋璧时微见璧纽以为识故知厌纽韦龟知其兆故以子托礼于羣望命于当璧而违弃之故知必危同恶谓同谋造难者相求如市贾之趋利向言子干本无党无有与之同谋者宠父所宠爱人贤才主内外为应援者谋策画民得民心徳为人仰望子干皆无之徒以楚人不堪灵王之虐故借子干以君名而作乱子干涉是五难以被弑君之名终无能成弃疾兼兹五利必当有国时穿封戌死并领陈蔡故君陈蔡不违不以私欲违民事获神谓当璧有民民信之令徳无苛慝宠贵谓权宠用事居常谓季少也宣子又言桓文皆在外乘国乱而入如子干叔向又详其与比异齐桓出奔莒衞有舅氏之助髙国二氏齐上卿齐严也肃敬也不贰志笃也五士未详或即颠颉司空季子狐毛之伦子余赵衰子犯狐偃魏犫武子贾佗晋公族从后为太师齐妻以女宋赠以马楚人送秦秦伯纳之栾栾枝郤郤縠狐狐突先先轸献公有子九惟文公在故无异宠子奥主谓弃疾叔盻之料人与事审矣】
　　十四年夏楚子使然丹简上国之兵于宗丘且抚其民分贫振穷长孤幼养老疾收介特救灾患宥孤寡赦罪戾诘奸慝举淹滞礼新叙旧禄勲合亲任良物官使屈罢简东国之兵于召陵亦如之好于边疆息民五年而后用师礼也【上国在国都之西居上流者宗丘楚地分与也振救也介特单身民也收养不使离散宥寛其赋税诘责问也淹滞有才徳而未叙者新羇旅旧旧徳勲功也亲九族也良贤良物审也东国在国都之东者亦如上国也礼以安国治民故曰礼】秋楚令尹子旗有徳于王不知度与养氏比而求无厌王患之九月甲午楚子杀鬭成然而灭养氏之族使鬭辛居郧以无忘旧勲【子旗成然字有佐立之徳不度不以法自检也辛子旗之子郧今湖广徳安府其地】
　　十六年春楚子闻蛮氏之乱也与蛮子之无质也使然丹诱戎蛮子嘉杀之遂取蛮氏既而复立其子焉礼也【蛮氏在今河南府城东南有鄤聚是也质信也不絶其嗣故云礼】
  </div>
  <div class="pagination">
   <a href="春秋左传属事_page14.html">
    上一页
   </a>
   <span>
    ...
   </span>
   <a href="春秋左传属事_page10.html">
    10
   </a>
   <a href="春秋左传属事_page11.html">
    11
   </a>
   <a href="春秋左传属事_page12.html">
    12
   </a>
   <a href="春秋左传属事_page13.html">
    13
   </a>
   <a href="春秋左传属事_page14.html">
    14
   </a>
   <span class="current-page">
    15
   </span>
   <a href="春秋左传属事_page16.html">
    16
   </a>
   <a href="春秋左传属事_page17.html">
    17
   </a>
   <a href="春秋左传属事_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
