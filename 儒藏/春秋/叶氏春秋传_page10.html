<!DOCTYPE html>
<html>
<head>
    <meta charset="UTF-8">
    <title>叶氏春秋传 - 第 10 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>叶氏春秋传 - 第 10 页/共 23 页</h1>
    <div class="content">　　卫子者何叔武也叔武既不正其为君曰卫侯弟则既已摄其君矣曰卫侯则叔武未之敢君也故与之以未逾年君之辞而系之子贤之也
　　陈侯如防
　　如防者何非前约而来从防也何以不言乞防前无拒防而后无乞防如则得之也何以不言防陈侯以疾返而不及防也不及防则何以书如防成其意也
　　公朝于王所
　　何言乎王所天子所在曰所古者天子无事诸侯来见于京师则朝于庙中天子巡守诸侯来朝于方岳之下则朝于王所何以书非常也晋侯既胜将合诸侯以尊王室遂为践土之盟作王宫于衡雍王于是往而即焉何以不言王狩于践土以王自往为见正也何以独言公朝于王所朝者诸侯各自致于王非有所期而后听之者也
　　六月卫侯郑自楚复归于卫
　　卫侯何以复名成叔武为君以恶卫侯也卫侯既命元咺奉叔武以受盟或诉元咺曰立叔武矣遂杀元咺之子及其归也盟国人曰既盟之后行者无保其力居者无惧其罪卫侯先期入叔武闻君至喜而走出前驱公子犬华仲射而杀之故进叔武以为君而名卫侯曰自楚楚有奉焉尔何以言复归归顺辞也君而复其国以其道则顺也
　　卫元咺出奔晋
　　元咺卫大夫之三命者也
　　陈侯欵卒秋杞伯姬来
　　内女不言来此何以言来父母没矣伯姬不得来而来也
　　公子遂如齐冬公防晋侯齐侯宋公蔡侯郑伯陈子莒子邾子秦人于温天王狩于河阳
　　狩者何天子适诸侯曰巡狩诸侯见天子曰述职巡狩者巡所守也何以书前以王之自往则不书今以晋侯召王而往则书盖王以巡狩为之名也叶子曰吾何以知晋侯召王而王以狩为之名欤春秋有讳而为之辞者矣未有讳而变其实者也天王败绩于茅戎可以自败见义不可以非败而言败也天王出居于郑可以自出见义不可以非出而言出也使晋侯实召王而往春秋虚假之狩是加王以无实之名而免晋以当正之罪孰有如是而可为春秋乎此自左氏失之而公羊谷梁复谓再致天子故通文公以全天子之行则又非矣使天子而可致虽书而何讳使不可致一致固巳罪矣何再致而反通之乎天子之行不可以晋侯而苟全此春秋垂万世之义也
　　壬申公朝于王所
　　前朝不言日蒙上癸丑见天子在焉诸侯即其所而朝也今朝言日见诸侯先防天子来狩而后朝也此因其日之可得而著者也何以不书月阙文也叶子曰吾何以知不书月之为阙文欤春秋不以日月为例吾固言之矣而其所谓阙文盖有二焉有史失之而经不能益者有经成亡之而后世不敢益者故桓书五月而无夏昭书十二月而无冬有月而无时岂时不可推乎僖书壬申公朝于王所以上五月癸丑推之知其为十月而不书定书辛已葬定姒以上九月丁巳推之亦知其为十月而不书有日而无月岂月不可推乎以公羊谷梁言之可书而不书者皆义之所在也而二氏不能为之説谷梁但于僖壬申不书月以为晋文公致天子之罪其言亦已迂矣由是言之何日月例之云乎以为史失之则经固可推而益也而不推非经成而后亡之者欤吾意以日系月以月系时此史之常例有不得则阙之而传春秋者以为非义之所在虽经之所见亦或略而遗之不然如是四者虽二氏且不能容其私岂后世可得而妄意之乎
　　晋人执卫侯归之于京师
　　晋侯初伐卫卫侯请盟而晋不许故去奔楚而以叔武受盟晋侯虽治杀叔武之罪而卫有辞非伯讨也故以人执何以言归之于京师诸侯有罪霸主执而归之京师正也执之当其罪则曰归于执之不当其罪则曰归之于之缓辞也不与其正之辞也古者君臣无狱元咺讼卫侯晋侯宥元咺而刖卫大夫鍼庄子杀士荣归卫侯于京师是以不与其正也
　　卫元咺自晋复归于卫
　　元咺何以言复归大夫出奔而位已絶则不可以复归者也归而君复之则可自求复而归则不可大夫之复归恶也元咺讼卫侯而胜以文公之命归而立公子瑕求复而归者也何以曰归归易辞也有晋以为奉则其归为易也
　　诸侯遂围许
　　此防温之诸侯也何以不序前目而后凡也遂继事之辞也
　　曹伯襄复归于曹
　　曹未有君曹伯不名者也何以名不正其归之不以道也曹伯执于晋而未释晋侯有疾使其竪货晋之筮史以胁晋侯晋侯于是释曹伯以是为非归之道也何以曰复归归顺辞也君而复其国以其道则顺也
　　遂防诸侯围许
　　二十有九年春介葛卢来
　　介附庸之国也葛卢介君之名也附庸之君以字见葛卢书名不满三十里之国也来来朝也何以不言来朝公在防未见公也我接之云尔
　　公至自围许
　　此防温也何以不致防而致围许春秋之辞也以为晋侯召诸侯而防天子此不可以告宗庙者故归而为之辞以见正也
　　夏六月公防王人晋人宋人齐人陈人蔡人秦人盟于翟泉
　　防左氏作防公羊谷梁作公防当从二传公不耻防则不没公也翟泉王城之内也此王子虎晋狐偃宋公孙固齐国归父陈辕涛涂秦小子憗何以皆称人不正诸侯不自朝王而以陪臣请盟也晋召王使诸侯皆来朝则自行天子还京师诸侯当朝于王则以陪臣往受命以诸侯为无君故贬大夫而人之也诸侯贬则不以公为耻也
　　秋大雨雹
　　雨雹不志此何以志记灾也害禾稼伤人畜也
　　冬介葛卢来
　　此既见公而朝也何以不言朝习于用夷不能朝也
　　三十年春王正月夏狄侵齐秋卫杀其大夫元咺及公子瑕
　　公子瑕卫大夫之三命者也元咺讼君而专立公子瑕以叔武也卫侯将复使赂其大夫曰苟能纳我吾以尔为卿大夫于是杀元咺及瑕而卫侯入元咺之死罪累上也故以国杀瑕逾年之君也其曰公子瑕何瑕元咺之所立不与瑕之得成君则是犹公子也元咺立之则何以及公子瑕瑕不当受也为曹子臧吴延州来则免矣叶子曰春秋正名以定罪可谓审矣卫之事当议罪者四人焉晋侯也卫侯也元咺也公子瑕也晋侯以霸主逐人之兄而立其弟使骨肉更相残卫侯始入则杀叔武再入则杀公子瑕暴戾而贼其亲元咺以臣讼君君入则已出巳入则君出立公子瑕卫侯在不命于天子而受国于元咺与霸主则失诸侯与诸侯则失霸主与君则失臣与臣则失君而春秋未尝容心焉执卫侯不以为伯讨而晋侯之罪定矣复国特加之名而卫侯之罪定矣自晋归以复书而元咺之罪定矣立逾年不称君而公子瑕之罪定矣四者不相为乗除而君臣之义方伯诸侯之职无不各得其正此君子断狱之道也
　　卫侯郑归于卫
　　卫侯何以不言复归絶之不与其复也卫侯既已杀叔武矣再归不以为非而又杀公子瑕以为无君之道虽有其位而不可复也何以名子瑕在焉也何以曰归归易辞也元咺死则卫侯之归为易也叶子曰晋侯执曹伯归于京师及其复也书曰曹伯归自京师晋人执卫侯归之于京师及其复也书曰卫侯郑归于卫而不曰归自京师何哉曹伯伯讨也诸侯将见子臧于王而立之子臧辞而奔于宋晋侯使曹人反子臧而归其君天子许焉故子臧反而曹伯归天子命之使君也卫侯非伯讨也辞间固巳容之矣及晋侯使医酖卫侯不果鲁公为纳玉于王与晋侯而后复焉虽曰命之非天子所以君诸侯之道也卫侯归于卫而已京师天子之居也诸侯有奉曰自某归于某自者诸侯所可为也归者诸侯所不可为也自某归而已天子有命曰归自京师天子归之而我自焉归自京师者也卫侯命于天子而不得以京师言其为天子者亦病矣
　　晋人秦人围郑介人侵萧冬天王使宰周公来聘公子遂如京师遂如晋
　　如曷以言遂疾不专于王也遂如京师拜周公之聘也曰因是而往聘晋焉非尊天子之道也大夫出疆固有以二事行者矣必再见名公子遂防晋赵盾盟于衡雍公子遂防雒戎盟于暴是也惟天子不可以二事故讳为之辞不再挈公子遂若大夫之专事然叶子曰吾何以知是为因之使聘欤大夫之罪有曰盟曰城曰入者矣听于人则可盟兵在已则可城可入此遂而可得为者也内大夫如皆聘也必有礼焉非遂之所能为也盖必受之于君而后施之于其国以为出疆之专则不可也




　　叶氏春秋传卷十
　　钦定四库全书
　　叶氏春秋传卷十一
　　宋　叶梦得　撰
　　僖公四
　　三十有一年春取济西田
　　济西田我田而曹侵之者也晋侯执曹伯班其所侵地于诸侯而我受焉故曰取不系之曹非曹之所得有也凡外取内邑外取内田皆不书耻也反而归于我则书重地古者国亡大县邑公卿大夫士皆厌冠哭于大庙三日君不举以为吾受之君而为之守者失地则失其守矣是以谓之重也
　　公子遂如晋夏四月四卜郊不从乃免牲
　　郊何以言四卜四卜而不从免牲非礼也周郊以日至则不卜鲁郊以上辛则卜求吉之道三以十二月下辛卜正月上辛不吉则以正月下辛卜二月上辛又不吉则以二月下辛卜三月上辛不吉则不郊牲所以祭也卜郊不从则无所用牲矣以为尝置之上帝不敢专也则又卜而免焉卜而吉则免卜而不吉则置之系待庀牲而后左右之曷为则谓之系牲六月上甲始庀牲十月上甲始系牲系牲必在涤三月系牲之道也曷为则谓之免牲或曰为之缁衣裳有司端奉送于南郊免牲之道也郊不过乎三月至春之末而止矣三卜礼也四卜非礼也五卜强也故夏四月四卜郊不从而后免牲者非礼也叶子曰天子祭天诸侯祭土鲁何以得郊天欤曰周公有勲劳于天下故成王赐鲁以重祭使得用天子礼乐内祭则禘也外祭则郊也此记礼者之言也或以为成王焉夫成王贤君也立国之道孰大于礼乐周公虽有勲劳可以人臣而僭天子之制乎闻之吕不韦之书曰此平王之末造惠公请于周而假宠于周公是平王为之则可也然犹有降杀焉故郊不以日至而以卜辛禘不以祖之所自出而以文王望不通方望之祀而以三望门不兼五门之制而以天子臯门为库门应门为雉门虽有为之别而孔子不与焉故曰鲁之郊禘非礼也周公其衰矣然春秋何以无贬文其赐之者非春秋也礼有其废之莫敢举也有其举之莫敢废也非天子不议礼不制度不考文是先公所以受赐于先王者吾焉得而废欤乃有贤君能因其坏请于王而复正之庶防其可矣故郊之当其时不书禘之得其节不书凡书者皆非其时而失其节者非以讥郊禘也乃新作南门书新作雉门及两观书亦为可因以革而不革反有加其度以僭天子则后之子孙有当其责者矣此君子所以每致意也
　　犹三望
　　三望者何礼天子四望方望之事无不通则四方无不祭也鲁得用天子之礼乐而制不同故以泰山河海为三望何以言犹三望望郊之细也犹可以已之辞也不郊亦无望犹三望非礼也叶子曰吾何以知三望为周公之赐欤儒者或言四望天子之礼也三望诸侯之礼也周官典瑞用玉四圭有邸以祀天而上帝同焉两圭有邸以祀地而四望同焉天地祭于圜丘方泽而四望各兆于国之四郊天地之祭以冬夏之日至而上帝四望无常时然诗书言柴未有不兼望者柴则郊也葢隂阳之义必参配故祀天之后则祭四望祀地之后则祭上帝周道也而三望之名于经无传焉独见于春秋诸侯山川不在其封内者不祭楚昭王所以不越江汉睢漳而祭河何鲁之得祭泰山河海乎吾是以知其为周公之赐而非诸侯之所得通也
　　秋七月冬杞伯姬来求妇
　　逆妇非姑道求妇非母道
　　狄围卫十有二月卫迁于帝丘
　　三十有二年春王正月夏四月己丑郑伯捷卒卫人侵狄秋卫人及狄盟
　　卫人何以及狄盟离盟不可以地狄也何以再见卫人盟非侵之事也
　　冬十有二月己卯晋侯重耳卒
　　三十有三年春王二月秦人入滑
　　滑国也
　　齐侯使国归父来聘
　　国归父齐大夫之三命者也
　　夏四月辛巳晋人及姜戎败秦于殽
　　秦左氏谷梁作秦师公羊作秦当从公羊贬之也中国未有不言战败绩者曰败不以战不以中国与秦也
　　癸巳晋文公狄侵齐公伐邾取訾娄
　　訾娄邾邑也内取外邑不书此何以书取訾娄不正其伐取也
　　秋公子遂帅师伐邾晋人败狄于箕
　　冬十月公如齐十有二月公至自齐乙巳公薨于小寝小寝燕寝也不与其正也乙已十一月之日也何以言十二月经成而误也
　　陨霜不杀草
　　记异也霜者天之所以杀万物也霜降矣而不杀草天反时而不能正其杀是以谓之异也
　　李梅实
　　记异也霜不杀物则有非所实而实者矣
　　晋人陈人郑人伐许
　　文公一
　　元年春王正月公即位二月癸亥日有食之天王使叔服来防葬
　　叔服王之下大夫也诸侯丧天子以大夫送葬礼也前未有书防葬者此何以书正文公之僭也天子七月而葬诸侯五月而葬僖公之薨以十一月葬以四月僭七月矣天王以二月来防葬正也薨以十一月葬以四月则何以谓之僭七月哉僖公之末未有闰也举天王之正见鲁之不正所以正鲁也叶子曰鲁十有二公见葬者九文宣成襄定葬而得节者也桓庄僖昭葬而缓者桓以故而九月庄以乱而十一月昭以丧后至而八月皆有为而然是虽缓也而无所嫌则慢葬而巳矣僖葬以七月未见其所以然者也岂其尊之欲以拟天子乎文公之事亲亦巳悖矣昔者孟懿子问孝于孔子子告之以无违曰生事之以礼死葬之以礼祭之以礼故大夫之箦曾子且不敢死而况诸侯而僭天子之葬凡文公之于僖公皆欲过厚而不知反防其亲于罪所谓细人之爱人以姑息者故未有一得于礼已练而作主逆祀而先其祖至是复僭天子而葬以是为孝则亦违而已矣
　　夏四月丁巳葬我君僖公天王使毛伯来锡公命毛伯王之上大夫也文公在丧未终不待其朝而锡命非正也
　　晋侯伐卫
　　叔孙得臣如京师
　　叔孙得臣吾大夫之三命者也
　　卫人伐晋秋公孙敖防晋侯于戚冬十月丁未楚世子商臣弑其君頵
　　商臣弑其君又弑其父而无异文极天下之辞无所加也正其名而君亲之义尽矣
　　公孙敖如齐
　　二年春王二月甲子晋侯及秦师战于彭衙秦师败绩秦伐晋以报殽之役以晋侯及秦师言晋之主战也
　　丁丑作僖公主
　　主者何练主也作主不书此何以书不时也礼既葬而虞虞有虞主既朞而练练有练主虞主丧主也既练则埋于两阶之间练主吉主也既祥则藏于庙未有非时而作者也三年之丧以二十有五月故朞而练练而祥僖公之薨至是十有六月矣葢以遽吉为不忍故从练而作之也
　　三月乙巳及晋处父盟
　　处父晋大夫之再命者也孰及之公也何以不言公及不以处父敌公也晋人以公不朝来讨公如晋晋侯以处父盟焉何以不言公如晋耻也不地地于晋也
　　夏六月公孙敖防宋公陈侯郑伯晋士縠盟于垂陇士縠晋大夫之三命者也
　　自十有二月不雨至于秋七月
　　记灾也不书旱非大旱也春秋惟大旱而后书故见大旱则不见不雨见不雨则不见旱
　　八月丁卯大事于太庙跻僖公
　　大事者何祫也太庙周公之庙也天子之祭莫大于禘则禘者天子之大事也诸侯之祭莫大于祫则祫者诸侯之大事也大事于太庙不书此何以书为跻僖公起也跻升也僖公以属于闵公则为兄闵公以世于文公则为祖君子不以亲亲害尊尊文公欲先其祢而后其祖故因祫升僖公以先闵公君子以为逆祀也
　　冬晋人宋人陈人郑人伐秦
　　此晋先且居宋公子成陈辕选郑公子归生也何以称人不正其以兵争既败人而复伐之故贬而人之也
　　公子遂如齐纳币
　　纳币不书此何以书不正其以丧娶也僖公之丧始祥而公图防非礼也始祥则何以谓之非礼礼祥而缟是月禫徙月乐孟献子禫县而不乐比御而不入夫子曰献子加于人一等矣禫而图防犹丧娶也
</div>
    <div class="pagination">
<a href="叶氏春秋传_page9.html">上一页</a><span>...</span><a href="叶氏春秋传_page5.html">5</a><a href="叶氏春秋传_page6.html">6</a><a href="叶氏春秋传_page7.html">7</a><a href="叶氏春秋传_page8.html">8</a><a href="叶氏春秋传_page9.html">9</a><span class="current-page">10</span><a href="叶氏春秋传_page11.html">11</a><a href="叶氏春秋传_page12.html">12</a><a href="叶氏春秋传_page13.html">13</a><a href="叶氏春秋传_page14.html">14</a><a href="叶氏春秋传_page15.html">15</a><span>...</span><a href="叶氏春秋传_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
