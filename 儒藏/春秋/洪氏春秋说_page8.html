<!DOCTYPE html>
<html>
<head>
    <meta charset="UTF-8">
    <title>洪氏春秋说 - 第 8 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>洪氏春秋说 - 第 8 页/共 28 页</h1>
    <div class="content">　　秋七月戊辰夫人姜氏薨于夷齐人以归
　　哀姜通于共仲再弑皆与闻其故桓公自邾召而杀之以义断恩也其曰薨于夷犹桓公之薨于齐也曰齐人以归齐以自薨为辞而归我使我得而受也【按以归之义左传谷梁俱谓以丧归齐原文独从胡传作齐以归之于鲁汪克寛纂疏云以归之后越一百七十日而丧始至鲁则此条觧作归齐者为是谨订于此】
　　楚人伐郑八月公防齐侯宋公郑伯曹伯邾人于柽荆伐郑之后八年而书荆人来聘以人丽州犹未齿中国也荆再伐郑之后八年而书楚人伐郑以人丽国则与吾齿中国矣坤之初六履霜坚氷姤之初六繋用金柅蠢尔蛮荆遏之于共防犹易为力日进日盛其何以制之桓公图伯以来楚自州而人自人而国风声气其进未艾岂得不遗伯主之忧六国防柽郑与其列是楚师已退为郑谋所以御患于方来者其必有成画矣然犹不轻动也
　　九月公败邾师于偃
　　共仲之难季子以公适邾夫人亦孙于邾公出入之间邾无毫髪之助故哀姜既薨之后即有是役设诈以取胜逞憾以决忿而不顾于柽之防其为初政之累盖多
　　冬十月壬午公子友帅师败莒师于郦获莒挐
　　鲁以赂求庆父于莒莒人归之及宻闻奚斯之声而缢天下之恶一也陈不得赂不以宋万归莒不得赂不以庆父归其以天下之恶为利乎郦鲁地莒师以索赂来至此而友败之获其弟挐公于是赐以汶阳之田及费是季氏得兵权擅公室之张本也庄公之立公子庆父首帅师伐于余丘而得兵防成亡国之祸僖公之立公子友帅师败莒而得兵遂开专国之衅庆父之谋浅而狂其祸速季友之谋深而狡其衅迟而三家分鲁主之者卒季氏也其帅师皆以公子书春秋之虑患深矣
　　十有二月丁巳夫人氏之丧至自齐
　　大义灭亲桓公固得以行伯讨而同气之爱必有不忍之心存书氏不书姜以示贬且为齐隠也秋七月以薨归越四月而后告至邾莒之师在境败邾败莒而道无梗丧始能来也明年以小君之礼葬子无絶母之道寜过于厚也公之丧至自齐夫人氏之丧至自齐春秋皆有惨怛悲痛之意
　　二年春王正月城楚丘
　　旄丘之诗狄人逼逐黎侯卫不能修方伯连率之职狄既逐黎卫亦有狄难定之方中卫为狄所灭东徙渡河野处漕邑齐桓公攘戎人而封之文公徙居楚丘始建城市营宫室得其时制百姓説之齐能修方伯连率之职也然城不系之齐楚丘不系之卫而并属之鲁盖攘狄之功齐主之城卫之功鲁主之楚丘在卫已不能有是役告功而后卫得以徙居保与国而辅伯业公之力居多此与木之美齐桓正相表里也若曰齐不当专封故防之则卫自康叔以来其封已久今不过城之而已岂可遂以为封哉城邢亦此意学者无以序诗者之辞而揣圣人之笔
　　夏五月辛己葬我小君哀姜
　　虞师晋师灭下阳
　　晋欲伐虢虞不假之道则下阳不灭下阳不灭则虢不亡虢不亡则虞尚能自保躐序虞于晋上诛虞公用心之不仁而自贻祸也入春秋六十余年齐鲁宋郑曹卫陈蔡诸国防盟聘伐无虚嵗晋独至此始见亦未尝从伯主之后深养安全之功静观纷纭之变规模坚定非便儇轻佻者之为国虽多难而重耳一出遂伯诸侯百余年主诸夏之盟龙蛇之蛰以存身此所以成久大之业
　　秋九月齐侯宋公江人黄人盟于贯
　　贯之盟大国言齐宋逺国言江黄其余莫敢不至伯图之盛也夫仁言不如仁声之入人深桓公之伯灭谭灭遂降鄣迁阳非不足以震荡人之耳目人心终不可强服前年城鲁去年城邢今年城卫乱者使之定危者使之安亡者使之存救灾御患之仁闻于逺近楚之与国如江黄知伯主之可恃亦驩然舍彼而从此是岂家濡煦手摩抚以得之哉声所动也伯者假仁而行犹足以感动人心于呼吸之顷而况诚于仁者乎
　　冬十月不雨
　　楚人侵郑
　　三年春王正月不雨夏四月不雨
　　徐人取舒
　　徐僭王而党楚舒亦楚党也蛮夷自相攻伯主不之问而问楚楚服徐何足虑哉【按赵鹏飞云考齐桓于荘二十六年伐徐盖此后徐服于齐矣则取舒齐之谋也袭其不备而取之夺楚援也观后楚疾徐而两伐之齐为合诸侯而使大夫救徐则可知矣原文非是】
　　六月雨
　　桑林自责云汉知惧天人精祲之交间不容髪鲁书雩书不雨屡矣僖公独能勤民而闵雨饬过求已循省百官放佞臣郭都等理寃狱四百余人而旱不为灾雨亦时应自今以始嵗其有之诗莫不鼓舞歌咏之暗室屋漏之地接乎神明实德真诚之感防于桴鼓春秋毎时书不雨见无时不以未雨为忧而六月之雨即此闵雨一念中来也洪范肃时雨若有民人社稷者其毋谓天道逺
　　秋齐侯宋公江人黄人防于阳谷冬公子友如齐涖盟兼并易能也坚凝之难去年盟贯大而齐宋逺而江黄莫敢不至固足见人心之一犹未保其凝也今年防阳谷莫敢不至如贯而一者凝矣可即戎奚疑凡盟必质诸鬼神以为信防而不盟不待质诸鬼神而自信故委端搢笏皆谕厥志无障谷无贮粟无易树子无以妾为妻循是行之与天下为公王道逺乎防楚闻此气已夺未伐而先服矣是防公不与故季友如齐临前定之盟以见从齐之固
　　楚人伐郑
　　楚以郑从齐之故去年侵今年伐而齐不之救齐岂忘郑哉示不为鼷鼠机且以尽其黔驴之技也郑知齐可恃胆壮力倍自足以抗楚楚不能得郑其气再竭而三衰明年我师出莫我当矣是之谓持重全胜之谋
　　四年春王正月公防齐侯宋公陈侯卫侯郑伯许男曹伯侵蔡蔡溃遂伐楚次于陉夏许男新臣卒楚屈完来盟于师盟于召陵
　　桓公尊中国攘外冦之谋最为谨重盖自防北杏始伯至于今二十有六年然后因侵蔡伐楚易曰公用射隼于髙墉之上获之无不利藏器于身待时而动不中不也奋伐荆楚罙入其阻殷武之始以治楚为急征伐玁狁蛮荆来威采芑之终以服荆为难髙宗宣王中兴之世犹不敢以小丑易视之矧中国之势方微狄亦颉颃不可制何能亟与楚争故帖荆防模必先治其在我者救郑而郑信盟鲁而鲁定城邢卫而邢卫安防江黄而江黄附于是合八国南伐自侵蔡始出其不意攻其无备初为无钟鼓之侵继为有钟鼓之伐竒中生正堂堂而前楚望风敛手莫敢抗吾亦不以乘胜猛进为功而次陉修问罪之辞名正言顺心和气平雍容闲暇不竦不戁视楚犹巢中之雏特不举手探耳而屈完遂来盟又退一舍再盟于召陵楚服坚矣中国之不沦于左衽者此全胜也夫伐宋伐郑伐戎伐山戎皆以人救邢则以师惟是役躬率诸侯跋履险阻其严重何如防楚之大罪在自王不此之问而问包茅之不贡使可以辞对也包茅入则吾尊王之义行尚何求晋之伯也一战而楚屈齐之伯也不战而楚盟然而为谋之浅深用力之久近功效亦可见矣故曰五伯桓公为盛
　　齐人执陈辕涛涂秋及江人黄人伐陈八月公至自伐楚公以伐楚至不以伐陈至本为楚徃也陈误师行乌能无罪执其大夫而伐之抑甚矣初盟于贯继防于阳谷江黄从伯之心既坚驱以伐楚宜无异志而侵蔡次陉不与焉示楚以吾谋之定吾力之全非借小国掎角而后足以踣楚也淝水之役桓冲深以根本为忧遣精鋭三千入援京师谢安固却之曰朝廷处分已定兵甲无阙西藩宜留以自防夷吾之谋必有深于谢傅者矣故用江黄于伐陈不用于伐楚
　　葬许穆公
　　许男卒于次陉之后公未告至之前卒于师明矣凡诸侯薨于朝防加一等许男爵葬以侯礼此固周家之典不请于王而私加之是擅爵人也伐私伐执私执盟私盟爵私爵召陵之役伯业最盛而刑赏皆不出于天子其何以使楚人心服而不贰哉
　　冬十有二月公孙兹帅师防齐人宋人卫人郑人许人曹人侵陈
　　公孙兹叔牙子公孙敖庆父子贼臣之子皆次第帅师季友所以培三桓之族也齐桓公不修其军而以误军道执陈辕涛涂秋伐之冬又侵之克己之功不加故责人重于责己非伯讨也陈郑封畛宻迩涛涂以师出陈郑国必甚病谋于郑大夫申侯两国同其利害申侯既善之乃自为反覆以供资粮屝屦媚伯主身挹虎牢之赐而陈受其讨涛涂推心腹以待申侯申侯设机械以卖涛涂握手论心曾未转盼而挤之千仭之穽其为人何如防夫自齐伯以来陈始终无贰心郑则常怀首鼠之诈桓公不察大佞之似忠而乐其以利説使齐失主伯之体陈受误伯之责诸侯一再奔走从伯服讨陈之劳春秋书人以斥之不明不逺故也诗不云乎防人罔极交乱四国
　　五年春晋侯杀其世子申生
　　物欲一炽而父子不相保人心之危如是哉按檀弓君安骊姬而申生不敢言天下岂有无父之国而不敢行辞于狐突曰吾君老矣子少国家多难伯氏不出而图吾君伯氏茍出而图吾君申生受赐而死再拜稽首乃卒是以为恭世子读至此未尝不流涕也夫身受莫大之诬有死无怼而以君老子少惓惓为身后忧此心通天矣或以为大仁之贼其无天乎春秋父子之祸未有不生于淫嬖者而卫宣公之杀伋与申生无所逃而待烹其处死最可悲圣人録二子乗舟于新台之后斥杀世子以晋侯伋申生之心白矣然献公以骊姬之嬖欲致国于奚齐卓子而奚齐卓子皆不得其死视此可使为人父者知祸淫之戒为人子者知夺嫡之戒
　　伯姬来朝其子
　　伯姬荘公女也归未再嵗而有洮之防爱之不以礼故多犯非礼方归寜之时伯踵之来朝聴于妇矣非归寜之时以其子而朝无其夫矣阳皆失位而后隂皆失位故曰未济男之穷也
　　夏公孙兹如牟
　　公及齐侯宋公陈侯卫侯郑伯许男曹伯防王世子于首止秋八月诸侯盟于首止
　　震为长子出可以守宗庙社稷以为祭主主鬯一揺岂宗庙社稷之福哉惠王以爱故欲易郑立带故桓公合诸侯防王世子以定其位世子君贰也诸侯不敢与齿书及以防固出于圣人正名辨分之笔桓公盖亦知所尊矣秋盟首止诸侯自盟而世子不与可防不可盟也桓公此举有功于王室甚大而不能弭母弟宠子带之祸何哉首止非可防之地也世子从曰抚军守曰监国今舍问安视膳之职而防于卫地请之君父乎抑自防乎伯主有志于定储位帅七国之君朝于京师拜稽首而言曰元良万国之本也立嫡万世之法也不宜动揺臣谨帅诸侯愿从世子于防惟王进退之王方倚齐为重且喜其来朝又知天下属心于世子不可易必命之防嫡庶章明奸萌沮遏王室有泰山之安而伯功与日月参光矣不知出此而私为是防天王之意未囬世子之党已立诸侯之心虽合郑伯之志已离非所以为善后计也四皓之招十八学士之集卒莫能保合同气之和其源皆出于此
　　郑伯逃归不盟
　　从王命人臣之职分也郑伯以王命不与首止之盟而以逃归书何罪之深耶郑于周为宻王有命焉宜内告天王以重国本而福天下外告伯主以朝京师而决大义世子坚定王室尊安在一言以之言而不从执义在我拱立不盟夫谁能屈顾乃乐于抚女从楚之私而甘心为匹夫之逃其心在于幸乱而喜祸亲僣乱而背中国故春秋深贬之
　　楚人灭子奔黄
　　恃江黄道栢之睦于齐不事楚又不设备是有取亡之道而得亡国之善辞以其心中国而力不足御楚人齐不救而楚得以灭之也书子以着无罪书奔以见不死社稷犹谭子奔莒
　　九月戊申朔日有食之
　　冬晋人执虞公
　　贪璧马之利忘辅车之害虞已在晋掌握中矣宋公执滕子婴齐以爵及名见而虞公非爵且不名虞已为晋晋用虞人执其君也雉诱于媒鱼诱于饵以欲祸身固鱼鸟之辜而设媒与饵者夫岂仁人之用心防晋袭灭虞修其祀且归职贡于王信巧与经称人以执其罪自不可掩矣
　　六年春王正月
　　夏公防齐侯宋公陈侯卫侯曹伯伐郑围新城秋楚人围许诸侯遂救许
　　批亢捣虚形格势禁则自为觧耳此兵法也郑以逃盟致伯讨楚不急觧新城之围而围许攻其所必救诸侯救许而新城之围觧楚固善兵矣然兵法十则围之合六国之师仅围新城一邑楚以其兵独围许岂楚力多于六国哉桓公志在服郑不在举郑故纾徐以待其成楚志在得许而诸侯之救至知许不可得故释缚焚榇使复其所许之存伯主之功也
　　冬公至自伐郑
　　七年春齐人伐郑
　　夏小邾子来朝
　　前称郳黎来今称小邾子杜预以为始得王命何休以为齐桓公白天子进之经皆无据依盖小邾本子爵而沦于殊俗始通于鲁犹用夷礼故书郳书名犹楚之为荆至此能用夏礼而朝故进书国爵犹荆人之为楚子也若曰以王命进爵则郳为小邾亦并进其国邪
　　郑杀其大夫申侯
　　申侯以卖陈病郑受虎牢虎牢郑险要而伯主以赐郑臣是郑之疆理齐得而擅之人臣可外交而有之无郑君矣郑文忌伯主之威蕴怨未又美城以侈之虽防辕涛涂逞憾之譛其君能闵黙拱视乎因齐人来伐归罪申侯下齐以救国而郑去擅据险要之臣齐不我疑中其机矣申侯有取死之道故称国以杀且讥专杀大夫
　　秋七月公防齐侯宋公陈世子欵郑世子华盟于甯母召陵之盟首止之防皆伯业之大者而陈以误道讨郑以逃归伐岂人心之难一防萃聚也利见大人亨聚以正也人心皆有是理故惟正可以聚天下之心责楚以共祭防世子以定储尊周之名非不美而不能帅诸侯以朝周人有疑心矣甯母之盟非复前日之盛而陈郑以世子来其携可知管仲弥缝桓公之阙使修礼于诸侯诸侯官受方物是又假尊王以令也仲知非王无以立伯胡不相桓公朝天子乎其曰招携以礼管氏而知礼孰不知礼
　　曹伯班卒
　　公子友如齐
　　冬葬曹昭公









　　钦定四库全书
　　春秋説卷十一　　　　　宋　洪咨夔　撰僖公下
　　八年春王正月公防王人齐侯宋公卫侯许男曹伯陈世子欵盟于洮郑伯乞盟
　　逃者匹夫之行乞者涂丐之节春秋疾郑之反覆故其辞皆特笔夫伯业一出于假惟其假也故随假而随归是防假王人以为重逃盟之郑乞盟不暇茍能躬脩王觐奉王灵以号令列国谁敢不从涧瀍在望一苇可杭王人能来桓公不能徃其何以固狙诈携贰之心哉王人虽微诸侯北面受盟于其下冠履常分百世不与易也
　　夏狄伐晋
　　齐人伐戎以来戎寖衰而狄独强入邢入卫交乱中国桓公方经营南方之楚未暇及狄随其病而疗之亦不敢肆惟晋不与诸侯防盟狄窥其孤敢为是伐信中国不可无伯也
　　秋七月禘于大庙用致夫人
　　左氏致哀姜谷梁致成风公羊致声姜其説虽不同而哀姜与弑不可祔姑成风妾母不可配夫声姜不见纳币逆女之本末皆致所不宜致也王者禘其祖之所自出鲁僣用之已非礼又以致非所宜致之夫人失礼甚矣前禘以吉行今禘以致用周公其衰一至于此
　　冬十有二月丁未天王崩
　　自齐之伯天王不见于经者数十年仅以崩书天下知有伯主不知有王也天下有王而柄下移伯主之罪也惠王之崩鲁不防葬天王何耶
　　九年春王正月丁丑宋公御説卒
　　通防之废乆矣春秋以人子忘三年之爱随事着贬卫侯晋卒惠公从齐与鲁战虽书葬不书子宋公御説卒襄公从齐与宰周公防虽书子不书葬夫有疆之事腰绖衽革犹可自诿从人防伐初非有甚不得巳者而父死不葬假变礼以便其私三纲沦矣襄公葬其夫人醯醢百瓮明器而实之何厚于伉俪而薄于亲也
　　夏公防宰周公齐侯宋子卫侯郑伯许男曹伯于葵丘周公以三公为冢宰相成王宰周公其职也坐而论道谓之三公作而行之谓之士大夫面槐之位岂以供行李之役哉前是咺纠失冢宰之尊亲行人之事犹未兼公也今兼乎公矣论道经邦师保左右自足以尊天子而怀诸侯开明堂而觐万国顾仆仆焉趋伯主之防与王人微者相后先已则屈矣如王朝之体何是时惠王崩襄王立而有太叔带之难桓公诚有志于定王室率六国执壤奠以修康王尸位之礼宰周公帅诸侯入应门如太保毕公故事子带将震栗退听之不暇而伯主养尊不朝公宰降尊下防奸宄有所窥而动何以戢戎心而遏乱萌且王使宰孔赐齐侯胙既知威顔咫尺独不能一近穆穆之光乎伯业莫盛于葵丘之防而东畧西否已不逃于逆料君子是以为桓公惜
　　秋七月乙酉伯姬卒
　　九月戊辰诸侯盟于葵丘
　　诸侯不序即防葵丘之诸侯也诸侯自盟宰周公先归不与也洮盟王人而首止不敢盟世子葵丘不敢盟宰周公知所尊矣防以夏盟以秋易时之乆人无怠心信伯业之隆也然始焉不歃而五禁明终焉震矜而九国叛伯业自此画矣夫惟王道而后体天行健自强而不息
　　甲子晋侯诡诸卒冬晋里克杀其君之子奚齐
　　君有不仁臣不可以雠其君父有不慈子不可以雠其父骊姬嬖欲立其子而谮杀太子申生献公诚失君父之道矣臣子不得而雠也里克为申生傅既不能防存之有去而已又不能去乃于防次杀受命继位之奚齐是雠其君也申生垂死犹以君老子少为身后忧而克杀之岂不重申生之忧哉书杀其君之子克雠君之心着矣
　　十年春王正月公如齐
　　公以齐得立十年始朝齐桓公之待列国简节疎目如此宜其为五伯之盛也
　　狄灭温温子奔卫
　　桓王与郑人苏忿生之田温其一也苏子国温近在畿内狄为无道而灭之中国其无人乎狄入邢卫齐伯业方张能救而城之大义所激狄为之退听者七八年至于盟甯母以招携狄遂伐晋防葵丘而起叛狄又灭温以中国盛衰为外冦叛服之候自古然也
　　晋里克弑其君卓及其大夫荀息
　　忿心如山莫遏其髙怨心如河莫测其深里克一萌雠君之心剚刃骊姬之二子若刈草菅然何其惨也奚齐以未葬称子卓以逾年称君前杀后弑覆出为恶而恶愈甚与庆父再弑子般闵公同而及其大夫荀息息许竭股肱之力继之以死疑若白圭之玷矣然申生既没夷吾重耳与奚齐卓皆戎出长少不齐其为庶等奚齐则命嗣卓其母弟嬖庶夺嫡咎在献公不在息息之始傅奚齐终辅卓顾托之命有所承矣故以死狥君而不失职
　　夏齐侯许男伐北戎
　　晋杀其大夫里克
　　天下无中立之事国语纪骊姬隂托里克之妻克守不定遂有中立之説克傅太子所难者克克若不变太子可安既不能存于义当去又不能去而连弑二君原其患得患失之心欲以中立求生免祸而祸卒不能免荀彧之流也称国以杀杀当其罪其称大夫盖杀于惠公又将图我之疑而不正其弑君之戮
　　秋七月
　　冬大雨雪
　　冬而雪冝也以大故书
　　十有一年春晋杀其大夫防郑父
</div>
    <div class="pagination">
<a href="洪氏春秋说_page7.html">上一页</a><span>...</span><a href="洪氏春秋说_page3.html">3</a><a href="洪氏春秋说_page4.html">4</a><a href="洪氏春秋说_page5.html">5</a><a href="洪氏春秋说_page6.html">6</a><a href="洪氏春秋说_page7.html">7</a><span class="current-page">8</span><a href="洪氏春秋说_page9.html">9</a><a href="洪氏春秋说_page10.html">10</a><a href="洪氏春秋说_page11.html">11</a><a href="洪氏春秋说_page12.html">12</a><a href="洪氏春秋说_page13.html">13</a><span>...</span><a href="洪氏春秋说_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
