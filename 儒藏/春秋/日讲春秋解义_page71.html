<!DOCTYPE html>
<html>
<head>
    <meta charset="UTF-8">
    <title>日讲春秋解义 - 第 71 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日讲春秋解义 - 第 71 页/共 72 页</h1>
    <div class="content">　　秋葬薛恵公
　　【附録左】秋吴子使来复儆师【伐齐未得志故为明年吴伐齐】
　　冬楚公子结帅师伐陈吴救陈【书救止此】
　　【左】冬楚子期伐陈吴延州来季子救陈谓子期曰二君不务徳【二君吴楚】而力争诸侯民何罪焉我请退以为子名务徳而安民乃还【季子吴王夀梦少子也夀梦以襄十二年卒至今七十七嵗夀梦卒季子已能让国年当十五六至今葢九十余】
　　陈之祸吴为之也吴不挟陈以从已则楚陈无衅何用救为书救着其志在争诸侯非真有扶危恤患之义葢与楚之救郑同耳





　　日讲春秋解义卷六十二
<经部,春秋类,日讲春秋解义>
　　钦定四库全书
　　日讲春秋解义卷六十三
　　哀公
　　十有一年春齐国书帅师伐我
　　【左】十一年春齐爲鄎故【鄎在前年】国书髙无防帅师伐我及清【清杜注齐地济北卢县东有清亭卢县今长清县也】季孙谓其宰冉求曰【冉求鲁人孔子弟子】齐师在清必鲁故也若之何求曰一子守二子从公御诸竟季孙曰不能【自度力不能使二子】求曰居封疆之闲【封疆竟内近郊地】季孙告二子二子不可求曰若不可则君无出一子帅师背城而战不属者非鲁人也【属臣属也言不战为不臣】鲁之羣室众于齐之兵车【羣室都邑居家】一室敌车优矣子何患焉二子之不欲战也宜政在季氏当子之身齐人伐鲁而不能战子之耻也大不列于诸侯矣季孙使从于朝俟于党氏之沟【党氏沟杜注朝中地名】武叔呼而问战焉【问冉求】对曰君子有逺虑小人何知懿子强问之对曰小人虑材而言量力而共者也【言所】
　　【问非己材力所及故不能言】武叔曰是谓我不成丈夫也【知冉求非己不欲战故不对】退而搜乘孟孺子泄帅右师【孺子懿子之子武伯彘】顔羽御邴泄为右【二子孟氏臣】冉求帅左师管周父御樊迟为右【樊迟名须鲁人孔子弟子】季孙曰须也弱有子曰就用命焉【虽年少能用命有子冉求也】季氏之甲七千冉有以武城人三百为己徒卒【歩卒精兵】老幼守宫次于雩门之外【雩门南城门】五日右师从之【五日乃从言不欲战】公叔务人见保者而泣【务人公为昭公子保守城者】曰事充政重【事充繇役烦政重赋税多】上不能谋士不能死何以治民吾既言之矣敢不勉乎师及齐师战于郊齐师自稷曲【稷曲杜注郊地名】师不逾沟樊迟曰非不能也不信子也请三刻而逾之【与众三刻约信】如之众从之师入齐军【冉求之师】右师奔齐人从之陈瓘陈庄渉泗【二陈齐大夫】孟之侧后入以为殿【之侧孟氏族字反】抽矢策其马曰马不进也林不狃之伍曰走乎【不狃鲁士五人为伍】不狃曰谁不如曰然则止乎不狃曰恶贤徐歩而死【言鲁非无壮士但季孙不能使】师获甲首八十【冉求所得】齐人不能师宵谍曰齐人遁冉有请从之三季孙弗许孟孺子语人曰我不如顔羽而贤于邴泄【二子与孺子同车】子羽鋭敏【子羽顔羽鋭敏言欲战】我不欲战而能默泄曰驱之【言驱马欲奔】公为与其嬖僮汪锜乘皆死皆殡孔子曰能执干戈以衞社稷可无殇也【时人疑童子当殇】冉有用矛于齐师故能入其军孔子曰义也【言能以义勇不书战不皆陈也不书败胜负不殊】
　　春秋详内而畧外故外之侵伐书国而鲁书四鄙此以国言之者胡氏安国谓曲在我特书伐我非也按载老幼守宫次于雩门之外师及齐师战于郊右师奔齐人从之至于渉泗则兵实加国都矣故直言伐我明与他伐异耳自哀公已前诸侯来伐无兵及近郊者至是政在季氏生事啓衅二家不肯同力前之吴师后之齐师召之而来傅国都而止春秋两书伐我所以着鲁之益衰不能守其四封而至见陵之甚也
　　夏陈辕颇出奔郑【辕公羊作袁】
　　【左】夏陈辕颇出奔郑初辕颇为司徒赋封田以嫁公女【封内之田悉赋税之】有余以为已大器【大器钟鼎之属】国人逐之故出道渴其族辕咺进稻醴梁糗腶脯焉【醴浊酒也糗干饭也腶脯捶脯施姜桂也】喜曰何其给也对曰器成而具【具此醴糗】曰何不吾谏对曰惧先行【恐言不从先见逐】
　　五月公防吴伐齐甲戌齐国书帅师及吴战于艾陵齐师败绩获齐国书【书战书获止此齐鲁交兵亦止此艾陵杜注齐地】
　　【左】为郊战故公防吴子伐齐【欲以报也】五月克博壬申至于嬴【博嬴杜注齐邑二县皆属泰山今泰安州东南有博阳故城】中军从王【吴中军】胥门巢将上军王子姑曹将下军展如将右军【三将吴大夫】齐国书将中军髙无防将上军宗楼将下军陈僖子谓其弟书尔死我必得志【书子占也欲获死事之功】宗子阳与闾丘明相厉也【相劝厉致死子阳宗楼也】桑掩胥御国子【国书】公孙夏曰二子必死【亦劝勉之】将战公孙夏命其徒歌虞殡【虞殡送葬歌曲示必死】陈子行命其徒具含玉【子行陈逆也具含玉亦示必死】公孙挥命其徒曰人寻约吴髪短【约绳也八尺曰寻吴髪短欲以防贯其首】东郭书曰三战必死于此三矣【三战夷仪五氏与今】使问多以琴【多齐人六年奔鲁】曰吾不复见子矣【言将战死】陈书曰此行也吾闻鼓而已不闻金矣【军以鼓进以金退不闻金言死也言吴师强齐人皆自知将败】甲戌战于艾陵展如败髙子【齐上军败】国子败胥门巢【吴上军亦败】王卒助之大败齐师获国书公孙夏闾丘明陈书东郭书革车八百乘甲首三千以献于公【公以兵从故以劳公】将战吴子哷叔孙曰而事何也【问何职】对曰从司马【从吴司马所命】王赐之甲剑铍曰奉尔君事敬无废命叔孙未能对衞赐进曰【赐子贡孔子弟子】州仇奉甲从君而拜公使大史固归国子之元【归于齐也元首也吴以献鲁】寘之新箧褽之以纁加组帯焉【褽荐也】寘书于其上曰天若不识不衷何以使下国【言天识不善故杀国子】
　　公防伐而不与战也葢自季孙擅鲁陵暴小国披其田邑皆三桓共之而危辱之地则使公试焉由来旧矣齐怨已深复假吴师以挑其祸故廹公自行叔孙以世行从而季孟不出盖败则公受其殃胜亦公主其怨也鲁师不出公徒寡约不足以战而从吴司马如陈蔡之君附于楚乘故特书公防吴伐齐于前复大书齐国书及吴战于后以疑端见情实而着季孙之恶也先儒谓属辞之法当然非也使鲁师成列公实与战则书公防吴伐齐甲戌及齐国书战于艾陵可矣即欲着国书志为此战书齐国书帅师及我师吴师战于艾陵可矣何故迂其义而为公不与战之辞哉书获国书又书师败绩见师将皆陨与大之战同曰大夫生死皆曰获故国书华元无异辞
　　【附録左】吴将伐齐越子率其众以朝焉王及列士皆有馈赂吴人皆喜唯子胥惧曰是豢吴也夫【豢飬也若人飬牺牲非爱之将杀之】谏曰越在我心腹之疾也壤地同而有欲于我【欲得吴】夫其柔服求济其欲也不如早从事焉【从事击之】得志于齐犹获石田也无所用之【石田不可耕】越不为沼吴其泯矣使医除疾而曰必遗类焉者未之有也盘庚之诰曰其有颠越不共则劓殄无遗育无俾易种于兹邑【盘庚商书颠越不共从横不承命者也劓割也殄絶也育长也易种转生种类】是商所以兴也今君易之将以求大不亦难乎弗聴使于齐属其子于鲍氏为王孙氏【私使人至齐属其子改姓为王孙欲以辟吴祸】反役王闻之使赐之属镂以死【役艾陵役也属镂剑名】将死曰树吾墓槚槚可材也吴其亡乎三年其始弱矣盈必毁天之道也【为十三年越入吴起】
　　秋七月辛酉滕子虞母卒
　　【附録左】秋季孙命修守备曰小胜大祸也齐至无日矣
　　冬十有一月葬滕隠公
　　衞世叔齐出奔宋
　　【左】冬衞太叔疾出奔宋【疾即齐也】初疾娶于宋子朝【子朝宋人仕衞为大夫】其娣嬖【娣所娶女之娣】子朝出【出奔】孔文子使疾出其妻而妻之疾使侍人诱其初妻之娣寘于犁【犁杜注衞邑】而为之一宫如二妻文子怒欲攻之仲尼止之遂夺其妻或淫于外州【外州杜注衞邑】外州人夺之轩以献【轩车也以献于君】耻是二者故出衞人立遗【疾弟】使室孔姞【文子女疾妻】疾臣向魋纳羙珠焉与之城鉏【城鉏杜注宋邑今直隶滑县东有鉏城】宋公求珠魋不与由是得罪及桓氏出【在十四年】城鉏人攻太叔疾衞荘公复之使处巢死焉殡于郧葬于少禘【终言疾之失所巢郧少禘杜注皆衞地今巢亭在河南睢州】初晋悼公子憗亡在衞使其女仆而田【仆御以猎】大叔懿子止而饮之酒【懿子太叔仪之孙】遂聘之生悼子【悼子太叔疾】悼子即位故夏戊为大夫【夏戊悼子甥】悼子亡衞人翦夏戊【翦削其爵邑】孔文子之将攻大叔也访于仲尼仲尼曰胡簋之事则尝学之矣【胡簋礼器名夏曰胡周曰簋】甲兵之事未之闻也退命驾而行曰鸟则择木木岂能择鸟【以鸟自喻】文子遽止之曰圉岂敢度其私访衞国之难也【圉文子名度谋也】将止【仲尼止】鲁人以币召之乃归【于是自衞反鲁乐正雅颂各得其所】
　　经书内外大夫奔者六十于定哀之世尤多葢政在大夫各欲自専始则相猜相忌终乃相攻相逐也
　　【附録左】季孙欲以田赋【丘赋之法因其田财通出马一匹牛三头今欲别其田及家财各为一赋故言田赋】使冉有访诸仲尼仲尼曰丘不识也三【三问】卒曰子为国老待子而行若之何子之不言也仲尼不对【不公对】而私于冉有曰君子之行也度于礼施取其厚事举其中敛从其薄如是则以丘亦足矣【丘十六井出戎马一匹牛三头是赋之常法】若不度于礼而贪冒无厌则虽以田赋将又不足且子季孙若欲行而法则周公之典在若欲苟而行又何访焉弗聴【为明年用田赋】
　　十有二年春用田赋
　　【左】十二年春王正月用田赋【终前年事】
　　【公羊】何以书讥何讥尔讥始用田赋也【田谓一井之田赋者敛取其财物也礼税民公田不过什一军赋十井不过一乗哀公外慕强吴空尽国储故复用田赋过什一谷梁】古者公田什一用田赋非正也【古者五口之家受田百亩为官田十亩是为私得其什而官税其一故曰什一今乃弃中平之法而田财竝赋言其赋民甚矣】用者不宜用也田赋之説杜预范甯皆云丘赋之法因其田财通出马一匹牛三头今别其田及家财各出此赋则是比先王之制加倍不翅矣况家财有无难均説未可信要之赋之本义専为出军计丘而出兵车赋之常法今计田而出故曰田赋葢春秋诸侯防盟礼繁兵戎事广不能复守先王之籍故鲁用不足则初税亩益兵则作丘甲至哀公逺事彊吴事充政重二犹不足复用田赋葢托以军用加敛于田计田而出货财也其数之多寡则不可考大约税亩多乎什一田赋又多乎税亩矣税亩私田始有征也田赋私田又加征也
　　夏五月甲辰孟子卒
　　【左】夏五月昭夫人孟子卒昭公娶于吴故不书姓【讳娶同姓故谓之孟子若宋女】死不赴故不称夫人【不称夫人故不言薨】不反哭故不言葬小君【反哭者夫人礼也以同姓故不成其夫人丧】孔子与吊适季氏季氏不絻放绖而拜【孔子始老故与吊絻丧冠也孔子以小君礼往吊季氏不服丧故去绖从主人节制】
　　【公羊】孟子者何昭公之夫人也其称孟子何讳取同姓葢吴女也
　　【谷梁】孟子者何也昭公夫人也其不言夫人何也讳取同姓也
　　孟子吴女昭公之夫人其生也昭公既谓之孟子故史亦因之不改不书夫人书卒着季氏逐其君又黜其夫人也观左氏记孔子与吊而季孙不絻放绖而拜则知当时不以小君待之矣不书葬不成丧也
　　公防吴于槖皋【槖皋杜注在淮南逡道县东南今江南巢县西北有柘皋镇即古吴邑也左】公防吴于槖皋吴子使大宰嚭请寻盟【寻鄫盟】公不欲使子贡对曰盟所以周信也【周固也】故心以制之【制其义】玉帛以奉之言以结之明神以要之寡君以为苟有盟焉弗可改也已若犹可改日盟何益今吾子曰必寻盟若可寻也亦可寒也乃不寻盟
　　秋公防衞侯宋皇瑗于郧【郧公羊作运杜注郧阳也广陵海陵县东南有繇亭今江南如皋县东立坝古阳也亦名古郧】
　　【左】吴徴防于衞初衞人杀吴行人且姚而惧谋于行人子羽【衞大夫】子羽曰吴方无道无乃辱吾君不如止也子木曰【衞大夫】吴方无道国无道必弃疾于人吴虽无道犹足以患衞徃也长木之毙无不摽也【摽击】国狗之瘈无不噬也【疾狂也噬齧也】而况大国乎秋衞侯防吴于郧公及衞侯宋皇瑗盟而卒辞吴盟吴人藩衞侯之舍【藩篱也围其馆舍】子服景伯谓子贡曰夫诸侯之防事既毕矣侯伯致礼地主归饩【侯伯致礼以礼賔也地主所防主人也饩生物】以相辞也【各以礼相乱让】今吴不行礼于衞而藩其君舍以难之【难困苦也】子盍见大宰乃请束锦以行【以赂吴】语及衞故【若本不为衞请者】大宰嚭曰寡君愿事衞君衞君之来也缓寡君惧故将止之子贡曰衞君之来必谋于其众其众或欲或否是以缓来其欲来者子之党也其不欲来者子之雠也若执衞君是堕党而崇雠也【堕毁也】夫堕子者得其志矣且合诸侯而执衞君谁敢不惧堕党崇雠而惧诸侯或者难以霸乎大宰嚭説乃舍衞侯衞侯归效夷言子之尚幼【子之公孙弥牟】曰君必不免其死于夷乎执焉而又说其言从之固矣【后出公辄卒死于越】
　　宋向巢帅师伐郑
　　【左】宋郑之闲有隙地焉曰弥作顷丘玉畅嵒戈锡【凡六邑今县东北有玉帐或云古玉畅也】子产与宋人为成曰勿有是【俱弃之】及宋平元之族自萧奔郑【在定十五年】郑人为之城嵒戈【以处平元之族】九月宋向巢伐郑取杀元公之孙遂围嵒十二月郑罕逹救嵒丙申围宋师【此事经在十二月螽上而本在下更具列其月以为别者丘明本不以为义例故不皆齐同】
　　冬十有二月螽【螽公羊作】
　　【左】冬十二月螽季孙问诸仲尼仲尼曰丘闻之火伏而后蛰者毕【火伏在今十月】今火犹西流司厯过也【犹西流言未尽没知是九月厯官失一闰】
　　【公羊】何以书记异也何异尔不时也【者与隂杀俱蔵周十二月夏之十月不当见故为异】
　　杜氏预以为失闰虽书十二月实今九月气尚温故螽然明年九月螽又十二月螽虫灾亟作而不时沴气所感非闗闰也
　　十有三年春郑罕逹帅师取宋师于嵒
　　【左】十三年春宋向魋救其师【救前年围嵒师】郑子賸使徇曰【子賸罕逹】得桓魋者有赏魋也逃归遂取宋师于嵒获成讙郜延【二子宋大夫】以六邑为虚【空虚之各不有】
　　【公羊】其言取之何易也其易奈何诈反也【反报也前宋行诈取郑师今郑复行诈取之苟相报偿不以君子之道故曰诈反】
　　【谷梁】取易辞也以师而易取宋病矣
　　书取师罪其以多杀为功不仁之甚也宋郑自老丘之役彼此结怨悉其诈力必欲尽敌而后已此春秋将变而为战国之势也
　　夏许男成卒【成公羊作戊】
　　公防晋侯及吴子于黄池【书防止此黄池杜注陈畱封丘县南有黄亭近济水在今河南封丘县西南】
　　【左】夏公防单平公晋定公吴夫差于黄池【单平公周卿士公羊】吴何以称子吴主防也吴主防则曷为先言晋侯不与夷狄之主中国也其言及吴子何防两伯之辞也不与夷狄之主中国则曷为以防两伯之辞言之重吴也曷为重吴吴在是则天下诸侯莫敢不至也
　　【谷梁】黄池之防吴子进乎哉遂子矣吴夷狄之国也祝髪文身【祝断也文身刻画其身以为文也】欲因鲁之礼因晋之权而请冠端而袭【端端服袭犹着也】其借于成周【借谓贡献】以尊天王吴进矣吴东方之大国也累累致小国以防诸侯以合乎中国吴能为之则不臣乎【言其臣也】吴进矣王尊称也子卑称也辞尊称而居卑称以防乎诸侯以尊天王吴王夫差曰好冠来孔子曰大矣哉夫差未能言冠而欲冠也【不知冠有差等惟欲好冠】
　　黄池之防左氏曰先晋国语曰先吴后之説经者互有所主夫宋之盟晋国方彊而卒先楚人则谓晋定之不能先吴似也吴方在防而邉遽以越乱告则谓吴内惕而不敢复争亦似也惟赵氏匡以为吴晋敌礼而防如賔主然故晋史即云晋为先而吴语即云吴先歃各自防其主春秋据其事实以两霸之辞言之故曰及此于情事为合吴称子为与晋侯同为防主故不称人谷梁以为进之非也黄池地近鲁前此鲁数与吴防故是防公独徃不更序诸侯诸侯实未至非大防而末言之也
　　楚公子申帅师伐陈
　　乘吴出防而伐陈畏彊陵弱之实见矣
　　于越入吴
　　【左】六月丙子越子伐吴为二隧【隧道也】畴无余讴阳自南方先及郊【二子越大夫】吴大子友王子地王孙弥庸夀于姚自上观之【观越师杜注水名】弥庸见姑蔑之旗曰吾父之旗也不可以见雠而弗杀也【姑蔑杜注越地东阳大末县今浙江龙游县有姑蔑城弥庸父为越所获故姑蔑人得其旗】大子曰战而不克将亡国请待之弥庸不可属徒五千【属防也】王子地助之乙酉战弥庸获畴无余地获讴阳越子至王子地守丙戌复战大败吴师获大子友王孙弥庸夀于姚丁亥入吴吴人告败于王王恶其闻也自刭七人于幕下【以灭口】秋七月辛丑盟吴晋争先吴人曰于周室我为长【吴为大伯后故为长】晋人曰于姬姓我为伯【为侯伯】赵鞅呼司马寅曰日旰矣大事未成二臣之罪也【寅晋大夫旰晚也大事盟也二臣鞅与寅】建鼓整列二臣死之长幼必可知也对曰请姑视之反曰肉食者无墨【墨气色下】今吴王有墨国胜乎【国为敌所胜】大子死乎且夷徳轻不忍久请少待之乃先晋人吴人将以公见晋侯子服景伯对使者曰王合诸侯则伯帅侯牧以见于王【伯王官伯侯牧方伯】伯合诸侯则侯帅子男以见于伯【伯诸侯长】自王以下朝聘玉帛不同故敝邑之职贡于吴有丰于晋无不及焉以为伯也今诸侯防而君将以寡君见晋君则晋成为伯矣敝邑将改职贡鲁赋于吴八百乘若为子男则将半邾以属于吴【半邾三百乘】而如邾以事晋【如邾六百乘】且执事以伯召诸侯而以侯终之何利之有焉吴人乃止既而悔之【谓景伯欺之】将囚景伯景伯曰何也立后于鲁矣【何景伯名】将以二乘与六人从迟速唯命遂囚以还及户牖【户牖杜注陈畱外黄县西北东昏城是今故城在河南兰阳县东北】谓大宰曰鲁将以十月上辛有事于上帝先王季辛而毕何世有职焉自襄以来未之改也【鲁襄公】若不防祝宗将曰吴实然【吴人信鬼故以是恐之】且谓鲁不共而执其贱者七人何损焉大宰嚭言于王曰无损于鲁而祗为名【适为恶名】不如归之乃归景伯吴申叔仪乞粮于公孙有山氏【申叔仪吴大夫公孙有山鲁大夫旧相识】曰佩玉繠兮余无所系之【繠然服饰备也已独无以系佩言吴王不恤下】酒一盛兮余与褐之父睨之【一盛一器也睨视也褐寒贱之人言但得视不得饮】对曰粱则无矣麤则有之若登首山以呼曰庚癸乎则诺【粱精米麤粗粝也首山地阙庚西方主谷癸北方主水军中不得出粮故为私隠言吴子不与士共饥渴所以亡】王欲伐宋杀其丈夫而囚其妇人【以宋不防黄池故言吴子悖惑】大宰嚭曰可胜也而勿能居也乃归
　　吴方争中国之诸侯越遂乘其无备而入之春秋继书于黄池之后所谓因事属辞见吴子之勤逺畧而忘近忧也
　　秋公至自防
　　晋魏曼多帅师侵衞【公羊无曼字霸国侵伐止此晋事亦止此】
　　【公羊】此晋魏曼多也曷为谓之晋魏多【据上七年言曼多】讥二名二名非礼也
　　此霸国侵伐之终事也晋主夏盟威动天下今其衰也赵鞅魏曼多数加兵于衞而卒不能服岂力不足哉彊家多门各自封殖不在诸侯志于怙权营私而已
　　葬许元公
　　九月螽
　　冬十有一月有星孛于东方
　　【公羊】孛者何彗星也其言于东方何见于旦也【旦者日方出时宿不复见故言东方知为旦】何以书记异也【周十一月夏九月日在房心房心天子明堂布政之庭于此旦见与日争明者诸侯放恣之象】
　　不言宿者平旦众星皆没而孛乃见故不言所在之次
　　盗杀陈夏区夫【区公羊作彄】
　　春秋之季世变日异至于盗兴而専杀国君大夫则乱极矣区夫征舒之后征舒戮于楚而陈人犹使世执国政经因其为盗所杀而书之与书宋华孙同
　　十有二月螽
　　二年之内三书螽见田赋为害民力穷而天变作也
　　【附録左】冬吴及越平【终伍员之言】
　　十有四年春西狩获麟
　　【左】十四年春西狩于大野叔孙氏之车子鉏商获麟【大野杜注髙平钜野县东北大泽是也今山东嘉祥县西有获麟堆车子微者鉏商名麟麕身牛尾狼额马蹄有五采腹下黄髙丈二】以为不祥以赐虞人【时所未尝见故怪之虞人掌山泽之官】仲尼观之曰麟也然后取之【言鲁史所以得书获麟公羊】何以书记异也何异尔非中国之兽也然则孰狩之薪采者也薪采者则防者也曷为以狩言之大之也曷为大之为获麟大之也曷为为获麟大之麟者仁兽也有王者则至无王者则不至有以告者曰有麏而角者孔子曰孰为来哉孰为来哉反袂拭面涕沾袍顔渊死子曰噫天丧予子路死子曰噫天祝予【祝断也】西狩获麟孔子曰吾道穷矣春秋何以始乎隠祖之所逮闻也【托记髙祖以来事可及问闻知者】所见异辞所闻异辞所闻异辞何以终乎哀十四年曰备矣君子曷为为春秋拨乱世反诸正莫近诸春秋则未知其为是与其诸君子乐道尧舜之道与末不亦乐乎尧舜之知君子也制春秋之义以俟后圣以君子之为亦有乐乎此也【君子谓孔子乐者乐其贯通百王而无闲】
　　【谷梁】引取之也狩地不地不狩也非狩而曰狩大获麟故大其适也其不言来不外麟于中国也其不言有不使麟不恒于中国也
　　冬猎曰狩大野在鲁西故言西狩常事不书书之为获麟记异也春秋絶笔于此杜氏预谓感麟而作因以为终诸儒多从之学公谷者则谓文成致麟而胡氏因之此皆世儒欲推尊孔子而未得其实也谓文成致麟则麟出而死安得为瑞谓感麟而作则无麟将不作乎且周衰乱臣贼子接迹于世孔子道既不行作春秋以明王法视诸经尤重且急而直待前卒之二年始从事于此理不宜然或又谓义在春秋不在起止孔子得鲁史记自隠公至获麟遂删修之然国史编年之体按年纪事至年终乃止则哀十四年之事鲁史自当备録何为忽至于十四年春而遂止乎葢麟仁兽圣世之嘉瑞时无盛王出而遇获圣心能无感乎故伤之而遂絶茟焉与凤至图出之叹同善乎朱子之言曰获麟之说不敢定谓书成致麟亦不敢定谓感麟而作大槩非时而出见戕于人自是不祥此可以息众説之穿凿矣













　　日讲春秋解义卷六十三
　　钦定四库全书
　　日讲春秋解义卷六十四
　　哀公
　　附録鲁史【自此以下至十六年皆鲁史记之文弟子欲存孔子卒故并録以续春秋】
</div>
    <div class="pagination">
<a href="日讲春秋解义_page70.html">上一页</a><span>...</span><a href="日讲春秋解义_page66.html">66</a><a href="日讲春秋解义_page67.html">67</a><a href="日讲春秋解义_page68.html">68</a><a href="日讲春秋解义_page69.html">69</a><a href="日讲春秋解义_page70.html">70</a><span class="current-page">71</span><a href="日讲春秋解义_page72.html">72</a><a href="日讲春秋解义_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
