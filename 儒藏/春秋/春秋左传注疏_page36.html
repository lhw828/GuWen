<!DOCTYPE html>
<html>
 <head>
  <meta charset="utf-8"/>
  <title>
   春秋左传注疏 - 第 36 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋左传注疏 - 第 36 页/共 45 页
  </h1>
  <div class="content">
   秋葬曹武公注无传
　　八月莒子去疾卒注未同盟音义【去起吕反】
　　冬莒杀其公子意恢注以祸乱告不必系于为卿故虽公子亦书意恢与乱君为党故书名恶之音义【恢苦囘反恶乌路反】疏【注正义曰莒是小国其卿多不备礼唯庄僖之世有莒庆见经尔来唯牟夷以窃地故书以外更无见者今意恢非卿亦书故解其意云云释例曰福莫大于享国有家祸莫甚于骨肉相残故公子取国及为乱见杀者亦皆书之不必系于为卿故公子纠意恢以公子见书于经是解非卿而书之意也诸公子大夫被杀而书名皆是恶之文意恢与乱君为党故书名恶之】
　　传十四年春意如至自晋尊晋罪己也注以舍族为尊晋罪己音义【舍音舍】疏【注正义曰一命大夫经书为人以卿之贵得备名氏若有罪过宜贬黜者他国之卿则称某人鲁卿不得自称鲁人有罪则贬去其族族去则非卿此舍意如之族是为罪己也季孙本实伐莒晋人讨而执之放令归鲁荷晋恩德罪己亦以尊晋故云尊晋罪己也文二年晋人宋人陈人郑人伐秦称晋先且居宋公子成陈辕选郑公子归生伐秦卿不书为穆公故尊秦也谓之崇德注云秦穆悔过终用孟明故贬四国大夫以尊秦也此贬意如以尊晋其事与彼同也此意如至自晋传言尊晋罪己二十四年婼至自晋传直云尊晋不言罪己俱是去族传文不同者释例曰意如至自晋传言尊晋罪己婼至自晋传复重发但言尊晋者意如以罪见执宜在罪己婼本使人不应见执故尊晋而已内大夫行还皆不书至异于公也今此二人执而见释更以书至见义也若然季孙见执为鲁有罪矣而徃年公不与盟注云非国恶故不讳者鲁实伐莒取郠若以伐莒责鲁鲁则无辞而兼受邾人之诉妄称朝夕伐我为此不与公盟故言非国之恶其执季孙不是无罪也子服惠伯云寡君未知其罪而执其老者拒晋之怨辞耳】尊晋罪己礼也注礼脩已而不责人○南蒯之将叛也盟费人司徒老祁虑癸注二人南蒯家臣音义【祁巨夷反字林音上尺反】疏【注正义曰世族谱司徒老祁为一人虑癸为一人服防云司徒姓也老祁字也虑癸亦姓字也二子季氏家臣也杜以下句请于南蒯曰臣愿受知是南蒯家臣】伪废疾使请于南蒯曰臣愿受而疾兴若以君灵不死请待间而盟注间差也音义【差音初资反】许之二子因民之欲叛也请朝众而盟注欲因合众以作乱遂刧南蒯曰羣臣不忘其君注君谓季氏音义【刧居业反】疏【注正义曰费是季氏之邑南蒯已是季氏家臣此南蒯之下羣臣还欲归邑季氏知君谓季氏】畏子以及今三年聼命矣子若不图费人不其君将不能畏子矣注不能复畏子音义【畏子以及今絶句复扶又反】子何所不逞欲请送子注送使出奔请期五日注南蒯请期冀有变遂奔齐侍饮酒于景公公曰叛夫注戏之对曰臣欲张公室也注张彊也子韩晳曰注齐大夫音义【晳音星厯反】家臣而欲张公室罪莫大焉注言越职司徒老祁虑癸来归费注归鲁齐侯使鲍文子致之注南蒯虽叛费人不从未专属齐二子逐蒯而复其旧故经不书归费齐使文子致邑欲以假好非事实也音义【好呼报反】疏【注正义曰经书叔弓围费则归费亦应书经经不书归故解其意也南蒯虽以费叛降齐费人不从未专属齐叔弓围费齐人不救是费未专属齐也二子逐蒯而费复其旧便是本未去鲁故经不书归费是二子自以费归非齐人来归也齐人因其自归而使文子致邑施恩于鲁欲以假好非事实也】○夏楚子使然丹简上国之兵于宗丘且抚其民注上国在国都之西西方居上流故谓之上国宗丘楚地分贫振穷注分与也振救也音义【分如字徐甫问反】长孤防养老疾收介特注介特单身民也收聚不使流散音义【长丁丈反收介音界又古贺反注同单音丹】救灾患宥孤寡注寛其赋税音义【宥音又税始鋭反】赦罪戾诘奸慝注诘责问也音义【戾力计反诘起吉反慝他得反】举淹滞注淹滞有才德而未叙者礼新叙旧注新覊旅也禄勲合亲注勲功也亲九族任良物官注物事也疏【正义曰周礼司兵掌五兵郑众云五兵者戈殳防酋矛夷矛郑云歩卒之五兵则无夷矛而有弓矢然则兵者战器之名战必令人执兵因即名人为兵也此简上国之兵谓料简人丁之彊弱于宗丘之地集而简之且即慰抚其民也大体贫穷相类细言穷困于贫贫者家少货财穷谓全无生业分财货以与贫者授生业以救穷者孤弱防少无父母有赐与以长成之老疾乏于药膳有馈饩以养育之孤介特独者收敛之不使流散有水火之灾冦盗之患者救助之孤子寡妻寛其赋税虽有罪戾原情可恕者赦放之奸邪慝恶为民害者诘治之贤才淹滞未蒙任用者举用之外人新来者礼待之旧人未用者进叙之施禄于功勲使有功必得禄也和合其亲戚使宗族皆相亲也任贤良以职事使野无遗贤凖事能以任官皆令才职相当不使违方易务此皆抚民之事也注正义曰下云简东国之兵亦如之知此是简西国之兵也西国东国皆是楚人在国之东西者以水皆东流西方居上流皆谓之上国西为上则东为下下言东则此是西互相见也分减富者之财以与贫者则分为施与之名故分为与也穷者全无生业或授之田宅赐之器物以救济之传称一介行李逢泽有介麋焉则介亦特之义也介特谓单身特立无兄弟妻子者无所附着或将转移收聚之令有附依不使流散服防以宥为寛赦其罪杜以下云赦罪戾则此宥非寛罪故以为寛其赋税也王制云少而无父谓之孤老而无子谓之独老而无妻谓之鳏老而无夫谓之寡此四者天民之穷而无告者也皆有常饩然则孤寡常有饩赐夲无赋税而云寛赋税者正以不责赋税即是寛之也孤寡之贫者有饩赐能自给者免赋税文虽不言鳏独宥与孤寡必同任良谓选贤而任之也物官谓量事而官之也贾逵云物官量能授官也郑众云物官相其才之所宜而官之是也】使屈罢简东国之兵于召陵注兵在国都之东者音义【罢音皮召上照反】亦如之注如然丹好于边疆注结好四邻音义【好呼报反注同疆居良反】息民五年而后用师礼也疏【正义曰谓从此简兵之后息民不征旣满五年而后用师征伐是为礼也即十九年城州来以挑吴是也案十七年与吴战于长岸未满五年而云息民五年者平王之意息民五年长岸之战吴来伐楚被伐不可不战虽战非王本心也】○秋八月莒着丘公卒郊公不慼注郊公着丘公子音义【着直居反除直据反】国人弗顺欲立着丘公之弟庚舆注庚舆莒共公音义【舆音余本亦作与下同共音恭】蒲余侯恶公子意恢而善于庚舆注蒲余侯莒大夫兹夫也意恢莒羣公子音义【恶乌路反下同】郊公恶公子铎而善于意恢注铎亦羣公子音义【铎待洛反】公子铎因蒲余侯而与之谋曰尔杀意恢我出君而纳庚舆许之注为下冬杀意恢传○楚令尹子旗有德于王不知度注有佐立之德与养氏比而求无厌注养氏子旗之党养由基之后音义【比毗志反厌于盐反本又作餍下注同】王患之九月甲午楚子杀鬭成然而灭养氏之族使鬭辛居郧以无忘旧勲注辛子旗之子郧公辛音义【郧音云】○冬十二月蒲余侯兹夫杀莒公子意恢郊公奔齐公子铎逆庚舆于齐齐隰党公子鉏送之有赂田注莒赂齐以田音义【鉏仕居反】○晋邢侯与雍子争鄐田注邢侯楚申公巫臣之子也雍子亦故楚人音义【鄐许六反又起六反】疏【注正义曰巫臣雍子皆故楚人也襄二十六年传称巫臣奔晋晋人与之邢雍奔晋晋人与之鄐则鄐是雍子之田也邢侯巫臣之子而得与之争鄐者孔晁注晋语云邢与鄐比争疆界】乆而无成士景伯如楚注士景伯晋理官叔鱼摄理注摄代景伯疏【正义曰晋语云士景伯如楚叔鱼为赞理孔晁云景伯晋理官叔鱼佐之景伯聘楚叔鱼专断】韩宣子命断旧狱罪在雍子雍子纳其女于叔鱼叔鱼蔽罪邢侯注蔽断也音义【命断丁乱反注同蔽必世反注同徐甫世反王补弟反】疏【注正义曰周礼大司防云凡庶民之狱讼以邦成蔽之郑众云蔽之断其狱讼也尚书康诰云服念五六日至于旬时丕蔽要囚孔安国云服膺思念五六日至于十日至于三月乃大断之皆以蔽为断是相传为説】邢侯怒杀叔鱼与雍子于朝宣子问其罪于叔向叔向曰三人同罪施生戮死可也注施行罪也雍子自知其罪而赂以买直鲋也鬻狱邢侯专杀其罪一也已恶而掠羙为昏注掠取也昏乱也音义【鬻羊六反卖也掠音亮】贪以败官为墨注墨不洁之称音义【败必迈反又如字称尺证反】杀人不忌为贼注忌畏也夏书曰昏墨贼杀注逸书三者皆死刑臯陶之刑也请从之乃施邢侯而尸雍子与叔鱼于市仲尼曰叔向古之遗直也注言叔向之直有古人遗风音义【陶音遥乃施如字服云施罪于邢侯也孔晁注国语云废也尺氏反】疏【正义曰晋语説此事云叔向既对宣子邢侯闻之而逃遂施邢侯氏孔晁云废其族也则国语读为弛训之为废家语説此事亦为弛王肃注云弛宜为施施行也服防云施罪于邢侯施犹劾也邢侯亡故劾之杜无注当从施也成十七年晋杀三郤皆尸于朝此尸于市者以其贱故也】治国制刑不隐于亲注谓国之大问己所荅当也至于他事则宜有隐音义【当丁浪反】三数叔鱼之恶不为末减注末薄也减轻也以正言之音义【数色主反又色具反下同为于伪反末武反】疏【正义曰三度数叔鱼之恶不为薄轻言皆重厚极言之也三者即下丈数其贿也称其诈也言其贪也是也服防读减为咸下属为句不为末者不为末隐蔽之也咸曰义也言人皆曰叔向是义妄也】曰义也夫可谓直矣注于义未安直则有之音义【夫旧音扶一读芳于反下同】平丘之会数其贿也注谓言渎货无厌以寛衞国晋不为暴归鲁季孙称其诈也注谓言鲋也能以寛鲁国晋不为虐邢侯之狱言其贪也以正刑书晋不为颇三言而除三恶加三利注三恶暴虐颇也三恶除则三利加音义【颇普何反】疏【注正义曰尚书武王数纣之罪泰誓云敢行暴虐牧誓云俾暴虐于百姓武成云暴殄天物害虐烝民然则暴是乱下之称虐是杀害之名大同而小异】杀亲益荣注荣名益已犹义也夫注三罪唯荅宣子问不可以不正其余则以直伤义故重疑之音义【重直用反】疏【注正义曰杜读此文言犹义也夫言不是义也故言以直伤义谓叔向非是义也刘云直则是义而规杜氏今知不然者义者于事合宜所为得理直者唯无阿曲未能圆通故书云直而温若直而无温则非德非义是义之与直二者不同故上传云义也夫此传云犹义也夫于义之下并云夫夫是疑怪之辞故杜以为非义裁可谓之直矣故仲尼云叔向古之遗直不云遗义是直与义别刘以直义为一而规杜氏非也】
　　经十有五年春王正月吴子夷末卒注无传未同盟二月癸酉有事于武宫籥入叔弓卒去乐卒事注略书有事为叔弓卒起也武宫鲁武公庙成六年复立之音义【籥羊略反去起吕反为于伪反复扶又反】疏【正义曰有事谓有祭事于武公之宫庙也祭必有乐乐有文舞武舞文执羽籥武执干戚其入庙也必先文而后武当籥始入叔弓暴卒故于是去乐不用而终卒祭事也叔弓之卒当籥入之时故举籥入也及其去之则诸乐皆去故云去乐钟鼓管磬悉皆去之非独去籥舞也祭礼鼎爼既陈笾豆既设然后舞乐始入縁先祖之心以大臣之卒必闻乐不乐又孝子之心不忍彻已设之馔故去乐卒事注正义曰闵二年吉禘于荘公僖八年禘于太庙彼皆书禘此传言禘于武公则亦是禘不书为禘而言有事者此经所书不论禘祭是非略书有祭事者本为叔弓卒起也止为叔弓之卒须道当祭之时所书不为禘也释例曰三年之禘自国之常常事不书故唯书此数事祭虽得常亦记仲遂叔弓之非常也是言叔弓之卒非常故书之也释例亦云凡三年丧毕然后禘于是遂以三年为节当仍计除丧即吉之月十日而后行事无复常月也是以经书禘及大事唯见荘公之速他无非时之讥也即如例言三年一禘若计襄公之薨则禘当在二年五年八年十一年十四年此年非禘年也若计齐归之薨则禘当在十三年十六年此年亦非禘年也而云祭虽得常者释例曰禘于太庙礼之常也各于其宫时之为也虽非三年大祭而书禘用禘礼也昭二十五年传曰将禘于襄公亦其义也是言于武宫者时之所为实非禘年用禘礼此实非常但经之所书唯讥荘公之速其余不复讥耳既不以为讥即是得常故云祭虽得常叔弓为非常也武宫者鲁武公庙毁已乆矣成六年复立之遂即不毁明堂位云鲁公之庙文世室也武公之庙武世室也郑云此二庙象周有文武之庙也世室者不毁之名是鲁以武公为不毁之庙故禘于其宫不于太庙亦非常也】夏蔡朝吴出奔郑注朝吴不逺谗人所以见逐而书名音义【逺于万反】
　　六月丁巳朔日有食之注无传
　　秋晋荀吴帅师伐鲜虞
　　冬公如晋
　　传十五年春将禘于武公戒百官注齐戒音义【禘大计反齐侧皆反】疏【正义曰周礼大宰祀五帝前期十日帅执事而卜日遂戒享先王亦如之郑云前期前所诹之日也十日容散齐七日致齐三日也执事宗伯大卜之属既卜又戒百官以始齐此戒百官亦谓戒之令齐故杜云齐戒言是齐之戒也祭统云及时将祭君子乃齐齐之为言齐也齐不齐以致齐也是故君子之齐也专致其精明之德也故散齐七日以定之致齐三日以齐之定之之谓齐齐者精明之至也是将祭必齐祭前豫戒之也】梓愼曰禘之日其有咎乎吾见赤黑之祲非祭祥也丧氛也注祲妖氛也盖见于宗庙故以为非祭祥也氛恶气也音义【咎其九反祲子鸩反氛芳云反徐候云反盖见贤遍反】疏【注正义曰周礼有眡祲之官郑云祲隂阳气相侵渐成祥者其职掌十煇之法一曰祲二曰象郑众云煇为日光气也然则祲是隂阳之气相侵之名日光之气有名为祲祲之所见非独见于日光故直云祲妖气也梓愼唯言见祲不言祲之所在为祭而言故疑云盖见于宗庙故以为非祭祥也月令云氛雾冥冥则氛亦气也以言丧氛故以氛为恶气也见赤黒之祲以为丧氛则赤黑是丧象梓愼有以知之服防云水黒火赤水火相遇云云】其在涖事乎注涖临也音义【涖音利】疏【正义曰既见丧气又言丧之所在其在涖事之人乎意疑涖事者当其咎也】二月癸酉禘叔弓涖事籥入而卒去乐卒事礼也注大臣卒故为之去乐音义【去起吕反注及下同为于伪反】○楚费无极害朝吴之在蔡也注朝吴蔡大夫有功于楚平王故无极恐其有宠疾害之音义【费扶味反】欲去之乃谓之曰王唯信子故处子于蔡子亦长矣而在下位辱必求之吾助子请注请求上位音义【长丁丈反】疏【正义曰言在下位可耻辱也服防以辱从下读训之为欲欲必求之吾助子请妄也】又谓其上之人注蔡人在上位者曰王唯信吴故处诸蔡二三子莫之如也疏【正义曰言二三子无如吴之见信】而在其上不亦难乎弗圗必及于难夏蔡人逐朝吴朝吴出奔郑王怒曰余唯信吴故寘诸蔡且微吴吾不及此女何故去之无极对曰臣岂不欲吴注非不欲善吴音义【于难乃旦反寘之豉反女音汝】然而前知其为人之异也注言其多权谋疏【正义曰然此朝吴于事必豫前知其为人之有异于余人也】吴在蔡蔡必速飞去吴所以翦其翼也注以鸟喻也言吴在蔡必能使蔡速强而背楚音义【背音佩】○六月乙丑王大子夀卒注周景王子○秋八月戊寅王穆后崩注大子夀之母也传为晋荀跞如周葬穆后起○晋荀吴帅师伐鲜虞围鼓注鼓白狄之别钜鹿下曲阳县有鼓聚音义【聚才喻反】鼓人或请以城叛穆子弗许左右曰师徒不勤而可以获城何故不为穆子曰吾闻诸叔向曰好恶不愆民知所适事无不济注愆过也适归也音义【好呼报反恶乌路反或并依字读下及注皆同愆起防反】疏【正义曰所好必善所恶必恶在上者所好所恶不有愆过则下民知所适归言皆知归于善也】或以吾城叛吾所甚恶也人以城来吾独何好焉赏所甚恶若所好何注无以复加所好音义【复扶又反】若其弗赏是失信也何以庇民力能则进否则退量力而行吾不可以欲城而迩奸所丧滋多使鼓人杀叛人而缮守备围鼓三月鼓人或请降使其民见曰犹有食色姑脩而城军吏曰获城而弗取勤民而顿兵何以事君穆子曰吾以事君也获一邑而教民怠将焉用邑邑以贾怠不如完旧注完犹保守音义【庇必吏反又音秘丧息浪反缮市战反守手又反降户江反见贤遍反焉于防反贾音古下同】疏【正义曰若不受其降民皆一心事其本国不敢怠惰以叛其主今若受其降人便是许其叛主则是教我国人令其外叛是虽获一邑而教民怠惰不守死事君是所得少所失多】贾怠无卒注卒终也弃旧不祥鼓人能事其君我亦能事吾君率义不爽注爽差也疏【正义曰言今不听降叛使鼓人能事其君也教民不怠是我亦能事吾君也】好恶不愆城可获而民知义所注知义所在也荀吴必其能获故因以示义疏【注正义曰知义所在在于事君不怠惰不茍求生也十七年荀吴诈祭于雒以灭陆浑二十二年负甲伪籴以入昔阳而此时独得降而不纳者此时荀吴自度己力必其能获故因以示义】有死命而无二心不亦可乎鼓人告食竭力尽而后取之克鼓而反不戮一人以鼓子防鞮归注防鞮鼓君名音义【防本又作鸢悦全反鞮丁兮反】○冬公如晋平丘之会故也注平丘会公不与盟季孙见执今旣得免故往谢之音义【与音预】○十二月晋荀跞如周葬穆后籍谈为介旣葬除丧以文伯宴樽以鲁壶注文伯荀跞也鲁壶鲁所献壶樽音义【跞力狄反本又作栎同介音界樽本或作尊又作罇竝同】疏【注正义曰周礼司尊彛云秋尝冬烝其馈献用两壶罇郑云壶者以壶为尊燕礼云司宫尊于东楹之西两方壶左酒是礼法有以壶为樽】王曰伯氏诸侯皆有以鎭抚王室晋独无有何也注感鲁壶而言也鎭抚王室谓贡献之物文伯揖籍谈注文伯无辞揖籍谈使对对曰诸侯之封也皆受明器于王室注谓明德之分器音义【分扶问反年内同】以鎭抚其社稷故能荐彛器于王注荐献也彛常也谓可常宝之器若鲁壶之属音义【彛以之反】晋居深山戎狄之与邻而远于王室王灵不及拜戎不暇注言王宠灵不见及故数为戎所加陵音义【远于万反又如字数音朔】疏【正义曰数为戎所侵陵拜谢戎师不有间暇】其何以献器王曰叔氏而忘诸乎注叔籍谈字叔父唐叔成王之母弟也其反无分乎密须之鼓与其大路文所以大搜也注密须姞姓国也在安定隂密县文王伐之得其鼓路以搜音义【搜所求反姞其吉反又其乙反】阙巩之甲武所以克商也注阙巩国所出铠音义【巩九勇反铠开代反】唐叔受之以处参虚匡有戎狄注参虚实沈之次晋之分野音义【参所金反注同】疏【注正义曰实沈之次晋之分野上系参之虚域故云参虚】其后襄之二路注周襄王所赐晋文公大路戎路鏚钺秬鬯注鏚斧也钺金钺秬黒黍鬯香酒音义【鏚音戚钺音越秬音巨鬯音畅】疏【注正义曰广雅云鏚钺斧也俱是斧也盖钺大而斧小太公六韬云大柯斧重八斤一名天钺是钺大于斧也尚书牧誓云武王左杖黄钺孔安国云以黄金饰斧是钺以金饰也秬黒黍释草文也周礼有鬯人之官郑云鬯酿秬为酒芬香条畅于上下也是鬯为香酒也赐之鏚钺者使之专杀戮也赐之秬鬯者使之祭先祖也王制云诸侯赐弓矢然后征赐鈇钺然后杀赐圭瓒然后为鬯诗陈宣王赐召穆公云秬鬯一卣告于文人是也】彤弓虎贲文公受之以有南阳之田注事在僖二十八年音义【彤徒冬反贲音奔】抚征东夏非分而何音义【夏戸雅反】疏【正义曰服者抚之叛者征之晋于诸夏国差近西故令主东夏】夫有勲而不废注加重赏有绩而载注书功于防奉之以土田注有南阳抚之以彛器注弓钺之属旌之以车服注襄之二路明之以文章注旌旗子孙不忘所谓福也福祚之不登叔父焉在注言福祚不在叔父当在谁邪音义【福祚之不登叔父絶句焉于防反下将焉用之同】疏【正义曰言福祚之不在叔父此福祚更焉所在乎言其不在他也登陟即是在之义也】且昔而髙祖孙伯黡司晋之典籍以为大政故曰籍氏注孙伯黡晋正卿籍谈九世祖音义【黡以斩反】疏【注正义曰孙伯黡为晋之正卿世掌典籍有功故曰籍氏是籍谈九世祖也其九世之次世本云黡生司空颉颉生南里叔子子生叔正官伯伯生司徒公公生曲沃正少襄襄生司功大伯伯生侯季子子生籍游游生谈谈生秦是也九世之祖称高祖者言是髙远之祖也郯子以少皥为高祖意与此同】及辛有之二子董之晋于是乎有董史注辛有周人也其二子适晋为太史籍黡与之共董督晋典因为董氏董狐其后疏【注正义曰僖二十二年传曰平王之东迁也辛有适伊川则辛有平王时人也此王因籍说董言晋国唯有籍董二族世掌典籍】女司典之后也何故忘之籍谈不能对賔出王曰籍父其无后乎数典而忘其祖注忘祖业音义【女音汝数色主反】疏【正义曰定十四年晋人败范中行氏之师于潞获籍秦秦即谈之子是无后】籍谈归以告叔向叔向曰王其不终乎吾闻之所乐必卒焉今王乐忧若卒以忧不可谓终王一岁而有三年之丧二焉注天子絶期唯服三年故后虽期通谓之三年丧音义【乐音洛下文注皆同期居其反下同】疏【正义曰言王其不得以寿终乎言将夭命而横死也吾闻之心之所乐必卒于此焉今王在忧而乐是为乐忧也亦既乐忧必以忧卒若性命之卒以忧而死不可谓之终也言以忧死是不终其天年也注正义曰丧服斩衰三年章内有父为长子传曰何以三年也正体于上又乃将所传重也齐衰杖期章内有夫为妻传曰为妻何以期也妻至亲也服问曰君所主夫人妻大子适妇郑云言妻见大夫以下亦为此三人为丧主记言君者主谓诸侯而天子亦与妻为丧主也然则妻服齐衰期耳而传以后崩太子卒为三年之丧二者丧服杖期章内有父在为母传曰何以期屈也至尊在不敢申其私亲也父必三年然后娶达子之志也父以其子有三年之戚为之三年不娶则夫之于妻有三年之义故可通谓之三年之丧】于是乎以丧賔宴又求彛器乐忧甚矣且非礼也彛器之来嘉功之由非由丧也三年之丧虽贵遂服礼也注天子诸侯除丧当在卒哭今王既葬而除故讥其不遂王虽弗遂宴乐以早亦非礼也注言今虽不能遂服犹当静嘿而便宴乐又失礼也音义【嘿亡北反本或作黙同】疏【正义曰吊丧送葬之賔不合与之宴乐王于是乎以丧賔共宴乐又求常宝之器在忧而为此乐其为乐忧甚矣且求器又非礼也诸侯有常器之来献王者乃为嘉功之由诸侯自有善功乃作常器以献其功献非由丧也言王不可责丧賔献器也遂由申也竟也其意言三年之丧虽贵为天子由当申遂其服使终日月乃是礼也除丧大速是非礼也王虽不能遂竟其服犹当静黙而已不宜宴乐而宴乐以早亦非礼也注正义曰礼葬日为虞既虞之后乃为卒哭之祭丧服传称成服之后昼夜无时既虞之后朝夕各一哭而已卒者谓卒此无时之哭故郑士丧礼注云卒哭虞后祭名始者朝夕之间哀至即哭至此祭止唯朝夕哭而已传称旣除丧讥王不遂其服知天子诸侯除丧当在卒哭今至既葬而除故讥其不遂也杜云卒止也止哭与邹不同若如此言除丧当在卒哭而上下杜注多云既葬除丧者以葬日既虞虞即卒哭卒哭去葬相去不逺共在一月葬是大礼事书于经故成君以否皆举葬言之王不能遂服乃与丧賔宴又失礼也以其丧服将终早除犹可宴事必不可也襄十六年葬晋悼公平公即位会于溴梁与诸侯宴于温又九年八月葬我小君穆姜其年十二月晋侯以公宴于河上皆无讥则卒哭之后得宴乐】礼王之大经也一动而失二礼无大经矣注失二礼谓旣不遂服又设宴乐疏【正义曰经者纲纪之言也传称经国家经德义诗序云经夫妇中庸云凡为天下国家有九经言礼是王之大经纪也服防曰经常也常所当行也】言以考典注考成也典以志经忘经而多言举典将焉用之注为二十二年王室乱传疏【正义曰人之出言所以成典法也典法所以记礼经也王一动而失二礼忘已大经矣而多为言语举先王分器之典将焉用之】
　　经十有六年春齐侯伐徐
　　楚子诱戎蛮子杀之音义【诱音酉】疏【正义曰四夷之名在西曰戎春秋之时错居中国杜言河南新城县东南有蛮城则是内地之戎在楚北也戎是种号蛮是国名子爵也十一年楚子防诱蔡侯般杀之彼书楚子之名此不书楚子名者彼注云蔡大夫深怨故以楚子名告此非蛮人所告盖楚人不以其君名告故不得书其名也公羊传曰楚子何以不名夷狄相诱君子不疾也为不疾若不疾乃疾之也言其不足疾更是深责之也贾逵云楚子不名以立其子二说异于杜也蔡侯般书名蛮子不名者释例曰诸见执者已在罪贱之地书名与否非例所加或名不名从所赴之文】
　　夏公至自晋
　　秋八月己亥晋侯夷卒注未同盟
　　九月大雩音义【雩音于】
　　季孙意如如晋
　　冬十月葬晋昭公注三月而葬速
　　传十六年春王正月公在晋晋人止公不书讳之也注犹以取郠故也公为晋人所执止故讳不书疏【正义曰礼君不在国则守国之臣毎月告庙云公在某处释君不得亲自朝庙之意若于岁首不在则或史书之于防襄二十九年春王正月公在楚传曰释不朝正于庙是也此年正月公在晋计亦应告庙书防但为晋人执止公不以被执告庙故史不书讳之】○齐侯伐徐疏【正义曰虚举经文者经在楚诱戎蛮上传依经文故先举之下有徐人行成之事非虚举但行成在诱蛮后故先依次举经于上为下徐人行成起本也不下此经文就徐人者出自史意】○楚子闻蛮氏之乱也与蛮子之无质也注质信也音义【质之实反或音致】使然丹诱戎蛮子嘉杀之遂取蛮氏旣而复立其子焉礼也注诈之非也立其子礼也河南新城县东南有蛮城音义【复扶又反】疏【正义曰蛮子虽与楚旧交元无诚信故云与蛮子之无信也诱而杀之诚为不可楚能复立其子大胜遂灭其国嫌其杀父立子犹为非礼故礼之也大舜之刑也鲧殛而禹兴周公之诛也放蔡叔而立蔡仲是立子为得礼】○二月丙申齐师至于蒲隧注蒲隧徐地下邳取虑县东有满如陂音义【隧音遂邳普悲反取虑上音秋下力居反如淳取音陬訾之陬虑音邾娄之娄如陂彼皮反】徐人行成徐子及郯人莒人会齐侯盟于蒲隧赂以甲父之鼎注甲父古国名高平昌邑县东南有甲父亭徐人得甲父鼎以赂齐音义【郯音谈父音甫】叔孙昭子曰诸侯之无伯害哉注为小国害齐君之无道也兴师而伐远方会之有成而还莫之亢也注无亢御音义【亢古浪反】无伯也夫诗曰宗周旣灭靡所止戾正大夫离居莫知我肄注诗小雅戾定也肄劳也言周旧为天下宗今乃衰灭乱无息定执政大夫离居异心无有念民劳者也音义【也夫音扶肄以制反徐又以自反下同】其是之谓乎注传言晋之衰疏【正义曰诗小雅雨无正之篇也周家旧为天下所宗今旣衰灭矣其乱无所止定也执政大夫离散其居处人各异心无有知我民之劳苦者其是此时之谓乎言今晋衰微不能止乱晋之诸卿异心不忧民之劳苦如诗人之所云】○三月晋韩起聘于郑郑伯享之子产戒曰苟有位于朝无有不共恪孔张后至立于客间注孔张子孔之孙音义【恪苦各反】执政御之注执政掌位列者御止也音义【御鱼吕反注及下同】适客后又御之适县间注县乐肆音义【县音注同】疏【正义曰诸侯享賔之礼亡唯有公食大夫礼存耳其礼云大夫纳賔賔入门左郑云左西方賔位也又云及庙门公揖入賔入三揖至于阶三让公升二等賔升大夫立于东夹南西面北上士立于门东北面西上郑云自卿大夫至此不先卽位从君而入者明助君飨食賔自无事也飨食事俱在庙郑飨食并言则享位亦当然也孔张后至盖賔入庙门乃始来至当从大夫适东夹之南西面位也张乃立于客间賔入未升阶立于西方孔张入客行间也执政御之适客后张乃移立于客之西也又御之适县间适钟磬乐肆之间也大射礼者亦诸侯之礼也乐人宿县于阼阶东笙磬西面其南笙钟其南鑮皆南陈西阶之西颂磬东面其南钟其南鑮皆南陈张初立客间已在西方被御适客后又益西也又被御适县间盖又复益西入于颂磬钟鑮之间也】客从而笑之事毕富子谏曰注富子郑大夫谏子产也夫大国之人不可不愼也几为之笑而不陵我注言数见笑则必陵侮我音义【几居岂反复音机近也数音朔侮亡甫反】疏【正义曰几度之为笑而不于我加陵言数被笑必陵侮我也服防云几近也孔张失位近为所笑近者未至之辞客已笑讫何言近也】我皆有礼夫犹鄙我注鄙贱也音义【夫音扶】国而无礼何以求荣孔张失位吾子之耻也子产怒曰发命之不衷注衷当也音义【衷丁仲反又音忠当丁浪反或如字】出令之不信刑之颇类注縁事类以成偏颇音义【颇普多反类如字一音力对反徐又力猥反】疏【注正义曰事有相类真伪难明縁此事类以致偏颇虽非故心亦为罪也服防读类为纇解云颇偏也纇不平也】狱之放纷注放纵也纷乱也音义【纷音芳云反纵音子用反】会朝之不敬注谓国无礼敬之心疏【正义曰此孔张失位则是于朝不敬而子产不以为耻者此其出外会朝大国非谓在本国故注云谓无礼敬大国之心】使命之不听注下不从上命疏【正义曰谓若伯有使子晳如楚不肯行是也】取陵于大国罢民而无功罪及而弗知侨之耻也孔张君之昆孙子孔之后也注昆兄也子孔郑襄公兄孔张之祖父音义【罢音皮】执政之嗣也注子孔尝执郑国之政疏【注正义曰襄十年盗杀郑公子騑公子发公孙辄传曰子孔当国至十九年郑杀子孔】为嗣大夫承命以使周于诸侯国人所尊诸侯所知立于朝而祀于家注卿得自立庙于家音义【使音所吏反下以使同】疏【注正义曰士以上皆得立庙则孔张虽是大夫亦得立庙而云卿得立庙者以子孔是卿故以卿言之服防云祀其所自出之君于家以为大祖案礼记郊特牲曰诸侯不敢祖天子大夫不敢祖诸侯而公庙之设于私家非礼也安得祀所出之君为大祖乎】有禄于国注受禄邑有赋于军注军出卿赋百乗音义【乗绳证反】丧祭有职注有所主受脤归脤注受脤谓君祭以肉赐大夫归脤谓大夫祭归肉于公皆社之戎祭也音义【脤市轸反】疏【注正义曰周礼掌蜃云祭祀共蜃器之蜃郑云蜃大蛤饰祭器之属也蜃之器以蜃饰因名焉郑众云蜃可以白器令色白是蜃为器名祭肉盛之脤器以献遗人因名祭肉为脤孔张是大夫也而云受脤归脤知受脤谓君祭以肉赐大夫归脤谓大夫祭以肉归于公也故周礼祭仆凡祭祀致福者展而受之是在下之祭有归脤之义又传有成子受脤于社前代诸儒皆以脤为祭社之肉故云皆社之戎祭也刘故违传证以破先儒以为脤亦祭庙之肉以规杜氏文无所出其义非也然大夫不得私自出军自祭私社而得归脤于公者谓大夫奉君命以戎事摄祭于社故杜直言祭归肉于公亦不谓家祭也】其祭在庙已有着位在位数世世守其业而忘其所侨焉得耻之注其祭在庙谓助君祭音义【数色主反焉于防反下焉用同】疏【注正义曰谓郑伯其祭在先君之庙孔张有助祭着位在庙中以有事为业言其所掌有常也服防以为其祭在庙谓孔张先祖配庙食案周礼司勲云凡有功者铭书于王之大常祭于大烝司勲诏之则配庙食者皆是有功之臣子孔作乱而死公孙泄因妖鬼而立不得有配食在庙】辟邪之人而皆及执政是先王无刑罚也注言为过谬者自应用刑罚音义【辟匹亦反邪似嗟反】子宁以他规我注规正也宣子有环其一在郑商注玉环同工共朴自共为双音义【朴普角反】疏【注正义曰下云韩子奉命以使而求玉焉知环是玉环也释器云肉倍好谓之璧好倍肉谓之瑗肉好若一谓之环李廵云好孔也肉倍好边肉大其孔小也好倍肉其孔大边肉小也肉好若一其孔及边肉大小适等曰环是环亦璧之类也言其一在郑商则其一在韩子知其同工共朴相与为双故韩子欲得而双之】宣子谒诸郑伯注谒请也子产弗与曰非官府之守器也寡君不知子大叔子羽谓子产曰韩子亦无几求注言所求少音义【守手又反几居岂反】晋国亦未可以贰晋国韩子不可偷也注偷薄也音义【偷他侯反】若属有谗人交鬭其间鬼神而助之以兴其凶怒悔之何及吾子何爱于一环其以取憎于大国也盍求而与之子产曰吾非偷晋而有二心将终事之是以弗与忠信故也侨闻君子非无贿之难立而无令名之患侨闻为国非不能事大字小之难无礼以定其位之患音义【属音烛盍户腊反难乃旦反下同又如字】疏【正义曰侨闻君子非无贿之难家贫无贿不为难立于职位而无善名是为身之大患言韩子当患无令名不宜患家无贿也侨闻为国家者非不能事大字小之难事大国受小国不为难也无礼以定其位是国之大患言郑当患位不定不宜患事晋之难也下句自大国之人至则失位矣此覆无礼定位也自若韩子至独非罪乎此覆无令名也此辞一为韩子一为郑国故再言侨闻服防断字小之难以下为义解云字养也言事大国易养小国难然则郑人岂忧养小国乎尚未能离经辩句复何须注述大典且字为爱不为养也】夫大国之人令于小国而皆获其求将何以给之一共一否为罪滋大注滋益也音义【共音恭下而共无艺同】大国之求无礼以斥之何餍之有吾且为鄙邑则失位矣注不复成国音义【餍于盐反复扶又反下弗敢复并注同】疏【正义曰若晋之大夫求无不得则郑国乃为晋之边鄙之邑不复成国谓失国君之位也】若韩子奉命以使而求玉焉贪淫甚矣独非罪乎出一玉以起二罪吾又失位韩子成贪将焉用之且吾以玉贾罪不亦锐乎注锐细小也音义【贾音古下无强贾同锐悦岁反】疏【正义曰一共一否为郑国之罪也贪淫为韩子之罪也注正义曰锐是锋芒不得为折】韩子买诸贾人旣成贾矣商人曰必告君大夫韩子请诸子产曰日起请夫环执政弗义弗敢复也注复重求也音义【成贾音嫁本或作价请夫音扶重直用反】今买诸商人商人曰必以闻敢以为请子产对曰昔我先君桓公与商人皆出自周注郑本在周畿内桓公东迁并与商人俱疏【正义曰贾人即商人也行曰商坐曰贾对文虽别散则不殊故商贾并言之注正义曰世本云郑桓公封棫林即汉之京兆郑县是也本在周之西都畿内也郑语称史伯为桓公谋使桓公寄帑与贿于虢郐之国桓公从之其子武公遂灭虢郐而国之当桓公东迁帑贿之时并与商人俱来也】庸次比耦注庸用也用次更相从耦耕音义【比毗志反更音庚】以艾杀此地斩之蓬蒿藜藋而共处之世有盟誓以相信也曰尔无我叛我无强贾注无强市其物音义【艾鱼废反蓬蒲东反蒿呼高反藜力兮反藋徒吊反强其丈反下强夺同又其良反注仿此】毋或匄夺尔有利市宝贿我勿与知恃此质誓故能相保以至于今今吾子以好来辱而谓敝邑强夺商人是教敝邑背盟誓也毋乃不可乎吾子得玉而失诸侯必不为也若大国令而共无艺注艺法也音义【毋音无下同匄古害反又姑未反乞也贿呼罪反或音货与音预好呼报反下及注并同背音佩】疏【正义曰六年传称楚公子弃疾之过郑也不强匄则匄是乞也乞则可也唯不得强耳此言毋或匄夺亦谓不得强匄乞夺取也乞之与乞一字也取则入声与则去声也此匄亦有取与此传言匄谓取也诏书称租调匄民谓与民上云买诸贾人则是和买而子产谓之强夺者韩子以威偪之其贾必贱故商人欲得告君大夫子产知其非和买故云然也】郑鄙邑也亦弗为也注不欲为鄙邑之事侨若献玉不知所成敢私布之注布陈也韩子辞玉曰起不敏敢求玉以徼二罪敢辞之注传言子产知礼宣子能改过音义【徼古尧反】疏【正义曰徼二罪谓晋失诸侯郑为边邑】○夏四月郑六卿饯宣子于郊注饯送行饮酒音义【饯贱浅反字林子扇反】疏【注正义曰诗云饮饯于祢毛传云祖而舍軷饮酒于其侧曰饯】宣子曰二三君子请皆赋起亦以知郑志注诗言志也子齹赋野有蔓草注子齹子皮之子婴齐也野有蔓草诗郑风取其邂逅相遇适我愿兮音义【齹才何反字林才可反又士知反説文作□云齿差跌也在河千多二反蔓音万邂户卖反逅戸豆反】疏【正义曰野有蔓草思遇时也君之泽不下流民穷于兵革男女失时思不期而会焉其诗云野有蔓草零露溥兮有羙一人清婉兮邂逅相遇适我愿兮注云清眉目之间婉然羙好邂逅不期而会适其时愿】宣子曰孺子善哉吾有望矣注君子相愿己所望也音义【孺如住反】子产赋郑之羔裘注言郑别于唐羔裘也取其彼己之子舍命不渝邦之彦兮以羙韩子音义【别彼列反己音记舍音赦又音舍渝羊朱反】疏【注正义曰羔裘刺朝也言古之君子以风其朝焉释训云之子者是子也斥韩子也郑云己语辞也舍犹处也渝变也处命不变谓守死善道见危授命之类也释训云羙士为彦言一邦之羙士以羙韩子也】宣子曰起不堪也注不堪国之司直子大叔赋褰裳注褰裳诗曰子惠思我褰裳渉溱子不我思岂无他人言宣子思己将有褰裳之志如不我思亦岂无他人音义【褰起防反溱侧巾反】疏【正义曰褰裳思见正也狂童恣行国人思大国之正已也其诗云子惠思我褰裳渉溱注云子者斥大国之正卿子若爱而思我我国有突篡国之事而可征而正之我则揭衣渉溱水往告难也又云子不思我岂无他人注云言他人者先郷齐晋宋衞后至荆楚】宣子曰起在此敢勤子至于他人乎注言已今崇好在此不复令子适他人音义【复扶又反令力呈反下同】子大叔拜注谢宣子之有郑宣子曰善哉子之言是注是褰裳疏【注正义曰是犹此也子之言此褰裳之诗也不有是告他人之事其能终相善乎】不有是事其能终乎注韩起不欲令郑求他人子大叔拜以荅之所以晋郑终善子游赋风雨注子游驷带之子驷偃也风雨诗取其旣见君子云胡不夷疏【正义曰风雨思君子也乱世则思君子不改其度焉其诗云风雨凄凄鸡鸣喈喈注云风且雨凄凄然鸡犹守时而鸣喈喈然喻君子虽居乱世不变改其节度又云旣见君子云胡不夷注云胡何也夷说也思而见之云何而心不说】子旗赋有女同车注子旗公孙叚之子丰施也有女同车取其洵羙且都爱乐宣子之志音义【乐音洛又五孝反】疏【注正义曰洵信也都闲也言信羙好且闲习于威仪是爱乐宣子之志】子栁赋萚兮注子栁印叚之子印癸也萚兮诗取其倡予和女言宣子倡己将和从之音义【萚他洛反印一刃反倡昌亮反本或作唱同和户卧反下注同女音汝】疏【正义曰萚兮刺忽也君弱臣彊不唱而和也其诗云萚兮萚兮风其吹女注云萚槁也槁谓木叶也木叶槁待风乃落喻君有政教臣乃行之言此者刺今不然又云叔兮伯兮唱予和女注云叔伯言羣臣长防也羣臣无其君而行自以强弱相服女倡矣我则将和之言此者刺其自专也】宣子喜曰郑其庶乎注庶几于兴盛二三君子以君命贶起赋不出郑志注六诗皆郑风故曰不出郑志音义【贶音况】皆昵燕好也注昵亲也赋不出其国以示亲好音义【昵女乙反】二三君子数世之主也可以无惧矣宣子皆献马焉而赋我将注我将诗颂取其日靖四方我其夙夜畏天之威言志在靖乱畏惧天威音义【数色主反】疏【正义曰我将祀文王于明堂也云仪式刑文王之典日靖四方我其夙夜畏天之威于时保之注云蚤夜敬天于是得安文王之道】子产拜使五卿皆拜曰吾子靖乱敢不拜德宣子私觐于子产以玉与马曰子命起舍夫玉是赐我玉而免吾死也敢不借手以拜注以玉马借手拜谢子产音义【觐其靳反舍音舍夫音扶借在夜反注同】○公至自晋注晋人听公得归子服昭伯语季平子注昭伯惠伯之子子服回也随公从晋还音义【语鱼据反】曰晋之公室其将遂卑矣君防弱六卿彊而奢傲将因是以习习实为常能无卑乎平子曰尔防恶识国注昭伯尚防平子不信其言音义【傲五报反恶乌路反少诗照反】疏【正义曰言将因是君防弱以习奢傲之事旣习奢傲实以为常常行轻君之礼能无卑乎】○秋八月晋昭公卒注为下平子如晋葬起○九月大雩旱也郑大旱使屠击祝款竪柎有事于桑山注三子郑大夫有事祭也音义【屠音徒柎音附又方于反】斩其木不雨子产曰有事于山蓻山林也注蓻养防令繁殖音义【蓻音艺令方呈反】而斩其木其罪大矣夺之官邑○冬十月季平子如晋葬昭公平子曰子服回之言犹信注自往见之乃信回言子服氏有子哉注有贤子也



　　春秋左传注疏卷四十七
　　春秋左氏传注疏卷四十七考证
　　传曰义也夫可谓直矣○赵汸补注曰传本以直为义杜说失传意又传曰犹义也夫杜云故重疑之按数其贿称其诈皆为国事言之杜以为伤义非也传文语助也夫二字甚多未必皆是疑辞其治国制刑以下未必皆夫子语【臣照】按传文作也夫字者俱是流连咏叹之辞不应此处独为疑辞赵汸说是也
　　传叔弓涖事○【臣召南】按公羊谷梁皆以为方祭而闻叔弓之卒遂去乐卒事是叔弓卒于家也左传所载梓愼之言又明言涖事籥入而卒则卒于祭所矣君之去乐卒事不亦宜乎凡叙事以左氏为实
　　传唐叔受之以处参虚○【臣召南】按传凡言虚必系古人言之如颛顼之虚少昊之虚是也惟此一文以天星之分野而亦言虚又十七年传宋大辰之虚也与此正同
　　传福祚之不登叔父焉在注言福祚不在叔父当在谁邪○顾炎武日知録曰言忘其彛器是福祚之不登恶在其为叔父乎杜注非也【臣浩】按杜注自确若如顾炎武之解虽似直截而殊少韫借
　　传故曰籍氏疏伯生司徒公公生曲沃正少襄○【臣召南】按晋僖侯名司徒后遂讳之然则籍氏之司徒公必在僖侯之前
　　传无伯也夫○陈傅良曰晋自平丘之会不能合诸侯诸侯始有自为盟会者不书义见二十六年又曰传言昭公以来伯者不作而齐人横纳北燕伯伐徐莒今为此会至鄟陵而专盟矣
　　传子齹赋野有蔓草注子皮之子婴齐也○【臣召南】按子皮卒后其子复为上卿在子产之上前传所谓展氏为上卿者也子产位在次卿而执国政故下文曰使五卿皆拜
　　传宣子曰起不堪也注不堪国之司直○【臣浩】按羔裘三章皆以羙宣子宣子逊谢谓三章所云皆非所堪也
　　传平子曰尔防恶识国○【臣召南】按晋六卿彊而公室弱诚如子服昭伯所言但意如与晋六卿同恶相济其防扈傲上正喜公室之卑可以纵肆耳谓昭伯防恶识国葢出君之心已萌于此日哉










　　春秋左氏传注疏卷四十七考证
　　钦定四库全书
　　春秋左传注疏卷四十八【起昭公十七年尽十九年】
　　晋杜氏注　唐陆徳明音义　孔頴逹疏
　　经十有七年春小邾子来朝
　　夏六月甲戌朔日有食之
　　秋郯子来朝
　　八月晋荀吴帅师灭陆浑之戎音义【浑户门反】
　　冬有星孛于大辰注大辰房心尾也妖变非常故书音义【孛音佩一音勃】疏【注正义曰释天云大辰房心尾也大火谓之大辰李廵云大辰苍龙宿之体最为明故曰房心尾也大火苍龙宿心以候四时故曰辰孙炎曰龙星明者以为时候故曰大辰大火也心在中最明故时候主焉公羊传曰孛者何彗星也彗为箒也言其状似埽箒光芒孛孛然妖变之星非常所有故书之传称孛于大辰西经直书于大辰者虽在其星之西仍在大辰分度之内故直云于大辰】
　　楚人及呉战于长岸注呉楚两败莫肯告负故但书战而不书败也长岸楚地音义【岸五旦反】疏【注正义曰传称大败呉师又云大败楚师是两皆大败也纵使两皆来告无肯自云负败者故但书战而不书败也传称令尹阳匄则是楚之贵臣而云楚人者楚人耻其败以贱者告也】
　　传十七年春小邾穆公来朝公与之燕季平子赋采叔注采叔诗小雅取其君子来朝何锡予之以穆公喻君子疏【正义曰采叔刺幽王慢诸侯也云采叔采叔筐之筥之君子来朝何锡予之虽无予之路车乗马注云赐诸侯以车马言虽无予之尚以为薄】穆公赋菁菁者莪注菁菁者莪亦诗小雅取其既见君子乐且有仪以答采叔音义【菁子丁反莪五河反乐音洛】疏【正义曰菁菁者莪云既见君子乐且有仪既见君子者官爵之而得见也见则心既喜乐又以礼仪见接】昭子曰不有以国其能久乎注嘉其能答赋言其贤故能久有国疏【正义曰言不有学问之人以治其国能长久乎】○夏六月甲戌朔日有食之祝史请所用币注礼正阳之月日食当用币于社故请之疏【注正义曰隂阳之气运行于天一消一息周而复始十一月建子为阳始五月建午为隂始以易爻卦言之从建子之后每月一阳息一隂消至四月建巳六隂消尽六阳并盛是为纯干之卦正阳之月也从建午之后每月一隂息一阳消至十月建亥六阳消尽六隂并盛是为纯坤之卦正隂之月也此年六月日食是夏之四月正阳之月也礼正阳之月日食诸侯当用币于社故鲁之祝史依礼法请所用之币】昭子曰日有食之天子不举注不举盛馔音义【馔仕眷反】伐鼓于社注责羣隂诸侯用币于社注谓上公伐鼓于朝注退自责礼也疏【正义曰昭子虽不言正月而云日食之礼明此月即是正月也文十五年传与此昭子之言正同是正法有此礼也杀牲盛馔曰举故天子不举谓去盛馔也郊特牲云社所以神地之道也祭土而主隂气也则社是羣隂所聚论语云鸣鼓而攻之伐鼓者是攻责之事故为责羣隂亦以责上公也二十九年传曰封为上公祀为贵神社稷五祀是尊是奉是社为上公之神尊于诸侯故诸侯用币于社请上公亦所以请羣隂请令勿侵阳也然伐鼓于社云责羣隂用币于社云请上公社文是一二注不同者以天子之尊无所不责故云责羣隂也诸侯南面之君于诸侯之内唯请上公故云请上公也】平子御之注御禁也音义【御之鱼自反注同】曰止也唯正月朔慝未作日有食之于是乎有伐鼓用币礼也其余则否太史曰在此月也注正月谓建巳正阳之月也于周为六月于夏为四月慝隂气也四月纯阳用事隂气未动而侵阳灾重故有伐鼔用币之礼也平子以为六月非正月故太史答言在此月也音义【正音政慝他得反夏戸雅反下文当夏注当夏并同】疏【正义曰平子闻有此礼而不知正月是周之六月故止其请币仍説正礼慝恶也人情爱阳而恶隂故谓隂为慝五月隂始生故四月隂未作也平子亦不识慝为隂义故语虽得礼而心不肯从平子盖以正月为嵗首之月故云其余则否大史以平子不识正月故为辨之所言慝未作所以行伐鼓用币之礼正当在此月也因为説日食之礼引夏书以证之】日过分而未至注过春分而未夏至三辰有灾注三辰日月星也日月相侵又犯是宿故三辰皆为灾音义【宿音秀】于是乎百官降物注降物素服疏【注正义曰降物谓减其物采也昬义曰日食则天子素服知百官降物亦素服也古之素服礼无明文盖象朝服而用素为之如今之单衣也近世仪注日食则击鼓于大社天子单衣介帻辟正殿坐东西堂百官白服坐本司大常率官属绕大庙过时乃罢】君不举辟移时注辟正寝过日食时乐奏鼓注伐鼓疏【正义曰乐奏鼔与下瞽奏鼓一也乐谓作乐之人即瞽蒙也奏训进也孔安国尚书传云瞽乐官乐官进鼓则伐之故杜云伐鼓也其日食王或有至社亲伐鼔之时故周礼大仆云凡军旅田役赞王鼔救日月食亦如之郑云王通鼓佐击其余面则日食王有亲鼔之时也】祝用币注用币于社史用辞注用辞以自责故夏书曰辰不集于房注逸书也集安也房舍也日月不安其舍则食瞽奏鼓注瞽乐师音义【瞽音鼓】啬夫驰庶人走注车马曰驰歩曰走为救日食备也音义【啬音色】疏【正义曰此尚书征文也彼云乃季秋月朔辰弗集于房彼季秋日食亦以此礼救之传言唯正月朔日食乃有伐鼓用币余月则否引夏书而与夏书违者盖先代尚质凡有日食皆用鼓币周礼极文周家礼法见事有差降唯正阳之月特用鼓币余月则否注正义曰杜以鸟止谓之集故训集为安也孔安国云房所舍之次集合也不合则日食可知与杜少异杜以驰是马疾行故云车马曰驰歩曰走孔安国云啬夫主币之官驰取币礼天神啬夫于周礼无文郑注觐礼云啬夫盖司空之属也则官属司空庶人在官若胥徒之属使之取币而礼天神也众人走共救日食之百役也啬夫取币未必驰车盖驰走相对变其文耳言礼天神者谓天子礼传无天子礼天神之事文不具】此月朔之谓也当夏四月是谓孟夏注言此六月当夏家之四月平子弗从昭子退曰夫子将有异志不君君矣注安君之灾故曰有异志疏【正义曰日食隂侵阳臣侵君之象救日食所以助君抑臣也平子不肯救日食乃是不君事其君也刘云乃是不复以君为君矣】○秋郯子来朝公与之宴昭子问焉曰少皥氏鸟名官何故也注少皥金天氏黄帝之子己姓之祖也问何故以鸟名官音义【少诗照反皥胡老反己音纪又音祀】疏【注正义曰帝系云黄帝生嚣也史记云黄帝正妃生二子其后皆有天下其一曰嚣是为青阳降居江水言降居江水谓不为帝也此传言其以鸟名官则是为帝明矣故世本及春秋纬皆言青阳即是少皥黄帝之子代黄帝而有天下号曰金天氏少皥氏身号金天氏代号也晋语称青阳与黄帝同徳故为姬姓黄帝之子十四人为十二姓其十二有姬有己青阳既为姬姓则己姓非青阳之后而世本己姓出自少皥非青阳也事逺书亡不可委悉耳】郯子曰吾祖也我知之昔者黄帝氏以云纪故为云师而云名注黄帝轩辕氏姬姓之祖也黄帝受命有云瑞故以云纪事百官师长皆以云为名号缙云氏盖其一官也音义【长丁丈反缙音进】疏【注正义曰史记云黄帝者少典之子名曰轩辕为天子代神农氏是为黄帝晋语云黄帝以姬水成为姬姓是姬姓之祖也以少皥之立有鳯鸟之瑞而以鸟纪事黄帝以云纪事明其初受天命有云瑞也云之为瑞未能审也史记天官书曰若烟非烟若云非云郁郁纷纷萧索轮囷是为卿云或作庆云或作景云孝经援神契曰徳至山陵则景云出服防云黄帝受命得景云之瑞故以云纪事黄帝云瑞或当是景云也百官师长皆以云为名号即是以云纪纲诸事也云为官名更无所出唯文十八年传云缙云氏有不才子疑是黄帝时官故云缙云氏盖其一官也】炎帝氏以火纪故为火师而火名注炎帝神农氏姜姓之祖也亦有火瑞以火纪事名百官疏【注正义曰帝系世本皆为炎帝即神农氏炎帝身号神农代号也谯周考古史以为炎帝与神农各为一人非杜义晋语云炎帝以姜水成为姜姓是为姜姓之祖也火之为瑞亦未审也】共工氏以水纪故为水师而水名注共工以诸侯霸有九州者在神农前大皥后亦受水瑞以水为官音义【共音恭大音防下大皥同】疏【注正义曰共工氏霸有九州祭法文也此传从黄帝向上逆陈之知共工在神农前大皥后也水之为瑞亦未审也】大皥氏以龙纪故为龙师而龙名注大皥伏牺氏风姓之祖也有龙瑞故以龙命官疏【注正义曰月令孟春云其帝大皥易下系云包牺氏之王天下也即大皥大皥身号伏牺代号也僖二十一年传云任宿须句风姓也实司大皥知大皥是风姓之祖也龙之为瑞亦未审也此黄帝以上四代用火云水龙纪事其官之名必用云火水龙为之但书典散亡更无文纪其名不可复知故杜不复委説唯有缙云见传疑是黄帝官耳服防云黄帝以云名官盖春官为青云氏夏官为缙云氏秋官为白云氏冬官为黑云氏中官为黄云氏炎帝以火名官春官为大火夏官为鹑火秋官为西火冬官为北火中官为中火共工以水为官春官为东水夏官为南水秋官为西水冬官为北水中官为中水大皥以龙名官春官为青龙氏夏官为赤龙氏秋官为白龙氏冬官为黒龙氏中官为黄龙氏此皆事无所见茍出肺肠少皥鸟纪不以五方名官焉知彼四代者皆以四时五方名官乎以缙为赤色则云夏官为缙云焉知余方不更为之目而直指青黄为名也以天文有大火鹑火即云春为大火夏为鹑火其余何故直以西北名火也此皆虚而不经故不可采用】我髙祖少皥摰之立也鳯鸟适至故纪于鸟为鸟师而鸟名鳯鸟氏歴正也注鳯鸟知天时故以名歴正之官音义【摰音至】疏【注正义曰释鸟云鶠鳯其雌皇则此鸟雄曰鳯雌曰皇説文云鳯神鸟也山海经云丹穴之山有鸟焉其状如鸡五采而文名曰鳯皇见则天下大安宁运斗枢云天枢徳见则鳯皇翔中侯握河纪云尧即政七十年鳯皇止庭伯禹拜曰昔帝轩提象鳯巢阿阁白虎通云黄帝时鳯皇蔽日而至止于东园终身不去诸书皆言君有圣徳鳯皇乃来是鳯皇知天时也歴正主治歴数正天时之官故名其官为鳯鸟氏也当时名官直为鸟名而已其所职掌与后代名官所司事同所言歴正以下及司徒司宼工农之属皆以后代之官所掌之事托言之言尔时鸟名如今之此官也】鸟氏司分者也注鸟燕也以春分来秋分去音义【燕于见反】疏【注正义曰説文云燕鸟也释鸟云燕燕郭璞曰诗云燕燕于飞一名鸟齐人呼诗云天命鸟月令云玄鸟至之日是一名鸟也或单呼为燕或重名燕燕异方语也此鸟以春分来秋分去故以名官使之主二分】伯赵氏司至者也注伯赵伯劳也以夏至鸣冬至止疏【注正义曰释鸟云鵙伯劳也樊光曰春秋云伯赵氏司至伯赵鵙也以夏至来冬至去郭璞曰似鶷而大此鸟以夏至来冬至去故以名官使之主二至也月令仲夏之月鵙始鸣蔡邕云鵙伯劳也一曰伯赵应时而鸣为隂侯也诗云七月鸣鵙者郑云地晚寒鸟物之候从其气焉王肃云七当为五古文五字似七故误】青鸟氏司启者也注青鸟鸧鴳也以立春鸣立夏止音义【鸧音仓鴳亦作鷃于谏反】疏【注正义曰青鸟鸧鷃尔雅无文先儒传説耳立春立夏谓之启此鸟以立春鸣立夏止故以名官使之主立春立夏】丹鸟氏司闭者也注丹鸟鷩雉也以立秋来立冬去入大水为蜃上四鸟皆歴正之属官音义【鷩必灭反蜃市轸反】疏【注正义曰释鸟雉之类有鷩雉樊光曰丹雉也少皥氏以鸟名官丹鸟氏司闭以立秋来立冬去入水为蜃周礼王享先公服鷩冕郭璞曰似山鸡而小冠背毛黄腹下赤项緑色鲜明是解丹鸟为鷩雉也立秋立冬谓之闭此鸟以秋来冬去故以名官使之主立秋立冬也分至启闭立四官使主之鳯皇氏为之长故云四鸟皆歴正之属官也】祝鸠氏司徒也注祝鸠鹪鸠也鹪鸠孝故为司徒主教民音义【鹪音焦本又作焦本或作鹪子遥反又子尧反】疏【注正义曰释鸟云隹其鳺鴀舍人云隹一名夫不今楚鸠也樊光曰春秋云祝鸠氏司徒祝鸠即隹其夫不孝故为司徒郭璞曰今防鸠也诗云翩翩者隹毛传云鹪夫不也一宿之鸟郑云一宿者一意于其所宿之木又云夫不鸟之慤谨者人皆爱之则此是谨慤孝顺之鸟故名司徒之官教人使之孝也】鴡鸠氏司马也注鴡鸠王鴡也鸷而有别故为司马主法制音义【鴡本又作雎七徐反鸷音至本又作挚下同别故列反】疏【注正义曰释鸟云鴡鸠王鴡李廵云王鴡一名鴡鸠郭璞云雕类今江东呼之为鹗好在江渚山邉食鱼毛诗传曰鸟鸷而有别则鴡鸠是鸷击之鸟又能雄雌有别也司马主兵又主法制击伐又当法制分明故以此鸟名官使主司马之职】鸤鸠氏司空也注鸤鸠鴶鵴也鸤鸠平均故为司空平水土音义【鴶本亦作秸简八反又音吉鵴本亦作鞠居六反】疏【注正义曰释鸟云鸤鸠鴶鵴樊光曰春秋云鸤鸠氏司空心平均故为司空郭璞曰今之布谷也孙炎曰方言云鸤鸠自闗而东谓之戴胜陆玑毛诗义疏云今梁宋之间谓布谷为鴶鵴则布谷是鸤鸠明矣而杨雄云鸤鸠是戴胜也今戴胜自生穴中不巢生雄言非也诗云鸤鸠在桑其子七兮毛传云鸤鸠之养其子朝从上下莫从下上平均如一是鸤鸠平均故为司空尚书舜典云伯禹作司空帝曰禹汝平水土惟时懋哉是司空主平水土也】爽鸠氏司宼也注爽鸠鹰也鸷故为司宼主盗贼音义【爽所丈反】疏【注正义曰释鸟云鹰鶆鸠樊光曰来鸠爽鸠也春秋曰爽鸠氏司宼鹰鸷故为司宼郭璞曰鶆当为爽字之误耳左传作爽鸠是也鹰是鸷击之鸟司宼主击盗贼故为司宼】鹘鸠氏司事也注鹘鸠鹘鸼也春来冬去故为司事音义【鸼陟交反又陟留反又音雕】疏【注正义曰释鸟云鶌鸠鹘鸼舍人曰鶌鸠一名鹘鸼今之班鸩也樊光曰春秋云鹘鸠氏司事春来冬去孙炎曰鹘鸠一名鸣鸠月令云鸣鸠拂其羽郭璞云今江东亦呼为鹘鸼似山鹊而小尾尾青黑色多声即是此也旧説及广雅皆云班鸠非也所论班鸠鸣鸠虽有异同其言春来冬去旧有此説国家营事缮治器物一年之间无时暂止故以此鸟名司事之官也司事谓营造之事于六官皆属司空此司空司事各为一官者古今代异犹如舜典司空与共工各为一官也】五鸠鸠民者也注鸠聚也治民上聚故以鸠为名疏【注正义曰鸠聚释诂文也治民上其集聚恶其流散故以鸠为官名欲其聚散民也】五雉为五工正注五雉雉有五种西方曰鷷雉东方曰鶅雉南方曰翟雉北方曰鵗雉伊洛之南曰翚雉音义【种章勇反下同鷷音存又音遵本或作蹲鶅侧其反翟音狄又音浊鵗本又作希如字一音丁里反翚许韦反】疏【注正义曰释鸟雉之属十有四其説四方之雉西方曰鷷东方曰鶅南方曰北方曰鵗舍人曰释四方之雉名也杜言四方之雉唯南方不同也释鸟又云鸐山雉樊光曰其羽可持而舞诗云右手秉翟郭璞云长尾者尔雅之文翟与别而贾逵亦云南方曰翟雉则先儒相传为説杜从之也释鸟又云伊洛而南素质五采皆备成章曰翚李廵曰素质五采备具文章鲜明曰翚孙炎曰翚雉白质五采为文也传言五雉必取五方伊洛土之中区明其取翚雉与四方之雉为五也贾逵云西方曰鷷雉攻木之工也东方曰鶅雉塼埴之工也南方曰翚雉攻金之工也北方曰鵗雉攻皮之工也伊洛而南曰翚雉设五色之工也樊光注尔雅四方之雉配工亦与贾同唯翚雉不配工耳案贾樊所言之工出于考工记耳而考工记更有刮摩之工凡有六工非唯五也且记是后世之书少皥时工未必如记所説又以工配雉无所凭据不可采用故杜不言】利器用正度量夷民者也注夷平也音义【量音亮】疏【正义曰雉声近夷雉训夷夷为平故以雉名工正之官使其利便民之器用正丈尺之度斗斛之量所以平均下民也樊光服防云雉者夷也夷平也使度量器用平也】九扈为九农正注扈有九种也春扈鳻鶞夏扈窃秋扈窃蓝冬扈窃黄棘扈窃丹行扈唶唶宵扈啧啧桑扈窃脂老扈鷃鷃以九扈为九农之号各随其宜以教民事音义【扈音户鳻扶云反又如字鶞勑伦反唶侧百反又子夜反又助额反啧音责又音赜】疏【注正义曰释鸟自春鳸鳻鶞至宵扈啧啧凡七鳸其文相次与此注正同李廵总释之云诸扈别春夏秋冬四时之名唶唶啧啧鸟声貌也郭璞曰诸鳸皆因其毛色音声以为名窃蓝青色释鸟又云鶨防老扈鴳桑扈窃脂注尔雅者舍人李廵孙炎郭璞皆断老上属鳸下属解云鶨一名防老鴳一名鳸鳸雀也唯樊光断鶨防为句以老下属注云春秋云九扈为九农正九扈者春扈夏扈秋扈冬扈棘扈行扈宵扈桑扈老扈是以老为下属唯鴳不重耳李廵云窃脂一名桑扈郭璞曰俗谓之青雀觜白食肉好盗脂膏因名云郑诗笺云窃脂肉食陆玑毛诗义疏云窃脂青雀也好窃人脯肉及筩中膏故以名窃脂也诸儒説窃脂皆谓盗人脂膏也即如此言窃窃黄者岂复盗窃黄乎尔雅释兽云虎窃毛谓之虦猫魋如小熊窃毛而黄窃毛皆谓浅毛窃即古之浅字但此鸟其色不纯窃浅黑也窃蓝浅青也窃黄浅黄也窃丹浅赤也四色皆具则窃脂为浅白也其唶唶啧啧则声音为之名矣其春扈鳻鶞樊光云鳻鶞言分循也春扈分循五土之宜乃以人事名鸟其义未必然也尔雅老扈鴳字不重贾服皆云鷃鷃亦声音为名也贾逵云春扈分循相五土之宜趣民耕种者也夏扈窃趣民耘苗者也秋扈窃蓝趣民收敛者也冬扈窃黄趣民盖藏者也棘扈窃丹为果駈鸟者也行扈唶唶昼为民駈鸟者也宵扈啧啧夜为农駈兽者也桑扈窃脂为蚕駈雀者也老扈鷃鷃趣民收麦令不得晏起者也舍人樊光注尔雅其言亦与贾同其意皆谓以扈为官还令依此诸扈而动作也然则趣民耕耘及收敛盖藏其事可得召民使聚而总号令之其为果駈鸟为蚕駈雀岂得多置官方使之就果树入蚕室为民駈之哉又昼駈鸟夜驱兽不免竟日通宵常在田野溥天之下何以可周且其言不经难可据信也杜云以九扈为九农之号各随其宜以教民事以旧説不可采用又不能知其职掌故未言之】扈民无淫者也注扈止也止民使不淫放自颛顼以来不能纪逺乃纪于近为民师而命以民事则不能故也注颛顼氏代少皥者徳不能致逺瑞而以民事命官音义【颛音专顼许玉反】疏【正义曰言少皥摰之立也鳯鸟适至则鳯鸟以初立时至也因其初立而有此瑞鸟遂即以鸟纪事云火水龙亦以初立而有此瑞用之以纪庶事自颛顼以来初立之时既无逺瑞不能纪以逺而乃纪于近天瑞逺民事近为民之师长而命其官以民事则为不能致逺瑞故】仲尼闻之见于郯子而学之注于是仲尼年二十八疏【注正义曰沈文阿云襄三十一年注云仲尼年十嵗计至此年二十七今云二十八误】既而告人曰吾闻之天子失官学在四夷犹信注失官官不脩其职也传云圣人无常师疏【正义曰王肃云郯中国也故呉伐郯季文子叹曰中国不振旅蛮夷入伐吾亡无日矣孔子称学在四夷疾时学废也郯少皥之后以其世则逺以其国则小矣鲁周公之后以其世则近以其国则大矣然其礼不如郯故孔子此言也失官为所居之官不脩其职也仲尼学乐于苌问官于郯子是圣人无常师】○晋侯使屠蒯如周请有事于雒与三涂注屠蒯晋侯之膳宰也以忠谏见进雒雒水也三涂山名在陆浑南音义【蒯苦怪反雒音洛】苌谓刘子曰客容猛非祭也其伐戎乎陆浑氏甚睦于楚必是故也君其备之乃警戎备注警戒以备戎也欲因晋以合势音义【警音景】九月丁卯晋荀呉帅师渉自棘津注河津名使祭史先用牲于雒陆浑人弗知师从之庚午遂灭陆浑数之以其贰于楚也陆浑子奔楚其众奔甘鹿注甘鹿周地周大获注先警戎备故获宣子梦文公携荀呉而授之陆浑故使穆子帅师献俘于文宫注欲以应梦音义【俘芳夫反应应对之应】○冬有星孛于大辰西及汉注夏之八月辰星见在天汉西今孛星出辰西光芒东及天汉音义【夏戸雅反下文同见贤遍反】疏【注正义曰星孛文在冬下经传皆无其月但冬以十月为初故以夏之八月解之也月令中秋之月日在角昬牵牛中大辰是房心尾也其星处于东方之时在角星之北故以八月之昬角星与日俱没大辰见于西方也天汉在箕斗之间于是时天汉西南东北斜列于天大辰之星见在天汉之西也今孛星又出于大辰之西而尾东指光芒歴辰星而东及天汉也】申须曰彗所以除旧布新也注申须鲁大夫音义【彗似鋭反又音息遂反】疏【正义曰彗埽箒也其形似彗故名焉箒所以埽去尘彗星象之故所以除旧布新也言此星见必有除旧之事】天事恒象注天道恒以象类告示人今除于火火出必布焉诸侯其有火灾乎注今火向伏故知当须火出乃布散为灾音义【向许亮反又作向】梓慎曰往年吾见之是其征也注征始有形象而微也火出而见注前年火出时音义【见贤遍反下及注并同】今兹火出而章必火入而伏注随火行也疏【正义曰梓慎云往年吾见之是其征也当时火出之时而彗星已见是随火而行也今年火星之出而彗星章明是彗渐益长未即消灭必当火入之时与火俱伏也服防注本火出而章必火火入而伏重火别句孙毓云贾氏旧文无重火字】其居火也久矣注歴二年其与不然乎注言必然也音义【与如字又音预】火出于夏为三月注谓昬见于商为四月于周为五月夏数得天注得天正疏【注正义曰斗柄所指一嵗十二月分为四时夏以建寅为正则斗柄东指为春南指为夏是为得天四时之正也若殷周之正则不得正】若火作其四国当之在宋卫陈郑乎宋大辰之虚也注大辰大火宋分野音义【虚起居反下同分扶问反】疏【正义曰虚者旧居之处也陈为大皥之虚郑为祝融之虚卫为颛顼之虚皆先王先公尝居此地谓之虚可矣大辰星名非人居也而亦谓之虚者以天之十二次地之十二域大辰为大火之次是宋之区域故谓宋为大辰之虚犹谓晋地为参虚】陈大皥之虚也注大皥居陈木火所自出郑祝融之虚也注祝融髙辛氏之火正居郑皆火房也注房舍也星孛天汉汉水祥也注天汉水也卫颛顼之虚也故为帝丘注卫今濮阳县昔帝颛顼居之其城内有颛顼冢音义【濮音卜】其星为大水注卫星营室营室水也水火之牡也注牡雄也音义【牡茂后反】疏【正义曰兽曰牝牡牡是雄也隂阳之书有五行嫁娶之法火畏水故以丁为壬妃是水为火之雄】其以丙子若壬午作乎水火所以合也注丙午火壬子水水火合而相薄水少而火多故水不胜火音义【薄本又作搏音博】疏【注正义曰丙是火日午是火位壬是水日子是水位故丙午为火壬子为水水火合而相薄则是夫妻合而相亲亲则将行其意或水从火或火从水但彗在大辰为多及汉为少水少而火多故水不胜火火行其意水必助之故此丙子壬午之日当有火灾】若火入而伏必以壬午注尚未知今孛星当复随火星俱伏不故言若音义【复扶又反】疏【正义曰刘云丙子壬午虽俱是水火合日但二字之内先言疆若火入而伏则连秋至春歴夫隂水用事虽同其欲水当先火故疑火入而伏则必以壬午也刘虽为此释杜既无注其壬午之事理则未详】不过其见之月注火见周之五月郑禆灶言于子产曰宋卫陈郑将同日火若我用瓘斝玉瓒郑必不火注瓘珪也斝玉爵也瓒勺也欲以禳火音义【禆婢支反瓘古乱反斝古雅反瓒才旦反勺上若反禳本亦作攘如羊反下同】疏【注正义曰瓘是玉名此传所云皆是成就之器故知瓘是珪也斝是爵名玉字在斝瓒之间知斝亦以玉为之故云斝玉爵也周礼典瑞云裸圭有瓒郑司农云于圭头为器可以挹鬯裸祭谓之瓒国语谓之鬯瓒郑云汉礼瓒槃大五升口径八寸下有槃口径一尺考工记玉人云裸圭尺有二寸有瓒以祀庙郑云瓒如槃其柄用圭有流前注郑诗笺云圭瓒之状以圭为柄黄金为勺青金为外朱中央是瓒为勺共祭祀之器也禆灶欲用此三物以禳火】子产弗与注以为天灾流行非禳所息故也为明年宋卫陈郑灾传○吴伐楚阳匄为令尹卜战不吉注阳匄穆王曾孙令尹子瑕音义【匄古害反】疏【正义曰阳匄心不决死战必杀将将死是不吉也司马子鱼志在必死不以将死为凶故卜之得吉败呉之后呉人败之终是不吉注正义曰依世本穆王生王子生尹尹生令尹匄】司马子鱼曰我得上流何故不吉注子鱼公子鲂也顺江而下易用胜敌音义【鲂音房易以豉反】且楚故司马令龟我请改卜令曰鲂也以其属死之楚师继之尚大克之吉注得吉兆战于长岸子鱼先死楚师继之大败吴师获其乘舟余皇注余皇舟名音义【乘如字又绳证反下同】使随人与后至者守之环而堑之及泉注环周也音义【环如字又音患堑七艳反】盈其隧炭陈以待命注隧出入道音义【隧音遂下同炭叶旦反】疏【注正义曰守舟者虽环而堑之堑犹不合有出入之路故满路置火以防吴人也】呉公子光注光诸樊子阖庐音义【阖户猎反庐力居反】请于其众曰丧先王之乘舟岂唯光之罪众亦有焉请借取之以救死注借众之力以取舟音义【丧息浪反】众许之使长鬛者三人注长鬛多髭须与呉人异形状诈为楚人音义【鬛力辄反髭子斯反须音须】潜伏于舟侧曰我呼余皇则对师夜从之注师呉师也音义【呼呼路反又如字下同】三呼皆迭对注迭更也音义【迭待结反又音弟更音庚】楚人从而杀之楚师乱呉人大败之取余皇以归注传言吴光有谋
　　经十有八年春王正月曹伯须卒注未同盟而赴以名夏五月壬午宋卫陈郑灾注来告故书天火曰灾疏【注正义曰传称皆来告火知是来告故书也春秋书他国之灾皆是来告而书公羊传曰宋卫陈郑灾何以书记异也何异尔异其同日而俱灾外异不书此何以书为天下记异也谷梁亦云其志以同日也杜因此传有来告之文故显而异之天火曰灾宣十六年传例也】
　　六月邾人入鄅注鄅国今琅邪开阳县音义【鄅音禹许慎郭璞皆音矩国名琅音郎本或作郎】
　　秋葬曹平公
　　冬许迁于白羽注自叶迁也畏郑而乐迁故以自迁为文音义【叶始渉反】疏【注正义曰成十五年许迁于叶自是以后许常以叶为都九年许迁于夷是自叶迁于夷也十三年传曰楚之灭蔡也灵王迁许胡沈道房申于荆焉平王即位既封陈蔡而皆复之礼也注云荆荆山也灭蔡在十一年许又从夷迁于荆山平王复之复其本国许又归于叶也故知此年迁于白羽是其自叶迁也且传云叶在楚方城外之蔽明其欲迁之时许在叶也案传王子胜言于楚子使之迁许则是楚人迁许非许自迁楚虽意迁许许亦畏郑乐迁故以自迁为文若许不乐迁楚强迁之当云楚人迁许如宋人迁宿齐人迁阳之类不得云许迁于白羽其以自迁为文知许人自乐迁也】
　　传十八年春王二月乙卯周毛得杀毛伯过注毛伯过周大夫得过之族音义【过古禾反】而代之注代居其位疏【注正义曰毛氏世有采地为畿内之国于时天子微弱故自杀自代不能禁之】苌曰毛得必亡是昆吾稔之日也侈故之以注昆吾夏伯也稔熟也侈恶积熟以乙卯日与桀同诛音义【苌直良反稔而审反侈昌氏反又尸氏反夏户雅反】而毛得以济侈于王都不亡何待注为二十六年毛伯奔楚传疏【正义曰是乙卯者昆吾之君恶熟之日也由其侈故以此日死也而毛得以此日成其侈恶于王都不亡何待注正义曰郑语云黎为髙辛氏火正命之曰祝融其后八姓昆吾为夏伯楚世家云颛顼生称称生卷章卷章生黎黎为髙辛氏火正共工氏作乱帝使黎诛之而不尽帝诛黎使其弟吴回居火正为祝融回生陆终终生子六人坼剖而产焉其长曰昆吾虞翻曰昆吾为己姓封昆吾世本云昆吾者卫是也然则昆吾国名言昆吾夏伯者以表昆吾国君其上世尝为夏伯其恶熟诛者非此为伯之身当是后世之孙耳诗云韦顾既伐昆吾夏桀共桀同文又传云乙卯亡知以乙卯日与桀同时诛】○三月曹平公卒注为下防葬见原伯起本○夏五月火始昬见注火心星音义【见贤遍反】丙子风梓慎曰是谓融风火之始也注东北曰融风融风木也木火母故曰火之始疏【注正义曰东北曰融风易纬作调风俱是东北风一风有二名东北木之始故融风为木也木是火之母火得风而盛故融为火之始】七日其火作乎注从丙子至壬午七日壬午水火合之日故知当火作戊寅风甚壬午大甚疏【正义曰甚者益盛之言也丙子初风连日不息至戊寅而风益盛至壬午而风又大盛初言融风是东北风也盖自丙子至壬午风不回而稍益盛传虽主言鲁国之风彼四国亦当然也】宋卫陈郑皆火梓慎登大庭氏之库以望之注大庭氏古国名在鲁城内鲁于其处作库高显故登以望气参近占以审前年之言音义【大甚本或作火甚处昌虑反下祭处同故登以望气本或作以望氛气】疏【注正义曰大庭氏古天子之国名也先儒旧説皆云炎帝号神农氏一曰大庭氏服防云在黄帝前郑诗谱云大庭在轩辕之前亦以大庭为炎帝也对文则藏马曰厩藏车曰库曲礼云在府言府在库言库郑云府谓寳藏货贿之处库为车马兵甲之处又大学云未有府库财非其财者则库亦藏财货非独车马甲兵也古之大庭尝都于鲁其虚在鲁城内鲁于其处作库而其地高显故梓慎登之以望气梓慎往年言其将火今更望气参騐近占以审己前年之言信也梓慎所望望天气耳非能望见火也而何休难云宋卫陈郑去鲁皆数千里为登髙以见其火岂实事哉刘云案左传不言望火何以言见其火卿以为孔子登泰山见呉门之白马离娄覩千里之毫末梓慎既非常人何知不见数百里之烟火孔子在陈知桓僖灾者岂复望见之乎若见火知灾则人皆知之矣何所贵乎梓慎左氏传而编记之哉且四国去鲁才数百里而何休云数千里虽意欲其逺亦虚妄之极梓慎所望自当有以知之不知见何气知其灾也服防云四国次有火气也梓慎不言夜望安知望次陈独无次何所望哉今以为服解义或然也】曰宋卫陈郑也数日皆来告火注言经所以书音义【数所主反】裨灶曰不用吾言郑又将火注前年裨灶欲用瓘斝禳火子产不聼今复请用之音义【禳如羊反复扶又反下同】郑人请用之注信灶言子产不可子大叔曰寳以保民也若有火国几亡可以救亡子何爱焉子产曰天道逺人道迩非所及也何以知之灶焉知天道是亦多言矣岂不或信注多言者或时有中音义【几音祈又音机下同灶焉于防反中丁仲反】遂不与亦不复火注传言天道难明虽裨灶犹不足以尽知之郑之未灾也里析告子产曰将有大祥注里析郑大夫祥变异之气音义【析星歴反大祥或作火祥非也】疏【正义曰祥者善恶之征中庸云国家将兴必有祯祥祥则吉祥也国家将亡必有妖孽孽则凶祥也则祥是善事而里析以民动国亡为大祥者彼对文言耳书序云亳有祥桑谷共生于朝五行传云时有青青祥白白祥之类皆以恶征为祥是祥有善有恶故杜云祥变异之气】民震动国几亡吾身泯焉弗良及也注言将先灾死音义【泯面忍反先悉荐反】疏【正义曰良是语辞史传多云良所未悟良有以也是古今共有此语也而服防云弗良及者不能及也良能也能非良之训妄言耳】国迁其可乎子产曰虽可吾不足以定迁矣注子产知天灾不可逃非迁所免故托以知不足音义【知音智】及火里析死矣未葬子产使舆三十人迁其柩注以其常与己言故音义【舆音余柩其又反】火作子产辞晋公子公孙于东门注晋人新来未入故辞不使前也疏【注正义曰下云出新客禁旧客勿出于宫此辞于东门明是晋人新来未入故辞之不使前也此新来盖聘使也晋人往因骊姬之难诅谓畜羣公子故文襄之世公子皆出在他国自成公更立公族国内始有公子故使之来聘也自晋适郑当入西门而辞之东门者郑城西临洧水其西无门盖从东门入为便故辞于东门】使司宼出新客注新来聘者禁旧客勿出于宫注为其知国情不欲令去音义【为于伪反令力呈反】使子寛子上廵羣屏摄至于大宫注二子郑大夫屏摄祭祀之位大宫郑祖庙廵行宗庙不得使火及之音义【行下孟反下文行火下注复行同】疏【注正义曰子寛游吉之子世族谱子寛与游速浑罕为一人驷带字子上六年死矣此别有子上非驷带也世族谱杂人内有子上无子寛明子寛与浑罕为一人也楚语説事神之礼云使名姓之后能知犠牲之物彛器之量屏摄之位坛之所而心率旧典者为之宗知屏摄是祭祀之位也郑众云摄摄束茅以为屏蔽其事或当然】使公孙登徙大龟注登开卜大夫使祝史徙主祏于周庙告于先君注祏庙主石函周庙厉王庙也有火灾故合羣主于祖庙易救防音义【祏音石函音咸易以豉反】疏【注正义曰每庙木主皆以石函盛之当祭则出之事毕则纳于函藏于庙之北壁之内所以辟火灾也文二年传云郑祖厉王故知郑之周庙是厉王之庙也既有灾皆须防守故合羣主就于祖王庙易救防也卫次仲云右主八寸左主七寸广厚三寸穿中央逹四方也范甯云天子主长尺二寸诸侯主长一尺也白虎通云纳之西壁】使府人库人各儆其事注儆备火也音义【儆音景】疏【正义曰曲礼云在府言府在库言库皆是藏财贿之处故使其人各自儆守以防火也周官有大府内府外府天府玉府泉府而无掌库之官盖府库通言库亦谓之府也诸侯国异政殊故府库竝言也】商成公儆司宫注商成公郑大夫司宫巷伯寺人之官出旧宫人寘诸火所不及注旧宫人先公宫女音义【寘之豉反】司马司宼列居火道注备非常也行火所焮注焮炙也音义【焮许靳反】城下之人伍列登城注为部伍登城备奸也疏【正义曰此承司马司宼之下亦是二官使之行火所炙欲令人救之也言城下之人为部伍行列以登城亦是司马司宼之人备奸宼也】明日使野司宼各保其征注野司宼县士也火之明日四方乃闻灾故戒保所征役之人疏【注正义曰传言野司宼则司宼之官在野周礼司宼属官有县士掌野知野司宼是县士也郑县士注云地距王城二百里以外至三百里曰野三百里以外至四百里曰县四百里以外至五百里曰都都县野之地其邑非王子弟公卿大夫之采地则皆公邑也谓之县县士掌其狱焉言掌野者郊外曰野大总言之也狱居近野之县狱在二百里上县之县狱在三百里上都之县狱在四百里上如郑此言采邑之民有狱则采地之官长各自断之若公邑之民有狱则县士断之县士司冦属官所掌在野故此传谓之野司宼也县士职曰各掌其县之民数而聼其狱讼若邦有大役聚众庶则各掌其县之禁令则诸侯县士亦当然也县士分在四方不闻火火之明日四方乃闻有灾故戒使各保其所应受征役之人皆令具备以待上命虑有所须当征之】郊人助祝史除于国北注为祭处于国北者就太隂禳火疏【正义曰周礼乡在郊内遂在郊外诸侯亦当然郊人当谓郊内乡之人也祝史掌祭祀之官也使此乡人助祝史除地在城之北作坛为祭处也就国北者南为阳北为隂就太隂禳火也】禳火于防回禄注防水神回禄火神音义【防亡丁反】疏【注正义曰月令冬云其神防知防水神也周语云夏之亡也回禄信于黔隧先儒注左传及国语考皆云回禄火神或当有所见也二十九年传脩及熙为防则防祭脩熙不知回禄祭何人楚之先呉回为祝融或云回禄即呉回也祭水神欲令水抑火祭火神欲令火自止禳其余灾虑更火也】祈于四鄘注鄘城也城积土隂气所聚故祈祭之以禳火之余灾音义【鄘音容】书焚室而寛其征与之材注征赋税也音义【税始鋭反】三日哭国不市注示忧戚不防市使行人告于诸侯宋卫皆如是陈不救火许不吊灾君子是以知陈许之先亡也注不义所以亡疏【正义曰哀十七年楚灭陈也定六年郑游速帅师灭许其后复立许悼公之孙成是为元公其子结元年获麟之嵗也当战国首为楚所灭】○六月鄅人借稻注鄅妘姓国也其君自出借稻盖履行之音义【妘音云】疏【注正义曰鄅为妘姓世本文也周之六月夏之四月种稻之时其君自出观行之借犹借蹈借践履之义故为履行之服防云借耕种于借田也】邾人袭鄅鄅人将闭门邾人羊罗摄其首焉注斩得闭门者头疏【正义曰摄训为持也斩得闭门者首而持其头】遂入之尽俘以归鄅子曰余无归矣从帑于邾邾庄公反鄅夫人而舍其女注为明年宋伐邾起音义【俘芳夫反帑音奴】疏【正义曰言止舍其女而留之】○秋葬曹平公往者见周原伯鲁焉注原伯鲁周大夫与之语不説学归以语闵子马闵子马曰周其乱乎夫必多有是説而后及其大人注国乱俗壊言者适多渐以及大人大人在位者音义【説学音悦以语鱼据反】大人患失而惑又曰可以无学无学不害注患有学而失道者以惑其意不害而不学则茍而可注以为无害遂不学则皆懐茍且于是乎下陵上替能无乱乎夫学殖也不学将落原氏其亡乎注殖生长也言学之进徳如农之殖苖日新月益音义【替他计反殖时力反长丁丈反】疏【正义曰周室其将乱乎夫其国内之人必多有是不説学问之説也国内多有此言而后流传及其在位之大人大人谓公卿大夫也大人患其国内有多学而失其道者而疑惑于此言谓此言有道理也大人于是又为言曰其实可以无学无学不为害也以为无害而遂不学则茍且而可也一国之人皆懐苟且不识上下之序不知尊卑之义于是在下者陵侮其上在上者替废其位上下失分能无乱乎夫学如殖草木也令八日长日进犹草木之生枝叶也不学则才知日退将如草木之队落枝叶也原氏其亡灭乎】○七月郑子产为火故大为社注为治也音义【为火故于伪反下将为搜同】祓禳于四方振除火灾礼也注振弃也音义【祓芳佛反徐音废】疏【正义曰祭社有常而云大为社者此非常祭之月而为火特祭盖君臣肃共礼物备异大于常祭故称大也周礼女巫掌祓除衅浴祓禳皆除凶之祭徧于四方之神如尚书咸秩无文茍可祭者悉皆祭之所以振讯除去火灾礼也嫌多祭非礼故礼之】乃简兵大搜将为搜除注治兵于庙城内地隘故除广之子大叔之庙在道南其寝在道北其庭小注庭搜也音义【直长反】疏【正义曰郑简公之卒将为葬除亦欲毁游氏之庙则游吉宅近大路故数将彻毁也其庙当在宅内以其居处狭隘故庙在道南寝在道北也寝即游吉所居宅也】过期三日注处小不得一时毕音义【处昌虑反】疏【正义曰此量其庭之大小而豫计之以庭小之故当过期三日欲除道使阔望及期得了亦不知本期当几日也】使除徒陈于道南庙北曰子产过女而命速除乃毁于而乡注而女也毁女所乡音义【女音汝注同乡许亮反本又作向注同】子产朝注朝君过而怒之注怒不毁除者南毁子产及冲使从者止之曰毁于北方注言子产仁不忍毁人庙音义【冲昌容反从才用反】火之作也子产授兵登陴子大叔曰晋无乃讨乎注辞晋公子公孙而授兵似若叛晋音义【陴婢支反】子产曰吾闻之小国忘守则危况有灾乎国之不可小有备故也既晋之边吏让郑曰郑国有灾晋君大夫不敢宁居卜筮走望不爱牲玉音义【守手又反一音如字】疏【正义曰言为郑卜筮何故有灾宜祷何神奔走而望祭之祭山川故为望也庄二十五年传云天灾有币无牲若祭不爱牲玉者天之见异非求人饮食随时告请则有币无牲若祭求弭灾者则当有牲云汉之诗美宣王为旱祷神云靡爱斯牲圭壁既卒亦是用牲玉也】郑之有灾寡君之忧也今执事然授兵登陴注然劲忿貌音义【遐板反劲古政反】疏【注正义曰服防云然猛貌也方言云猛也晋魏之间曰杜言劲忿貌亦是猛也但述晋人责郑之意故以劲忿解之】将以谁罪疏【正义曰将以谁为罪而欲授兵疑其畏晋袭之欲御晋击之】边人恐惧不敢不告子产对曰若吾子之言敝邑之灾君之忧也敝邑失政天降之灾又惧谗慝之间谋之以启贪人荐为敝邑不利注荐重也音义【恐丘勇反慝他得反间间厠之间荐在建反重直用反下文同】以重君之忧幸而不亡犹可説也注説解也不幸而亡君虽忧之亦无及也郑有他竟望走在晋注言郑虽与他国为竟每瞻望晋归赴之音义【竟音境】疏【正义曰其所瞻望奔走而归之者唯在晋耳】既事晋矣其敢有二心注传言子产有备疏【注正义曰国有灾惧被人袭登陴固守是有备也】○楚左尹王子胜言于楚子曰许于郑仇敌也而居楚地以不礼于郑注十五年平王复迁邑许自夷还居叶恃楚而不事郑疏【正义曰当时许都于叶释例土地名叶在楚界许本偪于郑请迁近楚楚以叶与之故为居楚地注正义曰案十二年云楚师之灭蔡也灵王迁许胡沈道房申于荆则许从夷迁向荆也平王复之当从荆却向夷自夷向叶注不言自荆还叶者盖以许迁于夷见经故据以为言其实自荆迁也】晋郑方睦郑若伐许而晋助之楚丧地矣君盍迁许许不专于楚注自以旧国不专心事楚音义【丧息浪反盍户腊反】疏【注正义曰刘云当时许之于楚更无异望非敢恃旧国不事楚当以畏郑之故外设备御不得专心事楚耳今杜必以为旧国不专心事楚者以此传许谓郑人云余旧国许畏于郑尚以旧国不肯事郑明以旧国亦不专心事楚刘以为畏郑不专心事楚茍背传文而规杜氏非也】郑方有令政许曰余旧国也注许先郑封音义【先悉荐反】郑曰余俘邑也注隠十一年郑灭许而复存之故曰我俘邑音义【复扶又反】叶在楚国方城外之蔽也注为方城外之蔽障音义【障章亮反】土不可易注易轻也音义【易以豉反】国不可小注谓郑许不可俘雠不可启君其图之楚子説音义【説音悦】冬楚子使王子胜迁许于析实白羽注于传时白羽改为析音义【析星厯反】
　　经十有九年春宋公伐邾注为鄅音义【为于伪反】
　　夏五月戊辰许世子止弑其君买注加弑者责止不舍药物音义【弑音试舍音舍】疏【注正义曰案传许君饮止之药而卒耳实非止弑也言书曰弑其君则仲尼新意书弑也实非弑而加弑者责止事父不舍其药物言药当信医不须己自为也释例曰医非三世不服其药古之慎戒也人子之孝当尽心尝祷而已药物之齐非所习也许止身为国嗣国非无医而轻果进药故罪同于弑虽原其本心而春秋不赦其罪盖为教之逺防也】
　　己卯地震注无传
　　秋齐高帅师伐莒
　　冬葬许悼公注无传
　　传十九年春楚工尹赤迁隂于下隂注隂县今属南乡县令尹子瑕城郏叔孙昭子曰楚不在诸侯矣其仅自完也以持其世而已注迁隂城郏皆欲以自完守音义【郏古洽反仅音觐持如字本或作恃怙之恃非也】○楚子之在蔡也注盖为大夫时往聘蔡疏【注正义曰贾逵云楚子在蔡为蔡公时也杜以楚子十一年为蔡公十三年而即位若在蔡生子唯十二嵗耳未堪立师傅也至今七年未得云建可室矣故疑为大夫时聘蔡也】郥阳封人之女奔之生太子建注郥阳蔡邑音义【郥古閴反】及即位使伍奢为之师注伍奢伍举之子伍员之父音义【员音云】费无极为少师无宠焉欲谮诸王曰建可室矣注室妻也音义【少诗昭反】王为之聘于秦无极与逆劝王取之正月楚夫人嬴氏至自秦注王自取之故称夫人至为下拜夫人起音义【王为于伪反注同与音预嬴音盈】○鄅夫人宋向戌之女也故向宁请师注宁向戌子也请于宋公伐邾音义【向伤亮反戌音恤】二月宋公伐邾围虫三月取之注虫邾邑不书围取不以告音义【虫直中反】疏【注正义曰隠四年莒人伐杞取牟娄僖二十三年齐侯伐宋围缗伐国而围邑取邑皆书于经知此不书围取不以告也】乃尽归鄅俘○夏许悼公疟五月戊辰饮太子止之药卒注止独进药不由医音义【疟鱼畧反病也】疏【注正义曰言饮太子止之药专以止为药主是止独进药不由医也】太子奔晋书曰弑其君君子曰尽心力以事君舍药物可也注药物有毒当由医非凡人所知讥止不舍药物所以加弑君之名音义【舍音舍下注舍于同】疏【正义曰此君子论止之罪也言为人臣子尽心尽力以事君父如礼记文王世子之为即自足矣如此则舍去药物已不干知于礼可也此许世子不舍药物致令君死是违人子之道故春秋书其弑君解经书弑君之意也】○邾人郳人徐人防宋公乙亥同盟于虫注终宋公伐邾事音义【郳五兮反】○楚子为舟师以伐濮注濮南夷也音义【濮音卜】疏【正义曰费无极因此生意令王收南方使太子居城父举此为端】费无极言于楚子曰晋之伯也迩于诸夏而楚辟陋故弗能与争若大城城父而寘太子焉注城父今襄城城父县音义【伯音霸又如字夏户雅反辟匹亦反父音甫寘之防反】以通北方王收南方是得天下也王説从之故太子建居于城父令尹子瑕聘于秦拜夫人也注为明年谮太子张本故以为夫人遣谢秦音义【説音悦】○秋齐髙发帅师伐莒注莒不事齐故莒子奔纪障注纪障莒邑也东海赣榆县东北有纪城音义【障音章赣古弄反如淳音耿弇反榆音俞】使孙书伐之注孙书陈无宇之子子占也初莒有妇人莒子杀其夫已为嫠妇注寡妇为嫠音义【嫠力之反本又作厘】及老托于纪鄣纺焉以度而去之注因纺纑连所纺以度城而藏之以待外攻者欲报雠音义【纺芳往反度待洛反注同去起吕反裴松之注魏志云古人谓藏为去案今闗中犹有此音纑力呉反麻缕也】疏【正义曰纺谓纺麻作纑也此妇人以麻纑度城高下令长与城等而去藏之去即藏也字书去作弆羗莒反谓掌物也今闗西仍呼为弆东人轻言为去音莒刘云纺谓纺麻作纑为布作纑之法有小绳纪其升缕纑既为布绳无所用妇人不肯弃之积而留之以此小绳度城而去之注正义曰连所纺者谓连所纺之纑以为绳故下云投绳城外或解以连纪纑之绳然纪纑之绳其物细小而短何可以度城妇人意欲报雠故藏纑以为绳故杜云连所纺所纺即纑也】及师至则投诸外注投绳城外随之而出疏【注正义曰传言投诸外者当是系绳城上而投其所垂于外妇人则随之而出刘云唯投绳城外妇人不出今知不然者妇人既托于缒登则是爱惜身命若投绳不去身则交死若唯系绳城上则身不离城何得言献诸子占明知将此妇人而献之子占师则因绳在城而夜缒登焉刘以为唯投城外而规杜氏非也】或献诸子占子占使师夜缒而登注缒绳登城音义【缒直伪反】登者六十人缒絶师鼓噪城上之人亦噪莒共公惧启西门而出七月丙子齐师入纪注传言怨不在大音义【噪素报反城上之人亦噪一本作上之人亦噪共音恭】疏【正义曰此纪即上纪鄣也释例土地名于莒地有纪鄣纪二名东海赣榆县东北有纪城】○是嵗也郑驷偃卒子游娶于晋大夫生丝弱注子游驷偃也弱幼少音义【少诗照反】其父兄立子瑕注子瑕子游叔父驷乞疏【注正义曰案世本子游子瑕竝公孙夏之子杜云叔父未详】子产憎其为人也注憎子瑕且以为不顺注舍子立叔不顺礼也弗许亦弗止注许之为违礼止之为违众故中立驷氏耸注耸惧也音义【耸息勇反】疏【注正义曰释诂云竦惧也耸与竦音义同】他日丝以告其舅冬晋人使以币如郑问驷乞之立故驷氏惧驷乞欲逃子产弗遣请龟以卜亦弗予大夫谋对子产不待而对客曰郑国不天注不获天福寡君之二三臣札瘥夭昏注大死曰札小疫曰瘥短折曰夭未明曰昏音义【札侧八反一音截字林作□壮列反云夭死也瘥才何反字林作夭于表反昏如字疫音役】疏【注正义曰此皆贾逵言也周礼大司乐云大札令弛县郑云札疫疠也是札大疫死也尔雅云瘥病也以此説死事而与札相对故解云小疫也成二年传説郑灵公早死云夭子蛮是夭为少死也尚书六极一曰防短折孔安国云短未六十折未三十是短折为早死之名故为夭也子生三月父名之未名之曰昏谓未三月而死也未名不得为臣总説诸死连言之耳】今又丧我先大夫偃其子幼弱其一二父兄惧队宗主私族于谋而立长亲注于私族之谋宜立亲之长者音义【丧息浪反队直类反长丁丈反注同】疏【正义曰大夫继世为一宗之主恐队失之也服防云祏主藏于宗庙故曰宗主少牢馈食大夫礼也大夫无主何所队乎】寡君与其二三老曰抑天实剥乱是吾何知焉注言天自欲乱驷氏非国所知音义【剥邦角反】疏【正义曰二三老者郑之卿大夫也服防云二三老驷偃家臣上言私族于谋而立长亲岂得家臣不知也】谚曰无过乱门民有兵乱犹惮过之而况敢知天之所乱今大夫将问其故抑寡君实不敢知其谁实知之平丘之防注在十三年音义【谚音彦过古禾反下同一音古卧反惮待旦反】君寻旧盟曰无或失职若寡君之二三臣其即世者晋大夫而专制其位是晋之县鄙也何国之为辞客币而报其使晋人舍之注遣人报晋使音义【使所吏反注同】○楚人城州来沈尹戌曰楚人必败注十三年呉县州来今就城而取之戌庄王曽孙叶公诸梁父也音义【戌音防叶始渉反】昔呉灭州来注在十三年子旗请伐之王曰吾未抚吾民今亦如之而城州来以挑呉能无败乎侍者曰王施舍不倦息民五年可谓抚之矣音义【旗音其挑徒了反】疏【正义曰平王以十三年五月始即位其年兵乱未息今嵗又役民城州来其间唯有五年】戌曰吾闻抚民者节用于内而树徳于外民乐其性而无宼雠今宫室无量民人日骇劳罢死转注转迁徙也音义【乐音洛罢音皮本或作疲】疏【正义曰性生也兵革竝起则民不乐生国家和平则乐生】忘寝与食非抚之也注传言平王所以不能霸○郑大水龙鬭于时门之外洧渊注时门郑城门也洧水出荥阳密县东南至颍川长平入颍音义【洧于轨反】国人请为禜焉音义【禜为命反】疏【正义曰禜祭名元年传曰山川之神则水旱疠疫之不时于是乎禜之】子产弗许曰我鬭龙不我觌也注觌见也音义【觌大厯反见贤遍反】龙鬭我独何觌焉禳之则彼其室也注渊龙之室吾无求于龙龙亦无求于我乃止也注传言子产之知音义【知音智】疏【正义曰言禳之则彼渊是其室也其室既近禳之不难但吾无求于龙龙亦无求于我乃止也言其不复祭】○令尹子瑕言蹶由于楚子注蹶由呉王弟五年灵王执以归音义【蹶九卫反】曰彼何罪谚所谓室于怒市于色者楚之谓矣注言灵王怒呉子而执其弟犹人忿于室家而作色于市人疏【正义曰室内于自家相瞠怒市于他人作色忿】舍前之忿可也乃归蹶由注言楚子能用善言音义【舍音舍又音赦】








　　春秋左传注疏卷四十八
　　春秋左氏传注疏卷四十八考证
　　传唯正月朔慝未作日有食之于是乎伐鼓用币礼也其余则否大史曰在此月也○汉书五行志引此传刘歆説曰正月谓周六月夏四月正阳纯干之月也慝谓隂爻也冬至阳爻初起故曰复至建巳之月为纯干亡隂爻而隂侵阳为灾重故伐鼓用币责隂之礼
　　传故夏书曰辰不集于房○刘敞曰夏书乃季秋月朔非正阳之月诗十月之交朔日辛卯日有食之亦孔之丑然则古人不独以正月日食为丑矣传所言未可信也【臣照】按日食乃天行一定之度数与昏旦中星无以异也星官推歩可以不爽铢黍而自古重以为灾者何欤或曰古人算法疎濶不知其为一定自夏书以来传以为灾中庸曰虽圣人有所不知焉此之谓矣或曰圣人未始不知日食之有定期也辟之夀命修短不因疾病与否而父母有疾未有不忧之理故明知日食之有定期而不得不以为灾焉孔子作春秋但记何年何月日食而无明训其故不可得而知矣
　　传昭子问焉曰少皥氏鸟名官何故也○【臣召南】按鲁是少皥之墟郯又少昊之裔故问之
　　又注少皥金天氏黄帝之子己姓之祖也○【臣浩】按此注则郯国姓己与莒为同姓矣
　　传太皥氏以龙纪故为龙师而龙名疏包牺氏之王天下也即太皥太皥身号伏牺代号也○监本脱太皥二字今添
　　传伯赵氏司至者也疏此鸟以夏至来冬至去○去上监本衍一止字今删
　　传鹘鸠氏司事也注鹘鸠鹘鸼也○各本俱误作鹘雕也尔雅释鸟云鶌鸠鹘鸼雕非鸠类今据尔雅改正
　　传五雉为五工正疏南方曰○各本俱讹作南方曰翟疏引尔雅释鸟不得改其文也今改正音俦
　　传自颛顼以来不能纪逺○【臣召南】按南正北正及勾芒祝融后土蓐收元防之官分掌木火土金水皆始于髙阳氏所谓命以民事也
　　传冬有星孛于大辰西及汉○【臣召南】按俗读有星孛于大辰为句西及汉为句非也当以有星孛于大辰西为句注疏甚明又按汉书五行志引此传刘歆説曰大辰房心尾也八月心星在西方孛从其西过心东及汉也
　　传申须曰○五行志引此作申繻
　　传宋大辰之虚也陈大皥之虚也郑祝融之虚也○五行志注师古曰虚读皆曰墟
　　传其星为大水○【臣召南】按心为大火书传多用之营室为大水见于此文而已
　　传水火所以合也○五行志注张晏曰水以天一为地二牡丙与午南方火也子及壬北方水也又其配合
　　邾人入鄅○林尧叟曰鄅小国姒姓禹之后【臣召南】按杜注言妘姓是也林説非
　　传丙子风梓慎曰是谓融风○五行志注张晏曰融风立春木风也淮南子曰东北曰炎风髙诱以为艮气所生也炎风一名融风七日其火作乎丙子至壬午既其配合之日又火以七为纪
　　传使子寛子上廵羣屏摄疏郑众云摄摄束茅以为屏蔽其事或当然○【臣浩】按疑当作屏摄束茅以为屏蔽各本俱两摄字相连疑误
　　传六月鄅人借稻疏服防云借耕种于借田也○赵汸补注曰国语宣王不借千亩下云及借膳夫农正陈借礼工耕一墢则借者耕种借田之名记云天子田借千亩诸侯百亩则诸侯比天子特多寡不同而已其礼则一此但言借稻者如周礼掌稼下地者但名稻人举一以包其余也旧説误以借为借稻又转为履行学者疑之遂引此为周不改月之证不以服説考之故也
　　传原氏其亡乎○王应麟曰周之衰也自原伯鲁之不説学秦之亡也自子楚之不习诵
　　传袚禳于四方振除火灾疏所以振讯除去火灾○【臣浩】按振讯应作振迅各本俱误作訉
  </div>
  <div class="pagination">
   <a href="春秋左传注疏_page35.html">
    上一页
   </a>
   <span>
    ...
   </span>
   <a href="春秋左传注疏_page31.html">
    31
   </a>
   <a href="春秋左传注疏_page32.html">
    32
   </a>
   <a href="春秋左传注疏_page33.html">
    33
   </a>
   <a href="春秋左传注疏_page34.html">
    34
   </a>
   <a href="春秋左传注疏_page35.html">
    35
   </a>
   <span class="current-page">
    36
   </span>
   <a href="春秋左传注疏_page37.html">
    37
   </a>
   <a href="春秋左传注疏_page38.html">
    38
   </a>
   <a href="春秋左传注疏_page39.html">
    39
   </a>
   <a href="春秋左传注疏_page40.html">
    40
   </a>
   <a href="春秋左传注疏_page41.html">
    41
   </a>
   <span>
    ...
   </span>
   <a href="春秋左传注疏_page37.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
