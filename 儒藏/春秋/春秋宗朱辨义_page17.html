<!DOCTYPE html>
<html>
<head>
    <meta charset="UTF-8">
    <title>春秋宗朱辨义 - 第 17 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋宗朱辨义 - 第 17 页/共 38 页</h1>
    <div class="content">　　【诸侯不序不成其为盟也何以不成其为盟赵盾为之也夫臣弑君子弑父非一朝一夕之故赵盾无君已久越此五年而弑灵公如申大义以讨商人则亦宜悚然于心以自检防其所为矣据左氏则蔡侯与盟葢为入蔡之后蔡既服而合诸侯以盟蔡因遂为鲁以谋讨齐而实不以讨商人弑君为载书之词也晋既不主讨弑君之盟则诸侯亦不受讨弑君之盟而载书无词故事皆欲畧史氏亦因以畧之也使专为鲁以讨商则西鄙之齐师已去文公何为而不与盟哉是时晋为盟主宋为大国晋灵宋昭皆不久见弑无论志不在讨弑君而皆受制于其臣势亦有所不能固无待于齐之行赂也】
　　十有二月齐人来归子叔姬
　　【诸侯为扈之盟而齐人归子叔姬固知扈之盟但为子叔姬故非为讨商人之弑君也子叔姬归而鲁请晋之愿毕矣晋为鲁之事毕矣赵盾主晋而不讨商人盾所以弑灵公也行父仲遂主鲁而不请讨商人行父仲遂所以弑子赤也】
　　齐侯侵我西鄙遂伐曹入其郛
　　【齐归单伯即有西鄙之侵归子叔姬即又有西鄙之侵者所以示己之无畏于鲁也伐曹者怨诸侯之盟扈既不敢加兵于晋宋卫之大国而陈郑许逺伐曹以示无畏于诸侯也商人之横逆与商臣同宜齐人始与之而卒弑之与髙氏以书齐人为贬而人之然则此书齐侯为无贬耶必商人亲将也髙氏于此谓诸侯盟扈不讨则诸侯成商人为君故书齐侯以罪诸侯其义亦好则于前书齐人当云不成商人为君矣然则楚商臣弑君之后二年围江三年灭江四年灭六皆书楚人至八年伐郑犹书楚人其冬来聘即书楚子亦不见春秋何义而成商臣为君固知春秋以实属词非有他义也】
　　十有六年
　　春季孙行父防齐侯于阳谷齐侯弗及盟
　　【齐之虐鲁辱鲁甚矣文公不能赫然动怒亲讨弑君始则屈意以请命于晋继则屈意以求盟于齐齐之视鲁固知其无能为也宜其弗及盟欤】
　　夏五月公四不视朔
　　【若果有疾则虽不视朔不书矣或书有疾不视朔矣诸儒以后竟不视朔者亦不尽然观春秋书四不视朔则前此视朔后此视朔可知孙氏以为不曰始不视朔或行或废也却是自是以后文公或行或废后君或行或废至定哀而尽废故圣人有爱礼之言而朱子推原于前以为鲁自文公始不视朔也】
　　六月戊辰公子遂及齐侯盟于郪丘【公作犀丘】
　　【商人之横逆文公实惧其防而遭辱故以病辞且不视朔以信之而不亲往也商人于谷不盟行父于郪丘盟遂者视鲁无能为而伸缩由已故郪丘在彼而明年师至于谷之口血未干而明年又戒师期使商人不弑而鲁之受伐固未有已时也汲汲求盟何益哉虽公亲盟何益哉】
　　秋八月辛未夫人姜氏薨
　　毁泉台
　　楚人秦人巴人灭庸
　　【三国灭庸无关于中国之故可以不书而春秋书之者以志秦楚之合也秦楚合而中国益危矣秦之离中国而合楚则晋之失策也】
　　冬十有一月宋人弑其君杵臼【公作处臼】
　　【齐商人以厚施而得国宋鲍亦以厚施而得国春秋归商人之狱而纵鲍何也商人志在得国而厚施鲍之厚施志原不在得国也不然宋杵臼之无道未至如齐诸儿之甚使谓以无道之故而纵元以散罪众人则无知亦可以逃春秋之诛春秋不纵无知而释鲍者罪实不在鲍也杵臼即位之始两书杀大夫而皆称宋人则知非杵臼所欲杀也国人杀大夫而不忌君是必易杵臼之为君也其后子哀之来奔华孙之来盟必杵臼不足以服宋人而宋人之戴鲍者久也国乱弑君出于众人之所欲则安得不称人以散罪众人哉固知弑君称人非因其君之无道而寛之也但为一国臣民社稷之主而致为国人所不欲至于弑之则亦可为后世为人君者鉴矣然则公子鲍无罪乎非也陈氏厚施而得国君子恶之鲍为公子能有礼于国人亦必为国人所礼使鲍论国人以君臣之义择卿大夫之才贤以匡扶宋政昭公犹非无道之甚者宋乱尚可弥也乃国人既恶其君矣君慢而我敬君贪而我惠以先公之子而系国人之望国乱有所由起也则鲍之罪也但初无得国之志而君弑又非出于其手则不当以弑君之罪坐之耳】
　　十有七年
　　春晋人卫人陈人郑人伐宋
　　【诸儒以四国称人为贬然桓二年宋督弑君公防齐侯陈侯郑伯于稷春秋直书成宋乱而不人四国之君何独贬于此年四国之大夫哉且前之弑与夷实为宋督此之弑杵臼未有主名前讨弑君者四国之君此为四国之臣事势不同而春秋重贬四臣何耶如谓前既书成宋乱则目四国之君以治其罪此不书成宋乱则人四大夫以着之抑又非也外大夫连兵伐国书名自宣六年赵盾孙免侵陈始此时尚未有故虽称人亦无以着其示贬之义也然而春秋有讥焉弑君大逆也讨弑君大事也四国既兴有名之师其君不出而委其事于大夫又不见得贼而师散虽不书成宋乱而乱固又成矣此固不在人四国之大夫而可知者也又名大夫者罪大夫之专也此奉君命以讨宋弑君犹为扶义以行不当名以罪之其不得贼而师败则诸侯之罪而非四大夫之罪也】
　　夏四月癸亥葬我小君声姜【声公作圣】
　　【九月而葬左氏以为齐难故刘氏辨其声姜薨后乃无齐难髙氏以为文公怠于政事一切皆慢故缓葬声姜然文虽怠政国卿安在而听其缓葬悖礼耶葢是时伯主讨宋弑君来约出师鲁重于变华耦之盟而以齐难辞故缓葬声姜以示备齐之意犹之怯于盟商人而以病辞故不视朔以示有病之意也是以扈之盟亦有辞而不与也呜呼畏强隣信私盟而致不有其主不有其母岂非罪哉】
　　齐侯伐我西鄙
　　【声姜之葬齐宜使人来防而商人亲将以伐其丧不仁无礼之甚矣】
　　六月癸未公及齐侯盟于谷
　　【商人无礼以伐鲁丧使鲁以在丧之故却之则于谷之盟可以免城下之辱乃鲁之君臣前则以病辞而此不以丧辞重视其身而轻视其母坚以偷一日之安而迫以弃先王之礼不亦悖乎】
　　诸侯防于扈
　　【四国讨宋不见得贼而散则扈之防非为讨宋明矣故自此逾年而宋文为棐林之防则诸侯之再成宋乱也晋灵不主则诸侯不序犹之前也皆赵盾为之也】
　　秋公至自谷
　　【凡私盟私防皆不至而至盟谷者齐商人方以师加我而胁公出盟为受城下之辱非两国诸侯之好防也且以商人之暴祸不可测则诸儒以为危之者其説通矣】
　　冬公子遂如齐
　　【既盟矣而复遣拜盟之使然则文公怠于政事而不息于事大国行父仲遂不能辅其君以勤政事而固能辅其君以勤事大国也况其为弑君之商人而且有执吾女执使臣及三至西鄙之怨而顾若是其勤于礼哉】
　　十有八年
　　春王二月丁丑公薨于台下
　　秦伯防卒
　　【秦归襚来聘而后秦康秦共之卒书则其为通丧来赴何疑旧史纪名而书卒者彼来赴而我往吊也不书葬者我虽往吊而不防其葬也夫子仍而书之以着秦之于中国中国之于秦其往来交接之礼与诸侯无异之实也】
　　夏五月戊戌齐人弑其君商人
　　【成商人为君而书弑所以罪齐人之君之也弑书齐人则以着齐人皆欲弑商人而独假手于歜职也葢商人初则厚施以结齐人之心及其得国暴戾之性发而莫制观于经书齐鲁事执行人执君母忽伐忽侵忽盟忽背既不解于世好之鲁又加兵于无怨之曹则其为政可知矣观于传称掘邴歜之父纳阎职之妻则其内行可知矣使申池之祸不发于歜职则齐之起而贼杀之者必更有人也以歜职之贱而齐人不以为戮而纵之去国固知当时之人情无有不欲杀之者也其书齐人宜矣不然春秋何以不书盗杀齐侯商人哉】
　　六月癸酉葬我君文公
　　秋公子遂叔孙得臣如齐
　　【介副并书文定以为欲起问者见情事是已刘氏以为遂将弑君谋之于齐而后决齐与人之大臣谋弑其君春秋所以异而恶之者非也子赤齐之自出也即不当立犹当惧齐如宋之执祭仲而立郑突况当立而弑之又尽杀其所自出而谓齐与之同谋未必然矣即据左氏仲见齐侯而请之齐侯新立欲亲鲁而许之或是请而许立宣公未必请而许杀恶视也向者齐杀鲁甥鲁人以叔姬请齐并其行人执之鲁告于晋诸侯为扈之盟而不克讨鲁固无如齐何今也鲁杀齐甥是以无道为齐报焉岂反谋于齐而行之耶使齐不听二臣何以善后即自为计亦险矣当是二臣有弑赤之心乗齐弑商人国乱之防假贺立拜葬之礼以往先为弥缝使齐不怒而后公然为我之所欲为也其私计以为齐杀我甥我则已矣我杀齐甥齐屈于前事亦难发其杀适立庶之口又贿之以济田重之以昏姻葢料齐之不得不抑而自已也于是夫人大归行父如齐而无所忌惮矣嗟乎鲁则弑一君而立一君去一夫人而娶一夫人诚不知二三臣何以为心齐则不戚前女之涕面以归而喜今女之新装以嫁不惜两甥之命而利于取济西之田抑又不知齐人何以为心夫子备书于册罪鲁兼罪齐齐即不同其始谋而亦无可原也此并书得臣者着得臣之与谋也后书行父如齐者着行父之与谋也】
　　冬十月子卒
　　【公羊以为弑则不日不忍言也谷梁以为子卒不日故也然则子般以弑而日何耶是以有疑子般之卒非弑者文定既不以子般之卒为非弑而于子赤之卒又从公谷不日以遇弑不忍言为解是何议之不定耶夫本之以经文前后所书叅之以左氏则知子般子赤皆由于弑春秋不以书日不书日示义也】
　　夫人姜氏归于齐
　　【哀姜与弑齐桓以为戮而犹归丧致庙出姜无罪鲁人杀其子而逐之大归之后薨葬不见于经则文公之元妃不得以为入庙之配矣有罪而义与庙絶之哀姜鲁人丧之无罪而义未与庙絶之出姜鲁人逐之庄公之庙可以配哀姜文公之庙不可以配出姜天理絶而人心丧矣夫妇人之出必有出之罪夫人归而不返而顾加其罪以为于义当出者耶故哀者情可哀也出者礼当出也原情以哀通庆父弑两君之夫人据礼以出敌先公生适子之夫人鲁之国典家法扫地矣】
　　季孙行父如齐
　　【子卒之前如齐者公子遂叔孙得臣也夫人归之后如齐者季孙行父也使遂得臣以弑君之情谋之于齐齐与闻其故则行父不必再往即恐齐听夫人之诉则遂得臣宜执前约以往而不必行父往观行父之如齐是以知遂得臣未尝明言弑君于齐而齐不与闻其故矣然则行父独不惧齐人执之以讨弑君耶齐两弑君惠公新立行父固有所挟而请昏纳赂又足以平其怒而塞其口也】
　　莒弑其君庶其
　　【呉氏疑左仆因国人之下以字当作之字谓仆因国人之弑君惧并及祸而来奔者非也左氏序季文子之言有云莒仆则其孝敬则弑君父矣是明以为莒仆弑君则因国人以弑纪公之句以字原未有误也左氏谓纪公多行无礼于国仆因国人以弑其义以称国以弑与称国人以弑者皆为君无道之故若是则春秋不当有称国称国人之别矣葢莒仆来奔与弑不与弑事在可疑既不可专罪仆又不可分罪众人不忍以疑罪加人则不得不称国也又左氏详录文子之言文子亲与仲遂得臣弑君宣公与闻其故君臣告语之间若深恶痛絶夫弑君之人者文子独无媿于中耶此必史克之言也葢克见其君臣之间所为若此而又纳弑君之莒仆故托为是言以舌诛之也】















　　春秋宗朱辨义卷六
<经部,春秋类,春秋宗朱辨义>
　　钦定四库全书
　　春秋宗朱辨义卷七
　　髙淳张自超撰
　　宣公
　　元年
　　春王正月公即位
　　【修即位之礼以掩覆其弑君之迹桓宣翚遂逆志隠谋先后一辙也】
　　公子遂如齐逆女
　　【即位未歴时逾月而速谋逆女必其请昏纳币已行于前也不在公子遂叔孙得臣如齐之日即在季孙行父如齐之日也以情事度之当在遂得臣如齐之日葢二臣有弑子赤之心而惧齐以为讨故先为公子接求昏齐元初立欲亲于鲁而许公子接之昏约昏既定然后归弑子赤而立之其私计必以为恶视者齐之自出而接者齐之舘甥杀其所自出而立其舘甥庶几可以厌齐人之心而平其怒耳不然夫人大归之后独无所诉于齐者齐顾默不一言而反以女嫁杀我自出之公子接哉】
　　三月遂以夫人妇姜至自齐
　　【文定于出姜不氏谓责出姜之冒礼以往于穆姜不氏又以为责敬嬴之请昏纳妇然则前何以不责声姜此何以不责穆姜耶】
　　夏季孙行父如齐
　　【行父纳赂请防所以谋定宣公者至矣得毋有愧于其祖耶季友定僖公以正行父定宣公以不正或亦有见于仲遂之恶不可得讨宣公之位不可得易而姑以结于齐者结新君以自固耶】
　　晋放其大夫胥甲父于卫
　　【今年胥甲父放明年而夷臯见弑此必赵盾之所忌也文定以为河曲之战讨不用命吴氏以为不当讨于八年之后必胥甲父以他事取怨于盾而逐之然使盾欲加其罪而洗垢无瘢则追论于纵敌长宼而责其事于八年以前以为讨罪之辞权奸之去人望而孤君势往往如此陈杀泄冶而平国见弑晋放胥甲父而夷臯见弑一也】
　　公防齐侯于平州
　　【齐元不讨商人之弑舍又不讨歜职之弑商人因乱得国偃然在位其愈鲁接无几也岂惟鲁欲防齐侯以定接齐亦欲防鲁侯以定元平州之防同恶相济耳遂与得臣行父事则乗乎齐之隙而心实怯乎齐之强故虽往来齐廷若无忌者而犹赂之济田以求安也】
　　公子遂如齐
　　【如齐拜成兼以致田也再使公子遂则遂之主逆不可掩矣季友受成风之属而立僖公仲遂受敬嬴之属而立宣公遂效友之所为者而为之宣亦效僖之报友者以报之三桓之后并以东门仲氏而为四家则遂固所云有志者事竟成也然友诛乱贼而遂身为乱贼僖以讨弑君而立而宣以与谋弑君而立若宣遂君臣者志存乎僖友而事同于桓翚也】
　　六月齐人取济西田
　　【齐杀鲁之自出而叔姬见执齐师犹三及鲁疆纳贿请盟而怒未息甚矣齐之强而商人之暴也鲁杀齐之自出而夫人大归大夫乃四入齐廷请昏赂田而位始定甚矣鲁之弱而宣公之恇也】
　　秋邾子来朝
　　【邾在桓十五年一同牟葛来朝歴庄闵僖文之世邾不朝鲁矣近以须句之怨文十四年犹兴南鄙之师才逾五年而来朝新君者齐鲁讲好而邾人惧也夫邾前则朝弑逆之桓今则朝弑逆之宣修怨于僖文而修礼于桓宣春秋立书而是非着矣何必人邾子而后知其贬耶】
　　楚子郑人侵陈遂侵宋
　　【两扈之一盟一防不序诸侯则晋不足以援诸侯矣此郑所以贰于楚也若郑伯实从楚子于师则当如次厥貉之直书蔡侯以罪之不当以称人为贬文定必以称人为贬然则成十八年楚郑伐宋纳鱼石何以楚子郑伯并举爵而又不人郑伯耶其侵陈及宋宋之弑君已逾四年楚亦原不声讨弑君非春秋不予其讨乱也】
　　晋赵盾帅师救陈
　　【楚初侵陈陈告难于晋而赵盾帅师往救其后楚移侵陈之师以侵宋而晋救陈之师已在途遂合四国以伐郑固知赵盾之出原为救陈故春秋祗书救陈左氏以为救陈宋者因上文侵陈侵宋而率笔及之也文定乃以春秋不书救宋为圣人削之若晋果出师兼救宋圣人果恶其前不讨宋弑君而今又救之则当明书救宋以罪赵盾之党恶不当反没其事以为盾隠恶矣】
　　宋公陈侯卫侯曹伯防晋师于棐林伐郑【公作斐林】
　　【晋师者晋赵盾之师也盾受命出师原为救陈今观陈宋之君出防棐林则楚郑已去陈宋矣楚郑既去则盾亦当归不当次于棐林防四国以伐郑也葢盾之出师受救陈之命未受伐郑之命故书晋师者以着赵盾专晋之师也如书防赵盾则或疑于救陈之后晋师已归棐林为盾再防诸侯而盾专师之罪反不着矣】
　　冬晋赵穿帅师侵崇【崇公作栁】
　　【秦晋搆兵数十年来如武成少梁之役经或不书侵崇之用兵微矣可以无书而书者出赵穿也以晋而侵弱小之崇必不用大众其事甚畧书晋人可矣不畧书人而详书赵穿帅师者着赵穿之为卿也葢穿为盾之族子穿弑君而春秋书盾恐后人疑穿为微者而归狱于盾也夫穿为晋卿又帅师而主兵权使弑君实出于穿而非盾则穿不可纵而盾不可枉今观春秋直书赵盾弑君则知穿之操刄盾实使之也何以见盾实使之盾当国用事穿为其族子未弑君之前则尝使之帅师侵崇矣穿固为盾用者也用以帅师即用以弑君不诛盾而谁诛哉】
　　晋人宋人伐郑
　　【晋人宋人并书则知晋为弑君之国报怨矣既不讨弑君而又助以报怨典刑紊矣然则何恶于救宋之紊典刑而削而不书哉固知赵盾之帅师为救陈非为救宋春秋纪其实而非圣人削之也文定于此以为贬而人之然则防于棐林直书宋公又何以无贬耶固知棐林之防宋公亲与则书宋公此则大夫不名葢郑从楚以虐宋伐之不为非义故从畧书人而非以宋弑君之故非以晋党弑君之故而贬也】
</div>
    <div class="pagination">
<a href="春秋宗朱辨义_page16.html">上一页</a><span>...</span><a href="春秋宗朱辨义_page12.html">12</a><a href="春秋宗朱辨义_page13.html">13</a><a href="春秋宗朱辨义_page14.html">14</a><a href="春秋宗朱辨义_page15.html">15</a><a href="春秋宗朱辨义_page16.html">16</a><span class="current-page">17</span><a href="春秋宗朱辨义_page18.html">18</a><a href="春秋宗朱辨义_page19.html">19</a><a href="春秋宗朱辨义_page20.html">20</a><a href="春秋宗朱辨义_page21.html">21</a><a href="春秋宗朱辨义_page22.html">22</a><span>...</span><a href="春秋宗朱辨义_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
