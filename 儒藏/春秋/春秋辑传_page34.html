<!DOCTYPE html>
<html>
 <head>
  <meta charset="utf-8"/>
  <title>
   春秋辑传 - 第 34 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋辑传 - 第 34 页/共 44 页
  </h1>
  <div class="content">
   左传晋侯济自泮【泮阙】防于夷仪伐齐以报朝歌之役齐人以庄公説使隰鉏【隰朋之曽孙】请成庆封如师男女以班赂晋侯以宗器乐器【宗器祭祀之器乐器钟磬之属】自六正【三军之六卿】五吏【文职】三十帅【武职】三军之大夫【自五吏之下皆军卿之属官】百官之正长师旅及处守【守国】者皆有赂【皆有货赂杜言皆以男女为赂恐非】晋侯许之使叔向告于诸侯公使子服惠伯对曰君舍有罪以靖小国君之惠也寡君闻命矣　按齐罪当讨而庄公既弑则罪不在其民晋之所当问者不在朝歌之役而在庄公不以其道终之故矣告于诸侯而改治焉诛其贼立其君则大义明而天下服矣苟大国见讨臣子杀其君以説而可听是灭天理而奬乱贼也况其説者又非其实乎不知其欺而受其説是许臣子可杀其君以与大国为市也知其欺受其説而又纳其赂是心乎成恶而与乱贼同情也故上书崔杼弑君下书夷仪之防而不书伐以深着晋与诸侯之罪也
　　附左传晋侯使魏舒宛没逆卫侯将使魏与之夷仪崔子止其帑以求五鹿
　　六月壬子郑公孙舍之帅师入陈【舍如字】
　　左传初陈侯防楚子伐郑当陈隧【径也】者井堙【塞也】木刋【除也】郑人怨之六月郑子展子产帅车七百乗伐陈宵突【穿也】陈城遂入之陈侯扶其大子偃师奔墓遇司马桓子曰载余【陈之司马】曰将巡城【不欲载公以巡城辞】遇贾获【陈大夫】载其母妻下之而授公车公曰舍而母辞曰不祥【虽急犹不欲男女无别】与其妻扶其母以奔墓亦免子展命师无入公宫与子产亲御诸门陈侯使司马桓子赂以宗器陈侯免【防服】拥社【抱社主示服】使其众男女别而累以待于朝子展执絷而见再拜稽首承饮而进献子美【子产】入数俘而出【计获而已不将以归】祝祓社司徒致民司马致节【兵符】司空致地乃还【陈乱故正其众官修其所职以安定之乃还】　按陈以神明之胄元女大姬之贵备为三恪未甞有淫湎毁常侵败王略之罪特迫于强楚之令从于伐郑而过暴于疆隧者有司不戢武之罪也郑欲修怨不请于天王而兴大师焉至于车七百乗【此晋文公城濮之赋也郤克伐齐至以八百乗当时已谓为倾国恐郑未合有此】既声其罪岂不可待其服乃宵突其城而入之是志于残之使其君与太子匍匐奔墓寄乗以免其民亦何罪而男女别而累以待数俘而出承饮进献则曷如勿迫而辱之祝祓社司徒致民司马致节正其官而还则曷如毋乱焉甚矣郑之为欺也其不免乎王法之讨而或者犹谓其入陈有礼而春秋无贬辞失之逺矣
　　秋八月己巳诸侯同盟于重丘【重直龙反】
　　左传齐成故也　杜氏曰称同盟齐亦与盟　书同者见崔杼弑君之贼与焉春秋之微辞也　张氏曰曹州乗氏县有重丘故城
　　附左传赵文子为政【代范匄】令薄诸侯之币而重其礼穆叔见之谓穆叔曰自今以往兵其少弭矣齐崔庆新得政将求善于诸侯武也知楚令尹【屈建】若敬行其礼道之以文辞以靖诸侯兵可以弭
　　公至自防
　　卫侯入于夷仪
　　杜氏曰晋愍卫衎失国使卫分之一邑　説见桓十五年郑伯突入于栎下
　　楚屈建帅师灭舒鸠
　　左传楚防子冯卒屈建为令尹【子木】屈荡为莫敖【代屈建宣十二年邲之役楚有屈荡为左广之右世本屈荡屈建之祖父今此屈荡与之同姓名】舒鸠人卒叛【前年辞不叛】楚令尹子木伐之及离城【舒鸠城】吴人救之子木遽以右师先【先至舒鸠】子疆息桓子防子骈子盂帅左师以退【五人不及子木与吴相遇而退】吴人居其间七日【居楚两军之间】子疆曰久将垫隘隘乃禽也【虑水雨】不如速战请以其私卒诱之简师【简阅精兵】陈【驻后为陈】以待我我克则进奔则亦视之乃可以克不然必为吴禽从之五人以其私卒先击吴师吴师奔登山以望见楚师不继复逐之傅诸其军简师防之吴师大败遂围舒鸠舒鸠溃八月楚灭舒鸠　按羣舒近楚为楚所蚕食至是尽矣先本与楚俱张曰荆舒
　　冬郑公孙夏帅师伐陈【夏公作囆】
　　左传郑子产献防于晋戎服将事晋人问陈之罪对曰昔虞阏父【舜之后】为周陶正以服事我先王我先王赖其利器用也与其神明之后也庸以元女大姬【武王之长女】配胡公【阏父之子满】而封诸陈以备三恪【周得天下封夏殷二王后得各自行其正朔用其礼乐既又封舜后谓之三恪】则我周之自出【言陈周之甥】至于今是赖桓公之乱蔡人欲立其出【事在桓五年】我先君庄公奉五父而立之蔡人杀之我又与蔡人奉戴厉公至于庄宣皆我之自立【陈庄公宣公皆厉公子】夏氏之乱成公播荡【奔晋】又我之自入君所知也【葢自晋因郑而入】今陈忘周之大徳蔑我大惠弃我姻亲介恃楚众以凭陵我敝邑不可亿【度也】逞【尽也】我是以有往年之告未获成命则有我东门之役当陈隧者井堙木刋敝邑大惧不竞而耻大姬天诱其衷启敝邑心陈知其罪授手于我用敢献功晋人曰何故侵小对曰先王之命唯罪所在各致其辟且昔天子之地一圻【方千里】列国一同【方百里】自是以衰【初危反差降也】今大国多数圻矣若无侵小何以至焉晋人曰何故戎服对曰我先君武庄为平桓卿士城濮之役文公布命曰各复旧职命我文公戎服辅王以授楚防不敢废王命故也士庄伯【士弱】不能诘复于赵文子文子曰其辞顺犯顺不祥乃受之冬十月子展相郑伯如晋拜陈之功【谢晋受其功】子西复伐陈陈及郑平　杜氏曰前虽入陈服之而已故更伐以结成　按晋为盟主得陈而不能保复弃之于楚而使郑修其私怨伯主之义安在乎子产对晋之辞皆曲而强为文饰不类其平日之言恐传者傅防之过也陈侯鲍卒而陈乱公子佗杀太子免而代之乃簒贼也郑庄公奉而立之乃可以为功乎征伐之权出于天子敌国无相征之义而以唯罪所在各致其辟为先王之命何其诬也大国之地多数圻信非侵小不至然则皆欲效之可乎又以戎服受防为城濮之命然定王于巩朔之献齐防也则曰蛮夷戎狄不式王命淫湎毁常王命伐之则有献防王亲受而劳之所以惩不敬劝有功也兄弟甥舅侵败王畧王命伐之告事而已不献其功所以敬亲昵禁淫慝也今郑无王命擅兴以侵小而以其防私相献其为奸先王之礼尤大矣且郑文公戎服辅王以授楚防而子产今以将事于晋是以王事晋也乃自谓不敢废王命不亦重诬乎左氏乃谓士庄伯不能诘非不能诘也是时晋政偷矣赵文子谓武也知楚令尹若敬行其礼道之以文辞兵可以少弭葢志于合和南北以苟无事非复昔者同外楚禁暴讨贰之心矣观春秋一嵗再书郑伐陈而诸侯之散也见于此矣
　　十有二月吴子遏伐楚门于巢卒【遏于葛反公作谒】
　　左传吴子诸樊伐楚以报舟师之役门于巢巢牛臣曰吴王勇而轻若启之将亲门我获射之必殪是君也死疆其少安从之吴子门焉牛臣隠于短墙以射之卒　公羊传入巢之门而卒也　谷梁传取卒之名加之伐楚之上者见以伐楚卒也古者大国过小邑小邑必饰城【修守备】而请罪【恐已有阙而致师】礼也吴子谒伐楚至巢入其门门人射吴子有矢创反舍而卒古者虽有文事必有武备非巢之不饰城而请罪非吴子之自轻也　何氏曰吴子欲伐楚过巢不假涂卒暴入巢门门者以为欲犯巢而射杀之　今按巢吴楚间小国庐江六县东有居巢城文十二年楚围巢至是巢属于楚矣吴伐楚至巢而攻之巢人诱之吴子果亲门焉见射而卒左氏所载是也取卒之名加之伐楚之上正与七年郑伯髠顽如防卒于鄵书法同皆以便文尔左氏凡云门焉皆谓攻其城门此经门于巢亦是而公谷乃谓入巢之门而谓之门于巢何氏又谓过巢不假涂皆无稽之妄説也谷梁谓大国过小邑小邑必饰城而请罪此自过国之礼今吴来攻巢而巢以一矢相加当责吴子之自轻安得又非巢也又谓虽有文事必有武备吴子之殪在于自轻非无备也
　　附左传卫献公自夷仪使与甯喜言【求复国】甯喜许之大叔文子【大叔仪】闻之曰君子之行思其终也【终可成】思其复也【可复行】书曰慎始而敬终终以不困诗曰夙夜匪懈以事一人今甯子视君不如奕棋奕者举棋不定不胜其耦而况置君而弗定乎必不免矣
　　二十有六年春王二月辛夘卫甯喜弑其君剽【匹妙反】左传卫献公使子鲜为复【使为己求反国】辞【辞不能】敬似强命之【敬似献公及子鲜之母】对曰君无信臣惧不免敬似曰虽然以吾故也许诺初献公使与甯喜言甯喜曰必子鲜在【使在其间】不然必败【子鲜贤国人信之】故公使子鲜子鲜不获命于敬姒以公命与甯喜言曰苟反政由甯氏祭则寡人甯喜告蘧伯玉伯玉曰瑗不得闻君之出敢闻其入遂行从近闗出告右宰谷【郑大夫】右宰谷曰不可获罪于两君天下谁畜之悼子曰吾受命于先人不可以贰谷曰我请使焉而观之遂见公于夷仪反曰君淹恤在外十二年矣而无忧色亦无寛言犹夫人也若不已死无日矣悼子曰子鲜在右宰谷曰子鲜在何益多而能亡于我何为【言子鲜为义多不过出亡】悼子曰虽然弗可以已孙文子在戚孙嘉聘于齐孙襄居守【二人文子之子】二月庚寅甯喜右宰谷伐孙氏不克伯国伤【伯国孙襄也父兄皆不在故乗弱攻之】甯子出舍于郊【欲奔】伯国死孙氏夜哭国人召甯子甯子复攻孙氏克之辛夘杀子叔【剽也】及太子角书曰甯喜弑其君剽言罪之在甯氏也按孙甯均之当国秉权使黜君果非殖意【二十七年传曰黜君非吾意孙氏为之】则当其时以死勿听孙氏其敢哉既与之同恶又与之同立剽而事以为君乃将死而属其子以复旧君此不过以立剽之后政在孙氏夫逐君之恶则同受之立君之宠则孙氏专之此甯殖之所为不平也喜之纳献公岂真以欲免父逐君之恶哉观政由甯氏祭则寡人之约则喜父子之情可覩矣献公葢知之而后与之言也剽虽非正而春秋正其弑君之罪正为其意在己私故视置君曽奕者举棋之不若非但不思其终而已其为乱臣贼子之戒严矣岂曰使天下后世知慎于废立之际而不敢忽哉【胡氏语】　此与晋里克弑其君卓事同殖也出之喜也纳之欲掩前人之恶也殖也立之喜也杀之乃再陷弑君之大罪矣右宰谷曰获罪于两君天下谁畜之甯喜曰吾受命于先人不可以贰喜不君其君而后敢动于恶以为由己家所立视如奕之置子春秋以义正其事而人心囘乱臣贼子惧矣
　　卫孙林父入于戚以叛【书叛始此】
　　左传孙林父以戚如晋【以邑属晋】书曰入于戚以叛罪孙氏也臣之禄君实有之义则进否则奉身而退专禄以周旋戮也　按林父逐君立君本为恶首今也衎入已出又披君之邑以市于大国罪不在弑剽者之下春秋书入于戚以叛以诛之也左氏乃止以其专禄周旋为罪杜氏又谓林父事剽而衎入义可以退皆昧于大义之言使林父不专邑自随则无罪乎
　　甲午卫侯衎复归于卫
　　左传甲午卫侯入书曰复归国纳之也【本晋纳之夷仪今从夷仪入国嫌若晋所纳故发国纳之例】大夫逆于竟者执其手而与之言道逆者自车揖之逆于门者颔之而已公至使让太叔文子曰寡人淹恤在外二三子皆使寡人朝夕闻卫国之言吾子独不在寡人【在存问之公闻文子答甯喜之言故忿之】古人有言曰非所怨勿怨寡人怨矣对曰臣知罪矣臣不佞不能负羁絏以从扞牧圉臣之罪一也有出者有居者臣不能贰通外内之言以事君臣之罪二也有二罪敢忘其死乃从近闗出公使止之　按春秋之义常以上下比事而见始也书卫侯衎出奔齐继书防于戚而卫孙林父在焉则知为强臣所逐矣终也书甯喜弑其君剽孙林父入于戚以叛继书卫侯衎复归于卫则知复归之故由甯喜矣夫君人者将葢之如天容之如地尊如神明爱如父母而逐于林父归以甯喜直书而义自见矣名与不名不必有义复归者复国之恒词而美恶形乎其中
　　附左传卫人侵戚东鄙孙氏愬于晋晋戍茅氏【茅氏戚东鄙】殖绰伐茅氏【齐人今来在卫】杀晋戍三百人孙蒯追之弗敢击文子曰厉【恶鬼】之不如遂从卫师败之圉【卫邑】雍鉏【孙氏臣】获殖绰复愬于晋　按言卫人侵戚则戚于卫如二国矣言孙氏愬于晋则孙氏于衎如二君矣
　　夏晋侯使荀吴来聘
　　左传晋人为孙氏故召诸侯将以讨卫也夏中行穆子来聘召公也
　　公防晋人郑良霄宋人曹人于澶渊
　　左传六月公防晋赵武宋向戌郑良霄曹人于澶渊以讨卫疆戚田取卫西鄙懿氏六十以与孙氏【戚城西北五十里有懿城因姓以名城取田六十井也】赵武不书尊公也【罪武防公侯】向戌不书后也【后防期】郑先宋不失所也【如期至】于是卫侯防之【晋将执之不得与防故不书】晋人执甯喜北宫遗使女齐以先归【讨其弑君伐孙氏也遗北宫括之子女齐司马侯归晋而后告诸侯故经书在秋】卫侯如晋晋人执而囚之于士弱民【士弱晋主狱大夫】秋七月齐侯郑伯为卫侯故如晋国景子【国弱】相齐侯子展相郑伯国子使晏平仲私于叔向曰晋君宣其明徳于诸侯恤其患而补其阙正其违而治其烦所以为盟主也今为臣执君若之何叔向告赵文子文子以告晋侯晋侯乃许归卫侯　杜氏曰澶渊卫地近戚　胡氏曰春秋疑义先儒所传诚有未尽赵武称人为助孙氏贬也郑良霄不贬者子产新得政而郑伯为卫侯故如晋即知郑独不释君而臣是助矣　家氏曰天子方伯者无他主张名分而已晋自悼公奬大夫以伉其君而下陵上替有自来矣今林父据邑叛君晋不能讨而纳其叛又披公邑以益贼臣谓之疆戚田使卫戚如二国然甚又为之执其君平固甚愚亦何利而为此由晋之诸臣各为其私羽翼私门弱公室以为已地而其君不悟良可喟已
　　秋宋公杀其世子痤【才何反谷作座音同】
　　左传初宋芮司徒生女子赤而毛弃诸堤下共姬之妾取以入【共姬宋伯姬也】名之曰弃长而美平公入夕【平公共姬子】共姬与之食公见弃也而视之尤【甚也】姬纳诸御嬖生佐【元公】恶而婉大子痤美而狠合左师【向戌】畏而恶之寺人惠墙【氏】伊戾【名】为太子内师而无宠秋楚客聘于晋过宋太子知之请野享之公使往伊戾请从之公曰夫不恶女乎【夫谓太子】对曰小人之事君子也恶之不敢逺好之不敢近敬以待命敢有贰心乎纵有共其外莫共其内臣请往也遣之至则欿用牲加书徴之【诈作盟处为大子反】而骋告公曰太子将为乱既与楚客盟矣公曰为我子又何求对曰欲速公使视之则信有焉问诸夫人与左师【夫人佐母弃也】则皆曰固闻之公囚太子太子曰唯佐也能免我召而使请曰日中不来吾知死矣左师闻之聒【讙也】而与之语【欲使失期】过期乃缢而死佐为太子公徐闻其无罪也乃烹伊戾左师见夫人之歩马【习马】者问之对曰君夫人氏也左师曰谁为君夫人余胡弗知圉人归以告夫人夫人使馈之锦与马先之以玉曰君之妾弃使某献左师改命曰君夫人而后再拜稽首受之【传言宋公闇左师谀太子所以无罪而死】　胡传杀世子母弟直书君者甚之也谗世子痤而杀之者寺人伊戾也然谗言之得行也必有嬖妾匹嫡之惑其心又有大臣内结宫围者以为之助然后爱恶一移父子夫妇之间不能相保者众矣晋献之杀申生宋公之杀痤春秋所以目君以着其恶也　家氏曰传言佐恶而婉痤美而狠婉者巧于自结狠者踈于内交佐日以亲痤日以踈以至于此也隋杨广倾勇之事似之勇则痤也杨素则左师也
　　晋人执卫甯喜
　　公羊传此执有罪何以不得为伯讨不以其罪执之也　按晋非讨其弑君也为伐孙氏杀晋戍之故尔赵武为政叔向为谋臣晋无一事可称二子者崇虗誉而无其实也
　　附左传初楚伍参与蔡太师子朝友其子伍举与声子【子朝之子】相善也伍举娶于王子牟王子牟为申公而亡楚人曰伍举实送之伍举奔郑将遂奔晋声子将如晋遇之于郑郊班荆相与食【布荆坐地】而言复故【共议归楚事】声子曰子行也吾必复子及宋向戌将平晋楚【在明年】声子通使于晋还如楚令尹子木与之语问晋故焉且曰晋大夫与楚孰贤对曰晋卿不如楚其大夫则贤皆卿材也如梓皮革自楚往也虽楚有材晋实用之【言楚亡臣多在晋】子木曰夫独无族姻乎对曰虽有而用楚材实多归生闻之善为国者赏不僣而刑不滥赏僣则惧及淫人刑滥则惧及善人若不幸而过宁僣无滥与其失善宁其利淫无善人则国从之古之治民者劝赏而畏刑恤民不倦赏以春夏刑以秋冬是以将赏为之加膳加膳则饫赐此以知其劝赏也将刑为之不举不举则彻乐此以知其畏刑也夙兴夜寐朝夕临政此以知其恤民也三者礼之大节也有礼无败今楚多淫刑其大夫逃死于四方而为之谋主以害楚国不可救疗所谓不能也子仪之乱析公奔晋【在文十四年】晋人置诸戎车之殿【后军】以为谋主绕角之役晋将遁矣析公曰楚师轻窕易震荡也若多鼓钧【同】声以夜军之楚师必遁晋人从之楚师宵溃晋遂侵蔡袭沈获其君败申息之师于桑隧获申丽而还郑于是不敢南面楚失华夏则析公之为也雍子之父兄譛雍子君与夫人不善是也雍子奔晋晋人与之鄐【晋邑】以为谋主彭城之役晋遇楚于靡角之谷【在成十八年】晋将遁矣雍子发命于军曰归老幼反孤疾二人役归一人简兵搜乗秣马蓐食师陈焚次明日将战行归者而逸楚囚楚师宵溃晋降彭城而归诸宋以鱼石归楚失东夷子辛死之则雍子之为也子反与子灵争夏姬【子灵巫臣】而雍【上声】害其事子灵奔晋晋人与之邢【晋邑】以为谋主扞御北狄通吴于晋教吴叛楚教之乗车射御驱侵使其子狐庸为吴行人焉吴于是伐巢取驾【皆楚邑】克棘【谯国鄼县东北有棘亭】入州来楚罢于奔命至今为患则子灵之为也若敖之乱【在宣四年】伯贲之子贲皇奔晋晋人与之苖【晋邑】以为谋主鄢陵之役楚晨压晋军而陈晋将遁矣苖贲皇曰楚师之良在其中军王族而已若塞井夷灶成陈以当之栾范易行【户郎反易行或曰变易卒伍或曰简易行陈少其兵备】以诱之中行二郤必克二穆【子重子反皆出穆王】吾乃四萃于其王族必大败之晋人从之楚师大败王夷【伤也】师熸【子潜反吴楚之间谓火灭为熸】子反死之郑叛吴兴楚失诸侯则苖贲皇之为也子木曰是皆然矣声子曰今又有甚于此椒举娶于申公子牟子牟得戾而亡君大夫谓椒举女实遣之惧而奔郑引领南望曰庻几赦余亦弗图也今在晋矣晋人将与之县以比叔向彼若谋害楚国岂不为患子木惧言诸王益其禄爵而复之声子使椒鸣【伍举子】逆之
　　八月壬午许男甯卒于楚
　　左传许灵公如楚请伐郑曰师不兴孤不归矣入月卒于楚
　　冬楚子蔡侯陈侯伐郑
　　左传楚子曰不伐郑何以求诸侯冬十月楚子伐郑郑人将御之子产曰晋产将平诸侯将和楚王是故昧于一来不如使逞【快也】而归乃易成也夫小人之性衅【动也】于勇啬【贪也】于祸以足其性乃求名焉者【指欲与楚战者】非国家之利也若何从之子展説不御防十二月乙酉入南里【郑邑】堕其城渉于乐氏【津门】门于师之梁【郑城门】县门发获九人焉渉于汜而归而后葬许灵公
　　葬许灵公
　　附左传卫人归卫姬于晋乃释卫侯君子是以知平公之失政也　晋韩宣子聘于周王使请事【时诸侯不能修朝聘之常礼有事多托聘以行故王使请事】对曰晋士起【起宣子名礼诸侯大夫入天子国称士】将归时事于宰旅无他事矣　齐人城郏之嵗【在二十四年】其夏齐乌余【齐大夫】以廪丘【今东郡廪丘故城是】奔晋袭卫羊角【今廪丘所治羊角城是】取之遂袭我髙鱼【在廪丘东】取之又取邑于宋于是范宣子卒诸侯弗能治也及赵文子为政乃卒治之文子言于晋侯曰晋为盟主诸侯或相侵也则讨而使归其地今乌余之邑皆讨类也而贪之是无以为盟主也请归之公曰诺孰可使也对曰胥梁带能无用师晋侯使往
　　二十有七年春
　　附左传春胥梁带使诸防邑者具车徒以受地必周【周密也必密来勿以受地为名】使乌余具车徒以受封乌余以众出【出受封也】使诸侯伪效【致也】乌余之封者而遂执之尽获之【皆获其徒众】皆取其邑而归诸侯诸侯是以睦于晋
　　齐侯使庆封来聘
　　左传齐庆封来聘其车美孟孙谓叔孙曰庆季之车不亦美乎叔孙曰豹闻之服美不称必以恶终美车何为叔孙与庆封食不敬为赋相鼠亦不知也　杜氏曰景公即位通嗣君也
　　夏叔孙豹防晋赵武楚屈建蔡公孙归生卫石恶陈孔奂郑良霄许人曹人于宋【屈居勿反奂呼乱反公作瑗后同　晋楚使同主盟】左传宋向戌善于赵文子又善于令尹子木欲弭诸侯之兵以为名如晋告赵孟赵孟谋于诸大夫韩宣子曰兵民之残也财用之蠧小国之大菑也将或弭之虽曰不可必将许之弗许楚将许之以召诸侯则我失为盟主矣晋人许之如楚楚亦许之如齐齐人难之陈文子曰晋楚许之我焉得已且人曰弭兵而我弗许则固携吾民矣将焉用之齐人许之告于秦秦亦许之皆告于小国为防于宋五月甲辰晋赵武至于宋丙午郑良霄至六月戊申叔孙豹齐庆封陈须无卫石恶至甲寅晋荀盈从赵武至【赵武命盈追已故言从赵武】丙辰邾悼公至【小国故君自来】壬戌楚公子黒肱先至成言于晋【时令尹子木止陈遣黒肱就晋大夫成盟载之言】丁夘宋向戍如陈从子木成言于楚【就于陈成楚之要言】戊辰滕成公至子木谓向戍请晋楚之从【诸侯从晋楚者】交相见也【更相朝】庚午向戌复于赵孟赵孟曰晋楚齐秦匹也晋之不能于齐犹楚之不能于秦也楚君若能使秦君辱于敝邑寡君敢不固请于齐壬申左师复言于子木子木使驿谒诸王王曰释齐秦他国请相见也秋七月戊寅左师至【从陈还】是夜也赵孟及子晳盟以齐言【子晳公子黒肱素要齐其辞至盟时不得复讼争】庚辰子木至自陈陈孔奂蔡公孙归生至【二国大夫与子木俱至】曹许之大夫皆至以藩为军【不筑垒堑示不相忌】晋楚各处其偏【晋处北楚处南】伯夙【荀盈】曰楚氛甚恶惧难赵孟曰吾左还入于宋若我何【营在宋北东头为上故晋营在东有急可左入宋东门】　杜氏曰防者十四国齐秦不交相见邾滕为私属皆不与盟宋为主人地于宋则与盟可知故经唯序九国大夫楚先晋歃而书先晋贵信也陈于晋防常在卫上孔奂非上卿故在石恶下　按是时晋楚皆厌兵故向戌得迎两国之意防而和合为此举也告于小国而喜跃勇赴告于齐秦而齐秦许之曰人曰弭兵而我弗许则固携吾民矣将焉用之是可以见人情之所在矣战国之世衡人专搆诸侯使相攻伐而从人则合东方六国为从以摈秦从人之意向戌之意也然而势如连鸡不能俱栖从之不可久也策士知之矣视此则向戌之説差愈而易成是以有因其罢兵息民之意而取之者则曰宋之盟中国不出外裔不入玉帛之使交乎天下百姓免兵革之患者十余年赵武屈建之力可以当齐桓也其执乎内夏外夷之常而议之者则曰于溴梁而无君臣之分于宋而无夷夏之防南北二伯诸侯两事贽玉帛死生于蛮夷之庭以至于申之防蛮夷之君簒弑之贼大合十有一国之众而用齐桓召陵之礼是举启之也盟鹿上楚始进也盂之防楚子与宋公并序于诸侯之上而二伯兆宋之防使晋楚之从交相见而二伯成皆宋为之也是二説者固皆一道而未可胶也楚诚南蛮然有弭兵之心则固善心矣圣人于此岂无用夏变夷之道而必絶之乎变之之道则孟子所谓仁义而已矣昔秦楚搆兵宋牼将言其不利而孟子以为不可及孟子自言则曰杀一无罪非仁也非其有而取之非义也人皆有所不忍达之于其所忍仁也人皆有所不为达之于其所为义也齐王不忍杀觳觫之牛则曰是心足以王矣王之不王不为也非不能也今恩足以及禽兽而功不至于百姓者独何与宋牼欲救世之战反以口舌为事利害为説强聒不舍而不知非本诸不忍不为之萌动以转其机则无益也向戌弭兵何异于宋牼使中国诸侯君臣父子兄弟怀仁义以相接则外裔自服兵革自息不知其本而弭兵何异于伏烬宿火幸其焰焰之暂息而以为安乎此既失之抑为防以弭兵而晋楚之从不交相见则中国之大势犹未尽失也故楚人此请其闗系甚大而赵武泛然应之无以拒之则以晋楚齐秦为説曰四国匹也晋之不能于齐犹楚之不能于秦也赵武之答常不合机而楚人之应常得机于是楚王曰释齐秦他国请相见也吁斯言一堕而中国事去矣甚矣赵武之愚也齐桓晋文数十年攘夷匡夏之业坏之者此役也而方且侈然自以为功向戌至于请免死之邑推赵武之心亦未必不以为从容于衣裳告命之间而偃兵息民为过于前人之用兵也然则武欲塞子木交相见之请则何辞而可亦告之曰诸侯间于王事则相朝也谓同方岳之邦也越千里而相朝非天子谁敢当之虽先君文公及齐桓公皆未有也二三友邦咸有封疆之守社稷之事使废其常守阙其时事敝于道路或啓他虞以为君忧亦君之所恤也君悯诸侯之道敝而苦于兵也欲安靖之甚大惠也终君之惠则莫如使晋楚之从各即其守敝邑获继先君之好以事君二三大夫固将朝夕于君者也其又奚必于诸侯以是应之楚必无辞而退矣
　　卫杀其大夫甯喜
　　左传卫甯喜专公患之公孙免余【卫大大】请杀之公曰微甯子不及此吾与之言矣【言政由甯氏】事未可知祗成恶名止也对曰臣杀之君勿与知乃与公孙无地公孙臣谋【二公孙卫大夫】使攻甯氏弗克皆死公曰臣也无罪父子死余矣【献公出时公孙臣之父为孙氏所杀】夏免余复攻甯氏杀甯喜及右宰谷尸诸朝【谷不书非卿也】石恶将防宋之盟受命而出衣其尸枕之股而哭之欲敛以亡惧不免且曰受命矣乃行　杜氏曰书在宋防下从赴　谷梁传称国以杀罪累上也甯喜弑君其以累上之辞言之何也甞为大夫与之渉公事矣甯喜由君【谓衎】弑君【谓剽】而不以弑君之罪罪之者恶献公也　郑嗣曰若献公以喜有弑君之罪而杀之则不宜既入以为大夫书甯喜弑其君则喜之罪不嫌不明今若不言喜之无罪而死则献公之恶不彰【今按无罪当作不以其罪】　髙邮孙氏曰喜弑剽而纳衎衎反国而复用之既而以其私杀之喜虽有罪而卫侯杀之不以其罪矣昔里克杀奚齐而立夷吾夷吾杀之二君之杀其大夫皆以其私里克甯喜之见杀皆不以其罪故春秋皆曰杀其大夫　按使衎出非得罪于民归为国人所纳则正大光明举无不顺首诛孙氏次问甯喜可也今乃舍孙氏之在戚而患喜之专昧轻重之所在矣畔政由之信弃纳我之惠其所不足道也或曰孙氏挟晋以抗君献公固无如之何非不欲讨也曰使衎出非得罪于民国人思之国人纳之出入不制于强臣则命讨亦不制于大国矣私惠不归徳君子不自留焉使甯喜因国人之欲纳公也为公弑剽公讨之可也今也政由甯氏祭则寡人由是以得归也甯喜专公患之由是以行杀也微甯子不及此吾与之言矣公亦自知其不直也故春秋之书法如此
　　卫侯之弟鱄出奔晋【鱄市转反又音专谷作专】
　　左传子鲜曰逐我者出纳我者死赏罚无章何以沮劝君失其信而国无刑不亦难乎且鱄实使之遂出奔晋公使止之不可及河又使止之止使者而盟于河【誓不还】托于木门【晋邑】不乡卫国而坐木门大夫劝之仕不可曰仕而废其事罪也从之【谓治其事】昭吾所以出也【事治则明已出欲仕】吾不可以立于人之朝矣终身不仕公防之如税服终身【税即繐也音嵗防服繐衰裳缕细而希非五服之常本无月数痛愍子鲜故特为此服此服无月数而献公寻薨故言终身】公与免余邑六十辞曰唯卿备百邑臣六十矣下有上禄乱也【司马法成方十里出革车一乗此一乗之邑每邑方十里也传曰百乗之家大夫之家邑有百乗是百乗为采邑之极此云唯卿备百邑知所言邑者一乗之邑非四井之邑也论语称千室又云十室明大小通称邑也】臣弗敢闻且甯子唯多邑故死臣惧死之速及也公固与之受其半以为少师公使为卿辞曰大叔仪不贰能賛大事君其命之乃使文子为卿【按免余辞邑辞卿亦何足録传见公之赏刑不知大计耳】　公羊传卫杀其大夫甯喜则卫侯之弟鱄曷为出奔晋为杀甯喜出奔也曷为为杀甯喜出奔卫甯殖与孙林父逐卫侯而立公孙剽甯殖病将死谓喜曰黜公者非吾意也孙氏为之我即死女能固纳公乎喜曰诺甯殖死喜立为大夫使人谓献公曰黜公者非甯氏也孙氏为之吾欲纳公何如献公曰子苟纳我吾请与子盟喜曰无所用盟请使公子鱄约之献公谓公子鱄曰甯氏将纳我吾欲与之盟其言曰无所用盟请使公子鱄约之子固为我与之约矣公子鱄辞曰夫负羁絷【马绊】执鈇锧从君东西南北则是臣仆庻孽之事也若夫约言为信则非臣仆庻孽之所敢与也献公怒曰黜我者非甯氏与孙氏凡在尔公子鱄不得已而与之约已约归至杀甯喜公子鱄挈其妻子而去之　谷梁传专喜之徒也专之为喜之徒何也已虽急纳其兄与人之臣谋弑其君是亦弑君者也专其曰弟何也【据称弟则无罪】专有是信者【献公无信而专不肯失信】君赂不入乎喜而杀喜是君不直乎喜也故出奔晋织絇邯郸终身不言卫专之去合乎春秋　今按书弟罪卫侯也书鱄出奔于杀大夫甯喜之后见鱄为甯喜出奔亦以罪鱄也卫侯无君兄之道杀喜不以其罪使鱄至于出奔其罪昭矣其罪鱄奈何曰信近于义言可复也已虽急纳其兄不思剽既立矣为复之道欲两得而无害则何地以置剽甯喜不愿盟而愿得子鲜之一言重其义也欲坚其意岂无君臣之大义可指陈以感动而乃从献公政由甯氏祭则寡人之云乎此信之不义言之必不可复者也而子鲜为之杀甯喜者固政由甯氏之一言也夫言必信行必果而不唯义之所在未有不至于贼者也重于失信而不知兄弟之恩之尤重也不忍负甯氏而不知君之尤不忍离也为子鲜者初决于出以感悟献公可也公再三止之则可止矣夫亦念国之无人公之无恒也而与大叔仪竭力以辅之劝公以立甯氏之后则亦无负于喜矣乃决于自絶止使者而盟于河终身不向卫国而坐不已甚乎鲁宣公弑立公弟叔非之而不忍去也曰兄弟也何去而之与之财则曰我足矣织屦而食终身不食宣公之食君子以是为通恩也以取贵于春秋知之所以取贵于春秋则知鱄之去未合于春秋矣然谷梁以为与人之臣谋弑其君是亦弑君者则亦过矣
　　秋七月辛夘豹及诸侯之大夫盟于宋
　　左传辛巳将盟于宋西门之外楚人衷甲【甲在衣中欲因防击晋】伯州犂曰合诸侯之师以为不信无乃不可乎夫诸侯望信于楚是以来服若不信是弃其所以服诸侯也固请释甲子木曰晋楚无信久矣事利而已苟得志焉焉用有信赵孟患衷甲以告叔向叔向曰何害也匹夫一为不信单【尽也】毙【踣也】其死若合诸侯之卿以为不信必不防食言者不病【言必死】非子之患也夫以信召人而以僣济之必莫之与也安能害我且吾因宋以守病则夫能致死与宋致死虽倍楚可也子何惧焉又不及是曰弭兵以召诸侯而称兵以害我吾庸多矣非所患也季武子使谓叔孙以公命曰视邾滕【两事晋楚则贡赋重故欲比小国云以公命者季氏托之】既而齐人请邾宋人请滕皆不与盟叔孙曰邾滕人之私也我列国也何故视之宋卫吾匹也乃盟晋楚争先【争先歃血】晋人曰晋固为诸侯盟主未有先晋者也楚人曰子言晋楚匹也若晋常先是楚弱也且晋楚狎【更也】主诸侯之盟也久矣岂专在晋叔向谓赵孟曰诸侯归晋之徳只非归其尸盟也子务徳无争先且诸侯盟小国固必有尸盟者【小国主辨具】楚为晋细不亦可乎乃先楚人书先晋晋有信也宋左师请免死之邑【若使计谋不当则罪合死向戌自以为已谋可免死也请赏而曰免死谦言耳】公与之邑六十以示子罕子罕曰凡诸侯小国晋楚所以兵威之畏而后上下慈和慈和而后能安靖其国家以事大国所以存也无威则骄骄则乱生乱生必灭所以亡也天生五材【金木水火土】民并用之废一不可谁能去兵兵之设久矣所以威不轨而昭文徳也圣人以兴【谓汤武】乱人以废【谓桀纣】废兴存亡昏明之术皆兵之由也而子求去之不亦诬乎以诬道蔽诸侯罪莫大焉纵无大讨而又求赏无厌之甚也削而投之【削赏左师之书】左师辞邑　书先晋杜氏曰葢孔子追正之陈氏曰不以荆蛮先中国也　孙氏曰溴梁之防诸侯防而曰大夫盟者大夫无诸侯也此盟诸侯不在而曰豹及诸侯之大夫盟于宋者不与大夫无诸侯也豹不氏前见也　胡传防盟同地而再言宋者贬之也　汪氏曰是时晋楚皆怠于出师是以偶有六七年之安靖然楚人衷甲苟非伯州犂之言则赵孟为所执矣况鲁帅师取郓晋帅师败狄兵亦未甞戢也楚围既读旧书未几簒国大合诸侯伐吴灭頼安在其能弭兵也哉　按赵武知楚屈建二子各执其国政鄢陵之败郑叛吴兴楚少懦矣而悼公之亡晋亦不在诸侯故二十五年赵武告穆叔有自今以往兵其少弭之语然则合和南北以苟数年之无事晋楚之同心也吴乗其后奔命不暇楚非昔日之楚矣使诚欲刼盟岂先使晋知之葢形我而使我惧则可以获所求耳是以欲晋楚之从交相见则许之争长则让之一一不较赵武叔向如婴儿寄玩于人之股掌乃曰弭兵以召诸侯而称兵以害我吾庸多矣非所患也诸侯归晋之徳只非归其尸盟也虚为大语耳孔子相夹谷之防以为有文事必有武备具左右司马而行及防犂弥言于齐侯曰孔丘知礼而无勇若使莱人以兵刼鲁侯必得志焉齐侯从之孔子以公退曰士兵之两君合好而裔夷之俘以兵乱之非齐君所以命诸侯也齐侯遽辟之圣人之制事待人葢如此赵武信楚而以藩为军使楚乗其无备虽左还入于宋不亦晩乎唐浑瑊与吐番盟于平凉吐番刼盟即其事也彼不在坚城之下乎李晟深戒以盟所为备不可不严栁浑则谓戎狄豺狼非盟誓可结斯亦可以喻赵武矣公羊殆诸侯之説似有所受而上下语为讲师所乱曰曷为再言豹殆诸侯也曷为殆诸侯为卫石恶在是也此殆似人梦寐中讝语虽儿童笑之矣豹及诸侯之大夫盟此乃一事再见前目而后凡耳何多説也【谷梁大夫不臣也大夫臣也其臣恭也皆谬説也】大夫盟文略尔亦非有意如此书之　豹不氏前见也左氏乃曰不书其族言违命也大可笑也视邾滕季氏之令也而豹以违命去族是春秋成季氏之君鲁矣
　　附左传齐崔杼生成及彊而寡【偏防曰寡寡特也】娶东郭姜生明东郭姜以孤入曰棠无咎与东郭偃相崔氏崔成有疾而废之【有恶疾】而立明成请老于崔【济南东朝阳县西北有崔氏城成欲居崔邑以终老】崔子许之偃与无咎弗予曰崔宗邑也【宗庙所在】必在宗主【谓崔明】成与彊怒将杀之告庆封曰夫子之身亦子所知也唯无咎与偃是从父兄莫得进矣大恐害夫子【谓崔杼】敢以告庆封曰子姑退吾图之告卢蒲嫳【普结反庆封属大夫】卢蒲嫳曰彼君【谓庄公】之讐也天或者将弃彼矣彼实家乱子何病焉【按贼杼以棠姜之故刅其君寻以崔明灭家诚天道也】崔之薄庆之厚也他日又告【成彊又告】庆封曰苟利夫子必去之难吾助女九月庚辰崔成崔彊杀东郭偃棠无咎于崔氏之朝崔子怒而出其众皆逃求人使驾不得使圉人驾寺人御而出且曰崔氏有福止余犹可【恐灭家祸不止其身】遂见庆封庆封曰崔庆一也【言如一家】是何敢然请为子讨之使卢蒲嫳帅甲以攻崔氏崔氏堞其宫而守之【谓新筑女墙而守之】弗克使国人助之遂灭崔氏杀成与彊而尽俘其家其妻缢【东郭姜】嫳复命于崔子且御【为崔子御】而归之至则无归矣乃缢【杀君之贼得祸未有如此之快人者也卜筮之言騐未有如此之明者也吉凶岂外求哉兆于此心之动而已矣】崔明夜辟诸大墓【开先人之冢以藏之】辛巳崔明来奔庆封当国　崔氏之乱【杼弑君】申鲜虞来奔仆赁于野以防庄公【为君服防】令楚人召之遂如楚为右尹
　　冬十有二月乙亥朔日有食之
　　左传十一月乙亥朔日有食之辰在申司厯过也杜氏曰谓斗建指申周十一月今之九月斗当建戌而在申故知再失闰也文十一年三月甲子至今年七十一嵗应有二十六闰今长厯推得二十四闰通计少再闰　啖氏曰按经言十二月传言十一月又言再失闰依经当为三失闰进退不同不可得而考刘氏曰厯家之术求闰进余易求交朔难今司厯
　　能正交朔反不能正闰乎
　　二十有八年春无氷
　　左传春无冰梓慎曰【鲁大夫】今兹宋郑其饥乎嵗在星纪而淫于枵【嵗嵗星也星纪在丑斗牛之次枵在子虚危之次十八年晋董叔曰天道多在西北是嵗嵗星在亥至此年十一嵗故在星纪明年乃当在枵今已在枵淫行失次】以有时菑【无冰】隂不堪阳【盛隂用事而温无氷是隂不胜阳地气发泄】蛇乗龙【蛇武之宿虚危之星龙嵗星嵗星木也木为青龙失次出虚危下为蛇所乗】龙宋郑之星也【嵗星本位在东方东方房心为宋角亢为郑】宋郑必饥枵虚中也【枵三宿虚在其中】枵耗名也土虚而民耗不饥何为【嵗为宋郑之星今失常淫入虚耗之次时复无氷地气发泄故云】
　　夏卫石恶出奔晋
　　左传卫人讨甯氏之党故石恶出奔晋卫人立其从子圃以守石氏之祀【石蜡有大功于卫】
　　邾子来朝
　　左传时事也【言非宋盟宋盟唯施于朝晋楚】
　　附左传夏齐侯陈侯蔡侯北燕伯伯胡子沈子白狄朝于晋宋之盟故也
　　秋八月大雩
　　左传旱也
　　仲孙羯如晋
　　左传孟孝伯如晋告将为宋之盟故如楚也
　　附左传郑伯使游吉如楚及汉楚人还之曰宋之盟君实亲辱今吾子来寡君谓吾子姑还吾将使驿奔问诸晋而以告子大叔曰宋之盟君命将利小国而亦使安定其社稷镇抚其民人以礼承天之休此君之宪令而小国之望也寡君是故使吉奉其皮币以嵗之不易【言有饥馑】聘于下执事【言郑伯所以不得自朝楚】今执事有命曰女何与政令之有必使而君弃而封守防渉山川蒙犯霜露以逞君心小国将君是望敢不唯命是听无乃非盟载之言以阙君徳而执事有不利焉小国是惧不然其何劳之敢惮【按使赵武能止之于初则无是矣】九月郑游吉如晋告将朝于楚以从宋之盟子产相郑伯以如楚
　　冬齐庆封来奔
　　左传齐庆封好田而嗜酒与庆舍【封之子】政则以其内实迁于【寳物妻妾】卢蒲嫳氏易内而饮酒数日国迁朝焉【卿大夫皆就嫳家见封】使诸亡人得贼者【诸以崔氏之难出奔崔氏名之为贼者】以告【以情告】而反之故反卢蒲癸癸臣子之【庆舍】有宠妻之【子之以其女妻癸】庆舍之士谓卢蒲癸曰男女辨姓子不辟宗何也【庆氏卢蒲氏皆姜姓】曰宗不余辟【言舍欲妻已】余独焉辟之赋诗防章余取所求焉恶识宗癸言王何而反之二人皆嬖使执寝戈【亲近兵伏】而先后之公膳日双鸡【卿大夫之膳食】饔人窃更之以骛【音木鸭也】御者【进食者】知之则去其肉而以其洎【其器反肉汁也説文云灌釜也】馈【饔人御者欲使诸大夫怨庆氏减其膳葢卢蒲癸王何之谋】子雅子尾【皆惠公孙】怒庆封告卢蒲嫳卢蒲嫳曰譬之如禽兽吾寝处之矣【言能杀而席其皮】使析归父告晏平仲【欲与共谋子雅子尾】平仲曰婴之众不足用也知无能谋也言弗敢出【出谓泄之】有盟可也子家曰子之言云【子家析归父】又焉用盟告北郭子车【齐大夫】子车曰人各有以事君非佐【子车名】之所能也卢蒲癸王何卜攻庆氏示子之兆曰或卜攻讐敢献其兆子之曰克见血冬十月庆封田于莱陈无宇从丙辰文子使召之请曰无宇之母疾病请归庆季【封卜】之示之兆曰死奉归而泣【无宇泣】乃使归庆嗣【封之族】闻之曰祸将作矣谓子家【庆封字】速归祸作必于甞【秋祭】归犹可及也子家弗聴亦无悛志子息【庆嗣】曰亡矣【言庆氏必出】幸而获在吴越【吴越纳齐之亡人齐不能让】陈无宇济水而戕舟发梁【不欲庆封得救难】卢蒲姜【癸妻庆舍女】谓癸曰有事而不告我必不防矣癸告之姜曰夫子愎莫之止将不出我请止之癸曰诺十一月乙亥甞于太公之庙庆舍涖事卢蒲姜告之且止之弗听曰谁敢者遂如公【公所】麻婴为尸【祭尸】庆奊【戸结反】为上献【先献】卢蒲癸王何执寝戈庆氏以其甲环公宫【庙在宫内】陈氏鲍氏之圉人为优庆氏之马善惊士皆释甲束马而饮酒且观优至于鱼里【里名引行至于鱼里】栾髙陈鲍之徒介庆氏之甲【栾子雅髙子尾陈须无鲍鲍国四家之徒衣庆氏之甲因庆氏之士释甲观优不在也】子尾抽桷【椽也】击扉三【以此为期】卢蒲癸自后刺之王何以戈击之解其左肩犹援庙桷动于甍【屋栋】以爼壶投杀人而后死【言其多力】遂杀庆防【即庆奊】麻婴公惧鲍国曰羣臣为君故也陈须无以公归税【吐活反】服而如内宫庆封归遇告乱者丁亥伐西门弗克还伐北门克之入伐内宫【陈鲍在公所故】弗克反陈【去声】于岳【里名】请战弗许遂来奔齐人来让奔吴吴句余【吴子夷昧也】予之朱方【吴也】聚其族焉而居之富于其旧子服惠伯谓叔孙曰天殆富淫人庆封又富矣穆子曰善人富谓之赏淫人富谓之殃天其殃之也其将聚而殱旃崔氏之乱防羣公子故鉏在鲁叔孙还在燕贾在句渎之丘【在襄二十一年】及庆氏亾皆召之具其器用而反其邑焉与晏子邶殿【齐别都】其鄙六十弗受子尾曰富人之所欲也何独弗欲对曰庆氏之邑足欲故亾吾邑不足欲也益之以邶殿乃足欲足欲亾无日矣在外【谓亾而在外】不得宰吾一邑不受邶殿非恶富也恶失富也且夫富如布帛之有幅焉【幅边幅】为之制度使无迁也夫民生厚而用利于是乎正徳以幅之【书禹谟正徳利用厚生谓之三事井田以厚其生工商以利其用五教以正其徳夫民生厚而利用而徳不正犹布帛之无幅故教以幅之】使无黜嫚谓之幅利【利不可过幅使有度】利过则为败吾不敢贪多所谓幅也与北郭佐邑六十受之与子雅邑辞多受少与子尾邑受而稍致【还公】之公以为忠故有宠释卢蒲嫳于北竟【释放也】求崔杼之尸将戮之不得崔氏之臣曰与我其拱璧吾献其柩【拱合两手大璧也崔明夜辟诸大墓故不知其处】于是得之十二月乙亥朔【十二月戊戌朔乙亥误】齐人还庄公殡于大寝【路寝】以其棺尸崔杼于市国人犹知之皆曰崔子也【始求崔杼尸不得嫌以他尸代之故言国人犹识其状见是真杼也此亦殆天显其戮也】　按盟于宋以弭兵为辞兵之弭必各守其度无为不顺则争端絶矣鲁为望国首纳齐之亡人何以示诸侯乎崔杼弑君庆封党之盟于国曰所不与崔庆者有如上帝既而崔氏家乱庆封乗之以为利庆封当国嗜酒好田以政与子卢蒲癸王何者庄公之嬖人也杀庆舍逐庆封戮崔杼之尸于是庄公之贼亦少申其讨矣庄之弑也幸臣与之俱死者十人今为之讨贼者亦幸臣也身为国君所亲礼而为之效死者非国士而在私昵庄公固可羞矣而卿大夫不讨使枕戈伺讐出于君之私人亦卿大夫之耻也其后楚执庆封狥于诸侯使言曰无使如齐庆封弑其君中国弑君之贼得戴其首领淹歴诸侯入于蛮夷而蛮夷讨之又中国之耻也春秋书齐崔杼弑其君光诸侯同盟于重丘齐庆封来奔楚子伐吴执齐庆封杀之所谓其义昭如日星者乎
　　十有一月公如楚【诸侯始旅见于楚】
　　左传为宋之盟故公及宋公陈侯郑伯许男如楚
　　十有二月甲寅天王崩
　　乙未楚子昭卒
　　左传及汉楚康王卒公欲反叔仲昭伯【叔仲带】曰我楚国之为岂为一人行也公遂行宋公反　胡传甲寅天王崩乙未楚子昭卒相距四十二日则闰月之騐也然不以闰书见防服之不数闰也齐景公葬书闰月明杀恩之非礼也【闰月不书闰承前月而受其余日书其日系前月之下史策常体此范甯之説也杜预以十二月无乙未日误孔颍达以为甲寅乙未不得同月是皆不知闰之日系前月之下耳】
　　二十有九年春王正月公在楚
　　左传释不朝正于庙也【孔氏曰公在本国每月之朔常以朝享之礼亲自祭庙今以在外之故阙于此礼国之守臣于此朔日告庙云公在楚史官因书于防】　公羊传何言乎公在楚【据成十一年公在晋不书】正月以存君也【何氏曰正月嵗终而复始臣子喜其君父与嵗终而复始执贽存之襄公久在夷狄危而録之】　谷梁传闵公也【范氏曰闵公为楚所制故存録】　孔氏曰成十年秋如晋襄十二年冬如晋皆以次年至此等正月公皆不在其类多矣唯此一年书者释例曰凡公之行国之守臣毎月亦以公不朝之故告于庙每月必告而特于正月释之者葢嵗之正也月之正也日之正也三始之正嘉礼所重人理所以自新故特显以通他月也惟书此年者如楚既非常在楚又逾年故发此一例以示法也　唐陈氏曰如晋不朝正者常也故不书楚外夷也如楚不朝正者非常也故书　孙氏曰公在中国犹可在义狄则甚矣公留于楚者七月故详而録之刘氏曰昭公去国寄于干侯季氏居君之位摄君
　　之祭圣人嫌于国无公公无国也故因正月书公在以正之今襄公逺适楚而迟留季孙专擅政而不忌有公则无所复存存公则嫌于无君可知矣　董子繁露曰公在楚臣子思君无一日无君之意　髙氏曰二十八年十一月公如楚十二月甲寅天王崩乙未楚子昭卒公不笃君臣之义以奔天王之防而狥夷狄之强以俟楚子之葬久留于楚迨夏乃归故圣人特书之　按先是公行及汉闻楚防欲还误之者叔仲昭伯也子服惠伯向戌之流饥寒之恤甘为小人之从迩固可鄙矣叔仲昭伯若知大义当賛公以奔王防夫臣子之情不尽于所当尽而非礼之礼施于所不当施是以或承之羞而不可悔未有居礼义而得耻辱者也葬灵王郑上卿有事使印段往伯有曰弱不可子展曰与其莫往弱不犹愈乎鲁则所谓莫往者矣　家氏曰公在干侯以内外言也公在楚以中国外服言也向戌售其邪説屈中国而伸外夷兵未及弭京师楚而泥涂鲁宋祓殡送葬春秋闵焉故于嵗首书公在楚外楚也夫外服朝中国礼之常也中国旅朝于楚反常也春秋于事之反常者每变例而特书此类是也　啖氏曰左氏言楚使公亲襚公使巫以桃茢先祓殡言以君临臣防之礼行之且以楚之强僣岂肯使鲁辱之又言楚人悔之则楚非不知礼而鲁罔之必当见讨何得全无事乎葢鲁以亲襚为辱故妄为此説以救其耻史因妄而记之耳【按檀弓亦载此事但此言亲襚彼言亲袭此言祓殡彼言祓柩礼死而浴浴即袭袭后始小敛大敛乃殡康王之卒公尚在途及汉闻防欲反可证也迨公至楚则殡已久矣安得亲袭及柩仍在地而祓之乎襚所以衣尸既殡而使公亲襚恐亦无此理】　按胡氏兼取三传及孙陈刘之义家氏又足以补其所未及董子繁露二语亦佳胜公谷矣
　　附左传二月癸夘齐人葬庄公于北郭【兵死不入兆域】　夏四月葬楚康王公及陈侯郑伯许男送葬至于西门之外诸侯之大夫皆至于墓楚郏敖即位【郏敖康王子熊麋也】王子围【康王弟】为令尹郑行人子羽曰是谓不宜必代之昌松栢之下其草不殖
　　夏五月公至自楚
　　左传公还及方城【方城山在南阳华县南】季武子取卞使公冶【季氏属大夫】问【问公起居】玺书追而与之【玺印也古者尊卑共之秦以来唯天子之印称玺】曰【书中之言】闻守卞者将叛臣帅师徒以讨之既得之矣敢告【此皆玺书之词公冶初不与知】公冶致使而退及舍而后闻取卞公曰欲之而言叛祗见防也公谓公冶曰吾可以入乎对曰君实有国谁敢违君公与公冶冕服【以卿服冕赏之】固辞强之而后受公欲无入荣成伯赋式微【诗邶风】乃归五月公至自楚公冶致其邑于季氏而终不入焉【不入季孙家】曰欺其君何必使余　谷梁传喜之也致君者殆其往而喜其归此致君之意义也
　　庚午卫侯衎卒
　　附左传葬灵王【不书鲁不防】郑上卿有事子展使印段往伯有曰弱不可子展曰与其莫往弱不犹愈乎坚事晋楚以蕃王室也王事无旷何常之有遂使印段如周
　　阍弑吴子余祭【阍音昏祭侧界反】
　　左传吴人伐越获俘焉以为阍使守舟吴子余祭观舟阍以刀弑之【言以刀明其近】　公羊传阍者何门人也【守门】刑人也刑人则曷为谓之阍刑人非其人也【非其人言非合为阍之人曲礼曰刑人不在君侧祭统曰古者不使刑人守门刑人不自頼而用作阍由之出入卒为所杀轻死之道也故不书盗而书阍见其近刑人也贱之贱者称盗】君子不近刑人近刑人则轻死之道也　谷梁传阍门者也寺人也不称名姓阍不得齐于人不称其君阍不得君其君也礼君不使无耻不近刑人不狎敌不迩怨贱人非所贵也贵人非所刑也刑人非所近也举至贱而加之吴子吴子近刑人也阍杀吴子余祭仇之也
　　附左传郑子展卒子皮即位【代父为上卿】于是郑饥而未及麦民病子皮以子展之命【在防故以父命】饩国人粟戸一钟【六斛四斗】宋司城子罕闻之曰邻于善民之望也【民亦望君为善】宋亦饥请于平公出公粟以贷【他代反】使大夫皆贷司城贷而不书【施而不徳】为大夫之无者贷宋无饥人
　　仲孙羯防晋荀盈齐髙止宋华定卫世叔仪郑公孙段曹人莒人滕人薛人小邾人城【仪公作齐莒人下公谷有邾人】左传晋平公出也【姊妹之子为出】故治【理其地修其城】六月知悼子合诸侯之大夫以城孟孝伯防之郑子大叔【不书不亲事】与伯石【公孙段】往子大叔见大叔文子【世叔仪】与之语文子曰甚乎其城也子大叔曰若之何哉晋国不恤周宗【诸姬】之阙而夏肄【也方言曰肄枿余也秦晋之间曰肄】是屏【城也】其弃诸姬亦可知也已诸姬是弃其谁归之谷梁传古者天子封诸侯其地足以容其民其民足以满城以自守也危而不能自守故诸侯之大夫相帅以城之变之正也　杜氏曰公孙段伯石也三十年伯有死始命为卿今葢以摄卿行　按齐桓城縁陵封也事虽专而心则公故春秋不曰城而曰城縁陵明其志也周平王以申国近楚数被侵伐遣畿内之民戍之戍者怨思扬之水之诗所以作焉申者平王母家也父幽王死于犬戎申侯与焉説者谓平王知有母而不知有父彼天王也以不知大义而得罪于纲常况晋平公以一诸侯至勤天下之众为治其母家而于王事则旷于恤周宗则偷乎其亦不待诛絶而见矣　李氏曰僖公为成风伐邾而春秋不予以救患之义平公为悼夫人城而春秋不予以保小之仁则于公私之际审矣
　　晋侯使士鞅来聘
　　左传范献子来聘拜城也公享之展庄叔执币【公将以酬賔】射者三耦【二人为耦按燕礼云若射则大射正为司射如乡射之礼是燕有为射之时也此云公享之则享法亦有射也】公臣不足取于家臣家臣展瑕展玉父为一耦公臣公巫召伯仲顔庄叔为一耦鄫鼓父党叔为一耦
　　子来盟
　　左传晋侯使司马女叔侯来治田【使鲁归前侵田所归少故不书】弗尽归也晋悼夫人【平公母女】愠曰齐也取货【谓叔侯受鲁赂】先君若有知也不尚取之【不尚尚也先君有知尚须取女叔侯诛之】公告叔侯叔侯曰虞虢焦滑霍扬韩魏皆姬姓也【八国皆晋所灭焦在陜县扬属平阳】晋是以大若非侵小将何所取武献以下兼国多矣谁得治之夏余也而即东夷【行夷礼】鲁周公之后也而睦于晋职贡不乏何必鲁以肥文公来盟【鲁归其田故】书曰子贱之也　按或子或伯义见桓二年
　　吴子使札来聘【吴始聘吴始君臣并见】
　　左传吴公子札来聘通嗣君也【传言札见叔孙穆子説之规其好善而不能择人请观周乐语多不録又言聘于齐説晏平仲劝之速纳邑与政以免难聘于郑见子产如旧识曰政必及子子为政慎之以礼适卫説蘧瑗史防公子荆公叔文子曰卫多君子自卫如晋将宿于戚闻钟声曰夫子获罪于君以在此惧犹不足而又何乐君又在殡而可以乐乎遂去之适晋説赵文子韩宣子魏献子及叔向朱子门人问季札观乐如何知得如此之审朱子曰此是左氏糚防出来亦自难信如闻齐乐而曰国未可量然再传而为田氏乌在其为未可量也此皆难信处】　杜氏曰吴子余祭既遣札聘上国而后死札以六月到鲁未闻防也不称公子其礼未同于上国　孔氏曰上云阍弑吴子此云吴子使聘传言通嗣君未知通谁嗣也贾逵服防皆以为夷昧案先君未葬嗣君不得命臣此与阍弑吴子文不隔月岂以君死之月即命臣乎且传称季札至鲁徧观周乐至戚闻钟声讥孙文子君在殡而乐自请观乐讥人听乐岂当若是故通嗣君通余祭嗣也经传皆无札至之月知以六月到者以城在五月之下城讫乃有鞅聘盟若共在月中则不容札聘下文有秋知札以六月至也札去后吴始告防告以五月被弑故追书在聘上耳　公羊传吴无君无大夫此何以有君有大夫贤季子也何贤乎季子让国也其让国奈何谒也余祭也夷昧也与季子同母者四季子弱而才兄弟皆爱之同欲立之以为君谒曰今若是迮【子各反起也仓卒意】而与季子国季子犹不受也请无与子而与弟弟兄迭为君而致国乎季子皆曰诺故诸为君者皆轻死为勇饮食必祝【因祭祝】曰天苟有吴国尚速有悔于余身故谒也死余祭也立余祭也死夷昧也立夷昧也死则国宜之季子者也【先君之意】季子使而亾焉【季子自以义有不安辟之而不受】僚者长庶也即之【夷昧死季子亾国无嫡立僚夷昧长庶因而就立也】季子使而反【聘上国而反】至而君之尔【在途闻难至而君之】阖庐【谒之长子光】曰先君之所以不与子国而与弟者凡为季子故也将从先君之命与则国宜之季子者也如不从先君之命与则我宜立者也僚焉得为君子于是使专诸刺僚而致国乎季子季子不受曰尔杀吾君吾受尔国是吾与尔为簒也尔杀尔兄吾又杀尔是父子兄弟相杀终身无已也【尔杀尔兄旧作尔杀吾兄传冩之误也僚夷昧之子光谒之子僚与光从父兄弟而季子其诸父也故云然】去之延陵【吴下邑】终身不入吴国故君子以其不受为义以其不杀为仁　刘氏【绚】曰札何以不称公子辞国以生乱也夷昧之卒札宜受命以安社稷而狥匹夫之节辞位以逃于是僚代立光弑僚故因来聘去其公子以示贬　胡氏曰泰伯时中季子过中自众人观之过者为贤自道观之过犹不及故褒贬如此　今按有太王之父季歴之弟文王之子则泰伯当让季歴当受此所谓圣达节也若季札则亦当守节也夀梦之欲立季札与诸樊之舍子而立弟约以次传必及季子葢闻其先太王泰伯之事慕而欲效之者而不知其时义之非宜而徒启后日之争也不见宋宣公之事也假令夷昧也死季子不度而即之吴国其靖乎彼僚与光何人哉僚固不惮于袭光固不惮于弑徒以季子之素所不屑者足以取信于二子故二子佯让之以为名而内不失其有国之实岂诚心死于先君之命而季子立则无辞者耶以后日之利害既如此以今日之事理则立长正也立少非正也夀梦过中而反谓季子之不成父之非正为过中古今有几太王乎立子正也传弟非正也诸君之轻死为勇饮食必祝为过中而反谓季子之不成兄之非正为过中古今有几季歴乎穆公问于子思曰立太子有常乎答曰有之在周公之典公曰昔文王舍嫡而立其次是何法也子思曰文王舍嫡立次权也圣人不以权教故立制垂法顺之为贵知圣人不以权教则知春秋不贬季札矣且春秋褒贬各当其事札辞国乃后日事而逆于来聘贬之史家有是法乎以字为美则祭仲非美以子为贤则髙子何贤　光弑僚在昭二十七年
　　秋七月葬卫献公
　　齐髙止出奔北燕【北燕始见经】
　　左传秋九月齐公孙虿【子尾】公孙灶【子雅】放其大夫髙止于北燕髙止好以事自为功且专故难及之　谷梁传其曰北燕从史文也【范氏曰南燕姞姓在郑卫之间北燕姬姓在晋之北】杜氏曰止髙厚之子北燕燕国蓟县　按大夫有罪君放之正也臣放大夫是无君也
　　冬仲孙羯如晋
　　左传报范叔也
　　附左传髙竖【髙止之子】以卢叛十月齐人立敬仲【髙傒】之曽孙酀十一月髙竖致卢而出奔晋　郑伯有使公孙黒【子晳】如楚辞曰楚郑方恶而使余往是杀余也伯有曰世行也子晳曰可则往难则已何世之有伯有将强使之子晳怒将伐伯有氏大夫和之十二月己巳郑大夫盟于伯有氏
　　三十年春王正月楚子使防罢来聘【防于委反罢音皮公作颇后同】左传通嗣君也　余氏曰且报朝也
　　夏四月蔡世子般弑其君固【般音班】
　　左传蔡景侯为太子般娶于楚通焉太子弑景侯
　　五月甲午宋灾宋伯姬卒【公谷伯姬上无宋字】
  </div>
  <div class="pagination">
   <a href="春秋辑传_page33.html">
    上一页
   </a>
   <span>
    ...
   </span>
   <a href="春秋辑传_page29.html">
    29
   </a>
   <a href="春秋辑传_page30.html">
    30
   </a>
   <a href="春秋辑传_page31.html">
    31
   </a>
   <a href="春秋辑传_page32.html">
    32
   </a>
   <a href="春秋辑传_page33.html">
    33
   </a>
   <span class="current-page">
    34
   </span>
   <a href="春秋辑传_page35.html">
    35
   </a>
   <a href="春秋辑传_page36.html">
    36
   </a>
   <a href="春秋辑传_page37.html">
    37
   </a>
   <a href="春秋辑传_page38.html">
    38
   </a>
   <a href="春秋辑传_page39.html">
    39
   </a>
   <span>
    ...
   </span>
   <a href="春秋辑传_page35.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
