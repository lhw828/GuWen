<!DOCTYPE html>
<html>
<head>
    <meta charset="UTF-8">
    <title>崔氏春秋经解 - 第 7 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>崔氏春秋经解 - 第 7 页/共 28 页</h1>
    <div class="content">　　大无麦禾
　　书无麦苗又书无麦禾或言苗或言禾始生曰苗已秀曰禾盖谓稻也周之七月夏之五月稻始生而苗周之十月夏之八月稻已秀而禾故彼于秋言无苗此于冬言无禾也然何以名麦而不名稻未成乎谷也何为兼言之两谷不登则病矣
　　臧孙辰告籴于齐
　　凡先曰如某而后目其事者君命之辞也今不曰如某而直目其事见臧孙自行而非公命者矣书曰臧孙辰告籴于齐恶专命也传谓国无一年之畜故为庄公讳误矣
　　二十有九年春新延廐
　　不言作因其旧而新之也因旧而新之浅事也何以书冬大无麦禾至于告籴则其国病矣则延廐虽未新可也讥其不恤民明矣
　　夏郑人侵许
　　秋有蜚
　　冬十有二月纪叔姬卒
　　纪季之妻隐七年归于纪者是也纪已亡矣而犹系之纪凡以见纪之存焉尔
　　城诸及防
　　言及者先后之辞也
　　三十年春王正月
　　夏次于成
　　不目其人盖微者欲以救鄣而不能者也
　　秋七月齐人降鄣
　　郕降于齐师郕自降也齐人降鄣劫而降之也不正其以力服人故月之以见讥
　　八月癸亥葬纪叔姬
　　【按本例所释与荘四年齐侯葬纪伯姬同】
　　九月庚午朔日有食之鼓用牲于社
　　冬公及齐侯遇于鲁济
　　齐人伐山戎
　　三十有一年春筑台于郎
　　夏四月薛伯卒
　　隐十一年薛称侯来朝今称伯盖与滕杞之属或称子或称伯或称侯同例此皆当时小国于其朝会之际主者得以上下其礼其以侯伯之礼事之则书曰侯曰伯以子礼事之则书曰子此鲁史之旧文仲尼从而不更以见周衰之乱典礼不明大国恣横虽诸侯之爵命不能自有而屡为大国之所迁易虽然于其以卒赴盖其臣子之辞尔而亦自降何也彼小国习见轻于大国臣子虽爱其君父犹不得不降名以赴也不然鲁固以降礼待之乎然则何独滕薛为然盖是时三国之微犹附庸耳而其爵则为公侯此宜为大国之所恶而见卑也
　　筑台于薛
　　六月齐侯来献戎防
　　彼云衞俘俘囚也此言戎防然则防不独俘矣献卑者之事也齐侯为覇主而亲献防于我非所宜献也其有警于我乎故月之以见讥献防例时
　　秋筑台于秦
　　孔子曰道千乗之国敬事而信节用而爱人使民以时今一岁之间而三筑台以公为尽民之力矣然则何以不变例以见讥一岁三书筑台其为讥亦明矣春秋之义其于辞不足以见褒贬者然后日月之例变焉又其甚恶然后尽其辞复变例也
　　冬不雨
　　谓一时不雨志灾也
　　三十有二年春城小谷
　　一岁三筑台冬又不雨而复城邑以公用民之力为已甚矣
　　夏宋公齐侯遇于梁丘
　　秋七月癸巳公子牙卒
　　三家皆谓季友酖公子牙春秋不言杀为季子讳也凡春秋所为讳者必将有见焉公子牙之杀无见也岂三家之传失之乎
　　八月癸亥公薨于路寝
　　冬十月己未子般卒
　　弑也何以知其弑以闵公不书即位知其弑也
　　公子庆父如齐
　　公子庆父弑君矣其出不曰奔何也庆父非奔者也春秋志之以见鲁国之乱君薨子弑国内无政罪人不讨彼得公然而行以适霸国且以罪齐桓主中国之盟不能为鲁讨贼而受之也虽然春秋之例内大夫以君命出则曰如某公子友如齐季孙行父如晋之类是也非君命出则不曰如某臧孙辰告籴子齐公子结媵陈人之妇于鄄之类是也不然则直曰奔耳今公薨子弑国内无君而曰公子庆父如齐见其怙奸不忌犹假君命以行尔且当其无君而以有君之辞言之盖春秋变例以见其事焉虽然春秋侵伐之事固有有君命而一皆不以君命之辞言之何也天下有道征伐不自诸侯出自诸侯出已失之矣自大夫出尤失之矣然则不以君命之辞言之无他嫌与诸侯之专征伐也
　　狄伐邢





　　钦定四库全书
　　春秋经解卷四　　　　　宋　崔子方　撰闵公
　　元年春王正月
　　闵之不即位知子般之弑也
　　齐人救邢
　　夏六月辛酉葬我君庄公
　　秋八月公及齐侯盟于落姑
　　季子来归
　　此公子友而曰季子贤之也曰来归喜之之辞也以见鲁人之情有望于季子如此之深子般之弑季友在外贼不得讨鲁人以为必得季子之贤然后乃能治国而有为故季子来归以喜书也然而卒受庆父使复为乱而弑闵公又不讨贼使彼犹得以公子之亲而出蔽兄弟之小爱伤君臣之大义故春秋于公子庆父奔莒文无所贬者所以明着其事以责季子也终有以责之故始有以望之此来归所以书者欤三家知春秋贤季子而不知其所以深责季子也管叔之乱不及庆父而周公不隐繇是言之则季子之过明矣
　　冬齐仲孙来
　　传谓公子庆父者是也何以知其然夫春秋欲有所见则文有所变公子友而曰季子加子焉贤之也公子庆父而曰仲孙目氏焉疏之也系之齐者弑君之人其义当絶于鲁且以责齐桓受鲁贼欲见其自齐而来故系之齐也其曰来者怒之之辞也于季子言来归则其辞喜于齐仲孙言来则其辞怒可知矣盖于公子庆父如齐奔莒方责齐桓而庆父之恶未见故于其来而深恶之而曰齐仲孙也后之学者不疑公子友为季子而疑公子庆父为齐仲孙何也春秋恐以庆父为齐仲孙有所疑也故特见之又恐以友为季子有所疑也故于其卒曰季友见之
　　二年春王正月齐人迁阳
　　夏五月乙酉吉禘于庄公
　　是时鲁人短丧于庄公之薨二十二月矣遂去丧从吉而为此禘也犹僖公薨二十一月而文公遂大事于大庙则鲁之短丧明矣其言吉何未可以吉也目禘讥其为禘也盖禘者周之盛祭五年乃一行之合羣庙之主于大祖而审谛昭穆者也今独曰于庄公见其不及羣庙之主也独于庄公而为禘其为非礼明矣
　　秋八月辛丑公薨
　　不地弑也君弑国乱葬礼有阙故不书葬以徴臣子之罪也
　　九月夫人姜氏孙于邾
　　其不日盖以罪略之则异乎公孙于齐矣
　　公子庆父出奔莒
　　庆父不贬以责季子也内大夫奔例日谨有罪也夫人与庆父同恶盖同日而出奔夫人先不日故庆父亦不得日也庆父不日然后知与夫人同日奔矣
　　冬齐高子来盟
　　齐侯使高子之来欲以观鲁之治乱而有觊鲁之心高子知鲁之援为可亲也于是请盟焉以立僖公然则不失奉使之宜求盟以亲鲁者高子为之也故不称使以见之又从而贤之曰高子与屈完来盟于师同义
　　十有二月狄入衞
　　此灭也何以不言灭为桓公讳也春秋为贤者讳夫桓公主诸侯之盟任天下之重攘冦乱安中国今狄灭衞而不能救宜桓公以为耻也桓公之所耻故春秋为之讳矣庄公之季年狄伐邢齐人于是乎救邢会明年鲁有内乱桓公外平狄于邢内治难于鲁区区二年之间君臣会盟聘问之好曾无虗月狄子是间齐之有事于东方也乃乗间而伐衞衞懿公不得于国人敌至而不支一战而遂亡然则齐人未暇于谋衞而衞已亡矣此固桓公之所为耻也虽然为之讳必将有见焉僖二年书城楚丘城楚丘以封衞也以封衞则衞之灭明矣国风存载驰之诗则衞之灭不患乎不见于后世
　　郑弃其师
　　郑伯恶高克使将兵次于河上久而不召师溃而归高克奔陈郑人为之赋清人故清人之诗存则郑弃其师可得而知也不曰郑伯又不曰郑人而独举郑焉兼君臣之辞然则郑伯高克俱罪矣






　　钦定四库全书
　　春秋经解卷五　　　　　宋　崔子方　撰僖公
　　元年春王正月
　　僖公之不即位见闵公之弑也
　　齐师宋师曹伯次于聂北救邢
　　古之用兵观势而后动次于聂北为之声援葢救邢也传谓言次非救似误矣桓公攘外患而安中国区区以是为己任卒复衞邢春秋与其有功而曰言次非救何也
　　夏六月邢迁于夷仪
　　齐师宋师曹师城邢
　　此当曰诸侯城邢是师也非诸侯也当曰诸侯之大夫城邢是师也不可以称大夫也当曰诸侯之师然春秋未有称诸侯之师者必歴数之如桓十三年齐师宋师衞师燕师败绩是也
　　秋七月戊辰夫人姜氏薨于夷齐人以归
　　凡夫人薨不地夫人之居有当处其薨不必地也其地故也葢齐人以夫人归至夷而杀之也然则何以不言齐人以夫人归为内讳也春秋所为讳者必有以见之下言齐人以归不疑矣成八年书叔姬卒伯来逆叔姬之防以归此以归亦在薨下而不言以防归知非以防归者也先薨而后以归然后其事见矣
　　楚人伐郑
　　楚何以始称荆今称楚荆以州号楚以国号楚已强能自同乎中国故春秋从而进之进楚所以见南蛮之强而伤中国之微也楚自是而后例以中国矣
　　八月公会齐侯宋公郑伯曹伯邾人于柽
　　衣裳之会也桓会不月公八月与邾人会九月而败其师以会为不信矣故月之以见讥【按本例云讥丧会】
　　九月公败邾师于偃
　　于会则月于败其师则不日凡以见讥焉尔
　　冬十月壬午公子友帅师败莒师于郦获莒挐
　　传谓莒无大夫大季友之获误矣莒固有大夫矣莒庆莒意恢之类是也即无大夫其接于我也若邾鄫小国亦书其人葢以我事而书如邾畀我邾快鄫世子巫之类是也
　　十有二月丁巳夫人氏之防至自齐
</div>
    <div class="pagination">
<a href="崔氏春秋经解_page6.html">上一页</a><span>...</span><a href="崔氏春秋经解_page2.html">2</a><a href="崔氏春秋经解_page3.html">3</a><a href="崔氏春秋经解_page4.html">4</a><a href="崔氏春秋经解_page5.html">5</a><a href="崔氏春秋经解_page6.html">6</a><span class="current-page">7</span><a href="崔氏春秋经解_page8.html">8</a><a href="崔氏春秋经解_page9.html">9</a><a href="崔氏春秋经解_page10.html">10</a><a href="崔氏春秋经解_page11.html">11</a><a href="崔氏春秋经解_page12.html">12</a><span>...</span><a href="崔氏春秋经解_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
