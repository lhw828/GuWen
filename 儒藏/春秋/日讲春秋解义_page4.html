<!DOCTYPE html>
<html>
<head>
    <meta charset="UTF-8">
    <title>日讲春秋解义 - 第 4 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日讲春秋解义 - 第 4 页/共 72 页</h1>
    <div class="content">　　日讲春秋解义卷一
　　隐公【公名息姑鲁惠公之子姬姓侯爵自周公子伯禽始受封传世十有三而至隐公摄主国事諡法不尸其位曰隐】
　　周【文武开基始都丰镐幽厉板荡平王东迁洛阳尽举故都而弃之秦所谓东周也于是王室微弱至平王四十九年而入春秋鲁隐公三年平王崩桓王立】
　　郑【姬姓伯爵自桓公始受封周厉王之子宣王之弟也子武公武公子庄公庄公元年封弟于京二十二年克于鄢入春秋】
　　齐【姜姓侯爵自太公相武王定殷受封于齐受命专征侯伯传世十三至僖公九年入春秋】宋【子姓公爵周武王定殷邦封微子啓于宋以奉殷祀传世十四至穆公七年入春秋鲁隐公三年穆公卒弟殇公与夷立】
　　晋【姬姓侯爵自唐叔始受封传世十一而至昭侯昭侯封文侯之弟成师于曲沃晋始乱分为二以翼曲沃别之】
　　翼【昭侯之后传孝侯鄂侯鄂侯二年入春秋隐公五年曲沃伐翼翼侯奔随王命虢公立鄂侯之子光于翼是为哀侯隐公六年晋逆翼侯于随纳诸鄂谓之鄂侯】
　　曲沃【成师之后传曲沃庄伯曲沃庄伯之十一年十一月鲁隐公之元年正月也隐公七年曲沃庄伯卒子称代立是为曲沃武公】
　　卫【姬姓侯爵自康叔始受封传世十三至桓公十三年入春秋鲁隐公四年卫州吁弑桓公自立冬杀州吁宣公晋立】
　　蔡【姬姓侯爵蔡叔之子蔡仲率徳改行成王复封于蔡传世十三至宣公二十八年入春秋鲁隐公八年宣公卒子桓侯封人立】
　　曹【姬姓伯爵自曹叔振铎始受封传世十二至桓公终生三十五年入春秋】
　　滕【姬姓侯爵至鲁隐公七年见滕侯卒其后称子葢为时王所黜】
　　陈【嬀姓侯爵舜之后自胡公始受封传世十二至桓公二十三年入春秋】
　　杞【姒姓侯爵夏禹之后自东楼公始受封传五世至武公二十九年入春秋鲁庄公二十七年书杞伯来朝葢为时王所黜其后又称子】
　　薛【任姓侯爵至鲁隐公十一年见来朝庄公三十一年书薛伯卒葢为时王所黜其后至昭公三十一年见葬薛献公】
　　莒【已姓子爵至鲁文公十八年见庶其】
　　邾【曹姓附庸国自仪父入春秋后为子至鲁庄公十六年书邾子克卒】
　　许【姜姓太岳之后至鲁隐公十一年见许庄公及许叔鲁桓公十五年许叔入于许即鲁僖公四年许男新臣卒葬许穆公也】
　　小邾【曹姓颛顼之后鲁庄公五年书郳黎来来朝葢附庸而未爵命其后数从齐桓公尊王室王命为诸侯至鲁僖公七年始书小邾子】
　　楚【芈姓子爵自熊绎始受封八世至熊渠立其长子康为句亶王中子红为鄂王少子执疵为越章王此王之始也又八世至熊仪是为若敖又二世至熊眴是为蚡冒其弟熊通簒立是为武王武王十九年入春秋】
　　秦【嬴姓伯爵颛帝之后也殷有蜚廉周有造父周孝王使非子畜马蕃息分土为附庸邑之秦六世至襄公将兵救周送平王东迁有功封为诸侯襄公卒文公立文公四十四年是为隐公元年又六世至穆公任好十五年鲁僖公十五年始见春秋】
　　吴【姬姓子爵自太伯祚吴五世至周章而武王克殷因封之吴又十四世至寿梦而吴始益大称王鲁成公七年始见春秋】
　　越【其先禹之苗裔少康之庶子也封于防稽以奉禹祀后二十余世至于允常鲁昭公五年偕楚伐吴始见于春秋允常与阖庐战而相怨伐定公十四年允常卒子句践立是为越王是年吴伐越越败之于檇李】




　　钦定四库全书
　　日讲春秋解义卷一
　　隐公【名息姑惠公之子以平王四十九年嗣位諡法不尸其位曰隐】
　　【左传】惠公元妃孟子【子宋姓】孟子卒继室以声子生隐公【声子孟子之侄娣也元妃卒次妃摄治内事故谓之继室】宋武公生仲子【宋杜注梁国睢阳县今河南归徳府治】仲子生而有文在其手曰为鲁夫人【鲁括地志曲阜县外城伯禽所筑也今属山东兖州府】故仲子归于我生桓公而惠公薨是以隐公立而奉之【追成父志以位让桓为桓尚少立为大子率国人奉之为经元年春不书即位传】
　　元年
　　【公羊传】元年者何君之始年也
　　此鲁隐公即位之首年孔子笔削所托始也诸侯奉天子正朔凡有事于天子之国必用天子之年至纪本国之政亦得自用其年旧史之常法也首年称元自董氏仲舒以为视大始而欲正本何休杜预附而益之遂有体元之説胡氏安国推衍干
　　元坤元之用而谓体元者人君之职调元者宰相之事又曰元即仁也仁人心也虽理亦可通而非经之本指也舜典称元日商书称元祀古之帝王义或有取而遂目为圣人之书法则凿矣
　　春王正月
　　【左传】元年春王周正月【言周以别夏殷】不书即位摄也
　　【公羊传】春者何嵗之始也王者孰谓谓文王也【文王周始受命制法之王】曷为先言王而后言正月王正月也何言乎王正月大一统也公何以不言即位成公意也何成乎公之意公将平国而反之桓曷为反之桓桓幼而贵隐长而卑其为尊卑也微【母俱媵也】国人莫知隐长又贤诸大夫扳隐而立之隐于是焉而辞立则未知桓之将必得立也且如桓立则恐诸大夫之不能相幼君也故凡隐之立为桓立也隐长又贤何以不宜立立适以长不以贤立子以贵不以长桓何以贵母贵也【桓母右媵】母贵则子何以贵子以母贵母以子贵
　　【谷梁传】虽无事必举正月谨始也公何以不言即位成公志也【成隐让桓之志】焉成之言君之不取为公也君之不取为公何也将以让桓也让桓正乎曰不正【隐长桓幼】春秋成人之羙不成人之恶隐不正而成之何也将以恶桓也【不明让者之善则弑者之恶不显】其恶桓何也隐将让而桓弑之则桓恶矣桓弑而隐让则隐善矣善则其不正焉何也春秋贵义而不贵惠【惠谓私惠】信道而不信邪孝子扬父之羙不扬父之恶先君之欲与桓非正也邪也虽然既胜其邪心以与隐矣已探先君之邪志而遂以与桓则是成父之恶也兄弟天伦也【兄先弟后天之伦次】为子受之父为诸侯受之君【隐为世子受命于惠公为鲁君已受命于天王矣】已废天伦而忘君父【弟先于兄是废天伦私以国让是忘君父】以行小惠曰小道也若隐者可谓轻千乗之国蹈道则未也王正月者周正建子之月也周人即以是月为春夏书甘誓曰怠弃三正则三正叠用古已有此而汉书陈宠传曰冬至之节阳气始萌天以为正周以为春又其明征也以经文考之桓十四年春正月无冰成元年春二月无冰襄二十八年春无冰若夏正建寅之月则冻宜解无冰非异矣况卯辰之月乎定元年冬十月陨霜杀菽若建亥之月则陨霜非异而亦无菽矣以是知先儒夏时冠周月之説未得其实也春秋之例必通一时无事可纪乃书首月以备四时而成嵗惟人君之始年虽下二月有事可纪必书元年春王正月公即位史防之正法也隐公自居于摄虽改元朝庙与国人更始而未行即位之礼故不书即位庄闵僖元年不书即位与此同盖事有其实既行即位之礼旧史所书孔子不得而削也未行即位之礼旧史所无孔子不得而増也胡氏安国乃谓孔子首绌隐公以明大法误矣谓上不禀命于天子则鲁十二公之所同也谓内不承国于先君则于定公之书即位不可通矣侯国纪事虽得自用其年而所奉乃天子之朔故必书王正月程氏端学曰若周史则不书王得其义矣先儒乃谓天下皆知有帝故虞之正月不冠以帝天下皆知有王故夏之正月不冠以王而以加王于正为孔子特笔亦臆説也
　　三月公及邾仪父盟于蔑【凡书邾公羊俱作邾娄蔑公羊谷梁竝作昩此书盟之始邾今山东邹县蔑杜注鲁地今泗水县东有姑蔑故城】
　　【左传】三月公及邾仪父盟于蔑邾子克也未王命故不书爵曰仪父贵之也公摄位而欲求好于邾故为蔑之盟
　　【公羊传】及者何与也防及暨皆与也曷为或言防或言及或言暨防犹最也【最聚也】及犹汲汲也暨犹暨暨也及我欲之暨不得已也仪父者何邾娄之君也何以名字也曷为称字襃之也曷为襃之为其与公盟也与公盟者众矣曷为独襃乎此因其可襃而襃之此其为可襃奈何渐进也【去恶就善曰进】眜者何地期也【其所期处谷梁传】及者何内为志焉尔【内谓鲁也】仪字也父犹傅也男子之羙称也其不言邾子何也邾之上古微未爵命于周也不日其盟渝也【渝变也】眜地名也
　　按聘礼大射仪燕礼五等诸侯皆称公而公食大夫礼又以名篇则谓君为公本周制也鲁侯爵而称公乃臣子尊君之辞故孔子仍而不革邾鲁附庸国仪父其君之字也附庸未得列于诸侯故书字以别之与王朝大夫诸侯兄弟同春秋凡书盟者恶之及者内为志防者外为主是盟隐公所欲故曰及也诸侯当讲信守义以承王事义不明而有私交信不足而有盟诅春秋志大道之公是以恶之也况数年以后公即伐邾盟果何益哉
　　【附録左传】夏四月费伯帅师城郎不书非公命也【费伯鲁大夫费庈父也费庈父食邑今山东鱼台县西南有费亭郎杜注鲁邑今鱼台县东北有郎城传曰君举必书然则史之防书皆君命也今不书于经亦因史之旧法故传释之】
　　夏五月郑伯克于鄢【郑今河南新郑县鄢今河南鄢陵县】
　　【左传】初郑武公娶于申曰武姜【凡传言初者因此年之事而推其所由始也申国名姜姓今河南南阳县北有故申城】生庄公及共叔【共今河南辉县出奔共故曰共叔】庄公寤生【史记寤生生之难也】惊姜氏故名曰寤生遂恶之爱共叔欲立之亟请于武公公勿许及庄公即位为之请制【制郑邑一名虎牢今河南汜水县西有虎牢城武姜请于庄公欲以制邑封】公曰制岩邑也【言其地岩险】虢叔死焉他邑唯命【虢叔东虢君也恃制岩险而不修徳郑灭之虢故城在今汜水县东近荥阳界】请京【京杜注郑邑今荥阳县有京县故城】使居之谓之京城大叔祭仲曰【祭仲郑大夫】都城过百雉国之害也【方丈曰堵三堵曰雉一雉之墙长三丈髙一丈凡邑有宗庙先君之主曰都无曰邑邑曰筑都曰城过百雉言城之周围过三百丈之数】先王之制大都不过参国之一【三分国城之一】中五之一小九之一今京不度【不合三等法度】非制也君将不堪公曰姜氏欲之焉辟害对曰姜氏何厌之有不如早为之所无使滋蔓蔓难图也蔓草犹不可除况君之宠弟乎公曰多行不义必自毙子姑待之既而大叔命西鄙北鄙贰于已【鄙邉邑贰两属也】公子吕曰【公子吕郑大夫】国不堪贰君将若之何欲与大叔臣请事之若弗与则请除之无生民心【叔乆不除则举国之民当生他心】公曰无庸将自及【言无用除之彼将自及于祸也】大叔又收贰以为己邑【前两属者今皆取为己邑】至于廪延【言所侵愈多廪延杜注郑邑今河南延津县】子封曰可矣厚将得众【子封即公子吕也厚谓土地广大】公曰不义不昵【言不义之人不为众所亲昵】厚将崩【以墙屋喩也厚而无基必自崩喩众所不附将自败也】大叔完聚缮甲兵具卒乗【完城郭聚人民缮治其甲胄与兵器具备其歩卒与车乗】将袭郑夫人将啓之【无钟鼓曰袭啓开也】公闻其期曰可矣命子封帅车二百乗以伐京【古者兵车一乗甲士三人歩卒七十二人】京叛大叔入于鄢公伐诸鄢五月辛丑大叔出奔共书曰郑伯克于鄢不弟故不言弟如二君故曰克称郑伯讥失教也谓之郑志不言出奔难之也【实出奔而以克为文明郑伯志在于杀难言其奔】遂寘姜氏于城颍【城颍杜注郑地史记正义曰许州临颍县是今河南临颍县有故城】而誓之曰不及黄泉无相见也既而悔之颍考叔为颍谷封人【颍谷颍水所出在今河南登封县封人典封疆之官】闻之有献于公公赐之食食舎肉【食而不啜羹欲以问也】公问之对曰小人有母皆尝小人之食矣未尝君之羹请以遗之公曰尔有母遗繄我独无颍考叔曰敢问何谓也【据武姜在设疑也】公语之故且告之悔对曰君何患焉若阙地及泉隧而相见其谁曰不然【阙掘也隧地中道也】公从之公入而赋大隧之中其乐也融融姜出而赋大隧之外其乐也泄泄【赋赋诗也中融外泄各自为韵盖所赋之诗有此辞传畧而言之也】遂为母子如初君子曰颍考叔纯孝也爱其母施及庄公【言能广施孝道感悟庄公】诗曰孝子不匮永锡尔类其是之谓乎
　　【公羊传】克之者何杀之也杀之则曷为谓之克大郑伯之恶也曷为大郑伯之恶母欲立之已杀之如勿与而已矣【如即不如齐人语也】者何郑伯之弟也何以不称弟当国也其地何当国也齐人杀无知何以不地在内也在内虽当国不地也不当国虽在外亦不地也【糓梁传】克者何能也何能也能杀也何以不言杀见之有徒众也郑伯弟也何以知其为弟也杀世子母弟目君以其目君知其为弟也弟也而弗谓弟公子也而弗谓公子贬之也失子弟之道矣贱而甚郑伯也何甚乎郑伯甚郑伯之处心积虑成于杀也于鄢逺也犹曰取之其母之懐中而杀之云尔甚之也【奔走至鄢去已逺矣郑伯犹追杀之何以异于探其母怀中赤子而杀之乎】然则为郑伯者宜奈何缓追逸贼亲亲之道也
　　此春秋诛意之文也按郑庄克君臣合谋则当称国命公子吕为帅则当称将出车二百乗则当称师而经专斥郑伯所以恶庄也克者以力胜之若雠敌然不称弟不弟也于鄢谓既伐诸京又蹙诸鄢极之于其所往也自常情观之躬为不义庄待其及而后讨之似亦非过而春秋归狱于庄何哉当其始姜欲立复多才为国人所与庄遽欲除之而罪状未着惧无辞于母氏与国人也故授以大邑为作乱之阶命贰收贰其势渐逼犹曰姑待曰无庸纵使失道俟其缮甲兴师形迹显著然后以叛逆讨之则国人不敢从姜氏不敢主而属籍当絶不可复居父母之邦矣夫王者以善养人惟恐人之不入于善也而郑庄于弟则惟恐不入于恶春秋所为深诛其意以正人心而扶世道也
　　秋七月天王使宰咺来归惠公仲子之赗【此书王室下交诸侯之始左传】秋七月天王使宰咺来归惠公仲子之赗缓且子氏未薨故名【惠公葬在春秋前故曰缓也子氏仲子也薨在二年】天子七月而葬同轨毕至【同轨毕至言海内皆至也】诸侯五月同盟至【五月而葬杀于天子同方岳之盟其地渐近故五月可至不言毕至至不至无所拘也】大夫三月同位至【三月而葬杀于诸侯古者行役不逾时故三月而同位至】士逾月外姻至【过月而葬杀于大夫外姻之在他国者过月可至此言赴吊各以逺近为差因为葬节】赠死不及尸【尸未葬之通称】吊生不及哀【诸侯已上既葬则缞麻除无哭位】豫凶事【仲子在而来赗故曰豫凶事】非礼也
　　【公羊传】宰者何官也咺者何名也曷为以官氏宰士也【言宰与周公同言名又与宰周公异是宰下之士也】惠公者何隐之考也仲子者何桓之母也何以不称夫人桓未君也赗者何丧事有赗赗者盖以马【谓士不备四也】以乘马束帛【乗马谓大夫已上备四也束帛谓三纁二】车马曰赗货财曰赙衣被曰襚桓未君则诸侯曷为来赗之隐为桓立故以桓母之丧告于诸侯然则何言尔成公意也【尊桓母以赴告天子诸侯隐公之意也】其言来何不及事也【时葬事已毕无所复施】其言惠公仲子何兼之兼之非礼也【言惠公仲子当各使一使】何以不言及仲子仲子微也【比夫人为微故不得与惠公竝】
　　【谷梁传】母以子氏【妾不得体君故以子为氏】仲子者何惠公之母孝公之妾也礼赗人之母则可赗人之妾则不可君子以其可辞受之其志不及事也赗者何也乗马曰赗衣衾曰襚贝玉曰含钱财曰赙
　　天王周平王也系王于天春秋之特笔也宰者冢宰咺其名也惠公隐公之父仲子惠公之妾也王朝公卿例书爵咺六卿之长而名之何也冢宰纪法所从出君有过举当据纪法以争之今乃承命下赗诸侯之妾使咺不知其不可是不智也知其不可而不言是不忠也故特贬而书名以见其失职也
　　【附録左传】八月纪人伐夷夷不告故不书【纪国名姜姓侯爵今山东夀光县东南有纪城夷国名妘姓杜注在城阳庄武县今山东即墨县西有庄武故城隐十一年传曰凡诸侯有命告则书不然则否春秋例也】　有蜚不为灾亦不书【蜚负蠜也盖食苗虫之属庄二十九年传曰凡物不为灾不书】
　　九月及宋人盟于宿【此书参盟之始宿国名风姓男爵杜注东平无盐县也今无盐故城在山东东平州东】
　　【左传】惠公之季年败宋师于黄【黄杜注宋邑外黄县有黄城今外黄故县在河南县东北】公立而求成焉九月及宋人盟于宿始通也【公羊传】孰及之内之微者也
　　【谷梁传】及者何内卑者也宋人外卑者也卑者之盟不日宿邑名也
　　宿国名惠公与宋有防至隐公立而求成于宋遂为此盟内称及外称人皆微者也微者之盟防不志此其志者有宿国之君在也凡书盟者恶之或谓周礼有司盟之官至于诅祝玉府戎右太史皆有职以掌盟载之事意者盟以结信出于人情亦先王所不禁乎不知司盟之设非先王所欲而不禁乃欲禁之而不能也圣人欲尽去盟诅之私直追大道之公恶盟之心与先王设盟之心未尝不合皆欲以维信义之穷耳
　　【附録左传】冬十月庚申改葬惠公公弗临故不书【以桓为大子故隐公让而不敢为丧主】惠公之薨也有宋师大子少葬故有阙是以改葬　卫侯来防葬不见公亦不书【卫杜注在汲郡朝歌县今朝歌故城在河南淇县东北诸侯防葬非礼也不得接见成礼故不书】　郑共叔之乱公孙滑出奔卫【公孙滑共叔子】卫人为之伐郑取廪延郑人以王师虢师伐卫南鄙【虢西虢国也姬姓公爵杜注农陜县东南有虢城陜县今河南陜州也凡师能左右之曰以】请师于邾邾子使私于公子豫【公子豫鲁大夫私请师】豫请徃公弗许遂行及邾人郑人盟于翼【翼杜注邾地在今山东费县西南】不书非公命也　新作南门不书亦非公命也
　　冬十有二月祭伯来【此书王臣私交之始杜注祭国伯爵也路史周圻内管城东北有古祭城今河南开封府东北有祭伯城】
　　【左传】十二月祭伯来非王命也
　　【公羊传】祭伯者何天子之大夫也何以不称使奔也奔则曷为不言奔王者无外言奔则有外之辞也【谷梁传】来者来朝也其弗谓朝何也寰内诸侯非有天子之命不得出防诸侯不正其外交故弗与朝也【天子畿内大夫有采地谓之寰内诸侯】聘弓鍭矢不出竟埸束脩之肉不行竟中有至尊者不贰之也【聘弓鍭矢者古者以弓矢相聘问故左传云楚子问郤至以弓尔雅释器云金镞翦羽谓之鍭束脩之肉者脩脯也臣无竟外之交故弓矢不出竟埸在礼家施不及国故束脩之肉不行竟中谓之竟埸者竟是疆界之名至此易主故谓之疆埸不贰之者言臣当一一禀君命无自专之道也】
　　祭邑名伯或曰爵或曰字祭伯天子之卿畿内诸侯来者来朝于鲁也不曰朝而曰来不与其朝也曷为不与其朝非王命也私交者人臣所禁故寰内诸侯非有天子之命不得出防诸侯况隐公之立未尝朝王祭伯不奉王命而逺来朝鲁是为结外交藐君父营私蔽公罪孰大焉春秋于王臣外交皆贬而不与所以正其本也
　　公子益师卒
　　【左传】众父卒【众父公子益师字】公不与小敛故不书日【礼卿佐之丧小敛大敛君皆亲临之崇恩厚也小敛始死之敛盖隐公不亲临众父始死之敛故不书众父卒日公羊传】何以不日逺也所见异辞所闻异辞所传闻异辞【所见谓昭定哀所闻谓文宣成襄所传闻谓隐桓庄闵僖】
　　【谷梁传】大夫日卒正也【君之卿佐是谓股肱股肱或亏何痛如之故録其卒日以纪恩】不日卒恶也【恶故略之】
　　益师鲁卿众父之名称公子者鲁侯之子也诸侯之卿皆受命于天子当时不复请命而使为卿故皆不书官不与其为卿也其不书卒之日公羊以为逺然公子彄逺矣而书日则非逺也谷梁以为恶然公子牙季孙意如恶矣而书日则非恶也左氏以为公不与小敛然公孙敖卒于外而公在内叔孙舎卒于内而公在外不与小敛明矣而书日则左氏之説亦非也程子曰或日或不日因旧史也古史记事简略日月或不备春秋因旧史有可损而不能益是为得之胡氏谓见恩数之有厚薄亦因左氏之説而失之者与
　　二年春公防戎于潜【此书防之始戎今山东曹县故戎城是也濳鲁近戎之地当在今兖州府西南境】
　　【左传】二年春公防戎于潜修惠公之好也戎请盟公辞【谷梁传】防者外为主焉尔知者虑【察安审危】义者行【临事能断】仁者守【众之所归守必坚固】有此三者然后可以出防防戎危公也
　　春秋之例事以时成则书时而不书月而隐公自元年以后皆不书正月虽事以月成者亦书时故谷梁谓隐十年无正隐不自正公羊谓隐不有其正皆非也隐在位十有一年王命五至身既不朝又无一介之使报礼于京师是不奉正朔也故不书正以示义焉春秋凡防皆讥君臣同词者非封建之国也
　　夏五月莒人入向【此书入国之始莒今山东莒州向国姜姓汉置向县今江南怀逺县西有故县村】
　　【左传】莒子娶于向向姜不安莒而归【不安于莒归其父母之国】夏莒人入向以姜氏还
　　【公羊传】入者何得而不居也
　　【谷梁传】入者内弗受也【苟不以罪则义皆不可受】向我邑也
　　无骇帅师入极【骇谷梁作侅此书大夫专兵之始极附庸国今山东鱼台县西有极亭左传】司空无骇入极费庈父胜之【司空鲁卿无骇不书氏未赐族庈父费伯也】
　　【公羊传】无骇者何展无骇也何以不氏贬曷为贬疾始灭也始灭昉于此乎【昉适也】前此矣前此则曷为始乎此托始焉尔曷为托始焉尔春秋之始也此灭也其言入何内大恶讳也
　　【谷梁传】入者内弗受也【内谓所入之国】极国也苟焉以入人为志者人亦入之矣不称氏者灭同姓贬也
　　莒小国称人略之也春秋小国卿大夫皆称人无骇称名春秋之初大夫未张犹多不书其氏也向极皆国名入者以兵造其国都得之而不居也其义为逆而不顺诸侯非奉天子之命不得自相侵伐其不率者则大司马九伐之法施焉今莒鲁无王命而擅入人国天王不能讨直书其事而义自见矣
　　秋八月庚辰公及戎盟于唐【此书盟戎狄之始唐杜注鲁地方与县北有武唐亭在今山东鱼台县】
　　【左传】戎请盟秋盟于唐复修戎好也
　　戎在徐州之域去鲁为近故春既有潜之防秋复有唐之盟其书日者以戎异于列国诸侯故谨之也潜之防戎请盟而公辞今乃遂与之盟不可已乎书及所以责公也
　　九月纪履緰来逆女【履緰左作裂繻】
　　冬十月伯姬归于纪
　　【左传】九月纪裂繻来逆女卿为君逆也
　　【公羊传】纪履緰者何纪大夫也何以不称使昏礼不称主人【为养亷逺耻也】然则曷称称诸父兄师友宋公使公孙寿来纳币则其称主人何辞穷也辞穷者何无母也【宋公无母莫使命之】然则纪有母乎曰有有则何以不称母母不通也【礼妇人无外事母命不得达故不得称母通使文所以逺别也】外逆女不书此何以书讥何讥尔讥始不亲迎也始不亲迎昉于此乎前此矣前此则曷为始乎此托始焉尔曷为托始焉尔春秋之始也女曷为或称女或称妇或称夫人女在其国称女在涂称妇入国称夫人　伯姬者何内女也其言归何妇人谓嫁曰归
　　【谷梁传】逆女亲者也【亲谓自逆之也】使大夫非正也以国氏者【以纪冠于履緰之上为以国氏】为其来交接于我故君子进之也礼妇人谓嫁曰归反曰来归【反谓为夫家所遣】从人者也妇人在家制于父既嫁制于夫夫死从长子妇人不专行必有从也伯姬归于纪此其如专行之辞何也曰非专行也吾伯姬归于纪故志之也其不言使何也逆之道微无足道焉尔
　　履緰纪大夫伯姬鲁女许嫁于纪者也书履緰逆女讥纪侯之不亲迎也夫妇人伦之本父子君臣皆于此托始焉孔子告哀公以大昏为政之本文王之亲迎于渭韩侯之亲迎于蹶里竝见雅诗今纪侯不亲迎而使履緰来岂所以重大昏之礼与然程子有言亲迎者迎于所馆故有亲御授绥之礼且如秦楚逺隔岂有委宗庙社稷而亲迎妇者文王亲迎于渭未尝出疆且为公子时也以此义推之韩侯因觐而迎非私行故于礼无讥天子诸侯之礼每与士庶人异二説竝存而不可偏废也
　　纪子伯莒子盟于密【伯左氏作帛此书外相盟之始密杜注莒邑今山东昌邑县东南有密乡故城】
　　【左传】冬纪子帛莒子盟于密鲁故也
　　【公羊传】纪子伯者何无闻焉尔
　　【谷梁传】或曰纪子伯莒子而与之盟或曰年同爵同故纪子以伯先也【伯长也】
　　以子系纪非其爵以伯系子无其国此阙文也阙文之例有三有自仲尼削之者如桓公无王王不称天之类以大义削之而本非阙也至于旧文脱简无从考按而夫子因之或秦灰之后卷帙散亡经师口授譌舛莫稽而后儒又因之皆不得不阙者虽作者之圣述者之明不能有所増损也
　　十有二月乙卯夫人子氏薨
　　【公羊传】夫人子氏者何隐公之母也何以不书葬成公意也何成乎公之意子将不终为君故母亦不终为夫人也
　　【谷梁传】夫人薨不地夫人者隐之妻也卒而不书葬夫人之义从君者也
　　夫人子氏之薨左传无明文杜预因归赗豫凶事之説而断以为桓公之母仲子夫既为夫人未有无諡者何他日考宫仍称仲子而不书其諡乎公羊以为隐公之母果隐公之母则既以夫人之礼书薨亦当以夫人之礼书葬矣故程子独取谷梁隐妻之説而胡氏安国因之薨者上坠之声夫人先君而薨则不书葬妇人从夫者也
　　郑人伐卫【此书诸侯专征伐之始】
　　【左传】郑人伐卫讨公孙滑之乱也【治元年取廪延之乱】
　　郑公孙滑在卫卫尝为滑伐郑至是郑庄修怨以伐卫夫既糊口四方滑兄弟之子必欲絶之而后快庄之忮悻不待贬而自见矣征伐者天子之大权就使卫果有罪可声郑果有言可执非奉王命不得兴师而况迁怒复怨为廪延之微郄乎不书战者卫自输服而不待战也凡书伐而不书战者皆可以此义通之

　　日讲春秋解义卷一
</div>
    <div class="pagination">
<a href="日讲春秋解义_page3.html">上一页</a><a href="日讲春秋解义.html">1</a><a href="日讲春秋解义_page2.html">2</a><a href="日讲春秋解义_page3.html">3</a><span class="current-page">4</span><a href="日讲春秋解义_page5.html">5</a><a href="日讲春秋解义_page6.html">6</a><a href="日讲春秋解义_page7.html">7</a><a href="日讲春秋解义_page8.html">8</a><a href="日讲春秋解义_page9.html">9</a><span>...</span><a href="日讲春秋解义_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
