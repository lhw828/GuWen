<!DOCTYPE html>
<html>
<head>
    <meta charset="UTF-8">
    <title>春秋经筌 - 第 25 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋经筌 - 第 25 页/共 33 页</h1>
    <div class="content">　　冬郑公孙夏帅师伐陈
　　陈再被兵卒坚附楚而不反盖以郑特倚晋而雠之实非霸讨也中国必将得陈晋宜合诸侯以义征之陈或归焉彼郑固陈之敌且尝从事楚安能责陈之即楚也前日入其郛固己甚矣今日复伐之徒劳兵尔非义也
　　十有二月吴子遏伐楚门于巢卒
　　吴子遏以卒名非为伐而名也与郑伯髠顽同
　　二十有六年春王二月辛卯卫喜弑其君剽
　　喜父立剽而喜躬弑剽何父子之谋异哉殖逐君以自利喜弑君以自安其实均罪也故书曰卫喜弑其君剽若曰喜自弑其君云耳剽之立簒卫而有之国人有所不顺焉则其弑也宜其以无道书之而独斥喜者盖以父子反覆二君之间自立自弑以乱卫国者喜也故诛喜为重则不得不名之以着其罪非为剽无罪而名喜也此春秋酌轻重之间而两诛之者也
　　卫孙林父入于戚以叛
　　孙甯同逆逐献公而立剽今喜复弑剽以纳献公林父惧诛故据戚以叛君在则逼而逐之君复则逆而叛之小国之臣叛逆自恣王不诛而霸不问观诸此眞乱世也春秋可不作乎
　　甲午卫侯衎复归于卫
　　献公出入皆不名而于此复归卫乃名之何哉圣人不诬人以恶亦不茍与人以正也前日衎出奔齐以孙逐之入于夷仪以喜挽之然国实衎之国不幸而出得间而入圣人不责也及居于夷仪不能以义入卫遣喜行弑逆之谋既弑而后入则国虽衎之国得之不正也圣人恶其仗不义而求反国乃谋弑以规复位故斥而名之剽弑才三日而衎归则弑之谋衎实与之审矣以弑而得国位虽其位君子不赦也此所以衎之归而复名之
　　夏晋侯使荀吴来聘
　　公防晋人郑良霄宋人曹人于澶渊
　　澶渊卫地会于澶渊谋卫也孙逐君而立剽卫献奔出糊口于外晋为盟主不能正之今喜弑剽而纳献公林父入于戚以叛则献公虽入实未安于卫为霸主者宜合诸侯诛林父以定献公则于义为大今乃为澶渊之会反党逆丑正以登叛人彼林父何足与哉徒以林父虽逆而尝与戚之会剽虽簒而尝同湨梁之盟围齐伐齐卫尝用命澶渊商任沙随之会剽无不从则剽固久役于晋而衎无一毫之益于平公也今林父立剽而喜弑之林父逐衎而喜纳之则喜固剽与林父之雠晋既党剽而佑林父则亦以衎喜为雠焉故今澶渊之防盖将逐衎治喜以予林父也呜呼霸主而如是何以正诸侯此天下之大不义者平公盖亦知之矣故不躬防而以微者主之然诸侯皆大夫而鲁亲之此则平公不义而移恶于鲁也晋盖以有恩于鲁为多执莒执邾围齐伐齐取邾田自漷水皆鲁故也今为此防己亲主之则得谤于诸侯不为防则内愧林父故遣荀吴聘鲁命鲁主之则恩归于己谤归于人此所以有荀吴之聘而为澶渊之会也晋宋皆微者而郑独以卿行畏晋也郑虽畏晋而无干于晋故不若鲁侯之亲防焉噫善则称人过则称己则民作让今平公取恩于己而推恶于人其何以主诸侯吾于此见平公之非君子也眞奸雄耳
　　秋宋公杀其世子痤
　　义见僖五年晋杀申生
　　晋人执卫喜
　　喜弑君而晋人执之宜得霸讨矣而不以霸讨书何哉盖喜弑剽而纳衎其迹固逆而义则顺何则剽逐衎而簒卫卫非剽所宜有也国固衎之国矣今去剽而立衎其义实正则喜之罪犹在轻重之间晋佑剽之党而执喜庸得为霸讨故虽执弑贼而书人焉然则为霸主者宜奈何必合诸侯以诛林父治其逐衎之罪以定衎位然后执喜归京师以正其杀剽之愆则大义立于天下喜固无辞以逃罪也今佑林父而执喜是助逆以攻顺宜喜之不服而法不可得而行也此所以书人以执欤
　　八月壬午许男甯卒于楚
　　朝于楚而卒于楚
　　冬楚子蔡侯陈侯伐郑葬许灵公
　　郑两加兵于陈故楚以蔡陈伐郑陈故也说者徒见许男卒于楚而楚伐郑归而葬许灵公遂以为为许伐郑此意其文之适相先后而为是说其实诬也十六年郑以晋卫鲁宋伐许二十四年许以楚蔡陈伐郑其怨既偿矣其后惟郑两伐陈陈未有一报也故陈脇楚以伐郑其理甚白求春秋当以理求之徒以文之相属而定襃贬且凿生异说以文之非春秋也然许男卒于楚而赴于鲁鲁方事晋不宜会而会葬之则鲁岂贰于楚也其后为宋之盟晋楚以平于时华夷盖有志于平耳
　　二十有七年春齐侯使庆封来聘
　　齐自围成之役雠于鲁久矣其间鲁脇晋以报之同围齐是也二十四年仲孙羯复侵齐而崔杼有北鄙之伐怨己偿矣今庄公见弑景公即位而修好于四邻故洗前日之慊而成今日之好首命庆封以来聘焉齐鲁复通自庆封之聘始故圣人书之喜其不念旧怨而修新好也
　　夏叔孙豹防晋赵武楚屈建蔡公孙归生卫石恶陈孔奂郑良霄许人曹人于宋
　　晋楚自萧鱼之防晋不战而得郑楚不敢争晋楚两宁者垂十五年其间郑脇晋卫伐许许以楚蔡伐郑郑以公孙舍之公孙夏伐陈陈亦以楚子蔡侯伐郑虽所以交恶者陈郑许三国之君若非晋楚之志然兵端实未尝息也今晋之武楚之建以兵端未絶寖不已必至大战于是合晋楚而会之使中外交欢诸侯用宁其为功大矣君子盖不可谓权出于大夫而卑之也夫权正不并用仁义不两立权足以济时君子舍其正仁足以安天下君子不责其义以大夫而尸大功固非所谓正以大夫而专盟会固非所谓义然外抚内宁其权实有以利其国寝兵息民其仁实有以靖天下虽舍其正而不责其义非过也用是知宋之会宋之盟春秋实予盖不可以专而废其功也
　　卫杀其大夫喜
　　喜弑君而见杀其不以讨贼之词书何哉喜之所以弑剽者为衎也则衎之复国实受于喜然剽之簒晋实佑之故前日执喜责其杀剽之罪也今衎既入外则不免于晋内则见谤于国人故杀喜以弭内外之责也衎以为庇喜则上抗盟主下违国人内外两攻吾其能久安乎故宁负喜之恩而不敢拂内外之欲也则喜之杀岂以其罪哉不以讨贼之词书其情亦见矣
　　卫侯之弟鱄出奔晋
　　鱄与喜同谋纳公者也公入而背恩诛喜鱄惧出奔晋逃死也鱄不曰公子而书卫侯之弟非鱄不弟卫侯不能弟也
　　秋七月辛巳豹及诸侯之大夫盟于宋
　　防盟一事而再举地词繁不杀圣人予之也葵丘首止与此宋之盟皆然用是知宋之盟春秋实予无贬辞也葵丘首止以宰周公王世子不与故书诸侯盟以别之宋之盟以诸侯不在而大夫不敢擅盟故书诸侯之大夫以旌之故夫再举葵丘首止者以周公世子不与盟再举宋者以大夫禀诸侯之命而不敢擅盟非茍再举地期实异之也谷梁曰湨梁之盟诸侯在而不曰诸侯之大夫大夫不臣也今诸侯不在而曰诸侯之大夫大夫臣也其臣恭也皆为得防
　　冬十有二月乙亥朔日有食之
　　二十有八年春无冰
　　义见桓十六年
　　夏卫石恶出奔晋
　　卫大夫之奔者皆之与也喜之杀献公实忘恩背党宜弟鱄之出而继有石恶之奔也然晋初执喜以责其弑剽今弑剽之党皆奔晋而晋匿之乌在其为执喜也用是知晋之执喜盖要赂于衎耳
　　邾子来朝
　　邾悼公之立尝修先君之怨以伐我我诉之晋晋执邾子夺邾田以与鲁既而仲孙速复伐邾诱邾庶其以漆闾丘来奔鲁之虐邾亦既甚矣邾失田失邑失臣失民其弱可知今悼公匿怨而来朝非得已也社稷之危姑忍而存祀耳非时朝之礼也左氏以为时事误耳
　　秋八月大雩仲孙羯如晋
　　晋楚不和诸侯所事者一晋楚既合诸侯所事者二不和则有兵戈之役既合则争玉帛之奉呜呼春秋之末小国难乎为国矣然鬭干戈以驱民于死与多玉帛以纳民于无事犹有间也今公将朝楚则不得不先聘晋盖事晋为久而事楚为初也故言于晋以听晋命晋命诺故十一月公如楚此非特鲁为然举鲁以问他邦皆然尔虽无征伐之怨而有朝聘之劳也噫安得有贤者作而大一统乎圣人于此盖有叹也
　　冬齐庆封来奔
　　鲁方复通于齐前年庆封之聘是也今庆封之出必有所不容于其国以尝聘我而来奔焉鲁既和于其君则不当受其叛臣匿其叛臣非所以为好也齐不以是责鲁鲁之幸尔不然北鄙之伐复见于今日矣其后自鲁奔吴抑鲁人畏齐而遣之欤
　　十有一月公如楚十有二月甲寅天王崩乙未楚子昭卒
　　二十有九年春王正月公在楚夏五月公至自楚成十年襄四年昭十五年公皆如晋皆逾年而反而正月无书公之所在者惟昭公见逐于季氏而居干侯则三年之间皆书正月公在干侯今襄公非见逐而出实自朝于楚何以书公在楚盖书公之所在失国之辞也以干侯之事观之例可知矣公如楚权在季孙宿左氏载取卞之事其亦危矣公外投虎狼之口内有萧墙之忧则社稷庸可保其无虞哉此所以书公之所在以志国非其国也存公所以诛季氏在楚所以虞楚人一言之间寓防逺矣此岂旧史之文哉圣人新意也
　　庚午卫侯衎卒
　　阍弑吴子余祭
　　阍刑人也刑人则无亲何有于君故吴子之弑不书君阍天下之至贱者贱者不登于防故阍不书名迩至贱而无君之人宜其得祸也此书之以为后世任宦官者之戒
　　仲孙羯会晋荀盈齐髙止宋华定卫世叔仪郑公孙段曹人莒人滕人薛人小邾人城杞晋侯使士鞅来聘子来盟
　　以公使人者无私感之情以公爱人者无私报之礼晋主夏盟诸侯所当听役也然用诸侯之力以兴天下之利则诸侯不以为惠而晋亦不以为赐今率诸侯之大夫以城其母党之国则使人实私惟私于使人而中有所不安既用其力则不能无感于心故以士鞅来聘焉杞以先代之后诸侯所当恤也然使其诚逄患难而急在朝夕则诸侯恤之所宜先而侯亦有所不必报今实无患晋侯以己之戚率诸大夫而城之则爱人为私惟以私爱之则不得无报于人故子来盟焉晋以私用诸侯之大夫故必私聘之以私得诸大夫之戚故亦私盟之聘所以拜工役之惠盟所以结事大之诚其迹若羙而其举实无谓而然也圣人书城书聘书盟而公私之情见矣昧者徒责大夫之专且自成襄以还大夫之专盟专会专兵专伐多矣何至是始以为专即就其专之中有善恶存焉君子观其善恶以定襃贬可也
　　吴子使札来聘
　　楚子使椒吴子使札来聘本无异义而说者以季札为贤曲于吴致其襃吾所不晓且札之贤何以通于春秋吴诸樊余祭夷末以其弟札之贤欲兄弟授受以及于札至札卒逃而不受逃而不受此非得已也借以为贤则于鲁史何以见之于鲁史无以见圣人何谓以通于春秋此天下之曲说妄钩经外事以乱春秋君子不可不辩且春秋之法尊中国而外吴与楚文王称荆成王称楚既而称人称子浸以彊盛于吴亦然其初称国继称子而大夫称名圣人各志其渐以其彊暴与中国五等为列初无笔削于其间各因其实而彊弱自见也今之来聘说者皆以为襃其来聘岂情也哉窥中国而已吾于荆人来聘既言之
　　秋七月葬卫献公
　　齐髙止出奔北燕
　　北燕虽周之同姓逺于中国然自守其先世之封固无患也自髙止奔之而燕以乱既而燕伯奔齐齐侯伐燕其乱皆基于髙止中外者天地之限此疆尔界各安攸居则天地以寜吴通中国而乱则夫通防沟习车战固非其利也何也以其越天地之限忘祖宗之旧矣燕得髙止以为利吴得巫臣以为利而不知害从而生也此可以为中外限絶之戒吾故论之若髙止之出则在所不必考也
　　冬仲孙羯如晋
　　三十年春王正月楚子使防罢来聘
　　公一如楚在楚凡七月楚止之也鲁公未尝朝楚今一朝之楚盖骤得鲁有侈心焉故久止公于楚以图望外之利也既而知虽杀公无以得鲁故复反之公至自楚而吴子使札来聘楚疑鲁比吴以议楚之东鄙故以防罢来聘焉则罢之聘非情也谖也昧者以为志其臣之姓氏为进之前日公子午公子贞伐郑杀公子侧杀公子追舒亦书氏族无乃亦进之乎吾欲闻其说
　　夏四月蔡世子般弑其君固
　　子而弑父天下之大逆般之不子不诛而显若固之不父世无自知之夫弑君鲜书葬而此乃书葬亦足以知非固之不父般亦未忍不子也书之左氏其闺门甚秽此所以得弑也
　　五月甲午宋灾宋伯姬卒
　　春秋日月之例吾无所取然有非日月无以见义者则亦不得不取焉五月甲午宋灾宋伯姬卒则非日无以见伯姬之死于灾也伯姬不幸遇灾保母不在不下堂而死于火呜呼难哉君子行不贵茍难而妇人非难无以见其节此伯姬之节所以特书于春秋而顾影无俦也易所谓恒其德贞妇人吉者欤春秋之书内女者四鄫二姬以恶纪宋二姬以贤然语其难则纪姬未若宋姬之难也故纪姬之葬以字而宋姬之葬以諡此则圣人轻重之权也
　　天王杀其弟佞夫
　　郑伯克段于鄢段不书弟段不弟也则诛段为重而责郑伯为轻今天王杀佞夫书弟则非佞夫之不弟过在兄也景王以万乘之尊而不能容一弟何以示天下宜其见侮于诸侯不能兴周也生杀之柄自天王专之故入春秋未尝书天王杀卿大夫者今内不能亲九族而手足不相容灭天伦矣故于此一书天王杀焉以见非所以用生杀之柄也
　　王子瑕奔晋
　　子瑕佞夫之与也佞夫见杀而瑕奔晋然不容于王而奔诸侯诸侯抗王而匿之春秋之时欤若曰自周无出吾于周公出奔晋既言之
　　秋七月叔弓如宋葬宋共姬
　　共姬之贤节义髙于天下鲁与其荣焉故以卿防葬尊之也
　　郑良霄出奔许自许入于郑郑人杀良霄
　　称人以杀而不言大夫讨有罪之辞也良霄何罪哉以奔许自许入郑也许固郑之世雠良霄不安其位内不容而奔君之雠脇雠以入郑将何为哉必将不利其国矣君讨而杀之得其罪也则郑之杀良霄盖合乎春秋
　　冬十月葬蔡景公
　　晋人齐人宋人卫人郑人曹人莒人邾人滕人薛人人小邾人会于澶渊宋灾故
　　防未有言其故者惟桓二年稷之会书成宋乱与澶渊之防书宋灾故皆讥也且宋灾何与于人而诸大夫防之诸大夫防之盖将有以救灾恤邻也然唁不及国吊不及尸徒会于澶渊何为哉澶渊卫地恤灾而会于卫地其不及灾审矣以宋灾而会会而不能赈之何哉吾知其故矣初伯姬之归于宋齐晋不得已而媵之固己辱矣今宋灾共姬独以节义显而齐晋之媵无闻也晋以霸主为宋而征会鲁独以叔弓如宋葬宋共姬而不从晋令晋人盖曰诸侯共恤宋而鲁独擅其荣吾何为输财于己成名于人哉故徒会而退卒无以赈之也然书其防亦足以见矣何用书其故邪盖于时蔡有弑君之事天王有佞夫之事郑有良霄之事不书其故则无以知其为宋灾而会也据左氏之说则是会皆诸侯之卿卿而书人其贬可知为宋防而宋亦书人宋召天谴不能侧身修行而外求于人宜其均得贬也
　　三十有一年春王正月夏六月辛巳公薨于楚宫鲁大夫之横起于文而成于襄非文之怠忽大夫未敢肆非襄之懦庸公室未遽弱虽大夫世禄不能免于横而上之人有以制之则亦未能专也文公怠忽不君诸大夫寖以秉国幸成公继之粗能刚果有立大夫之权日沮公室日张矣不幸即世襄公乳臭子嗣鲁之统三家凭之防盟征伐皆出于己作三军舎中军惟其所欲以分公室及威令己去襄公虽壮而不能收矣继之昭公嗣立年十有九而犹有童心噫天无乃以是而弱鲁者乎抑亦周公治鲁不能虑寖微之渐也吾于此盖有叹焉叹周公之圣垂世立法而不保其子孙之微弱也呜呼奈何
　　秋九月癸巳子野卒
　　子野襄公世子也公薨而子野卒此与庄公薨而子般卒文公薨而子恶卒何异均未成君均不书地均不书葬而子般子恶后世以为杀而子野独以为毁吾窃疑之于时季氏之专尤非庆父公子遂之比愚意子野贤季氏忌之弑野而立昭公以毁言于朝而世不察尔不然不地不葬文与般恶同文同则其义不应异也识者当有以辩之
　　己亥仲孙羯卒冬十月滕子来会葬
　　诸侯之丧大夫会之礼也诸侯防之辱矣于时诸侯以小大彊弱为判亲防之更以为礼也羯速之子蔑之孙
　　癸酉葬我君襄公
　　十有一月莒人弑其君密州
　　书人以弑失贼之辞也左氏以展舆弑父自立弑父自立天下之大逆而圣人为之讳则后世何所取信乎春秋左氏采野人之语而乱春秋者多矣其受经于圣人果何如乎
　　右襄公尽三十有一年
　　春秋经筌卷十二
<经部,春秋类,春秋经筌>
　　钦定四库全书
　　春秋经筌卷十三　　　　宋　赵鹏飞　撰
　　昭公
　　元年春王正月公即位
　　闵之继般不书即位般之弑闵不与焉不书即位不忍即位也宣之继恶书即位恶之弑宣与闻之书即位如其志也今昭之继野若野诚毁而卒则不可谓继故继正而书即位正也若野之卒如恶之弑则亦继故矣继故亦书即位与乎野之死也吾固不忍诬人以恶然子野之卒不地与子般子恶同聊一疑之以俟识者考焉
　　叔孙豹防晋赵武楚公子围齐国弱宋向戍卫齐恶陈公子招蔡公孙归生郑罕虎许人曹人于虢
　　赵文子前为宋之盟以弭天下之兵于今六年内外无干戈之役诸侯安之今盟之既乆楚鲁蔡卫皆已易世文子惧继世之君不寻前好而寒宋之盟于是率诸侯之大夫而为虢之防申旧好读载书不歃血其信己着于宋之盟也此虽出于大夫而为天下之利大矣君子不可以无襃故小大以国列济济有序而不盟不誓此诚当时之所难也宋之盟齐不与而此国弱亦防之利在天下虽大国亦知其不得不从也然宋之防蔡先卫而虢之防卫先蔡盖晋楚虽合诸侯各有所主齐宋郑卫曹主于晋陈蔡许主于楚宋之役晋楚初好晋逊于楚以楚之与为先故蔡先卫今之防晋楚乆合诸侯和防楚逊于晋当以爵列也故卫先陈蔡此又足以见晋楚交欢诸侯戢逊为有礼也若陈公子招或书弟或书公子书弟者家事也志其私也书公子者国事也志其公也无用多説
　　三月取郓
　　郓莒之附庸也鲁乘莒之乱而取之其恶着矣不书伐与昭四年取鄫同襄十二年春季孙宿救台遂入郓邑未有书入者入极入向入滑皆附庸之国书救台入郓则为莒之附庸审矣然鲁有二郓一近莒曰东郓救台遂入郓与此取郓叔弓疆郓田是也取之莒也一近齐城诸及郓齐侯取郓归郓讙隂田是也本鲁田也然説者疑今之取不系之莒以为非东郓盖不知其为附庸而误以为莒之邑耳取附庸亦国矣何必系之国乎
　　夏秦伯之弟鍼出奔晋
　　书弟者亲亲之义以亲亲而奔罪秦伯也秦伯以千乘之君不能容一弟鍼之书弟非鍼不弟秦伯不能弟尔与陈侯之弟黄同以此防民后世犹有尺布斗粟之讥况防春秋乎
　　六月丁巳邾子华卒
　　晋荀呉帅师败狄于大卤
　　僖文之世狄实横于中国齐宋鲁卫皆罹其害文十一年鲁败之于咸成十二年晋败之于交刚其害遂息今诸侯未见狄患而荀呉败之于大卤大卤即太原太原在晋之东北无乃为晋边鄙之患而晋败之欤十六年呉又伐鲜虞十七年复灭陆浑之戎则呉盖亦好武功者也于时六卿日张各立功以固其宠赵氏以盟防胜荀氏以战伐显则呉之胜非晋之利荀氏之谖也
　　秋莒去疾自齐入于莒莒展舆出奔呉
　　密州之弑去疾固惧祸出奔展舆继立以义察之二子均恶也父既弑去疾不能有莒而奔齐固不子矣展舆继立而不能讨贼庸为有父乎故去疾虽世子而不书世子不足以世也展舆既立逾年而不书子不足为子也故曰二子均罪也
　　叔弓帅师疆郓田
</div>
    <div class="pagination">
<a href="春秋经筌_page24.html">上一页</a><span>...</span><a href="春秋经筌_page20.html">20</a><a href="春秋经筌_page21.html">21</a><a href="春秋经筌_page22.html">22</a><a href="春秋经筌_page23.html">23</a><a href="春秋经筌_page24.html">24</a><span class="current-page">25</span><a href="春秋经筌_page26.html">26</a><a href="春秋经筌_page27.html">27</a><a href="春秋经筌_page28.html">28</a><a href="春秋经筌_page29.html">29</a><a href="春秋经筌_page30.html">30</a><span>...</span><a href="春秋经筌_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
