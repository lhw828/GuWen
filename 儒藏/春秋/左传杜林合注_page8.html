<!DOCTYPE html>
<html>
 <head>
  <meta charset="utf-8"/>
  <title>
   左传杜林合注 - 第 8 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   左传杜林合注 - 第 8 页/共 15 页
  </h1>
  <div class="content">
   左传杜林合注卷十六
&lt;经部,春秋类,左传杜林合注&gt;
　　钦定四库全书
　　左传杜林合注卷十七　明　王道焜
　　赵如源　同编
　　文公三
　　经【戊申】十有四年【林是年周顷王崩子匡王立春秋皆不书崩】春王正月公至自晋【杜无传告于庙】○邾人伐我南鄙叔彭生帅师伐邾○夏五月乙亥齐侯潘卒【杜七年盟于扈乙亥四月二十九日书五月从赴林昭公卒子舍立○潘判于反】○六月公防宋公陈侯卫侯郑伯许男曹伯晋赵盾癸酉同盟于新城【杜新城宋地在梁国谷熟县西】秋七月有星孛入于北斗【孛彗也既见而后入北斗非常所有故书之○孛音佩徐扶愦反】○公至自防【无传】○晋人纳捷菑于邾弗克纳【杜邾有成君晋赵盾不度于义而大兴诸侯之师涉邾之竟见辞而退虽有服义之善所兴者广所害者众故贬称人○菑侧其反】○九月甲申公孙敖卒于齐【既许复之故从大夫例书卒】○齐公子商人弑其君舍【舍未逾年而称君者先君既舍已即位弑君例在宣四年林商人弑舍自立是为懿公舍未逾年称君者正商人之罪也】○宋子哀来奔【大夫奔例书名氏贵之故书字】○冬单伯如齐【单伯周卿士为鲁如齐故书○单音善】○齐人执单伯【诸侯无执王使之义故不依行人例】○齐人执子叔姬【叔姬鲁女齐侯舍之母不称夫人自鲁録之父母辞】传十四年春顷王崩周公阅与王孙蘓争政故不赴凡崩薨不赴则不书祸福不告亦不书【奔亡祸也归复福也○顷音倾阅音恱】惩不敬也【杜欲使怠慢者自戒○惩直升反】○邾文公之卒也【在前年】公使吊焉不敬邾人来讨【林邾人来治鲁使不敬之罪】伐我南鄙故惠伯伐邾【林惠伯即叔彭生报南鄙之役也】○子叔姬妃齐昭公生舍叔姬无宠舍无威公子商人骤施于国【杜骤数也商人桓公子○妃音配本亦作配骤仕救反施式防反】而多聚士尽其家贷于公有司以继之【杜家财尽从公及国之有司富者贷○尽津忍反贷音待又音忒】夏五月昭公卒舍即位○邾文公元妃齐姜生定公二妃晋姬生捷菑文公卒邾人立定公捷菑奔晋○六月同盟于新城从于楚者服【杜从楚者陈郑宋】且谋邾也【杜谋纳捷菑】○秋七月乙夘夜齐商人弑舍而让元【杜元商人兄齐惠公也书九月从告七月无乙夘日误○弑本作杀音试】元曰尔求之久矣我能事尔尔不可使多蓄憾【杜不为君则恨多○蓄勑六反本又作畜憾本又作感户暗反】将免我乎尔为之【杜言将复杀我】○有星孛入于北斗周内史叔服曰不出七年宋齐晋之君皆将死乱【杜后三年宋弑昭公五年齐弑懿公七年晋弑灵公史服但言事徴而不论其占固非末学所得详言】○晋赵盾以诸侯之师八百乗纳捷菑于邾【八百乘六万人言力有余○乘绳证反】邾人辞曰齐出貜且长【林貜且定公齐姜所生居长○貜俱缚反徐居碧反且子余反长丁丈反】宣子曰辞顺而弗从不祥乃还【杜立适以长故曰辞顺林传言宣子闻义而服】○周公将与王孙苏讼于晋王叛王孙苏【杜王匡王叛不与】而使尹氏与聃啓讼周公于晋【杜讼理之尹氏周卿士聃啓周大夫○聃乃甘反】赵宣子平王室而复之【杜复使和亲】○楚庄王立【杜穆王子也】子孔潘崇将袭羣舒使公子燮与子仪守而伐舒蓼【即羣舒○燮昔协反守手又反蓼音了】二子作乱城郢而使贼杀子孔不克而还八月二子以楚子出将如商密【杜国语曰楚庄王幼弱子仪为师王子燮为傅○还音旋】庐戢黎及叔麋诱之遂杀鬭克及公子燮【杜庐今襄阳中卢县戢黎庐大夫叔麋其佐鬭克子仪也○庐力于反又音卢戢侧立反麋九伦反】初鬭克囚于秦【在僖二十五年】秦有殽之败【在僖三十三年】而使归求成成而不得志【杜无赏报也】公子燮求令尹而不得故二子作乱【林传言二子作乱之由杜传言楚庄幼弱国内乱所以不能与晋竞】穆伯之从已氏也【在八年○已音纪又音祀】鲁人立文伯【穆伯之子谷也】穆伯生二子于莒而求复文伯以为请襄仲使无朝听命复而不出【杜不得使与听政事终寝于家故出入不书林襄仲与穆伯争妻者使穆伯复国而无朝于君不得使与听鲁国政事穆伯急于复国故听襄仲无朝之命既复国而不出入终寝于家○为如字又于伪反下为请同十五年亦放此】三年而尽室以复适莒文伯疾而请【林及文伯疾病而请立后于君○尽津忍反复扶又反】曰谷之子弱【杜子孟献子年尚少】请立难也【林请立难为孟氏后难谷弟○难乃多反又如字】许之文伯卒立惠叔穆伯请重赂以求复惠叔以为请许之将来九月卒于齐告丧请弗许【请以卿礼】○宋髙哀为萧封人以为卿【杜萧宋附庸仕附庸还升为卿】不义宋公而出遂来奔【杜出而待放从放所来故曰遂】书曰宋子哀来奔贵之也【贵其不食污君之禄辟祸速也】○齐人定懿公使来告难故书以九月【杜齐人不服故三月而后定书以九月明经日月皆从赴○难乃旦反】齐公子元不顺懿公之为政也【林公子元懿公之兄】终不曰公曰夫已氏【犹云某甲○夫音扶已音纪】○襄仲使告于王请以王宠求昭姬于齐【林请借周之恩宠以请齐求归子叔姬】曰杀其子焉用其母请受而罪之冬单伯如齐请子叔姬齐人执之【杜恨鲁恃王势以求女故○焉于防反】又执子叔姬【杜欲以耻辱鲁】
　　经【己酉】十有五年春季孙行父如晋○三月宋司马华孙来盟【华孙奉使隣国能临事制宜至鲁而后定盟故不称使其官皆从故书司马○华户化反】○夏曹伯来朝○齐人归公孙敖之丧【大夫丧还不书善鲁感子以赦父敦公族之恩崇仁孝之教故特録敖丧归以示义】○六月辛丑朔日有食之鼔用牲于社【杜传例曰非礼也】○单伯至自齐○晋郤缺帅师伐蔡戊申入蔡【杜传例曰获大城曰入林入国书大夫于是始是故自伐书阳处父入书郤缺侵书赵穿由是凡役书大夫】○秋齐人侵我西鄙○季孙行父如晋○冬十有一月诸侯盟于扈【将伐齐晋侯受赂而止故总曰诸侯言不足序列】○十有二月齐人来归子叔姬【齐人以王故来送子叔姬故与直出者异文】○齐侯侵我西鄙遂伐曹入其郛【林兵事言遂必天下之大过也此言遂伐曹以齐始败夏盟晋遂不竞也杜郛郭也○郛音孚】
　　传十五年【林是年蔡庄侯卒子文侯申立】春季文子如晋为单伯与子叔姬故也【杜因晋请齐○为于伪反下为孟氏同】○三月宋华耦来盟其官皆从之书曰宋司马华孙贵之也【古之盟防必备威仪崇贽币賔主以成礼为敬故传曰卿行旅从春秋时率多不能备仪华孙能率其属以从古典所以敬事而自重使重而事敬则鲁尊而礼笃故贵而不名○从才用反又音如字】公与之宴辞曰君之先臣督得罪于宋殇公名在诸侯之策臣承其祀其敢辱君【杜耦华督曽孙也督弑殇公在桓二年耦自以罪人子孙故不敢屈辱鲁君对共宴防】请承命于亚旅【杜亚旅上大夫也○亚于嫁反】鲁人以为敏【杜无故扬其先祖之罪是不敏鲁人以为敏明君子所不与也】○夏曹伯来朝礼也诸侯五年再相朝以脩王命古之制也【十一年曹伯来朝虽至此乃来亦五年传为东齐侯伐曹张本】○齐人或为孟氏谋【孟氏公孙敖家庆父为长庶故或称孟氏】曰鲁尔亲也饰棺寘诸堂阜【杜堂阜齐鲁竟上地饰棺不殡示无所归○寘之鼔反】鲁必取之从之卞人以告【杜卞人鲁卞邑大夫○卞皮彦反】惠叔犹毁以为请【敖卒则惠叔请之至今期年而犹未已毁过丧礼】立于朝以待命【林立于公朝以待见许之命示哀戚也】许之取而殡之【杜殡于孟氏之寝终叔服之言】齐人送之书曰齐人归公孙敖之丧为孟氏且国故也【为惠叔毁请且国之公族故听其归殡而书之○为于伪反】视共仲【杜制如庆父皆以罪降○共音恭】声已不视帷堂而哭【杜声已惠叔母怨敖从莒女故不视敖丧以帷自蔽于堂而哭○已音纪】襄仲欲勿哭【杜怨敖取其妻】惠伯曰【林即叔彭生】丧亲之终也虽不能始善终可也【林死丧之事此亲戚终天之别也虽襄仲与敖始不相能善送其终可也】史佚有言曰兄弟致美【杜各尽其美义乃终】救乏贺善吊灾祭敬丧哀情虽不同母絶其爱亲之道也【林兄弟之情虽有龃龉不相和同毋絶其天性之至爱亲亲之道也○母音无】子无失道何怨于人襄仲说帅兄弟以哭之他年其二子来【杜敖在莒所生○说音悦】孟献子爱之闻于国【杜献子谷之子仲孙蔑○闻音问或如字下同】或谮之曰将杀子献子以告季文子二子曰夫子以爱我闻我以将杀子闻不亦逺于礼乎逺礼不如死一人门于句鼆一人门于戾丘皆死【杜句鼆戾丘鲁邑有宼攻门二子御之而死林盖欲致死以明其无欲杀献子之心○逺于万反下同句古侯反鼆又作黾莫幸反戾力计反】○六月【林周六月夏之四月也】辛丑朔日有食之鼔用牲于社【林并同庄公二十五年】非礼也【得常鼔之月而于社用牲为非礼】日有食之【林言日食之礼】天子不举【去盛馔而不举乐】伐鼔于社【杜责羣隂伐犹击也】诸侯用币于社【杜社尊于诸侯故请救而不敢责之】伐鼔于朝【杜退自责】以昭事神训民事君【盖天子不举诸侯用币所以事禆尊卑异制所以训民】示有等威古之道也【杜等威威仪之等次】○齐人许单伯请而赦之使来致命【杜以单伯执节不移且畏晋故许之林使单伯来鲁致归子叔姬之命】书曰单伯至自齐贵之也【单伯为鲁拘执既免而不废礼终来致命故贵而告庙】○新城之盟【在前年】蔡人不与【杜不防盟○与音预下同】晋郤缺以上军下军伐蔡【杜兼帅二军】曰君弱不可以怠【杜怠解也】戊申入蔡以城下之盟而还凡胜国曰灭之【杜胜国絶其社稷有其土地●还音旋】获大城焉曰入之【得大都而不有】○秋齐人侵我西鄙故季文子告于晋○冬十一月晋侯宋公卫侯蔡侯陈侯郑伯许男曹伯盟于扈寻新城之盟【林在前年】且谋伐齐也【杜齐执王使且数伐鲁】齐人赂晋侯故不克而还于是有齐难是以公不防【杜明今不序诸侯不以公不防故○难乃旦反】书曰诸侯盟于扈无能为故也【杜恶其受赂不能讨齐】凡诸侯防公不与不书讳君恶也【杜谓国无难不防义事故为恶不书谓不国别序诸侯】与而不书后也【杜谓后期也今贬诸侯似为公讳故传发例以明之】○齐人来归子叔姬王故也【单伯虽见执能守节不移终达王命使叔姬得归】○齐侯侵我西鄙谓诸侯不能也【杜不能讨已】遂伐曹入曹郛讨其来朝也【杜此年夏朝】季文子曰齐侯其不免乎【林言齐懿公必不得以夀终】已则无礼【杜执王使而伐无罪○已音纪】而讨于有礼者曰女何故行礼礼以顺天【林先王制礼本因上天下泽之理故曰顺天○女音汝】天之道也已则反天而又以讨人难以免矣诗曰胡不相畏不畏于天【杜诗小雅○相息亮反又如字】君子之不虐幼贱畏于天也在周颂曰畏天之威于时保之【杜诗周颂言畏天威于是保福禄】不畏于天将何能保以乱取国【林言懿公以篡弑取国】奉礼以守犹惧不终多行无礼弗能在矣【林不能久居人上矣为十八年齐弑商人传○守手又反】
　　经【庚戌】十有六年春季孙行父防齐侯于阳谷【林齐地】齐侯弗及盟【及与也】○夏五月公四不视朔【林诸侯毎月必告朔听政因朝于庙今公以疾阙不得视二月三月四月五月朔也春秋十二公以疾不视朔非一也义无所取故特举此以表行事因明公之实有疾非诈齐】○六月戊辰公子遂及齐侯盟于郪丘【杜言公疾且以赂故郪丘齐地○郪音西又七西反】○秋八月辛未夫人姜氏薨【僖公夫人文公母也】○毁泉台【泉台台名毁壊之也】○楚人秦人巴人灭庸【○巴必麻反】○冬十有一月宋人弑其君杵臼【称君君无道也例在宣四年林昭公弑弟文公鲍立○杵昌莒反臼强抑反】
　　传十六年春王正月及齐平【齐前年再伐鲁鲁为受弱故平】公有疾使季文子防齐侯于阳谷请盟齐侯不肯曰请候君间【杜间疾瘳○间如字】○夏五月公四不视朔疾也公使襄仲纳赂于齐侯故盟于郪丘○有蛇自泉宫出入于国如先君之数【林泉宫即泉台自伯禽至僖公十七君此蛇妖数亦十七也○史记鲁世家鲁公伯禽子考公酋弟公熙子幽公宰弟魏公费子厉公跃子献公具子顺公濞弟武公敖子懿公献弟孝公称子惠公弗皇子隠公息姑弟桓公允子庄公周子闵公开兄僖公申十七君魏公世本作徽公顺公一作慎公】秋八月辛未声姜薨毁泉台【鲁人以为蛇妖所出而声姜薨故壊之】○楚大饥戎伐其西南至于阜山师于大林又伐其东南至于阳丘以侵訾枝【戎山夷也大林阳丘訾枝皆楚邑○饥音饥一音机訾子斯反】庸人率羣蛮以叛楚【杜庸今上庸县属楚之小国】麇人率百濮聚于选将伐楚【杜选楚地百濮夷也○麇九伦反濮音卜选息兖反又息恋反】于是申息之北门不啓【杜备中国】楚人谋徙于阪髙【林楚以羣蛮共叛故谋徙于阪髙之险地以避难○阪音反一音扶板反】蒍贾曰不可我能往宼亦能往不如伐庸夫麇与百濮谓我饥不能师故伐我也若我出师必惧而归百濮离居将各走其邑谁暇谋人乃出师旬有五日百濮乃罢【林蒍贾伯嬴也孙叔敖之父杜濮夷无屯聚见难则散归○蒍于委反】自庐以往振廪同食【杜往往伐庸也振发也廪仓也同食上下无异馔也○庐力于反又音卢廪力甚反】次于句澨【杜楚西界地○句古侯反澨市世反】使庐戢黎侵庸【戢黎庐大夫】及庸方城【杜方城庸地上庸县东有方城亭】庸人逐之囚子扬窻【窻戢黎官属○窻初江反】三宿而逸【林被囚三宿而走归】曰庸师众羣蛮聚焉不如复大师【杜还复句澨师】且起王卒合而后进【林与王师合势而后进兵伐庸○卒子忽反】师叔曰不可【师叔楚大夫潘尫也】姑又与之遇以骄之彼骄我怒【林庸屡胜故骄楚屡败故怒】而后可克先君蚡冒所以服陉隰也【杜蚡冒楚武王父陉隰地名○可克或作可击蚡扶粉反冒莫报反史记楚世家云蚡冒卒弟熊逹杀蚡冒子而伐立是为楚武王与杜异陉音刑隰音习】又与之遇七遇皆北【军走曰北○北如字一音佩】唯禆鯈鱼人实逐之【杜禆鯈鱼庸三邑鱼鱼复县今巴东永安县轻楚故但使三邑人逐之○禆婢支反鯈直畱反】庸人曰楚不足与战矣遂不设备楚子乘驿防师于临品【杜驿传车也临品地名○驿人实反】分为二队【杜队部也两道攻之○队徒对反】子越自石溪子贝自仞以伐庸【杜子越鬭椒也石溪仞入庸道○溪苦兮反本又作谿贝补盖反今俗本多作员音云仞人慎反】秦人巴人从楚师羣蛮从楚子盟【杜蛮见楚强故】遂灭庸【传言楚有谋臣所以兴】○宋公子鲍礼于国人【鲍昭公庶弟文公也○鲍步夘反】宋饥竭其粟而贷之【林言鲍之防民也】年自七十以上无不馈诒也时加羞珍异【林羞进也言鲍之养老○上时掌反馈其媿反诒以支瓜又以志反遗也】无日不数于六卿之门【杜数不疏○数音朔】国之材人无不事也【杜有贤材者林言鲍之尊贤】亲自桓以下无不恤也【杜桓鲍之曽祖林言鲍之亲亲】公子鲍美而艶襄夫人欲通之【杜鲍适祖母○艳移騐反】而不可【杜以礼自防闲】乃助之施昭公无道国人奉公子鲍以因夫人于是华元为右师【元华督曽孙代公子成○施式防反】公孙右为左师【林友目夷子】华耦为司马【代公子卬】鳞矔为司徒【林矔桓公孙○矔古乱反】荡意诸为司城公子朝为司寇【代华御字○朝如字】初司城荡卒公孙夀辞司城【寿荡之子】请使意诸为之【杜意诸寿之子】既而告人曰君无道吾官近惧及焉【杜祸及已】弃官则族无所庇子身之贰也姑纾死焉【杜姑且也纾缓也○庇必利反又悲丘反纾音舒】虽亡子犹不亡族【杜已在故也】既【林既卒事也】夫人将使公田孟诸而杀之公知之尽以寳行荡意诸曰盍适诸侯公曰不能其大夫至于君祖母以及国人【杜君祖母诸侯祖母之称谓襄夫人林谓得罪于上下○盍户腊反】诸侯谁纳我且既为人君而又为人臣不如死尽以其寳赐左右而使行【杜行去也】夫人使谓司城去公对曰臣之而逃其难若后君何【言无以事后君○难乃旦反】冬十一月甲寅宋昭公将田孟诸未至夫人王姬使帅甸攻而杀之【杜襄夫人周襄王姊故称王姬帅甸郊甸之师○甸徒遍反】荡意诸死之【杜不书不告】书人宋人弑其君杵臼君无道也【杜始例发于臣之罪今称国人故重明君罪】文公即位使母弟须为司城【代意诸】华耦卒而使荡虺为司马【虺意诸之弟○虺况鬼反】
　　经【辛亥】十有七年春晋人卫人陈人郑人伐宋【自闵僖以下终于春秋陈侯常在卫侯上今大夫防在卫下传不言陈公孙宁后至则寜位非上卿故也】○夏四月癸亥我小君声姜○齐侯伐我西鄙【西当为北盖经误】六月癸未公及齐侯盟于谷○诸侯防于扈【昭公虽以无道见弑而文公犹宜以弑君受讨故林父伐宋以夫所称人晋侯平宋以无功不序明君虽不君臣不可不臣所以督大教】○秋公至自谷【无传】○冬公子遂如齐
　　传十七年春晋荀林父卫孔逹陈公孙宁郑石楚伐宋讨曰何故弑君犹立文公而还卿不书失其所也【杜卿不书谓称人林失其所讨之罪】○夏四月癸亥声姜有齐难是以缓【林声姜前年八月薨杜过五月之例○难乃旦反下同】○齐侯伐我北鄙襄仲请盟六月盟于谷【杜晋不能救鲁故请服】○晋侯搜于黄父【杜一名黒壊晋地父音甫】遂复合诸侯于扈平宋也【传不列诸国而言复合则如一十五年防扈之诸侯可知也○复扶又反】公不与防齐难故也书曰诸侯无功也【杜刺欲平宋而复不能○与音预】于是晋侯不见郑伯以为贰于楚也郑子家使执讯而与之书以告赵宣子【杜执讯通讯问之官为书与宣子讯音信】曰寡君即位三年【鲁文二年】召蔡侯而与之事君【林时蔡未服晋故郑召蔡侯与之事晋】九月蔡侯入于敝邑以行【杜行朝晋也】敝邑以侯宣多之难寡君是以不得与蔡侯偕【宣多既立穆公恃宠专权○偕音皆】十一月克减侯宣多而随蔡侯以朝于执事【杜减损也虽未尽而行言汲汲于朝晋】十二年六月归生佐寡君之嫡夷【归生子家名夷太子名○嫡丁歴反】以请陈侯于楚而朝诸君【杜请陈于楚与俱朝晋】十四年七月寡君又朝以蒇陈事【杜蒇勑也勑成前好○蒇勑展反】十五年五月陈侯自敝邑往朝于君往年正月烛之武往朝夷也【杜将夷往朝晋】八月寡君又往朝以陈蔡之密迩于楚而不敢贰焉则敝邑之故也【密迩比近也】虽敝邑之事君何以不免【杜免免罪也】在位之中【林言穆公在君位之中】一朝于襄【杜襄公○朝直遥反】而再见于君【杜君灵公也○见贤遍反】夷与孤之二三臣相及于绛【杜孤之二三臣谓烛之武归生自谓也绛晋国都】虽我小国则蔑以过之矣今大国曰尔未逞吾志敝邑有亡无以加焉【林虽我郑之小国则无以复加此矣今晋国乃曰尔之事我未足以快吾之志愿郑国但有灭亡而已无以复加其事晋之礼】古人有言曰畏首畏尾身其余几【杜言首尾有畏则身中不畏者少林喻郑虽小国北畏晋南畏楚则中间之不畏者少矣○几居岂反】又曰鹿死不择音【林音所茠荫之处古字声同皆相假借言鹿死不择茠荫之所喻郑既灭亡当不择所从之国也】小国之事大国也徳则其人也【以徳加已则以人道相事】不徳则其鹿也铤而走险急何能择【林不加徳而乱以徼之则不免以鹿死不择荫自比林铤疾走貌言急则欲防茠于楚如鹿赴险○铤他顶反】命之罔极亦知亡矣【林言晋命令无所止极郑国亦知不免灭亡之祸】将悉敝赋以待于鯈唯执事命之【鯈晋郑之竟言欲以兵距晋○鯈直留反】文公二年六月壬申朝于齐【杜郑文二年六月壬申鲁庄二十三年六月二十四日】四年二月壬戌为齐侵蔡【杜鲁庄二十五年二月无壬戌壬戌三月二十日○为于伪反】亦获成于楚【杜郑与楚成】居大国之间而从于强令岂其罪也【杜令号令也林此言郑文公背齐从楚亦非其罪盖逺引前事之騐以为近世之证】大国若弗图无所逃命【林晋国若不图恤郑之社稷无所逃于见讨之罪言将叛晋也】晋巩朔行成于郑赵穿公壻池为质焉【赵穿卿也公壻池晋侯女壻○巩九勇反质音致下同】○秋周甘歜败戎于□垂乘其饮酒也【杜歜周大夫□垂周地河南新城县北有垂亭为成元年晋侯平戎于王张本○歜昌欲反□音审】○冬十月郑太子夷石楚为质于晋【林夷灵公也石楚郑大夫为质于晋报赵穿公壻池之质】○襄仲如齐拜谷之盟【林在六月】复曰臣闻齐人将食鲁之麦【林言齐人将伐鲁】以臣观之将不能齐君之语偷臧文仲有言曰民主偷必死【杜偷犹苟且也○偷他侯反】
　　经【壬子】十有八年春王二月丁丑公薨于台下○秦伯防卒【杜无传未同盟而赴以名林康公卒子共公立○防于耕反】○夏五月戊戌齐人弑其君商人【杜不称盗罪商人林懿公弑兄惠公元立】○六月癸酉我君文公○秋公子遂叔孙得臣如齐【书二卿以两事行非相为介】○冬十月子卒【先君既不称君者鲁人讳弑以未成君书之子在丧之称】○夫人姜氏归于齐○季孙行父如齐【无传】○莒弑其君庻其【称君君无道也】传十八年春齐侯戒师期【将以伐鲁】而有疾医曰不及秋将死公闻之卜曰尚无及期【杜尚庶几也欲令先师期死】惠伯令【杜以卜事告】卜楚丘占之曰齐侯不及期非疾也【林非以疾终将见弑】君亦不闻【杜言君先齐侯终】令有咎【杜言令者亦有凶咎见于卜兆为惠伯死张本】二月丁丑公薨○齐懿公之为公子也与邴歜之父争田弗胜及即位乃掘而刖之【林时邴之父已死乃掘其尸而刖断其足○邴音丙又彼病反歜昌欲反掘其勿反又其月反刖音月又五刮反】而使歜仆【杜仆御也】纳阎軄之妻而使軄骖乘【杜骖乘陪乘○骖七南反乘绳证反】夏五月公游于申池【齐南城西门名申门齐城无池唯此门左右有池疑此即是】二人浴于池歜以扑抶軄【扑棰也抶撃也欲以相感激○扑音卜反字宜从手作木边非也抶勑乙反】軄怒歜曰人夺女妻而不怒一抶女庸何伤軄曰与刖其父而弗能病者何如【杜言不以父刖为病恨○女音汝】乃谋杀懿公纳诸竹中【林纳懿公于申池之竹中传焚申池之竹本是此地有竹也】归舍爵而行【杜饮酒讫乃去言齐人恶懿公二人无所畏○舍音赦置也】齐人立公子元【杜桓公子惠公】○六月文公【林五月而】○秋襄仲庄叔如齐惠公立故且拜也【襄仲贺惠公立庄叔谢齐来防塟】○文公二妃敬嬴生宣公敬嬴嬖而私事襄仲宣公长而属诸襄仲襄仲欲立之叔仲不可【杜叔仲惠伯○嬴音盈嬖必计反长丁丈反属音烛】仲见于齐侯而请之齐侯新立而欲亲鲁许之【○见贤遍反】○冬十月仲杀恶及视而立宣公【杜恶太子视其母弟杀视不书贱之】书曰子卒讳之也仲以君命召惠伯【杜诈以子恶命】其宰公冉务人止之曰入必死叔仲曰死君命可也公冉务人曰若君命可死非君命何听【林若有君命死之可也若非子恶之命虽死而何听○听吐定反】弗听乃入杀而埋之马矢之中【杜惠伯死不书者史畏襄仲不敢书杀惠伯】公冉务人奉其帑以奔蔡既而复叔仲氏【杜不絶其后】○夫人姜氏归于齐大归也【杜恶视之母出姜也嫌与有罪出者异故复发传】将行哭而过市曰天乎仲为不道杀适立庶市人皆哭鲁人谓之哀姜【所谓出姜不允于鲁○过古禾反又古卧反适丁歴反】○莒纪公生大子仆又生季佗爱季佗而黜仆且多行无礼于国【杜纪号也莒夷无諡故有别号○佗徒何反】仆因国人以弑纪公【林大子仆因国人之怒而杀其父】以其寳玉来奔纳诸宣公公命与之邑曰今日必授季文子使司寇出诸竟曰今日必逹【杜未见公而文子出之故来不书○竟音境】公问其故季文子使大史克对曰先大夫臧文仲敎行父事君之礼行父奉以周旋弗敢失队曰见有礼于其君者【林有礼谓恪守名分尽敬于所事之君○大音泰队直类反】事之如孝子之养父母也【林尽其心力而养之○养余亮反】见无礼于其君者【林无礼谓好犯名分悖乱于所事之君】诛之如鹰鹯之逐鸟雀也【林尽其心力而搏之○鹰于陵反鹯之然反说上文仙反字林已僊反】先君周公制周礼曰则以观徳徳以处事事以度功功以食民【林则者君臣父子兄弟夫妇朋友之法则也合此法则为吉徳违此法则为凶徳故以观徳徳之吉凶所以处制事之是非事之是非所以量度功之成否功之成否所以食养民之厚薄○度待洛反下同食音嗣】作誓命曰毁则为贼【杜誓要信也毁则壊法也】掩贼为藏【杜掩匿也】窃贿为盗【杜贿财也】盗器为奸【杜器国用也】主藏之名【以掩贼为名】赖奸之用【杜用奸器也】为大凶徳【林毁君臣父子兄弟夫妇朋友之法则故为大凶徳】有常无赦【杜刑有常】在九刑不忘【杜誓命以下皆九刑之书九刑之书今亡】行父还观莒仆莫可则也【杜还犹周旋○还音旋】孝敬忠信为吉徳盗贼藏奸为凶徳夫莒仆则其孝敬则弑君父矣则其忠信则窃寳玉矣其人则盗贼也其器则奸兆也【杜兆域也】保而利之则主藏也以训则昏民无则焉不度于善而皆在于凶徳是以去之【林若保其人而利其物则是我有主藏之名若以敎训则为昏乱无一事可为民人之法则莒仆不居于孝敬忠信之善而皆在于盗贼藏奸之凶徳是以逐去莒仆而不听少留也○去起吕反】昔髙阳氏有才子八人【髙阳帝颛顼之号八人其苗裔】苍舒隤敳梼戭大临尨降庭坚仲容叔达【此即垂益禹臯陶之伦庭坚即臯陶字○隤徒回反敳五才反一音五回反幸昭音瑰梼直由反韦昭音桃戭以善反汉书作戭韦昭已震反尨莫江反降下江反】齐圣广渊明允笃诚天下之民谓之八恺【杜齐中也渊深也允信也笃厚也恺和也○恺开在反】髙辛氏有才子八人【髙卒帝喾之号八人亦其苗裔】伯奋仲堪叔献季仲伯虎仲熊叔豹季貍【此即稷契朱虎熊罴之伦○奋甫问反熊音雄貍力之反】忠肃共懿宣慈惠和天下之民谓之八元【杜肃敬也懿美也宣徧也林慈爱之出于心者也惠爱之及乎人者也和中节也元善也】此十六族也世济其美不陨其名【杜济成也陨队也○陨于敏反】以至于尧尧不能举舜臣尧举八恺使主后土【后土地官禹作司空平水土即主地之官】以揆百事莫不时序地平天成【杜揆度也成亦平也林以揆度百工之事莫不一时得其次序而无废事水土既平天道亦成○揆葵癸反】举八元使布五敎于四方【契作司徒五教在寛故知契在八元之中】父义母慈兄友弟共子孝内平外成【林内诸夏外夷狄】昔帝鸿氏有不才子【杜帝鸿黄帝也】掩义隠贼好行凶徳丑类恶物顽嚚不友是与比周【林有义之人则掩蔽而不用贼盗之人则隠庇而必用平日所好惟行凶徳凡恶人之不可亲友者则不才子是与之比近而周密杜丑亦恶也○好呼报反嚚鱼巾反心不则徳义之经为顽口不道忠信之言为嚚比毗志反】天下之民谓之浑敦【杜谓驩兠浑敦不开通之貌○浑户本反敦徒本反】少皥氏有不才子【少皥金天氏之号次黄帝○少诗照反皥胡老反】毁信废忠崇饰恶言靖谮庸回服谗搜慝以诬盛徳【林毁坏诚信之道废弃忠直之人崇聚修饰秽恶之言安于谗谮用其回邪行人之谗言求人之隠慝以诬蔑盛徳之士○搜所留反慝地得反】天下之民谓之穷奇【杜谓共工其行穷其好竒○竒其宜反】颛顼氏有不才子不可教训不知话言【杜话善也○话户快反】告之则顽【杜徳义本天心】舍之则嚚【杜不道忠信○舍音赦】傲狠明徳以乱天常【林傲慢狠暴不修明徳以悖乱天地之常理傲五报反狠户垦反】天下之民谓之梼杌【杜谓鲧梼杌顽凶无俦匹之貌○梼徒刀反杌五忽反】此三族也世济其凶増其恶名以至于尧尧不能去【杜方以宣公比尧行父比舜故言尧亦不能去须贤臣而除之○去起吕反下同】缙云氏有不才子【缙云黄帝时官名】贪于饮食冒于货贿侵欲崇侈【林恣已之欲尽人之才贪食甚则侵欲于人贪财甚则崇侈于己】不可盈厌聚敛积实不知纪极不分孤寡不恤穷匮【杜盈满也实财也○厌于艶反匮其媿反】天下之民以比三凶【杜非帝王子孙故别以比三凶】谓之饕餮【贪财为饕贪食为餮○饕他刀反餮他结反】舜臣尧【杜为尧臣】賔于四门【辟四门逹四聪以賔礼众贤】流四凶族【案四凶罪状而流放之】浑敦穷奇梼杌饕餮投诸四裔以御魑魅【杜投弃也裔逺也放之四逺使当魑魅之灾魑魅山林异气所生为人害者○御鱼吕反魑勑知反山神兽形魅亡备反说文作魅云老精物也】是以尧崩而天下如一同心戴舜以为天子以其举十六相去四凶也故虞书数舜之功曰慎徽五典五典克从无违敎也【杜徽美也典常也此八元之功○戴多代反相息亮反去起吕反数色主反徽许归反】曰纳于百揆百揆时序无废事也【杜此八恺之功】曰賔于四门四门穆穆无凶人也【林去四凶之功】舜有大功二十而为天子【杜举十六相去四凶也】今行父虽未获一吉人去一凶矣于舜之功二十之一也庶几免于戾乎【史克激称以辨宣公之惑释行父之志故其言美恶有过辞盖事宜也】○宋武氏之族【林宋武公之子孙○本或作宋武穆之族者后人取下文妄加也】道昭公子将奉司城须以作乱【杜文公弑昭公故武族欲因其子以作乱司城须文公弟○道音导】十二月宋公杀母弟须及昭公子使戴庄桓之族攻武氏于司马子伯之馆【杜戴族华乐也庄族公孙师也桓族向鱼麟荡也司马子伯华耦也】遂出武穆之族【杜穆族党于武氏故】使公孙师为司城【林公孙师庄公之孙代母弟须】公子朝卒使乐吕为司寇以靖国人【杜乐吕戴公子曽孙为宣三年宋师围曹传】




　　左传杜林合注卷十七
　　钦定四库全书
　　左传杜林合注卷十八　明　王道焜
　　赵如源　同编
　　宣公一【公名倭一名接又作委文公子母敬嬴諡法善问周达曰宣】
　　周【匡王五年○鲁宣公二年匡王崩弟定王立】
　　郑【穆公三十年○鲁宣公三年穆公卒灵公夷立宣四年灵公弑弟襄公坚立】
　　齐【惠公元年○鲁宣公十年惠公卒子顷公无野立】
　　宋【文公三年】
　　晋【灵公继霸十三年○赵盾为政鲁宣公二年灵公弑成公黒臀立宣八年郤缺为政宣九年成公卒子景公孺立宣十一年荀林父为政宣十六年士防为政宣十七年郤克为政】
　　卫【成公二十七年○鲁宣公九年成公卒子穆公遫立】
　　蔡【文公四年○鲁宣公十七年文公卒子景侯固立】
　　曹【文公十年○鲁宣公十四年文公卒子宣公庐立】
　　陈【灵公六年○鲁宣公十年灵公弑子成公午立】
　　杞【桓公二十九年】
　　薛【详见僖公元年】
　　莒【季陀元年】
　　邾【定公六年】
　　许【昭公十四年○鲁宣公十七年昭公卒灵公立】
　　小邾【详见僖公元年】
　　楚【庄王六年○鲁宣公十一年盟辰陵讨陈春秋始子楚庄王以霸宣十一年楚孙叔敖为令尹宣十二年败晋于邲宣十八年庄王卒共王立】
　　秦【共公元年○鲁宣公四年共公卒桓公立】
　　吴【详见隠公元年及成公元年】
　　越【详见隠公元年】
　　经【癸丑】元年春王正月公即位【无传】○公子遂如齐逆女【杜不讥丧娶者不待贬责而自明也卿为君逆例在文四年】三月遂以夫人妇姜至自齐【称妇有姑之辞不书氏史阙文】○夏季孙行父如齐○晋放其大夫胥甲父于卫【放者受罪黜免宥之以逺】○公防齐侯于平州【杜平州齐地在泰山牟县西】○公子遂如齐○六月齐人取济西田【鲁以赂齐齐人不用司徒故曰取】○秋邾子来朝【无传】○楚子郑人侵陈遂侵宋晋赵盾率师救陈【杜传言救陈宋经无宋字盖阙林侵蔡遂伐楚以见齐霸侵陈遂侵宋以见楚霸○盾徒本反】宋公陈侯卫侯曹伯防晋师于棐林伐郑【杜晋师救陈宋四国君往防之共伐郑也不言防赵盾取于兵防非好防也棐林郑地荣阳宛陵县东南有林乡林此赵盾也大夫而用诸侯之师于是始其曰防晋师则不与大夫用诸侯之辞也○棐芳尾反】○冬晋赵穿帅师侵崇【林自伐书阳处父入书郤缺侵书赵穿而后凡役书大夫○崇本亦作崈】○晋人宋人伐郑
　　传元年春王正月公子遂如齐逆女尊君命也【诸侯之卿出入称名氏所以尊君命也传于此发者与还文不同故释之】三月遂以夫人妇姜至自齐尊夫人也【杜遂不言公子替其尊称所以成小君之尊也公子当时之宠号非族也故传不言舍族释例论之备矣】○夏季文子如齐纳赂以请防【宣公篡立未列于防故以赂请之】○晋人讨不用命者放胥甲父于卫【杜胥甲下军佐文十二年战河曲不肯薄秦于险林胥甲赵穿当军门呼今胥甲独当罪想赵穿以晋君之壻又赵之侧室故赵盾庇之】而立胥克【克甲之子】先辛奔齐【辛甲之属大夫】○防于平州以定公位【杜簒立者诸侯既与之防则不得复讨臣之杀之与弑君同故公与齐防而位定】○东门襄仲如齐拜成【谢得防也】○六月齐人取济西之田为立公故以赂齐也【杜济西故曹地僖三十一年晋文以分鲁林防平州以定公位故言立公季文子纳赂请防故也○为于伪反】○宋人之弑昭公也【在文十六年】晋荀林父以诸侯之师伐宋【林在文十七年】宋及晋平宋文公受盟于晋又防诸侯于扈将为鲁讨齐【林齐屡伐鲁故将为鲁讨齐】皆取赂而还【文十五年十七年二扈之盟皆受赂】郑穆公曰晋不足与也【林郑于是始背晋】遂受盟于楚陈共公之卒楚人不礼焉【杜卒在文十二年林楚之吊不以礼○共音恭】陈灵公受盟于晋【林十四年盟新城十五十七年两盟扈】秋楚子侵陈遂侵宋晋赵盾率师救陈宋防于棐林以伐郑也楚蒍贾救郑遇于北林【杜与晋师相遇荣阳中牟县西南有林亭在郑北】囚晋解扬晋人乃还【解扬晋大夫○解音蟹】○晋欲求成于秦赵穿曰我侵崇秦急崇必救之【林言我以师侵秦之与国曰崇者秦以崇为急秦必来救崇○秦急崇絶句本或作崇急秦必救之是后人改耳】吾以求成焉【林我因秦来救而求成于秦】冬赵穿侵崇秦弗与成【林秦知其计故弗与成】○晋人伐郑以报北林之役【林报囚解扬】于是晋侯侈赵宣子为政骤谏而不入故不竞于楚【林骤数也数諌灵公而不受故不竞强于楚盖为明年郑伐宋张本○侈昌氏反又尸氏反骤仕救反】
　　经【甲寅】二年春王三月壬子宋华元帅师及郑公子归生帅师战于大棘宋师败绩获宋华元【杜得大夫生死皆曰获例在昭二十三年大棘在陈留襄邑县南林大夫书战于是始于是凡战书大夫】○秦师伐晋○夏晋人宋人卫人陈人侵郑【杜郑为楚伐宋获其大夫晋赵盾兴诸侯之师将为宋报耻畏楚而还失霸者之义故贬称之】○秋九月乙丑晋赵盾弑其君夷臯【杜灵公不君而称臣以弑者以示良史之法深责执政之臣例在四年林灵公弑成公黒臀立○臯古刀反】○冬十月乙亥天王崩【无传林匡王崩弟定王立】
　　传二年春郑公子归生受命于楚伐宋【杜受楚命也○受命于楚本或作命于楚】宋华元乐吕御之二月壬子战于大棘宋师败绩囚华元获乐吕【杜乐吕司寇获不书非元帅也获生死通名经言获华元故传特防之曰囚以明其生获故得见赎而还】及甲车四百六十乘【林甲车毎兵车一乘甲士三人步卒七十二人○乘绳证反下同】俘二百五十人馘百人狂狡辂郑人郑人入于井【林俘获也馘取左耳也狂狡宋大夫辂迎也迎而伐之郑人入于井而避之○俘芳夫反馘古获反馘百人或作馘百者人衍字狡古夘反辂五嫁反】倒防而出之获狂狡【林狂狡自倒其防以听郑人之出因倒防反为郑人所获○倒丁老反】君子曰失礼违命宜其为禽也【林失行军之礼违杀敌之命宜为反为人禽获也○宜其为禽一本作宜其禽也】戎昭果毅以听之之谓礼【林戎军制也昭明也军制昭明于上果敢也毅必行也听为常存于耳着于心想闻其政令○毅鱼既反】杀敌为果致果为毅易之戮也【林敢于杀敌果也必行其果敢以致于敌毅也反易其道如狂狡倒防之类受戮之道也】将战华元杀羊食士其御羊斟不与【杜食享也华元杀羊为羮以享战士羊羮阙少故分不及其御羊斟御戎御也○食音嗣斟之金反与音预】及战曰畴昔之羊子为政【杜畴昔犹前日也林为政犹言为主言有无之权在子】今日之事我为政【林言进退之权在我】与入郑师故败君子谓羊斟非人也以其私憾败国殄民【杜憾恨也殄尽也○憾本亦作感户暗反败必迈反又如字殄大典反】于是刑孰大焉诗所谓人之无良者【诗小雅义取不良之人相怨以亡】其羊斟之谓乎残民以逞【林残害宋国之民以快其志○逞勑领反】宋人以兵车百乘【林盖甲士三百人步卒七千二百人】文马百驷【杜画马为文四百匹】以赎华元于郑半入华元逃归【林宋人以华元为贤故赎之兵车文马之赂半入郑国时郑人以宋纳赂之故寛其防守故华元得乘乱逃归】立于门外告而入【告宋城门而后入言不苟】见叔牂曰子之马然也【杜叔牂羊斟也卑贱得先归华元见而慰之○牂子郎反】对曰非马也其人也【杜叔牂知前言以显故不敢让罪】既合而来奔【杜叔牂言毕遂奔鲁合犹答也】宋城华元为植巡功【杜植将主也林华元为筑城之将主巡行察见功役之事○植直吏反】城者讴曰睅其目皤其腹弃甲而复【杜睅出目皤大腹弃甲谓亡师○讴乌侯反睅户板反说文字林云大目也苏林云寝视不安貌皤歩何反】于思于思弃甲复来【于思多鬓之貎○思如字又西才反贾逵云白头貎来力知反又如字以恊上韵】使其骖乘谓之曰牛则有皮犀兕尚多弃甲则那【林言牛有皮可用为甲犀兕之皮尚多皆可用以为军装之饰弃甲则何害杜那犹何也○骖七南反犀音西兕徐履反那乃多反】役人曰从其有皮丹漆若何【林纵使有皮可以为甲何如丹而漆之使益坚固勿弃之若何】华元曰去之夫【林言此役夫】其口众我寡【杜传言华元不吝其咎寛而容众】○秦师伐晋以报崇也【杜伐崇在元年】遂围焦【焦晋河外邑】夏晋赵盾救焦遂自隂地及诸侯之师侵郑【隂地晋河南山北自上洛以东至陆浑】以报大棘之役【林在今年二月】楚鬭椒救郑曰能欲诸侯而恶其难乎【林言能欲诸侯从楚而恶救郑御晋之难○恶乌路反难乃旦反】遂次于郑以待晋师赵盾云彼宗竞于楚待将毙矣【杜竞强也鬬椒若敖之族自文子以来世为令尹○毙婢世反】姑益其疾乃去之【杜欲示弱以骄之传言赵盾所以称人且为四年楚灭若敖氏张本】○晋灵公不君【杜失君道也以明于例应称国以弑】厚敛以雕墙【林厚重也重赋敛于民以雕画墙壁○敛力艳反】从台上弹人而观其辟丸也【林丸弹子也观人之善赶弹丸与否以资笑噱○弹徒丹反】宰夫胹熊蹯不熟杀之寘诸畚使妇人载以过朝【杜畚以草束为之筥属林不欲令人知之故使妇人载以过晋朝○胹音而煮也蹯扶元反寘之防反畚音本】赵盾士季见其手问其故而患之【林士季即士防二臣见宰夫之手露于畚外问妇人以宰夫被杀之故而患灵公之无道○手一本作首】将谏士季曰谏而不入则莫之继也防请先不入则子继之【林言若同谏灵公而不受则莫之或继其后防请先进谏若灵公不受谏则使赵盾为继其后】三进及溜而后视之【三进三伏公不省而又前也公知欲諌故佯不视林溜屋霤即中堂也○溜力救反】曰吾知所过矣将改之稽首而对曰人谁无过过而能改善莫大焉诗曰靡不有初鲜克有终【杜诗大雅也言人君之道莫不有其初少能有终者也言谨终如始之难○鲜息浅反少也下同】夫如是则能补过者鲜矣君能有终则社稷之固也岂唯羣臣赖之【林夫如是诗所言可见人有过失而能补其过失者少矣今灵公始虽有过能改过迁善是有终也则安固社稷之道岂惟晋之羣臣之所依赖言天下之所望也】又曰衮职有阙唯仲山甫补之能补过也【杜诗大雅也衮君之上服阙过也言衮服者有过则仲山甫能补之林仲山甫宣王之相○衮古本反】君能补过衮不废矣【杜常服衮也】犹不改宣子骤谏公患之使鉏麑贼之【杜鉏麑晋力士○鉏仕俱反麑音迷一音五兮反】晨往寝门辟矣盛服将朝尚早坐而假寐【杜不解衣冠而睡○辟婢亦反盛音成本或作成睡垂伪反】麑退叹而言曰不忘恭敬民之主也贼民之主不忠弃君之命不信有一于此不如死也触槐而死【杜槐赵盾庭树○槐音懐又音回】秋九月晋侯饮赵盾酒伏甲将攻之其右提弥明知之【杜右车右○饮于鸩反提上支反弥面皮反】趋登曰臣侍君宴过三爵非礼也遂扶以下公嗾夫焉明搏而杀之【林猛犬也灵公嗾使猛犬齧盾想是以嗾犬为兴甲之号○扶扶孚反服防注作跣先典及云徒跣也今杜注本往往而有跣者嗾素口反说文云使犬也服本作防夫音扶五羔反尚书传云大犬也尔雅云狗四尺为搏音博】盾曰弃人用犬虽猛何为【杜责公不养士而更以犬为己用】鬭且出提弥明死之【林因与公之甲士且鬬且出】初宣子田于首山舍于翳桑【杜田猎也翳桑桑之多荫翳者首山在河东蒲坂县东南○翳于计反】见灵辄饿问其病【灵辄晋人】曰不食三日矣食之舍其半问之曰宦三年矣【杜宦学也○食音嗣下同舍音舍】未知母之存否今近焉【杜去家近】请以遗之使尽之而为之箪食与肉【杜箪笥也○遗唯季反箪音丹】寘诸橐以与之既而与为公介【杜灵辄为公甲士○槖他洛反与音预介音界】倒防以御公徒而免之问何故对曰翳桑之饿人也【林言昔饿翳桑母子俱感宣子赐故以此报】问其名居【林问其姓名与其所居】不告而退【杜不望报也】遂自亡也【杜辄亦去】乙丑赵穿攻灵公于桃园【杜穿赵盾之从父昆弟子乙丑九月二十七日○攻如字本或作弑】宣子未出山而复【杜晋竟之山也盾出奔闻公弑而还】太史书曰赵盾弑其君以示于朝宣子曰不然对曰子为正卿亡不越竟反不讨贼非子而谁【林言宣子为晋之正卿其出亡也不越竟而适他国其反国也不讨弑君之贼非子弑君而谁弑之言宣子当其罪也○大音泰】宣子曰呜呼我之懐矣自诒伊慼其我之谓矣【杜逸诗也言人多所怀恋则自遗忧杜言我因懐恋晋国以及此忧】孔子曰董狐古之良史也书法不隠【杜不隠盾之罪】赵宣子古之良大夫也为法受恶【杜善其为法受屈○为于伪反】惜也越竟乃免【杜越竟则君臣之义絶可以不讨贼林杜氏以为越竟则君臣之义絶可以不讨贼遂致议论纷纷或疑以为非孔子之言愚按此越竟乃免当为遂奔他国则弑在出奔之后可免弑君之名非为越竟而反可不讨贼得免弑君之名也上文亡不越竟反不讨贼亦是两事不可与此相牵】宣子使赵穿逆公子黒臀于周而立之【黑臀晋文公子○臀徒门反】壬申朝于武公【杜壬申十月五日既有日而无月冬又在壬申下明传文无较例】○初丽姬之乱【林在僖四年○丽力知反】诅无畜羣公子【杜诅盟誓○诅侧虑反】自是晋无公族【无公子故废公族之官】及成公即位乃宦卿之适子而为之田以为公族【杜宦仕也为置田邑以为公族大夫○适丁歴反】又宦其余子亦为余子【杜余子适子之母弟也亦治余子之政】其庶子为公行【庶子妾子也掌率公戎行○行户郎反下同】晋于是有公族余子公行【杜皆官名】赵盾请以括为公族【杜括赵盾异母弟赵姬之中子屏季也○括古活反】曰君姬氏之爱子也【杜赵姬文公女成公姊也】微君姬氏则臣狄人也公许之【杜盾狄外孙也姬氏逆之以为适事见僖二十四年】冬赵盾为旄车之族【旄车公行之官盾本卿适其子当为公族辟屏季故更掌旄车○旄音毛一本作軞】使屏季以其故族为公族大夫【盾以其故官属与屏季使为衰之适】
　　经【乙夘】三年春王正月郊牛之口伤改卜牛牛死乃不郊【牛不称牲未卜日】犹三望○匡王【无传四月而速】○楚子伐陆浑之戎○夏楚人侵郑○秋赤狄侵齐【杜无传林赤狄始见经先儒谓唐叔子孙别在狄者】○宋师围曹○冬十月丙戌郑伯兰卒【杜再与文同盟○穆公卒灵公夷立】○郑穆公【无传】
　　传三年春不郊而望皆非礼也【杜言牛虽伤死当更改卜取其吉者郊不可废也前年冬天王崩未而郊者不以王事废天事礼记曽子问天子崩未殡五祀不行既殡而祭自啓至于反哭五祀之祭不行已而祭】望郊之属也不郊亦无望可也【杜已有例在僖三十一年复发传者嫌牛死与卜不从异】○晋侯伐郑及郔郑及晋平士防入盟【杜郔郑地为夏楚侵郑传○郔音延】○楚子伐陆浑之戎【林在伊川】遂至于雒观兵于周疆【杜雒水出上洛冡领山至河南巩县入河林周都雒阳故楚至伊雒而观兵于周室之疆界○疆居良反】定王使王孙满劳楚子【王孙满周大夫○劳力报反】楚子问鼎之大小轻重焉【杜示欲偪周取天下林鼎禹之九鼎也三代相传以为寳】对曰在徳不在鼎昔夏之方有徳也【杜禹之世】逺方图物【杜图画山川竒异之物而献之】贡金九牧【杜使九州之牧贡金】铸鼎象物【象所图物着之于鼎】百物而为之备使民知神奸【杜图鬼神百物之形使民逆备之】故民入川泽山林【林高流为川卑淤为泽髙峻为山深密为林】不逢不若【杜若顺也林不遇妖怪不顺之物】螭魅罔两【杜螭山神兽形魅怪物罔两水神○螭勑知反魅亡备反木又作鬽罔亡丈反两本作蜽音同说文云罔两山川之精物也】莫能逢之【杜逢遇也林人皆知其情状而善避之故怪莫能遇】用能协于上下以承天休【杜民无灾害则上下和而受天祐】桀有昏徳鼎迁于商载祀六百【杜载祀皆年○载祀尔雅云商曰祀唐虞曰载周曰年夏曰嵗】商纣暴虐鼎迁于周徳之休明虽小重也其奸回昏乱虽大轻也【林当三代君徳休美光明之时则九鼎虽小有徳则重不可迁移及奸慝回邪昏迷暴乱之时则九鼎虽大无徳则轻可迁移○纣直九反】天祚明徳有所底止【杜底致也林言有所致止之时　祚才故反底音防】成王定鼎于郏鄏【杜郏鄏今河南也武王迁之成王定之○郏卜古洽反鄏音辱】世三十卜年七百天所命也【林此盖天祚明徳有所底止之定命】周徳虽衰天命未改鼎之轻重未可问也○夏楚人侵郑郑即晋故也○宋文公即位三年杀母弟须及昭公子武氏之谋也【杜武公谋奉母弟须及昭公子以作乱事在文十八年】使戴桓之族攻武氏于司马子伯之馆尽逐武穆之族【林事竝在文十八年】武穆之族以曹师伐宋秋宋师围曹报武氏之乱也○冬郑穆公卒初郑文公有贱妾曰燕姞【杜姞南燕姓林郑文公穆公父燕姞穆公母○姞其乙反又其吉反】梦天使与已兰【杜兰香草】曰余为伯鯈余而祖也【杜伯鯈南燕祖○鯈直留反】以是为而子【杜以兰为女子名】以兰有国香人服媚之如是【杜媚爱也欲令人爱之如兰】既而文公见之与之兰而御之【林以兰与燕姞使荐寝御】辞曰妾不才幸而有子将不信敢徴兰乎【杜惧将不见信故欲计所赐兰为懐子月数】公曰诺生穆公名之曰兰文公报郑子之妃曰陈妫【杜郑子文公叔父子仪也汉律淫季父之妻曰报○妫九危反】生子华子臧子臧得罪而出【杜出奔宋】诱子华而杀之南里【杜在僖十六年南里郑地】使盗杀子臧于陈宋之间【在僖二十四年】又娶于江生公子士朝于楚楚人酖之及叶而死【杜叶楚地今南阳叶县○酖直荫反叶式涉反】又娶于苏【林苏寰内诸侯】生子瑕子俞弥俞弥早卒泄驾恶瑕文公亦恶之故不立也【杜泄驾郑大夫○俞音愉恶乌路反下同】公逐羣公子公子兰犇晋从晋文公伐郑【在僖三十年○从如字又才用反】石癸曰吾闻姬姞耦其子孙必蕃【林石癸郑大夫杜姞姓宜为姬配耦○癸居揆反蕃音烦下同】姞吉人也后稷之元妃也【姞姓之女为后稷妃周是以兴故曰吉人】今公子兰姞甥也天或啓之必将为君其后必蕃先纳之可以亢宠【林亢极也可以极恃其宠爱○亢苦浪反】与孔将鉏侯宣多纳之盟于大宫而立之【杜大宫郑祖庙○鉏仕俱反大音泰】以与晋平【林此以上并僖三十年事】穆公有疾曰兰死吾其死乎吾所以生也【林我所以生由此梦之祥】刈兰而卒【传言穆氏所以大兴于郑天所啓也○刈鱼废反】
　　经【丙辰】四年春王正月公及齐侯平莒及郯莒人不肯公伐莒取向【杜莒剡二国相怨故公与齐侯共平之向莒邑东海承县东南有向城逺疑也○郯音谈向舒亮反】○秦伯稻卒【杜无传未同盟林共公卒桓公立○稻徒老反】○夏六月乙酉郑公子归生弑其君夷【杜传例曰称臣臣之罪也子公实弑而书子家罪其权不足也○灵公弑弟襄公坚立】○赤狄侵齐【无传】○秋公如齐公至自齐【杜无传告于庙例在文二年】○冬楚子伐郑
　　传四年春公及齐侯平莒及郯莒人不肯公伐莒取向非礼也平国以礼不以乱【林平国之道当以礼逊不以兵乱】伐而不治乱也【杜责公不先以礼治之而用伐○治直吏反】以乱平乱何治之有无治何以行礼【林莒郯本兵乱鲁复兵乱平之其乱无由可治既不能治何以行其平国之礼】○楚人献鼋于郑灵公【杜穆公太子夷也林鼋似龞而大○鼋音元】公子宋与子家相见【杜宋子公也子家归生○见贤遍反】子公之食指动【杜第二指也】以示子家曰他日我如此必尝异味及入宰夫将解鼋相视而笑【林二子意公将享大夫故相视而笑以为食指动之騐○解如字一音蟹】公问之【杜问所笑】子家以告及食大夫鼋召子公而弗与也【杜欲使指动无效○食音嗣】子公怒染之于鼎尝之而出公怒欲杀子公【林灵公怒其不逊恐其防扈故欲杀之】子公与子家谋先【杜先公为难○先悉荐反】子家曰畜老犹惮杀之【林言六畜之老者犹以其老而难于杀盖有不忍之心○畜许又反上许六反惮徒旦反难也】而况君乎反谮子家子家惧而从之【谮子家于公】夏弑灵公书曰郑公子归生弑其君夷权不足也【子家权不足以御乱惧谮而从弑君故书以首恶】君子曰人而不武无能达也【初称畜老仁也不讨子公是不武也故不能自通于仁道而陷弑君之罪】凡弑君称君君无道也称臣臣之罪也【杜称君谓唯书君名而称国以弑言众所共絶也称臣者谓书弑者之名以示来世终为不义改杀称弑辟其恶名取有渐也书弑之义释例论之备矣】郑人立子良【杜穆公庶子】辞曰以贤则去疾不足【杜去疾子良名○去起吕反下同】以顺则公子坚长乃立襄公【杜襄公坚也○长丁丈反】襄公将去穆氏【杜逐羣兄弟】而舍子良【杜以其让已○舍音赦下同】子良不可曰穆氏宜存则固愿也若将亡之则亦皆亡去疾何为【杜何为独留】乃舍之皆为大夫○初楚司马子良生子越椒子文曰必杀之【子文子良之兄】是子也熊虎之状而豺狼之声弗杀必灭若敖氏矣【林子文子良皆楚若敖之子孙】谚曰狼子野心是乃狼也其可畜乎【林言豺狼之子心在山野不可驯服此越椒乃豺狼也其可畜而养之乎】子良不可子文以为大慼及将死聚其族曰椒也知政乃速行矣无及于难【林言知政无待其执政之时也○难乃旦反】且泣曰鬼犹求食若敖氏之鬼不其馁而【杜而语助言必馁○馁奴罪反】及令尹子文卒鬭般为令尹【杜般子文之子子扬○般音班】子越为司马【林子越即子越椒】蒍贾为工正谮子扬而杀之子越为令尹已为司马【林工正掌百工之长○贾为椒谮子扬而已得椒处○蒍于委反】子越又恶之【林椒既为令尹又恶蒍贾偪已○恶乌路反】乃以若敖氏之族圄伯嬴于轑阳而杀之【杜圄囚也伯嬴蒍贾也轑阳楚邑林盖子越以其私族囚蒍贾于轑阳而杀之非国讨也○圄鱼吕反嬴音盈轑音辽】遂处蒸野将攻王王以三王之子为质焉弗受【杜烝野楚邑三王文成穆○质音致】师于漳澨【杜漳澨漳水边○漳音章澨市制反】秋七月戊戌楚子与若敖氏战于臯浒【臯浒楚地○浒呼五反】伯棼射王汰辀及鼓跗着于丁宁【杜伯棼越椒也辀车辕汰过也箭过车辕上丁寜钲也林跗所以架鼔箭及于鼔跗也○棼扶云反射食亦反下同汰他末反辀涉留反跗芳跗反着直畧反】又射汰辀以贯笠毂【兵车无盖尊者则边人执笠依毂而立以御寒暑名曰笠毂此言箭遇车辕及王之盖○贯古乱反笠音立毂古禾反】师惧退王使巡师曰吾先君文王克息获三矢焉伯棼窃其二尽于是矣【林所以释楚师之惧心】鼔而进之遂灭若敖氏初若敖娶于防【林若敖楚之八世祖杜防国名○防本又作郧音云】生鬭伯比若敖卒从其母畜于郧【杜畜养也○畜许六反】淫于防子之女生子文焉防夫人使弃诸梦中【杜梦泽名江夏安陆县城东南有云梦城○梦音蒙又亡贡反】虎乳之防子田见之惧而归夫人以告【杜告女私通所生】遂使收之楚人谓乳谷谓虎于莵故命之曰鬭谷于莵以其女妻伯比【杜伯比所淫者○縠奴口反于音乌莵音徒妻七计反】实为令尹子文【杜鬬氏始自子文为令尹】其孙箴尹克黄【杜箴尹官名克黄子之子○箴之金反】使于齐还及宋闻乱其人曰不可以入矣箴尹曰弃君之命独谁受之【林言君命使齐不归复命是弃君命也虽奔他国谁独受此弃命之人○使所吏反】君天也天可逃乎遂归复命而自拘于司败【林司败即司寇○拘音俱】王思子文之治楚国也曰子文无后何以劝善使复其所【林使克黄复其所任箴尹之官】改命曰生【杜易其名也林言其更生】○冬楚子伐郑郑未服也【前年楚侵郑不获成故曰未服】
　　经【丁巳】五年春公如齐○夏公至自齐○秋九月齐高固来逆叔姬【髙固齐大夫不书女归降于诸侯】○叔孙得臣卒【杜无传不书日公不与小敛】○冬齐高固及子叔姬来【杜叔姬宁固反马】○楚人伐郑传五年春公如齐高固使齐侯王公请叔姬焉【杜留公强成昏】○夏公至自齐书过也【公既见止连昏于隣国之臣厌尊毁列累其先君而于庙行饮至之礼故书以示过】○秋九月齐高固来逆女自为也故书曰逆叔姬卿自逆也【杜适诸侯称女适大夫称字所以别尊卑也此春秋新例故称书曰而不言凡也不于庄二十七年发例者嫌见过而成昏因明之○为于伪反】○冬来反马也【礼送女留其送焉谦不敢自安三月庙见遣使反马高固遂与叔姬俱寜故经传具见以示讥】○楚子伐郑陈及楚平晋荀林父救郑伐陈【林陈见楚伐郑故请平于楚楚伐郑故救郑陈从楚故伐陈杜为明年晋卫侵陈传】
　　经【戊午】六年春晋赵盾卫孙免侵陈○夏四月○秋八月螽【无传】○冬十月
　　传六年春晋卫侵陈陈即楚故也○夏定王使子服求后于齐【子服周大夫】○秋赤狄伐晋围懐及邢丘【林懐邢丘皆晋邑○邢丘今河内平臯县】晋侯欲伐之中行桓子曰【林即荀林父】使疾其民【杜骄则数战为民所疾】以盈其贯将可殪也【杜殪尽也贯犹习也林民疾其君习俗既满则众莫为用一举击之将可尽殪○贯古患反殪于计反】周书曰殪戎殷【杜周书康诰也义取周武王以兵伐殷尽灭之】此类之谓也【杜为十五年晋灭狄传】○冬召桓公逆王后于齐【召桓公王卿士事不关鲁故不书为成二年王甥舅张本○召上照反】○楚人伐郑取成而还【九年十一年传所称厉之役盖在此】○郑公子曼满与王子伯廖语欲为卿【杜二年郑大夫林曼满欲图郑之卿位○曼音万廖力雕反】伯廖告人曰无徳而贪其在周易丰【离下震上丰】之离【丰上六变而为纯离也周易论变故虽不筮必以变言其义丰上六曰丰其屋蔀其家闗其户阒其无人三嵗不觌凶义取无徳而大其屋不过三嵗必灭亡】弗过之矣【杜不过三年】间一嵗郑人杀之【○间间厠之间】
　　经【己未】七年春卫侯使孙良夫来盟○夏公防齐侯伐莱【杜传例曰不与谋也莱国今东莱黄县○莱音来】○秋公至自伐莱【无传】○大旱【无传书旱而不书雩雩无功或不雩】○冬公防晋侯宋公卫侯郑伯曹伯于黒壤【○壤如丈反】
　　传七年春卫孙桓子来盟【杜桓子即良夫】始通且谋防晋也【杜公即位卫始修好】○夏公防齐侯伐莱不与谋也凡师出与谋曰及不与谋曰防【杜与谋者谓同志之国相与讲议利害计成而行之故以相连及为文若不获已应命而出则以外合为文皆据鲁而言师者国之大事存亡之所由故详其举动以例别之○与音预下同】○赤狄侵晋取向隂之禾【杜此无秋字盖阙文晋用桓子谋故纵狄林向隂晋地此时禾苗未熟盖狄以师蹂践取之○向舒亮反】○郑及晋平公子宋之谋也【林宋子公也弑灵公故谋从晋以求媚】故相郑伯以防冬盟于黒壤王叔桓公临之以谋不睦【杜王叔桓公周卿士衔天子之命以监临诸侯不同歃者尊卑之别也○相息亮反】○晋侯之立也【杜在二年】公不朝焉又不使大夫聘晋人止公于防盟于黄父公不与盟以赂免【黄父即黒壤】故黒壤之盟不书【林据经书防不书盟】讳之也【慢盟主以取执止之辱故讳之】
　　经【庚申】八年春公至自防【杜无传义与五年书过同】○夏六月公子遂如齐至黄乃复【无传盖有疾而还大夫受命而出虽死以尸将事遂以疾还非礼也】○辛巳有事于大庙仲遂卒于垂【杜有事祭也仲遂卒与季同日畧书有事为绎张本不言公子因上行还间无异事省文从可知也称字时君所嘉无义例也垂齐地非鲁竟故书地○大音泰传同】壬午犹绎万入去籥【绎又祭陈昨日之礼所以賔尸万舞名籥管也犹者可止之辞鲁人知卿佐之丧不宜作乐而不知废绎故内舞去籥恶其声闻○去起吕反籥羊畧反】○戊子夫人嬴氏薨【无传宣公母也】○晋师白狄伐秦【林白狄始见经】○楚人灭舒蓼○秋七月甲子日有食之既【无传月三十日食】○冬十月己丑我小君敬嬴【杜敬諡嬴姓也反哭成故称小君】雨不克庚寅日中而克【克成也】○城平阳【今泰山有平阳县】○楚师伐陈传八年春白狄及晋平夏防晋伐秦【杜经在仲遂卒下从赴】晋人获秦谍杀诸绛市六日而苏【林谍往来间探者绛市晋所都之市也凡死六日而复苏醒盖记异也○谍徒协反间也今谓之细作绛古巷反】○有事于太庙襄仲卒而绎非礼也○楚为众舒叛故伐舒蓼灭之【杜舒蓼二国名○为于伪反】楚子疆之【杜正其界也○疆几良反】及滑汭【杜滑水名林水之隈曲曰汭盖楚拓疆至滑汭之界○滑于八反汭如鋭反一音如恱反】盟吴越而还【杜呉国今吴郡越国今防稽山隂县也传言楚彊吴越服从】○晋胥克有蛊疾【杜惑以丧志按胥克晋下军佐也○蛊音古】郤缺为政【代赵盾】秋废胥克使赵朔佐下军【朔盾之子代胥克为成十七年胥童怨郤氏张本】○冬敬嬴旱无麻始用葛茀【杜记礼变之所由茀所以引柩殡则有之以备大则以下柩○茀方勿反引棺索也】雨不克礼也礼卜先逺日【林卜日先卜逺日】辟不懐也【杜怀思也】○城平阳书时也○陈及晋平【林陈自五年从楚至是始及晋平】楚师伐陈取成而还【杜言晋楚争强】









　　左传杜林合注卷十八
　　钦定四库全书
　　左传杜林合注卷十九　明　王道焜
　　赵如源　同编
　　宣公二
　　经【辛酉】九年春王正月公如齐【无传】公至自齐【无传】○夏仲孙蔑如京师○齐侯伐莱【无传】○秋取根牟【杜根牟东夷国也今琅邢阳都县东有牟乡林取言公不言公非公命也自宣而下征伐在大夫矣】○八月滕子卒【杜未同盟○昭公卒文公立】○九月晋侯宋公衞侯郑伯曹伯防于扈【林扈郑地】○晋荀林父帅师伐陈○辛酉晋侯黑臀卒于扈【杜卒于竟外故书地四与文同盟九月无辛酉曰误○成公卒子景公儒立】○冬十月癸酉衞侯郑卒【杜无传三与文同盟林成公卒子穆公遫立】宋人围滕【林滕恃晋而宋围滕以见晋霸之衰也】○楚子伐郑○晋郤缺帅师救郑○陈杀其大夫泄冶【杜泄冶直諌于淫乱之朝以取死故不为春秋所贵而书名泄息列反冶音也】
　　传九年春王使来徴聘【杜徴召也言周征也征聘不书微加讽谕不指斥】○孟献子聘于周王以为有礼厚贿之【林孟献子即仲孙蔑也厚其赠贿之礼○贿呼罪反字林音悔】○秋取根牟言易也【○易以豉反】○滕昭公卒【为宋围滕○传】防于扈讨不睦也【杜谋齐陈】陈侯不防【杜前年与楚成故】晋荀林父以诸侯之师伐陈【杜不书诸侯师林父帅之无将帅】晋侯卒于扈乃还○冬宋人围滕因其丧也○陈灵公与孔宁仪行父通于夏姬皆衷其衵服以戏于朝【杜二子陈夏姬郑穆公女陈大夫御叔妻衷懐也衵服近身衣林诗人所为赋株林泽陂者也○夏户雅反衷音忠王丁仰反衵女乙反一音汝栗反说文云日日所衣裳也】泄冶谏曰公宣滛民无效焉【林言灵公与二宣示滛乱于朝国之人民无所视效以为法则】且闻不令君其纳之【林且所闻非令美之事君其纳藏衵服无示淫乱○闻如字一音问】公曰吾能改矣公告二子二子请杀之公弗禁遂杀泄冶孔子曰诗云民之多辟无自立辟其泄冶之谓乎【杜辟邪也辟法也诗大雅言邪辟之世不可立法国无道危行言孙○禁居鸩反又音金多辟本又作僻匹亦反立辟婢亦反】○楚子为厉之役故伐郑【六年楚伐郑取成于厉既成郑伯迯归事见十一年○为于伪反】晋郤缺救郑郑伯败楚师于桞棼【桞棼郑地○桞力手反棼扶云反】国人皆喜唯子良忧曰是国之灾也【林子良襄公弟弃疾也独以胜楚为忧言以小胜大是郑国之灾也】吾死无日矣【自是晋楚交兵伐郑十二年卒有楚子入郑之祸】
　　经【壬戌】十年春公如齐公至自齐【无传】○齐人归我济西田【元年以赂齐也不言来公如齐因受之○济子礼反】○夏四月丙辰日有食之【无传不书朔官失之】○己巳齐侯元卒【林未同盟而赴以名林惠公卒子顷公无野立】○齐崔氏出奔衞【齐略见举族出因其告辞以见无罪】○公如齐【林鲁朝于齐止此】○五月公至自齐【无传】○癸已陈夏徴舒弑其君平国【杜徴舒陈大夫也灵公恶不加民故称臣以弑林灵公弑子成公午立○夏户雅反】○六月宋师伐滕○公孙归父如齐齐恵公【杜无传归父襄仲之子】○晋人宋人卫人曹人伐郑【郑及楚平故】○秋天王使王季子来聘【杜王季子者公羊以为天王之母弟然则字季子天子大夫称字○王季子即刘康公周聘止此】○公孙归父帅师伐邾取绎【杜绎邾邑鲁国邹县北有绎山林宣公而下征伐在大夫故自取绎凡取皆不书其人自伐杞凡伐皆不书公○绎音亦】○大水【无传】○季孙行父如齐○冬公孙归父如齐【杜宣公聘齐止此】齐侯使国佐来聘【杜既成君故称君命使林齐鲁之交自是疎矣】○饥【无传有水灾嘉谷不成】○楚子伐郑
　　传十年春公如齐齐侯以我服故归济西之田【公比年朝齐故】○夏齐恵公卒崔杼有宠于惠公髙国畏其偪也【林崔杼齐大夫髙国二家齐正郷○杼直吕反偪彼力反】公卒而遂之奔衞书曰崔氏非其罪也且告以族不以名【杜典策之法告者皆当书以名今齐特以族告夫子因而存之以示无罪又言且告以族不以名者明春秋有因而用之不皆改旧史】凡诸侯之大夫违【违奔放也】告于诸侯曰某氏之守臣某【杜上某氏者姓下某名○守手又反】失守宗庙【林大夫出奔故言失守其宗庙】敢告所有玉帛之使者则告【○玉帛之使谓聘林言有聘问徃来则告○使所吏反】不然则否【杜恩好不接故亦不告】○公如齐奔丧【公亲奔丧非礼也公出朝防奔丧防皆书如不言其事史之常也】○陈灵公与孔宁仪行父饮酒于夏氏公谓行父曰徴舒似女【林徴舒夏姬子也○女音汝】对曰亦似君征舒病之【杜灵公即位于今十五年徴舒已为卿年大无嫌是公子盖以夏姬淫放故谓其子多似以为戏】公出自其廏射而杀之二子奔楚【○廏居又反射食亦反】○滕人恃晋而不事宋六月宋师伐滕○郑及楚平【杜前年败楚师恐楚深怨故与之平】诸侯之师伐郑取成而还○秋刘康公来报聘【杜报孟献子之聘即王季子也其后食采于刘】○师伐邾取绎【为子家如齐传】○季文子初聘于齐【杜齐侯初即位】○冬子家如齐伐邾故也【鲁侵小恐为齐所讨故徃谢】国武子来报聘【报文子也】○楚子伐郑晋士防救郑逐楚师于颍北【杜颍水出河南阳城至于蔡入淮】诸侯之师戍郑郑子家卒郑人讨幽公之乱斵子家之棺而逐其族【杜以四年弑君故也斵薄其棺不使从礼○斵竹角反】改葬幽公諡之曰灵【林灵公初諡幽公葬不如礼故改葬】
　　经【癸亥】十有一年春王正月○夏楚子陈侯郑伯盟于辰陵【杜楚复伐郑故受盟也辰陵陈地颍川长平县东南有辰亭林序楚子于陈侯郑伯之上初予楚庄以霸也】○公孙归父防齐人伐莒【无传】○秋晋侯防狄于欑函【以晋侯徃防之故以狄为防主欑函狄地林楚方倡义于天下而晋孜孜于羣狄至徃防焉晋卑甚矣○欑才端反函音咸】○冬十月楚人杀陈夏征舒【经不言楚子而称人讨贼辞也】○丁亥楚子入陈【杜楚子先杀征舒而欲县陈后得申叔时諌乃复封不有其地故书入在杀征舒之后楚入国书爵始此先书杀后书入予楚以讨贼之义也不以利陈累庄王也】
　　纳公孙宁仪行父于陈【杜二子淫昏乱人也君弑之后能外托楚以求报君之讐内结强援于国故楚庄得平歩而讨陈除弑君之贼于时陈成公播荡于晋定亡君之嗣灵公成丧贼讨国复功足以补过故君子善楚复之】
　　传十一年春楚子伐郑及栎子良曰晋楚不务徳而兵争与其来者可也晋楚无信我焉得有信乃从楚夏楚盟于辰陵陈郑服也【林言二国不先尚徳而惟以兵争诸侯因其来伐而与之和其亦可也晋楚无信可以主盟我安得有信而不两属于晋楚杜传言楚与晋狎主盟○栎力狄反争争鬬之争焉于防反】○楚左尹子重侵宋【杜子重公子婴齐庄王弟】王待诸郔【郔楚地郔音延】令尹蔿艾猎城沂【杜艾猎孙叔敖也沂楚邑艾五盖反猎力渉反沂鱼依反】使封人虑事【封人其时主筑城者虑事谋虑计功○虑如字一音力于反】以受司徒【司徒掌役】量功命日【杜命作日数】分财用【杜财用筑作具林分之使均】平板榦【杜榦桢也林立榦而后施板以筑之平之使治○榦古旦反】称畚筑【杜量轻重畚盛土器林筑实土器○畚音本】程土物【杜为作程限】议逺迩【杜均劳逸】略基趾【杜趾城足略行也○趾音止】具糇粮【糇干食也○糇音侯粮音良】度有司【杜谋监主度待洛反】　事三旬而成【十日为句】不愆于素【不过素所虑之期也传言叔敖之能使民○愆起防反】○晋郤成子求成于众狄【林郤成子即郤缺】众狄疾赤狄之役遂服于晋【杜赤狄潞氏最强故服役众狄】秋防于欑函众狄服也是行也诸大夫欲召狄郤成子曰吾闻之非徳莫如勤非勤何以求人能勤有继其从之也【杜言非徳足以服人则莫如勤以求之若非勤力何以求人能勤力则有功继之其从狄以求防已】诗曰文王既勤止【诗颂文王勤以创业】文王犹勤况寡徳乎○冬楚子为陈夏氏乱故伐陈【杜十年夏徴舒弑君○为于伪反】谓陈人无动将讨于少西氏【杜少西徴舒之祖子夏之名林告陈人无得轻动拒师言将讨征舒弑君之罪○少师照反】遂入陈杀夏徴舒轘诸栗门【杜轘车裂也栗门陈城门○轘音患】因县陈【杜灭陈以为楚县】陈侯在晋【杜灵公子成公午】申叔时使于齐反复命而退王使让之曰夏徴舒为不道弑其君寡人以诸侯讨而戮之诸侯县公皆庆寡人【林申叔时楚大夫林楚县大夫皆僭称公○使所吏反】女独不庆寡人何故对曰犹可辞乎【林言尚可有辞以自解乎○女音汝】王曰可哉曰夏徴舒弑其君其罪大矣讨而戮之君之义也抑人亦有言曰牵牛以蹊人之田【杜抑辞也蹊径也○蹊音兮】而夺之牛牵牛以蹊者信有罪矣而夺之牛罚已重矣诸侯之从也曰讨有罪也今县陈贪其富也以讨召诸侯而以贪归之无乃不可乎王曰善哉吾未之闻也反之可乎对曰可哉吾侪小人所谓取诸其懐而与之也【叔时谦言小人意浅谓譬如取人物于其懐而还之为愈于不还○侪仕皆反】乃复封陈乡取一人焉以归谓之夏州【杜州乡属示讨夏氏所获也○复扶又反夏户雅反】故书曰楚子入陈纳公孙宁仪行父于陈书有礼也【没其县陈本意全以讨乱存国为文善其得礼】○厉之役郑伯逃归【杜盖在六年传所称楚人伐郑取成而还也】自是楚未得志焉郑既受盟于辰陵又徼事于晋【为明年楚图郑传十年郑及楚平既无其事辰陵盟后郑徼事晋又无端迹传皆特发以明经也自厉之役郑南北两属故未得志九年楚子伐郑不以黑壤兴伐逺称厉之役者恨在厉役此皆传上下相包通之义也○徼古尧反】
　　经【甲子】十有二年春葬陈灵公【无传贼讨国复二十二月然后得葬】○楚子围郑【前年盟辰陵而又徼事晋故】○夏六月乙卯晋荀林父帅师及楚子战于邲晋师败绩【杜晋上军成陈故书战邲郑地○邲扶必反一音弼】○秋七月○冬十有二月戊寅楚子灭萧【按萧宋附庸国十二月无戊寅戊寅十一月九日】○晋人宋人衞人曹人同盟于清丘【杜晋衞背盟故大夫称人宋华椒承羣伪之言以误其国宋虽有守信之善而椒犹不免讥清丘衞地在今濮阳县东南○书人同盟犹曰人自为盟也书法如恶曹鹿上中国又无霸也】○宋师伐陈衞人救陈【伐背清丘之盟】
　　传十二年春楚子围郑旬有七日郑人卜行成不吉卜临于大宫【杜临哭也大宫郑祖庙○临力鸠反大音泰】且巷出车吉【出车于巷示将见迁不得安居】国人大临守陴者皆哭【杜陴城上僻倪皆哭所以告楚穷也○陴婢支反徐扶移反】楚子退师郑人修城进复围之三月克之【杜哀其穷哭故为退师而犹不服故复围之九十日○复扶又反】入自皇门至于逵路【杜涂方九轨曰逵○逵求反尔雅云九逹谓之逵说文作馗云九逹道似背故谓之馗逵或馗字】郑伯肉袒牵羊以逆【杜肉袒牵羊示服为臣仆○袒徒旦反】曰孤不天【言不为天所祐】不能事君使君懐怒以及敝邑孤之罪也敢不唯命是聴其俘诸江南以实海濵亦唯命【林楚国土地多在江南故言其俘囚郑以归江南以实南海之滨亦唯楚君之命○俘芳扶反滨音賔】其剪以赐诸侯使臣妾之亦唯命【杜剪削也林其剪削郑以赐从楚之诸侯使郑国之人男为臣女为妾亦唯楚君之命○剪子浅反】若惠顾前好【杜楚郑世有盟誓之好○好呼报反】徼福于厉宣桓武不泯其社稷【杜周厉王宣王郑之所自出也郑桓公武公始封之贤君也愿楚要福于此四君使社稷不泯泯犹灭也○厉宣郑桓公友周厉王之子宣王之母弟桓武郑武公名滑突桓公之子泯弥忍反】使改事君夷于九县【楚灭九国以为县愿得比之○九县庄十四年灭息十六年灭邓僖五年灭十二年灭黄二十六年灭夔文四年灭江五年灭六灭蓼十六年灭庸传称楚武王克权使鬬缗尹之又称文王县申息凡十一国不知何以言九】君之惠也孤之愿也非所敢望也敢布腹心君实图之左右曰不可许也得国无赦王曰其君能下人必能信用其民矣庸可几乎【林言郑之君能肉袒牵羊以下于人必能诚信以用其国之民矣庸可几望得其国乎○下遐嫁反几音冀】退三十里而许之平【杜退一舍以礼郑】潘尫入盟子良出质【潘尫楚大夫子良郑伯弟○尫乌黄反质音致】○夏六月晋师救郑荀林父将中军【杜代郤缺○将子匠反下皆放此】先縠佐之【杜彘季代林父子谷户木反本又作谷同】士防将上军【河曲之役郤缺将上军宣八年代赵盾为政将中军士防代将上军】郤克佐之【郤缺之子代臾骈】赵朔将下军【代栾盾】栾书佐之【栾盾之子代赵朔】赵括赵婴齐为中军大夫【括婴齐皆赵盾异母弟】巩朔韩穿为上军大夫荀首赵同为下军大夫【荀首林父弟赵同赵婴兄○巩九勇反】韩厥为司马【韩万孙】及河闻郑既及楚平桓子欲还曰无及于郑而勦民焉用之【杜桓子林父勦劳也○勦初交反徐子小反焉于防反】楚归而动不后【林待楚师既归而动兵以伐郑未为后时】随武子曰善【杜武子士防】防闻用师观衅而动【林衅罪也○衅许靳反服云闲也】徳刑政事典礼不易不可敌也【林徳刑政事典礼六者无所变易则是国强盛不可敌也】不为是征【言征伐为有罪不为有礼○为于伪反】楚军讨郑怒其贰而哀其卑叛而伐之服而舍之徳刑成矣伐叛刑也柔服徳也二者立矣昔歳入陈【谓讨徴舒】今兹入郑民不罢劳君无怨讟【杜讟诱也言无有怨嗟谤讟于其君者○罢音皮讟徙木反】政有经矣【杜经常也】荆尸而举【荆楚也尸陈也楚武王始更为此陈法遂以为名】商农工贾不败其业而卒乘辑睦【林行商坐贾农主耕种工执技艺各得其业毋有败阙步曰卒车曰乘皆安辑而和睦○贾音古卒子忽反乘绳证反辑音集又七入反】　事不奸矣【杜奸犯也奸音干】蔿敖为宰择楚国之令典　【宰令尹蔿敖孙叔敖○蔿干委反】军行右辕左追蓐【杜在车之右者挟辕为战偹在左者追求草蓐为宿备传曰令尹南辕又曰改乗辕楚陈以辕为主○蓐音辱】前茅虑无【虑无如今军行前有斥候蹹伏皆持以绛及白为幡见骑贼举绛幡见歩贼举白幡备虑有无也茅明也或曰时楚以茅为旌帜】中权后劲【杜中军制谋后以精兵为殿○劲吉政反】百官象物而动军政不戒而备【杜物犹类也戒勑命林楚之百官皆象其物类而后动无妄动也楚之军政不待勅令而先备无不备也】能用典矣其君之举也内姓选于亲外姓选于旧【林内姓之有才者则选于亲戚之中外姓之有才者则选于故旧之中杜言亲踈并用】举不失徳赏不失劳老有加惠【杜赐老则不计劳】旅有施舍【旅客来者施之以惠舍不劳役】君子小人物有服章【杜尊卑别也】贵有常尊贱有等威【林其处贵者有常尊之势分其处贱者有威仪之等差】礼不逆矣徳立刑行政成事时典从礼顺若之何敌之见可而进知难而退军之善政也兼弱攻昧武之善经也子姑整军而经武乎犹有弱而昧者何必楚【林徳以柔服而立刑以伐叛而行政以有经而成事以不奸而得其时稽之典故有从无违揆之礼经有顺无逆若之何而能与楚敌见时之可则进而与争知时之难则退而不校此行军之善政也弱不自振者则兼而有之昧而昏乱者则攻而取之凡用武之善经也言桓子且整顿军旅而经畧武备乎天下犹有衰弱而昏昧可攻者何必独与楚争○昧音妹】仲虺有言曰取乱侮亡兼弱也【杜仲虺汤左相薛之祖奚仲之后○虺许鬼反】汋曰于铄王师遵养时晦【杜汋诗颂篇名铄美也言美武王能遵天之道须暗昧者恶积而后取之○汋章畧反于音乌铄舒若反】耆昧也【杜耆致也致讨于昧○耆音防昧其夷反】武曰无竞惟烈【杜武诗颂篇名烈业也言武王兼弱取昧故成无疆之业】抚弱耆昧以务烈所可也【杜言当务从武王之功业抚而取之以务烈所絶句】彘子曰不可【杜彘子先谷】晋所以霸师武臣力也今失诸侯不可谓力有敌而不从不可谓武由我失霸不如死【林晋之所以为霸于诸侯以兵师之武勇与羣臣之勤力也今当吾世而失诸侯不可谓之勤力有敌在前而不从之决战不可谓之武勇由我不力不武而失霸业不如决死之为愈】且成师以出闻敌彊而退非夫也【言非丈夫】命为军帅而卒以非夫唯羣子能我弗为也以中军佐济【林言受命于君而为军帅而终之以非丈夫唯羣子能受此辱我不能为此事中军佐彘子所帅故彘子以之先济○帅所类反下同】知庄子曰此师殆哉【杜庄子荀首○知音智】周易有之在师【坎下坤上师】之临【兑下坤上临师初六变而之临】曰师出以律否臧凶【盖此师卦初六爻辞律法否不也○臧子郎反】执事顺成为臧逆为否【林凡执事之人顺命以成其功则为臧善今彘子逆命不顺成故应否臧之凶】众散为弱【杜坎为众今变为兑兑柔弱】川壅为泽【坎为川今变为兑兑为泽是川见壅○壅于勇反本又作壅】有律【林言师之有法】以如已也【如从也法行则人从法法败则法从人坎为法象今为众则散为川则壅是失法之用从人之象】故曰律否臧且律竭也【竭散也坎变为兑是法败】盈而以竭【言水以盈为功以竭则败也】夭且不整所以凶也【水遇夭塞不得正流则竭涸也○夭于表反】不行之谓临【水变为泽乃成临卦泽不行之物】有帅而不从临孰甚焉此之谓矣【临有元帅而不从其命令不行之临孰甚于此杜譬彘子之违命亦不可行】果遇必败彘子尸之虽免而归必有大咎【言若果遇敌师必败衂彘子实主此祸虽幸免而归国必有大殃咎为明年晋杀先谷传】韩献子谓桓子【杜献子韩厥】曰彘子以偏师陷子罪大矣子为元帅师不用命谁之罪也失属亡师为罪已重不如进也【今郑属楚故曰失属彘子以偏师陷故曰亡师】事之不捷恶有所分【杜捷成也】与其专罪六人同之不犹愈乎【言三军皆败则六同罪不得独责元帅】师遂济楚子北师次于郔【林楚荘王以师向北行次郔郑北地○郔音延】沈尹将中军【沈或作寝寝县也今汝隂固始县○沈音审】子重将左子反将右将饮马于河而归【杜子反公子侧○饮于鸠反】闻晋师既济王欲还嬖人伍参欲战【参伍奢之祖父○嬖必计反又甫诣反字林方豉反参七南反】令尹孙叔敖弗欲曰昔歳入陈今兹入郑不无事矣战而不捷参之肉其足食乎【林言前年入陈今年入郑在楚国不为无事劳民矣若与晋战而不胜捷虽食其肉足以雪耻乎】参曰若事之捷孙叔为无谋矣不捷参之肉将在晋军可得食乎令尹南辕反斾【杜回军南乡斾军前大旗○斾蒲贝反】伍参言于王曰晋之从政者新未能行令【林言晋之林父新将中军执晋政未能专行其号令】其佐先縠刚愎不仁未肯用命【杜愎狠也林既刚且狠又无仁心未肯用其上人之命○愎皮逼反】其三帅者专行不获【言其上中下三军之师欲专其所行而不得】聴而无上众谁适从【杜聴彘子赵同赵括则为军无上令众不知所从○适丁歴反】此行也晋师必败且君而逃臣若社稷何【林言晋师号令不一必败且楚王以君而逃晋之诸臣若楚国之社稷何】王病之告令尹改乘辕而北之次于管以待之晋师在敖鄗之间【杜荥阳京县东北有管城敖鄗二山在荥阳县西北○乗绳证反管古缓反管城管叔所封也敖五刀反鄗苦交反】郑皇戌使如晋师曰郑之从楚社稷之故也未有贰心楚师骤胜而骄其师老矣而不设备子撃之郑师为承【杜承继也以郑师为晋后继○戌虽律反使所吏反骤仕救反】楚师必败彘子曰败楚服郑于此在矣必许之栾武子曰【杜武子栾书○败必迈反】楚自克庸以来【在文十六年】其君无日不讨国人而训之【杜讨治也】于民生之不易祸至之无日戒惧之不可以怠【杜于日也曰斯民生理之艰难无日不虞祸患之至警戒恐惧之心不可少有怠忽○易以豉反】在军无日不讨军实而申儆之于胜之不可保纣之百克而卒无后【林及其治兵也无一日不治军资器械而申重儆戒之命曰战胜之不可保恃昔商纣恃其百战百克之威其后武王灭之卒殄其祀○儆敬领反纣直九反】训之以若敖蚡冒筚路蓝缕以启山林【杜若敖蚡冒皆楚之先君筚路柴车蓝缕敝衣言此二君勤俭以启土○蚡扶粉反冒莫报反筚音必蓝力甘反缕力主反】箴之曰民生在勤勤则不匮不可谓骄【杜箴诫林言民之生理惟在勤力勤以治生则不匮乏楚能如此不可谓之骤胜而骄○章金反匮其位反】先大夫子犯有言曰师直为壮曲为老我则不徳而徼怨于楚我曲楚直不可谓老【杜不徳谓以力争诸侯徼要也】其君之戎分为二广【杜君之亲兵○广古旷反下同】广有一卒卒偏之两【杜十五乘为一广司马法百人为卒二十五人为两车十五乘为大偏今广十五乘亦用旧偏法复以二十五人为承副○卒子忽反】右广初驾数及日中左则受之以至于昏【林每日右广鸡鸣而初驾马数其时刻至日向中而止左广则代而受之至于日入昏黄而止】内官序当其夜【杜内官近官序次也○序当其夜一本作序当其次】以待不虞不可谓无备子良郑之良也师叔楚之崇也【杜师叔潘尫为楚人所崇贵】师叔入盟子良在楚楚郑亲矣来劝我战我克则来不克遂徃以我卜也郑不可从【林言郑人来劝我与楚战我若克楚则郑来晋我若不克则郑遂徃从楚是以我卜其去就也郑人之言不可从】赵括赵同曰率师以来唯敌是求克敌得属又何俟必从彘子【林言率师以来救郑惟求胜敌胜楚是克敌国服郑是得属国又将何待】知季曰原屏咎之徒也【杜知季荘子也原赵同屏赵括徒党也咎指彘子○知音智荀首后为智氏屏歩丁反】赵庄子曰栾伯善哉【杜庄子赵朔栾伯武子】实其言必长晋国【林实犹充也言栾书之身行能充此言则当执晋国之政也○长丁丈反】楚少宰如晋师【杜少宰官名○少诗照反下同】曰寡君少遭闵凶不能文【杜闵忧也林言楚荘王立时少小遭楚国忧凶之难不能文饰其辞】闻二先君之出入此行也【杜二先君楚成王穆王】将郑是训定岂敢求罪于晋【林将取郑人而教训安定之谦言岂敢与晋争战而求得罪于晋】二三子无淹乆【杜淹留也】随季对曰昔平王命我先君文侯曰与郑夹辅周室毋废王命今郑不率【杜率遵也○夹古洽反旧古恊反毋音无】寡君使羣臣问诸郑岂敢辱候人【杜候人谓伺候望敌者○候户豆反】敢拜君命之辱彘子以为谄使赵括从而更之曰行人失辞【杜言误对○谄勅检反】寡君使羣臣迁大国之迹于郑【杜迁徙也】曰无辟敌羣臣无所逃命【林言受命如此羣臣无所逃之】楚子又使求成于晋晋人许之盟有日矣【杜有期日】楚许伯御乐伯摄叔为右以致晋师【单车挑战又示不欲崇和以疑晋之羣帅】许伯曰吾闻致师者【林此言御车者致师之道】御靡旌摩垒而还【杜靡旌驱疾也摩近也林近敌人之军垒而还○摩末多反垒力轨反】乐伯曰吾闻致师者【林此言乘车者致师之道】左射以菆【杜左车左也菆矢之善者○射食亦反下同菆侧留反】代御执辔御下两焉掉鞅而还【杜两饰也掉正也言自代其御以执辔使御下车饰马正鞅以示闲暇而还○两或作檷皆力掌反又音亮掉徒吊反鞅于丈反】摄叔曰吾闻致师者【林此言车右致师之道】左入垒折馘执俘而还【林车右入敌人之营垒折馘取其左耳执俘取其俘囚也○折之设反馘古获反】皆行其所闻而复晋人遂之左右角之【杜张两角从旁夹攻之】乐伯左射马而右射人角不能进矢一而已【林乐伯矢尽仅存其一】麋兴于前射麋丽【杜丽着也背之隆高当心者○麋亡悲反】晋鲍癸当其后使摄叔奉麋献焉曰以歳之非时献禽之未至敢膳诸从者【林言以歳之不时献兽之人或者未至敢以此供从者之膳此盖射麋以恐晋师而以善能求免○从才用反】鲍癸止之曰其左善射其右有辞君子也既免【杜止不复逐】晋魏锜求公族未得【林锜魏犨子欲为公族大夫○锜鱼竒反】而怒欲败晋师请致师弗许请使许之遂徃请战而还楚潘党逐之及荥泽见六麋射一麋以顾献曰子有军事兽人无乃不给于鲜敢献于从者【林魏锜见六麋在其前射一麋中之以顾潘党而献之言子有三军之事掌禽兽之人无乃不供给于新杀之鲜敢献于从行者杜荥泽在荥阳县东新杀为鲜见六得一言其不如楚○败必迈反又如字使所吏反荣户扄反射食亦反鲜音仙】叔党命去之【杜叔党潘尫之子○命　去魏锜勿复逐】赵旃求卿未得【杜赵旃穿子】且怒于失楚之致师者【林且怒于失楚乐伯致师之徒】请挑战弗许请召盟许之与魏锜皆命而徃郤献子曰【杜献子郤克】二憾徃矣弗备必败【林言赵旃魏锜二有恨之人徃矣若弗设备必为楚败○憾胡愔反】彘子曰郑人劝战勿敢从也楚人求成弗能好也师无成命多备何为【林言郑皇戌来劝晋战既弗敢从郑人之请楚使人来求成又不能成其和好出师而不能决和战之成命虽多设备欲何所为○好呼报反下同】士季曰备之善若二子怒楚楚人乘我丧师无日矣【杜乘犹登也林楚人卒然进兵乘我不备晋师丧败必不乆矣○丧息浪反】不如备之楚之无恶除备而盟何损于好若以恶来有备不败且虽诸侯相见军衞不彻警也【林若楚人无有恶意则除去兵备而相从为盟何损于二国之好若以恶意而来有兵备亦必不至丧败且虽诸侯以和好之礼相见君行师从故军衞不彻去戒之至也】彘子不可【不肯设备】士季使巩朔韩穿帅七覆于敖前【杜帅将也覆为伏兵七处○覆扶又反】故上军不败赵婴齐使其徒先具舟于河故败而先济潘党既逐魏锜【言魏锜见逐而退】赵旃夜至于楚军【杜二人虽俱受命而行不相随赵旃在后至】席于军门之外使其徒入之【杜布席坐示无所畏也】楚子为乘广三十乘分为左右右广鸡鸣而驾日中而说【林乘广兵车名也说舍也○乘防证反下同说舒鋭反下同】左则受之日入而说许偃御右广养由基为右彭名御左广屈荡为右【杜楚王更迭载之故各有御右○屈居勿反】乙卯王乘在广以逐赵旃赵旃弃车而走林屈荡搏之得其甲裳【衣下曰裳林盖得赵旃之甲裙○搏音博】晋人惧二子之怒楚师也使軘车逆之【杜軘车兵车名○軘徙温反】潘党望其尘使骋而告曰晋师至矣楚人亦惧王之入晋军也遂出陈孙叔曰进之宁我薄人无人薄我诗云元戎十乘以先启行先人也【林楚师既陈而无晋军故孙叔敖使之进兵宁使我师先进迫人无使他人进来迫我杜元戎戎车在前也诗小雅言王者军行必有戎车十乗在前问道先人为备○骋勅景反陈直勤反下同先悉存反下同】　军志曰先人有夺人之心薄之也【林先登制人所以夺敌人之战心迫之使不暇为谋】遂疾进师车驰卒奔【杜车马驰骤歩卒趋走志其速也○卒子忽反下同】乘晋军桓子不知所为鼓于军中曰先济者有赏中军下军争舟舟中之指可掬也【杜两手曰掬言二军争舟故砍断手指在舟中者可以两手掬之言其多也○掬九六反】晋师右移上军未动【杜言余军皆移去唯上军在经所以书战言犹有陈】工尹齐将右拒卒以逐下军【杜工尹齐楚大夫右拒陈多○拒音矩下同】楚子使唐狡与蔡鸠居告唐惠侯【杜二子楚大夫唐属楚之小国义阳安昌县东南有上唐乡○狡古卯反】曰不谷不徳而贪以遇大敌不谷之罪也【述楚子自称不谷言不谷无徳而贪有功以遇晋之大敌此皆我之罪也】然楚不克君之羞也敢借君灵以济楚师【林唐属楚故楚之羞亦唐之羞也杜借犹假借也】使潘党率防阙四十乘【杜防车补阙者○乘防证反下同】从唐侯以为左拒以从上军驹伯曰待诸乎【杜驹伯郤克上军佐也林言且待楚之来与之战乎】随季曰楚师方壮若萃于我吾师必尽【林言楚兵方强盛若萃集以攻于我军则我之上军必尽为所败○萃似醉反】不如收而去之分谤生民不亦可乎【杜同奔为分谤不战为生民】殿其卒而退不败【杜以其所将卒为军后殿○殿多练反】王见右广将从之乘屈荡尸之曰君以此始亦必以终【林言楚王以左广始出亦必以左广终归杜尸止也中易乘则恐军人惑】自是楚之乘广先左【杜以乘左得胜故】晋人或以广队不能进【杜广兵车林车重故不能进○队互类反】楚人惎之脱扄【杜惎教也扄车上兵阑○惎其器反扄古荧反徐公冥反服云扄横木校轮间一曰车前横木也西京赋云旗不脱扄薛综云扄所以止旗也】少进马还又惎之防斾投衡乃出【杜还便旋不进斾大旗也防斾投衡上使不防风差轻】顾曰吾不如大国之数奔也【林晋师既出险乃顾楚人而慢之言我师不熟奔北不如楚为大国数奔之习熟也○数所角反】赵旃以其良马二济其兄与叔父以他马反遇敌不能去【林自以他马驾车而归马钝车迟故遇楚不能疾驱而去】弃车而走林逢大夫与其二子乘【林逢大夫晋人○乘防证反】谓其二子无顾【杜不欲见赵旃】顾曰赵傁在后【杜傁老称也○傁素口反】怒之使下指木曰尸女于是授赵旃绥以免【林逢大夫怒其子违命使其二子下车指木而谓之曰止汝尸于此木绥辔也以车绥授赵旃○女音汝】明日以表尸之【即表所指木取其尸】皆重获在木下【林兄弟累尸而死故重获于木下累直龙反】楚熊负羁囚知防知荘子以其族反之【杜负覊楚大夫知防知荘子之子嗾家兵反还战○防于耕反】厨武子御【杜武子魏锜○厨直诛反】下军之士多从之【杜知荘子下军大夫故】每射抽矢菆纳诸厨子之房【杜抽擢也菆好箭房箭舍林盖知庄子择好　箭而纳诸厨子之箭舍○射食亦反又食夜反】厨子怒曰非子之求而蒲之爱【杜蒲杨桞可以为箭林本为求子而来而反爱杨柳之箭何也】董泽之蒲可胜既乎【林董泽晋泽名其地多出杨栁杜河东闻喜县东北有董池陂既尽也○胜音升】知季曰不以人子吾子其可得乎吾不可以苟射故也【林言不得他人之子我子其可得乎我必择其人而以好箭射之不可苟然而射故也】射连尹襄老获之遂载其尸射公子谷臣囚之以二者还【杜谷臣楚王子○射食亦反下同】及昏楚师军于邲晋之余师不能军【杜不能成营也】宵济亦终夜有声【杜言其兵众将不能用】丙辰楚重至于邲【杜重辎重也○重直勇反又直用反】遂次于衡雍潘党曰君盍筑武军【杜筑军营以彰武功○雍于用反盍户腊反】而收晋尸以为京观【积尸封土其上谓之京观○按观古乱反下同】臣闻克敌必示子孙以无忘武功【杜克胜敌国必留以示子孙使子孙无忘先君之武功】楚子曰非尔所知也夫文止戈为武【杜文字林武字之义以止戈也】武王克商作颂曰载戢干戈载櫜弓矢【引周颂时迈诗戢藏也櫜韬也诗美武王能诛灭暴乱而息兵○戢侧立反櫜古刀反】我求懿徳肆于时夏允王保之【杜肆遂也夏大也言武王既息兵又能求美徳故遂大而信王保天下○夏户雅反】又作武其卒章曰耆定尔功【杜武颂篇名耆致也言武王诛纣致定其功○耆音防】其三曰铺时绎思我徂惟求定【杜其三三篇铺布也绎陈也时是也思辞也颂美武王能布政陈教使天下归徃求安定○铺普吴反徐音敷绎音亦】其六曰绥万邦屡丰年【杜其六六篇绥安也屡数也言武王既安天下数致丰年此三六之数与今诗颂篇次不同盖楚乐歌之次第○屡力住反】夫武禁暴戢兵保大定功安民和众丰财者也【杜此武七徳】故使子孙无忘其章【着之篇章使子孙不忘】今我使二国暴骨暴矣观兵以威诸侯兵不戢矣暴而不戢安能保大犹有晋在焉得定功所违民欲犹多民何安焉无徳而强争诸侯何以和众利人之几而安人之乱以为已荣何以丰财【林使晋楚之民暴骨以战是不能禁暴也观兵以威服诸侯是不能戢兵也既暴乱而不能戢兵是不能保大也晋虽败而尚在必来求报是不能定功也用兵则四民失业故所违其欲犹多是不能安民也楚则无徳而恃兵力以争诸侯是不能和众也以人之危而为己利以人之乱而为己安以晋之危乱而胜之以为楚荣兵动则年荒是不能丰财也杜几危也○骨蒲卜反焉于防反强其丈反】武有七徳我无一焉何以示子孙其为先君宫告成事而已武非吾功也【林告服郑胜晋之成事于先君而已盖古者出军必载迁庙之主以行今作先君宫告成事谓祭告所载主于宫中而已筑武军以示子孙非吾之功业也】古者明王伐不敬取其鲸鲵而封之以为大戮于是乎有京观以惩淫慝【杜鲸鲵大鱼名以喻不义之人吞食小国言取而杀之以土封其尸骸以为大戮辱以戒来者于是有京观之号京大也观示也○鲸其京反鲵五兮反惩直升反慝它得反】今罪无所【杜晋罪无所犯也】而民皆尽忠以死君命又可以为京观乎【林言晋之死者非有淫慝可以示戒又何所取以为京观示子孙乎】祀于河作先君宫告成事而还【杜传言楚荘有礼所以遂兴】是役也郑石制实入楚师【按石制郑大夫】将以分郑而立公子鱼臣辛未郑杀仆叔及子服【杜仆叔鱼臣也子服石制也林郑知其谋故杀之以弭祸】君子曰史佚所谓毋怙乱者谓是类也【杜言恃人之乱以要利○佚音逸毋音无怙音户】诗曰乱离瘼矣爰其适归【杜诗小雅离忧也瘼病也爰于也言祸乱忧病于何所归乎叹之○瘼音莫】归于姑乱者也夫【杜恃乱则祸归之○夫音扶】○郑伯许男如楚【为十四年晋伐郑传】○秋晋师归桓子请死晋侯欲许之士贞子諌曰不可【杜贞子士渥浊】城濮之役晋师三日谷【杜在僖二十八年○濮音卜】文公犹有忧色左右曰有喜而忧如有忧而喜乎【林言战胜当喜如有忧而反喜乎言文公忧喜失时】公曰得臣犹在忧未歇也【杜歇尽也林言子玉必思报怨则晋之忧未尽也○歇许竭反】困兽犹鬭况国相乎及楚杀子玉公喜而后可知也【杜喜见于顔色○相息亮反】曰莫余毒也已是晋再克而楚再败也楚是以再世不竞【杜成王至穆王○竞其敬反】今天或者大警晋也【杜警戒也】而又杀林父以重楚胜其无乃乆不竞乎林父之事君也进思尽忠退思补过社稷之衞也若之何杀之【林进諌于君则思尽已之忠退食于公则思补君之过此晋国社稷之扞衞也若之何聴其自尽○重直用反】夫其败也如日月之食焉何损于明【林日月虽食而无伤于本体之明林父虽败而无伤于本体之善】晋侯使复其位【杜言晋景所以不失霸】○冬楚子伐萧宋华椒以蔡人救萧萧人囚熊相宜僚及公子丙王曰勿杀吾退萧人杀之王怒遂围萧萧溃申公巫臣曰【林巫臣楚申县尹○僚子雕反溃户内反】师人多寒王巡三军拊而勉之【杜拊抚慰勉之○拊芳甫反】三军之士皆如挟纩【纩绵也言说以忘寒○扶户牒反纩音旷】遂傅于萧还无杜与司马卯言号申叔展【还无杜萧大夫司马卯申叔展皆楚大夫也无杜素识叔展故因卯呼之○傅音附还音旋卯马鲍反号徐户到反一音户力反】叔展曰有麦麴乎曰无有山鞠穷乎曰无【杜麦麴鞠穷所以御湿欲使无杜逃泥水中无杜不解故曰无军中不敢正言故谬语○麴去六反鞠起弓反】河鱼腹疾奈何【杜叔展言无御湿药将病】曰目于眢井而拯之【杜无杜意解欲入井故使叔展视虚废井而求拯已出溺为拯○眢乌丸反字林云井无水也拯拯救之拯】若为茅绖哭井则已【杜叔展又教结茅以表井须哭乃应以为信○绖直结反已音纪旧音以】明日萧溃申叔视其井则茅绖存焉号而出之【杜号哭也传言萧人无守心○号户刀反】○晋原縠宋华椒衞孔达曹人同盟于清丘【杜原谷先谷】曰恤病讨贰于是卿不书【林经俱称人】不实其言也【宋伐陈衞救之不讨贰也楚伐宋晋不救不恤病也】宋为盟故伐陈【林陈贰于楚故○爲于伪反】衞人救之孔达曰先君有约言焉若大国讨我则死之【杜衞成公与陈共公有旧好故孔逹欲背盟救陈而以死谢晋为十四年衞杀孔达传○约于妙反又如字】










　　左传杜林合注卷十九
　　钦定四库全书
　　左传杜林合注卷二十　明　王道焜
　　赵如源　同编
　　宣公三
  </div>
  <div class="pagination">
   <a href="左传杜林合注_page7.html">
    上一页
   </a>
   <span>
    ...
   </span>
   <a href="左传杜林合注_page3.html">
    3
   </a>
   <a href="左传杜林合注_page4.html">
    4
   </a>
   <a href="左传杜林合注_page5.html">
    5
   </a>
   <a href="左传杜林合注_page6.html">
    6
   </a>
   <a href="左传杜林合注_page7.html">
    7
   </a>
   <span class="current-page">
    8
   </span>
   <a href="左传杜林合注_page9.html">
    9
   </a>
   <a href="左传杜林合注_page10.html">
    10
   </a>
   <a href="左传杜林合注_page11.html">
    11
   </a>
   <a href="左传杜林合注_page12.html">
    12
   </a>
   <a href="左传杜林合注_page13.html">
    13
   </a>
   <span>
    ...
   </span>
   <a href="左传杜林合注_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
