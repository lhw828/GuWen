<!DOCTYPE html>
<html>
<head>
    <meta charset="UTF-8">
    <title>惠氏春秋说 - 第 24 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>惠氏春秋说 - 第 24 页/共 27 页</h1>
    <div class="content">　　八年冬十月雨雪
　　公羊传何以书记异也何异尔不时也
　　十有三年夏大水
　　十有四年春正月无冰　秋八月壬申御廪灾
　　庄公
　　七年夏四月辛卯夜【谷梁经夜作防】恒星不见夜中星陨如雨　秋大水无麦苗
　　左传夏恒星不见夜明也星陨如雨与雨偕也【古而如通】秋无麦苗不害嘉谷也
　　公羊传恒星者列星也列星不见何以知夜之中星反也【星复见】如雨者非雨也非雨则曷为谓之如雨不修春秋曰雨星不及地尺而复君子修之曰星霣如雨何以书记异也【夏之二月昏参伐狼注之星当见参伐主斩艾立义狼注主持衡平也不见者法度废絶之象夜中星反者房心见于虚危斗】
　　谷梁传恒星者经星也日入至于星出谓之防不见者可以见也夜中星陨如雨是夜中欤春秋着以传着疑以传疑中之几也而曰夜中着焉尔何用见其中也失变而录其时则夜中矣着于上见于下谓之雨着于下不见于上谓之陨
　　十有一年秋宋大水
　　左传秋宋大水公使吊焉曰天作淫雨害于粢盛若之何不吊对曰孤实不敬天降之灾又以为君忧拜命之辱
　　公羊传何以书记灾也外灾不书此何以书及我也
　　谷梁传外灾不书此何以书王者之后也
　　二十年夏齐大灾
　　公羊传大灾者何大瘠也【瘠一作瘠一作渍】大瘠者何防也【防即疠】何以书记灾也外灾不书此何以书及我也
　　谷梁传其志以甚也
　　二十有四年秋大水
　　二十有五年秋大水鼓用牲于社于门
　　左传非常也凡天灾有币无牲非日月之眚不鼓公羊传其言于社于门何于社礼也于门非礼也谷梁传既戒鼔而骇众用牲可以已矣救日以鼔兵救水以鼓众
　　僖公
　　十年冬大雨雪【雪公羊作雹】
　　十有四年秋八月辛卯沙鹿崩
　　左传秋八月辛卯沙鹿崩晋卜偃曰期年将有大咎几亡国
　　公羊传沙鹿者何河上之邑也此邑也其言崩何袭邑也【袭者陷入地中】沙鹿崩何以书记异也外异不书此何以书为天下记异也
　　谷梁传林属于山为鹿沙山名也无崩道而崩故志之也其日重其变也
　　十有五年九月己卯晦震夷伯之庙【夷伯鲁大夫既卒之称凡伯单伯皆天子之大夫也鲁大夫未有生而称伯者公谷二传以单伯为鲁大夫失之甚矣】
　　左传震夷伯之庙辠之也于是展氏有隠慝焉公羊传晦者何防也震之者何雷电击夷伯之庙也夷伯者曷为者也季氏之孚也季氏之孚则微者其称夷伯何大之也曷为大之天戒之故大之也何以书记异也
　　谷梁传晦冥也震雷也夷伯鲁大夫也因此以见天子至于士皆有庙天子七庙诸侯五大夫三故德厚者流光德薄者流卑是以贵始德之本也始封必为祖
　　十有六年春王正月戊申朔陨石于宋五是月六鹢退飞过宋都
　　左传十六年春陨石于宋五陨星也六鹢退飞过宋都风也
　　公羊传曷为先言霣而后言石霣石记闻闻其磌然视之则石察之则五是月者何仅逮是月也【是月邉鲁人语】曷为先言六而后言鹢记见也视之则六察之则鹢徐而察之则退飞
　　谷梁传先陨而后石何也陨而后石也于宋四竟之内曰宋后数散辞也耳治也是月者决不日而月也六鹢退飞先数聚辞也目治也
　　二十年五月乙巳西宫灾
　　公羊传西宫者小寝也小寝则曷为谓之西宫有西宫则有东宫矣鲁子曰以有西宫亦知诸侯之有三宫也【礼夫人居中宫少在前右媵居西宫左媵居东宫少在后】西宫灾何以书记异也
　　谷梁传谓之新宫则近为祢宫以諡言之则如疏之然以是为闵宫也【孔疏云礼宗庙在左不得称西】
　　二十有九年秋大雨雹
　　左传秋大雨雹为灾也
　　二十有三年十有二月陨霜不杀草李梅实
　　公羊传何以书记异也何异尔不时也【易中孚记曰隂假阳威之应也早霣霜而不能杀草至当霣霜之时根生之物复荣不死斯阳假与隂威隂威列索故阳自霣霜而反不能杀也】
　　谷梁传未可杀而杀举重也【定元年冬十月陨霜杀菽】可杀而不杀举轻也【菽重草轻】
　　文公
　　九年九月癸酉地震
　　公羊传地震者何动地也何以书记异也
　　谷梁传震动也地不震者也震故谨而日之也
　　十有四年秋七月有星孛入于北斗
　　左传有星孛入于北斗周内史叔服曰不出七年宋齐晋之君皆将死乱【汉书注文颖曰孛星光芒短其光四出蓬蓬孛孛然彗星光芒长参参如扫帚春秋志孛不志彗彗孛实一星不得妄分长短】
　　公羊传孛者何彗星也其言入于北斗何北斗有中也【魁中】
　　谷梁传孛之为言犹茀也其曰入北斗斗有环城也
　　宣公
　　十年秋大水
　　十有六年夏成周宣榭火【火公谷二传作灾】
　　左传夏成周宣榭火人火之也凡火人火曰火天火曰灾
　　公羊传成周者何东周也宣榭者何宣宫之榭也【宣王中兴故庙不毁】何言乎成周宣榭灾乐器藏焉尔【谷梁同】
　　成公
　　元年二月无冰
　　谷梁传终时无冰则志此未终时而言无冰何也终无冰矣加之寒之时也
　　三年二月甲子新宫灾三日哭
　　公羊传新宫者何宣公之庙也宣官则曷为谓之新宫不忍言也【谓之新者因新入宫易其西北角示昭穆相继代有所改更也】其言三日哭何庙灾三日哭礼也何以书记灾也谷梁传新宫者祢宫也三日哭哀也其哀礼也迫切不敢称諡恭也其辞恭且哀以成公为无讥矣
　　五年夏梁山崩　秋大水
　　左传梁山崩晋侯以传召伯宗伯宗辟重曰辟传重人曰待我不如捷之速也问绛事焉曰梁山崩问将若之何曰山有朽壤而崩可若何国主山川故山崩川竭君为之不举降服乘缦彻乐出次祝币史辞以礼焉伯宗请见之不可遂以告而从之公羊传梁山者何河上之山也梁山崩何以书记异也何异尔大也何大尔梁山崩壅河三日不流外异不书此何以书为天下记异也【谷梁传与二传略同惟以伯宗为伯尊重人为辇者且曰君亲素缟帅羣臣而哭之既而祠焉斯流矣孔子闻之曰伯尊其无绩乎攘善也】
　　十有六年春王正月雨木冰
　　公羊传雨木冰者雨而木冰也何以书记异也谷梁传雨而木冰也【木冰犹木介介者甲也兵之象】志异也传曰根枝折
　　襄公
　　九年春宋灾【灾公羊作火】
　　左传九年春宋灾乐喜为司城以为政使伯氏司里火所未至彻小屋涂大屋陈畚挶具绠缶备水器量轻重蓄水潦积土涂巡丈城缮守备表火道使华臣具正徒令隧正纳郊保奔火所使华阅讨右官官庀其司向戍讨左亦如之使乐遄庀刑器亦如之使皇郧命校正出马工正出车备甲兵庀武守使西鉏吾【太宰】庀府守令司宫巷伯儆宫二师令四乡正敬享【鲁有三郊三遂则鲁立三乡此云四乡正则宋立四乡二师分掌其方左右各掌二乡】祝宗用马于四墉祀盘庚于西门之外晋侯问于士弱曰吾闻之宋灾于是乎知有天道【灾者天火故知有天道杜预谓宋人先知之妄矣】对曰古之火正或食于心或食于咮以出内火【文耀钩云咮谓鸟阳七星为颈注云阳犹首也柳谓之咮七星为朱鸟颈咮与颈共在午者鸟之止宿口屈在颈七星与咮体相接连故也鹑火星昏在南方令民放火咮为火候故十二次咮为鹑火也南方七星共为朱鸟宿东方七星共为苍龙宿九月日体在房房心相近心为大火与日出没伏在日下不见令民内火】陶唐氏之火正阏伯居商丘祀大火而火纪时焉相土因之故商主大火商人阅其祸败之衅必始于火是以日知其有天道也
　　公羊传曷为或言灾或言火大者曰灾小者曰火然则内何以不言火者甚之也
　　十有六年五月甲子地震
　　二十有四年秋大水【是年冬大饥】
　　左传防于夷仪将以伐齐水不克
　　二十有八年春无冰
　　左传二十八年无冰梓慎曰今兹宋郑其饥乎歳在星纪而淫于枵【五星皆右行于天恒星为经五星为纬天有十二次地有十二辰丑子亥北方之辰也星纪在丑枵在子释天云星纪斗牵牛也枵虚也星纪者日月五星之所终始虚在正北北方色枵之言耗耗虚之意星纪为斗牛之次枵为虚危之次歳星此年当在星纪明年在枵今年已在枵是淫行失次也】以有时菑隂不堪阳【服防云歳为阳枵为隂歳星进至枵隂不胜阳故温无冰】蛇乘龙【歳星为龙虚危为蛇歳星在虚危龙在下而蛇在上蛇乘龙之象也】龙宋郑之星也【房心为宋角亢为郑】宋郑必饥枵虚中也枵耗名也土虚而民耗不饥何为
　　三十年五月甲午宋灾伯姬卒
　　昭公
　　三年冬大雨雹
　　四年春王正月大雨雹
　　左传大雨雹季武子问于申丰曰雹可御乎对曰圣人在上无雹虽有不为灾古者日在北陆而藏冰西陆朝觌而出之【服氏谓二月日在娄春分之中奎始朝见东方月令仲春天子乃献羔啓冰是也郑答孙皓问云西陆朝觌谓四月立夏之时周礼夏班冰是也】其藏冰也深山穷谷固隂沍寒于是乎取之其出之也朝之禄位宾食丧祭于是乎用之其藏之也黑牡秬黍以享司寒其出之也桃弧棘矢以除其灾其出入也时食肉之禄冰皆与焉大夫命妇丧浴用冰祭寒而藏之献羔而啓之公始用之火出而毕赋【火出为夏三月至四月而毕周礼夏班冰是也】自命夫命妇至于老疾无不受冰山人取之县人传之舆人纳之人藏之夫冰以风壮而以风出其藏之也周其用之也徧则冬无愆阳夏无伏隂春无凄风秋无苦雨雷出不震无灾霜雹疠疾不降民不夭札今藏川池之冰弃而不用风不越而杀雷不发而震雹之为灾谁能御之七月之卒章藏冰之道也【雹不为灾不书于防】
　　九年夏四月陈火
　　左传夏四月陈灾【左传经文】郑裨灶曰五年陈将复封封五十二年而遂亡
　　公羊传陈已灭矣其言陈火何存陈也曰存陈悕矣曷为存陈灭人之国执人之辠人杀人之贼人之君若是则陈存悕矣
　　谷梁传国曰灾邑曰火火不志此何以志闵陈而存之也
　　十有七年冬有星孛于大辰【大辰房心尾也大火谓之大辰大火苍龙宿心以候四时故曰辰大火也心在中最明故时候主焉】
　　左传冬有星孛于大辰西及汉【天汉在箕斗间是时天汉斜列于天大辰见在天汉西孛星文出于大辰西而尾东指光芒歴辰星东及天汉】申须曰彗所以除旧布新也天事恒象今除于火火出必布焉诸侯其有火灾乎
　　公羊传孛者何彗星也其言于大辰何在大辰也大辰者何大火也大火为大辰伐为大辰【伐为参伐也伐在参傍与参连体而六星】北辰亦为大辰
　　谷梁传一有一亡曰有于大辰者滥于大辰也
　　十有八年夏五月壬午宋卫陈郑灾
　　左传夏五月火始昬见【心星】丙子风梓愼曰是谓融风火之始也【易风自火出风属木始于东北故东北融风为火之始】七日其火作乎戊寅风甚壬午大甚宋卫陈郑皆火【前年梓愼所料者一一皆中而我独削之者子产所谓多言或信也】梓愼登大廷之库以望之曰宋卫陈郑也数日皆来告火【前年冬】郑裨灶言于子产曰宋卫陈郑将同日火若我用瓘斚玉瓒郑必不火子产弗与及是裨灶曰不用吾言郑又将火郑人请用之子产不可曰天道远人道迩非所及也何以知之灶焉知天道是亦多言矣岂不或信遂弗与亦不复火
　　公羊传何以书记异也何异尔异其同日而俱灾也
　　十有九年夏五月己卯地震
　　二十有三年八月乙未地震
　　左传八月丁酉南宫极震苌谓刘文公曰君其勉之先君之力可济也周之亡也其三川震今西王之大臣亦震天弃之矣东王必大克
　　定公
　　元年冬十月陨霜杀菽
　　公羊传何以书记异也此灾菽也曷为以异书异大乎灾也
　　谷梁传未可以杀而杀举重可杀而不杀举轻其曰菽举重也【赵匡曰百草未死豆苗先枯惟豆易凋非举重也如其然则陨霜杀菽乃常事耳安得以为灾而特书于策哉】
　　二年夏五月壬辰雉门及两观灾
　　哀公
　　三年夏四月甲午地震　五月辛卯桓宫僖宫灾左传夏五月辛卯司铎火火逾公宫桓僖灾孔子在陈闻火曰其桓僖乎【先儒服氏曰季氏出桓公又立僖公故不毁其庙】谷梁传言及则祖有尊卑由我言之则一也
　　四年六月辛丑亳社灾【亳公羊作蒲】
　　公羊传蒲社者何亡国之社也社者封也其言灾何亡国之社葢揜之揜其上而柴其下何以书记灾也
　　谷梁传亳社者亳之社也亳亡国也亡国之社以为庙屛戒也
</div>
    <div class="pagination">
<a href="惠氏春秋说_page23.html">上一页</a><span>...</span><a href="惠氏春秋说_page19.html">19</a><a href="惠氏春秋说_page20.html">20</a><a href="惠氏春秋说_page21.html">21</a><a href="惠氏春秋说_page22.html">22</a><a href="惠氏春秋说_page23.html">23</a><span class="current-page">24</span><a href="惠氏春秋说_page25.html">25</a><a href="惠氏春秋说_page26.html">26</a><a href="惠氏春秋说_page27.html">27</a><a href="惠氏春秋说_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
