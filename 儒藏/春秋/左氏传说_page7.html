<!DOCTYPE html>
<html>
 <head>
  <meta charset="utf-8"/>
  <title>
   左氏传说 - 第 7 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   左氏传说 - 第 7 页/共 8 页
  </h1>
  <div class="content">
   齐侯欲纳昭公命无受鲁货【二十六年】
　　齐侯欲纳昭公命无受鲁货此命固是然后来季氏之家臣申丰以货如齐终能转移伐鲁之谋以此知国家不可存小人之根小人之根正如人之有病根外邪客气乗他病处入来当齐君下令于国非不信然而病根却在梁丘据上鲁之家臣虽在千里之外亦能逆知齐侯病根所在而投之毫髪不差唐时栁子厚论梁丘据言能尊信晏子至与之作賛他当时固有所激然亦不识他大奸所在亦不知晏子所以就他处晏子国之正人虽梁丘据欲效区区之小忠晏子何尝肯附他所以每事指他情状浅而论之固如此深而论之则不然以晏子之介亦自被他移换了虽其正色立朝介然自守梁丘据虽献小忠施小惠晏子固不肯受他然与他不竝立之意思都慢了不过时时规正他梁丘据才调防得晏子无不两立之意他于此可以立脚便是转移得晏子处便是晏子就他处
　　晏子论彗星则曰天道不謟【昭公二十六年】论路寝则曰在礼【同上】
　　一言省刑踊贵屦贱【昭公三年】
　　不诛祝史厚敛困民【昭公二十年】
　　齐之业固衰于景公然当时忠言谠论亦莫盛于景公看左氏所载晏子立齐之朝虽不秉政观其前后献忠如论踊贵屦贱至于一言省刑如论不诛祝史如论厚敛困民如论省方观民如论和同之説如论彗星则曰天道不謟论路寝则曰在礼大抵左氏所载七八事忠言谠论如此之多何故不能救齐之衰亡且景公非不能听信晏子之言看左氏载晏子之谏或曰公乃止或曰公曰善哉此类甚多如孟子所载晏子论巡狩述职景公大説又如论语所载景公问政夫子言君君臣臣父父子子则曰善哉见得景公于忠言谠论未尝不欣然领受而齐卒不振者盖能听而不能用也此所谓法语之言能无从乎改之为贵巽与之言能无説乎绎之为贵説而不绎从而不改吾末如之何也已大抵人君寜可不受忠言固执而至于忿激如此只是不受犹可望他有个转移道理至于知听而不知用人君之大患正在此孔子是大圣人言语尚不能转移景公之心况晏子学问力量视孔子不啻天渊如何移得景公之心以此知人君虽有寛容之量徒受直言而不能用之则国之废兴存亡正不在此
　　吴公子光弑其君僚【二十七年】
　　吴公子光弑其君僚考左氏所载本末公子光固不能无罪然吴王亦不知根本之虚因楚丧而伐楚亲贤国之望使公子掩余公子烛庸伐潜用兵于外而季子又使之聘于上国遂至于晋以观诸侯之强弱一时亲近之臣皆安顿在外故公子光得窥伺间隙得行其谋而作乱此见得吴王不知根本之虚处大抵为国之根本莫大于亲贤两字有亲则可以藩屏王室有贤则可以镇重朝廷虽有奸贼不敢觊觎今则吴王亲如掩余烛庸则使之帅师围潜贤如季子则使之出聘于外此公子光所以成篡弑之祸使数子皆在王之左右安得至此公子光包藏祸心固已久矣至此方得逞其志大抵篡弑之臣乗闲投隙固不足论所可罪者吴子也向使他不知公子光之奸愈信他为腹心如此则是不觉不悟不足深罪观公子光伏甲享王之时吴王亦自知其谋观其使甲坐于道及其门门阶户席皆王之亲当时设备如此其严然终不免于祸是明知其谋而明陷于祸吴王既明知他有篡弑之心须当兢兢业业遵飬时晦于此上做工夫既不曽于此上做工夫而亲信之臣如掩余烛庸季子之徒不当使之在外数子既在外安得不致篡弑之祸以此观之则罪不专在公子光实吴王之罪
　　楚郤宛直而和国人説之【二十七年】
　　楚郤宛直而和国人説之为鄢将师费无极所谮卒不免于祸以常情论之直而不和固招尤纳祸之道今郤宛既直且和亦似乎刚柔相济亦似乎得守身之道何故为小人所谮终不免于祸此最当察大抵处无道之世防邪在朝郤宛在下位廼得一国之情为上下所喜自然招祸天下之人所以招悔尤之道有易察者有难察者若大刚不济之以柔大柔不济之以刚其为招尤召祸却易察到得既直而和柔刚相济只去身上防已自无病已自得处身之道以大势论之这个病根难察盖是郤宛己不识时了自以为处身于无愧之地然而致乱自有一个要领但看费无极谮郤宛这一段可见大抵君子小人固犹氷炭薫莸不相同涂然既与他不相入虽有仇疾之心终不至于甚且如小人所贪者在权势我不可贪权势而与彼同涂小人所慕者利禄我不可慕利禄而与彼同涂我既不与小人同趋于权势利禄他如何仇疾得我当是时令尹子常既秉楚国之政是权势利禄枢要处防他无极欲谮郤宛时先谓郤宛曰令尹饮酒于子氏宛言我贱人也不足以辱令尹令尹必来辱为惠已甚吾无以酬之费无极説令尹好甲兵子出之吾择焉取五甲五兵曰寘诸门令尹至必观之从而酬之虽是常事不知此正入无极机械所以得嗣进其説无极机械如此乃小人之常事然郤宛对无极之言如此便是亲附子常之意子常好贿信防是权势利禄所聚之地而小人之所附争趋者也使郤宛有高见逺识方无极説诱时正当如以朝衣朝冠坐于涂炭望望焉若凂之方可郤宛不合有亲附之意安得不被祸以郤宛得一国之情何故不免于祸只缘又却亲附子常正与小人同涂行若果是明直君子必无亲附小人之意郤宛以亲附取死未足多恤若饮酒一段此是费无极设机穽以陷人有不足论也魏献子为政分祁氏之田为七县分羊舌氏之田为三县【二十八年】
　　晋自平公之后公室渐衰当时六卿分职叔向前日对晏子言所谓栾郤胥原狐续庆伯降在皂隷所以扶持公室者剪灭殆尽到得祁氏羊舌氏之灭六卿之势愈盛晋之亡证于此可见何故当襄公之前六卿虽已在列尚自有栾郤胥原狐续庆伯分布于朝小大相维参错其间所以虽有人专政亦不得逞至此互相吞并所存者止六卿而已其余强家大族皆剪灭殆尽自然禄去公室此一段事左氏所载论魏献子为政分祁氏之田为七县分羊舌氏之田为三县及用十人为大夫他谓与得其人为献子羙事这只见得小节不得大体所在若以小节观之一时分付得当固是可喜这只见一时事殊不知以大体而观之则六卿分公室实自此始岂不大可忧学者考古论治须当自大体处防不可就小节上防
　　梗阳人有狱魏戊不能断【二十八年】
　　梗阳人有狱魏戊为大夫不能断以狱上其大宗赂以女乐当时阎没女寛于从容饮食之间而能感悟献子防他言语和易不迫自有感发人处前軰论之者多矣此一段尚见得三代之遗风又见得春秋之时乃战国之初大抵春秋之际尧舜禹汤文武典刑法度几尽而仅存战国秦汉风俗方生而未盛正是两邉接头处且论梗阳人之狱其大宗赂以女乐固见得郑衞之声起雅正之音絶是战国秦汉起头处兼行赂亦不是好事然行赂乃是大宗尚见得患难相恤之风先王五宗之法尚消磨未尽未至相视如路人此犹见是三代之遗意以此知当时若有圣贤出扶持之尚自有所因可复先王之旧不如后世声消气絶难整顿因此一事亦可见得乐之变前此三代之衰虽有所谓乐如桑间濮上之音然当时尚未敢肆行不过是无道之君出来时暂如此后来便自消亡且如桀纣之衰女乐淫邪之声固已有之然亦未至于肆行盖此时先王之正气未衰虽欲恣为之未可也此固不必于其善处观之但即其不善处考之亦自可见且以春秋终始之变论之其始也楚是蛮夷之国令尹子元欲蛊文夫人为馆于宫侧振万焉为慝之事以行不正固不可言然而用万舞之乐尚自存雅正之音使当时敢肆行淫乐子元用之必矣以此见春秋之正气胜淫乐尚未敢放行到得后来郑赂宋以乐之蒙齐人归女乐晋侯赐魏绛女乐二八是女乐尚用于当时之诸侯及其大宗以女乐赂魏子是淫声已徧于天下矣虽梗阳人之微亦或用之以此见春秋二百余年之间而先王之流风遗俗扫除尽矣



　　左氏传説卷十六
　　钦定四库全书
　　左氏传説卷十七　　　宋　吕祖谦　撰
　　昭公
　　晋顷公卒八月葬郑游吉吊且送葬【三十年】
　　晋顷公之丧郑游吉吊且送葬以一人兼二人之职晋人所以责之当时观子太叔对尚见得先王之制士吊大夫送葬这个三代典制天子须加一等后来晋之丧事诸侯葬礼已过厚及周失政诸侯移所以事天子者事晋了稍有所贬降晋人便责之然而观子太叔之对当时周室虽微天子有事诸侯皆徃事之虽不如事霸主之恭看灵王之丧郑简公在楚印段实住以此观灵王之时去霸者未逺周室有丧诸侯大夫尚自徃见得王室虽衰尚自间有相维持处到得后来五霸尽了到七国不复有周因看许多制度见孔孟之时不同孔子之时周虽衰天命未改先王德泽尚在诸侯尚有尊王室之心孔子出来多説尊王至作春秋以尊王为本到孟子时分周为东西天命已改孟子出来劝诸侯以王者盖缘时节大不同了大抵后世不考其时节不同欲解説孟子不尊王强取孟子一二事终不能胜议论者之口孔子时尚可整顿天命未改孟子时不可扶持天命已去了须如此看方公平
　　吴子问伍贠伐楚何如【三十年】
　　吴子问伍贠以伐楚之防对曰楚执政众而乖莫适任患若为三师以肄焉一师至彼必皆出彼出则归彼归则出楚必道敝亟肄以罢之多方以误之既罢而后以三军继之必大克之如隋之平陈贺若弼以沿江防人每交代之际必集广陵陈人以为隋兵大至急发兵为备既知防人交代其众复散后以为常不复设备故弼之济江陈人不觉韩擒虎将兵五百人自横江宵济采石守者皆醉遂克之正是得伍贠多方以误既罢而后以三军继之必大克之之防伍贠之精于兵固不待论他説楚病源执政众而乖莫适任患而以为败亡之根本大而天下小而一国必众人扶持而后得立若各自彼此无人任国事何缘能立得伍贠之言甚的当大抵观一国之兴亡有枢机闗纽处楚之所以亡执政众而乖莫适任患其枢机闗纽在此虽以六千里无一个担当国事人安得不亡然又须看其所以亡大抵公则一理私则万殊若人人同心戮力无缘得乖惟其各私其私互相忌疾互相彼此所以众而乖此推于彼甲推于乙各自谋身而已楚之朝人臣非不众国家无一人肯担当为楚王者都不见为邻国者已见之此最可虑楚国人臣虽众都无人把国事为已事最为国之巨患人主所当深忧
　　晋侯将以师纳昭公【三十一年】
　　晋侯始者将以师纳昭公范献子受赂曰若召季孙而不来则信不臣矣然后伐之若何晋人召季孙献子使私焉曰子必来我受其无咎看晋执政之臣如此岂诚有纳昭公之意不过为盟主备礼做这一着子家羁见得事势如此本无纳公之心但是晋以方伯欲为具文备礼塞天下之议故慇懃劝昭公不就此归终身无归期晋人谓我欲归公公自不归我责已塞以子家羁之明岂不知昭公之归季氏专权纵使昭公归国失权子家羁于是权轻重量事势説公虽不得好归亦胜越在草莾从昭公之众可谓不察事情看昭公之臣左右前后都是轻浅不察事情前此在国既如此今此在外又如此公不知季孙之召是备礼反认做诚了靠之如泰山之重然而昭公有一子家羁不能用反听从亡之言以此知昭公终始皆未尽善子家羁之谋虽无一中其忠诚恳切如此虽然看他心大抵观古人事迹于事上看不足以知他心须平心看他心之所存以他迹考他心以所载考所不载以形见考所不形见而今只就形迹上看子家羁劝休伐季氏昭公不从所以出亡后来劝昭公归昭公不从终不得归若去形迹上看子家羁初劝休伐季氏不过镇静不生事及劝昭公归不过包羞忍耻所遇事势不同所以为此谋殊不知子家之心不得已如此看他才识智虑使其不事昭公岂止安忍不犯强臣使其遇明君必能遵养时晦再振公室之权惟是昭公手段设施不得看子家羁为昭公谋都是第七八着若子家羁之谋止于此大段失本意
　　王使富辛如晋请城成周【三十二年】
　　自王子朝之乱诸侯戍周到这里敬王谋于晋为之城成周当时人心未定所恃者城郭而已今范献子魏献子谋与其戌周不如城之天子实云虽有后事晋勿与知可也他是晋秉政大臣自相谋如此以事迹上看晋人合诸大夫以城成周定其髙低厚薄以令诸侯似共王事以春秋之末晋之衰诸侯能如此已是闲见之事看晋执政不要去迹上看须看其执政之相谋虽有后事晋勿与知可也做此城成周一段事自此天子之事都不要去管他了这一段大段要看自周之衰五霸扶持王室固是无诚心欲借王室以求宠于诸侯何故到春秋之末虽五霸亦无尚有王泽未尽略知有王室在到得王泽欲尽仅有毫发之存王不能因此振奋再张王室此一段事以略言之做一畨便不管所以谋虽有后事晋勿与知可也晋一国之心如此若以天下大势论见得周所以不复振处何故当时人心九分在私止有一分在王室以一分做十分事为周城了事王室之心便亡盖缘此一畨用尽岂特范献子魏献子之过为周王者所当増修国政保护爱养生起诸侯尊王之心反不审天下之大势令城其城诸侯尊王室之心皆亡此周所以衰
　　定公
　　季孙言子家子亟言于我未尝不中吾志也吾欲与之从政【元年】
　　鲁昭公身没于外季平子使叔孙成子逆昭公之丧于干侯季孙曰子家子亟言于我未尝不中吾志也吾欲与之从政子必止之且听命焉当昭公之时昭公与季平子相与如水火从昭公者是季氏之雠从季氏者是昭公之雠子家当时从昭公于外竭其股肱之力无所不至以人情常理论之从昭公则不得于季氏得于季氏则必不从于昭公子家既从昭公今季氏却反思其谋深中吾心要与之共国事须看子家羁何以得此于季氏这一事便见得子家平日忠信诚实虽居君臣如水火之际上则不见疑于昭公下则不见疑于季氏两不相疑使昭公能尽心以听子家羁其小则可调护季氏使不至于有跋扈之患其大则可以平季氏而复公室之权故其从昭公淹恤在外许多年尚自两边无疑心未有谋不中者使其当时悉心听之则君臣之间岂不可平惜乎有如此之人昭公不用都无所施大抵两边相疑中间最难为人得那一边人信这一边人便不信两边人最难得惟是子家羁忠信诚实所以能如此昭公不用此人以调和却至客死于外昭公之失自可知看子家羁所以去就之际所谓商之三臣自献于先王亦是此心无愧于幽明叔孙自干侯逆昭公之丧便见得子家外国之朝相避就而不见及至叔孙请见子家羁便辞以羁未得见而从君以出君不命而薨羁不敢见这一段自常情论之不过説道不敢见恐相见了虽为辞然其意也不止此夫子家羁所以不见叔孙正所以明大义昭公鲁国之君淹恤在外十数年鲁之臣子都无复君之心皆不知有君只以丧自外国归鲁国而无臣子如此以王法论之皆在可诛然则子家不见叔孙不是恐难为辞正所以明人臣之大义子家子既从昭公出自不当见昭公之雠季孙左右前后无非昭公之雠子家子正所以明大义叔孙既不得见子家羁叔孙受季氏之命至诚説与他使告之曰公衍公为实使羣臣不得事君若公子宋主社稷则羣臣之愿也见得昭公之谋季氏公子宋元无预于其间所以季氏欲立之这一叚是欲与子家商量同谋立君凡从君出而可以入者将唯子是听这第二节是商量纳从亡臣子家氏未有后季孙愿与子从政此皆季孙之愿也使不敢以告这第三节致季孙慇懃之意他説季氏愿与子家同为政看叔孙传季氏之言皆心腹之语以告子家如立君之大事欲与之同谋是果然信得子家过非子家忠信诚实何以至此观子家之辞叔孙从容曲折有不尽之意看他説若立君则有卿士大夫与守在羁弗敢知且立君大事自有公论幽则有鬼神以至公之法论之不见叔孙乃是不与季氏之大者若从君者则貌而出者入可也寇而出者行可也这两句断了若以礼貌从昭公出者无从君之诚心不得已而出若是诚心从君其义自不当与季氏同处子家自知去就之义所以説道若羁也则君知其出也而未知其入也羁将逃也子家这几句却是无愧于幽明观子家言语人情大段合天理有一个自献于先王之心不共戴天之义当时昭公知我出今昭公虽死岂可背我之义固自当逃不与季氏同处这几句最可以感发人处子家报此心于神明对此心于天地凡有血气者无不感发当时若昭公许多人不都是至诚从昭公须有一半要归一半不要归一半是诚心从昭公一半是貌从昭公貌从者自可归至诚从者不当归当时虽是一半貌从昭公何故从公者无一人肯归皆是子家诚心感动有力皆有不共戴天义观子家此言此心可以动天地感鬼神何况人之有血气者乎今观此言自有感动人之意大抵看子家羁之事须当子细玩味凡人材多随风气所降春秋风气如此便有春秋人材战国风气如此便有战国人材秦汉风气如此便有秦汉人材世人莫不为风气所移惟豪杰之士不为所移如子家羁虽在春秋唤做春秋人材不得如董仲舒虽在汉唤做汉人材不得如诸葛亮虽在蜀唤做蜀人材不得皆不为风气所移学者深思反覆玩味则良心油然生矣

　　左氏传説卷十七
&lt;经部,春秋类,左氏传说&gt;
　　钦定四库全书
　　左氏传説卷十八　　　宋　吕祖谦　撰
　　定公
　　楚子常欲蔡唐二侯裘马【二年】
　　晋荀寅求货于蔡侯【四年】
　　晋人假羽毛于郑【同上】
　　祝佗言于苌宏蔡将先衞【同上】
　　楚令尹子常以贪贿败国之政为一裘留蔡昭侯三年为一马留唐成公三年以一裘一马之故淹留二国之君囚之至于三嵗之久使他忿然有与楚必争之意后来到吴入郢柏举之败楚国几亡子常之罪虽三尺之童亦知后世观史册者莫不知其然然而病源不可不察大抵人心之所用有大有小若用大可以经纬天地可以开物成务可以财成天地之道若用小声色玩好之间而已子常以一裘一马所以前有危而不见后有患而不知心之用小如此学者看此须察他用心在甚处唯复在仁义礼乐上唯复在于狗马玩好上若用心在于狗马玩好上则子常此等事便渐渐做出来学者观此不当徒罪子常须自察其用心之大小蔡侯既被子常留之三年而归及汉执玉而沈曰余有所济汉而南者有若大川誓必报楚遂如晋是时晋虽无盟主之实其承袭世业尚有盟主之虚名所以蔡侯赴愬于晋当时晋之不为盟主也久矣晋于此当因蔡之怒以奉王命防诸侯之师以讨楚城濮之功可以再立文公之霸业可以再兴晋既不能与蔡救患方且求货于蔡侯自此晋失霸蔡被子常求货无厌见晋尚称霸王所以赴愬今晋之执政又求货于蔡侯是脱子常于楚又见子常于晋他到这里事穷计迫安得不归命于吴吴人从之卒败楚于柏举所以吴之自此强中国之自此弱中国不如蛮夷何尝是蛮夷之罪此一件可见大抵中国与蛮夷君子之与小人国家之有权臣常为消长蛮夷盛则中国衰权臣强则王室弱且如齐景公奢侈不能抚循其民故驱其民于陈氏且如汉孔光董贤之徒为政不能抚循其民而归之于王氏盖天下统一为之君者当抚循其民君不拯救抚循非所以为君及至天下分裂抚循其民者当在霸主霸主不能抚循其自然归蛮夷此中国不如蛮夷皆中国之过非蛮夷之过当时晋既不伐楚防而归自此失诸侯晋之失诸侯其大者如适来所论其小者方且假羽毛于郑郑人与之明日或斾以防然羽毛是王者之用郑人僭用之故当明贵贱尊卑之等证其罪不以其僭而不讨反借之是与他共为乱此见晋失诸侯处自城濮以来防盟先后固有定秩所以欲长蔡侯于衞者非是晋人不知故事不识先后之秩盖以其不能举兵为蔡讨楚故欲以此留蔡侯也及至衞祝佗陈成周之封制衞以德封蔡有罪封其委付不同践土之盟衞成不在夷叔其弟也犹先蔡祝佗陈许多故事苌宏説告刘子与范献子谋之乃长衞侯于盟非是晋人于城濮之故事不知必待祝佗説方知蔡以急难愬晋晋不能为他举兵伐楚所以长蔡侯欲以虚礼留蔡侯其情却如此到得祝佗言出先王之典践土之故事晋人无辞以对所以不得已从其旧当蔡之初忿然有与楚不俱存之气晋却不问他罪于楚区区以先后之小礼留蔡所以弃晋即知天下事当从其大者若小者不用却未见得害事释其大者而用其小则事焉能济今晋释其大者而不用故其小节虚礼诚不足留蔡侯此霸权所以移于吴矣蔡侯吴子唐侯伐楚败诸雍澨五战及郢【四年】
　　吴之伐楚所以入郢几灭楚论其源流固有自来自子常为令尹贪冒信谗所以致亡之道固非在于交战之日然当时所以致败所以速亡盖自有説当吴伐楚自豫章与楚夹汉左司马戍谓子常曰子沿汉而与之上下我悉方城外以毁其舟还塞大隧直辕冥阨子济汉而伐之我自后击之必大败之司马説令尹与之上下款吴人兵不能与战司马欲自后毁舟表里夹攻之当时司马之谋要得子常御吴人于前司马以竒兵绕出吴之后使子常听之则伍贠孙武亦无应楚之防胜败未可知然子常所以败正縁史皇谓子常楚人恶子而好司马若司马毁吴舟于淮塞城口而入是独克吴也子必速战不然不免乃济汉而陈然所以丧师几至亡国全在此子常平日失人心国势以危使其听司马之谋胜败尚未可知亦未至于亡国惟其私心疾忌谓楚恶已而好司马怕司马有功不使之先战所以败子常于国家危如累卵之时尚且忌贤疾能恐他人有功不恤国家之安危此其所以亡大抵看古今乱亡之由无不由立朝之臣以私忌克所以亡看史皇为子常子必速战不然不免讽喻他这几句楚安得不亡以此一段看秦汉之后五代以前所以亡国同出一辙往往皆自此忌心当时子常背司马之约先战屡战屡败至于柏举之战楚师大败子常奔郑吴自此入郢当时史皇献谋不用以其乘广死楚之几亡生于楚人恶子而好司马之一言虽区区能死不过匹夫匹妇自经于沟渎之谅本不足论看史皇之言半正半邪初间与子常説楚人恶子而好司马数句便是李林甫卢杞一等人便是李林甫卢杞口里説话子常欲奔史皇曰安求其事难而逃之将何所入子必死之到得子常不用他言出奔郑他便自死于军后面一叚便是张巡顔杲卿一等人便是张巡顔杲卿口里説话何故史皇之为人半正半邪后面终至于自死者于是知大段奸伪底人尚自知耻畏义这个人平日不会克私意于爱憎胜负之间消磨未尽前面敎子常夺司马之功致于亡楚看他后面死于军本是一个知耻畏义底人缘他爱憎胜负之间不曽克私意论其罪考其实与李林甫卢杞罪一等可为学者深戒何况未有史皇之畏义于爱憎胜负安得不十分消磨学者须是切近看这般事方防长进吴入郢以班处宫子山处令尹之宫【四年】伍贠与申包胥友谓曰我必复楚国包胥曰子能复之我必能兴之【同上】
　　申包胥以秦师救楚大败夫槩王于沂【同上】
　　吴阖庐与子胥谋楚与士卒同甘苦服勤尽瘁所以能成功及既入郢之后志满意得至于班处宫之际争处令尹之宫其无统纪如此未几复败而楚再兴大抵天下事居功持胜最难如唐庄宗夹河之战擒王彦章之徒以服后梁其用兵二十年方能成功一旦入汴之后便放纵田猎所以致亡如杜元凯賛晋武吞吴之后不能保世之不乱以此知后面一叚最难然而当时吴之谋臣如子胥但做伐楚工夫不曽度阖庐之为人可以承当得这段事子胥之大缺处在此当时入郢之后若能诛其君吊其民若时雨降楚何缘得再兴其实子胥专理防得前一叚不曽去阖庐身上做工夫后来吴王夫差与子胥论曰其兴也以此得之其亡也以此失之亦是他自悔之辞当时既入郢楚子自奔于郧吴既据楚之都当时楚已自亡了申包胥以匹夫再复楚之社稷且以吴兵之众申包胥以然之力存楚于既亡之中何故此最要看伍贠之与申包胥本是一等人志同道合皆豪杰之士不是碌碌底人伍贠以父为楚所杀其亡也谓申包胥曰我必复楚国申包胥曰我子勉之子能复之我必能兴之当时二人相别已自説定于十余年之前如臯陶迈种德须种得深方始有力伍贠便有灭楚之念申包胥便有兴楚之念伍贠做灭楚工夫申包胥做兴楚工夫所以伍贠养复楚之念十数年其发时便能鞭平王之墓夫灭楚之社稷此不是一日做成自一念之力养得十数年到这里有力申包胥养兴楚之念亦得十数年其发时以匹夫之微乞师于秦再兴楚之社稷此亦不是一日做成自一念之力养得十数年到这里有力以此知古人在草野之间所以相期如此做工夫又如此然其为志虽非居仁由义之志在当时可谓有志者如五代时李谷与韩熙载友少时以功名相期熙载将事江南与谷别熙载曰江南如用我当长驱以定中原谷曰中原见用取江南探囊中物耳已而谷相周世宗遂臣江南果如探囊中物韩熙载在江南并无所闻徒有大言无实事然却不如此李谷遇周世宗之明所以展尽防蕴便如子胥遇吴王阖庐所以报雠无不如意到韩熙载在江南所事者李景闇弱之君安能用他与申包胥自奋者不同所以无闻不是大言乃是李景不能用他何以见得韩熙载在江南终日嗜酒猖狂不事事自是荒纵底人亦不见他胷中有处置后见一两处説景使熙载使于周是时太祖为殿前太尉已识太祖于潜龙之中他岂是寻常人举这一件岂不做得李谷事正是李景不能用他所以自放于酒不事事不可以成败论人如此之



　　左氏传説卷十八
　　钦定四库全书
　　左氏传説卷十九　　　　宋　吕祖谦　撰定公
　　六月季孙意如卒九月阳虎囚季桓子【五年】
　　阳虎自平子疾专政及平子卒囚季桓子以陪臣之微而秉一国之政论季氏是彊家大族在平子时亲逐君非不彊何故身死未几便为陪臣据其家如此之速固是説道天下无道则礼乐征伐自诸侯出又降而自大夫出又降而自陪臣出僭乱之萌既开彼此相仿天下之大势都如此须又自就着实处看鲁之权所以在大夫者何故正缘有庆父襄仲之难所杀者三君季友与季文子有定君之功自此专权因成弑君之乱此权所以在大夫季氏之权所以在陪臣何故盖季平子所以能逐君外则诸侯从之内则国人服之岂平子一手一足所能自至皆是家臣彊悍勇知之人为之爪牙搏击于外乃可如阳虎者实宣力焉于是假借长养他惟恐他恶不彊但知崇奨他而不知其利在前其毒在后及昭公死定公立季氏长养容纵家臣之祸方出来蒲囿之乱几亡其所以不亡者仅于一发天下事利于一时之便其后未有不反为所害者譬如要得放纵肆欲之人服丹药相似后来血气既衰未有不为痈为疽反以丧其躯者当时虽得他不义后来为其不义所败古之君子言必虑其所终行必稽其所敝盖为此也
　　宋乐祁言诸侯惟我事晋【六年】
　　宋乐祁言于景公曰诸侯惟我事晋今使不往晋其憾矣乐祁告其宰陈寅寅曰必使子徃子立后而行料得晋政多门必过其祸乐祁用其言见溷而行及祁到晋果如陈寅之言为范献子所执终不得归看这一叚事当时陈寅之谋也自精宻因此可论天下大势考左氏所载本末可以观春秋天下大若是桓文以前诸侯多见于左氏所载凡见于征伐盟会之间皆诸侯自相为谋盖当时之政自诸侯出故也自鸡泽溴梁之会大夫专盟全不见诸侯言语宋之一防多是赵武等説话大夫之事多见于传盖当时之政自大夫出故也及春秋末后一节陪臣执政如阳虎如仲梁懐如公山不狃如北宫氏之宰如乐祁之陈寅是时家臣事迹言语多见于传盖当时之政自陪臣出故也以三者观天下大可见政在诸侯纵天子失权然犹自可政在大夫纵诸侯失权尚可整顿到得陪臣名字见于书传当时大亦自可知
　　范献子执羔赵简子中行文子皆执鴈鲁于是始尚羔【八年】
　　公会晋师于瓦范献子执羔赵简子中行文子皆执鴈鲁于是始尚羔在春秋时号为周礼尽在鲁然而卿大夫羔鴈之制尚且不知因见晋师卿与大夫执羔执鴈尊卑之别方始知尚羔以此见当时先王之礼散在诸国不能备鲁最秉周礼尚不知羔鴈之别必待见晋卿大夫执之方且一一修整举此一条其他礼不备处多又以这一叚推之当时春秋之末先王之礼散在天下无所统纪正合当收拾时节所以孔子出来删诗定书系周易作春秋盖这时节正是道德仁义典章文物欲散而未尽使当时无孔子都散尽了当时所谓典章文物之备无如鲁鲁尚不知先王之制其他可知孔子所以问官名于郯子问礼于老聃皆收拾天下之遗文逸典以示后世法然而鲁之礼当时是周公之所传想见无所不备而卿大夫所执正是帝王巡狩之礼修五玉三帛二生一死贽羔鴈正是卿大夫所执在虞则有五载一巡狩所修在周则有十二年巡狩所修尊卑上下之分全在玉帛采章以别等差鲁所以不辨羔鴈亦是周之东迁巡狩之礼久不讲故也
　　季寤公鉏极公山不狃皆不得志于季氏叔孙辄无宠于叔孙氏叔仲志不得志于鲁故五人因阳虎阳虎欲去三家而代位【八年】
　　阳虎之乱当时国人皆听命所以三家皆在其掌握然而当时欲灭三家垂成而败非是威力不足亦非知谋不及看得本源他所以欲去三家其本心非是欲张公室不过要得贪其禄位以乱易乱以此见季寤公鉏极公山不狃皆不得志于季氏叔孙辄无宠于叔孙氏叔仲志不得志于鲁当时五人不过欲因阳虎去三桓而代其位而已当时使阳虎之事成公室未必张徒以乱易乱而已然阳虎所以不成亦是当时家臣势钧力敌自足以相制所以当时享季氏于蒲圃孟氏家臣公敛处父告孟孙先备阳虎阳虎虽出奔三家虽脱阳虎之祸然而陪臣得志其权卒未能收论来阳虎既出奔其权自当复归于三家然而卒不能收者盖所以去阳虎非是三家之功乃是资陪臣之力陪臣展转窃位据权是去一阳虎又生一阳虎凡事皆如此小人窃位据权亦未有不败时然其败出于君子君子得志则公论便正出于小人小人自相攻击虽去一小人公室之权无缘得振正如阳虎之乱相似若去形迹上看阳虎阳虎飞扬跋扈及一旦去之却是公敛处父之谋陪臣之祸于此方生且如汉宏恭石显欲擅帝室之权萧望之刘向之徒或死或逐或不得志天下所忧成帝之时恭显之去论汉室之威权自合复振其所以不振者何故盖其所以去恭显又不过一王鳯而已宦官既去外戚又擅权此汉室所以不免于亡学者尚论其须看去小人者是谁去小人
　　阳虎奔齐请师伐鲁【九年】
　　阳虎既败于鲁自鲁奔齐请师以伐鲁曰三加必取之齐侯将许之鲍文子谏曰夫阳虎有于季氏而将杀季孙以不利于鲁国而求容焉亲富不亲仁君焉用之君富于季氏而大于鲁国兹阳虎所欲倾覆也鲁免其疾而君又收之无乃害乎齐侯执阳虎不用其防观这一叚事以此知小人所以能入其君奋其诈谋皆国无人故乘间伺隙所以得入当是时齐虽衰尚有鲍文子年九十余为老成人在譬如人元气未尽外邪客气尚担当得去以此观之重臣宿德于国家平居无事未见得力到得邪説将兴小人将进变乱之际是时得一重臣宿德如砥柱之在中流优游谋画变乱为治若使齐无鲍文子又被阳虎专政复蹈鲁之覆辙幸有鲍文子在阳虎虽有诈谋要入不得所谓老成尚有典刑正为此及其奔晋晋无人所以有晋阳之危亦是用小人之过何故去齐入不得去晋入得当时齐有人晋无人故也
　　晋赵简子盟衞侯将歃涉佗捘衞侯之手及捥【八年】
　　晋车千乘在中牟衞侯将如五氏曰敌矣【九年】
　　晋侯使渉佗成何辱衞侯当时为他深辱朝国人欲让国慨然发愤以衞之小晋不能抗当时晋车千乘在中牟衞侯将如五氏卜过之焦衞侯曰可也衞车当其半寡人当其半敌矣乃过中牟人欲伐之衞褚师圃亡在中牟曰衞虽小其君在焉未可胜也以众寡彊弱论之晋车千乘衞车五百乘晋之师倍衞之师衞侯不度众弱以一朝之忿招危取败何故晋人望而避之不能与敌缘他当时慨然发愤立志得坚虽晋甲兵之多亦不能当以此观之人不可不立志以衞之小慨然发愤立志得坚虽三军之众尚自望而避之更不敢与校衞侯既有此志故卿大夫有此志士民亦有此志人皆有此志则人人皆是必死之人十自可以击百百自可以击千何况衞车有晋车之半晋人虽多安能当必死之人所以望而避之事如此以此知天下事近而用兵大而脩身齐家治国平天下立志在先所谓三军可夺帅匹夫不可夺志当时衞本是会齐齐克夷仪进军千乘在中牟及衞侯过中牟晋人不敢伐禇师圃且言齐师克城而骄其帅又贱遇必败之不如从齐乃伐齐师果败此有志无志之辨初不在彊弱之间当时晋欲服衞缘衞侯立志之坚屡加兵而不能服到这里反卑辞问衞所以叛之故衞人皆曰渉佗成何之辱晋人遂执涉佗以求成于衞衞人不许赵简子遂杀渉佗以谢衞论当时所以辱衞侯非他本心乃是赵简子之意使非赵子使他谁敢辱衞侯渉佗成何承顺简子之意至于捘衞侯之手其意谓简子秉政当权奉迎简子以取敌而已到得衞既叛屡加兵不服是时秉政亦是赵简子反执渉佗杀之以谢罪于衞不知当时二子所以无礼已实使之就简子自身上论自古奸雄卖人以自脱都如此自不足论奸雄一时使人为不义后来便卖人以自脱如司马昭之于成济朱温之于蒋元晖赵简子之于渉佗成何皆是学者当深戒然渉佗成何以匹夫之微而辱国君正是靠赵简子如山岳不知一旦事之变他人以义来责已道理去不得为渉佗者终不免于戮当此时虽赵简子亦末如之何矣以此知徒倚权臣为事不顾义理之所安者未有不反为所害
　　仲由为季氏宰将堕三都叔孙堕郈季氏堕费公山不狃叔孙辄帅费人以袭鲁【十二年】
　　孔子为政于鲁堕三家都邑考当时本末自有次序所谓三家兼鲁国而有之已四五君矣仲尼骤得政若骤堕三家都邑自常人论之必疑变不可知然考当时事端初不发于仲尼乃仲由为季氏宰发此议又是三家自有此议后来论此却言仲尼不自为谋恐三家万一不从伤威损重不可复令鲁国若使仲由为之从则公室之权自此振不从则不过不从家臣之言仲尼之体貎未损鲁国之威权未沮为此论者亦未免为利害所夺亦未知圣人为政夫子之得家所谓立之斯立绥之斯来动之斯和圣人作而万物覩仲尼在上同此心者孰不怀同此气者孰不感况仲由是勇锐兼人之资感于气最先者所以为堕都之议而叔孙氏季氏皆从堕郈与费此二人亦非仲由所能令盖圣人在上他自有所感动仲由特发之耳然两都既堕独公敛处父负固而不服何故此闭固难感者所以虽用兵未克如三苖逆命一般若仲尼终为政于鲁则闭固者亦须服又将此事反覆论当时仲尼为政公室之权虽未尽收已不见公室与三家之异昭公时三家与公室相为仇雠到此能与三子入宫登台当仓卒变乱之时敢如季氏之宫分明见得季氏与国同体了此见圣人感化之功如此
　　晋赵鞅谓邯郸午曰归我衞贡五百家于晋阳午不从赵孟怒杀午【十三年】
　　秋范氏中行氏伐赵氏之宫赵鞅奔晋阳【同上】十二月赵鞅入于绛【同上】
　　晋范氏中行氏与赵氏相攻观始者作乱之由与后来范中行氏之所以败赵鞅之所以再入看此曲折断之一言不过私之一字为致乱之由当时赵鞅欲邯郸午归衞贡五百家于晋阳午不从赵孟怒杀午缘此作乱范氏助他所以致乱之由只缘赵氏丰植其私欲私邑彊大到得范中行氏所以援邯郸午亦非有公心正缘午是荀寅之甥荀寅又是范吉射之姻亲党更相助到得赵鞅奔晋阳后来韩简子之徒言于公欲逐荀寅范吉射之徒亦非是正国家之刑其端亦私意乃欲以私爱立梁婴父为卿故欲逐范氏代其位韩简子亦与中行文子相恶欲乘闲逐之范氏助私党韩氏报私怒外面若欲振纲纪其实是私以此知晋室之乱举六卿虽或胜或负或存或亡通是一个私意为国尽皆私意无一人为公晋安得不亡
　　子贡见邾子执玉高公受玉卑皆有死亡焉【十五年】
　　子贡见邾隐公执玉高公受玉卑皆知其死亡既而果然仲尼曰赐不幸言而中是使赐多言者也左氏虽近然未入圣人之门庭观其所载多是变移了意不得其眞与论语所载大叚不同惟此一叚独得其眞仲尼此言乃是深警省子贡处前此初入圣门専恃智辨只去人上做工夫如方人如看二君死亡皆是亿则屡中皆是志满意得之时到此若非圣人有以警省他子贡防检已分工夫都无专去人上做工夫了正当骄大矜扬之际却与他万钧之石压倒了许多意见所以后来説纣之不善其忠厚意思与前日方逆料二君死分明是两个人何故正如病作而投与药











　　左氏传説卷十九
　　钦定四库全书
　　左氏传説卷二十　　　　宋　吕祖谦　撰定公
　　于越败吴于檇李【十四年】
　　吴与越战越子勾践御之陈于檇李勾践患吴之整也使死士再禽焉不动使罪人三行属劒于颈而辞曰二君有治臣奸旗鼓不敏于君之行前不敢逃刑敢归死遂自刭也师属之目越子因而伐之大败之灵姑浮以戈击阖庐阖庐伤将指取其一履还卒于陉到此吴方为越所败阖庐伤而死吴之陈所以如此整乃当时申公巫臣孙武之余敎何故他当时适吴舍偏两之卒于吴敎他伍乘之法后来又从孙武敎宫人战陈斩其犯命者则陈法吴人讲之精虽阖庐末年尚承余教遗习以越之剽悍轻易犹畏而不敢前以此知用兵不可无法制何故越出其计变吴人耳目终为所败盖兵有正有竒正则可效奇则不可效所谓行列卒伍分布之法固可传得千变万化移换耳目则不可敎若使巫臣孙武之法便不到陈乱地位既无巫臣孙武之臣徒守巫臣孙武之法便到败处以此知天下之事有传者有不可传者阖庐既败死其子夫差使人立于庭苟出入必谓已曰夫差而忘越王之杀而父乎其复雠之志甚坚惟其立志之坚所以几灭越国后来何故为勾践甘言重币所诱听太宰嚭谗臣之説志满意得终为越灭若以常理论之坐薪尝胆之时为之则易志满意得之时持之甚难然观夫差本源发处其志已不全了所以常使人立于庭出入必谓已是常要人唤省他使其志坚如火之必如水之必湿如江河之不可转移则复雠之念岂有间断今必待人提起他意思则知他当时工夫已自有间断隔絶处了所以终至于志满意得为越所灭学者观此事最当警戒今学者能亲直谅之友朝夕警省亦是大段有志之人然而须以夫差事自警戒见得人终靠不得志满意得地位便自见学者做工夫须到不待人地位方坚固
　　哀公
　　公孙彊言霸説于曹伯乃背晋奸宋【七年】宋公伐曹将还子肥殿曹人诟之公怒遂灭曹【八年】
　　宋之入曹当时本出他无意因曹人诟辱子肥宋公怒遂反既还之师以灭曹观灭曹甚易必是曹大叚无政无备不然人如何无意偶然去灭他得考当时曹之见灭任公孙彊为政方欲圗霸背晋奸宋筑伍邑于郊当时公孙彊与曹伯论霸大如晋尚且背之近如宋尚且奸之正是用武时节不为无备何故忽然灭得大抵天下事若是根本已虚则祸衅之发不必作意为之虽偶然小小变故皆足以为祸当时曹伯与公孙彊为政以小国单弱之众外则用兵于诸侯内则兴土功民心已离了正如元气虚防人不须十分病可以致死虽一饮一食一起一居间稍将摄不到便足以致死国家到得根本民心已离虽甲兵之利城池之固皆不足恃以此知古先圣王所以培养根本者以此
　　齐师伐鲁冉求为季氏谋一子守二子从季孙曰不能【十一年】
　　鲁哀公时不特鲁国衰到此三家之亦衰孔子所谓禄之去公室三桓之子孙微矣正是三家衰时节始者三家之彊同心并力以弱公室相救如左右手到得中间虽有间隙然急难之际尚为一体如昭公伐季氏时叔孙氏实救之阳虎欲杀季桓子孟孙氏实救之到得哀公之世三家各自为政都不相应及齐师伐鲁当时冉求为季氏谋言以一子守二子从季氏则以其力之不足以使叔孟二子冉求又欲使之居封疆之间季孙又以冉求之言告二子二子不可到此虽当患难之际皆不同休戚了所以齐师得至其城下冉求又画背城而战之防论来此是下防了到此孟孙叔孙尚不肯向前同出力直待冉求激武叔了方退而搜乘岂惟鲁之衰三家之到此亦衰盖齐师至其城下论来正同舟遇风胡越相救之时他尚未肯向前看此一叚鲁之国如此衰固是可虑三家之如此衰却自可喜故此却是转移时节鲁自此若无所作为因循拱手待之则鲁之国固与三家之俱至于削亡若能用君子因三家之离心以收公室之权则亦尚可整顿在何故却此正是转换时节哀公处此时卒至于亡盖以有君子而不能用也三家如此离心论来齐师至城自合便趋于亡然犹能粗支持者则又出于孔子之徒初间是冉求迂回委曲画数防得三家出师后来又得冉有用矛以入齐师及樊迟为右所以能退齐师而鲁之社稷未即泯灭者皆孔子之徒之力也当时孔子既不用于鲁孔子之徒亦不为鲁用尚余二三人仕于鲁可以退彊敌存危邦以此知君子初不负人之用
　　伍子胥使于齐属其子于鲍氏为王孙氏【十一年】
　　伍子胥以忠谏为夫差所杀夫差失道固不足论若论子胥之死亦自有可愧处子胥奔吴辅佐阖庐吴自此大论子胥之于吴为宗臣当与吴俱存亡到得夫差无道子胥极力忠谏奋不顾身以此而死固无愧然当时子胥死却不然当时子胥出使见夫差无道属其子于鲍氏以为后计此心全不是公以私心间杂于其闲既是为吴宗臣吴存则俱存吴死则俱死却爱其子要使宗祀有主其意以谓已事吴固当以谏死而子嗣先世不可便絶所以属之鲍氏而之他国使宗祀不殒他当时未必自把做私心看自以为两下都安排得好不知顾虑便是私心了然看子胥之所以死本不由于忠谏正缘他有二心以此而死岂不有愧然则为子胥计当如何使子胥当时事吴初不为吴宗臣则三谏不听去之可也今既受阖庐之托自当与国存亡更无顾虑若能以此处心虽进之比干之徒可也今以此而死与自靖人自献于先王大段不同
　　孔文子将攻大叔仲尼对以甲兵之事未之闻【十一年】
　　左氏于定哀之闲载孔子事甚多其闲皆传闻之失实此以知左氏本不曽登圣门使其得与闻孔子謦欬之末则必不如是之讹错观其载孔子对孔文子一叚事正是左氏不曽登圣人之门分明证据盖左氏载孔子答孔文子之辞与论语载衞灵公问陈孔子之对一般若是对两人之问无缘句句相似盖当时本是一事唯弟子得其眞故言衞灵公左氏不曽登圣门故以孔文子载之举此一事则其他皆可知
　　越子伐吴为二隧【十三年】
　　越之谋吴自哀公元年勾践栖于防稽自此便做谋吴工夫其次第机谋甚宻当时有大夫种范蠡深于知兵始者事吴皆如臣妾到得吴伐齐率其众卑身以朝盖欲以此骄吴之心使皆无后顾之患一意从事于中原到得十三年夫差空国尽出以争诸侯为黄池之防正是可乘之机越王于此方出兵伐吴盖吴腹心臣既死又空国出在外所以守国者皆庸人此越所以沼吴之师其战亦有本末当时所谓信臣精卒悉皆在外所与抗越师者不过太子友王孙弥庸之徒皆孱弱不足胜之人然初间与越战弥庸尚且获畴无余王子地获讴阳如何能以孱弱之兵胜越养锋蓄鋭之师盖此正是兵法示之以不能先与他一败所以骄吴人到得越全师至果然大败吴师入吴他当时分兵为两道所谓越子全师是一道畴无余讴阳所将皆寡弱之师委之于敌此有两意一是骄吴人之心一是吴人败越孱弱之师其兵已困及全师至所以不能敌然越既入吴国何故不尽灭必先退而后复灭之盖当时越入吴不过能胜孱弱不足胜之人精鋭之卒随吴王在外者尚多若便灭吴吴王之归虽无道若收合余烬以战却自未可必故越之退所以尝试吴王若吴王经此大变侧身修行吴如何便灭得惟其经大变而不以为事遂一举而灭之此是大夫种范蠡之深谋
　　陈恒执公于舒州【十四年】
　　齐陈氏之乱始于景公而成于简公自子雅子尾相继而没陈氏已窃其柄后来景公嫡庶不明陈氏又专立君之功封殖至简公时陈氏之已成简公却欲阚止为政所谓阚止初非深识逺虑之人不过当时从阳生有道路之劳因此得是左右近习之人而已防他所以谋陈氏甚踈浅而无术所谓陈豹乃陈氏宗人当时要谋百年深根固蒂之族深虑远谋犹恐不济今见他宗人略可喜便以本谋告之谓欲尽逐陈氏而立女其轻浅无谋可见此所以杀其身陈以此而兴齐以此而亡然以事论陈氏当时尚有可图之理阚止是左右近习之人骤使为政尚能分陈氏之权观陈成子惮他可见此与鲁昭公欲逐季氏不同当时尽收一国之权人谁间得他若陈氏则不然观诸御鞅言于公则曰陈阚不可并君其择焉阚止小人固不足道然择用之权犹在齐侯当时若得深识远虑之士岂无可图之理唐文宗时宦官日盛当时用训注宦官犹自稽首迎拜尚自畏宰相在然所以致甘露之祸正缘注浅无谋陈氏尚有可图缘用阚止所以成陈氏之宦官尚可图缘用训注所以遂成宦官之势图之不可不审如此考当时祸端却起于陈豹陈豹当时欲使公孙言已要事阚止公孙所荐陈豹之辞乃云有陈豹者长而上偻望视事君子必得志欲为子臣吾惮其为人也故缓以告以此事论之公孙之荐所谓谋而不忠持两端之説若以正理论他却是反覆倾险之人固不当荐虽知他不当荐又恐违他人情不得不荐他所以又曰吾惮其为人故缓告此二句使我知他难保持两端使他自择当时使全遮护他专説陈豹之羙此犹可恕今既知其如此而持两端之説他日陈豹败时以为我曽説了罪不在我此其人深可诛
  </div>
  <div class="pagination">
   <a href="左氏传说_page6.html">
    上一页
   </a>
   <a href="左氏传说.html">
    1
   </a>
   <a href="左氏传说_page2.html">
    2
   </a>
   <a href="左氏传说_page3.html">
    3
   </a>
   <a href="左氏传说_page4.html">
    4
   </a>
   <a href="左氏传说_page5.html">
    5
   </a>
   <a href="左氏传说_page6.html">
    6
   </a>
   <span class="current-page">
    7
   </span>
   <a href="左氏传说_page8.html">
    8
   </a>
   <a href="左氏传说_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
