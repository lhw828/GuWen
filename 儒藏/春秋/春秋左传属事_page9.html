<!DOCTYPE html>
<html>
 <head>
  <meta charset="utf-8"/>
  <title>
   春秋左传属事 - 第 9 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋左传属事 - 第 9 页/共 17 页
  </h1>
  <div class="content">
   二十九年春公至自干侯处于郓齐侯使高张来唁公称主君子家子曰齐卑君矣君祗辱焉公如干侯【主君比君于大夫也为齐所卑故复还晋冀见恤】夏平子每嵗贾马具从者之衣屦而归之于干侯公执归马者卖之乃不归马衞侯来献其乘马曰啓服堑而死公将为之椟子家子曰从者病矣请以食之乃以帷裹之公赐公衍羔裘使献龙辅于齐侯遂入羔裘齐侯喜与之阳谷公衍公为之生也其母偕出公衍先生公为之母曰相与偕出请相与偕告三日公为生其母先以告公为为兄公私喜于阳谷而思于鲁曰务人为此祸也且后生而为兄其诬也乆矣乃黜之而以公衍为太子【意如虽逐公犹稍为君礼而公自杜其善意贾买也卖之卖其马也啓服马名堑堕堑也为椟作棺也礼曰敝帏不弃为埋马子家请以马食从者以公为椟故深抑之公感其言始依礼以裹龙辅祷旱玉为龙文又云铸金为龙以玉为凾辅盛之故曰龙辅阳谷齐地出出产室内则云妻将生子及月辰居侧室产室侧室也公为母诱留公衍母待已生子共告至后生而乃先告务人公为也是年冬郓溃无传】
　　三十年春王正月公在干侯不先书郓与干侯非公且徴过也【徴明也公在郓在干侯过谬犹可掩故不显书其所在使若在国然自是郓人溃叛齐晋卑公子家忠谋终不能用外内弃之非复过误所当掩讳是以每岁必书公所在】
　　三十一年春王正月公在干侯言不能外内也晋侯将以师纳公范献子曰若召季孙而不来则信不臣矣然后伐之若何晋人召季孙献子使私焉曰子必来我受其无咎季孙意如防晋荀跞于适歴荀跞曰寡君使跞谓吾子何故出君有君不事周有常刑子其图之季孙练冠麻衣跣行伏而对曰事君臣之所不得也敢逃刑命君若以臣为有罪请囚于费以待君之察也亦唯君若以先臣之故不絶季氏而赐之死若弗杀弗亡君之惠也死且不朽若得从君而归则固臣之愿也敢有异心夏四月季孙从知伯如干侯子家子曰君与之归一慙之不忍而终身慙乎公曰诺众曰在一言矣君必逐之荀跞以晋侯之命唁公且曰寡君使跞以君命讨于意如意如不敢逃死君其入也公曰君惠顾先君之好施及亡人将使归粪除宗祧以事君则不能见夫人已所能见夫人者有如河荀跞掩耳而走曰寡君其罪之恐敢与知鲁国之难臣请复于寡君退而谓季孙君怒未怠子姑归祭子家子曰君以一乘入于鲁师季孙必与君归公欲从之众从者胁公不得归【荀范俱党季孙外姑正言责之以示义季孙冠服如丧示有罪君谓鲁侯言但以事君为愿请囚赐死皆饰辞以见忠顺心亦欲公归以掩前罪知伯荀跞也粪扫也粪除革旧从新之意夫人季孙也如河如河水以自誓荀跞以公言切故示不忍闻而言寡君唯恐得罪不敢复知鲁难盖拒之也子家劝公单车归公被胁而止不能自主○荀跞以晋侯命责意如劝公归此一机也失此其客死必矣】
　　三十二年春王正月公在干侯言不能外内又不能用其人也【人谓子家羁言公不能用其人故于今犹在干侯】十二月公疾徧赐大夫大夫不受赐子家子双琥一环一璧轻服受之大夫皆受其赐已未公薨子家子反赐于府人曰吾不敢逆君命也大夫皆反其赐书曰公薨于干侯言失其所也赵简子问于史墨曰季氏出其君而民服焉诸侯与之君死于外而莫之或罪也对曰物生有两有三有五有陪贰故天有三辰地有五行体有左右各有妃耦王有公诸侯有卿皆有贰也天生季氏以贰鲁侯为日乆矣民之服焉不亦宜乎鲁君世从其失季氏世脩其勤民忘君矣虽死于外其谁矜之社稷无常奉君臣无常位自古以然故诗曰高岸为谷深谷为陵三后之姓于今为庶主所知也在易卦雷乘干曰大壮天之道也昔成季友桓之季也文姜之爱子也始震而卜卜人谒之曰生有嘉闻其名曰友为公室辅及生如卜人之言有文在其手曰友遂以名之既而有大功于鲁受费以为上卿至于文子武子世增其业不废旧绩鲁文公薨而东门遂杀适立庶鲁君于是乎失国政在季氏于此君也四公矣民不知君何以得国是以为君慎器与名不可以假人【公亡外八年终死于亡临殁赐从亡诸臣琥祀西方玉作虎形轻服细好之服失所不于国正寝也无常唯以徳也诗小雅言高下有变易三后虞夏商也大壮干下震上故曰雷乘干干为天子震为诸侯而在干上君臣易位为雷在天上失国失其权也器车服名爵号名器假而威权随之鲁君所以失国为永鉴也○史墨论君臣天人之际辨矣时晋事与鲁畧同简子闻之不益兴代晋之心乎】
　　定公元年夏叔孙成子逆公之丧于干侯季孙曰子家子亟言于我未尝不中吾志也吾欲与之从政子必止之且聴命焉子家子不见叔孙易几而哭叔孙请见子家子子家子辞曰羁未得见而从君以出君不命而薨羁不敢见叔孙使告之曰公衍公为实使羣臣不得事君若公子宋主社稷则羣臣之愿也凡从君出而可以入者将唯子是聴子家氏未有后季孙愿与子从政此皆季孙之愿也使不敢以告对曰若立君则有卿士大夫与守龟在羁弗敢知若从君者则貌而出者入可也冦而出者行可也若羁也则君知其出也而未知其入也羁将逃也丧及坏隤公子宋先入从公者皆自坏隤反六月癸亥公之丧至自干侯戊辰公即位季孙使役如阚公氏将沟焉荣驾鵞曰生不能事死又离之以自旌也纵子忍之后必或耻之乃止季孙问于荣驾鵞曰吾欲为君諡使子孙知之对曰生弗能事死又恶之以自信也将焉用之乃止秋七月癸巳葬昭公于墓道南孔子之为司冦也沟而合诸墓昭公出故季平子祷于公九月立宫【公薨外意如使逆其丧而易其嗣以子家子数劝公归喜之成子婼之子名不敢言于我以我之事言于公聴命以众事访之几哭位羁不欲见叔孙故朝夕不同防未得见出时成子未为卿也不命未受公使见之命盖以义拒之也宋昭公弟未有后盖欲之与从政而以有后歆之也貌出谓以义从公与季氏无怨者冦出与季氏为冦讐者已以貎出而将逃者其志操不与众同义不可入也○子家忠节明哲尚矣不究其所终惜哉○诸侯薨五日而殡殡则嗣子即位癸亥昭公丧至五日殡于宫定公乃即位阚公氏鲁羣公墓所在公氏犹言公家沟欲沟絶昭公兆域别于先君又諡以恶諡虽有驾鵞之言犹别葬于墓道之外至孔子相方于昭公墓外而沟之与先君合驾鵞鲁大夫荣成伯也旌章也自信自实也公伯禽之次子祷之求公不入以为获福故立其宫】
　　十五年夏五月壬申公薨秋七月壬申姒氏卒不称夫人不赴且不祔也葬定公雨不克襄事礼也葬定姒不称小君不成丧也【赴于同盟祔于姑夫人之礼二者皆阙故不曰夫人襄成也两而成事若汲汲于欲葬者故以不克襄为礼公未葬而夫人薨烦于丧礼故不以夫人礼丧之臣子之愎也又哭于寝故书葬】
　　哀公十二年夏五月昭夫人孟子卒昭公娶于呉故不书姓死不赴故不称夫人不反哭故不言葬小君孔子与吊适季氏季氏不絻放绖而拜【讳娶同姓故谓之孟子若宋女而小君之礼俱阙孔子告老与诸臣之列以小君礼吊焉而适季氏见其不絻亦去绖以为称絻丧冠绖丧带是时公室寝微矣】
　　二十三年春宋景曹卒季康子使冉有吊且送葬曰敝邑有社稷之事使肥与有职竞焉是以不得助执绋使求从舆人曰以肥之得备弥甥也有不腆先人之产马使求荐诸夫人之宰其可以称旌繁乎【景曹宋元公夫人小邾女季桓子之外祖母康子之外曾祖母也康子名肥社稷事重事竞盛也以见不能逺违绋引棺索送葬者执之求冉有名舆众也弥增也弥甥犹云曽孙荐进也称副称也马以驾车车有旌旄仍以繁缨饰马皆国君之服谦言可以称此否传终乐祁之言】○【以上为季孙意如逐昭公以下为哀公孙越】
　　哀公十六年夏四月己丑孔丘卒公诔之曰昊天不吊不憗遗一老俾屏余一人以在位防防余在疚呜呼哀哉尼父无自律子赣曰君其不没于鲁乎夫子之言曰礼失则昏名失则愆失志为昏失所为愆生不能用死而诔之非礼也称一人非名也君两失之【仁覆闵下故称旻天吊恤憗强俾使屏蔽疚病也律法言丧尼父无以自为法天子称一人非诸侯名也】
　　二十一年夏五月越人始来【越既胜呉欲伯中国始遣使适鲁】
　　二十三年秋八月叔青如越始使越也越诸鞅来聘报叔青也
　　二十四年夏公子荆之母嬖将以为夫人使宗人衅夏献其礼对曰无之公怒曰女为宗司立夫人国之大礼也何故无之对曰周公及武公娶于薛孝惠娶于商自桓以下娶于齐此礼也则有若以妾为夫人则固无其礼也公卒立之而以荆为太子国人始恶之闰月公如越得太子适郢将妻公而多与之地公孙有山使告于季孙季孙惧使因大宰嚭而纳赂焉乃止【荆哀公庶子宗人礼官名衅夏武公名敖孝公名称惠公名弗皇商宋也桓公始娶文姜于齐得相亲恱适郢越太子名有山鲁臣从公者嚭故吴臣】
　　二十五年夏六月公至自越季康子孟武伯逆于五梧郭重仆见二子曰恶言多矣君请尽之公宴于五梧武伯为祝恶郭重曰何肥也季孙曰请饮彘也以鲁国之密迩仇讐臣是以不获从君克免于大行又谓重也肥公曰是食言多矣能无肥乎饮酒不乐公与大夫始有恶【孟武伯名彘五梧鲁南鄙郭重鲁臣为公御谓公季孟不臣之言甚多请公尽极以观之祝上夀酒何肥憎其貌也季孙云以鲁近于仇羣臣处守不从君行重随君逺行劬劳乃诟之宜罚也公以三桓数食言故反谓重食言而肥以激之君臣相猜如此】
　　二十七年夏四月己亥季康子卒公吊焉降礼【过自贬屈】公患三桓之侈也欲以诸侯去之三桓亦患公之妄也故君臣多闲公游于陵阪遇孟武伯于孟氏之衢曰请有问于子余及死乎对曰臣无由知之三问卒辞不对公欲以越伐鲁而去三桓秋八月甲戌公如公孙有陉氏因孙于邾乃遂如越国人施公孙有山氏【及死可得寿终否三辞以其言无绪也有陉即有山公从其家出故施以罪】









　　春秋左传属事卷九
&lt;经部,春秋类,春秋左传属事&gt;
　　钦定四库全书
　　春秋左传属事卷十　　　明　傅逊　撰
　　鲁
　　陪臣交叛【南蒯之叛　阳虎之乱　侯犯之叛公孙宿之叛】
　　昭公十二年　季平子立而不礼于南蒯南蒯谓子仲吾岀季氏而归其室于公子更其位我以费为公臣子仲许之南蒯语叔仲穆子且吿之故季悼子之卒也叔孙昭子以再命为卿及平子伐莒克之更受三命叔仲子欲构二家谓平子曰三命逾父兄非礼也平子曰然故使昭子昭子曰叔孙氏有家祸杀适立庶故婼也及此若因祸以毙之则闻命矣若不废君命则固有着矣昭子朝而命吏曰婼将与季氏讼书辞无颇季孙惧而归罪于叔仲子故叔仲小南蒯公子憖谋季氏憖告公而遂从公如晋南蒯惧不克以费叛如齐子仲还及衞闻乱逃介而先及郊闻费叛遂奔齐南蒯之将叛也其乡人或知之过之而叹且言曰恤恤乎湫乎攸乎深思而浅谋迩身而逺志家臣而君图有人矣哉南蒯枚筮之遇坤之比曰黄裳元吉以为大吉也示子服惠伯曰即欲有事何如惠伯曰吾尝学此矣忠信之事则可不然必败外彊内温忠也和以率贞信也故曰黄裳元吉黄中之色也裳下之饰也元善之长也中不忠不得其色下不共不得其饰事不善不得其极外内倡和为忠率事以信为共供养三徳为善非此三者弗当且夫易不可以占险将何事也且可饰乎中美能黄上美为元下美则裳叅成可筮犹有阙也筮虽吉未也将适费饮乡人酒乡人或歌之曰我有圃生之杞乎从我者子乎去我者鄙乎倍其邻者耻乎已乎已乎非吾党之士乎平子欲使昭子逐叔仲小小闻之不敢朝昭子命吏谓小待政于朝曰吾不为怨府【蒯南遗之子季氏费邑宰子仲公子憖字室季氏家财更代也穆子叔仲带之子名小语语以季氏不礼欲出之故悼子名纥武子之子平子之父昭子前受再命因平子伐莒以功加三命昭子亦以例加三命其先未有受三命者故小以为逾父兄使自贬黜家祸谓竖牛之乱季氏实奬助之故言此以愧其心着位次颇偏也逃介脱归也先蒯之乡人忧其叛既叹之且微言以感之恤恤忧患貌湫愁隘貌攸悬危貌深思二句因家臣而君图也有人言今有此人枚筮暗指其事以卜吉凶坤下坤上坤坤下坎上比坤六五变而之比惠伯解其义蒯无以当之人臣刚强以御外温顺以事主斯谓之忠秉坚贞之节而用和以率之斯谓之信故为黄为裳为元而吉黄裳元吉坤六五爻词不忠非黄矣不共非裳矣不善不得其极非元矣倡和不相违也率循也三徳谓忠信共供奉也非三者不为善不足以当也易道正大不可以危险之事占之问其所占何事且可以从下之饰乎盖欲其共也能黄忠也为元善也裳共也是三美俱备为叅成上独言饰者以蒯在下位故重言之上本言忠信率信为共而俱谓之善故又互言之也有阙不叅成也适费蒯自家还适费歌言南蒯在费欲为乱如枸杞生园圃非宜也子男子美称言从已可不失今之尊邻犹亲也已乎已乎言其自遂不改怨府怨之聚也】
　　十三年春叔弓围费弗克败焉平子怒令见费人执之以为囚俘冶区夫曰非也若见费人寒者衣之饥者食之为之令主而共其乏困费来如归南氏亡矣民将叛之谁与居邑若惮之以威惧之以怒民疾而叛为之聚也若诸侯皆然费人无归不亲南氏将焉入矣平子从之费人叛南氏【冶区夫鲁大夫平子亦能用善谋南氏以亡】
　　十四年　南蒯之将叛也盟费人司徒老祁虑癸伪癈疾使请于南蒯曰臣愿受盟而疾兴若以君灵不死请待闲而盟许之二子因民之欲叛也请朝众而盟遂劫南蒯曰羣臣不忘其君畏子以及今三年聴命矣子若弗图费人不忍其君将不能畏子矣子何所不逞欲请送子请期五日遂奔齐侍饮酒于景公公曰叛夫对曰臣欲张公室也子韩晳曰家臣而欲张公室罪莫大焉司徒老祁虑癸来归费齐侯使鲍文子致之【司徒老祁虑癸蒯家臣君灵谓蒯之威灵闲差也朝众欲合众以刧之其君谓季氏送送使出奔五日冀有变也张大也韩晳齐大夫致之齐以虚名假好也○晳之言何悖义也是使家臣皆私其所事以弱其君乎】○【以上为南蒯之叛以下为阳虎之乱】
　　定公五年六月季平子行东野还未至丙申卒于房阳虎将以璵璠敛仲梁怀弗与曰改步改玉阳虎欲逐之告公山不狃不狃曰彼为君也子何怨焉既葬桓子行东野及费子泄为费宰逆劳于郊桓子敬之劳仲梁怀仲梁怀弗敬子泄怒谓阳虎子行之乎【东野季氏邑璵璠美玉君所佩以敛欲使以僣得罪怀亦季氏家臣改步改玉谓君臣行步迟速有度故佩玉亦异昔昭公之出季氏摄行君事佩璵璠祭忠庙今定公立复臣位改君步则亦当去璵璠不狃子泄也为君不欲使僣也桓子意如子名斯怀时从行慢子泄故使逐之】秋九月乙亥阳虎囚季桓子及公父文伯而逐仲梁怀冬十月乙亥杀公何藐己丑盟桓子于稷门之内庚寅大诅逐公父歜及秦遄皆奔齐【文伯名歜桓子从父昆弟藐季氏族稷门鲁南城门大诅谓违盟者重受罚秦遄平子姑壻】
　　六年二月公侵郑取匡　徃不假道于衞及还阳虎使季孟自南门入出自东门衞侯怒使弥子瑕追之公叔文子老矣辇而如公曰尤人而效之非礼也　天将多阳虎之罪以毙之君姑待之若何乃止夏季桓子如晋献郑俘也阳虎强使孟懿子往报夫人之币晋人兼享之孟孙立于房外谓范献子曰阳虎若不能居鲁而息肩于晋所不以为中军司马者有如先君献子曰寡君有官将使其人鞅何知焉献子谓简子曰鲁人患阳虎矣孟孙知其衅以为必适晋故强为之请以取入焉【侵郑详见晋失诸侯阳虎谋去三桓故往还不假道以搆祸于衞欲因衅图之幸文子知其情故其谋不行详见鲁与宋衞之好聘礼诸侯使卿执圭以致君命执璧以致帛于夫人无别遣者此虎困辱三桓并媚晋乃驾言报币强季孟同使则晋宜设两享因轻鲁遂兼享之孟孙以虎为鲁患忿赵氏隂厚之故设为请托之词称先君以徴其言实以媿赵孟也使人使得其人也】秋阳虎又盟公及三桓于周社盟国人于亳社诅于五父之衢
　　七年春二月齐人归郓阳闗阳虎居之以为政【郓阳关今山东曲阜县有阳关鲁邑中二于齐齐归之】秋齐国夏伐我阳虎御季桓子公敛处父御孟懿子将宵军齐师齐师闻之堕伏而待之处父曰虎不图祸而必死苫夷曰虎陷二子于难不待有司余必杀女虎惧乃还不败【公敛处父孟氏成宰名阳堕伏佯毁其军以诱敌而设伏兵而尔通苫夷季氏臣二子季孟也见陪臣能自相制季孟不敢异】
　　八年　季寤公鉏极公山不狃皆不得志于季氏叔孙辄无宠于叔孙氏叔仲志不得志于鲁故五人因阳虎阳虎欲去三桓以季寤更季氏以叔孙辄更叔孙氏已更孟氏冬十月顺祀先公而祈焉辛夘禘于僖公壬辰将享季氏于蒲圃而杀之戒都车曰癸巳至成宰公敛处父告孟孙曰季氏戒都车何故孟孙曰吾弗闻处父曰然则乱也必及于子先备诸与孟孙以壬辰为期阳虎前驱林楚御桓子虞人以铍盾夹之阳越殿将如蒲圃桓子咋谓林楚曰而先皆季氏之良也尔以是继之对曰臣闻命后阳虎为政鲁国服焉违之徴死死无益于主桓子曰何后之有而能以我适孟氏乎对曰不敢爱死惧不免主桓子曰往也孟氏选圉人之壮者三百人以为公期筑室于门外林楚怒马及衢而骋阳越射之不中筑者阖门有自门闲射阳越杀之阳虎劫公与武叔以伐孟氏公敛处父帅成人自上东门入与阳氏战于南门之内弗胜又战于棘下阳氏败阳虎说甲如公宫取寳玉大弓以出舍于五父之衢寝而为食其徒曰追其将至虎曰鲁人闻余出喜于徴死何暇追余从者曰嘻速驾公敛阳在公敛阳请追之孟孙弗许阳欲杀桓子孟孙惧而归之子言辨舍爵于季氏之庙而出阳虎入于讙阳关以叛【寤桓子弟极公弥曽孙不狃费宰辄叔孙氏庶子志窃拱璧叔仲带之孙事见意如逐昭公顺祀顺羣庙之昭穆以合祀也辛夘十月二日于僖庙者以僖公季氏所立恐僖神犹祐之也虎欲以壬辰夜杀季氏明日癸巳以都邑之兵车攻二家处父以兵救孟氏期壬辰先一日也铍劒属盾干橹也越虎从弟防制季孙甚严咋啮也恨意言楚先皆良尔乃以是杀我之事继之徴召也往必往也孟氏欲备难畏人知故伪筑室于门外因得聚众公期孟氏支子怒马策之使奔阖门以季孙既入故武叔州仇也处父如期以邑兵救再战败虎棘下城内地名虎知国人素畏已出奔方喜于免死何敢复追徴字应悮从者以阳智勇必能追果请追以弗许而止阳又欲因乱除季氏以强孟氏孟孙不敢子言季寤字辨犹周徧也徧告庙饮酒示无惧阳闗虎前所居】
　　九年夏阳虎归寳玉大弓书曰得器用也凡获器用曰得得用焉曰获六月伐阳关阳虎使焚莱门师惊犯之而出奔齐请师以伐鲁曰三加必取之齐侯将许之鲍文子谏曰臣尝为于施氏矣鲁未可取也上下犹和众庶犹睦能事大国而无天菑若之何取之阳虎欲勤齐师也齐师罢大臣必多死亡已于是乎奋其诈谋夫阳虎有宠于季氏而将杀季孙以不利鲁国而求容焉亲富不亲仁君焉用之君富于季氏而大于鲁国兹阳虎所欲倾覆也鲁免其疾而君又收之无乃害乎齐侯执阳虎将东之阳虎愿东乃囚诸西鄙尽借邑人之车锲其轴麻约而归之载葱灵寝于其中而逃追而得之囚于齐又以葱灵逃奔宋遂奔晋适赵氏仲尼曰赵氏其世有乱乎【寳玉夏后氏之璜大弓封父之繁弱虎以无益近用而只为名故归之凡得成器可用曰得用器物以有获若麟为田获俘为战获伐阳关以讨虎莱门阳关邑门三加三加兵也鲍文子名国施氏鲁大夫虎本欲西奔晋知齐必反已欲故诈以东为愿锲刻也刻之使易折又以麻缚刻处归之使不知将絶追者葱灵辎车名车之有屏蔽者以赵氏受乱人故知世乱】○【以上为阳虎之乱以下为侯犯之叛】十年　初叔孙成子欲立武叔公若藐固谏曰不可成子立之而卒公南使贼射之不能杀公南为马正使公若为郈宰武叔既定使郈马正侯犯杀公若弗能其圉人曰吾以劒过朝公若必曰谁之劒也吾称子以告必观之吾伪固而授之末则可杀也使如之公若曰尔欲呉王我乎遂杀公若侯犯以郈叛武叔懿子围郈弗克秋二子及齐师复围郈弗克叔孙谓郈工师驷赤曰郈非唯叔孙氏之忧社稷之患也将若之何对曰臣之业在水卒章之四言矣叔孙稽首驷赤谓侯犯曰居齐鲁之际而无事必不可矣子盍求事于齐以临民不然将叛侯犯从之齐使至驷赤与郈人为之宣言于郈中曰侯犯将以郈易于齐齐人将迁郈民众凶惧驷赤谓侯犯曰众言异矣子不如易于齐与其死也犹是郈也而得纾焉何必此齐人欲以此偪鲁必倍与子地且盍多舍甲于子之门以备不虞侯犯曰诺乃多舍甲焉侯犯请易于齐齐有司观郈将至驷赤使周走呼曰齐师至矣郈人大骇介侯犯之门甲以围侯犯驷赤将射之侯犯止之曰谋免我侯犯请行许之驷赤先如宿侯犯殿每出一门郈人闭之及郭门止之曰子以叔孙氏之甲出有司若诛之羣臣惧死驷赤曰叔孙氏之甲有物吾未敢以出犯谓驷赤曰子止而与之数驷赤止而纳鲁人侯犯奔齐齐人乃致郈【叔孙成子名不敢武叔名州仇其子也諡懿子公若藐其族也公南其家臣武叔党恨藐谏立既使贼射之又使侯犯杀之皆不克圉人武叔之圉人伪固伪为固陋不知礼者以劒锋末授之藐见劒向已逆呵之云如鱄诸以刺呉王者刺我乎犯以其忮很必杀据郈叛郈叔孙氏邑今山东沂水有郈城工师掌工匠官名驷赤水诗唐风卒章三言曰我闻有命四言不敢以告人盖欲秘其命诡计以图犯喻其意稽首谢遂诈说犯以郈降齐复假宣齐使言将迁郈以惧众谓犯众将叛言违异矣以郈民易齐人与郈无异胜于守郈为人所叛而死既诱使舍甲于门又呼齐师至以骇郈人因其甲以围之介因也射之伪为犯射郈人犯不知乃曰当图免我毋徒射许之郈人许其行也宿故国名诛责也言犯勿以叔孙甲出物识也赤还救犯而言于众甲有议不以之出奔犯因使数甲以相付赤乃止而纳鲁围郈之师齐以空名致之】冬武叔聘于齐齐侯享之曰子叔孙若使郈在君之他竟寡人何知焉属与敝邑际故敢助君忧之对曰非寡君之望也所以事君封疆社稷是以敢以家勤君之执事夫不令之臣天下之所恶也君岂以为寡君赐【聘齐谢致郈也齐以致郈为徳于鲁故对言义在讨恶非以私赐际接也是以犹是为也】○【以上为侯犯之叛以下为公孙宿之叛】
　　十二年夏仲由为季氏宰将堕三都于是叔孙氏堕郈季氏将堕费公山不狃叔孙辄帅费人以袭鲁公与三子入于季氏之宫登武子之台费人攻之弗克入及公侧仲尼命申句须乐颀下伐之费人北国人追之败诸姑蔑二子奔齐遂堕费将堕成公敛处父谓孟孙堕成齐人必至于北门且成孟氏之保障也无成是无孟氏也子伪不知我将不堕冬十二月公围成弗克【三都费郈成强盛累为国害故仲由欲毁之不狃与辄前比阳虎为乱今又以费袭鲁公入季氏家而登其台今曲阜县境内有季武子台即公所登申句须乐颀鲁大夫齐在鲁北境成当其冲故云堕之无以扞齐】
　　哀公十四年　初孟孺子泄将圉马于成成宰公孙宿不受曰孟孙为成之病不圉马焉孺子怒袭成从者不得入乃反成有司使孺子鞭之秋八月辛丑孟懿子卒成人奔丧弗内袒免哭于衢聴共弗许惧不归【泄孟武伯懿子之子也圉养也宿一名成病谓民贫困有司使有司以事使人于孟氏袒免哭以丧懿子聴共聴请供命也○三家陪臣唯孟氏之臣能尽忠而必迫之使叛何其寃也】
　　十五年春成叛于齐武伯伐成不克遂城输【城输以偪成也】冬及齐平子服景伯如齐子赣为介见公孙成曰人皆臣人而有背人之心况齐人虽为子役其有不贰乎子周公之孙也多飨大利犹思不义利不可得而丧宗国将焉用之成曰善哉吾不早闻命陈成子馆客曰寡君使恒告曰寡君愿事君如事衞君景伯揖子赣而进之对曰寡君之愿也昔晋人伐衞齐为衞故伐晋冠氏丧车五百因与衞地自济以西禚媚杏以南书社五百呉人加敝邑以乱齐因其病取讙与阐寡君是以寒心若得视衞君之事君也则固所愿也成子病之乃归成公孙宿以其兵甲入于嬴【齐自艾陵之战怨鲁已乆此又纳鲁叛臣感子路与陈瓘之言始与鲁平详见季康子搆怨邾齐子贡谓成子叛鲁齐人亦将叛子丧失也成鲁宗室背鲁出奔是失宗国馆客礼客于馆禚媚杏三邑二十五家为社书籍书而致之事见晋失诸侯取讙阐事见康子搆怨邾齐嬴齐邑入嬴避鲁也见仲尼之徒皆忠于鲁】
　　内外灾异
　　隐公元年八月有蜚不为灾亦不书【蜚负蠜也】
　　三年冬齐郑盟于石门寻卢之盟也庚戌郑伯之车偾于济【卢今山东长清县有卢城卢盟在春秋前既盟而遇大风故偾偾仆也传记异】
　　九年春王三月癸酉大雨霖以震书始也庚辰大雨雪亦如之书时失也凡雨自三日以往为霖平地尺为大雪【言自癸酉日始以后皆雨霖以震周之三月建寅之月微阳始生未可震电既震电又不当大雨雪皆为失时】
　　桓公元年秋大水凡平原出水为大水
　　十四年秋八月壬申御廪灾乙亥尝书不害也【不害于谷】十七年冬十月朔日有食之不书日官失之也天子有日官诸侯有日御日官居卿以厎日礼也日御不失日以授百官于朝【日官日御俱典厯数者日官不在六卿之数而位从卿故言居卿厎平也平厯数以颁诸侯诸侯奉之不失天时以授百官】
　　庄公七年夏恒星不见夜明也星陨如雨与雨偕也【如而也偕俱也】秋无麦苖不害嘉谷也【黍稷尚可更种故曰不害嘉谷】
　　十一年秋宋大水【详见宋闵公之弑】
　　十八年秋有为灾也【洪范五行传曰如鼈三足生南越南越妇人多淫其地多感淫女惑乱之气所生陆玑毛诗疏云短狐也一名射影如鼈三足在江汉水中人在岸上影见水投人影则杀之或谓含沙射人入皮肌其创如疥又名射工】
　　二十五年夏六月辛未朔日有食之鼓用牲于社非常也唯正月之朔慝未作日有食之于是乎用币于社伐鼓于朝秋大水鼓用牲于社于门亦非常也凡天灾有币无牲非日月之不鼓【正月周六月夏四月正阳之月也隂慝未生故谓正阳日食固为灾而于正阳之月尢为大变故诸侯用币于社请救于上公伐鼓于朝退而自责以明隂不宜侵阳臣不宜掩君之义此常礼也今当是月乃不鼓于朝而鼓于社不用币而用牲故曰非常天灾日月食大水也祈请而已不用牲犹灾也惟月侵日为隂阳顺逆之事圣贤所重故特鼓之今大水乃用牲而鼓亦非礼○先儒以日食正阳之月止为四月非也正谓四月阳谓十月二月者皆先王所忌四月纯阳不欲为隂所侵十月纯隂不欲过而干阳故诗云十月之交朔日辛夘日有食之亦孔之丑则二月日食皆为大变然岁首正月之朔古人所谓三朝日食其日其应至重观汉孔光疏可见又不独此二月而已】
　　二十八年冬饥臧孙辰告籴于齐礼也
　　二十九年秋有蜚为灾也凡物不为灾不书
　　僖公三年春不雨夏六月雨自十月不雨至于五月不曰旱不为灾也【周六月夏四月于播种五谷无损】
　　十四年秋八月辛夘沙鹿崩【详见骊姬之乱】
　　十五年夏五月日有食之不书朔与日官失之也【日官失日志慢也】秋震夷伯之庙罪之也于是展氏有隐慝焉【震雷电击之夷伯鲁大夫展氏也慝恶也言隠恶非法所得加故获天愆焉】
　　十六年春陨石于宋五陨星也六鹢退飞过宋都风也【石本星也至地而为石鹢遇迅风而退飞详见宋襄公图伯】
　　二十一年夏大旱公欲焚巫尪臧文仲曰非旱备也脩城郭贬食省用务穑劝分此其务也巫尪何为天欲杀之则如勿生若能为旱焚之滋甚公从之是岁也饥而不害【巫尪女巫主祈祷请雨者或以尪非巫也瘠病之人其面上向俗谓天哀其病恐雨入其鼻而为之旱故公欲焚之脩城郭则饥民聚而得食务穑以稼穑为务劝分谓有无相济】
　　二十九年秋大雨雹为灾也
　　文公三年秋雨螽于宋队而死也【螽飞至宋队地而死若雨】
　　十四年秋有星孛入于北斗周内史叔服曰不出七年宋齐晋之君皆将死乱【后三年宋弑昭公五年齐弑懿公七年晋弑灵公史服但言事徴而不论其占固非末学所得详】
　　十五年六月辛丑朔日有食之鼓用牲于社非礼也日有食之天子不举伐鼓于社诸侯用币于社伐鼓于朝以昭事神训民事君示有等威古之道也【不举不举鼎鼔社责羣隂也此天子之礼社尊于诸侯故诸侯请救而不敢责鼓朝以自责也不举用币以事神也鼔社鼓朝尊卑异制以训民事君而等威别】
　　十六年夏五月有蛇自泉宫出入于国如先君之数秋八月辛未声姜薨毁泉台【伯禽至僖公十七君妖蛇出而声姜薨故坏之】宣公十五年冬蝝生饥幸之也【幸冬生不为物害○此记异也何幸之有】十六年夏成周宣榭火人火之也凡火人火曰火天火曰灾
　　成公五年夏梁山崩晋侯以传召伯宗伯宗辟重曰辟传重人曰待我不如捷之速也问其所曰绛人也问绛事焉曰梁山崩将召伯宗谋之问将若之何曰山有朽坏而崩可若何国主山川故山崩川竭君为之不举降服乘缦彻乐出次祝币史辞以礼焉其如此而已虽伯宗若之何伯宗请见之不可遂以告而从之【梁山在今山西石州东传驿车伯宗晋贤大夫故召问之辟重道逢重车而辟之使避已也捷邪出故速善其对故问其所主主其神不举去盛馔降服损盛服乘缦车无文彻乐息八音出次舍于郊祝币陈玉帛史辞自罪责礼礼其神请见见之于晋侯不可不肯见从从重人言】补【讳所感称朽坏言逊也】
　　襄公五年秋大雩旱也【雩夏祭所以祈甘雨若旱则又脩其礼故虽秋雩非过也】八年秋九月大雩旱也
　　九年春宋灾乐喜为司城以为政使伯氏司里火所未至彻小屋涂大屋陈畚挶具绠缶备水器量轻重蓄水潦积土涂巡丈城缮守备表火道使华臣具正徒令隧正纳郊保奔火所使华阅讨右官官庀其司向戌讨左亦如之使乐遄庀刑器亦如之使皇郧命校正出马工正出车备甲兵庀武守使西鉏吾庀府守令司宫巷伯儆宫二师令四乡正敬享祝宗用马于四墉祀盘庚于西门之外晋侯问于士弱曰吾闻之宋灾于是乎知有天道何故对曰古之火正或食于心或食于咮以出内火是故咮为鹑火心为大火陶唐氏之火正阏伯居商丘祀大火而火纪时焉相土因之故商主大火商人阅其祸败之衅必始于火是以日知其有天道也公曰可必乎对曰在道国乱无象不可知也【乐喜字子罕为正卿知将有火灾素戒为备火之政伯氏宋大夫司里里宰彻屋以开火道大屋难彻就涂之畚篑笼挶土轝绠汲索缶汲器水器盆之属轻重人力所任蓄聚也聚水以救火涂泥也积之以杀火势巡行也丈度也缮给也行度守备之处恐因灾有乱也火起则从其所趋摽表之华臣华元子为司徒正徒应役使者具之以儆先备隧正掌郊外纳聚郊野保守之民使随火所起往救之皆司徒所主阅亦华元子讨治也庀具也使具其官属戌为左亦如右乐遄司冦刑器刑书亦具官属如左右师皇郧皇父充石之后校正主马工正主车使各备其官鉏吾太宰也府守六官之典司宫巷伯皆寺人各儆备宫内之事二师左右师乡正乡大夫敬用享祀祝大祝宗宗人墉城也用马祭于四城以禳火盘庚殷王宋之逺祖城积隂之气故祀之凡天灾有币无牲用马祀皆非礼也士弱渥浊之子庄子火正火官也封之使即食邑于火之分野以行火政季春昏心星出东方咮七星鸟首正在南方则用火季秋二星入则止火所谓出内火也以顺天时救民疾咮栁星为朱鸟鹑火心心星苍龙大火阏伯高辛氏之子为陶唐氏之火正商丘大火之分野故使之居于商丘主大火之祀纪火出内之时以行火政相土契孙商之祖继代阏伯之后居商丘祀大火时宋为商之后大火为宋星而商丘在宋地世守其祀而司其占每知祸衅皆始于火故其日知天道之有火灾也又国有道则天行有常而灾变可推国乱则常度乖而灾变亦殊安可知乎商丘今河南归徳州】
　　二十七年十一月乙亥朔日有食之辰在申司厯过也再失闰矣【谓斗建指申周十一月今之九月斗当建戌而在申故知再失闰文十一年三月甲子至今年七十一岁应有二十六闰今长厯推得二十四闰通计少再闰鲁之司厯始觉其谬顿置两闰以应天正】二十八年春无冰梓慎曰今兹宋郑其饥乎岁在星纪而淫于枵以有时菑隂不堪阳蛇乘龙龙宋郑之星也宋郑必饥枵虚中也枵耗名也土虚而民耗不饥何为【梓慎鲁大夫岁岁星也星纪在丑斗牛之次枵在子虚危之次此岁岁星应在星纪明年应在枵今已在枵淫行失次故致时有无冰之灾是隂不胜阳地气发泄也又虚危武之宿为蛇嵗星木也木为青龙失次于虚危下是为蛇所乘龙在东方东方房心为宋角亢为郑故龙为宋郑之星枵三宿虚星在其中其名为耗此岁星淫入虚耗之次时复无冰地气尽泄而宋郑当歳星之分野故度二国必饥也】秋八月大雩旱也
　　三十年夏五月或呌于宋太庙曰譆譆出出鸟鸣于亳社如曰譆譆甲午宋大灾宋伯姬卒待姆也君子谓宋共姬女而不妇女待人妇义事也秋七月叔子如宋葬共姬也【譆譆嗟痛声出出戒伯姬也鸟火妖也姆女师谓女待人而行妇宜以义自主伯姬时年六十左右而待姆故曰女而不妇鲁伤伯姬遇灾故使卿供葬○伯姬以贞徳守死不违而传讥之过矣】为宋灾故诸侯之大夫会以谋归宋财冬十月叔孙豹会晋赵武齐公孙虿宋向戌衞北宫佗郑罕虎及小邾之大夫会于澶渊既而无归于宋故不书其人君子曰信其不可不慎乎澶渊之会卿不书不信也夫诸侯之上卿防而不信宠名皆弃不信之不可也如是诗曰文王陟降在帝左右信之谓也又曰淑慎尔止无载尔伪不信之谓也书曰某人某人会于澶渊宋灾故尢之也不书鲁大夫讳之也【宠谓族也诗大雅言文王以信而昭格于上帝又诗逸诗淑善也伪不信也】昭公三年八月大雩旱也
　　四年春大雨雹季武子问于申丰曰雹可御乎对曰圣人在上无雹虽有不为灾古者日在北陆而藏冰西陆朝觌而出之其藏冰也深山穷谷固隂沍寒于是乎取之其出之也朝之禄位宾食丧祭于是乎用之其藏之也黑牡秬黍以享司寒其出之也桃弧棘矢以除其灾其出入也时食肉之禄冰皆与焉大夫命妇丧浴用冰祭寒而藏之献羔而啓之公始用之火出而毕赋自命夫命妇至于老疾无不受冰山人取之县人传之舆人纳之人藏之夫冰以风壮而以风出其藏之也周其用之也徧则冬无愆阳夏无伏隂春无凄风秋无苦雨雷出不震无菑霜雹疠疾不降民不夭札今藏川池之冰弃而不用风不越而杀雷不发而震雹之为菑谁能御之七月之卒章藏冰之道也【申丰鲁大夫陆道也虚危北方之宿夏十二月日在虚危冰坚而藏之奎娄毕西方之宿夏三月日在毕蛰虫出而用冰又春分之中奎星朝见东方二时皆出冰期固隂重隂沍闭也必取积隂之冰以达其气使不为灾出而用之者众不独公也黑牡黒牲秬黑黍司寒冥北方之神故物皆用黑有事于冰故祭其神桃弓棘箭所以禳凶邪将御至尊故食肉谓在朝廷治职事就官食者命妇大夫妻祭寒即上文享司寒也献羔谓二月春分献羔祭韭始开冰室即上文朝觌也公先用优尊也火星昏见东方谓三月四月中即上文西陆也毕赋班冰也老致仕者山人虞官县人遂属舆皆贱官风壮风寒则冰坚也风出顺春风而散用也藏之周即上文山谷寒隂也用之徧即所谓宾食丧祭至老疾等也愆阳冬温也伏隂夏寒也凄风寒惨之风苦雨白露过雨时物得之而伤震霆也疠恶气也短折为夭疫死为札今藏川池之冰不周也弃其余而不毕赋不徧也越散也杀肃杀发舒也震震撃隂阳失序雷风为害也七月诗邠风其卒章曰二之日凿冰冲冲谓十二月凿而取之三之日纳于凌隂凌隂冰室也四之日其蚤献羔祭韭谓二月春分蚤开冰室以荐宗庙藏冰之道备于此诗矣】
　　六年三月郑人铸刑书　士文伯曰火见郑其火乎火未出而作火以铸刑器藏争辟焉火如象之不火何为【铸刑书详见子产相郑士文伯晋大夫火见谓心星周五月昏见也刑器鼎也辟法也争辟叔向所云民知争端也象类也同气相求火未出而用火相感而致灾也】六月丙戌郑灾秋九月大雩旱也
　　七年夏四月甲辰朔日有食之晋侯问于士文伯曰谁将当日食对曰鲁衞恶之衞大鲁小公曰何故对曰去衞地如鲁地于是有灾鲁实受之其大咎其衞君乎鲁将上卿公曰诗所谓彼日而食于何不臧者何也对曰不善政之谓也国无政不用善则自取谪于日月之灾故政不可不慎也务三而已一曰择人二曰因民三曰从时【士文伯字伯瑕恶之因受其凶也衞地豕韦鲁地降娄也日食于豕韦之末降娄之始乃息是灾发于衞而鲁受其余祸故衞君当之为大鲁则上卿为小周四月今二月故日在降娄公又感日食而问小雅十月之交诗义答云不臧者不善政之所感也择人用贤因民因民所利从时顺四时之务】秋八月衞襄公卒十一月季武子卒晋侯谓伯瑕曰吾所问日食从矣可常乎对曰不可六物不同民心不壹事序不类官职不则同始异终胡可常也诗曰或燕燕居息或憔悴事国其异终也如是公曰何谓六物对曰岁时日月星辰是谓也公曰多语寡人辰而莫同何谓辰对曰日月之会是谓辰故以配日【晋侯以衞侯武子皆卒符其言故问可常乎否对云不可常各异时也不一政教殊也不类有变易也不则非一法也诗小雅言不同一歳日月十二防从子至亥所防谓之辰以子丑配甲乙之十干明非一所也】
　　九年夏四月陈灾【详见楚灭陈】
　　十年春王正月有星出于婺女郑裨灶言于子产曰七月戊子晋君将死今兹岁在颛顼之虚姜氏任氏实守其地居其维首而有妖星焉告邑姜也邑姜晋之妣也天以七纪戊子逢公以登星斯于是乎出吾是以讥之【星客星为妖裨灶郑大夫言此应在晋侯以七月戊子日死今岁星在颛顼枵之虚为姜齐任薛二国之分野岁星所在其国有福婺女居其方维之首而有此客星其祸不在本国必以告邑姜言其子孙将死也盖星占以既嫁女为婺女处女为织女邑姜为齐之嫁女实晋虞叔之妣故其祸应在晋天二十八宿面七七政始终于斗牛故为星纪安有星客于其舍自殷诸侯逢公居齐地者其神以戊子日登天而死尝有此星出于此时歳星不在其分故自当祸今得岁故以为告其所自出然邑姜亦成王之母而于周无灾者其分尊非所敌也任姜共守其地而不及薛者其国微不足以应占也○晋非一君其卒也亦非一君矣何于此独见妖乎其说多诬妄不经此姑顺文以解耳】秋七月戊子晋平公卒
　　十六年九月大雩旱也郑大旱使屠撃祝款竖柎有事于桑山斩其木不雨子产曰有事于山蓺山林也而斩其木其罪大矣夺之官邑【屠击郑大夫祝太祝竖小臣款柎皆其名有事祭也蓻养护令繁殖也】
　　十七年夏六月甲戌朔日有食之【详见季氏逐昭公】冬有星孛于大辰西及汉申须曰彗所以除旧布新也天事恒象今除于火火出必布焉诸侯其有火灾乎梓慎曰往年吾见之是其徴也火出而见今兹火出而章必火入而伏其居火也乆矣其与不然乎火出于夏为三月于商为四月于周为五月夏数得天若火作其四国当之在宋衞陈郑乎宋大辰之虚也陈太皥之虚也郑祝融之虚也皆火房也星孛及汉汉水祥也衞颛顼之虚也故为帝丘其星为大水水火之牡也其以丙子若壬午作乎水火所以合也若火入而伏必以壬午不过其见之月郑裨灶言于子产曰宋衞陈郑将同日火若我用瓘斚玉瓒郑必不火子产弗与【夏八月辰星见天汉西此孛星出辰西其光芒东及天汉形如彗妖星也申须鲁大夫言天道恒以象示人彗为除旧布新之象今已见大火之舎至明年大火出必以火除其旧而新布矣梓慎鲁大夫徴犹兆也往见其徴兆见章伏彗必与火俱已歴二岁将必如须所言也斗柄所指一岁十二月分为四时夏以建寅为正则斗东指为春南指为夏是为得天四时之正若殷周之正则不得正夏三月大火昏见东方大辰大火宋分野大皥居陈木火所自出祝融高辛氏之火正居郑房舍也天汉水也衞国濮阳帝颛顼居之衞星营室属水火牝水牡壬子水丙午火火得水而作犹牝得牡而合故隃度孛若随火俱没亦必以壬午水火合之日也火见之月四国必为灾矣瓘玉别名斚酒器殷曰斚瓉勺也祼器以玉饰之灶欲用此二物禳火子产以天灾流行非禳所能息】
　　十八年夏五月火始昏见丙子风梓慎曰是谓融风火之始也七日其火作乎戊寅风甚壬午大甚宋衞陈郑皆火梓慎登大庭氏之库以望之曰宋衞陈郑也数日皆来告火禆灶曰不用吾言郑又将火郑人请用之子产不可子太叔曰寳以保民也若有火国几亡可以救亡子何爱焉子产曰天道逺人道迩非所及也何以知之灶焉知天道是亦多言矣岂不或信遂不与亦不复火郑之未灾也里析告子产曰将有大祥民震动国几亡吾身泯焉弗良及也国迁其可乎子产曰虽可吾不足以定迁矣及火里析死矣未葬子产使舆三十人迁其柩火作子产辞晋公子公孙于东门使司冦出新客禁旧客勿出于宫使子寛子上巡羣屏摄至于太宫使公孙登徙大龟使祝史徙主祏于周庙告于先君使府人库人各儆其事商成公儆司宫出旧宫人寘诸火所不及司马司冦列居火道行火所焮城下之人伍列登城明日使野司冦各保其徴郊人助祝史除于国北禳火于防回禄祈于四鄘书焚室而寛其征与之材三日哭国不市使行人告于诸侯宋衞皆如是陈不救火许不吊灾君子是以知陈许之先亡也【火心星东北曰融风融风木也木火之母故曰火之始从丙子至壬午七日壬午水火合日故知当火作大庭氏古国名在鲁城内今曲阜县治东有大庭氏库鲁于其处作库高显登以望气叅近占以审前言皆騐前子产不用灶言灶复请之子产言天道难明灶多言或时有中不足信也里析郑大夫祥变异也弗良及言身先灾死不能以善及之也析谓迁国可免灾子产知天灾不可避且迁国大事故云吾力不足以其尝与已言迁其柩晋诅无畜羣公子故公子公孙多在郑火时恐其为变故辞之使处东门新来聘者不使入旧客知国情禁之使不出子寛子上郑大夫屏摄祭祀之位太宫郑祖庙巡行宗庙不使火及登开卜大夫祏庙主石函周庙厉王庙合羣主于祖庙易救护也儆备也商成公郑大夫司宫寺人之官旧宫人先公宫女列居备非常也焮炙也部伍列登备奸也野司冦县士也火之明日四方乃闻故戒备所徴役之人居郊外者助太祝太史除治祭处于国北方就大隂禳火冥水神回禄火神鄘城也城积土隂气所聚祈祭之以禳火之余殃记籍被焚之家寛其赋税与之材才助营建君大夫三日哀国不防市告灾四方使之同恤宋衞火政与郑同不救不吊者无政不义所以先亡】七月郑子产为火故大为社祓禳于四方振除火灾礼也乃简兵大搜将为搜除子太叔之庙在道南其寝在道北其庭小过期三日使除徒陈于道南庙北曰子产过女而命速除乃毁于而乡子产朝过而怒之除者南毁子产及冲使从者止之曰毁于北方火之作也子产授兵登陴子太叔曰晋无乃讨乎子产曰吾闻之小国忘守则危况有灾乎国之不可小有备故也既晋之边吏让郑曰郑国有灾晋君大夫不敢宁居卜筮走望不爱牲玉郑之有灾寡君之忧也今执事撊然授兵登陴将以谁罪邉人恐惧不敢不告子产对曰若吾子之言敝邑之灾君之忧也敝邑失政天降之灾又惧谗慝之闲谋之以啓贪人荐为敝邑不利以重君之忧幸而不亡犹可説也不幸而亡君虽忧之亦无及也郑有他竟望走在晋既事晋矣其敢有二心【为治也大为者为火特祭礼物备具也祓禳皆除凶之祭徧四方之神所以振迅除去火灾故曰礼简兵大搜逐不祥于城内地廹故除广之太叔庙寝之间其庭小不便于搜宜除因不忍毁庙故过期须子产见之有后命曰二句教除徒言而汝也乡南乡也朝朝君怒怒不毁冲通道毁北方仁不使毁也时晋亲郑而授兵似有疑晋心故惧讨卜筮走望为郑徧祷于山川也撊然劲忿貌荐重也望走在晋言其所瞻望奔走者唯在晋耳】
　　十九年冬郑大水龙鬭于时门之外洧渊国人请为禜焉子产弗许曰我鬭龙不我觌也龙鬭我独何觌焉禳之则彼其室也吾无求于龙龙亦无求于我乃止也【时门郑城门淆渊洧水深处洧水源出河南密县东至新郑防溱入河禜祈福祭其室似龙所宜居而求之使去者言子产之智】
　　二十一年秋七月壬午朔日有食之公问于梓慎曰是何物也祸福何为对曰二至二分日有食之不为灾日月之行也分同道也至相过也其他月则为灾阳不克也故常为水于是叔輙哭日食昭子曰子叔将死非所哭也八月叔輙卒【物事也二至夏至冬至二分春分秋分二分日夜等故同道二至长短极故相过克胜也隂侵阳是阳不胜隂哭忧其灾也非所当哭精爽逝矣】
　　二十四年夏五月乙未朔日有食之梓慎曰将水昭子曰旱也日过分而阳犹不克克必甚能无旱乎阳不克莫将积聚也【慎以隂胜阳将水昭子以过春分阳气盛时而不胜隂阳将猥出故为旱阳气莫然不动必将积聚为灾】秋八月大雩旱也
　　二十五年夏有鸜鹆来巢【详意如逐昭公】秋书再雩旱甚也二十九年秋龙见于绛郊魏献子问于蔡墨曰吾闻之虫莫知于龙以其不生得也谓之知信乎对曰人实不知非龙实知古者畜龙故国有豢龙氏有御龙氏献子曰是二氏者吾亦闻之而不知其故是何谓也对曰昔有飂叔安有裔子曰董父实甚好龙能求其耆欲以饮食之龙多归之乃扰畜龙以服事帝舜帝赐之姓曰董氏曰豢龙封诸鬷川鬷夷氏其后也故帝舜氏世有畜龙及有夏孔甲扰于有帝帝赐之乘龙河汉各二各有雌雄孔甲不能食而未获豢龙氏有陶唐氏既衰其后有刘累学扰龙于豢龙氏以事孔甲能饮食之夏后嘉之赐氏曰御龙以更豕韦之后龙一雌死潜醢以食夏后夏后飨之既而使求之惧而迁于鲁县范氏其后也献子曰今何故无之对曰夫物物有其官官脩其方朝夕思之一日失职则死及之失官不食官宿其业其物乃至若泯弃之物乃坻伏郁湮不育故有五行之官是谓五官实列受氏姓封为上公祀为贵神社稷五祀是尊是奉木正曰句芒火正曰祝融金正曰蓐收水正曰防土正曰后土龙水物也水官弃矣故龙不生得不然周易有之在干之姤曰潜龙勿用其同人曰见龙在田其大有曰飞龙在天其夬
　　曰亢龙有悔其坤曰见羣龙无首吉坤之剥曰龙战于野若不朝夕见谁能物之献子曰社稷五祀谁氏之五官也对曰少皥氏有四叔曰重曰该曰脩曰熙实能金木及水使重为句芒该为蓐收脩及熙为冥世不失职遂济穷桑此其三祀也颛顼氏有子曰犂为祝融共工氏有子曰句龙为后土此其二祀也后土为社稷田正也有烈山氏之子曰柱为稷自夏以上祀之周弃亦为稷自商以来祀之【绛晋都献子晋卿蔡墨晋大夫豢御养也醪古国叔安其君孙之后为裔豢龙官名官有世功则以官氏其姓董时鬷水上夷皆董姓孔甲少康后九世君扰顺也帝天也其徳能顺乎天故赐之龙乘四也合二为四更代也以累代彭姓之豕韦而有其国既龙死潜以为醢如不死也及求龙不得自贬而迁于鲁今河南有鲁山其地后为晋范氏今为山东范县方法也不食无禄食也宿犹安也物乃至如水官脩龙至也泯灭坻止也鬰滞湮塞也育生也五官之君长能脩其业者死皆配食于五行之神为王者所尊奉正官长也句芒取木生句曲而芒角也祝融光明貌蓐收秋气摧蓐而可收也防水隂而幽防也土为羣物主故称后在家则祀中霤在野则为社弃废也以官废龙不至也使龙不可至周易无縁有龙干初九变之姤爻词云潜龙勿用九二变之同人云见龙在田九五变之大有云飞龙在天上九变之夬云亢龙有悔干六爻皆变之坤用九云见羣龙无首吉坤上六变之剥云龙战于野物谓六卦所称龙各不同也然说易者皆以龙喻阳气如墨言则皆真龙非也献子又问五官之长谁氏墨又对少皥金天氏穷桑其所居遂以为号重该脩熙其四子重治木为句芒该治金为蓐收脩与熙治水为冥各能其官得其职济成少皥之功死皆为民所祀为三祀颛顼髙阳氏其子犂为火正号祝融共工在太皥后神农前其子句龙能治水土为后土死而见祀为二祀此谓五祀也方答社稷故云后土即为社是社已在五祀内矣掌播殖为田正者为稷烈山氏炎帝神农也自夏以前其子柱为稷世祀之弃周之始祖能播百谷汤既胜夏以弃代柱祀之至今传言蔡墨之博物】
　　三十一年十二月辛亥朔日有食之【详见呉入郢】
　　哀公三年夏五月辛夘司铎火火逾公宫桓僖灾救火者皆曰顾府南宫敬叔至命周人出御书俟于宫曰庀女而不在死子服景伯至命宰人出礼书以待命命不共有常刑校人乘马巾车脂辖百官官备府库慎守官人肃给济濡帷幕鬰攸从之蒙葺公屋自太庙始外内以悛助所不给有不用命则有常刑无赦公父文伯至命校人驾乘车季桓子至御公立于象魏之外命救火者伤人则止财可为也命藏象魏曰旧章不可忘也富父槐至曰无备而官办者犹拾沈也于是乎去表之槀道还公宫孔子在陈闻火曰其桓僖乎【司铎宫名桓僖二庙灾常人爱财故皆顾府敬叔孔子弟子名南宫阅周人司周书典籍之官御书进于君者使待命于宫庀具也具汝所职而有不在者罪死景伯子服何字宰人冡宰之属待命待讨求之命校人掌马使四四相从为驾之易巾车掌车以脂膏辖为行之易百官各备其官以待用慎守恐有变也肃给敬以承事濡物于水出用为济鬰攸火气也从其所至而以濡物蒙葺于公屋蒙葺冐覆也悛次也先尊后卑以次救之力不给则助之而刑其不用命者文伯鲁大夫乘车公车驾之备缓急桓子名斯为公御车象魏门阙周礼正月县教令之法于象魏使万民观之故以为名槐富父终生之后沈汁言不备而责办如拾汁终不可得也表表火道风所向者去其藁积复开除道环帀公宫使火无相连桓僖亲尽而庙不毁故夫子料其然○时鲁衰矣观诸臣救火犹有先王遗法与宋郑事合观之可见古人御灾有道不似今时之草草也】
　　十二年冬十二月螽季孙问诸仲尼仲尼曰丘闻之火伏而后蛰者毕今火犹西流司厯过也【周十二月为夏十月不应螽故季孙以问孔子答火星伏在十月而后蛰虫尽闭今火犹西流未尽没知是九月厯官失一闰矣火心星也九月昏始入十月昏则伏故云】
　　十四年春西狩于大野叔孙氏之车子鉏商获麟以为不祥以赐虞人仲尼观之曰麟也然后取之【大野鲁大泽山东钜野县东南五十里有获麟台今为嘉祥县车子微者鉏商其名麟仁兽圣王之嘉瑞时未见故怪而赐虞人虞人掌山泽之官自夫子识之而取】
　　郊祀搜狩
　　桓公四年春正月公狩于郎书时礼也【郎在今山东鱼台县东南境旧有郁郎亭郎非狩地故唯时合礼】
　　五年秋大雩书不时也凡祀啓蛰而郊龙见而雩始杀而尝闭蛰而烝过则书【言凡祀通天地宗庙之事也啓蛰夏正建寅之月祀天南郊龙见建巳之月苍龙宿之体昏见东方万物始盛待雨而大故祭天逺为百谷祈膏雨建酉之月隂气始杀嘉谷始熟故荐尝于宗庙建亥之月昆虫闭户万物皆成可荐者众故烝祭宗庙卜日有吉否过次节则书以讥慢也】
　　六年秋大阅简车马也
　　闵公二年夏吉禘于庄公速也【庄公薨未服阕而吉禘故云速】
　　僖公五年春王正月辛亥朔曰南至公既视朔遂登观台以望而书礼也凡分至啓闭必书云物为备故也【周正月今十一月冬至之日日南极极者耆夜长短之极至极也视朔亲告朔也观台台上构屋可以逺观者也朔旦冬至歴数之所始治歴者因此则可以明其术数审别隂阳叙事训民鲁君不能常脩此礼故善公之得礼分春秋分也至冬夏至也啓立春立夏闭立秋立冬云物气色灾变也传重申周典不言公者日官掌其职素察妖祥逆为之备】
　　三十一年夏四月四卜郊不从乃免牲非礼也犹三望亦非礼也礼不卜常祀而卜其牲日牛卜日曰牲牲成而卜郊上怠慢也望郊之细也不郊亦无望可也【诸侯不得郊天鲁以周公故得用天子礼乐故郊遂为鲁之常祀常祀有时故不卜牲与日吉凶未知故卜之既得吉日则牛改名曰牲盖卜牛在卜日之前今书免牲则是既得吉日改牛为牲矣方复卜郊之可否是上之人怠于古典慢渎龟防也郊为礼之大望祭山川其细也不郊犹望失礼之伦矣】
　　文公元年　于是闰三月非礼也先王之正时也履端于始举正于中归余于终履端于始序则不愆举正于中民则不惑归余于终事则不悖【于厯法闰当在僖公末年误于今年三月置闰盖当时达厯者所讥昔者先王钦若昊天厯象日月星辰敬援人时也以日月转运于天犹人之行步故推厯者谓之步厯步厯之始以十一月一日子初一刻冬至为厯元是谓厯之端首朞之日三百六十有六日日月之行又有迟速而必分为十二月举中气以正月月朔之与月节每月各剩一日所有余日归之于终积成一月则置之为闰故言归余于终不愆四时之序无愆过也不惑斗建不失其次寒暑不失其常无疑惑也不悖四时之事无悖乱也】
　　六年冬閠月不告朔非礼也闰以正时时以作事事以厚生生民之道于是乎在矣不告闰朔弃时政也何以为民【诸侯每月必告朔聴政因朝宗庙公以闰非常月故不告不知四时渐差故置闰以正顺时而民事可命事不失时而年丰君人所以生民者今公弃时与政非为民之道】
　　十六年夏五月公四不视朔疾也
　　宣公三年春不郊而望皆非礼也望郊之属也不郊亦无望可也
　　襄公七年夏四月三卜郊不从乃免牲孟献子曰吾乃今而后知有卜筮夫郊祀后稷以祈农事也是故啓蛰而郊郊而后耕今既耕而卜郊宜其不从也【郊祀后稷以配天稷始祖能殖谷啓蛰夏正建寅之月耕谓春分】
　　昭公八年秋大搜于红自根牟至于商衞革车千乘【大搜数军实简车马也红鲁地今南直萧县有红亭根牟古国鲁东界今山东福山县有牟城商宋地鲁西境接宋衞言千乘明大搜且见鲁众之大数也】
　　十一年五月大搜于比蒲非礼也【详见季氏逐昭公】
　　十五年春将禘于武公戒百官梓慎曰禘之日其有咎乎吾见赤黒之祲非祭祥也丧氛也其在涖事乎二月癸酉禘叔弓涖事籥入而卒去乐卒事礼也【武公武公之庙戒斋戒也祲妖氛也涖临也氛恶气也氛气见于宗庙故以为非祭祥大臣卒故为之去乐】
　　城筑
  </div>
  <div class="pagination">
   <a href="春秋左传属事_page8.html">
    上一页
   </a>
   <span>
    ...
   </span>
   <a href="春秋左传属事_page4.html">
    4
   </a>
   <a href="春秋左传属事_page5.html">
    5
   </a>
   <a href="春秋左传属事_page6.html">
    6
   </a>
   <a href="春秋左传属事_page7.html">
    7
   </a>
   <a href="春秋左传属事_page8.html">
    8
   </a>
   <span class="current-page">
    9
   </span>
   <a href="春秋左传属事_page10.html">
    10
   </a>
   <a href="春秋左传属事_page11.html">
    11
   </a>
   <a href="春秋左传属事_page12.html">
    12
   </a>
   <a href="春秋左传属事_page13.html">
    13
   </a>
   <a href="春秋左传属事_page14.html">
    14
   </a>
   <span>
    ...
   </span>
   <a href="春秋左传属事_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
