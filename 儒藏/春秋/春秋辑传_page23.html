<!DOCTYPE html>
<html>
<head>
    <meta charset="UTF-8">
    <title>春秋辑传 - 第 23 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋辑传 - 第 23 页/共 44 页</h1>
    <div class="content">　　附左传春顷王崩周公阅与王孙苏争政故不赴凡崩薨不赴则不书祸福不告亦不书惩不敬也
　　邾人伐我南鄙叔彭生帅师伐邾
　　家氏曰鲁以七年伐邾取须句邾人不能报至是兴南鄙之师左氏乃谓邾人讨鲁之不敬【谓邾文公之卒也鲁使吊焉不敬故来讨】彼小国安敢责礼于大国亦修怨耳春秋聨书所以交责之也
　　夏五月乙亥齐侯潘卒
　　左传子叔姬妃齐昭公生舍叔姬无宠舍无威公子商人骤施于国【商人桓公子】而多聚士尽其家贷于公有司以继之夏五月昭公卒舍即位
　　附左传邾文公元妃齐姜生定公二妃晋姬生捷菑文公卒邾人立定公捷菑奔晋
　　六月公防宋公陈侯衞侯郑伯许男曹伯晋赵盾癸酉同盟于新城
　　左传从于楚者服且谋邾也【谋纳捷菑】　谷梁传同者有同也同外楚也　杜氏曰新城宋地在梁国谷熟县西　蜀杜氏曰赵盾专政【主诸侯防盟】书日以谨其恶也按向也扈之盟不序诸侯此其复序何诸夏之志
　　也曰同盟众辞也且不与晋以主是盟也
　　附左传秋七月乙卯夜齐商人弑舍而让元【元商人兄惠公也书九月从告】元曰尔求之乆矣我能事尔尔不可使多蓄憾【不为君则恨多】将免我乎尔为之
　　秋七月有星孛入于北斗【孛音佩】
　　左传有星孛入于北斗周内史叔服曰不出七年宋齐晋之君皆将死乱　公羊传孛者何彗星也其言入于北斗何北斗有中也何以书记异也　谷梁传孛之为言犹弗也其曰入北斗斗有环域也　杜氏曰既见而移入北斗　孙氏曰偏指曰彗光芒四出曰孛　孔氏曰彗星长有尾入于北斗杓口
　　公至自防
　　晋人纳捷菑于邾弗克纳【捷公作接菑侧其反】
　　左传晋赵盾以诸侯之师八百乗【六万人】纳捷菑于邾邾人曰齐出貜且长宣子曰辞顺而弗从不祥乃还公羊传纳者何入辞也其言弗克纳何大其弗克
　　纳也【赵氏曰此乃讥其不量事而劳师尔闻义能止差足补过何足大之哉】何大乎其弗克纳晋郤缺帅师革车八百乗以纳接菑于邾娄力沛若有余而纳之邾娄人言曰接菑晋出也貜且齐出也【出外孙也】子以其指【指手指】则接菑也四貜且也六【言俱不得天之正性　今按指手指接菑也四貜且也六言俱不得天之正性此何氏本注也文意自明疏乃妄説指麾邾娄又以四六为子之譬殊可笑也貜且盖枝指也】庶子以大国压之则未知齐晋孰有之也贵则皆贵矣虽然貜且也长【按此一叚辞气从容而理自难夺可为辞命之法程子所谓理胜则事明气忿则招拂岂不信哉不烦干戈强敌自屈而退辞亦贵哉】郤缺曰非吾力不能纳也义实不尔克也引师而去之此晋郤缺也其称人何贬曷为贬不与大夫专废置君也　赵氏曰按例宣公以后侵伐多书卿名文公以前皆称人不应此独以人为贬也纵令诸侯岂得专废置君何但大夫此直讥之耳非实与而文不与也又曰若实用诸侯师经不合不书故知左氏妄也　按纳捷菑者左氏以为赵盾公羊以为郤缺谷梁以为郤克左氏是　楚方图中国而晋区区纳一亡公子于邾又以少夺长见辞于邾谷梁曰长毂五百乘緜地千里过宋郑滕薛敻入
　　千乘之国欲变人之主至城下然后知何知之晚也按捷菑之不当纳晋人非至城下而后知也直欲以大国之势强纳之耳无名兴师气先不壮又闻邾人之言直故阳为为义而却其实虑纳之而终不能定齐人来争后必多事故不得不已耳大凡赵盾之举措每如是也邾小国而云夐入千乗之国则知革车八百乘亦此类耳
　　附左传周公将与王孙蘓讼于晋王叛王孙苏【王匡王叛不与】而使尹氏【周卿士】与聃启【周大夫】讼周公于晋赵宣子平王室而复之　楚荘王立子孔潘崇将袭羣舒使公子燮与子仪守而伐舒蓼二子作乱城郢而使贼杀子孔不克而还八月二子以楚子出将如商密庐戢黎及叔麇诱之【庐今防阳中庐县戢黎庐大夫叔麇其佐】遂杀鬭克【子仪】及公子燮初鬭克囚于秦【在僖二十五年】秦伯有殽之败而使归求成成而不得志【无赏报也】公子燮求令尹而不得故二子作乱
　　九月甲申公孙敖卒于齐
　　左传穆伯之从已氏也鲁人立文伯【穆伯之子谷也】穆伯生二子于莒而求复文伯以为请防仲使无朝【不得与政事】听命复而不出【终寝于家故出入不书】二年而尽室以复适莒文伯疾而请曰谷之子弱【孟献子年尚少】请立难也【谷弟】许之文伯卒立惠叔穆伯请重赂以求复惠叔以为请许之将来九月卒于齐告丧请葬【请以卿礼葬】弗许　陆氏曰奔大夫不书卒非我臣也既许其归即我臣也故书之且明君臣之义死生一也　高氏曰敖废命奔莒此诚敖之罪也已而奔齐主齐而请复公于是乎许之则其卒也是亦大夫而已所以特书其卒以着典刑之壊且为齐人归丧起也
　　齐公子商人弑其君舎
　　左传齐人定懿公使来告难【齐人不服故三月而后定】故书以九月齐公子元不顺懿公之为政也终不曰公曰夫巳氏【犹言某甲】　谷梁传舍未逾年其曰君何也成舎之为君所以重商人之弑也　胡传州吁弑君以国氏商人称公子何也以国氏者累及乎上【谓荘公养成其恶】称公子者诛止其身　陆氏曰春秋之作本以惩恶若未逾年之君被弑而不曰君则逆乱之臣皆以未逾年而肆其凶恶故原情立义而以弑君书晋奚齐本不正故异于此　张氏曰嫌未逾年与成君异故诛商人为万世戒　高邮孙氏曰人子之心则未逾年而称子国人弑君则未逾年而称君此春秋所以辨君臣之分而防簒弑之祸
　　宋子哀来奔
　　左传宋高哀为萧封人【宋附庸】以为卿【萧本宋邑荘十二年萧叔大心者宋萧邑之大夫也平宋乱立桓公宋人赏其劳以萧邑封叔为附庸荘二十三年萧叔朝公是也高哀仕于萧还升为宋卿】不义宋公而出遂来奔书曰宋子哀来奔贵之也
　　冬单伯如齐齐人执单伯齐人执子叔姬
　　左传防仲使告于王请以王宠求昭姬于齐曰杀其子焉用其母请受而罪之冬单伯如齐请子叔姬齐人执之又执子叔姬　公羊传执者曷为或称行人或不称行人称行人而执者以其事执也不称行人而执者以已执也　今按称行人而执者如楚人执郑行人良霄郑人使告服于晋故也晋人执卫行人石买责其伐曹也此并为使事而见执故称行人公羊所谓以其事执也不称行人而执者如宋人执郑祭仲胁令立厉公也齐人执陈辕涛涂以误军道也晋人执季孙行父舎之于苕丘侨如譛之也有罪无罪并各以事不可槩之于行人之例故并不称行人公羊所谓以巳执也公羊此传止可通于此二例若单伯子叔姬之事则其事异而经之书之也亦异不可以前説防也縁上既云单伯如齐则下不得复云行人左氏自以单伯为周大夫则又不得云我行人矣况下有叔姬则又不可云齐人执我行人单伯及子叔姬矣两书齐人正不欲以姬繋于单伯也不言及者不可及也别而言之若二事焉所以重齐人之罪也明年书单伯至自齐又书齐人来归子叔姬则知淫乎叔姬者其言诬矣齐人诬而执之又无辞可竟而归之公羊谷梁乃从而实之何其乖谬也商人弑其君执其君之母我以好请又执我使臣则其不书商人而以为齐人执之何也商人骤施于国而多聚士是以克弑盖从之者多矣商人弑舎而譲元元曰尔求之乆矣尔为之曲沃桓叔将以倾晋而民为之隐曰我闻有命不敢以告人盖欲其成矣乱臣贼子欲行其志必先施小恵以収众情然后民翕然归之前之商人后之田氏其辙一也使有人焉正色而立于朝谁敢致难其君乎亲弑其君而莫讨执乎君母而莫救则齐人同乎恶矣举齐人则商人之罪在其中举商人则党乎乱贼者揜其奸矣　单伯明年书至自齐则是鲁大夫左氏以为周大夫非也岂有周大夫于鲁书至哉荘元年巳有单伯至今巳八十余年未必一人或其子若孙欤晋栾书栾黡父子同称栾伯士渥浊士弥牟祖孙同称士伯　赵氏曰内女见执依内大夫例书之左氏言是齐君舍之母春秋例无他国自囚国内之人书执者【舎母自是齐家人】故知左氏误此乃鲁女嫁齐齐以非礼不肯受而执之耳按叔姬称子则公女也非舍母昭姬也齐昭公以
　　僖二十八年即位我女归齐当在僖公末年及文公立而逆妇姜于齐乃昭公女则昭姬非其女明甚而子叔姬又非昭姬也赵説良是
　　十有五年春季孙行父如晋
　　左氏谓为单伯子叔姬故　商人之恶谋于晋而讨之可也
　　三月宋司马华孙来盟【华户化反】
　　来盟彼欲之也称华孙者自督弑殇公诸侯以赂故立华氏使秉宋政犹季孙叔孙仲孙臧孙之类义不繋于名故曰华孙而不名也不称使者凡来聘来盟有不称使者言聘言盟则知君使矣从简之辞也有称使者以别乎不当称使者也不当称使者如祭伯来非王命也武氏子来求赙王未葬故不言使也祭叔来聘私行假言聘也齐仲孙来非致成命也齐高子来盟义同仲孙也楚屈完来盟于师权在屈完也此华孙来盟赵氏以为义同齐仲孙楚屈完胡氏以为专行是时昭公无道防夫人公子鲍之徒内变将作华耦职为司马使有谋国之心必不泯泯焉坐视乱起而莫之能正矣春秋书其官而来不言使所以深罪之也
　　夏曹伯来朝
　　赵氏曰左氏云诸侯五年再相朝古之制也按周礼诸侯犹各以服数朝于天子若诸侯五年再相朝即须四面而往无停时也左氏妄也
　　齐人归公孙敖之丧
　　左传齐人或为孟氏谋【孟氏公孙敖家庆父为长庶故或称孟氏】曰鲁尔亲也饰棺寘诸堂阜【堂阜齐鲁境上饰棺不殡示无所归】鲁必取之卞人【鲁卞邑大夫】以告惠叔犹毁以为请【自敖卒则惠叔请之至今以未得命哀毁如初丧】立于朝以待命许之取而殡之【殡于孟氏之寝】齐人送之书曰齐人归公孙敖之丧为孟氏且国故也葬视共仲声巳不视帷堂而哭防仲欲勿哭惠伯曰丧亲之终也【惠伯叔彭生】虽不能始善终可也史佚有言曰兄弟致美【各尽其美】救乏贺善吊灾祭敬丧哀情虽不同母絶其爱亲之道也子无失道何怨于人防仲説帅兄弟以哭之他年其二子来【敖在莒所生】孟献子爱之闻于国【献子谷之子仲孙蔑】或譛之曰将杀子献子以告季文子二子曰夫子以爱我闻我以将杀子闻不亦远于礼乎远礼不如死一人门于句【古侯反】鼆【莫幸反】一人门于戾丘皆死【句鼆戾丘鲁邑有冦攻门二子御之而死】　按庆父与敖父子之丑行同其死于莒同庆父削其丧归以絶之【左氏曰葬视共仲则知庆父归葬矣葬礼葬也】今书齐人归公孙敖之丧者非以末减于弑二君之贼而许其归也见鲁之失耳敖之死也告丧请葬鲁尝弗许矣正也齐人或为孟氏谋曰饰棺寘诸堂阜鲁必取之从之而惠叔犹毁以请之鲁之君大夫不得巳于其子之哀诚而容之则许难也収之可也葬视共仲则非也齐人以死于道路辱之鲁果取之而礼葬之矣敖之罪轻于共仲而以葬视共仲为非何也以前为逆贼立后纳其丧既失之矣而又复失之于其济恶不才之敖也典刑安在哉人无忠孝国无典刑虽有罪而获赦反加宠焉此三桓渐强之由乱臣贼子所以接迹于当世而莫之戒也或曰敖有子而贤故鲁人从其请国史书其事仲尼因而不革以敖着教也周公命蔡仲不曰尔尚盖前人之愆乎曰闻周公废蔡叔而庸蔡仲矣不闻以蔡仲而褒蔡叔也子之盖父之愆亦懋于徳而已未闻以非礼足以揜父之恶也华耦来盟公与之宴辞曰君之先臣督得罪于宋殇公名在诸侯之防臣承其祀其敢辱君耦知以罪人子孙不敢辱鲁君之礼而惠叔以非分之请干国之典常求以宠其父而揜其恶不知适所以彰之耳曽是以为孝乎　公羊云何以不言来内辞也胁我而归之笋将而来也【笋者竹箯一名编舆将送也】　刘氏曰敖死殆十月岂可置之编舆以行哉公羊之説非也
　　六月辛丑朔日有食之鼓用牲于社
　　左传非礼也【杜氏曰得常鼔之月而于社用牲为非礼孔氏曰此与荘二十五年经文正同彼传云非常此传云非礼者彼失常鼓之月言鼓之为非常此得常鼓之月而用牲为非礼】日有食之天子不举【去盛馔】伐鼓于社【责羣隂】诸侯用币于社【社尊于诸侯故请救而不敢责之】伐鼓于朝【退自责】以昭事神训民事君【天子不举诸侯用币谓以事神尊卑异制所以训民】示有等威【等级威仪】古之道也
　　单伯至自齐
　　左传谓齐人许单伯请而赦之使来致命　张氏曰若如左氏之説以单伯为周大夫则是齐执王使而春秋所书并不见此意直同之鲁之臣子是可疑也
　　晋郤缺帅师伐蔡戊申入蔡
　　左传新城之盟蔡人不与晋郤缺以上军下单伐蔡【兼帅二军】曰君弱不可以怠戊申入蔡以城下之盟而还凡胜国曰灭之【絶其社稷有其土地】获大城焉曰入之【得大都而不有按入蔡是入其国都左氏得大城之义似疎】　赵氏曰入而言伐言伐之
　　不服而后入也所以兼恶蔡　高氏曰蔡侯既与楚故不与新城之盟晋伐之斯有名矣凡伐不言入伐之不服然后入焉见晋不修徳而暴小国以争诸侯欲使区区之蔡捍楚之强而不贰则亦难矣故言伐言入甚之也　按君弱不可以怠修徳以来蔡蓄威以制楚可也不能制楚而事蔡以为名则徳不足以绥懐威不足以定服交失之矣楚固当谋然弑君之商人目睫之近若罔闻知又安能图逺乎
　　秋齐人侵我西鄙
　　冬十有一月诸侯盟于扈
　　左传冬十一月晋侯宋公卫侯蔡侯郑伯许男曹伯盟于扈寻新城之盟且谋伐齐也齐人赂晋侯故不克而还于是有齐难是以公不防书曰诸侯盟于扈无能为故也　按非一役再有事而不序诸侯散辞也晋盟主也不目晋侯不成乎伯之辞也大者天地其次君臣道莫先焉齐弑其君环视而莫能讨是曰纵贼兴诸侯而以赂还是曰与贼晋与贼而诸侯纵贼故同其文者同其罪也夫诸侯不专征者也田恒弑其君而孔子请讨邾定公时有弑父者公瞿然失席曰是寡人之罪也盖君逾月而后举爵孰谓环八国之师君臣腼然有面目相视乃瞀然而来瞢然而罢乎鲁受子叔姬之辱复见肆侮侵我西鄙设有丈夫之心者内雪讐耻外伸大义身先诸国可也而顾以齐难不防尤可恠也是时主纳齐赂者赵盾也右贼之心今将之兆显于此矣　赵氏曰左氏云凡诸侯防公不与即不书按诸侯防公不与而列防者非一左氏误矣
　　十有二月齐人来归子叔姬
　　左传王故也　按子叔姬之归晋故也行父如晋晋诘齐而齐归之单伯亦然
　　齐侯侵我西鄙遂伐曹入其郛【音孚】
　　左传齐侯侵我西鄙谓诸侯不能也【此语最要以于扈之事观之诸侯实不能矣】遂伐曹入其郛讨其来朝也　按以八国之师造齐之城下取赂而还宜商人谓诸侯之不能也有轻诸侯之心故再侵我西鄙遂伐曹入其郛盖鲁尝再诉于晋故再侵以报之【十五年季孙行父如晋诉子叔姬之事也秋齐人侵我西鄙怒我之诉也是秋季孙行父复如晋诉齐之侵也盟扈将以讨齐而不果齐人归子叔姫又侵我西鄙怒我之再诉致兴于扈之役也】扈之役曹伯与焉国小而近故乗侵鲁之势以伐曹名曰讨其朝鲁实以惩其从晋也公羊云入郛不书此何以书动我也动我犹可乃动晋耳宁有伯主讨于前师甫退而复肆出侵伐于后者乎此犹官吏治人之罪虽不出于公然犹面服一受赃即反侮之矣
　　十有六年春季孙行父防齐侯于阳谷齐侯弗及盟左传春王正月及齐平【鲁受弱】公有疾使季文子防齐侯于阳谷请盟齐侯不肯曰请俟君间【间疾瘳】　书病鲁也按程子曰被侵伐者兵加于巳则引咎自责或辨喻之以礼又不得免焉则固其封疆上告之天王下诉之方伯必有所直矣齐两侵鲁鲁固诉之晋矣晋兴诸侯将讨之受赂不克而还鲁不得巳受弱而与齐平以公疾故使季文子防齐侯于阳谷齐将有所要也故托以公不在而辞之曰请俟君间如是则齐恶矣而以病鲁何也示立巳自强之道也扈之役鲁先不防鲁之偷巳甚何以责晋乎诸侯无成犹有周公之鲁在也齐有侵伐之师我有备御之固亦何歉焉而遽受弱以求平乎故曰病鲁也乃若齐之恶则不足责矣然既曰防齐侯则是齐许之防而下曰齐侯弗及盟弗者迁词恶齐侯也此不及盟六月防仲纳赂及齐侯盟不复责公之不至矣比事而观春秋深恶齐之意不亦可见乎
　　夏五月公四不视朔
　　左传疾也　公羊传公曷为四不视朔公有疾也何言乎公有疾不视朔自是公无疾不视朔也然则曷为不言公无疾不视朔有疾犹可言也无疾不可言也谷梁传天子告朔于诸侯诸侯受乎祢庙礼也公
　　四不视朔公不臣也以为公厌政以甚矣　范氏曰公自二月不视朔至于五月是后视朔之礼遂废赵氏曰若诚有疾则夫子不当讥之据文公于诸侯盟防三度不及又不视朔【世室屋坏作僖公主缓皆是】以此推之知公性寛賖而怠于国务非疾也
　　六月戊辰公子遂及齐侯盟于郪丘【郪音西公作犀谷作师公羊疏作菑】左传公使防仲纳赂于齐侯故盟于郪丘　杜氏曰郪丘齐地
　　秋八月辛未夫人姜氏薨【僖公夫人文公母也】
　　毁泉台
　　泉台公羊以为即郎台也未成为郎台既成为泉台郎之有台也不縁占候而以逰观筑者非则毁者得矣而何以书乎恶劳民也筑之劳毁之劳既筑又毁可谓劳矣孟献子曰毁之重劳是也公羊曰先祖为之巳毁之不如勿居而巳矣此未尽也先祖所为如夺民田以为苑囿壊民居以广宫室则毁之是也何得勿居而巳乎若泉台则可巳耳左氏谓有蛇自泉宫出入于国【台在宫内　依左氏则国自有泉台非郎台也】如先君之数秋八月辛未声姜薨毁泉台此岂左氏因毁台之文次姜薨之下而附防与抑当时因夫人薨谓台不利于国而毁之也其亦皆不足凭矣谷梁云丧不贰事贰事缓丧也毁台公应不自行安得为贰事但毁一台何能令丧缓乎传盖以声姜九月而葬之故此目公之慢耳作僖公主缓岂因毁台乎
　　楚人秦人巴人灭庸
　　左传楚大饥戎伐其西南又伐其东南庸人帅羣蛮以叛楚【庸今上庸县属楚之小国】麇人率百濮【夷也】聚于选【楚地】将伐楚【此叚太辞费】于是申息之北门不启【备中国】楚人谋徙于阪高【楚险地】蒍贾曰不可我能往冦亦能往【迁都避冦之利害决于此二言】不如伐庸夫麇与百濮谓我饥不能师故伐我也若我出师必惧而归百濮离居将各走其邑谁暇谋人乃出师旬有五日百濮乃罢自庐【楚邑】以往【往伐庸】振【发也】廪【仓也】同食【上下无异馔也】次于句【古侯反】澨【市世反　楚西界地】使庐戢黎侵庸【戢黎庐大夫分兵与之】及庸方城【方城庸地上庸县东有方城亭】庸人逐之囚子窻【戢黎官属】三宿而逸曰庸师众羣蛮聚焉不如复大师【还复句澨师　以上子窻之言也】且起王卒合而后进师叔【楚大夫潘尫也】曰不可姑又与之遇以骄之彼骄我怒而后可克先君蚡冒【楚武王父】所以服陉隰【地名】也又与之遇七遇皆北唯禆鯈鱼【庸之三邑】人实逐之【轻楚故但使三邑人逐之鱼鱼复县今巴东永安县】庸人曰楚不足与战矣遂不设备楚子乗驿【传车】防师于临品【地名】分为二队【部也両道攻之】子越【鬬椒也】自石溪子贝【浦盖反】自仞以伐庸【石溪仞入庸道】秦人巴人从楚师羣蛮从楚子盟遂灭庸　按楚恃其强御属国属夷素无道故一旦饥困则羣起而攻之蛮夷之雄因多难之来乃能用谋臣之言转败为福离百濮走羣蛮叱咤如志庸者先王之建国而灭之虽庸不自靖以挑之而楚之张益甚矣且使秦人为之用尤前所未有者城濮之役秦有功于攘楚今也秦与楚灭庸此春秋所以志也　秦为晋隔不通东诸侯楚北向而窥中国则晋当其胸齐格其脇秦尝窥郑即为晋所挫人咎防公启怨不知亦事机也秦东窥不遂又南通楚郁其鋭以厚其力故至于战国而秦不可制晋分为三又适所以资秦也秦攻韩魏犹春秋楚之于郑也晋楚争郑而六国不知争韩魏故秦遂并天下楚乍起即张未尝郁其鋭至七国时楚为秦弱七国之秦乃春秋之楚也
　　冬十有一月宋人弑其君杵臼【公作处臼】
　　左传宋公子鲍【昭公庶弟文公】礼于国人宋饥竭其粟而贷之防夫人欲通之【鲍适祖母】而不可夫人助之施昭公无道国人奉公子鲍以因夫人于是华元【督曽孙代公子成】为右师公孙友为左师华耦为司马【代公子卬】鳞矔为司徒荡意诸为司城公子朝为司冦【代华御事】初司城荡卒公孙夀辞司城【夀荡之子】请使意诸【夀之子】为之既而告人曰君无道吾官近惧及焉弃官则族无所庇子身之贰也姑纾死焉虽亡子犹不亡族既夫人将使公田孟诸而杀之公知之尽以寳行荡意诸曰盍适诸侯公曰不能其大夫至于君祖母以及国人【君祖母诸侯祖母之称哀十六年传蒯瞆告于周云蒯瞆得罪于君父君母谓母为君母则祖母为君祖母矣】诸侯谁纳我且既为人君而又为人臣不如死尽以其寳赐左右使行夫人使谓司城去公对曰臣之而逃其难若后君何冬十一月甲寅宋昭公将田孟诸未至夫人王姬【防夫人周防王姊故称王姬】使帅甸【郊甸之帅】攻而杀之荡意诸死之【不书不告】书曰宋人弑其君杵臼君无道也文公即位使母弟须为司城【代意诸】华耦卒而使荡虺【意诸弟】为司马　公羊传弑君者曷为或称名氏或不称名氏大夫弑君称名氏贱者穷诸人大夫相杀称人贱者穷诸盗　赵氏曰左氏説被杀之由云夫人使公田孟诸而杀之公知之尽以寳行按传例自云君无道也凡无道之人例皆强暴为人所畏祖母有何威权而能坐杀之乎若潜谋搆祸犹或可疑今乃云公知之载寳以行尽赐左右而端然待死推之人情未之有也　按左氏所载诚可疑使其情如是则春秋不当蔽其罪于众人而使簒贼之主名不彰以许世子止与赵盾之事观之天下之事莫大于弑君圣人安肯疑其文以启后世之惑乎亦直书而巳矣许世子之事欧阳公之説是也惟赵盾则以左氏之记事考经文之所书其当书赵盾无可疑者宋昭公无道国人杀之义不系于主名则书曰宋人弑其君杵臼而巳然则君无道而众弑之可乎曰天下之所弃若桀纣然桀之虐民欲与之偕亡成汤放之犹有慙徳以纣罪浮于桀亿兆离心而文王事之犹不敢违君非桀纣臣非汤武则其义无将将而必诛而况巳成乎春秋正其弑君则立教之意可知书曰万姓仇予予将畴依正其弑名而犹书宋人见失众也以此为训君不敢以一人肆于民上为下者知父虽不慈子不可以不孝君虽不仁臣不可以不义圣人一言而万世之为君臣父子者定矣　荡意诸据左传则当以死节书经不书则传未足据胡氏谓意诸知昭公之将见杀而不能正故削恐非也
　　十有七年春晋人卫人陈人郑人伐宋
　　左传晋荀林父衞孔达陈公孙宁【自闵僖以来终于春秋陈侯常在卫侯上今大夫防在卫下传不言陈公孙宁后至则宁位非上卿故也】郑石楚伐宋讨曰何故弑君犹立文公而还【犹字有意】卿不书失其所也【卿不书谓称人】　程子曰行天讨而成其乱失天职也故不卿之　宣元年传谓是举亦受赂而还　啖氏谓书人者不命之卿也
　　夏四月癸亥葬我小君声姜【公作圣】
　　左传有齐难是以缓【既葬乃有齐师传误也】　高氏曰九月乃葬慢也不称僖姜而别为之諡非礼也
　　齐侯伐我西鄙六月癸未公及齐侯盟于谷
　　左传齐侯伐我北鄙防仲请盟六月盟于谷　按商人之无道亦极矣鲁之不自振亦甚矣皆将死之兆也明年商人戒师期使无申池之祸则兵又至鲁矣杜氏曰西当为北盖经误【孔氏曰知非传误者鲁求与平即盟于谷谷是】
　　【济北谷城县在鲁北知为北鄙是也】
　　诸侯防于扈
　　左传晋侯搜于黄父【一名黒壤晋地】遂复合诸侯于扈平宋也【传不列诸国而言复合则如上十五年防扈之诸侯可知也】公不与防齐难故也书曰诸侯无功也于是晋侯不见郑伯以为贰于楚也郑子家使执讯而与之书以告赵宣子【执讯通讯问之官】曰寡君即位三年召蔡侯而与之事君九月蔡侯入于敝邑以行【行朝晋也】敝邑以侯宣多之难寡君是以不得与蔡侯偕【宣多既立穆公恃宠专权】十一月克减侯宣多而随蔡侯以朝于执事【减损也难未尽而行言汲汲于朝晋】十二年六月归生【子家名】佐寡君之嫡夷【夷太子名】以请陈侯于楚而朝诸君十四年七月寡君又朝以藏【敕展反】陈事【藏敕也敕成前好】十五年五月陈侯自蔽邑往朝于君往年正月烛之武往朝夷也八月寡君又往朝以陈蔡之宻迩于楚而不敢贰焉则敝邑之故也虽敝邑之事君何以不免在位之中一朝于防而再见于君夷与孤之二三臣相及于绛虽我小国则蔑以过之矣今大国曰尔未逞吾志敝邑有亡无以加焉古人有言曰畏首畏尾身其余防又曰鹿死不择音【音所庇防之处古字声同皆相假借】小国之事大国徳则其人也不徳则其鹿也铤【疾走貌】而走险急何能择【言急则欲防庇于楚如鹿之赴险】命之罔极【言晋命无极】亦知亡矣将悉敝赋以待于鯈【直留反晋郑之竟言欲以兵拒晋】唯执事命之文公二年六月壬申朝于齐四年二月为齐侵蔡亦获成于楚居大国之间而从于彊令岂其罪也大国若弗图无所逃命晋巩朔行成于郑赵穿公壻池为质焉　杜氏曰昭公虽以无道见弑而文公犹宜以弑君受讨故林父伐宋以失所称人晋侯平宋以无功不序明君虽不君臣不可以不臣所以督大教
　　秋公至自谷
　　附左传周甘歜【昌欲反周大夫】败戎于邥【于审反】垂【邥垂周地河南新城县北有垂亭】乘其饮酒也　冬十月郑太子夷【灵公】石楚【郑大夫】为质于晋
　　冬公子遂如齐
　　左传防仲如齐拜谷之盟复曰臣闻齐人将食鲁之麦以臣观之将不能齐君之语偷臧文仲有言曰民主偷必死
　　十有八年春王二月丁丑公薨于台下
　　左传春齐侯戒师期而有疾医曰不及秋将死公闻之卜曰尚无及期惠伯令【以卜事告】卜楚丘占之曰齐侯不及期非疾也君亦不闻【言君先齐侯终不及闻齐侯之死】令有咎【令者惠伯亦有凶咎三者俱见于卜兆】二月丁丑公薨　谷梁传台下非正也
　　秦伯防卒【防乙耕反】
　　夏五月戊戌齐人弑其君商人
　　左传齐懿公之为公子也与邴【音丙】歜【昌欲反】之父争田弗胜及即位乃掘而刖之而使歜仆【御也】纳阎职之妻而使职骖乘【陪乘】夏五月公防于申池【齐南城西门名申门齐城无池唯此门左右有池疑此即是】二人浴于池歜以扑【棰也】抶【撃也】职【欲以相感激】职怒歜曰人夺女妻而不怒一抶女庸何伤职曰与刖其父而弗能病者何如乃谋弑懿公纳诸竹中归舎爵而行【饮酒讫乃去言齐人恶懿公二人无所畏】齐人立公子元【桓公子惠公】　杨隋之史曰太子广弑帝于其终也书宇文化及弑其君广与商人之事同据左氏弑者邴歜阎职合书盗而称国人以弑者与宋杵臼之例同
　　六月癸酉葬我君文公
　　秋公子遂叔孙得臣如齐
　　左传六月葬文公秋防仲荘叔如齐惠公立故【防仲贺惠公立】且拜葬也【荘叔谢齐来防葬】文公二妃敬嬴生宣公敬嬴嬖而私事防仲宣公长而属防仲防仲欲立之叔仲【惠伯】不可仲见于齐侯而请之齐侯新立而欲亲鲁许之按使举上客而不称介礼大夫为卿介遂与得臣
　　俱卿不当相介春秋列数而不殊者欲以起问者见事情也按左氏防仲欲立宣公见于齐侯而请之齐侯许之仲杀恶及视而立宣公书曰子卒讳之也讳之何以传信乎曰遂及得臣如齐而子卒子卒而夫人姜氏归于齐姜氏归于齐而季孙行父如齐其义隠而彰矣遂得臣行父三人定谋而齐与闻乎故欲以定鲁为功而外为三人之主以其前后如齐而知之故春秋亦于其前后如齐而详録之也　杜氏云书二卿以两事行非相为介盖防仲专为谋立宣公托以一卿贺立君一卿拜葬而巳以大事隂谋欲靣见齐侯而决盖身在使外而托以使行耳
　　冬十月子卒
　　左传冬十月仲杀恶及视而立宣公【恶太子视其母弟视不书以贱故】书曰子卒讳之也仲以君命召惠伯【诈以子恶命】其宰公冉务人止之曰入必死叔仲曰死君命可也公冉务人曰若君命可死非君命何听弗听乃入杀而埋之马矢之中公冉务人奉其帑以奔蔡既而复叔仲氏　公羊传子卒者孰谓谓子赤也何以不日【据子般卒日】隠之也何隠尔弑也弑则何以不日【据子般卒日】不忍言也【所闻之世臣子恩痛王父深厚故不忍言其日与子般异】　谷梁传子卒不日故也【故杀也】　按子般子赤皆未逾年之君皆书曰卒言嗣先君未成君也先君未葬则名之子般是也既葬则不名子赤是也子般子赤皆以不地见其弑与隠公闵公同君薨不地故也无成君未成君之异也公谷起不日之义胡氏因谓既葬而不名不名而遇弑者不日以见其弑逾年而称君称君而遇弑者不地以见其弑此恐不必然夫称子与名不名所以施于君见人子嗣亲之礼也君薨不地以见其弑虽未成君亦同所以施于臣见大恶一也若谓成君弑不地子赤未逾年故不日以别之则子般何以日乎叔仲惠伯叔牙之孙叔彭生也防仲之邪谋行父
　　得臣皆帖耳顺命独惠伯尝争之可谓无愧于大臣之义矣不克则死之大节皎然无可议者独经不书为可疑或谓不发防仲之谋令君及祸故不书者谬也是时君薨子幼逆臣当国叔仲言一出口即杀之奚自而发其谋乎荘十二年胡传谓惠伯死非君命故不得以死节书此亦责之过矣仲以君命召之公冉务人止之曰入必死叔仲曰死君命可也公冉务人曰若君命可也非君命何听焉叔仲弗听而入弗听非叔仲之愚也非君命而不入犹不免也若君命而弗听则吾拒命矣君见弑而死之正也安得以为死于乱贼之诈命而苛议之乎董卓召皇甫嵩嵩在外故可以不入乃往见执而亡汉叔仲非是此也或谓防仲以诈杀惠伯而埋之盖隠其迹鲁史畏仲之威不敢书曰公子遂杀叔仲彭生夫子作春秋时宣公乃时君之祖考故亦仍旧史为国讳恶而不敢増也此尤以小人之腹而妄度圣人者若然则公孙于阳州何以不避三桓之怨而直书乎　成十五年公羊传文公死子幼公子遂谓仲叔惠伯曰君幼如之何愿与子虑之叔仲惠伯曰吾子相之老夫抱之何幼君之有公子遂知其不可与谋退而杀叔仲惠伯弑子赤而立宣公　按左氏但言防仲欲立宣公叔仲不可而不详其不可之説幸公羊载之于此奸臣以君幼为名而谋废立叔仲一言足以折之令口塞奸臣不但忌其言叔仲正色而立于朝必不肯与奸臣同恶也故奸臣杀之
　　夫人姜氏归于齐
　　左传夫人姜氏归于齐大归也将行哭而过市曰天乎仲为不道杀嫡立庶市人皆哭鲁人谓之哀姜谷梁传恶宣公也有不待贬絶而罪恶见者有待贬絶而恶从之者侄娣者不孤子之意也一人有子三人缓带【有子则喜乐之情均】一曰就贤也【若并有子则就其贤谓年同也传意谓宣公媵妾之子犹当尊养夫人今以非所生而致令大归违就贤之意孤缓带之心】　赵氏曰言归不反之辞也左氏云夫人出曰归于某据文公夫人归于齐乃是防仲杀子赤后自归耳不可以此为例若夫人实有罪见出必当云出归于某以示贬不应但云归耳　问弑君而立古有之乎有矣天下之大变也弑其君出其母者古有之乎曰无也齐商人也鲁接也又天下之大变也　谷梁之义施之此则迂矣当于来媵之下耳诸侯娶一国则二国往媵之以侄娣从广嗣续也一人有子三人缓带喜乐之情均侄娣之所以为亲而妬媢之衅不生焉凡诸侯嫁女同姓媵之异姓则否同姓则皆有兄弟之亲正夫人之于众妾义亦犹一人也子无问于所生故母无无子之戚故曰不孤子之意也谷梁谓宣公以出姜非其所生致令归齐然宣公与闻杀恶及视欲代其位故翦正嫡何论其不能事嫡母乎借使宣公能容出姜而事之则可以免于恶乎
　　季孙行父如齐
　　义见前
　　莒弑其君庶其
　　左传莒纪公生太子仆又生季佗爱季佗而黜仆且多行无礼于国【纪号也莒夷无諡故有别号】仆因国人以弑纪公以其寳玉来奔纳诸宣公公命与之邑曰今日必授季文子使司冦出诸竟曰今日必达公问其故季文子使太史克对曰先大夫臧文仲教行父事君之礼行父奉以周旋弗敢失队曰见有礼于其君者事之如孝子之养父母也见无礼于其君者诛之如鹰鹯之逐鸟雀也【目前之防仲何不见也】先君周公制周礼曰则以观徳【则法也合法则为吉徳】徳以处事【处犹制也】事以度功【度量也】功以食【音嗣养也】民作誓命曰毁则为贼掩贼为藏窃贿为盗盗器【国用也】为奸主藏之名【以掩贼为名暗指纳莒仆】頼奸之用【指纳仆之寳玉】为大凶徳有常无赦行父还【周旋】观莒仆莫可则也孝敬忠信为吉徳盗贼藏奸为凶徳夫莒仆则其孝敬则弑君父矣则其忠信则窃寳玉矣其人则盗贼也其器则奸兆也【兆域也】保而利之则主藏也以训则昬民无则焉不度于善而皆在于凶徳是以去之按行父之言皆讥切宣公而把握之借莒仆以发
　　之耳所谓有礼于君无礼于君与则其孝敬则弑君父则其忠信则窃寳玉此皆宣公襄仲所讳闻而直触之而不忌且公欲与之邑曰今日必授行父则使司冦出诸竟曰今日必达畧无委曲何也防仲得行父之同以成事宣公頼二人之力以定位且为之两如齐请昬以自固纳赂以请防者又行父也行父之于宣公防仲其交深矣纳莒仆乃宣公之意四邻正欲生衅况又有此此必防仲诸大臣所共不愿故行父敢激直如此正权臣操纵之术也防仲虽专政然其人必粗暴而无深谋行父以术持之及其死也以杀适立庶追讨东门氏而逐之行父之奸可见矣按如左氏之言则是莒仆以太子弑其父也春秋何以书国弑乎且仆既与国人杀君则当自立矣又何以奔鲁乎防三十一年莒人弑其君宻州左氏亦谓莒公生弃疾及展舆展舆既立又废之莒公虐国人患之展舆因国人以攻莒子弑之乃立事正与此同赵伯循谓其文当曰展舆因国人之攻莒子弑之乃立而后来传冩误为以字尔赵氏之説是也然当辨于此条不当阙于此而论于后也　公羊传称国以弑何称国以弑者众弑君之辞
　　附左传宋武氏之族道昭公子将奉司城须以作乱十二月宋公杀母弟须及昭公子使戴【华乐】荘【公孙师】桓【向鱼鳞荡】之族攻武氏于司马子伯【华耦】之馆遂出武穆之族使公孙师为司城公子朝卒使乐吕为司冦以靖国人【公孙师荘公之孙乐吕戴公之曽孙】






</div>
    <div class="pagination">
<a href="春秋辑传_page22.html">上一页</a><span>...</span><a href="春秋辑传_page18.html">18</a><a href="春秋辑传_page19.html">19</a><a href="春秋辑传_page20.html">20</a><a href="春秋辑传_page21.html">21</a><a href="春秋辑传_page22.html">22</a><span class="current-page">23</span><a href="春秋辑传_page24.html">24</a><a href="春秋辑传_page25.html">25</a><a href="春秋辑传_page26.html">26</a><a href="春秋辑传_page27.html">27</a><a href="春秋辑传_page28.html">28</a><span>...</span><a href="春秋辑传_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
