<!DOCTYPE html>
<html>
<head>
    <meta charset="UTF-8">
    <title>春秋属辞 - 第 19 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋属辞 - 第 19 页/共 29 页</h1>
    <div class="content">　　僖五年春伯姬来朝其子　二十八年秋伯姬来三十一年冬伯姬来求妇
　　以上书内女来者二以事来者二凡内女归寜曰来礼父母在歳一归宁既没使卿宁鲁女嫁为诸侯夫人者七不书来者六鄫季姬及鄫子遇于防使鄫子来朝明归宁在鲁而经不书来此归宁合礼不书之例侯始朝于鲁鲁人以为不敬而兵入其国德公既取于鲁将来朝而先之以伯姬虞不敬也是年春公防伯姬于洮至是而来意不为归宁明矣故虽父母在书之僖公立伯姬又来朝其子盖德公欲朝嗣君而惧不见礼故使伯姬以子代朝也桓公立来朝公以不共卑之使公子遂帅师入明年伯姬又来意可知矣伯姬之来皆与归宁得礼者不同故经书之以见鲁人无义寡恩使妇人越礼徃来而莫之恤也
　　十八国君来逆女不书卿为君逆则书
　　隐二年九月纪裂繻来逆女
　　以上书卿为君逆者一凡史之所书者皆君礼故君举必书者史法也传曰衞侯来防葬不见公不书此成礼则书之证也鲁女嫁为诸侯夫人者七其不书来逆者六皆国君亲迎合礼不书此经义也庄十一年冬经书王姬归于齐传言齐侯来逆共姬此合礼不书之证也杜氏曰不书齐侯逆不见公夫天子使同姓诸侯主昬者为国君体敌得以成礼今齐侯来逆女而公不见何以为昬主况庄公幼鲁方受制于齐乎杜氏不知春秋笔削之法见传言衞侯来防葬不见公不书遂推以为例固亦甚矣然于此可见国君亲迎成礼史所必书至夫子作经以略常明变见义乃有合礼不书之法惟纪裂繻以卿为君逆非礼故特书以见昬礼之变然纳币称使而逆女不称使则古者必亲迎无使人之义明矣如使亲迎与卿逆并书于经则是圣人皆许之也
　　十九继故不书立必贼讨而后书立
　　隐四年九月衞人杀州吁于濮　冬十二月衞人立晋以上书衞人讨贼立君者一凡告终称嗣不书立诸侯世国有定体也继故书立谨废置重继絶也此在鲁史必有成法今以衞晋推之则宋冯御説晋黒臀周宜无不书于防者春秋以笔削见义冯也黒臀也周也皆立于弑君者御说虽立于国人而贼未讨故皆削不书当五国伐郑以定州吁而天子不能正故特书立晋以信衞人讨贼立君之义于天下结正五国辅簒之罪也陈氏曰必若衞人讨贼而后可书立此说是也然必以君不葬取义以晋不书公子为争国之辞则由不考书法源委而未免惑于二传之说也周礼废久矣不请命之非讥不在一国亦岂待去属而后为贬乎如以不称公子为恶则王子朝岂宜立者乎
　　二十簒位不书立必不能讨而后书立
　　昭二十三年秋尹子立王子朝
　　以上书王子簒立者一据庄十九年苏子立子頽不书陈氏曰传着郑虢克复则子頽不书立惠王不书出见襄王书出子朝书立不复讳之矣详又见后二十一天王蒙尘复辟不书苟自取之则书其出必乱未弭贼未讨而后悉书之
　　僖二十四年冬天王出居于郑
　　昭二十三年秋七月天王居于狄泉【蒙上事月】　二十六年冬十月天王入于成周
　　以上书天王出居郑者一居狄泉一入成周一郑列国也在王畿之外故言出庄二十年子頽之乱惠王处于郑二十一年虢公郑伯同伐王城王入于王城出入皆不书定六年周儋翩率王子朝之徒因郑人以作乱天王处于姑莸七年十一月戊午单子刘子逆王于庆氏晋籍秦送王己巳王入于王城出入皆不书何也惠王避子頽敬王避儋翩非王自取而虢郑单刘成复辟之功事无可议者故出入皆不书襄王以狄伐郑立狄女为后复王子带以生乱其失位皆自取故书其出既而晋侯勤王右师围温左师逆王王入于王城取大叔杀之故入不书敬王居于狄泉而尹氏立王子朝乱未弭也入于成周而召伯毛伯以王子朝奔楚贼未讨也故居与入悉书之春秋拨乱反正之书也苟有能正之者则不复书敬王不言出详见末篇
　　二十二天王出入有以之者不书未成尊则书
　　昭二十二年夏刘子单子以王猛居于皇　秋刘子单子以王猛入于王城
　　以上书大夫以王某出入者各一未成尊也庄二十年郑伯以王处于栎昭二十三年单子刘子以王如刘二十六年刘子以王出次于渠皆不书为尊者讳也
　　二十三未成君出入不书必有辨于名实而后书
　　桓十一年九月宋人执郑祭仲　突归于郑　郑忽出奔卫　十五年五月郑伯突出奔蔡　郑世子忽复归于郑
　　庄二十四年冬戎侵曹　曹羁出奔陈　赤归于曹襄三十一年十一月莒人弑其君密州
　　昭元年秋莒去疾自齐入于莒　莒展舆出奔呉以上书未成君出而复归者一书出者二皆言其故惟昭十四年莒杀公子意恢而郊公与庚舆更出更入事与郑忽突相似而书法不同者郊公虽见出于国人而罪状未着庚舆以公弟归立而非有庶孽乱适之嫌故但书杀其公子以见君卒国乱而一出一入皆不书及庚舆亦见出则郊公之归固其所也故庚舆自以诸侯书来奔而郊公复归不书苟无乱于名实则春秋无以议为也若宋人奉嬖孽以簒适诸侯又从而君之则郑忽与突之出入不可无辩矣戎侵中国而制其废立之权则曹羁与赤之出入不可不详矣莒人弑君无主名则去疾与展舆之出入不可不志矣忽称世子说见特笔篇
　　二十四执君归不书必伯主释有罪而后书
　　成九年秋晋人执郑伯
　　襄十六年春晋人执莒子邾子以归　十九年春晋人执邾子
　　哀四年春宋人执小邾子
　　以上伯国执诸侯不书其归者三大国执小国之君不书归者一非天子不得专执诸侯晋虽盟主苟所执之君罪不当废宜无不得归者郑伯私防楚公子成于邓既防即朝于晋明非实叛晋者而晋人因其来防执之莒邾屡加兵于鲁晋人每因其来防而执之于既盟之后则亦非叛伯者故其见执之君归国皆不复书以其罪不当废无不得归之道也若宋以大执小乃恃众暴寡之为其归不足志矣
　　僖二十八年三月丙午晋侯入曹执曹伯畀宋人　冬晋人执衞侯归之于京师　曹伯襄复归于曹　三十年秋衞侯郑归于衞
　　成十五年春晋侯执曹伯归于京师　十六年秋曹伯归自京师
　　以上伯主执诸侯书复归者一书归者二晋文公缵齐桓之业以大义匡中国将解宋围而曹衞固于从楚门于曹曹人不服故入曹执曹伯以畀宋人假道于衞衞人弗许既而楚师败衞侯惧出奔楚使元咺奉叔武以受盟晋复衞侯以践土之盟也衞侯入而前驱杀叔武是不赖斯盟矣故温之防执衞侯归之于京师则二君挟荆楚叛中国其罪已着而衞侯废伯主之命杀其弟之摄君受盟者抑又甚焉晋侯皆不能正以王法废而黜之更立贤君以示敎戒于天下乃以巫史之言释曹伯又取货以归衞侯其战功虽隽而大义不明故二君者皆书归以见其罪宜废而伯主以私释之春秋之世簒夺者无所顾忌虽齐晋盛时犹不能讨曹负刍杀其大子而自立诸侯请讨之晋厉公防诸侯于戚执曹伯归于京师使厉公能请于天子讨负刍簒立之罪诛之以谢诸侯而立子臧以君曹则大义信矣乃列于防而后执之又归之京师而后释之故书其归见厉公以释有罪累京师也凡诸侯相执无不书被执或称名或书月必伯讨而后称君复国有书不书或言所自或不言所自有变例有变文春秋一类参见诸例如此者甚众学者宜推类以通之
　　二十五弑君以纳君不书必所弑称君而后书
　　桓十五年秋九月郑伯突入于栎【传庄十四年郑厉公自栎侵郑获傅瑕曰苟舍我吾请纳君与之盟而赦之六月甲子傅瑕杀郑子及其二子而纳厉公】
　　襄二十五年秋衞侯入于夷仪　二十六年春王二月辛卯衞甯喜弑其君剽　甲午衞侯衎复归于衞以上奔君书入邑不书归国者一书入邑又书归国者一郑厉公出奔人栎使傅瑕弑子仪而后得反国衞献公出奔入夷仪使甯喜弑剽而后得反国子仪君郑十有四年剽君衞十有一年二事正相类而一则书弑书归一则皆不书何也春秋之世簒立未防诸侯则史不称君郑突夺适宋鲁辅之故鲁人终始君突虽忽以世子复归其见弑也史犹不书而况子仪乎子仪虽为国人所立未尝一列于诸侯之防则其见弑鲁史必不以君书明矣郑忽复归夫子既正其名则适庶之分已明而诸侯辅簒之罪已着鲁人既终始君突而郑歴三君皆不见于防于是子仪之弑不书则郑伯之归亦不足论矣盖其复归之罪不加于夺适而子仪非郑忽母弟事不相沿苟无其本则不得録其末也衞侯衎无礼不君定姜知其必败衞国故卒见出于贵戚大臣而剽之立也晋人又为戚之防以定之溴梁以来无役不从也既而晋侯又使人逆衎于齐使衞与之夷仪此剽之所以弑与故入夷仪独不名夫剽列于诸侯之防七则其见弑史固以君书与子仪异矣故衞侯之归特谨其日辛卯至甲午间二日而一弑一归则书日之义岂不着乎以衞臣弑君纳君之罪不可不讨而晋为盟主不能正名讨罪以定宜为君者惟始终置力于孙氏使君臣之敎不明其事不可不详也苏氏曰突之入以簒衎之出以恶仪剽虽国人所立而突衎在焉亦非所以为安也故四人者春秋莫适与也皆不没其实尔君子有取于其言而春秋书法详略不同学者皆不能无惑故详着其说以明学春秋者必先考史法而后笔削之意可求也
　　二十六内大夫出奔非其罪不书必有罪而后书
　　闵二年九月公子庆父出奔莒
　　文八年冬十月公孙敖如京师不至而复丙戌奔莒宣十八年冬十月归父还自晋至笙遂奔齐【蒙公薨月】成十六年冬十月乙亥叔孙侨如出奔齐
　　襄二十三年冬十月乙亥臧孙纥出奔邾
　　昭十二年冬公子憖出奔齐
　　以上书内大夫出奔六庆父弑子般成季奔陈不书弑闵公成季以僖公适邾不书皆以国难退而图之此大夫出奔非其罪不书之例也古者人臣有去国之义苟非以罪出春秋奚治焉凡内臣出奔必书日以国卿失守宗祧重其事也庆父弑二君以出故不日以异之归父谋去三桓而已专国公子憖谋去季孙而更其位均之乱国与祸福在一家者不同故其出亦不日
　　二十七王卿士奔复之不书必不反而后书
　　成十二年春周公出奔晋
　　以上王卿士书出奔者一庄十六年周公忌父出奔虢惠王立而复之不书宣十六年王孙苏奔晋晋人复之不书其出奔不以有罪无罪复之不以有援无援皆不书者以王命为重也至尊制命为纪法之宗苟以王命复之则奔者之罪与复之之由皆不足辩矣周公楚恶恵襄之偪且与伯舆争政不胜而出王使刘子复之三日复出奔晋盖有惩于主子捷之事也以天子之命不能安其大臣于是始书之王朝三公与列国南面之君不同故笔削亦异尊归于一则义系于上也诸侯大夫一出一入各有笔削者大夫彊诸侯胁须两着其罪也王臣言出说见末篇二十八王子奔非其罪不书以叛奔卒讨之不书必佚贼而后书
　　襄三十年夏五月王子瑕奔晋【蒙上事月】
　　昭二十六年冬十月尹氏召伯毛伯以王子朝奔楚【蒙上事月】
　　以上书王子奔者一王卿士以王子奔者一桓十八年周公欲弑庄王而立王子克王杀周公黒肩王子克奔燕主谋者黒肩也既以天子讨有罪不书则子仪出奔不书以非其罪也儋括欲立王子佞夫佞夫弗知景王杀佞夫括瑕廖奔晋瑕廖盖与括同谋者故杀佞夫既以非其罪书则瑕书奔者以佚贼也景王之讨罪有愧于庄王矣僖十二年王以戎难故讨王子带王子带奔齐其后又以狄师伐周襄王复辟卒讨之则其奔齐不书者以能讨也王子朝之乱王猛敬王相继播越者五年敬王反正而不能讨其罪则其奔楚亦以佚贼书也敬王之复辟异于襄王矣观杀周公与王子克之奔不书则杀佞夫与王子瑕之奔所以书者可见矣观王子带之奔不书则王子朝之奔所以书者可见矣瑕与朝皆以谋簒逆叛在外故不书出从史文也说见末篇括廖贱史不书子带子朝后虽杀之不书皆说在后
　　二十九公子奔非其罪不书必有故而后悉书之
　　襄二十年秋蔡公子履出奔楚　陈侯之弟黄出奔楚二十七年夏衞侯之弟鱄出奔晋
　　昭元年夏秦伯之弟鍼出奔晋　冬楚公子比出奔晋八年夏陈公子畱出奔郑
　　定十年秋宋公子地出奔陈　冬宋公之弟辰暨仲佗石彄出奔陈　十四年秋衞世子蒯聩出奔宋　宋公之弟辰自萧来奔
　　以上书公子出奔者十案传隐三年宋公子冯奔郑庄八年齐公子小白奔莒公子纠来奔二十年陈公子完奔齐僖五年晋公子重耳奔狄十七年齐公子昭奔宋襄十四年衞公子展奔齐之类皆不书虽来奔不书以非其罪也陈氏曰讥不在奔也昭二十年楚大子建奔宋陈氏曰奔非其罪虽大子不书是也然书奔者未必皆有罪蔡公子燮欲以蔡之晋蔡人杀之公子履其母弟也故出奔楚陈庆虎庆寅畏公子黄之偪愬诸楚曰与蔡司马同谋楚人以为讨公子黄奔楚皆非有罪而书者陈蔡之人安于事楚其臣有欲从中国者虽公子公弟不能保其身然不奔他国而皆奔楚者以其国终于事楚犹冀可借以归耳故悉书之以见二国之习于夷上无天子下无方伯莫能正也楚公子围弑其君右尹子干奔晋亦非有罪而书者围弑君而以疟疾赴诸侯特书比奔以明变也衞鱄以下皆以罪书事见于传惟衞讨齐豹之乱公子朝奔晋有罪而不书者衞人以朝故杀宣姜讳不告也
　　三十外大夫出奔不书必有关一国之故而后书
　　僖二十八年夏衞元咺出奔晋
　　文六年冬晋狐射姑出奔狄　七年夏晋先蔑奔秦宣十年夏齐崔氏出奔衞
　　成七年冬衞孙林父出奔晋　十五年秋宋华元出奔晋　宋鱼石出奔楚　十七年秋齐高无咎出奔莒襄六年夏宋华弱来奔　十七年秋宋华臣出奔陈二十一年秋晋栾盈出奔楚　二十三年夏邾畀我来奔　二十四年冬陈鍼宜咎出奔楚　二十八年夏衞石恶出奔晋　冬齐庆封来奔　二十九年秋齐高止出奔北燕　三十年秋郑良霄出奔许
　　昭六年夏宋华合比出奔衞　十年夏齐栾施来奔十五年夏蔡朝呉出奔郑　二十年夏曹公孙防自鄸出奔宋　冬十月宋华亥向宁华定出奔陈　二十七年冬邾快来奔
　　定四年冬楚囊瓦出奔郑　十年秋宋乐大心出奔曹十四年春衞公叔戌来奔　衞赵阳出奔宋　夏衞
　　北宫结来奔　秋衞公孟彄出奔郑
　　哀四年春蔡公孙辰出奔呉　六年夏齐国夏及高张来奔　十一年夏陈辕颇出奔郑　冬衞世叔齐出奔宋
　　以上外大夫书出奔者三十有三非以罪出则彊家之相倾者也宋鱼石向为人鳞朱向带鱼府皆卿而四人不书者同族同罪又同出奔史书位高者一人而已华向作乱杀公子六人刼宋公取大子为质见讨而出者故书月以异之比宋万王子朝佚贼之例说见后
　　文八年冬宋司城来奔　十四年秋宋子哀来奔以上外大夫书奔不名者二宋人将弑昭公而杀其司马故司城与高哀皆来奔非见出于君故一书其官一书其字而不名说见后篇凡大夫出奔有罪无罪悉书之于此可见盖自元咺而后大夫益专其出入必有关乎一国之故与公子之未命者不同也唯郑厉公反国讨与于雍纠之乱者杀公子阏而公父定叔出奔衞不书春秋不与郑突削其复归之文故见杀与出奔者皆不复书郑文公恶高克使宿师河上久而不召师溃而克奔陈春秋特书郑弃其师讥文公不君而高克之奔不足书矣故自僖以前外大夫无以出奔书者政不在大夫也
　　三十一内大夫来归非其罪不书以伯主之盟复之
　　则书
　　闵元年秋季子来归
　　以上内臣书来归者一庆父弑子般季友奔陈闵公立及齐侯盟于落姑以复之于是季子来归而齐仲孙即来省难时闵公幼哀姜庆父岂欲季子之归者其能以宗社大计谋于伯主未知何人为之既而闵公弑成季以僖公适邾而哀姜孙共仲奔若有所畏避然于是季子以僖公归立之而齐高子即来盟然后知季子之出入皆有请于伯主而齐桓所以始复季子而终定僖公者皆季子在外之所为也故春秋不书季子与僖公之出入以别于有罪而出者而特书其始赖盟以归以见季子深谋图国之志而齐桓不去庆父以致再乱其失亦不可掩矣
　　三十二奔大夫公子复之不书必挟外援以归而后书苟以叛出书
　　僖二十八年冬衞元咺自晋复归于衞
　　成十四年夏衞孙林父自晋归于衞　十五年秋宋华元自晋归于宋
　　哀十年夏衞公孟彄自齐归于衞
　　以上书大夫归国者四恵王复周公忌父郑复公父定叔宋复荡意诸此大夫之复而不书者其事皆见于传古者大夫去国有赐环之命礼以道去君而未絶者服齐衰三月未絶者犹待其复也大夫公子出奔而君命复之事无可议者故春秋皆不书其书者必挟外援以归若专国者也衞元咺讼其君于伯主复归而立君挟晋令也衞侯如晋晋侯彊见孙林父焉又使郤犫送之以归此事实之尤著者华元以荡泽弱公室杀公子肥奔晋鱼石曰右师不反惧桓氏之无祀于宋也自止华元于河上畏其挟晋援也唯公孟彄无传然辄方倚齐以拒父公孟彄蒯聩之党也亦假齐命以归国是四臣者之归皆与以君命复者异矣元咺称复归说在辞从主人篇
　　襄二十三年夏陈侯之弟黄自楚归于陈
　　以上书公子归国者一昭元年秦后子复归于秦此公子之归而不书者义与大夫同陈庆虎庆寅患公子黄之偪谮诸楚黄奔楚愬二庆庆氏以陈叛屈建从陈侯围陈陈人杀庆虎庆寅楚纳公子黄春秋书杀二庆而黄自楚归则陈之国命皆楚制之明矣蔡季虽以召归而事不可没别见后篇郑突曹赤楚公子比以簒归不入例诸书出奔王卿士与国君异王子与卿士异内大夫与外大夫异外大夫与公子异由名位不同势分殊等故笔削之法或详或略各有其义而不可一律齐凡一经类例皆然在学者精之而已
　　定十三年冬晋赵鞅归于晋
　　以上外大夫书归者一传言韩魏以赵氏为请是以君命复之也为以叛出故书其归不得与奔大夫同法
　　三十三诸侯逃不书必逃中国而后书
　　僖五年夏公及齐侯宋公陈侯衞侯郑伯许男曹伯防王世子于首止　秋八月诸侯盟于首止　郑伯逃归不盟
　　襄七年十二月公防晋侯宋公陈侯衞侯曹伯莒子邾子于鄬　陈侯逃归
　　以上书诸侯逃归者二陈氏曰文十年厥貉之防麇子逃归不书宣六年厉之役郑伯逃归不书盖逃楚也必若郑文公逃齐陈哀公逃晋而后书所以示内外之辩严矣案传言厉之役郑伯逃归自是楚未得志焉不明言厉役是何年之事杜氏疑即是六年传所记楚人伐郑取成而还然此年伐郑不书于经或者郑伯窃与楚防非有文告鲁史何由録其逃归惟厥貉之后书楚子伐麇楚人必声其罪以告诸侯陈氏斯义推此可见传言陈侯郑伯防楚子于息而经不书况麇之微国乎二事皆与中国大盟防不同不但以逃楚也
　　三十四外大夫逃不书齐桓之初则书之
　　庄十七年秋郑詹自齐逃来
　　以上外大夫书逃来者一宣十七年断道之盟齐高固及敛盂逃归未见诸侯史不録襄十六年溴梁之盟齐高厚已在防而逃亦不书者悼公末年齐侯伐我北鄙围成则贰于晋可知平公新立速葬改服而为此防高厚之逃不足志也惟齐桓同盟于幽郑伯在焉而改歳即书执郑詹必郑人于桓公伯令有未尽从者既又不能正名其罪而缓之使逸岂非创伯之初人情未协有难以深罪者乎故经书之见以力服人者有时而穷也不然桓公管仲为政而罪人得越境以逃乎当其时鲁侯未至而戍人殱于遂则笔削之意可识矣陈氏谓书逃来讥与之接也恐未然三十五王讨簒立者不书虽杀卿士不书必杀无罪而后书
　　襄三十年夏天王杀其弟佞夫
　　以上书天王杀其弟者一庄二十二年春杀王子颓僖二十五年夏杀王子带皆不书二王子之乱倾王室簒大位动天下其杀之也必告诸侯史无不书之理而孔子削之者以天子讨乱臣而罪人斯得其事无可议者不书可也桓十八年周公欲弑庄王而立王子克王杀周公黒肩昭二十九年杀召伯盈尹氏固虽杀大夫亦不书者天子无专杀之讥与诸侯异也唯灵王崩儋括欲立王子佞夫佞夫弗知景王立而杀佞夫失亲亲之义故特书之
　　三十六诸侯讨乱杀公子不书虽杀世子母弟不书必杀之非其罪而后书
　　庄二十二年春陈人杀其公子御冦
　　僖五年春晋侯杀其世子申生
　　襄二十六年秋宋公杀其世子痤
　　以上书人杀公子一君杀世子二据庄十二年宋杀子游文十四年楚杀子燮子仪成十年宋杀围皆讨乱不书僖十六年郑杀世子华文十八年宋公杀母弟须亦不书故陈氏谓讨乱不书虽杀世子母弟不书谓君父讨子弟而当其罪虽专杀无以议为也陈御冦传以为陈大子也然经称公子而书人以杀与讨乱杀大夫同文公子完御冦党也而出奔不书则是以乱讨而非其罪必见绌于君而国人得以非罪加之者也书法既明则传虽不详而经旨得矣晋侯以骊姬之谮而杀其世子宋公以伊戾之故而杀其世子所谓为人君父而蒙首恶之名者故皆称君以杀从史文也若齐彭生虽鲁史亦耻书之杜陈说皆误
　　三十七两下相杀不书虽杀太子不书必讥不在相杀而后书讥不在相杀虽无君书虽盗杀书
　　宣十五年夏王札子杀召伯毛伯
　　昭八年春陈侯之弟招杀陈世子偃师　十三年夏楚公子弃疾杀公子比
　　以上书两下相杀者三谷梁传曰两下相杀不志乎春秋既以证蔡人杀陈佗为君命至王札子陈招乃据以释经盖有所受也传文八年先都士縠杀先克成十三年郑公子班杀子卬国人皆讨之盖两下相杀之狱有司法守之所得治也故衞孙林父宋华亥之乱皆杀公子四人以至昭十二年刘献公杀甘悼公毛德杀毛伯过之类皆不书春秋治不及相杀也陈侯鲍卒佗杀太子而自立曹伯庐卒负刍杀大子而自立苟未嗣位犹两下相杀也故虽杀大子不书讨簒夺者以位为重也王孙苏与召氏毛氏争政使王子捷杀召戴公及毛伯衞王室复乱陈哀公属其嬖子于司徒招公子过而招杀世子偃师国几亡则讥不在相杀矣故陈氏曰皆斥君之辞也楚公子弃疾使公子比蒙首恶之名然后诛而杀之以簒其位则亦异乎相杀之狱矣
　　文六年冬晋杀其大夫阳处父
　　昭十四年冬莒杀其公子意恢
　　以上无君相杀以国书者二时晋莒君卒大臣各尃废立而杀其大夫公子实两下相杀也则何以书之与国讨同文凡两下相杀所以书者讥君也时二国皆无君大臣方专废立则两下相杀何讥焉以其废立之罪不见于春秋故书其杀大夫以见君卒国乱如此而二君之泽不足善其身后亦可见矣不书杀者名氏既不嫌君讨且明治不在相杀也
　　襄十年冬盗杀郑公子騑公子发公孙辄
　　昭二十年秋盗杀衞侯之兄絷
　　哀十三年冬盗杀陈夏区夫
　　以上书盗杀者三郑盗尉止等皆士也衞盗失司冦之齐豹也亦两下相杀而贵贱异矣则何以书郑盗一日杀三卿而刼郑伯以如北宫衞盗杀其君兄而衞侯出居死鸟遂灭齐氏及其君母治不在盗也范氏谓恶郑伯斥衞侯陈氏谓讥失政是矣谓听不止大夫则非春秋之旨陈盗无传
　　三十八诸侯反国杀大夫公子以簒入者不书必治
　　以君臣之礼而后书
　　僖十年夏晋杀其大夫里克　三十年秋衞杀其大夫元咺及公子瑕
　　襄二十七年夏衞杀其大夫甯喜
</div>
    <div class="pagination">
<a href="春秋属辞_page18.html">上一页</a><span>...</span><a href="春秋属辞_page14.html">14</a><a href="春秋属辞_page15.html">15</a><a href="春秋属辞_page16.html">16</a><a href="春秋属辞_page17.html">17</a><a href="春秋属辞_page18.html">18</a><span class="current-page">19</span><a href="春秋属辞_page20.html">20</a><a href="春秋属辞_page21.html">21</a><a href="春秋属辞_page22.html">22</a><a href="春秋属辞_page23.html">23</a><a href="春秋属辞_page24.html">24</a><span>...</span><a href="春秋属辞_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
