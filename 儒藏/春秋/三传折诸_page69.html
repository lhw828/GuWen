<!DOCTYPE html>
<html>
<head>
    <meta charset="UTF-8">
    <title>三传折诸 - 第 69 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三传折诸 - 第 69 页/共 71 页</h1>
    <div class="content">　　董子曰养牲不谨也刘向以爲近青祥亦牛旤也若周公制礼乐成周道故成王命鲁郊祀天地以尊周公至成公时三家颛政鲁将从此衰故于郊祭而见戒云鼠性盗窃鼷又其小者也牛祭天尊物也角象兵在上君威也小鼠食至尊之牛角象陪臣盗窃之人将执国命以伤君威而害周公之礼也
　　免牲者爲之缁衣纁裳
　　刘原父曰牛衣人服何如袭被谷梁子之言恐未必然愚按史记庄子传周谓楚使曰子独不见郊祭之牺牛乎衣以文绣以入太庙当是之时虽欲爲孤豚岂可得乎覆诸其身而非爲衣古礼诚有是无足怪但彼言用牲此言免牲又复不同
　　夫无逆出妻之丧而爲之也
　　陆伯冲曰女嫁未三月而死犹葬于女氏之党今叔姬生未及杞而死反葬是非礼也
　　其曰出上下一见之也
　　王室书居三居皇居狄泉不书出惟襄王居郑书出王臣书奔三子服子朝不书出惟周公奔晋书出传曰上虽失之下孰敢有之书奔晋而晋罪昭矣愚按此伯舆之初与周公楚争也厥后襄十年伯舆又与王叔陈生争政陈生亦出奔晋一爲简王时事一爲灵王时事王臣交争不已易世而无忌惮乃两王之不能驭臣易世而无能振起一至是乎
　　上虽失之下孰敢有之
　　诸侯各君其国多有收纳奔亡楚才晋用者南北朝史特列司马休之刘昶萧宝夤诸传而王肃王慧龙王神念诸人蔚爲名臣若天子守府于上而强藩据国敢纳天朝之叛臣以爲己有者王涯贾餗见害于宦官餗子庠涯族孙羽依刘从谏于泽潞后与刘稹同死不免于叛名惟陈琳之避冀州韩偓之入闽王室丧乱君子哀其志晋爲霸主周公楚王叔陈生出奔公然受之其无王甚矣谷梁立说独正与左公迥别
　　不叛京师也
　　春秋之初诸侯不废朝觐之礼郑庄不朝遂致繻葛之战独鲁以周公之后此典阙如十二公之中仅见此一举犹以伐秦道自王都非本心之诚敬经文以遂事讥之胡氏传论之详矣公羊曰不敢过天子其去径过者一间耳谷梁曰不敢叛京师其去叛者一间耳呉寿梦欲观上国而朝周战国齐威以诸侯莫朝而独朝周独楚庄观兵周疆悍然不一谒天子君子恶之然则鲁黑肱者其夀梦婴齐之不若而仅优于楚旅者耶
　　其曰仲何也子由父疏之也
　　公羊子成十五年仲婴齐卒之经追爲宣十八年归父至笙奔齐之传其曰爲人后者爲之子遂爲千古大宗无后旁支入继之大经宋则濮议司马公程子定之欧阳修曾巩坏之明则兴献礼议杨廷和蒋冕毛澄诸正人力持之张璁桂萼诸奸又大坏之传之事实谓鲁人徐伤归父之无后使婴齐后之何邵公注公孙婴齐仲遂之子公孙归父之弟爲兄后故不得复氏公孙经纬详悉近世严启隆推考其后裔曰婴齐卒子仍世其大夫昭公时之子家羁是也归父字子家故其孙曰子家氏从昭公出亡卒不见经卿亦不得世皆研考婴齐得氏之源流左氏无明文惟公羊一编是赖独仲遂者杀恶及视立宣公而专国政启政逮大夫之祸身逃国典裔干天刑亦未始非福善祸淫之常道而复立婴齐以嗣之且以栁下惠之贤而展氏不爲大夫孔子以窃位责文仲鲁之赏罚于是无章谷梁独曰子由父疏之所以与公羊各开户牖而爲传注不朽之书欤
　　又
　　万充宗曰婴齐乃庄公之孙宜称公孙今不称公孙而称其氏则是降爲归父之子于庄公爲曾孙故不得复称公孙也虽弟不可以祢兄旣承归父之后则竟爲归父之子所谓爲人后者爲之子也
　　以晋侯而斥执曹伯恶晋侯也
　　胡氏传称侯以执伯讨也晋合诸侯伐秦曹宣公卒于师公子负刍守国杀其太子而自正至是晋侯执之不敢自治而归之京师使卽天刑夫是之谓伯讨春秋执诸侯者众矣未有执得其罪如此者谷梁以爲恶晋侯按晋文公执卫成公归之京师经书晋人此独书爵厉公之行事贤于文公矣公羊无传谷梁之立说如是诚不可解
　　此其败则目也
　　经文楚子郑师败绩传以爲楚不言师重在君身之伤故专于败目立解尚书梓材篇戕败人宥蔡注戕败者毁伤四肢面目也唐书元稹以监察御史分司东都召还次敷水驿中人仇士良夜至击稹败面面目之伤皆以败爲名左传子产谓子皮曰若未尝登车射御则败绩车马之败亦称败绩此又通于易大有九二积中不败之义矣
　　先刺后名杀无罪也
　　左传杜注偃与鉏俱爲穆姜所指而独杀偃偃与谋也王凌谋迎楚王彪以兴魏凌见擒则彪不免邓琬奉晋安王子勋以争宋琬败则子勋被诛权臣争柄而庻孽爲其所推未有得全者惟唐太宗欲更立呉王恪长孙无忌谏止复因事杀之鉴于魏王泰之祸保防髙宗有苦心焉而史论亦以爲訾
　　夏之始可以承春
　　郊之祭也迎长日之至也郑康成注礼记以爲建卯而昼夜分分而日长先儒屡辨之此冬至长至之日也即周礼冬至日于地上之圜丘奏乐六变而天神皆降者也用辛者以冬至阳气初用事故也又月令孟春之月天子以元日祈谷于上帝郊而祭天则用夏正建寅之月孟献子曰启蛰而郊夏小正以启蛰爲正月盖古者天子一岁再郊正月之郊爲祈谷孟献子及月令所云是也十一月之郊爲报本郊特牲所言是也鲁无冬至大郊之事降杀于天子明堂位鲁君孟春乘大辂载弧韣祀帝于郊配以后稷此鲁郊之明文也
　　称国以弑其君君恶甚矣
　　春秋弑君三十六而君以无道闻者五齐懿宋昭楚灵晋灵与厉是也二灵归狱于赵盾公子比其称国弑者三君襄夫人攻杵臼比于北魏冯太后之杀其子齐商人死于阎职邴亦似宋苍梧王死于寿寂之唐敬宗死于苏佐明刘克明等宦竖羣小士君子无所施其责备独晋厉之弑栾书中行偃执政列卿处心积虑以谋之又公然推刃而无所忌惮彤庭之大变青史所不容而列国册书传闻颇僻槪以国弑书之谷梁又冒昧其词曰君恶甚矣尹氏纲目发明据其文以爲无道之君遇弑者例夫厉公宠嬖幸而僇大臣殄数世之卿族诚爲无道但三郤之罪栾书实傅防而成首郄宜归于栾氏胥童甲劫于朝而复释之同于萧道成骲箭之儿戏以视伏甲享赵孟者怨毒已有间矣后儒议盾狱词盈牍而书偃独漏网可谓公乎朱子书萧道成弑其君昱与子业之书法不同爲萧齐簒国之所由始谨而书之晋赵栾中行皆执国政以擅废置履霜之渐幸而栾亡于盈荀亡于寅非是则与赵魏韩五家分晋矣故不可不申其说以补经文之阙亦世道之忧云尔
　　又
　　呉安国累瓦编曰春秋诛乱臣贼子左氏谓称君君无道也谷梁谓称国以弑其君君恶甚矣安定先生曰是启乱臣贼子之言也其爲害教大矣
　　襄公
　　同外楚也
　　在幽之盟曰同尊周也此齐桓之始霸也今鸡泽之盟曰同外楚也此晋悼之复霸也不外楚则小国不安不能尊周则徒役小国以奔命于一晋齐桓公正而不谲晋文公谲而不正悼公之复霸其在正与不正之间乎
　　是大夫张也
　　湨梁之盟公羊曰信在大夫谷梁亦曰正在大夫正在大夫而诸侯失正矣此晋平初卽位之盟也鸡泽之盟谷梁独曰大夫张也诸侯始失政矣此晋悼初卽位之盟也文公以来晋长爲诸侯盟主晋果长爲盟主悼公不必言复霸矣悼而复霸自襄至厉非眞霸也自平以逮于昭顷晋仍自以爲诸侯盟主而楚尝狎主齐盟盖晋自平公以后纵无楚之狎主齐盟晋久矣不得爲眞霸矣其不得爲霸者大夫之正爲之大夫之张爲之也礼乐征伐自诸侯出天下所以无王礼乐征伐自大夫出天下所以并无霸湨梁之大夫坚氷也鸡泽之大夫履霜也谷梁子其深悲之矣
　　名从主人
　　尔雅所以有释名扬子所以撰方言也春秋呉及楚越皆爲蛮夷然所见于内外传之姓名亦无甚侏惟鬭谷于菟最爲螫吻汉魏以下慕容拓跋以爲氏纥干以爲字祁连以爲山秃发以爲被则异言异俗之传闻班班典记矣
　　立异姓以莅祭祀
　　陈北山曰神不歆非类民不祀非族古人继嗣大宗无子则以族人之子续之取其一气感通可以嗣续无间此至正大公之举圣人所不讳也后世理义不明人以无嗣爲讳不肯显立同宗之子多是潜养异姓阳若有继隂已絶矣春秋鄫子取莒公子爲后圣人书曰莒人灭鄫是也
　　又
　　武后犹能听狄梁公之谏不立武三思周太祖竟立圣穆后兄柴守礼之子荣爲嗣以絶郭氏由不讲于春秋之义故也
　　又
　　五代刘旻据有河东子承均嗣立无子女适何氏生子继元遂以爲嗣尽杀其诸父镐锴锜锡后降于宋太宗与郭后柴氏同时同事僣逆之世所爲皆一辙
　　又
　　陆伯冲曰若鄫取莒人爲后者罪在鄫子不在莒春秋应以梁亡之例书鄫亡不当但责莒人而已
　　不使夷狄之民加乎中国之君也
　　范氏解郑之臣欲从楚是夷狄之民矣故去弑言卒使若正卒然家则堂曰由晋之羣卿皆前日弑厉之余孽内有所歉是以置郑贼而不问诸侯如防见弑于其臣此中国一大变也而晋悼恬然不以介意何以慰郑僖九原之憾服在防诸侯之心哉
　　以其去诸侯故逃之也
　　黄若晦曰传春秋者以逃归罪陈侯是不然也夫东氷西炭寒者不得不西左渊右畔溺者不得不右陈困于楚师之虐而晋不能卹于是逃晋即楚以纾其患盖势之所驱岂情所乐哉经书陈侯逃归于防鄬之下所以明晋悼不能恤陈之所致然也愚按后范匄云有陈非吾事也无之而后可当荆楚方强形隔势禁陈不卽楚晋不得不舍陈诚得陈而抚之所谓天方授楚未可与争眞成襄以后之局无如竭力事楚而终爲楚灭如狼之牧羊罪将归之狼乎羊乎
　　不以伐郑致得郑伯之辞也
　　严开止曰围而待战此危道也许之盟而还师以敝楚人韩献子之成谋智防知之矣且岂独爲敝楚计哉假令战而胜胜而且数年或数十年则战犹得策今晋来则郑服楚来则郑又服俛而受盟不过旦暮间事耳晋合十二国之君大夫肝脑涂地以争郑而仅得其旦暮之从后欲合诸侯可复得哉故晋国之计莫若坚诸侯坚诸侯莫若休其力以敝楚此分锐逆来之策十二国之所踊跃而从也中国之于外裔也上策得则出上策上策不得出中策中策不得出下策召陵之服楚上策也城濮之战胜中策也至于悼则舍是无策矣及乎盗杀三卿郑蠧已去楚人之力亦疲子展谋之卒成三驾之绩揆所由来有非人力所能及者然而论其实则防之功曷可冺哉
　　过我故志之也
　　原父曰王后体尊礼自当志岂与列侯一例以过我而书哉他后不见者太子立则妃爲后自无縁见耳
　　湨梁之防
　　水经注济水之津南流注于湨水水出原山勲掌谷俗谓之白涧水南迳原城西春秋防于湨梁谓是水之坟梁也尔雅梁莫大于湨梁梁水堤也
　　正在大夫也
　　陈止斋曰文十五年盟扈十七年防扈伯主在焉而但曰诸侯者无伯也此盟君在焉而但曰大夫者无君也是故自文而下则有斥言诸侯而不序自襄而下则有斥言大夫而不序
　　又
　　汪环谷曰经于此年不以大夫系之诸侯着大夫之无诸侯也宋之盟复以大夫系之诸侯不使大夫之终无诸侯也
　　宜墠帷而归命乎介
　　不伐丧而还善之善者也又何以反命于介爲夫行师之道非进则退使顿兵远道则强敌生心如李存朂嗣位晋王卽进兵三垂冈大破朱温围潞之军彼迟留姑待者非自败之道乎
　　一谷不升谓之嗛二谷不升谓之饥
　　宋端拱初旱王禹偁上疏曰一谷不收谓之馑二谷不收谓之饥馑则大夫以下皆损其禄五分之一饥则奉无禄米而已今旱云不霑宿麦未茁旣无九年之蓄可忧百姓之饥君臣之间政教有阙
　　门人射呉子有矢创
　　孙坚悉众攻刘表表闭门遣将黄祖潜出从竹木间暗射坚杀之与呉子谒之门巢门而卒事相类张飞鞭挝健儿置之左右卒爲帐下所刺与余祭之见弑于阍相类故传曰不狎敌不迩怨
　　阍弑呉子余祭仇之也
　　越阍与孙膑自雪其怨鬻拳与卞和自砥其名庄子有叔山无趾兀者王骀古者肉刑多用剕刖其见于典记者如此
　　又
　　北齐髙澄获梁将兰钦子京以爲膳奴京请赎不许杖之京与其党六人谋作乱澄将受禅与陈元康等屏左右谋于东柏堂京置刀盘下托言进食澄却之京挥刀曰将杀汝澄自投伤足入牀下贼去牀弑之
　　君无忍亲之义
　　斗粟尺布之謡见于汉文盛德之世煑豆然萁魏氏继之下逮宋齐六朝金舆玉几之难安野雉江鸥之迭见同气不能相容上下古今殆同一慨汉谷永请勿治梁王谓春秋爲亲者讳唐呉兢以奸臣诬搆相王言自昔翦伐宗支未有不亡者晋家自相鱼肉隋室猜忌子弟海内糜沸已验之覆车安可重迹
　　又
　　孙明复曰春秋之义天子得专杀故二百四十年无天王杀大夫之文此言杀其弟者景王不能容一母弟不可不见也
　　晋赵武楚屈建之力
　　诸侯弭兵胡氏传谓自是中国诸侯南向而朝楚晋之不足主夏盟自宋之盟始康侯生値南宋于华裔之辩一编之中不啻三致意焉然立教则严而地势亦有不尽然者秦楚呉越当春秋之始非戎则蛮故书荆书人圣人固不使之遽同中夏迨其后则渐进之进之何也以其渐中国之礼俗与中国之防盟且其封壤非卽周之丰镐异日汉唐之长安晋之建业宋之临安者乎其可以异域视也惟所谓追戎于济西败长狄于咸伐陆浑之戎与夫赤狄白狄大戎小戎之类此等皆鸟言夷面杂处中原睢盱蠢动爲中国患殆如晋之匈奴五部分居晋阳汾涧氐羌杂处临渭洮罕聚散不常易兴易灭是以晋楚鲁宋皆得而亡之至乃虞夏要荒之国声教后通小者爲莱夷淮夷巴濮羣蛮大者爲秦楚其实皆华夏也圣人岂得岐而二之耶勾呉荆楚争主夏盟其德其力足以有爲如元魏髙齐宇文周作史者不得不纪其世祚传其政事必若康侯所云防戎于潜盟戎于唐坏礼弛防冠履倒置虢宋两盟哀人伦之灭伤中国之衰宜加讥贬比之南宋偷安假息屈节女真爲秦防之汤进之固难辞误国之罪乃若启舋边陲败盟梴祸爲韩节夫贾师宪其害尚可言乎谷梁着其说于澶渊谓中国夷狄无侵伐者八年实自宋盟以后诸侯不受兵者四十余年厥功綦伟卽谓楚加于晋晋爲楚折窃欲以赵武爲增歳币之富彦国屈建爲使江南之郝伯常弭兵纾民心事相同可也















　　谷梁折诸卷五
　　钦定四库全书
　　谷梁折诸卷六　　兴国县知县张尚瑗　撰昭公
　　中国曰太原夷狄曰大卤
　　汾水经太原郡治晋阳秦昭襄王三年立尚书所谓旣修太原者也春秋说题辞曰髙平曰太原原端也平而有度广雅曰大卤太原释名曰地不生物曰卤谷梁传曰中国曰太原云云
　　又
　　胡朏明曰太原一名大卤又谓之大夏左传迁实沈于大夏史记禹凿龙门通大夏齐桓公西伐大夏是也又谓之夏虚左传命唐叔以唐诰而封于夏虚是也又谓之晋阳春秋定十三年晋赵鞅入于晋阳以叛是也盖皆太原之异名杜元凯曰太原近戎而寒不与中国同其地盖华夏错居故谷梁有夷狄曰大卤之说
　　耻如晋故着有疾
　　范注昭公凡四如晋季氏诉公于晋使不见公故托至河有疾而返以杀耻此二十三年之事传先着之于此胡康侯曰昭公失国之因季氏逐君之渐晋人下比之迹皆见矣愚按公如晋不见距者二其一则女叔齐对晋平公讥其习仪而不知礼其一则子服回论公室将卑而季平子叱之者也君与君未尝无爱敬之意而其臣沮之同于师旷之论卫侯小臣窥大臣有跋扈之迹辄爲掩护之先启范鞅陈开朋比之萌春秋末造风气可哀也夫
　　公如晋而不得入季孙宿如晋而得入
　　按左传昭公二年如晋晋以少姜之丧非伉俪不敢以勤诸侯故辞昭公复五年适晋晋侯方以善于礼称之迨十二年河上辞公则以季孙取郠之故自是平邱之防独外鲁君于是鲁晋之交臣日亲而君日疎此传当用之于十载之后左传但知记事若卫齐他国皆然孙林父逐君晋终助孙氏崔杼弑君晋犹不能致讨至意如逐君而又甚焉前乎此者臣之求宠旣工君之觏闵亦多此二语书之忿乎有余怒恫乎有余悲征君子之用心焉谓谷梁长于论理差不爽尔
　　以外及内曰曁
　　左传曰暨齐平齐与燕平蒙上年齐侯伐北燕之经谷梁曰以内及外曰曁谓鲁与齐平起下叔孙婼如齐莅盟之书就经文考之自襄二十五年齐崔杼伐我北鄙之后庄弑而景立歴十有三年鲁齐无疆场之警不知何以是年叔孙婼如齐莅盟而先之曁齐平之书燕则其君出奔景公以师纳之受赂而还左氏一家之言凿凿盟于濡上至异时郑之伯有爲厉犹曰齐燕平之月公孙段卒两两回映独于叔孙婼莅盟竟不作传谷梁于十三年之内寥寥无事止得此数语而陆氏微防孙氏发防胡氏传皆宗谷说愚之推论及此亦以其寥寥也而姑志其异同云尔
</div>
    <div class="pagination">
<a href="三传折诸_page68.html">上一页</a><span>...</span><a href="三传折诸_page64.html">64</a><a href="三传折诸_page65.html">65</a><a href="三传折诸_page66.html">66</a><a href="三传折诸_page67.html">67</a><a href="三传折诸_page68.html">68</a><span class="current-page">69</span><a href="三传折诸_page70.html">70</a><a href="三传折诸_page71.html">71</a><a href="三传折诸_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
