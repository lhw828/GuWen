<!DOCTYPE html>
<html>
<head>
    <meta charset="UTF-8">
    <title>春秋左传注疏 - 第 43 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传注疏 - 第 43 页/共 45 页</h1>
    <div class="content">　　归邾子益于邾
　　秋七月
　　冬十有二月癸亥伯过卒注无传未同盟而赴以名音义【过古禾反】疏【正义曰世族谱云僖公过悼公曽孙案悼公祖文公以昭六年卒父平公以昭二十四年卒悼公以定四年卒未应有曾孙可以授之国也世家僖公过是悼公之子疑谱误】
　　齐人归讙及阐注不言来命归之无官使也音义【使所吏反】疏【注正义曰定七年齐人来归郓讙龟隂田此不言来故解之】
　　传八年春宋公伐曹将还禇师子肥殿注子肥宋大夫音义【殿丁练反下注同】曹人诟之不行注诟詈辱也不行殿兵止也音义【诟本又作訽呼豆反詈力智反】师待之公闻之怒命反之遂灭曹执曹伯及司城彊以归杀之注终曹人之梦○吴为邾故将伐鲁问于叔孙輙注问可伐否輙故鲁人音义【为于伪反下注为之同】疏【正义曰定十二年叔孙輙与公山不狃帅费人以袭鲁兵败奔于齐后自齐奔吴吴子令问之】叔孙輙对曰鲁有名而无情注有大国名无情实伐之必得志焉退而告公山不狃注不狃亦故鲁人音义【狃女九反】公山不狃曰非礼也君子违不适雠国注违奔亡也疏【正义曰谓有故而去者也本国于已无大雠怨已无报怨之心则违而不适雠国武王数纣之罪以告众云抚我则后虐我则雠若父本无罪而枉被诛杀如伍员之徒忠在复雠适雠亦可矣不得以此言格之也若父以罪而受诛者如鬭辛之徒本自不合怨君故辛亦不敢怨也】未臣而有伐之奔命焉死之可也注未臣所适之国若有伐本国者则可还奔命死其难音义【难乃旦反】疏【注正义曰既臣之后则身是新君之臣性命非复已有故不复得为旧君死节也若未有臣服则旧君之思未絶故可还奔旧君之命死其难也言奔命则有命乃奔之若命不及亦不当还】所托也则隐注曽所因托则为之隐恶音义【曾在増反】且夫人之行也不以所恶废乡注不以其私怨恶废弃其乡党之好音义【夫音符行下孟反又如字恶乌路反又如字注同好呼报反下文好焉同】今子以小恶而欲覆宗国不亦难乎注輙鲁公族故谓之宗国音义【覆芳服反】若使子率子必辞王将使我子张病之注子张輙也疏【正义曰率谓在军前引道率领先行非为军之将帅也故不狃云子辞王将使我以其知鲁道者唯此二人故也】王问于子泄注子泄不狃音义【泄息列反又作泄】对曰鲁虽无与立注缓时若无能自立必有与毙注急则人人知惧皆将同死战音义【毙婢世反】诸侯将救之未可以得志焉晋与齐楚辅之是四雠也注与鲁而四夫鲁齐晋之唇唇亡齿寒君所知也不救何为三月吴伐我子泄率故道险从武城注故由险道欲使鲁成备音义【子泄率絶句故道险絶句】初武城人或有因于吴竟田焉注侨田吴界音义【竟音境侨其骄反】拘鄫人之沤菅者曰何故使吾水滋注鄫人亦侨田吴滋浊也音义【拘音俱下同沤乌豆反菅古顔反滋音本又作兹子丝反字林云黒也】及吴师至拘者道之以伐武城克之注鄫人教吴必可克音义【道音导】王犯尝为之宰澹台子羽之父好焉国人惧注王犯吴大夫故尝奔鲁为武城宰澹台子羽武城人孔子弟子也其父与王犯相善国人惧其为内应音义【澹待甘反应应对之应】疏【正义曰杜意拘者道之以伐武城克之谓语吴人云若伐武城必可克之吴人王犯尝为武城之宰与澹台子羽之父相善国人惧者谓武城邑惧子羽为吴内应刘以为实克武城今知非者以下传始云王犯尝为之宰国人惧是未得武城故知此克之是鄫人教吴之语刘以为伐武城克之者实克武城国人惧者惧其害鲁若然吴师既来伐鲁是显然行兵不须云王犯与子羽之父相善鲁已受害何须云国人始惧传既云王犯尝为之宰又继武城之下是为武城之宰澹台子羽又是武城之人皆据武城而言故知恐为武城内应传载沤菅事者说来伐武城之由刘妄生异见而规杜非也】懿子谓景伯若之何对曰吴师来斯与之战何患焉且召之而至又何求焉注言犯盟伐邾所以召吴吴师克东阳而进舍于五梧明日舍于蚕室注三邑鲁地公賔庚公甲叔子与战于夷获叔子与析朱鉏注公賔庚公甲叔子并析朱鉏为三人皆同车传互言之音义【析星暦反注及下同】献于王王曰此同车必使能国未可望也注同车能俱死是国能使人故不可望得明日舍于庚宗遂次于泗上微虎欲宵攻王舍注微虎鲁大夫音义【泗音四】私属徒七百人三踊于幕庭注于帐前设格令士试跃之音义【属音烛幕亡博反格更百反令力呈反跃羊灼反】卒三百人有若与焉注卒终也终得三百人任行有若孔子弟子与在三百人中音义【与音预注同任音壬】及稷门之内注三百人行至稷门内或谓季孙曰不足以害吴而多杀国士不如已也乃止之吴子闻之一夕三迁注畏微虎音义【三息暂反】吴人行成注求与鲁成将盟景伯曰楚人围宋易子而食析骸而爨注在宣十五年音义【骸戸皆反本又作骨爨七乱反】犹无城下之盟我未及亏而有城下之盟是弃国也吴轻而逺不能久将归矣请少待之弗从景伯负载造于莱门注以言不见从故负载书将欲出盟音义【亏去危反轻遣政反载如字或音戴造七报反莱音来】疏【注正义曰刘云载书盟主所制自当吴人为之何由复出鲁国又载书数简之文耳何须负之且诸言载书未有单称载者以为负载器物欲往质于吴以规杜今杜知负载是负载书者以周礼司盟掌盟载之事故传云士庄子为载书此上有将盟之文下即云负载之事故知是载书也刘以负载谓背负器物然则景伯鲁之大夫亲自负物不近人情而规杜过非也】乃请释子服何于吴吴人许之以王子姑曹当之而后止注释舍也鲁人不以盟为了欲因留景伯为质于吴既得吴之许复求吴王之子以交质吴人不欲留王子故遂两止音义【质音致下同复扶又反】吴人盟而还注不书盟耻吴夷○齐悼公之来也注在五年季康子以其妺妻之即位而逆之季鲂侯通焉注鲂侯康子叔父音义【妻七计反鲂音房】女言其情弗敢与也齐侯怒夏五月齐鲍牧帅师伐我取讙及阐○或谮胡姫于齐侯注胡姫景公妾曰安孺子之党也六月齐侯杀胡姫注传言齐侯无道所以不终○齐侯使如吴请师将以伐我乃归邾子注齐未得季姫故请师也吴前为邾讨鲁惧二国同心故归邾子音义【为于伪反】邾子又无道吴子使大宰子余讨之注子余大宰嚭囚诸楼台栫之以棘注栫拥也音义【栫本又作荐在荐反拥于勇反】使诸大夫奉大子革以为政注革邾大子桓公也为十年邾子来奔传○秋及齐平九月臧賔如如齐涖盟注賔如臧会子齐闾丘明来涖盟注明闾丘婴之子也盟不书讳略之疏【注正义曰鲁以淫女见伐丧邑又屈服求盟是可耻之事二盟皆不书者讳其恶而略之】且逆季姬以归嬖注季姫鲂侯所通者鲍牧又谓羣公子曰使女有马千乘乎注有马千乘使为君也鲍牧本不欲立阳生故讽动羣公子音义【女音汝乘绳证反注及下同讽方凤反】公子愬之公谓鲍子或谮子子姑居于潞以察之注潞齐邑音义【愬音素潞音路】若有之则分室以行若无之则反子之所出门使以三分之一行半道使以二乘及潞麇之以入遂杀之注麇亦束缚音义【麇丘陨反】○冬十二月齐人归讙及阐季姫嬖故也
　　经九年春王二月葬僖公注无传三月而葬速宋皇瑗帅师取郑师于雍丘注书取覆而败之雍丘县属陈留音义【雍于勇反】疏【注正义曰庄十一年传例曰覆而败之曰取某师释例曰覆者谓威力兼备若罗网之所掩覆一军皆见禽制故以取为文专制之辞也案传郑师围宋雍丘宋皇瑗复于郑师之外筑垒使合表里受敌无处可逃子姚救之又大败而宋师乃号令使有能者无死是其合军尽禽敌人制其死命是于例正合书取也】
　　夏楚人伐陈
　　秋宋公伐郑
　　冬十月
　　传九年春齐侯使公孟绰辞师于吴注齐与鲁平故辞吴师音义【绰昌灼反本又作卓同】吴子曰昔岁寡人闻命今又革之不知所从将进受命于君注为十年吴伐齐传○郑武子賸之嬖许瑕求邑无以与之注賸罕达也瑕武子之属音义【賸以证反】请外取许之注瑕请取于他国故围宋雍丘宋皇瑗围郑师注许瑕师每日迁舍注作垒堑成輙徙舍合其围音义【垒力轨反堑七艶反】垒合郑师哭子姚救之大败注子姚武子賸也二月甲戌宋取郑师于雍丘使有能者无死注惜其能也以郏张与郑罗归注郑之有能者音义【郏古洽反又音甲】○夏楚人伐陈陈即吴故也○宋公伐郑注报雍丘疏【正义曰虚举经文者为下赵鞅救郑起并以终上取郑师之事也】○秋吴城邗沟通江淮注于刋江筑城穿沟东北通射阳湖西北至末口入淮通粮道也今广陵邗江是音义【邗音寒射食亦反又音亦】○晋赵鞅卜救郑遇水适火注水火之兆疏【正义曰服防云兆南行适火卜法横者为土立者为木邪向经者为金背经者为火因兆而细曲者为水】占诸史赵史墨史龟注皆晋史史龟曰是谓沈阳注火阳得水故沈可以兴兵注兵隂类也故可以兴兵利以伐姜不利子商注姜齐姓子商谓宋伐齐则可敌宋不吉史墨曰盈水名也子水位也注赵鞅姓盈宋姓子水盈坎乃行子姓又得北方水位疏【注正义曰秦本纪秦伯翳之后为嬴姓也赵世家云赵氏之先与秦同祖伯翳后世为蜚廉蜚廉有子二人一曰恶来其后为秦一曰季胜其后为赵今卜赵鞅伐宋故以嬴子二姓为占也】名位敌不可干也注二水俱盛故言不可干炎帝为火师注神农有火瑞以火名官姜姓其后也水胜火伐姜则可史赵曰是谓如川之满不可游也注既盈而得水位故为如川之满不可冯游言其波流盛音义【游音由冯皮氷反】郑方有罪不可救也注郑以嬖宠伐人故以为有罪救郑则不吉不知其他注救郑则当伐宋故不吉也阳虎以周易筮之遇泰注干下坤上泰之需注干下坎上需泰六五变音义【需音须】疏【正义曰干下坤上泰干为天坤为地地在上天在下象曰天地交泰泰者大也天地交合万物大通故名此卦为泰干下坎上需象曰需须也言云在大上须散而为雨故名此卦为需】曰宋方吉不可与也注不可与战泰六五曰帝乙归妹以祉元吉帝乙纣父立为天子故称帝乙隂而得中有似王者嫁妹得如其愿受福禄而大吉音义【祉音耻】疏【注正义曰泰六五曰帝乙归妹以祉元吉易之文也既引其文又解其意帝乙纣父殷本纪文也易之爻位五为天子故于六五之爻称帝乙也其象曰以祉元吉中以行愿六是隂爻也五是上体之中居天子之位隂而得中有似王者嫁妹得如其愿受福禄而大吉王弼云妇人谓嫁曰归泰者隂阳交通之时也女处尊位履中居顺降身应二感以相与用中行愿不失其礼帝乙归妹诚合斯义履顺居中行愿以祉尽夫隂阳交配之宜故元吉也杜说与彼同案易称高宗伐鬼方者实伐之帝乙归妹者实嫁之其女有贤徳名闻昭著故得载之易象但书典散亡不知嫁与何人为谁之妻】微子啓帝乙之元子也宋郑甥舅也注宋郑为婚姻甥舅之国宋为微子之后今卜得帝乙卦故以为宋吉疏【正义曰宋郑异姓必嫁娶往来或何时实有亲故为甥舅輙言甥舅者言其婚姻势敌敌则无以相倾宋有福郑必衰言郑不可助也】祉禄也若帝乙之元子归妹而有吉禄我安得吉焉乃止注吉在彼则我伐之为不吉○冬吴子使来儆师伐齐注前年齐与吴谋伐鲁齐既与鲁成而止故吴恨之反为鲁谋伐齐音义【儆音景】
　　经十年春王二月邾子益来奔疏【正义曰八年归邾子益于邾传云邾子又无道吴子使大宰子余讨之囚诸楼台栫之以棘盖将归吴而囚之今言来奔当是自吴逃而来适鲁传称齐甥也遂奔齐经不复书其奔齐者凡诸来奔既至鲁而更复奔他国者已去其位略贱之不复书齐庆封亦是也】
　　公防吴伐齐注书防从不与谋音义【与音预】疏【注正义曰往年吴来儆师是与我谋也而从不与谋者与谋者谓彼此和同计谋然后共伐则是我为伐主故言及某同行不与谋者谓彼心自定遣来召我则彼为伐主我往防之故言防某伐某今吴伐齐之意已定儆师者来召鲁耳于例止当言防故从不与谋之文】
　　三月戊戌齐侯阳生卒注以疾赴故不书弑音义【弑申志反】疏【注正义曰传称齐人弑悼公赴于师则阳生被弑矣而经书卒是以疾死赴也襄七年郑伯髠顽卒于鄵传称子驷使贼夜弑僖公而以疟疾赴于诸侯知此亦以疾死赴故不书弑也八年臧賔如如齐涖盟齐闾丘明来涖盟是再同盟故赴以名杜不言略之】
　　夏宋人伐郑注无传
　　晋赵鞅帅师侵齐
　　五月公至自伐齐注无传
　　葬齐悼公注无传
　　防公孟彄自齐归于防注无传书归齐纳之音义【彄古侯反】疏【注正义曰定十四年防公孟彄出奔郑自郑奔齐故今自齐归衞也成十八年传例曰凡去其国诸侯纳之曰归此书自齐归知是齐纳之】
　　薛伯夷卒注无传赴以名故书疏【注正义曰定十三年薛弑其君比此夷当代为君尔夷未同盟而赴以名故书】
　　秋葬薛惠公注无传
　　冬楚公子结帅师伐陈
　　吴救陈注季子不书陈人来告不以名疏【注正义曰传称延州来季子救陈即是季札也札以襄二十九年来聘书名则此亦宜书名今不书者陈人来告不以名也】传十年春邾隐公来奔齐甥也故遂奔齐注终子贡之言公会吴子邾子郯子伐齐南鄙师于鄎注鄎齐地邾郯不书兵并属吴不列于诸侯音义【郯音谈鄎音息并必政反】齐人弑悼公赴于师注以说吴音义【弑申志反】吴子三日哭于军门之外徐承帅舟师将自海入齐齐人败之吴师乃还注承吴大夫○夏赵鞅帅师伐齐注经书侵以侵告大夫请卜之赵孟曰吾卜于此起兵注谓往岁卜伐宗不吉利以伐姜故令兴兵事不再令注再令渎也卜不袭吉注袭重也音义【重直龙反又直用反】行也于是乎取犂及辕注犂一名隰济南有隰隂县祝阿县西有辕城音义【犂力兮反又力之反辕音袁一音于眷反隰音习本或作湿音同】疏【注正义曰犂即犂丘也二十三年传称齐晋战于犂丘知伯亲擒顔庚庚即聚也二十七年陈成子召顔聚之子晋曰隰之役而父死焉是犂一名隰】毁高唐之郭侵及赖而还○秋吴子使来复儆师注伐齐未得志故为明年吴伐齐传音义【复扶又反】○冬楚子期伐陈注陈即吴故吴延州来季子救陈谓子期曰二君不务德注二君吴楚而力争诸侯民何罪焉我请退以为子名务德而安民乃还注季子吴王寿梦少子也寿梦以襄十二年卒至今七十七岁寿梦卒季子已能让国年当十五六至今盖九十余音义【梦音蒙少诗照反】疏【注正义曰襄昭之传称延州来季子者皆是季札也此说务德安民是大贤之事亦当是札故计迹其年言虽老犹能将兵也孙毓以为季子食邑于州来世称延州来季子犹赵氏世称知伯延州来季子或是札之子与孙也】
　　经十有一年春齐国书帅师伐我
　　夏陈辕颇出奔郑注书名贪也音义【颇破可反又普多反】
　　五月公会吴伐齐
　　甲戌齐国书帅师及吴战于艾陵齐师败绩获齐国书注公与伐而不与战艾陵齐地音义【艾五盖反与伐音预下同】秋七月辛酉滕子虞母卒注无传赴以名故书之疏【注正义曰四年滕子结卒虞母代结为君尔来未同盟来赴故书也】
　　冬十有一月葬滕隐公注无传
　　防世叔齐出奔宋注书名淫也
　　传十一年春齐为鄎故注鄎在前年音义【为于伪反】国书高无防帅师伐我及清注清齐地济北卢县东有清亭音义【防音普悲反】季孙谓其宰冉求注冉求鲁人孔子弟子曰齐师在清必鲁故也若之何求曰一子守二子从公御诸竟季孙曰不能注自度力不能使二子御诸竟音义【守手又反从才用反御鱼吕反亦作御竟音境度待洛反】求曰居封疆之间注封疆竟内近郊地音义【疆居良反】季孙告二子注二子叔孙孟孙也二子不可求曰若不可则君无出一子帅师背城而战不属者非鲁人也注属臣属也言不战为不臣鲁之羣室众于齐之兵车注羣室都邑居家一室敌车优矣子何患焉二子之不欲战也宜政在季氏注言二子恨季氏专政故不尽力音义【二子之不欲战也宜絶句】当子之身齐人伐鲁而不能战子之耻也大不列于诸侯矣季孙使从于朝注使冉求随已之公朝俟于党氏之沟注党氏沟朝中地名音义【党音掌】武叔呼而问战焉注问冉求对曰君子有逺虑小人何知懿子强问之对曰小人虑材而言量力而共者也注言子所问非已材力所及故不能言音义【强其丈反共音恭】武叔曰是谓我不成丈夫也注知冉求非已不欲战故不对音义【不成丈夫也本或作大夫非是】退而搜乘注搜阅音义【搜所求反乘绳证反阅音悦】孟孺子泄帅右师注孺子孟懿子之子武伯彘音义【孺而住反彘直利反】顔羽御邴泄为右注二子孟氏臣音义【邴音丙又被命反】冉求帅左师管周父御樊迟为右注樊迟鲁人孔子弟子樊须音义【父音甫】季孙曰须也弱有子曰就用命焉注虽年少能用命有子冉求也音义【少诗照反】季氏之甲七千冉有以武城人三百为已徒卒注歩卒精兵音义【卒子忽反注同】老幼守宫次于雩门之外注南城门也音义【雩音于】五日右师从之注五日乃从言不欲战公叔务人注务人公为昭公子见保者而泣注保守城者曰事充注繇役烦音义【繇本或作徭同音遥】政重注赋税多上不能谋士不能死何以治民吾既言之矣敢不勉乎注既言人不能死已不敢不死师及齐师战于郊齐师自稷曲注稷曲郊地名师不逾沟樊迟曰非不能也不信子也请三刻而逾之注与众三刻约信如之众从之注如樊迟言乃逾沟师入齐军注冉求之师右师奔齐人从之注逐右师陈瓘陈庄渉泗注二陈齐大夫音义【瓘古唤反泗音四】孟之侧后入以为殿注之侧孟氏族也字反音义【殿丁练反】抽矢策其马曰马不进也注不欲伐善音义【抽勅留反策初革反本或作防】林不狃之伍曰走乎注不狃鲁士五人为伍败而欲走不狃曰谁不如注我不如谁而欲走音义【谁不如如字一音而庶反注同】曰然则止乎不狃曰恶贤注言止战恶足为贤皆无战志音义【恶音乌注同】徐歩而死注徐行而死言鲁非无壮士但季孙不能使师获甲首八十注冉求所得齐人不能师注不能整其师宵谍曰齐人遁注谍间也音义【谍音牒遁徒困反间间厠之间】冉有请从之三季孙弗许孟孺子语人曰我不如顔羽而贤于邴泄注二子与孟孺子同车音义【语鱼据反】子羽锐敏注子羽顔羽鋭精也敏疾也言欲战我不欲战而能默注心虽不欲口不言奔音义【默本亦作嘿亡北反】泄曰驱之注言驱马欲奔公为与其嬖僮汪锜乘皆死皆殡注皆俱也音义【嬖必计反僮本亦作童音同汪乌黄反锜鱼绮反乘绳证反】孔子曰能执干戈以防社稷可无殇也注时人疑童子当殇音义【殇音商八岁至十九嵗为殇】疏【注正义曰丧服大功章云子女子子之长殇中殇传曰何以大功未成人也年十九至十六为长殇十五至十二为中殇十一至八岁为下殇不满八岁以下皆为无服之殇其于服也长殇中殇降成人一防下殇降二防此汪锜盖长殇也时人疑其当降服又葬殇之礼亦异成人檀弓云周人以殷人之棺椁葬长殇以夏后氏之堲周葬中殇下殇以有虞氏之瓦棺葬无服之殇是其异于成人也】冉有用矛于齐师故能入其军孔子曰义也注言能以义勇不书战不皆陈也不书败胜负不殊音义【矛亡侯反陈直觐反】○夏陈辕颇出奔郑初辕颇为司徒赋封田以嫁公女注封内之田急赋税之有余以为已大器注大器钟鼎之属国人逐之故出道渴其族辕咺进稻醴梁糗腵脯焉注糗干饭也音义【咺况阮反稻醴音礼以稻米为醴酒梁糗起九反以粱米为之一音昌绍反腵脯丁乱反字亦作锻加姜桂曰脯也】疏【正义曰周礼酒正辨五齐之名二曰醴齐郑云醴犹体也成而汁滓相将如今之恬酒矣则醴是浊酒也月令命作酒云秫稻必齐是以稻为醴也释草云虋赤苖芑白苗郭璞曰今之赤梁粟白粱粟皆好谷也内则郑注云腵脩捶脯施簠桂也】喜曰何其给也对曰器成而具注具此醴糗曰何不吾谏对曰惧先行注恐言不从先见逐○为郊战故公防吴子伐齐注欲以报也音义【为于伪反】五月克博壬申至于嬴注博嬴齐邑也二县皆属泰山音义【嬴音盈】中军从王注吴中军胥门巢将上军王子姑曹将下军展如将右军注三将吴大夫齐国书将中军高无防将上军宗楼将下军陈僖子谓其弟书尔死我必得志注书子占也欲获死事之功宗子阳与闾丘明相厉也注相劝厉致死子阳宗楼也桑掩胥御国子注国子国书公孙夏曰二子必死注亦劝勉之音义【夏戸雅反】将战公孙夏命其徒歌虞殡注虞殡送葬歌曲示必死音义【殡必刃反】疏【正义曰贾逵云虞殡遣殡歌诗杜云送葬歌曲竝不解虞殡之名礼啓殡而葬葬则下棺反日中而虞盖以啓殡将虞之歌谓之虞殡歌者乐也丧者哀也送葬得有歌者盖挽引之人为歌声以助哀今之挽歌是也旧说挽歌汉初田横之臣为之据此挽歌之有久矣晋初荀顗制礼以吉凶不杂送葬不宜有歌去之摰虞駮之云诗云君子作歌惟以告哀葬之有歌不为害也复存之】陈子行命其徒具含玉注子行陈逆也具含玉亦示必死音义【行如字又户郎反含户暗反本又作唅】公孙挥命其徒曰人防约吴髪短注约绳也八尺为防吴髪短欲以绳贯其首音义【挥许韦反】东郭书曰三战必死于此三矣注三战夷仪五氏与今使问多以琴注多齐人也六年奔鲁问遗也音义【遗唯季反】疏【正义曰礼以物遗人谓之问二十六年防出公使以弓问子赣论语云问人于他邦皆是也】曰吾不复见子矣注言将死战陈书曰此行也吾闻鼓而已不闻金矣注鼓以进军金以退军不闻金言将死也传言吴师彊齐人皆自知将败疏【注正义曰周礼大司马教大阅之礼云中军以鼙令鼓鼓人皆三鼓车徒皆作鼓行鸣镯车徒皆行及表乃止鸣铙且郤郑注云凡进军退军鼓铎同其所异者废镯而鸣铙耳如郑此言则进退皆有金鼓而杜云鼓以进军金以退军者周礼是教战之法其临敌之时欲战则先击鼓以动之欲退则先击金以静之故长勺之役公将鼓之是欲战击鼓也此云吾闻鼓而已不闻金矣是欲退击金也】甲戌战于艾陵展如败高子注齐上军败国子败胥门巢注吴上军亦败王卒助之大败齐师获国书公孙夏闾丘明陈书东郭书革车八百乘甲首三千以献于公注公以兵从故以劳公音义【卒子忽反乘绳证反从才用反又如字劳力报反】将战吴子呼叔孙注叔孙武叔州仇曰而事何也注问何职对曰从司马注从吴司马所命王赐之甲劒铍曰奉尔君事敬无废命叔孙未能对防赐进注赐子贡孔子弟子音义【铍普悲反】疏【正义曰子贡防人故称防赐】曰州仇奉甲从君而拜注拜受之公使大史固归国子之元注归于齐也元首也吴以献鲁寘之新箧褽之以纁注褽荐也音义【寘之豉反箧古恊反褽音尉别本作褽以纁许云反本亦作勲】加组带焉寘书于其上曰天若不识不衷何以使下国注言天识不善故杀国子音义【组音祖衷音忠】○吴将伐齐越子率其众以朝焉王及列士皆有馈赂吴人皆喜唯子胥惧曰是豢吴也夫注豢养也若人养牺牲非爱之将杀之音义【馈其位反或作餽赂音路豢音患夫音扶】谏曰越在我心腹之疾也壤地同而有欲于我注欲得吴夫其柔服求济其欲也不如早从事焉注从事击之得志于齐犹获石田也无所用之注石田不可耕越不为沼吴其泯矣使医除疾而曰必遗类焉者未之有也盘庚之诰曰其有顚越不共则劓殄无遗育无俾易种于兹邑注盘庚商书也颠越不共从横不承命者也劓割也殄絶也育长也俾使也易种转生种类音义【沼之兆反泯亡轸反盘歩干反诰古报反共音防注同劓鱼器反殄大典反俾必耳反种章勇反注同从子容反长丁丈反】疏【注正义曰彼文云颠越不防暂遇奸宄我乃劓殄灭之无遗育无俾易种于兹新邑此传字少于彼引之略也孔安国云颠殒越队也不恭不奉上命孔言殒队谓受上命而队失之杜言从横不承命谓其人性自颠越从横不肯承命意小异也刑名以截鼻为劓劓是割也殄絶育长俾使皆释诂文也易谓转易无使转生种类不令更有恶子孙也】是商所以兴也今君易之将以求大不亦难乎弗听使于齐属其子于鲍氏为王孙氏注私使人至齐属其子改姓为王孙欲以辟吴祸音义【使所吏反属音烛注及下同】反役王闻之使赐之属镂以死注艾陵役也属镂劔名音义【镂力俱反又力侯反】将死曰树吾墓槚槚可材也吴其亡乎三年其始弱矣盈必毁天之道也注越人朝之伐齐胜之盈之极也为十三年越伐吴起音义【槚古雅反木名】疏【正义曰呉语云子胥将死曰而县吾目于吴门以见越人之入吴国之亡也遂自杀王愠曰孤不使大夫得有见也乃使取申胥之尸盛以鸱夷而投之于江贾逵云鸱夷革囊也】○秋季孙命脩守备曰小胜大祸也齐至无日矣注善有备音义【守手又反】○冬衞大叔疾出奔宋注疾卽齐也初疾娶于宋子朝注子朝宋人仕衞为大夫音义【朝如字】其娣嬖注娣所娶女之娣子朝出注出奔孔文子使疾出其妻而妻之疾使侍人诱其初妻之娣寘于犂注犂衞邑音义【妻之七计反犂力兮反】而为之一宫如二妻文子怒欲攻之仲尼止之遂夺其妻或淫于外州外州人夺之轩以献注外州衞邑轩车也以献于君耻是二者故出衞人立遗使室孔姞注遗疾之弟孔姞孔文子之女疾之妻音义【姞其乙反又其吉反】疾臣向魋注为宋向魋臣音义【魋徒回反】纳美珠焉与之城鉏注城鉏宋邑宋公求珠魋不与由是得罪及桓氏出注出在十四年城鉏人攻大叔疾衞庄公复之注听使还使处巢死焉殡于郧葬于少禘注终言疾之失所也巢郧少禘皆衞地音义【郧音云少诗照反禘大计反】初晋悼公子憖亡在衞使其女仆而田注仆御田猎音义【憖鱼觐反一作整征领反】大叔懿子止而饮之酒注懿子大叔仪之孙音义【饮于鸩反】遂聘之生悼子注悼子大叔疾音义【聘匹政反】悼子卽位故夏戊为大夫注夏戊悼子之甥音义【夏戸雅反下同戊音茂】悼子亡衞人翦夏戊注翦削其爵邑孔文子之将攻大叔也访于仲尼仲尼曰胡簋之事则尝学之矣注胡簋礼器名夏曰胡周曰簋音义【簋音轨】疏【注正义曰胡簋行礼所用之器故以胡簋言礼事论语卫灵公问曰俎豆之事意亦同也明堂位说四代之器云有虞氏之两敦夏后氏之四琏殷之六瑚周之八簋如记文则夏器名琏殷器名瑚而包咸郑等注论语贾服等注此传皆云夏曰瑚杜亦同之或别有所据或相从而误】甲兵之事未之闻也退命驾而行曰鸟则择木木岂能择鸟注以鸟自喻疏【正义曰对灵公军旅之事未之学也其意亦与此同军旅甲兵以治国之具也此以文子非礼欲国内用兵灵公空问军陈故竝不答非轻甲兵也】　文子遽止之曰圉岂敢度其私访衞国之难也注圉文子名度谋也音义【遽其据反度待洛反注及下同难乃旦反】将止注仲尼止鲁人以币召之乃归注于是自防反鲁乐正雅颂各得其所疏【正义曰孔子世家云季康子使公华公賔公林以币迎孔子孔子归是也】○季孙欲以田赋注丘赋之法因其田财通出马一匹牛三头今欲别其田及家财各为一赋故言田赋音义【别如字一音彼列反】疏【注正义曰司马法方里为井四井为邑四邑为丘丘出马一匹牛三头四丘为甸甸乃有马四匹牛十二头是为革车一乘今用田赋必改其旧但不知若何用之贾逵以为欲令一井之间出一丘之税井别出马一匹牛三头若其如此则一丘之内有一十六井其出马牛乃多于常一十六倍且直云用田赋何知使井为丘也杜以如此则赋税大多非民所能给故改之旧制丘赋之法田之所收及家内资财井共一马三牛今欲别其田及家资各为一赋计一丘民之家资令出一马三牛又计田之所收更出一马三牛是为所出倍于常也旧田与家资同赋今欲别赋其田故言欲以田赋也】使冉有访诸仲尼仲尼曰丘不识也三发注三发问卒曰注卒终也子为国老待子而行若之何子之不言也仲尼不对注不公答而私于冉有曰君子之行也注行政事度于礼施取其厚事举其中敛从其薄如是则以丘亦足矣注丘十六井出戎马一疋牛三头是赋之常法音义【施尸豉反敛力艳反】若不度于礼而贪冒无厌则虽以田赋将又不足且子季孙若欲行而法则周公之典在若欲茍而行又何访焉弗听注为明年用田赋传音义【冒亡北反一音莫报反厌于盐反】


　　春秋左传注疏卷五十八
　　春秋左氏传注疏卷五十八考证
　　齐阳生入于齐○林尧叟曰防侯入于夷仪防喜弑其君剽则喜为防侯弑也齐阳生入于齐齐陈乞弑其君荼则乞为阳生弑也
　　传需事之下也音义懦弱持疑也○监本脱懦字今添传江汉睢漳楚之望也疏漳经襄阳至南郡当阳县入江○监本脱县字今添
　　传楚昭王知大道矣○王应麟曰邾文公之知命楚昭王之知大道惠王之知志其所知有出于卜祝史巫之外者
　　传出莱门而告之故注鲁郭门也○顾炎武日知録曰定九年杜注曰莱门阳关邑门【臣召南】按阳生此时驾出鲁城共谋杜云鲁郭门是也不得以彼注难此又按八年传言景伯负载造于莱门卽此莱门也安得曰阳关邑门乎
　　传使胡姬以安孺子如赖○【臣浩】按安孺子史记齐世家作晏孺子
　　传苟不以礼岂可量也○林尧叟曰茍命诸侯不以礼法则其包藏祸心岂可量度
　　传太伯端委以治周礼疏太伯及仲雍皆周太王之子○太王监本讹作文王今改正
　　传禹合诸侯于涂山执玉帛者万国今其存者无数十焉○【臣召南】按晋书地理志曰春秋之初尚有千二百国迄获麟之末见于经传者百有七十国百三十九知其所居三十一国尽亡其处按此总论经传中所载国名耳至哀公时国之存者原不过数十也
　　齐人取讙及阐注阐在东平刘县北○【臣召南】按各本同误东平无刘县当是刚县之讹刚县前汉属泰山郡地理志曰刚故阐注应劭曰春秋取讙及阐今阐亭是也后汉改属济东国故郡国志于刚县下引此传及杜注可证
　　传吴子闻之一夕三迁○【臣召南】按鲁虽积弱微虎以三百人奋志雪耻吴人气夺使鲁能用圣贤不且却敌千里之外乎
　　传将进受命于君○林尧叟曰言往岁我闻齐乞师之命今又欲革而易之不知二命何者当从将进师伐齐以受齐君之命
　　传秋吴城邗沟通江淮注西北至末口入淮○末监本讹作宋今改正
　　传盈水名也子水位也疏○【臣召南】按赵世家本文惟赵氏之先与秦共祖二句耳其伯翳以下皆孔疏约世家本文自为序次较本文更明晰但各本俱作共伯翳后世为盈泄此则刋刻之误秦赵二国其先并无名盈泄者也今从赵世家订正改曰伯翳后世为蜚廉
　　传公会吴子邾子郯子伐齐南鄙师于鄎○【臣召南】按此邾子卽大子革上年为吴人所立者也
　　传务德而安民乃还疏犹赵氏世称知伯○以文义推之应作犹赵氏世称赵孟知氏世称知伯葢脱漏八字也
　　传冉求帅左师○【臣召南】按季氏孟氏分将左右二军孟懿子不亲将而使其子季康子不亲将而使家臣则知鲁人之怯左师已防齐师已遁冉有请从而季孙勿许传言鲁之不振
　　传有余以为已大器注大器钟鼎之属○大监本讹作长今改正
　　传属其子于鲍氏为王孙氏注改姓为王孙欲以避吴祸○顾炎武日知録曰传终言之犹夫槪王奔楚为堂谿氏也杜注非
　　传鲁人以币召之乃归疏季康子使公华公賔公林以币迎孔子○【臣召南】按史记孔子世家作季康子逐公华公賔公林葢三人皆小人康子用冉求之言故逐三人而聘孔子也孔疏作使字则是康子使三人以币聘矣
　　传有周公之典在○王应麟曰鲁用田赋孔子曰有周公之典在晋铸刑书孔子曰晋国将守唐叔之所受法度周公之典唐叔之法度鲁晋所以立国也是以汉循高祖之法则治唐变太宗之法则乱











　　春秋左氏传注疏卷五十八考证
<经部,春秋类,春秋左传注疏>
　　钦定四库全书
　　春秋左传注疏卷五十九【起哀公十二年尽十五年】
　　晋杜氏注　唐陆德明音义　孔颖达疏
　　经十有二年春用田赋注直书之者以示改法重赋疏【注正义曰用田赋者用由之所收以为赋令之出牛马也依实直书之以示改常法重赋敛成元年作丘甲甲是造作之物故言作马牛赋税以充之非造作之物且讥其赋不讥其作故书用言旧不用而今用之】夏五月甲辰孟子卒注鲁人讳娶同姓谓之孟子春秋不改所以顺时音义【娶本或作取七喻反又如字】疏【注正义曰论语云君娶于吴为同娃谓之吴孟子是鲁人常言称孟子也坊记云鲁春秋去夫人之姓曰吴其死曰孟子卒是旧史书为孟子卒及仲尼脩春秋以鲁人已知其非讳而不称姬氏讳国恶礼也因而不改所以顺时世也鲁春秋去夫人之姓曰吴春秋无此文坊记云然者礼夫人至必书于策若娶齐女则云夫人姜氏至自齐此孟子初至之时亦当书曰夫人姬氏至自吴同姓不得称姬旧史所书盖直云夫人至自吴是去夫人之姓直书曰吴而已仲尼脩春秋以犯礼明着全去其文故今经无其事】
　　公会吴于橐臯注橐臯在淮南逡遒县东南音义【橐章夜反一音托逡音峻又七伦反遒音囚又音巡】
　　秋公会衞侯宋皇瑗于郧注郧发阳也广陵海陵县东南有发繇亭音义【繇音遥】疏【注正义曰十七年传孟武伯问于高柴曰诸侯盟谁执牛耳季羔曰发阳之役衞石魋指此会也知郧卽发阳一地二名也】
　　宋向巢帅师伐郑
　　冬十有二月螽注周十二月今十月是岁应置闰而失不置虽书十二月实今之九月司歴误一月九月之初尚温故得有螽音义【螽音终】
　　传十二年春王正月用田赋注终前年事○夏五月昭夫人孟子卒昭公娶于吴故不书姓注讳娶同姓故谓之孟子若宋女疏【注正义曰讳娶同姓不得谓之吴女宋是子姓长女字孟故惠公元妃谓之孟子今又称孟子者全改其本若言此夫人是宋国之长女也释例曰经书孟子卒传言昭公娶于吴故不书姓此为昭公加讳不复系吴改其姓号传因而弗革也论语谓之吴孟子盖时人常言非经传正文也而贾氏以为言孟子若言吴之长女也称吴长女旣不异于同姓且娶同姓长之与少未闻其异无所为别也】死不赴故不称夫人注不称夫人故不言薨不反哭故不言葬小君注反哭者夫人礼也以同姓故不成其夫人丧疏【注正义曰礼旣葬日中自墓反虞于正寝所谓反哭于寝反哭者是夫人之正礼也季氏以同姓之故不成其夫人之丧不为反哭故不书葬所以惩臣子之过也释例曰若昭之孟子者以同姓为阙生革其姓过而知悔也然吴之大伯下及鲁昭于亲远矣所讳在于名义而已居夫人之位籍小君之尊已三世矣季氏当国而不为之服至今仲尼释已之经国朝不成其丧以世适夫人不书于防此季氏之咎也杜言不书于策谓不以夫人之礼书于经也】孔子与吊适季氏季氏不絻放绖而拜注孔子始老故与吊也絻丧冠也孔子以小君礼往吊季氏不服丧故去绖从主节制音义【与吊音预注同絻音问绖大结反去其吕反】疏【注正义曰杜以孔子与吊明其已去臣位若在臣位则服小君之丧不得云与吊而已故云孔子始老始老者谓始致事也刘云按十六年仲尼卒哀公诔之子赣讥云生不能用则是哀公不用仲尼为臣也又世家及诸书无云仲尼仕于哀公杜焉得云孔子始老乎今知不然者以上十一年传称仲尼在卫鲁人以币召之是召之而来当以任用故冉有云子为国老待子而行后乃致事故孟子之丧而来与吊若哀公全不能用何须以币召之但哀公不用其言故云生不能用于传文上下理甚符同刘以为不仕哀朝以规杜遇非也丧服齐衰三月章曰为旧君君之母妻传曰为旧君者孰谓也仕焉而已者也何以服齐衰三月言与民同也君之母妻则小君也郑云仕焉而已者谓老若有废疾而致仕者也为小君服者恩深于民也是其服与民同不服臣为小君之服故与常吊也礼齐衰之丧始死而絻以至于成服絻以代吉冠故以絻为丧冠也孔子以季孙当服臣为小君之礼故以小君礼徃吊季氏传言适季氏谓适季氏哭位故杜言往吊谓就其哭位也季孙旣不服丧孔子不得服吊服故去绖从主节制也大夫之吊服弁绖郑云弁绖者如爵弁而素而加环绖大如缌之绖纒而不紏也曲礼云凡非吊丧非见国君无不答拜者郑云丧賔不答拜不自宾客也礼吊无拜法而此言孔子放绖而拜者记言丧宾不答拜谓丧主旣拜賔賔不答拜耳其初见主人成吊者先拜据此传文必有拜法记无其事记不具耳】○公会吴于橐臯吴子使大宰嚭请寻盟注寻鄫盟公不欲使子贡对曰盟所以周信也注周固故心以制之注制其义玉帛以奉之注奉贽明神音义【贽音至】言以结之注结其信明神以要之注要以祸福音义【要一遥反注同】寡君以为茍有盟焉弗可改也已若犹可改日盟何益今吾子曰必寻盟若可寻也亦可寒也注寻重也寒歇也音义【重直龙反歇许谒反】疏【注正义曰少牢有司彻云乃寻尸俎郑云寻温也引此若可寻也亦可寒也则诸言寻盟者皆以前盟已寒更温之使热温旧即是重义故以寻为重意言若可重温使热亦可歇之使寒故言寒歇不训寒为歇也】乃不寻盟○吴征会于防初衞人杀吴行人且姚而惧谋于行人子羽注子羽卫大夫音义【且子余反】子羽曰吴方无道无乃辱吾君不如止也子木曰吴方无道注子木衞大夫国无道必弃疾于人吴虽无道犹足以患衞注为衞患也往也长木之毙无不摽也注摽击音义【毙俾世反摽敷萧反又普交反】国狗之瘈无不噬也注瘈狂也噬齧也音义【狗音茍瘈吉世反噬市制反齧五结反本或作啮】疏【正义曰长木喻吴国大也狗瘈喻吴失道也国狗犹家狗言家畜狂狗必齧人也】而况大国乎秋衞侯会吴于郧公及防侯宋皇瑗盟注盟不书畏吴窃盟疏【注正义曰畏吴窃盟恐吴知之故不敢书于防也成二年公及楚人秦人云云盟于蜀传曰卿不书匮盟也于是乎畏晋而窃与楚盟故曰匮盟彼以畏晋窃盟故诸侯之卿皆贬而称人此亦畏吴窃盟宜应贬此三国经遂没而不书者彼以晋是盟主诸侯不应背晋故贬诸侯之卿以成晋为霸主此吴以夷礼自处不合主诸侯之盟故与吴盟者悉皆不书是不与吴为盟主也旣不与吴则三国私盟于义可许不合贬责但鲁自不书仲尼亦从而不书之耳释例曰诸侯畏晋而窃与楚盟而贬其卿所以成晋为盟主也吴之彊大始于会鄫终于黄池凡三会三伐三盟唯书会伐而不书盟者吴以盟主自居而行其夷礼礼仪不典则盟神不蠲非所以结信义昭明德故不录其盟不与其成为盟主也旣不与吴之为盟主则宋鲁防三国私盟可许故无贬文是其说也杜言三会三伐三盟者七年会于鄫十二年会于橐臯十三年会于黄池是三会也八年吴伐我十年公会吴伐齐十一年齐国书及吴战于艾陵是三伐也七年传云夏盟于鄫衍八年传云吴人盟而还十三年传云秋七月辛丑盟吴晋争先是三盟也】而卒辞吴盟吴人藩衞侯之舍注藩篱音义【藩方元反注及下同篱力知反】子服景伯谓子贡曰夫诸侯之会事旣毕矣侯伯致礼地主归饩注侯伯致礼以礼賔也地主所会主人也饩生物音义【饩许气反】疏【注正义曰侯伯诸侯之长谓盟主也侯伯为主则诸侯之从已者皆为賔致礼礼賔当谓有以礼之或设饮食与之宴也地主所会之地主人也当归生物于賔礼牲生曰饩服防云致賔礼于地主传言吴不行礼于防防非地主】以相辞也注各以礼相辞让今吴不行礼于衞而藩其君舍以难之注难苦困也音义【难乃旦反】子盍见大宰乃请束锦以行注以赂吴音义【盍音戸猎反】语及衞故注若本不为衞请者音义【为于僞反】大宰嚭曰寡君愿事衞君衞君之来也缓寡君惧故将止之注止执子贡曰防君之来必谋于其众其众或欲或否是以缓来其欲来者子之党也其不欲来者子之讐也若执衞君是堕党而崇讐也注堕毁也音义【堕许规反注及下皆同】夫堕子者得其志矣且合诸侯而执衞君谁敢不惧堕党崇讐而惧诸侯或者难以霸乎大宰嚭说乃舍衞侯衞侯归效夷言子之尚幼注子之公孙弥牟音义【说音悦下同舍音舍释也又音赦效戸敎反】曰君必不免其死于夷乎执焉而又说其言从之固矣注出公辄后卒死于越○冬十二月螽季孙问诸仲尼仲尼曰丘闻之火伏而后蛰者毕注火心星也火伏在今十月音义【蛰直切反】今火犹西流司厯过也注犹西流言未尽没知是九月厯官失一闰释例论之备疏【注正义曰月令季夏之月昏火星中诗云七月流火毛传云流下也谓昏而见于西南渐下流也周礼司爟云季秋内火是九月之昏火始入十月之昏则伏火犹西流者言其未尽没是夏九月也经书十二月则是夏十月厯官失一闰故以九月为十月释例长厯言诸儒皆以为冬实周之九月而书十二月谓之再失闰若如其言乃成三失非但再也今以长厯推春秋此十二月乃夏之九月实周之十一月也此年当有闰而今不置闰此为失一闰月耳十二月不应螽故季孙怪之仲尼以斗建在戌火星尚未尽没据今犹见故言犹西流明夏之九月尚可有螽也季孙虽闻仲尼此言犹不卽改明年十二月复螽于是始悟十四年春乃置闰欲以补正时厯也传于十五年书闰月盖置闰正之欲明十四年之闰于法当在十二年也】○宋郑之间有隙地焉注隙地间田音义【隙去逆反间音闲又一本作间地一音如字】曰弥作顷丘玉畅嵒戈钖注凡六邑音义【弥亡支反又亡尔反顷若颖反又音倾畅勑亮反一本作士畅嵒五咸反戈古禾反音羊一音星厯反】子产与宋人为成曰勿有是注俱弃之及宋平元之族自萧奔郑注在定十五年郑人为之城嵒戈钖注城以处平元之旅音义【为之于僞反】九月宋向巢伐郑取钖杀元公之孙遂围嵒十二月郑罕达救嵒丙申围宋师注此事经在十二月螽上今倒在下更具列其月以为别者丘明本不以为义例故不皆齐同音义【倒丁老反别如字又彼列反】疏【注正义曰杜以此与经别故言丘明不以为义例故使文不齐同刘以为传说当时事耳更倒本隙地之事载其日月使与明年相接今知不然者案宣二年壬申朝于武宫是十月五日下乃云冬赵盾为旄车之族彼注云壬申是十月五日也既有日而无月冬又在壬申下明传文无较例彼旣无倒本其事与后年相接足知此亦不为倒本其事使九月在十二月之下明传因简牍旧文或日月前后不以为例若以倒叙其事为后年张本案传之上下凡倒叙事为后年张本者唯道事之所由不具载其日月刘以此而规杜过非也】
　　经十有三年春郑罕达帅师取宋师于嵒注书取覆而败之
　　夏许男成卒注无传音义【成音城本或作戊】
　　公会晋侯及吴子于黄池注陈留封丘县南有黄亭近济水夫差欲霸中国尊天子自去其僭号而称子以告令诸侯故史承而书之音义【近附近之近去起吕反僭子念反】疏【注正义曰七年防吴于鄫十二年会吴于橐臯皆不称子此称吴子故解之夫差欲霸中国尊天子而自号为王则诸侯不服故去僭号自称吴子以告令诸侯故诸侯之防承而书曰吴子吴语说此事云晋侯命董褐告吴王曰今君奄王东海以淫名闻于天下君有短垣而自逾之况蛮荆则何有于周室夫命圭有命固曰吴伯不曰吴王诸侯是以敢辞夫诸侯无二君而周无二王君若无卑天子而曰吴公孤敢不顺从君命吴王许诺是其去僭号也于此会去王号耳其于吴国犹称王不改也】
　　楚公子申帅师伐陈注无传
　　于越入吴
　　秋公至自会注无传
　　晋魏曼多帅师侵防注无传
　　葬许元公注无传
　　九月螽注无传书灾
　　冬十有一月有星孛于东方注无传平旦众星皆没而孛乃见故不言所在之次音义【孛歩内反见贤遍反】疏【注正义曰公羊传曰孛者何彗星也其言于东方何见平旦也杜用彼说众星皆没故不言所在之次】
　　盗杀陈夏区夫注无传称盗非大夫音义【夏戸雅反区乌侯反】十有二月螽注无传前年季孙虽闻仲尼之言而不正歴失闰至此年故复十二月螽实十一月音义【复扶又反】传十三年春宋向魋救其师注救前年围嵒师郑子賸使徇曰得桓魋者有赏魋也逃归遂取宋师于嵒获成讙郜延注二子宋大夫音义【徇似俊反讙火官反郜古报反又古毒反】以六邑为虚注空虚之名不有音义【为虚竝如字或音墟非】○夏公会单平公晋定公吴夫差于黄池注平公周卿士也不书尊之不与会音义【单音善不与音预】○六月丙子越子伐吴为二隧注隧道也音义【隧音遂注同】畴无余讴阳自南方注二子越大夫音义【讴乌侯反】先及郊吴大子友王子地王孙弥庸寿于姚自上观之注观越师水名音义【乌宏反】弥庸见姑蔑之旗注姑蔑越地今东阳大末县音义【蔑亡结反旗音其大音泰孟康云大音闼】曰吾父之旗也注弥庸父为越所获故姑蔑人得其旌旗不可以见雠而弗杀也大子曰战而不克将亡国请待之弥庸不可属徒五千注属会也音义【属音烛注同】王子地助之乙酉战弥庸获畴无余地获讴阳越子至王子地守丙戌复战大败吴师获大子友王孙弥庸寿于姚注地守故不获音义【守手又反下注同复扶又反】丁亥入吴吴人告败于王王恶其闻也注恶诸侯闻之音义【恶乌路反注同】自刭七人于幕下注以絶口音义【刭古项反】秋七月辛丑盟吴晋争先注争歃血先后音义【歃所洽反又所甲反】吴人曰于周室我为长注吴为大伯后故为长音义【长丁丈反注竝同大音泰】晋人曰于姬姓我为伯注为侯伯赵鞅呼司马寅注寅晋大夫曰日旰矣注旰晚也音义【旰古旦反】大事未成二臣之罪也注大事盟也二臣鞅与寅建鼓整列二臣死之长幼必可知也疏【正义曰如此传文则赵鞅先欲与吴战也吴语云吴晋争长未成边遽仍至以越乱告吴王惧乃合大夫而谋曰无会而归与会而先晋孰利王孙雄先对曰二者莫利必会而先之乃为吴王设计布陈鸡鸣乃定去晋军一里昧明王乃秉枹鸣鼓三军皆哗声动天地于是晋军大骇乃令董褐请事贾逵等皆云董褐司马寅也如彼文则吴请先战国语各记其国之事言有彼比故其文不同注正义曰杜以鞅呼寅与语明其同忧国事故以二臣为鞅与寅也刘以为吴晋二臣今知不然者以赵鞅呼司马寅自相与语云建鼓整列二臣死之皆是鞅寅自谓故知二臣鞅与寅也鞅旣不共吴臣对论曲直何得以二臣为吴晋之臣刘以为吴晋之臣而规杜氏非也建立也立鼓击之与战也大射礼云建鼓在阼阶西郑云建犹树也以木贯而载之树之跗也彼谓立之于地所谓殷人楹鼓与此别也】对曰请姑视之反曰肉食者无墨注墨气色下今吴王有墨国胜乎注国为敌所胜大子死乎且夷德轻不忍久请少待之注少待无与争音义【轻遣政反】疏【正义曰吴语说此事云董褐旣致命乃告赵鞅曰臣观吴王之色类有大忧小则嬖妾适子死不然则国有难大则越入吴将毒不可与战主其许之说与此传小异】乃先晋人注盟不书诸侯耻之故不录疏【正义曰吴语说此事云吴公先歃晋侯亚之与此异者经书公会晋侯及吴子传称公会单平公晋定公吴夫差吴皆在下晋实先矣经据鲁史防书传采鲁之简牍鲁之所书必是依实国语之书当国所记或取曲笔直已辞有抑扬故与左传异者多矣郑云不可以国语乱周公所定法云国语非丘明所作凡有共说一事而二文不同必国语虚而左传实其言相反不可强合也】吴人将以公见晋侯子服景伯对使者曰王合诸侯则伯帅侯牧以见于王注伯王官伯侯牧方伯音义【见晋如字又贤遍反使所吏反以见贤遍反】伯合诸侯则侯帅子男以见于伯注伯诸侯长疏【正义曰曲礼云五官之长曰伯是职方也九州之长入天子之国曰牧于外曰侯职方者二伯各主一方州长者州牧各主一州周礼所谓八命作牧九命作伯是也王合诸侯则伯帅侯牧当如康王之诰大保帅西方诸侯毕公帅东方诸侯以见于王也计当尽帅诸侯独言帅侯牧者举尊而言其实尽帅之也伯合诸侯则侯帅子男侯谓牧也牧帅诸国之君见于伯也亦当尽帅在会诸侯独云子男举小为言其实亦见在会者尽帅以见伯也】自王以下朝聘玉帛不同故敝邑之职贡于吴有丰于晋无不及焉以为伯也疏【正义曰言共职贡于吴有丰于晋无有不及晋时以吴为伯故也】今诸侯会而君将以寡君见晋君则晋成为伯矣敝邑将改职贡鲁赋于吴八百乘若为子男则将半邾以属于吴注半邾三百乘音义【丰芳中反乘绳证反下及注同】而如邾以事晋注如邾六百乘疏【正义曰七年传茅夷鸿请救于吴云鲁赋八百乗君之贰也邾赋六百乗君之私也今鲁赋八百乗以贡于吴以吴为伯故也吴今帅鲁以见于晋则吴为州牧鲁为子男晋成伯矣邾是子爵以六百乗贡吴邾以吴为伯故也鲁旣以晋为伯吴为牧牧卑于伯则将半邾三百乘以属于吴而如邾六百乘以事于晋也】且执事以伯召诸侯而以侯终之何利之有焉吴人乃止旣而悔之主谓景伯欺之将囚景伯景伯曰何也立后于鲁矣注何景伯名将以二乘与六人从迟速唯命遂囚以还及戸牖注户牖陈留外黄县西北东昏城是音义【从才用反牖音酉】谓大宰曰鲁将以十月上辛有事于上帝先王季辛而毕何世有职焉注有职于祭事注【正义曰七月辛丑盟囚景伯以还今景伯称十月当谓周之十月周之十月非祭上帝先公之时且祭礼终朝而毕无上辛尽于季辛之事景伯以吴信鬼皆虚言以恐吴耳】自襄以来未之改也注鲁襄公若不会祝宗将曰吴实然注言鲁祝宗将告神云景伯不会坐为吴所囚吴人信鬼故以是恐之音义【坐才卧反恐丘勇反】且谓鲁不共而执其贱者七人何损焉大宰嚭言于王曰无损于鲁而祗为名注适为恶名音义【共音恭祗音支】不如归之乃归景伯吴申叔仪乞粮于公孙有山氏注申叔仪吴大夫公孙有山鲁大夫旧相识曰佩玉繠兮余无所系之注繠然服饰备也已独无以系佩言吴子不恤下音义【繠而捶反又而水反】防酒一盛兮余与褐之父睨之注一盛一器也睨视也褐寒贱之人言但得视不得饮音义【盛音成又市政反下同褐户葛反父如字又音甫睨五计反】疏【注正义曰酒盛于器谓一器为一盛说文云睨邪视也诗云无衣无褐河以卒岁郑云褐毛布也人之贵者无衣贱者无褐是褐者寒贱人之衣服也言我与彼褐之父但得共邪视之不得饮之告已之乏饮也】对曰粱则无矣麤则有之若登首山以呼曰庚癸乎则诺注军中不得出粮故为私隐庚西方主谷癸北方主水传言吴子不与士共饥渴所以亡音义【麤本又作麄七奴及呼火故反】疏【正义曰食以稻粱为贵故以粱表精若求粱米之饭则无矣麄者则有之若我登首山以叫呼庚癸乎女则诺军中不得出粮与人故作隐语为私期也庚在西方谷以秋熟故以庚主谷癸在北方居水之位故以癸主水言欲致饭并致饮也土地名首山阙不知其处当在吴所营军之方】王欲伐宋杀其丈夫而囚其妇人注以宋不会黄池故言吴子悖惑音义【杀其丈夫直两反又作大夫误悖补内反】大宰嚭曰可胜也而弗能居也乃归冬吴及越平注终伍员之言疏【正义曰言吴不能报越求与之平终伍员所谓三年始弱也】
　　经十有四年春西狩获麟注麟者仁兽圣王之嘉瑞也时无明王出而遇获仲尼伤周道之不兴感嘉瑞之无应故因鲁春秋而脩中兴之敎絶笔于获麟之一句所感而作固所以为终也冬猎曰狩盖虞人脩常职故不书狩者大野在鲁西故言西狩得用曰获音义【狩手又反麟吕辛反又力珍反瑞兽也解见诗音瑞常恚反应应对之应中丁仲反】疏【注正义曰公羊传曰麟者仁兽也何休云一角而戴肉设武备而不为害所以为仁也郑诗笺云麟角之末有肉示有武而不用释兽云麐麕身牛尾一角季廵曰麟瑞应兽名孙炎曰灵兽也京房易传曰麟麕身牛尾狼额马蹄有五采服下黄高丈二广雅云麒麟狼头肉角含仁懐义音中钟吕行歩中规折旋中矩游必择土翔必有处不履生虫不折生草不羣不旅不入陷穽不入罗网文章斌斌说文云麒仁兽从鹿其声麟大牝鹿也从鹿粦声公羊传曰麟有王者则至无王者则不至孝经援神契云德至鸟兽则麒麟臻是言麟为圣王之嘉瑞也此时无明王麟出无所应也出而遇获失其所以归也大以灵瑞之物轗轲若是圣人见此能无感乎所以感者以圣人之生非其时道无所施言无所用与麟相类故为感也仲尼见此获麟于是伤周道之不兴感嘉瑞之无应故因鲁春秋文加褒贬而修中兴之教也能用此道则周室中兴故谓春秋为中兴之教也春秋编年之书不待年终而絶笔于获麟之一句者本以所感而作故所以用此为终也释天云冬猎为狩周之春夏之冬故称狩也桓四年公狩于郎庄四年公及齐人狩于禚禚郎二者公亲行皆书公狩此狩不书公卿者葢是虞人贱官自修常职公卿不行故不书狩者名氏此狩常事本不合书书之为获麟故也传称狩于大野大野之泽在鲁国之西故言西狩得用曰获定九年传例也杜以获麟之义唯此而已先儒穿凿妄生异端公羊传曰有以告者曰有麕而角者孔子曰孰为来哉孰为来哉反袂拭面涕沾袍曰吾道穷矣说公羊者云麟是汉将受命之瑞周亡天下之异夫子知其将有六国争彊秦项交战然后刘氏乃立夫子深闵民之离害故为之陨泣麟者太平之符圣人之类又云麟得而死此亦天告夫子将没之征也案此时去汉三百七十有余年矣汉氏起于匹夫先无王迹前期三百许岁天已豫见征兆其为灵命何太逺乎言旣不经事无所据苟佞时世妄为虚诞故杜氏序云至于反袂拭面称吾道穷亦无取焉盖贱其虚诬鄙其妖妄故无所取之也说左氏者云麟生于火而游于土中央轩辕大角之兽孔子作春秋春秋者礼也脩火德以致其子故麟来而为孔子瑞也奉德侯陈钦说麟西方毛虫金精也孔子作春秋有立言西方兑为口故麟来许愼称刘向尹更始等皆以为吉凶不竝瑞灾不兼今麟为周异不得复为汉瑞知麟应孔子而至郑以为脩母致子不如立言之说密也贾逵服防颖容等皆以为孔子自衞反鲁考正礼乐脩春秋约以周礼三年文成致麟麟感而至取龙为水物故以为脩母致子之应若然龙为水物以其育于水耳麟生于火岂其产于火乎孔子之作春秋门徒尽知之矣丘明亲承圣防目见获麟丘明何以不言弟子何以不说子思孟轲去圣尤近荀卿著书尊崇孔德麟若应孔子而来著书无客不述何乃经传羣籍了尔不言以其旣妖且妄故杜悉无所取】
　　小邾射以句绎来奔注射小邾大夫句绎地名春秋止于获麟故射不在三叛人之数自此以下至十六年皆鲁史记之文弟子欲存孔子卒故并录以续孔子所脩之经音义【射音亦句古侯反绎音亦】疏【注正义曰此文与邾庶其黒肱莒牟夷文同知射是小邾大夫以句绎之地来奔鲁也其事旣同其罪亦等传称庶其等为三叛人不通数此为四叛人者以春秋之经止于获麟获麟以上褒贬是仲尼之意此虽文与彼同而事非孔意故不数也若然鲁史书此旧与彼同则窃地显名史先然矣而昭三十一年传盛论书三叛人名惩不义也其善志也杜言书曰故书皆是仲尼新意案此类彼则彼是旧文言新意者仲尼所脩有因有革因者虽是仲尼因旧旧合仲尼之心因而不改即是新意所以彼传归功脩者谓之善志为传所以脩之旣定乃成为善也故释例终篇杜自问而释之云丘明之为传所以释仲尼春秋仲尼春秋皆因旧史策书义之所在则时加増损或仍旧史之无或改旧史之有虽因旧文固是仲尼之书也丘明所发固是仲尼之意也是其说也公羊谷梁之经皆至获麟而尽左氏之经更有此下事者自此已下至十六年皆是鲁史记事之正文也仲尼所脩脩此记也此上仲尼脩记此下是其本文弟子欲存孔子卒故因经之未并录鲁之旧史以续孔子所脩之经记仲尼卒之月日示后人使知之耳贾逺亦云此下弟子所记但不言是鲁之旧史耳】
　　夏四月齐陈恒执其君寘于舒州音义【寘之豉反】疏【正义曰成十七年晋栾书执晋厉公亦先执后弑与此事同彼不书者或此告彼不告且此非孔子所脩不可以为例也】
　　庚戌叔还卒汪无传
　　五月庚申朔日有食之注无传
　　陈宗竖出奔楚注无传音义【竖上主反】
　　宋向魋入于曹以叛注曹宋邑音义【向舒又反魋徒回反】莒子狅卒注无传音义【狅其廷反】
　　六月宋向魋自曹出奔防宋向巢来奔
　　齐人弑其君壬于舒州疏【正义曰宣四年传例曰凡弑君称君君无道也称臣臣之罪也发凡言例是周公旧典此鲁史不书陈恒之名盖依凡例以齐君无道故】
　　秋晋赵鞅帅师伐防注无传音义【鞅于丈反】
　　八月辛丑仲孙何忌卒
　　冬陈宗竖自楚复入于陈陈人杀之注无传音义【复扶又反】陈辕买出奔楚注无传
　　有星孛注无传不言所在史失之音义【孛歩内反】
　　饥注无传
</div>
    <div class="pagination">
<a href="春秋左传注疏_page42.html">上一页</a><span>...</span><a href="春秋左传注疏_page38.html">38</a><a href="春秋左传注疏_page39.html">39</a><a href="春秋左传注疏_page40.html">40</a><a href="春秋左传注疏_page41.html">41</a><a href="春秋左传注疏_page42.html">42</a><span class="current-page">43</span><a href="春秋左传注疏_page44.html">44</a><a href="春秋左传注疏_page45.html">45</a><a href="春秋左传注疏_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
