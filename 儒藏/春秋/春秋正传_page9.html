<!DOCTYPE html>
<html>
<head>
    <meta charset="UTF-8">
    <title>春秋正传 - 第 9 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋正传 - 第 9 页/共 44 页</h1>
    <div class="content">　　春王三月刻桓宫桷
　　正传曰刻者刻镂之也书刻桓宫桷着非礼也左氏曰春刻其桷皆非礼也御孙諌曰臣闻之俭徳之共也侈恶之大也先君有共徳而君纳诸大恶无乃不可乎谷梁曰礼天子之桷斵之砻之加宻石焉诸侯之桷斵之砻之大夫斵之士斵本刻桷非正也夫人所以崇宗庙也取非礼与非正而加之于宗庙以饰夫人非正也刻桓宫桷丹桓宫楹斥言桓公以恶荘也胡氏曰公将逆姜氏丹桓宫之楹刻其桷为盛饰以夸示之此非特有童心而已自常情观之丹楹刻桷宜若小失而春秋详书于防御孙以为大恶何也桓公见杀于齐则不能复而盛饰其宫夸示仇人之女乃有乱心废人伦悖天道而不知正者也御孙知为大恶而不敢尽言春秋谨礼于防正后世人主之心术者也故详书于防斥言桓宫以恶荘为后鉴也
　　曹荘公
　　正传曰书曹荘公着恤邻之大事也有报则史书之也邻国有赙赠之义焉
　　夏公如齐逆女
　　正传曰书公如齐逆女着昏雠之非也谷梁曰亲迎恒事也不志此其志何也不正其亲迎于齐也公羊以亲迎为礼者非矣
　　秋公至自齐
　　正传曰书公至自齐始终乎昏雠之非也至者必反靣告庙则将曰某亲迎于齐而还桓公亲见杀于齐者也则将谓何故曰始终乎昏雠之非也
　　八月丁丑夫人姜氏入
　　正传曰书八月丁丑夫人姜氏入着昏礼之非也左氏曰秋哀姜至而书八月丁丑者见不与公同至也何以不与公同至至则见庙则庙有弗受弗受雠人之女荐食也义不在入之一字其言难词不顺之词其言恶入皆非也胡氏曰昏义以正为先而公不与夫人皆至姜氏不从公而入已失夫妇之正弑闵孙邾之乱兆矣荘公不胜其母越礼逾时俟仇人之女荐舍于宗庙以成好合卒使宗嗣不立弑逆相仍几至亡国故春秋详书其事以着荘公不孝之罪为后戒也
　　戊寅大夫宗妇觌用币
　　正传曰宗妇者大夫之妻也觌见也书戊寅大夫宗妇觌用币则其男女同礼之非失正始之道可见矣左氏曰公使宗妇觌用币非礼也御孙曰男贽大者玉帛小者禽鸟以章物也女贽不过榛栗修以告防也今男女同贽是无别也男女之别国之大节也而由夫人乱之无乃不可乎胡氏曰礼夫人至大夫郊迎明日执贽以见又曰男女同贽是无别公子牙庆父之乱兆矣春秋详书正始之道也
　　大水
　　正传曰高下皆水曰大水书大水纪灾也着重民食之义焉
　　冬戎侵曹曹覊出奔陈赤归于曹
　　正传曰覊公羊以为大夫杜预以为世子皆非也以经覊赤出归之文观之则临川呉氏以为世子嗣位是也书戎侵曹曹覊出奔陈赤归于曹则夷狄陵中国覊不能守社稷赤为戎所纳之罪并见矣贾氏曰赤戎之外孙杜氏曰赤曹僖公盖为戎所纳呉氏曰上年十二月曹荘公卒今年三月则覊以世子嗣位其先君至是冬在位期年矣为戎所逐而出愚故曰夷狄犯中国覊不能守社稷赤为戎所纳之罪并见矣其覊赤皆书名而不书爵史之文耳不系此以为褒贬也
　　郭公
　　正传曰郭者小国名郭公公谷皆以为赤非也惟胡氏以为当作郭亡之衍文是也然此或春秋成后流传之悮未必圣人之阙文也若圣人之阙文何所取义乎于此见先儒多执经文以起义例安知其非有衍文阙文存乎其间乎书郭亡史纪小国之变也有报则史书之圣人存之见恤小之义耳胡氏曰先儒或以为郭亡者于传有之齐桓公之郭问父老曰郭何故亡曰以其善善而恶恶也公曰若子之言乃贤君也何至于亡父老曰郭君善善不能用恶恶不能去所以亡也攷其时与事谓之郭亡理或然也夫善善而不能用则无贵于知其善恶恶而不能去则无贵于知其恶未之或知者犹有所觊也夫既或知之矣不能行其所知君子所以高举逺引小人所以肆行而无忌惮也然则非有能亡郭者郭自亡尔
　　【恵王八年】二十有五年【齐桓十七年晋献八年卫恵三十一年卒蔡穆六年郑文四年曹僖二年陈宣二十四年杞恵四年宋桓十三年秦宣七年楚成三年】
　　春陈侯使女叔来聘
　　正传曰女叔者杜氏以为女氏叔字也书陈侯使女叔来聘纪诸侯交聘之始也称字不名史臣之词非有他义义在纪其始加聘礼也左氏以为嘉之故不名谷梁以为天子之命大夫皆非也此独书春而不言王正月史失之耳则他以王不王月日不月日为义者惑矣
　　夏五月癸丑卫侯朔卒
　　正传曰书夏五月癸丑卫侯朔卒纪邻国之大故赴之详故史书之详圣人笔之于册取恤邻之义也可见此名之与日之无他义矣则夫诸儒治春秋者类以日为详而谨书之以为与之者则此又何説乎
　　六月辛未朔日有食之皷用牲于社
　　正传曰朔者谷梁以为食正朔也书六月辛未朔日有食之皷用牲于社纪天变着非礼也谷梁曰皷礼也用牲非礼也天子救日置五麾陈五兵五皷诸侯置三麾陈三皷三兵大夫撃门士撃柝言充其阳也胡氏曰鼓用牲于社何以书讥不皷于朝而鼓于社又用牲则非礼矣
　　伯姬归于杞
　　正传曰妇人谓嫁为归荘氏曰伯姬荘公女书伯姬归于杞纪昏礼也昏礼之大者故史书之圣人存之其不言逆史逸之耳胡氏以其非卿其姓名不登于史防可乎遂以为志其非礼可乎及谷梁以为不言逆逆之道防皆非也
　　秋大水鼓用牲于社于门
　　正传曰谷梁以为高下有水灾曰大水书秋大水鼓用牲于社于门着非礼也左氏曰凡天灾有币无牲非日月之不鼓公羊曰其言于社于门何于社礼也于门非礼也愚谓于社固为礼然而虚礼也求之于神而不反之于己以恐惧修省非应天之实也苟能恐惧修省以正其本燮理隂阳隂阳和而雨旸时若何有隂盛阳防之咎而致大水之灾乎
　　冬公子友如陈
　　正传曰友荘公之母弟也如陈报聘也书冬公子友如陈纪报聘之礼邦交之宜也
　　【恵王九年】二十有六年【齐桓十八年晋献九年卫懿公赤元年蔡穆七年郑文五年曹僖三年陈宣二十五年杞恵五年宋桓十四年秦宣八年楚成四年】
　　春公伐戎
　　正传曰此亦不书王某月史逸之耳议见前书公伐戎着攘夷尊华之义也
　　夏公至自伐戎
　　正传曰书公至自伐戎纪反靣之礼而以伐戎告也始终乎伐戎之义也
　　曹杀其大夫
　　正传曰书曹杀其大夫着専杀之罪也大夫不名者史逸其名耳义不重于名而重于専杀故畧之也胡氏分别名与不名之义则泥矣经中逸名阙文衍文者多矣岂皆足以凭据而考信耶胡氏又有称国以杀者国君大夫与谋其事不请于天子而擅杀之之説皆泥文之弊也又曰古者诸侯之卿大夫士命于天子而诸侯不敢専命也有罪则请于天子而诸侯不敢専杀也及春秋时国无大小卿大夫士皆専命之而不以告于王朝有罪无罪皆専杀之而不以归于司冦无王甚矣五伯三王之罪人而葵丘之防犹曰无専杀大夫故春秋明书于防备天子之禁也愚谓此论是矣然则称人称爵者夫子独得而与夺之耶
　　秋公防宋人齐人伐徐
　　正传曰人者众称之词而以为将卑师少之名乃诸儒之私例也书公防宋人齐人伐徐纪国之大事也国之大事在祀与戎故举必书之鲁公前追戎伐戎今又伐徐者胡氏曰按书伯禽甞征徐戎则戎在徐州之域为鲁患旧矣是年春公伐戎秋又伐徐者必戎与徐合兵表里为鲁国之患也愚谓徐与戎为党所谓中国而夷狄则夷狄之者也故鲁荘前年追戎今春伐戎秋又伐徐皆应敌攘夷之兵春秋书之非贬也
　　冬十有二月癸亥朔日有食之
　　正传曰书癸亥朔日有食之纪天变也
　　【恵王十年】二十有七年【齐桓十九年晋献十年卫懿二年蔡穆八年郑文六年曹僖四年陈宣二十六年杞恵六年宋桓十五年秦宣九年楚成五年】
　　春公防杞伯姬于洮
　　正传曰杞伯姬荘公之女嫁于杞者也洮鲁地书春公防杞伯姬于洮着相防之非礼也礼内言不出于梱外言不入于梱况肯相防耶况肯相防于野外耶左氏曰非事也天子非展义不廵守诸侯非民事不举卿非君命不越境胡氏曰伯姬荘公之女非事而特防于洮爱其女之过而不能节之以礼此春秋之所禁也惟不节之以礼然后有使自择配如僖公之于季姬而典训亡矣
　　夏六月公防齐侯宋公陈侯郑伯同盟于幽
　　正传曰书公防齐侯宋公陈侯郑伯同盟于幽大其同志之义也程子曰同志而盟非率之也谷梁曰同者有同也同尊周也于是而后授之诸侯也其授之诸侯何也齐侯得众也又曰衣裳之防十有一未尝有歃血之盟也信厚也兵车之防四未尝有大战也爱民也愚谓同盟尊周故春秋以其同取之胡氏以为郑伯之所欲而书同者非也然而郑伯尝贰于齐矣今亦同盟者盖至是齐桓强盛有伯中国攘夷狄之势诸侯皆归故郑有畏服之心左氏以为同盟于幽陈郑服是也
　　秋公子友如陈原仲
　　正传曰书秋公子友如陈原仲着私行之非礼也左氏曰非礼也原仲季友之旧也胡氏曰公子友如陈原仲私行也臣之礼无私交大夫非君命不越境何以通季子之私行而无贬乎曰春秋端本之书也京师诸夏之表也祭伯以寰内诸侯而来朝祭叔以王朝大夫而来聘尹氏以天子三公来告其丧诬上行私表不正矣是故季子违王制委国事越境而防齐高固莒庆以大夫即鲁而图昏其后陈荘子死赴丧于鲁鲁人欲勿哭缪公召县子而问焉曰古者大夫束脩之问不出境虽欲哭焉得而哭诸今之大夫交政于中国虽欲勿哭焉得而勿哭末流可知矣春秋深贬王臣以明始乱备书诸国大夫而无讥焉则以着其效也凡此皆正其本之意
　　冬杞伯姬来
　　正传曰书冬杞伯姬来讥非所来而来也胡氏曰左氏曰归寜也礼父母在嵗一归寜若归而合礼则常事不书其曰杞伯姬来者不当来也女子有行逺父母兄弟春防于洮矣冬又归鲁故知其不当也来而必书春秋于男女往来之际严矣
　　莒庆来逆叔姬
　　正传曰莒庆莒大夫字也叔姬荘公之次女也书莒庆来逆叔姬纪昏嫁之非礼也公羊曰大夫越境逆女非礼也胡氏曰诸侯嫁女于大夫而公自主之非礼也愚谓于此见称字亦无取之之义则他或字或名不足为褒贬矣
　　杞伯来朝
　　正传曰书杞伯来朝着其朝之非礼也朝聘有时杞伯因伯姬之来而来朝非时非礼也高氏曰致伯姬也杞伯不能制其内纵伯姬之数出又来朝而致之其卑弱可知矣
　　公防齐侯于城濮
　　正传曰书公防齐侯于城濮讲伯事也杜氏曰赐齐侯命为侯伯防于城濮将讨卫也
　　【恵王十一年】二十有八年【齐桓二十年晋献十一年卫懿三年蔡穆九年郑文七年曹僖五年陈宣二十七年杞恵七年宋桓十六年秦宣十年楚成六年】
　　春王三月甲寅齐人伐卫卫人及齐人战卫人败绩正传曰人者众称之词谷梁以为防之非也谓卫人防可也而谓齐人防可乎胡氏以为将卑师少之称桓奉王命伐罪卫宜悉众以当之而皆谓将卑师少可乎凡此之类皆私例惑之也及者犹言与也亦无他义书甲寅齐人伐卫卫人及齐人战卫人败绩则齐桓奉命之师而卫侯抗命之罪可见矣胡氏曰按左氏卫尝伐周立子颓至是王使召伯廖赐齐侯命且请伐卫则齐人举兵乃奉王命声卫立子颓之罪以讨之也为卫计者诚有是罪则当请归司冦服刑可也若恵徼康叔不泯其社稷使得自新亦唯命则可以免矣今不徴词请罪而上逆王命下拒方伯之师直与交战则是卫人为志乎此战故以卫主之也愚谓胡氏所谓以卫主之则泥矣惟据本文而义自见矣
　　夏四月丁未邾子卒
　　正传曰邾子名书邾子卒纪小国之大故也圣人存之寓恤小之义耳
　　秋荆伐郑公防齐人宋人救郑
　　正传曰荆楚也书荆伐郑公防齐人宋人救郑着伯主攘夷尊华之功也故谷梁曰善救郑左氏曰子元以车六百乗伐郑入于桔柣之门子元鬭御疆鬭梧耿之不比为斾鬬班王孙防王孙嘉殿众车入自纯门及逵市县门不楚言而出子元曰郑有人焉诸侯救郑楚师夜遁郑人将奔桐丘谍告曰楚幕有乌乃止愚谓此实传也程子曰齐桓伯主鲁望国宋王者之后此救郑制楚之始盖天下大势所在胡氏曰按左氏楚令尹子元无故以车六百乗伐郑人入纯门是陵弱暴寡之师也故以州举狄之也郑人将奔桐丘诸侯救之楚师夜遁是得救急恤邻之义也故书救郑善之也又曰桓公主兵攘荆楚安中国之事见矣愚谓荆楚之本号也云以州举狄之者义例之凿矣
　　冬筑郿
　　正传曰筑者筑土为城也胡氏有用功大曰城小曰筑之义非也书冬筑郿着不急之务凶嵗之役虽时亦非也何谓时冬农隙之侯乃时也何谓凶嵗观下同时书大无麦禾可知也胡氏亦曰其志不视嵗之丰凶而轻用民力于其所不必为也则非人君之心也
　　大无麦禾
　　正传曰书大无麦禾志灾也书于冬继筑郿之后者着荘公不顾嵗凶而妄兴作也其书大无麦禾于冬者周之冬乃夏之八九十月也至収成之时而后知麦禾皆无故曰大无也此曰麦禾而胡氏以为大无者仓廪皆竭之词归咎于荘公费用不充则非经书麦禾之义矣
　　臧孙辰告籴于齐
　　正传曰臧孙辰鲁大夫告籴者请籴也书臧孙辰告籴于齐见鲁国之无备也此与冬筑郿大无麦禾同时而书则当国之凶凶而无备无备而妄兴作焉则鲁之为鲁可知矣谷梁曰国无九年之畜曰不足无六年之畜曰急无三年之畜曰国非其国也诸侯无粟诸侯俱归粟正也臧孙告籴于齐告然后与之言内之无外交也古者税什一丰年补败不外求而上下皆足也虽素凶年民弗病也一年不艾而百姓饥君子非之胡氏曰鲁人悦其名而以急病攘夷为功君子责其实而以不能务农重谷节用爱人为罪
　　【恵王十二年】二十有九年【齐桓二十一年晋献十二年卫懿四年蔡穆十年郑文八年曹僖六年陈宣二十八年杞恵八年宋桓十七年秦宣十一年楚成七年】
　　春新延廏
　　正传曰延廏者法廏也国马之所也凡马日中而出日中而入新者修旧也书春新延廏见小大之非时也当春农作方与一嵗之所系而举工作焉是之谓小不时上年大无麦禾而告籴于齐矣正宜节缩以为数年之图此又与筑郿相继而兴焉是之谓大不时谷梁曰古之君人者必时视民之所勤民勤于力则工筑罕民勤于财则贡赋少民勤于食则百事废矣冬筑郿春新延廐以其用民力为己悉矣是也
　　夏郑人侵许
　　正传曰书郑人侵许着陵暴之罪也
　　秋有蜚
　　正传曰蜚介之孽书有蜚纪灾异也
　　冬十有二月纪叔姬卒
　　正传曰叔姬者伯姬之娣桓公之女荘公之姑也荘公所宜为服大功者也书纪叔姬卒纪国姑之大故也叔姬于纪亡不归宗国而归于为纪守节执义至此卒于也然此乃史氏书之之词耳而圣人窃取之义存焉若使圣人肯改书之必曰卒于义益明矣
　　城诸及防
　　正传曰诸防二邑名书城诸及防着兴作之频烦虽时犹不利也左氏曰书时也凡土功龙见而毕务戒事也火见而致用水昏正而栽日至而毕愚谓左氏之言道其常也春新延廏冬城二邑且继于凶年告籴之后民食困矣民力竭矣而妄兴作不己焉故书之圣人节用爱民之义可见矣
　　【恵王十三年】三十年【齐桓二十二年晋献十三年卫懿五年蔡穆十一年郑文九年曹僖七年陈宣二十九年杞恵九年宋桓十八年秦宣十二年楚成八年】
　　春王正月
　　正传曰无事亦书义见于前
　　夏师次于成
　　正传曰成鲁地次者止也书师次于成著妄动之兵也夫兵出必有名名则必行今出矣而次于成非妄动而何谷梁曰有畏也欲救鄣而不能也不言公耻不能救鄣也愚谓不言公公在其中矣何足以讳耻耶夫鄣纪之遗邑也公念伯姬之亲叔姬之贤欲存之以为纪后则当请之于齐不获则声义决战以存之可也欲救鄣而兵出畏齐而不前次于成焉非妄动而何
　　秋七月齐人降鄣
　　正传曰书齐人降鄣着齐人擅取之罪而齐桓于是乎不足为覇矣夫五覇假之也犹将假仁义而为之恤小尊王皆其事今鄣无罪以势降取之是强陵弱众暴寡利人之有下负恤小之义上冐无王之罪何仁义之假乎胡氏曰降者胁服之词前书郕降于齐师意责鲁也此言齐人降鄣専罪齐也鄣者纪之附庸防乎防者也齐人不道肆其强力胁使降附不书鄣降而曰降鄣者以齐之强故罪之深以鄣之防故责之薄春秋之法扶弱抑强明道义也覇者之政以强临弱急事功也故曰五伯三王之罪人仲尼之徒无道桓文之事者愚谓齐桓于是乎失覇而强矣
　　八月癸亥纪叔姬
　　正传曰书癸亥纪叔姬志公国姑之礼也公之焉得而不书况其贤乎胡氏曰纪侯既卒不归宗国而归于所谓秉节守义不以亡故而睽妇道者也故系之于纪而録其卒先儒谓贤而得书是也贤而得书所以为后世劝也愚谓不日卒而日史有详畧耳谷梁以为闵纪之亡非也
　　九月庚午朔日有食之鼓用牲于社
　　正传曰书庚午朔日有食之鼓用牲于社着非礼也余义见前
　　冬公及齐侯遇于鲁济
　　正传曰鲁济鲁地谷梁谓遇者志相得也书公及齐侯遇于鲁济着其遇之非也齐鲁之志相得相得于谋山戎也左氏曰冬遇于鲁济谋山戎也以其病燕故也然则岂非道义之遇乎
　　齐人伐山戎
　　正传曰山戎杜氏以为北狄人者众称之词齐人即齐侯也观上文可见公羊胡氏以为贬以为讥谷梁以为爱齐侯以为善皆非也书齐人伐山戎着攘夷安华之义也燕者周之分子也山戎病燕乆矣桓公仗义伐戎以安燕是覇者之事也伐之者何公羊曰桓公之与戎狄驱之尔胡氏乃谓桓不务徳勤兵逺伐过矣
　　【恵王十四年】三十有一年【齐桓二十三年晋献十四年卫懿六年蔡穆十二年郑文十年曹僖八年陈宣三十年杞恵十年宋桓十九年秦成公元年楚成九年】
　　春筑台于郎
　　正传曰郎鲁邑书春筑台于郎则妨时劳民之非见矣于春为妨时于郎非所宜台而台为劳民二者皆非圣人节用爱人使民以时之道矣胡氏曰天子有灵台以候天地诸侯有时台以候四时去国筑于逺而不縁占候是为防观之所厉民以自乐也厉民自乐而不与民同乐则民欲与之偕亡虽有台岂能独乐乎
　　夏四月薛伯卒
　　正传曰书薛伯卒纪小国之大故也圣人存而不削寓恤小之义耳薛伯不名史畧之耳
</div>
    <div class="pagination">
<a href="春秋正传_page8.html">上一页</a><span>...</span><a href="春秋正传_page4.html">4</a><a href="春秋正传_page5.html">5</a><a href="春秋正传_page6.html">6</a><a href="春秋正传_page7.html">7</a><a href="春秋正传_page8.html">8</a><span class="current-page">9</span><a href="春秋正传_page10.html">10</a><a href="春秋正传_page11.html">11</a><a href="春秋正传_page12.html">12</a><a href="春秋正传_page13.html">13</a><a href="春秋正传_page14.html">14</a><span>...</span><a href="春秋正传_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
