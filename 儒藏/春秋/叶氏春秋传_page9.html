<!DOCTYPE html>
<html>
<head>
    <meta charset="UTF-8">
    <title>叶氏春秋传 - 第 9 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>叶氏春秋传 - 第 9 页/共 23 页</h1>
    <div class="content">　　狄救齐秋八月丁亥葬齐桓公冬邢人狄人伐卫狄何以称人以狄邢也邢尝病于狄而迁夷仪矣卫同姓而复与狄伐之自取灭于卫者也不可曰邢狄伐卫故人狄则邢亦秋也
　　十有九年春王三月宋人执滕子婴齐
　　诸侯有罪执而归于京师者伯讨也故以侯执执而不归京师者非伯讨也故以人执执而言以归者归于其国而释之也执而不言以归者即其所而释之也凡执而不名内未有君也此何以言名执而杀之也何以不言杀之大夫则言杀之诸侯则不言杀之君臣之辞也
　　夏六月宋公曹人邾人盟于曹南
　　盟于曹南曹地也何以不言宋公邾人盟于曹非曹之国中曹之南也曹卫邾同于伐齐而不同于战甗卫以狄伐则有辞矣曹邾之不至以纳为非正也宋公强而与之盟故不盟于国中而盟于国外各以其防者来义不足以服之也宋于是复围曹
　　鄫子防盟于邾巳酉邾人执鄫子用之
　　鄫子不名恶邾也谓其为虐亦已甚矣故人邾而不名鄫子也用之或曰杀之以祭也或曰血其鼻以祭也
　　秋宋人围曹卫人伐邢冬防陈人蔡人楚人郑人盟于齐
　　防公羊作公防左氏谷梁作防当从二传防者何没公也地齐齐亦与盟也齐小白死五公子争立而齐衰矣陈穆公思小白之徳率四国与公而盟焉畏楚之或侵也陈蔡郑皆楚之与国也陈率诸侯以保齐可畏楚之侵而使楚亦与盟不可小白率中国以攘楚公得率楚以保中国乎楚之窥中国自是始矣故四国皆贬而称人公亦没而不得见人诸侯所以人公也
　　梁亡
　　有一朝而亡者不幸而人或亡之也有积久而亡者虽幸而人欲存之不得不亡也人亡之可曰亡梁人欲存之而不得不亡不可曰亡梁梁亡而已其所由来者渐矣此梁之所以亡也
　　二十年春新作南门
　　南门路门也何以言新作僭天子也因旧而修谓之新有加其度谓之作礼天子五门曰臯门曰库门曰雉门曰应门曰路门诸侯三门曰库门曰雉门曰路门古者谓国门为南门故曰天子听朔于南门之外谓路门亦为南门故成王丧言逆子钊于南门之外鲁得以天子臯门之制为库门应门之制为雉门周公之赐也而路门则有诸侯之门焉新作南门书岂非有加其度而僭天子路门欤故与新作雉门之辞一施之不曰路门天子有路门曰是天子之南门云尔
　　夏郜子来朝五月乙巳西宫灾
　　记灾也西宫夫人之宫也天子六寝后六宫诸侯三寝夫人三宫曰东宫曰西宫中宫处乎中
　　郑人入滑秋齐人狄人盟于邢
　　狄何以书人以狄齐也卫人伐邢狄以前与邢人伐卫之故请于齐为此盟以谋邢难明年狄遂侵卫复报邢而灭之邢卫之怨以齐为有力则齐亦狄也
　　冬楚人伐随
　　二十有一年春狄侵卫宋人齐人楚人盟于鹿上鹿上宋地此宋公也何以言宋人不知诸侯之不宗已而强图霸也齐楚何以皆称人此亦齐侯楚子也知宋公之不足宗而矫从之盟也故皆贬而人之
　　夏大旱
　　记灾也夏以月志不雨者未为灾也以时志大旱者歴时不雨而播种不入也
　　秋宋公楚子陈侯蔡侯郑伯许男曹伯防于盂
　　楚子何以先诸侯宋襄公欲图霸而防楚子诸侯推先楚子也楚子先诸侯则何以不贬楚所以正诸侯也一人衡行于天下武王耻之诸侯知宋襄公不足覇则勿防而已防而先楚子遂使楚子得以争中国则宋与诸侯之罪也叶子曰宋襄公可谓不量力矣齐桓公自同盟于幽而霸歴楚文王堵敖未尝与之通至成王立而以人来聘已而连侵伐郑者四年桓公于是遂伐楚虽成王之强以屈完来盟于师则楚服矣然相继八合诸侯而楚不与知成王未可以致则外之而不使得与中国诸侯齿也今襄公一图霸而遽召楚岂以桓公所不能为而已为之乎鹿上之盟公子目夷固知小国争盟之为祸矣楚子伪从之以观其衅而襄公弗悟遂再为此防则宜楚子之所易也故偃然欲与之争中国而不肯为诸侯下诸侯亦莫敢复先焉者盖以王爵推之也襄公乃反从之以相敌则恶在其为霸此楚子所以知其无能为而遂执之欤故春秋不贬楚子而以爵书之以为宋与诸侯之罪而未可以专责楚子也















　　叶氏春秋传卷九
　　钦定四库全书
　　叶氏春秋传卷十
　　宋　叶梦得　撰
　　僖公三
　　执宋公以伐宋
　　此楚子执之也何以不言楚诸侯与有罪也诸侯知宋公之不足宗则勿防而巳矣从之而先楚子则宋公之执非楚所独能为也
　　冬公伐邾楚人使宜申来献捷
　　宜申楚大夫之再命者也捷者何捷乎宋也前未有言败宋者此何以言捷不使楚子得执宋公以败宋故见伐不见战也宋捷则何以献于我威我也楚居一方与宋襄公争中国执宋公以伐宋惧诸侯犹未尽宗已故其捷也夸之以示诸侯挈使宜申若奉我然欲求名而不得也不言宋不使楚子得捷于宋也
　　十有二月癸丑公防诸侯盟于薄释宋公
　　此前防盂之诸侯也不序前目而后凡也何以言公防约盟而公徃防也执不言释此何以言释以二王后见重也楚既得宋矣宋公犹未释诸侯于是请于楚而盟焉此楚子释之也何以不言楚诸侯与有力也执不言楚则诸侯不能逃其罪释不言楚则楚子不能专其徳宋公曰释晋舎季孙行父于苕丘曰舎君臣之辞也
　　二十有二年春公伐邾取须句
　　须句邾邑也内取外邑不书此何以书不正其伐取也须句风姓之国邾人灭而属之以为邑则取邑者也
　　夏宋公卫侯许男滕子伐郑秋八月丁未及邾人战于升陉冬十有一月己巳朔宋公及楚人战于宋师败绩
　　此救郑之师也以宋公及楚人言宋之主战也薄之释宋公郑伯在焉宋公以郑为楚与国背惠而伐郑不量力而与楚战败之道也何以不贬不重伤不禽二毛不鼓不成列以襄公有取败之道则可以襄公为非战之道则不可春秋贵偏战不贵诈战则襄公义有不可贬也
　　二十有三年春齐侯伐宋围缗
　　伐国不言围邑此何以言围缗不正其伐之败而凌之也伐者问罪之师不正其义而幸其间非伐也为后宋公兹父卒起也
　　夏五月庚寅宋公兹父卒秋楚人伐陈冬十有一月杞子卒
　　此杞伯也何以言子时王降之也何以降用夷礼也叶子曰孔子言夏礼吾能言之杞不足征也殷礼吾能言之宋不足征也文献不足故也古者天子五载一巡守考制度于四岳变理易乐者为不从其君沿革制度衣服者为畔其君杞二王之后所以尊贤也岂不曰统承先王修其礼物者乎宋礼之不足或以久而亡也而杞习于用夷则时王得降之矣故虽周之衰王政犹或行也
　　二十有四年春王正月夏狄伐郑秋七月冬天王出居于郑
　　天子以畿内为国诸侯以封内为国诸侯不以其道去其封内故曰出奔天子不以其道去其畿内故曰出居出之为言耻也若曰虽有其国而不能守云尔天子无外虽去其国不失天下故谓之居焉凡诸侯与其国内曰居国外曰在诸侯以国为家者也天子内外皆曰居天子以天下为家者也叶子曰天子非巡守不适诸侯诸侯非述职不见天子诸侯于盟防征伐之事未尝书出义可得而行也至于奔则失其位矣然后书出天子于伐郑狩于河阳未尝书出亦义可得而行也至于出居于郑则失其位矣然后书出盖大有天下小有一国皆其所当守而不可失安有内难不能正而及避之于外以托于诸侯欤夫子带之乱君子亦有以处之矣方其奔齐或放焉或封焉亲爱之而勿杀可矣古之人有行之者舜也而王不能反召之使得终其恶及以狄伐周则罪在可讨弗辟则无以告先王古之人有行之者周公也而王不能反避之使得夺其位在易鼎而受之震鼎器也震长子也主器莫若长子故必不丧匕鬯而后出可以守其宗庙社稷以为祭主若襄王者可谓丧其匕鬯矣有天下而不知此则亦何以王天下哉故以襄王一见法焉
　　晋侯夷吾卒
　　二十有五年春王正月丙午卫侯燬灭邢
　　卫侯何以名嫉诱灭也卫侯将伐邢其大夫礼至曰不得邢之守国不可得也请往其昆弟仕于邢及卫伐邢邢之守国子巡城卫之仕于邢者乃掖国子赴外而杀之邢遂以亡礼至铭其器曰余掖杀国子莫余敢止君子是以嫉卫侯也叶子曰甚矣君子之恶诈也曰自古皆有死民无信不立民之所以能并生于天地之间而不相害者以其信足恃也使人而各怀其诈虽匹夫且不可与共处况有国与天下者乎故楚子防诱蔡侯般杀之名恶诱杀人之君也卫侯燬从礼至之请诱杀国子而灭邢名恶诱灭人之国也夫灭国之罪亦大矣而辞无所贬以为不待贬絶而自见也乃其诱杀人之君诱灭人之国非有所示其谁察焉是以卫与狄异而其辞一施之而三传皆言贬灭同姓记礼者从而为之説春秋之义不加于事之所易见而常致意于义之所难察同姓所易言也楚灭防齐灭莱皆不名灭国灭同姓一事也既见灭则罪已重矣故不以轻者复参焉诱杀人而灭国与诱人而杀之二事也不正则终无以着其罪三传既已失之为礼者又从而弗悟吾然后知学之为难也
　　夏四月癸酉卫侯燬卒宋荡伯姬来逆妇
　　荡氏也伯姬内女而嫁于宋之荡氏者也子逆妻而母亲之非礼也妇縁姑之辞
　　宋杀其大夫
　　大夫何以不名大夫无罪也何用见大夫之无罪其讨之败欤
　　秋楚人围陈纳顿子于顿
　　围陈何以言纳顿子与其纳也纳君未有不以师何以言围陈顿陈之邻国盖有迫于陈而出奔者围陈而使顿子得以归是亦所以为纳也顿子何以不名内未有君也凡纳君而名者内有君也纳君而不名者内未有君也
　　葬卫文公冬十有二月癸亥公防卫子莒庆盟于洮公不讳与莒庆盟卫子在焉者也
　　二十有六年春王正月己未公防莒子卫速盟于向速卫大夫之三命者也公不讳与速盟莒子在焉也
　　齐人侵我西鄙公追齐师至酅弗及
　　弗及左氏作不及公羊谷梁作弗及当从二传弗及可及而我不及也善用师者量敌而后进虑胜而后防追而弗及有畏齐之志焉酅齐附庸之国齐人而言齐师以公弗及大之也
　　夏齐人伐我北鄙卫人伐齐公子遂如楚乞师
　　乞重辞也得不得之辞也古者诸侯无师帅教卫以賛元侯人乞师而我从之固已非矣况我不足而乞于人乎非正师之道也叶子曰齐自鹿上之防不复与楚通盖欲与争霸而我方与诸侯防楚盟于薄以释宋公则弃齐而从楚矣故齐连年既侵我又从而伐之我畏齐弗敢追反假楚以报怨所谓既不能令又不受命者也召陵之盟桓公与我伐楚而楚服今我乃欲以楚伐齐而恃之以胜公之谋国为可知已昔者滕文公尝问于孟子曰滕小国也间于齐楚事齐乎事楚乎孟子告之以凿斯池筑斯城与民守之效死而民弗去使僖公而知此则齐不必畏楚不必恃盖为国必有自胜之道故以僖公一见法焉
　　秋楚人灭防以防子归
　　防子何以不名申防子也凡灭国之君内无君则不名然国灭而奔则不名国灭而以归则名者着屈不屈也虁楚之同姓楚人责其不祀祝融与鬻熊防子以熊挚有疾别于楚而不得祀楚用是灭焉则防子为有辞而未尝屈故以出奔之辞书之见防子非楚之所得归也
　　冬楚人伐宋围缗
　　伐国不言围邑此何以言围缗未能得宋先尝之于缗也伐者问罪之师国未可得而先尝之于其邑非伐也为后围宋起也
　　公以楚师伐齐取谷
　　谷齐邑也内取外邑不书此何以书不正其伐取也
　　公至自伐齐
　　二十有七年春杞子来朝夏六月庚寅齐侯昭卒秋八月乙未葬齐孝公乙巳公子遂帅师入杞
　　公子遂吾大夫之三命者也
　　冬楚人陈侯蔡侯郑伯许男围宋
　　楚子何以先诸侯主兵也于是宋襄公死矣而晋文公未兴中国无霸楚子遂欲先诸侯而诸侯莫不从焉故贬而人之人楚子所以人诸侯也
　　十有二月甲戌公防诸侯盟于宋
　　此前围宋之诸侯也不序前目而后凡也宋公犹在围则何以地宋盟于宋之国外是亦宋矣不嫌也曹南言南聂北言北此何以不言方志于围则不主方也楚围宋而公不与于是如防而请盟焉恶矣何以不没公公欲之也叶子曰吾何以知此盟为围宋欤僖公自陈穆公之盟虽以为齐故然陈蔡郑皆楚之与国也而公与之同好楚子得交中国盖自是始矣春秋没公而人三国则公宜与楚厚者也明年公虽不防盂而为薄之盟以释宋公然后五年伐齐之役乃乞师于楚而楚援之遂以取谷则何以得于楚乎晋文公之兴首伐卫以致楚而公为之戍卫又责公子买之不卒戍而刺之则公之附楚审矣围宋之役初虽不与防而为盟岂有意于救宋哉殆亦若戍卫以成楚志尔楚子居申而后使子玉去宋若前盟而宋围解何待既退而后命之是防围非解围也薄之盟公防而释宋公宋之盟公防而围宋公美恶不嫌于同辞也
　　二十有八年春晋侯侵曹晋侯伐卫
　　何以再见晋侯嫌侵曹与伐卫并也曹侵诸侯之田不用僖负羁而乗轩者三百人卫欲与楚见逐于国人楚始得于曹而新昬于卫文公欲习齐桓之迹先攘楚以图霸故自南河济而侵曹归而讨卫罪因以怒楚而求战何以不言遂侵曹非以伐卫也
　　公子买戍卫不卒戍刺之
　　公子买吾大夫之三命者也何以言不卒戍以买为善遂事而不正其杀也卫自淮之防不复与诸侯通至文公卒始以莒故与我为洮及向之盟以我为楚与国而同好也故晋伐卫而我戍之以援焉买以晋不当敌而去之大夫出疆可以安社稷而专之可也则公畏楚而杀买不正也何以言刺内杀大夫不言杀刺之为言一曰讯羣臣二曰讯羣吏三曰讯万民周道也若言察之审而后杀焉内辞也凡先刺而后名者杀有罪也先名而后刺者杀无罪也
　　楚人救卫三月丙午晋侯入曹执曹伯畀宋人
　　侵而不服然后入之数其罪而执其君伯讨也故以侯执不归之京师而畀宋人则伯讨欤阙文也是当曰畀宋人田不言田经成而亡之也曹卫尝侵诸侯之田矣晋侯图霸欲怒楚而求战先轸乃为之谋使执曹君而归诸侯之田晋侯于是侵曹数其不用僖负羁而乗轩者三百人夺所侵地以还诸侯宋与得焉畀之为言与也不曰与曰畀与者我物而归之彼畀者彼物而受之我犹曰皇天用训厥道付畀四方云尔叶子曰吾何以知畀宋人田为阙文欤楚之围宋在二十七年之冬宋公孙固如晋告急是时宋公盖在围也及诸侯盟于宋盖即宋之城外以为防宋公不与焉明年三月晋侯入曹执曹伯宋围犹未解故再见宋使门尹般如晋师告急左氏载先轸始谋言我执曹君而分曹卫之田以赐宋人既而公説复言执曹伯分曹卫之田以畀宋人此其终事也楚子闻果命子玉去宋宋公于是始释围得归而从晋城濮之战始见宋师则方执曹伯畀之者谁乎晋侯有疾侯獳货晋史归曹伯则曹伯之归盖自晋不自宋也是其畀之者田而已谷梁固不见其事左氏见之而不能辨盖不知侯执之为伯讨也公羊虽知之而不悟其与京师楚同文亦求之经者不审尔
　　夏四月己巳晋侯齐师宋师秦师及楚人战于城濮楚师败绩
　　晋怒楚而与之战故晋与诸侯之师及楚人言晋之主战也楚何以言人得臣之师也城濮卫地
　　楚杀其大夫得臣
　　得臣楚大夫之再命者也城濮之役楚子命得臣还师而不从楚子不能制怒而少与之师晋侯战而师遂败得臣之死罪累上也故以国杀
　　卫侯出奔楚
　　卫侯何以不名非二君也楚败卫侯惧而出奔使其大夫元咺奉母弟叔武受盟于晋叔武不正其为君而摄焉以内为未君故不名卫侯也
　　五月癸丑公防晋侯齐侯宋公蔡侯郑伯卫子莒子盟于践土
</div>
    <div class="pagination">
<a href="叶氏春秋传_page8.html">上一页</a><span>...</span><a href="叶氏春秋传_page4.html">4</a><a href="叶氏春秋传_page5.html">5</a><a href="叶氏春秋传_page6.html">6</a><a href="叶氏春秋传_page7.html">7</a><a href="叶氏春秋传_page8.html">8</a><span class="current-page">9</span><a href="叶氏春秋传_page10.html">10</a><a href="叶氏春秋传_page11.html">11</a><a href="叶氏春秋传_page12.html">12</a><a href="叶氏春秋传_page13.html">13</a><a href="叶氏春秋传_page14.html">14</a><span>...</span><a href="叶氏春秋传_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
