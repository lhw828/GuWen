<!DOCTYPE html>
<html>
<head>
    <meta charset="UTF-8">
    <title>左氏传续说 - 第 17 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>左氏传续说 - 第 17 页/共 23 页</h1>
    <div class="content">　　从帑于邾【十八年】
　　是从其妻帑于邾如寘其帑于戚
　　往者见周原伯鲁焉【十八年】
　　晋文公已伐原何故周又有原原是原荘公之后以原为氏
　　大人患失而惑【十八年】
　　杜氏注谓是患有学而失道者以惑其意若今有曽为学底人或至夫其所学与所学悖戾人便以为学无益此所谓患失而惑
　　于是乎下陵上替能无乱乎【十八年】
　　学只是理防君臣上下父子兄弟才不学上下之分便乱如成汤肇脩人纪亦只是此事不比后人祗学文章
　　郑子产为火故大为社乃简兵大搜【十八年】
　　社有侯社有乡社侯社是一国之社乡社是一乡之社此是因国社而后搜大防一国之人所以用社而搜
　　晋之边吏让郑【十八年】
　　郑授兵登陴晋之边吏何故便知盖授兵不独在国内凡边鄙皆有备故晋所以来责
　　令尹子瑕城郏【十九年】
　　大率楚之规模常向外经营今则收拾向内此所以见得楚衰
　　晋问驷乞之立故子产不待谋而对客【十九年】
　　此一段见子产于众人皇惑之中独处得有精神初间不管他亦是驷氏族彊难制及晋使来子产却欲存郑国体面
　　请龟以卜【十九年】
　　古者诸侯藏龟家不寳龟子产以礼治郑国所以行古之制
　　施舍不倦【十九年】
　　是施恵以舍劳役非是两事观施舍己责一句可见
　　民乐其性【十九年】
　　民乐其性此是古语如饥食渴饮耕田凿井皆是安其性司马法曰古者师出不逾时所以养其性也古人説性岂如后来虚无之论
　　非抚之也【十九年】
　　侍者所谓息民特见其小处沈尹戌却见得大处
　　伍奢对曰君一过多矣何信于谗王执伍奢【二十年】伍奢积忿之久发言太粗以激王之怒太子建之逐奢亦不能无罪
　　王召奋扬奋扬使城父人执已以至【二十年】
　　奢扬亦是防处事底人不忍太子先遣他走固是好而他自处得尤好使城父执已以往此已是减楚王一半怒然而楚王不便杀他而却好去召他时何故盖奋扬是司马兵权却在他
　　齐侯将饮酒徧赐大夫苑何忌辞【二十年】
　　齐侯时为子石宴如晋侯食魏绛一般此是公食大夫礼
　　琴张闻宗鲁死将往吊之【二十年】
　　宗鲁死胡氏春秋论得是
　　公曰子死亡有命余不忍其訽【二十年】
　　夫元公初间与夫人每日必适华氏食公子而后归其爱子之意如此其切到此却与前时意思不同何故盖元公往来亦自惮烦又不忍其訽辱所以有是説
　　华登奔吴【二十年】
　　华登之才与伍子胥相似观国语所载吴之与越唯天所授王其无庸战夫伍胥华登简吴国之士于甲兵而未尝有所挫则登与胥大略亦可见也
　　使有司寛政毁关去禁薄敛已责【二十年】
　　齐侯欲诛祝固史嚚晏子一諌而齐侯便使有司寛政毁关去禁薄敛已责此不可谓不从諌然而齐终不竞何故盖纪纲大处不曽改得虽目下一二事做得好时亦竟不济事
　　招虞人以弓【二十年】
　　葢虞人相去逺不可以语言召故特揭弓以示之使知所召
　　守道不如守官【二十年】
　　此所谓道只是谓常人平常所做底事若谓所守之道则守官便是守道原不是两般
　　子犹驰而造焉【二十年】
　　见得嬖人取媚如此晏子谓和如羮一段极论到义精处大抵古人为学精粗不是两事
　　出入周疏【二十年】
　　此皆説乐之节奏转换处
　　若琴瑟之専一【二十年】
　　如史记载邹忌论大小之类是也
　　其次莫如猛【二十年】
　　圣人不曽説猛但説严恐非夫子之言
　　子产古之遗爱【二十年】
　　孔丛子曰子产死郑人丈夫舍玦佩妇女舍珠瑱巷三月竽瑟不作此类皆是
　　晋士鞅来聘叔孙为政季孙欲恶诸晋【二十一年】鲁不独専是季孙执政叔孙亦有执政时季孙不恤国体却要陷叔孙于不好处
　　加四牢焉为十一牢【二十一年】
　　鲁本是守礼之国今则如此则天下大势可知此段最要看
　　与公谋逐华防【二十一年】
　　縁防之党盛故谋
　　其子与君同恶【二十一年】
　　葢平王既弑灵王必怨灵王而东国又怨灵王之杀其父同恶相亲故东国于楚平王为相得也
　　齐帅贱其求不多【二十二年】
　　不过畧取些财物耳
　　王子朝宾起有宠于景王【二十二年】
　　刘献公之庶子伯蚠事单穆公【二十二年】
　　左氏叙王子朝事极有法言王子朝宾起有宠于景王见得他势焰如此次却説刘献公之庶子伯蚠事单穆公伯蚠既是庶子又为家臣其微如此似不可敌然子朝之乱全得伯蚠之力左氏先如此叙时见得他初间虽微如此然所助者正故其后终能以定其乱
　　荀吴使师伪籴【二十二年】
　　荀吴初间伐皷时如此信到此间却伪籴何故盖荀吴本不是信只欲就一事上特地做出信来故后来所以如此大凡霸者之事多如此
　　王子朝因旧官百工之丧职秩者与灵景之族以作乱【二十二年】
　　王子朝之乱与宋乱相似只縁立太子不定
　　盟百工于平宫【二十二年】
　　古者工不与农并处百工自是一处
　　叔孙曰列国之卿当小国之君固周制也【二十三年】左传如此等句不是闲句见得周制尚在
　　士伯御叔孙从者四人【二十三年】
　　此是特杀其徒从以辱之也古者卿行旅从虽未尽有许多人亦不止此四人而已
　　叔孙旦而立期焉【二十三年】
　　此见得不苟底意思想是必欲请其徒从而后往盖当时都与他放散了
　　范献子求货于叔孙【二十三年】
　　范献子求货此全无故家子弟气味韩宣子虽懦弱故家风味犹有在者
　　周之亡也其三川震今西王之大臣亦震【二十三年】南宫极震如何却引三川震来説盖大臣与山川轻重一般是故五岳视三公四渎视诸侯
　　楚囊瓦城郢沈尹戌曰子常必亡郢【二十三年】
　　子常城郢何故沈尹戌谓之必亡子囊城郢何故谓之忠盖子囊虽欲要城郢然其规模却不専在城郢上子常是子囊之后彼但习见其祖之规模欲城郢故为令尹之初便去城郢此只是学得一事大处却不曽学得故其引诗曰毋念尔祖聿修厥徳正欲其法乃祖之修徳耳
　　险其走集【二十三年】
　　此是冲突处
　　无亦监乎若敖蚡冐至于武文土不过同【二十三年】此两句最要看见得东迁之前都未有吞并土地者到得灭国广地之风皆是平王之后
　　晋士弥牟逆叔孙于箕叔孙使梁其踵待于门内【二十四年】叔孙昭子却欲害晋臣其计亦甚拙矣盖昭子之意亦明知此计本不济事但一时间不肯甘心就死耳正如绛侯使家人持兵事相似
　　晋侯使士景伯涖问周故【二十四年】
　　秋官小司冦询立君此是狱官之职也
　　君子贵其身而后能及人是以有礼【二十五年】
　　此原出人情甚好盖人多鄙薄家中人者正欲自贵其身而不知欲自重其身乃所以自贱其身
　　为夫妇外内以经二物【二十五年】
　　干阳物也坤隂物也
　　为父子兄弟姑姊甥舅昏媾姻娅以象天明【二十五年】父子兄弟父族也姑姊甥舅母族也昏媾姻娅妻族也
　　礼上下之纪【二十五年】
　　自天子至庶人只是君臣父子子太叔一段自治身治国治天下事皆备葢春秋以前未有异端人人皆讲明此道饮食上皆有工夫后世都把做闲事看了所以都无工夫
　　宋乐大心曰我不输粟【二十五年】
　　此见得晋衰处前时何敢如此然当时宋固可责晋亦当自反
　　文武之世童謡【二十五年】
　　童謡鸜鹆此亦当时増益不应得如此亲切
　　公曰善哉【二十六年】
　　齐侯闻善言非不感动却不能行何故盖资质柔弱安于苟且不肯自勉故闻晏子之言则曰吾今而后知礼可以为国闻夫子君君臣臣之言亦曰善哉当时陈氏亦未甚强使景公虽未能用夫子若能用晏子亦未至于陈恒弑君之地齐终至于衰微则縁景公説过了便休以此知学者闻人善言不实践履终无益也
　　君令而不违【二十六年】
　　命令虽自君出须是当天下之公理合天下之心使人不违方得
</div>
    <div class="pagination">
<a href="左氏传续说_page16.html">上一页</a><span>...</span><a href="左氏传续说_page12.html">12</a><a href="左氏传续说_page13.html">13</a><a href="左氏传续说_page14.html">14</a><a href="左氏传续说_page15.html">15</a><a href="左氏传续说_page16.html">16</a><span class="current-page">17</span><a href="左氏传续说_page18.html">18</a><a href="左氏传续说_page19.html">19</a><a href="左氏传续说_page20.html">20</a><a href="左氏传续说_page21.html">21</a><a href="左氏传续说_page22.html">22</a><span>...</span><a href="左氏传续说_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
