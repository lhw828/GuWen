<!DOCTYPE html>
<html>
 <head>
  <meta charset="utf-8"/>
  <title>
   春秋左传注疏 - 第 9 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋左传注疏 - 第 9 页/共 45 页
  </h1>
  <div class="content">
   齐师迁纪郱鄑郚注北海都昌县西有訾城○【臣召南】按此解鄑邑也后书郡国志北海都昌注引齐迁纪之鄑城地道记曰鄑城在县西是也鄑音同訾故释文同音子斯反
　　传不称姜氏絶不为亲礼也○【臣召南】按文姜亲与弑桓之谋庄公当以父之义絶其为母此左氏意与二传不异者也杜注支离迂远
　　公子庆父帅师伐于余丘注于余丘国名也○【臣浩】按啖助亦主杜说公羊以为邾娄之邑刘敞驳之孙复谓是附庸国吕祖谦谓是夷国若于越然又按左传于庄公一代记事最少甚至一年但有一事余俱无传当由所见鲁史亦阙失不全耳
　　纪季以入于齐注纪邑在齐国东安平县○【臣召南】按东安平前汉属葘川国后汉属北海国前志注引孟康曰今亭是也后志注引此传东莱集解引此注无东字误也
　　传郑伯辞以难注厉公在栎故○赵汸补注曰陈氏云杜氏厉公在栎故説非是郑伯即厉公今按杜氏疑下年遇埀郑伯为子仪汸按齐侯杀子亹而祭仲立子仪子仪非齐侯所立陈侯又突之党二国必不成子仪为君而与之会此郑伯为厉公无疑杜氏并失传意
　　传莫敖以王命入盟随侯疏莫敖既与随侯盟且又请随侯与已为会礼于汉水之汭而后还楚也○监本作且又请随侯畏楚为会礼于汉水之汭而我还楚也殊不可解今依古本改
　　郳犂来来朝注附庸国也东海昌虑县东北有郳城○【臣浩】按后书郡国志注引此作昌虑县所治城东北有郳城郳小邾国也
　　传楚复伐邓灭之○陈传良曰于此见传终书之体赵汸曰按传记楚灭凡十一国见宣十二年传注
　　春夫人姜氏会齐侯于防○监本春字下衍一秋字今去
　　传星陨如雨与雨偕也○【臣召南】按如雨公羊谷梁皆谓众星散落如雨之多惟左氏作而雨解
　　传齐侯使连称管至父戍葵丘注齐地临淄县西有地名葵丘○【臣召南】按此与桓公会诸侯之地不同故杜别解
　　传初公孙无知虐于雍廪○【臣浩】按此九年传雍廪杀无知之首句也左传初与经文各自成书故每有隔年连合之传自杜预合为经传集解始离传以从经于每年之首即自画断多所间隔此传其尤著者也
　　传秦子梁子以公旗辟于下道○【臣召南】按此直接上公传乘而归本一传也各本俱用一圈画断未详其义
　　齐师灭谭注谭国在济南平陵县西南○【臣召南】按汉志作东平陵













　　春秋左氏传注疏卷七考证
　　钦定四库全书
　　春秋左传注疏卷八【起庄公十一年尽二十二年】
　　晋杜氏注　唐陆徳明音义　孔颖逹疏
　　经十有一年春王正月注无传
　　夏五月戊寅公败宋师于鄑注鄑鲁地传例曰敌未陈曰败某师音义【鄑子靳反】疏【正义曰徃年公败宋师于乘丘今为乘丘之役侵我则是报复前怨鲁当无辞亦不称侵伐者庄立以来未尝犯宋宋党齐伐我故败于乘丘今复重来更是宋之可责非鲁罪也】
　　秋宋大水注公使吊之故书
　　冬王姬归于齐注鲁主昬不书齐侯逆不见公
　　传十一年夏宋为乘丘之役故侵我公御之宋师未陈而薄之败诸鄑凡师敌未陈曰败某师注通谓设权谲变诈以胜敌彼我不得成列成列而不得用故以未陈独败为文音义【为乘于伪反陈直觐反下及注皆同】疏【注正义曰设权谲变诈以胜敌者谓若长勺之役待齐人三鼔气衰乃击之定十四年檇李之役越子患吴之整使罪人属剑自刭吴师属之目越子因而伐之此二者敌虽已陈设权胜之成列而不得用也此及昭元年晋荀吴败狄于大卤传皆云未陈而薄之是其未陈列也彼我不得成列与成列而不得用皆以未陈独败为文言彼不能拒而此独克之也昭五年叔弓败莒师于蚡泉传曰莒未陈也此已发例彼复发者释例曰鲁败宋莒再发未陈之例者嫌君臣有异也】皆陈曰战注坚而有备各得其所成败决于志力者也疏【注正义曰战者共鬬之辞彼此成列权无所施故为各得其所成败决于志力者也两国交战必有胜负或有未至成败各自收敛故有言战不言败者桓十年齐侯郑伯来战于郎十二年及郑师伐宋丁未战于宋如此之类交战而未至于败故不书败也或有彼实未陈应从未陈之例亦书战者或有实败而不书败者皆从告辞也释例曰令狐之役晋人潜师夜起而书战者晋讳背其前意而夜薄秦师以战告也河曲之战秦晋交绥长岸之战吴楚两败交绥并退军士未憗吴楚俱病莫肯以告故皆书战而不书败也邲之战上军先陈林父乃败故书战又书败也】大崩曰败绩注师徒挠败若沮岸崩山丧其功绩故曰败绩音义【挠乃孝反一音乃巧反沮在吕反壊也一音子余反岸崩谓之沮丧息浪反】疏【注正义曰师徒挠败成二年传文谷梁传曰高曰崩厚曰崩解其师非高厚而称崩意沮训壊也沮岸谓河岸崩也师旅大败似岸崩山崩也绩训为功丧其功绩故曰败绩唯成十六年言楚子郑师败绩者释例曰鄢陵之战楚师徒未大崩楚子伤目而退故指事而言也言楚子身败非师败也故言楚子败绩僖十五年晋侯及秦伯战于韩获晋侯其君被获而不书败者晋侯戎马还泞而止为秦所获师不大崩故不书败也城濮之战传称楚左右师溃子玉收其卒而止故不败是二军败而经书败绩鄢陵之战传称子反曰臣之卒实奔是一军败而杜云师未大崩然败绩者是大崩之名败多存少乃称败绩败少存多则不称败绩也】得儁曰克注谓若太叔叚之比才力足以服众威权足以自固进不成为外防强敌退复狡壮有二君之难而实非二君克而胜之则不言彼败绩但书所克之名音义【儁音俊本或作俊比必利反复扶又反狡壮交卯反下测亮反难乃但反】疏【注正义曰克训胜也战胜其师获得其军内之雄儁者故云得儁曰克春秋称克者唯有叔叚一事而已既非敌国相伐又非君之讨臣而于战陈之例别立此名彼传复云如二君故曰克故具迹叔叚之事以充之凡例乃是旧典非独为叚发故云叔叚之比释例与此尽同】覆而败之曰取某师注覆谓威力兼备若罗网所掩覆一军皆见禽制故以取为文疏【注正义曰取谓尽取无遗漏之意也哀九年宋皇瑗取郑师于雍丘传称皇瑗围郑师毎日迁舎垒合郑师哭是自知尽死无逃逸之路也又曰使有能者无死是其合军之内死生在宋也取状如此而云覆而败之知其如罗网掩覆一军皆见禽制故以取为文服防云覆隠也设伏而败之谓攻其无备出其不意敌人不知败之易故曰取即如服言与未陈何异而别以为例谓之取也荀吴败狄于大原于越败吴于檇李并攻其无备出其不意而经不言取郑二公子败燕师于北制郑人大败戎师是设伏败之而传不言取服谓此为取何也宋围郑师垒合而哭自知必败非敌人不知而书取何也】京师败曰王师败绩于某注王者无敌于天下天下非所得与战者然春秋之世据有其事事列于经则不得不因申其义有时而败则以自败为文眀天下莫之得校音义【京师败本或作京师败绩者非校音教】疏【注正义曰此亦周公旧凡杜解旧凡之意得有王师败绩者以周公制礼理包盛衰故周礼载大丧及王师不功之事故旧凡例有败绩之文杜以尊卑逆顺言之天王不应有战败之事遂申説凡例故云无敌于天下天下非所得与战者然春秋之世据有其事成元年王师败绩于茅戎是事列于经丘眀不得不因申旧凡之义苏氏之説义亦如此沈氏不解杜意以京师败绩非周公旧凡是孔子新意丘眀为传不得不因申孔子新意之义刘亦不达社防谓杜与沈氏意同非也】○秋宋大水公使吊焉曰天作滛雨害于粢盛若之何不吊注不为天所愍吊对曰孤实不敬天降之灾又以为君忧拜命之辱注谢辱厚命臧文仲曰宋其兴乎注臧文仲鲁大夫禹汤罪已其兴也浡焉注浡盛貌音义【浡蒲忽反一作勃同】桀纣罪人其亡也忽焉注忽速貌音义【纣直乆反】疏【正义曰汤诰云其尔万方有罪在予一人是罪已也泰誓数纣之罪云焚炙忠良刳剔孕妇是罪人也禹桀之时书多亡矣固亦应有此事沈引帝王世纪云禹见罪人下车泣之是罪已也桀杀闗龙逄是罪人也】且列国有凶称孤礼也注列国诸侯无凶则常称寡人疏【注正义曰列国谓大国也曲礼曰庶方小侯自称曰孤诸侯与民言自称曰寡人其在凶服曰适子孤郑云与臣言亦自谓寡人是无凶则常称寡人有凶则称孤也】言惧而名礼其庶乎注言惧罪已名礼称孤其庶庶防于兴音义【言惧而名礼絶句或以名絶句者非】既而闻之曰公子御説之辞也注宋庄公子音义【御鱼吕反本或作御説音悦】臧孙达曰是宜为君有恤民之心疏【正义曰谓御説眀年为君之后方始闻之闻之时已为君故云是人宜其为君也传以御説有礼故以此言实之】○冬齐侯来逆共姬注齐桓公也音义【共音恭】○乘丘之役注在十年公以金仆姑射南宫长万注金仆姑矢名南宫长万宋大夫音义【射食亦反长丁丈反】疏【注正义曰用之射人必知是矢其名仆姑其义未闻】公右歂孙生搏之注搏取也不书获万时未为卿音义【歂市専反搏音博】疏【正义曰檀弓云鲁庄公及宋人战于乘丘县贲父御卜国为右车右与此不同者礼记后人所録闻于所闻之口其事未必实也案传云公子偃先犯宋师公从而大败之则木非交战礼记称马惊败绩公队佐车授绥御与车右皆死之必如记言则是鲁师败绩安得称公败宋师于乘丘传记不同固当记文妄耳】宋人请之宋公靳之注戏而相愧曰靳鲁听其得还音义【靳居觐反】疏【注正义曰服防云耻而恶之曰靳传称宋人请之若是耻恶其人不应为之请鲁故杜以为戏而相愧曰靳郑注礼记儒行云遭人名为儒而以儒靳故相戏俗有靳故之语知是戏而相愧之名也公羊传以为宋万与闵公博妇人皆在侧万曰甚矣鲁侯之淑鲁侯之美闵公矜此妇人妬其言曰此虏也鲁侯之美恶乎至何休云恶乎至犹何所至万怒搏闵公絶其脰是其靳之事也】曰始吾敬子今子鲁囚也吾弗敬子矣病之注万不以为戏而以为已病为宋万弑君传
　　经十有二年春王三月纪叔姬归于酅注无传纪侯去国而死叔姬归鲁纪季自定于齐而后归之全守节义以终妇道故系之纪而以初嫁为文贤之也来归不书非宁且非大归音义【酅音】疏【注正义曰公羊传曰其言归于酅何隠之也何隠尔其国亡矣徒归于叔尔谷梁传曰其曰归何吾女也失国喜得其所故言归焉尔杜略取彼意为説释例与此尽同大意以其贤愍其国亡乃依附于叔故书之耳】
　　夏四月
　　秋八月甲午宋万弑其君防及其大夫仇牧注防闵公不书葬乱也万及仇牧皆宋卿仇牧称名不警而遇贼无善事可褒音义【警居领反】疏【注正义曰隠十一年公羊传曰君弑臣不讨贼非臣也子不复讐非子也葬生者之事也春秋君弑贼不讨不书葬以为不系乎臣子也左氏无此义故杜明之不书葬为乱故也凡葬鲁不会则不书若使宋乱不葬鲁本无可防之理兼见此义故言乱也万及仇牧并名见于经知皆卿也万不书氏者释例曰宋万贾氏以为未赐族案传称南宫长万则为已氏南宫不得为未赐族也推寻经文自庄公以上诸弑君者皆不书氏闵公以下皆书氏亦足眀时史之异同非仲尼所皆贬也是杜意以为史有详略无义例也文八年宋人杀其大夫司马传曰司马握节以死故书以官然则有善可褒当变文以见义此仇牧书名不警而遇贼无善可褒故不变其文公羊善其不畏疆御故言此以异之】
　　冬十月宋万出奔陈注奔例在宣十年
　　传十二年秋宋万弑闵公于蒙泽注蒙泽宋地梁国有蒙县疏【注正义曰昭十三年楚弑其君防于干谿书地此弑闵公于蒙泽不书地者释例曰先儒旁采二传横生异例宋之防泽楚之干谿俱在国内闵公之弑则以不书蒙泽国内为义楚弑灵王复以地干谿为失所眀仲尼本不以为义例眀丘眀亦无异文也是亦言史自详略无义例也】遇仇牧于门批而杀之注手批之也音义【批普迷反又蒲穴反字林云击也父节反】遇大宰督于东宫之西又杀之注杀督不书宋不以告音义【大音泰】立子游注子游宋公子疏【注正义曰世族谱子游杂人不知何公之子】羣公子奔萧公子御説奔亳注萧宋邑今沛国萧县亳宋邑蒙县西北有亳城音义【亳歩各反】南宫牛猛获帅师围亳注牛长万之子猛获其党也○冬十月萧叔大心注叔萧大夫名疏【注正义曰卿大夫采邑之长则谓之宰公邑之长则曰大夫此则是宋萧邑大夫也以此年有功宋人以萧邑别封其人为附庸二十三年经书萧叔朝公附庸例称名故杜以叔为名】及戴武宣穆庄之族注宋五公之子孙以曹师伐之杀南宫牛于师杀子游于宋立桓公注桓公御説猛获奔卫南宫万奔陈以乘车辇其母一日而至注乘车非兵车驾人曰辇宋去陈二百六十里言万之多力音义【南宫万奔陈本或作长万长衍字也下亦然乘绳证反注同】宋人请猛获于卫卫人欲勿与石祁子曰不可注石祁子卫大夫天下之恶一也恶于宋而保于我保之何补得一夫而失一国与恶而弃好非谋也注宋卫本同好国音义【好呼报反注同】卫人归之亦请南宫万于陈以赂疏【正义曰断以赂为句言用赂请于陈也请猛获于卫不言以赂葢于卫无赂】陈人使妇人饮之酒而以犀革裹之比及宋手足皆见宋人皆醢之注醢肉酱并醢猛获故言皆音义【亦请南宫长万于陈以赂絶句饮于鸩反犀音西裹咅果比必利反见贤遍反醢音海】
　　经十有三年春齐侯宋人陈人蔡人邾人防于北杏注北杏齐地音义【杏户猛反】
　　夏六月齐人灭遂注遂国在济北蛇丘县东北音义【蛇音移】
　　秋七月
　　冬公防齐侯盟于柯注此柯今济北东阿齐之阿邑犹祝柯今为祝阿音义【柯古何反】
　　传十三年春防于北杏以平宋乱注宋有弑君之乱齐桓欲脩霸业疏【注正义曰桓二年防于稷以成宋乱者为防之意欲平除宋督弑君之贼此云平宋乱者宋万已诛宋新立君其位未定齐桓欲脩霸业为防以安定之非欲平除新君故宋人聼命来列于防也】遂人不至○夏齐人灭遂而戍之注戍守也○冬盟于柯始及齐平也注始与齐桓通好音义【好呼报反】○宋人背北杏之防音义【背音佩十四年经注同】
　　经十有四年春齐人陈人曹人伐宋注背北杏防故夏单伯防伐宋注既伐宋单伯乃至故曰防伐宋单伯周大夫疏【注正义曰传称诸侯伐宋齐请师于周则伐事已成单伯始至故云防伐宋言来就宋地防之也元年注云单伯天子卿也此云周大夫者大夫亦卿之总号故尔言之】
　　秋七月荆入蔡注入例在文十五年
　　冬单伯防齐侯宋公卫侯郑伯于鄄注鄄卫地今东郡甄城也齐桓脩霸业卒平宋乱宋人服从欲归功天子故赴以单伯防诸侯为文音义【于鄄音绢甄城音绢一音真或音旃又举然反或作鄄】疏【正义曰春秋因鲁史之文鲁史自书其事防他国者皆言已徃防之不问君之与臣防诸侯者皆鲁人在防字之上若微人徃防则防上无字直言其防明鲁徃防之微人不合书名书其所为之事而已十六年防齐侯宋公陈侯卫侯郑伯许男滑伯滕子同盟于幽是也若鲁人不与而诸侯自防则并序诸侯言防于某十五年齐侯宋公陈侯卫侯郑伯防于鄄是也虽霸主召防诸侯霸主之身列在诸侯之上耳不言覇主防诸侯以其俱是王臣不得与诸侯为主故也若覇主之国遣大夫徃防诸侯虽政在覇国大夫名列诸侯之下由非诸侯之主列位从其班爵文十四年公防宋公陈侯卫侯郑伯许男曹伯晋赵盾同盟于新城是也若王臣在防不问尊卑皆列诸侯之上僖八年公防王人齐侯宋公卫侯许男曹伯陈世子欵盟于洮九年公防宰周公齐侯宋子卫侯郑伯许男曹伯于葵丘是也此防鲁人不与单伯宜列在诸侯之上下言防于鄄耳今防字乃在齐侯之上是齐桓归功天子故赴以单伯防诸侯为文所以尊天子示名义也此防鲁自不与鲁所与者皆鲁人在上史文以鲁为主耳当防之时以大小为序鲁不在上也释例曰鲁为春秋主常列诸侯上非其实次也于帛卿也依鲁大夫之比列于莒上故传曰鲁故也叔孙豹曰宋卫吾匹也又曰诸侯之防寡君未尝后卫君是鲁在卫上也宋既先代之后又襄公一合诸侯以绍齐桓之伯宋在齐上则鲁次宋也】传十四年春诸侯伐宋齐请师于周注齐欲崇天子故请师假王命以示大顺经书人传诸侯者总众国之辞疏【注正义曰齐既以诸侯伐宋而更请师于周者齐桓始脩覇业方欲尊崇天子故请师假王命以示大顺耳非虑伐不克而借王威也经书人而传言诸侯先儒以为诸如此軰皆是诸侯之身释例曰传灭入例卫侯燬灭邢同姓故名又云谷伯绥邓侯吾离来朝名贱之也又云不书蔡许之君乘楚车也谓之失位此皆贬诸侯之例例不称人也诸侯在事传有明文而经称人者凡十一条丘明不示其义而诸儒皆据案生意原无所出贬诸侯而去爵称人是为君臣同文非止等差之谓也又澶渊大夫之防传曰不书其人案经皆去名称人至诸侯亲城縁陵传亦曰不书其人而经总称诸侯此大夫及诸侯经传所以为别也通校春秋自宣公五年以下百数十年诸侯之咎甚多而皆无贬称人者益明此盖当时告命记注之异非仲尼所以为例故也是言诸侯之贬或书名或没而不书必不得称人故以此经书人传言诸侯为总众国之辞僖元年齐师宋师曹师救邢于例将卑师众称师则三国皆大夫帅也传称诸侯救邢亦是总众国之辞与此同也】夏单伯防之取成于宋而还○郑厉公自栎侵郑注厉公以桓十五年入栎遂居之咅义【栎音歴】及大陵获傅瑕注大陵郑地傅瑕郑大夫傅瑕曰苟舎我吾请纳君与之盟而赦之六月甲子傅瑕杀郑子及其二子而纳厉公注郑子庄四年称伯防诸侯今见杀不称君无諡者微弱臣子不以君礼成丧告诸侯音义【舎音舍郑子子仪】初内蛇与外蛇鬭于郑南门中内蛇死六年而厉公入疏【正义曰服防云蛇北方水物水成数六故六年而厉公入】公闻之问于申繻曰犹有妖乎对曰人之所忌其气焰以取之妖由人兴也注尚书洛诰无若火始焰焰未盛而进退之时以喻人心不坚正音义【蛇市奢反繻音须妖于骄反焰焰音艳诰古报反】人无衅焉妖不自作人弃常则妖兴故有妖音义【衅许靳反】疏【正义曰公闻厉公之入问于申繻曰犹有蛇妖而厉公得入乎古者由犹二字义得通用申繻对公曰人之所忌谓子仪畏惧厉公心不坚正其畏忌之气焰焰未盛而进退之时以取此妖来应人也蛇鬭之事由人兴也若使人无衅隙焉则妖孽不能自作人弃其常则妖自兴以此故有妖弃常谓既不能疆又不能弱失常度也】厉公入遂杀傅瑕使谓原繁曰傅瑕贰注言有二心于已周有常刑既伏其罪矣纳我而无二心者吾皆许之上大夫之事吾愿与伯父图之注上大夫卿也伯父谓原繁疑原繁有二心且寡人出伯父无里言注无纳我之言音义【里音里】入又不念寡人注不亲附己寡人憾焉对曰先君桓公命我先人典司宗祏注桓公郑始受封君也宗祏宗庙中藏主石室言已世为宗庙守臣音义【憾户暗反祏音石藏主石圅也守手又反】疏【注正义曰桓公初封西郑盖其畿内之国周礼王子母弟有功者得立祖王之庙故桓公始封为君即命臣使典宗祏宗祏者虑有非常火灾于庙之北壁内为石室以藏木主有事则出而祭之既祭纳于石室祏字从示神之也】社稷有主而外其心其何贰如之苟主社稷国内之民其谁不为臣臣无二心天之制也子仪在位十四年矣注子仪郑子也而谋召君者庸非贰乎注庸用也庄公之子犹有八人若皆以官爵行赂劝贰而可以济事君其若之何臣闻命矣乃缢而死音义【庄公之子犹有八人传唯见四人子忽子亹子仪并死独厉公在八人名字记传无闻缢一赐反】○蔡哀侯为莘故绳息妫以语楚子注莘役在十年绳誉也音义【为莘于伪反下所巾反语鱼据反绳食承反説文作譝誉音余又如字】疏【注正义曰字书绳作譝字从言训为誉】楚子如息以食入享遂灭息注伪设享食之具音义【食音嗣注同】以息妫归生堵敖及成王焉未言注未与王言音义【堵敖丁古反下五羔反杜云楚人谓未成君为敖史记作杜敖】楚子问之对曰吾一妇人而事二夫纵弗能死其又奚言楚子以蔡侯灭息遂伐蔡注欲以説息妫音义【説音悦】秋七月楚入蔡君子曰商书所谓恶之易也如火之燎于原不可乡迩其犹可扑灭者其如蔡哀侯乎注商书盘庚言恶易长而难灭音义【易以豉反注同燎力召反又力吊反郷许亮反扑普卜反盘歩丹反本又作般长丁丈反】冬防于鄄宋服故也
　　经十有五年春齐侯宋公陈侯卫侯郑伯防于鄄夏夫人姜氏如齐注无传夫人文姜齐桓公姊妹父母在则礼有归宁没则使卿宁疏【注正义曰文姜僖公之女故为桓公姊妹诗美后妃之徳云归宁父母是父母在则礼有归宁襄十二年传曰秦嬴归于楚楚司马子庚聘于秦为夫人宁礼也是父母没则使卿宁兄弟不得自归也但不知今桓公有母以否故杜不明言得失】
　　秋宋人齐人邾人伐郳注宋主兵故序齐上音义【郳五兮反】郑人侵宋
　　冬十月
　　传十五年春复防焉齐始覇也注始为诸侯长音义【复扶又反长丁丈反】○秋诸侯为宋伐郳注郳附庸属宋而叛故齐桓为之伐郳音义【为宋于伪反】○郑人间之而侵宋音义【间间厠之间一本作闻】
　　经十有六年春王正月
　　夏宋人齐人卫人伐郑注宋主兵也班序上下以国大小为次征伐则以主兵为先春秋之常也他皆放此疏【注正义曰徃年齐桓始覇未敢即尸其任救患讨罪今为宋伐郑仍使宋自报怨故宋主兵序于齐上也诸侯防许男在曹滑之上班序上下以国大小为次不以爵之尊卑也隠五年邾人郑人伐宋附庸在伯爵之上是以主兵为先也歴检上下皆然知是春秋常法礼记祭义云有虞氏贵徳而尚齿夏后氏贵爵而尚齿殷人贵富而尚齿周人贵亲而尚齿而春秋序防不先同姓而大国在上者孔子脩春秋有变周之文从殷之质故也】秋荆伐郑
　　冬十有二月防齐侯宋公陈侯卫侯郑伯许男滑伯滕子同盟于幽注书防鲁防之不书其人防者也言同盟服异也陈国小毎盟防皆在卫下齐桓始覇楚亦始疆陈侯介于二大国之间而为三恪之客故齐桓因而进之遂班在卫上终于春秋滑国都费河南缑氏县幽宋地音义【介音界为三恪苦各反本或作为三恪之客费扶味反又音秘缑古侯反一咅苦侯反】疏【注正义曰公羊传曰同盟者何同欲也谷梁传曰同者同尊周也杜云服异者亦是同其欲同尊周也书同盟者当盟之时告神称同释例曰盟者假神明以要不信故载辞或称同以服异为言也是言载辞称同也二十七年同盟于幽传曰陈郑服也文十四年同盟于新城传曰从于楚者服且谋邾也成五年同盟于虫牢传曰郑服也七年同盟于马陵传曰寻虫牢之盟且莒服故也襄三年同盟于鸡泽传曰晋为郑服故合诸侯二十五年同盟于重丘传曰齐成故也昭十三年同盟于平丘传曰齐服也如此之类皆是服异故称同也丧服继父不同居传曰尝同居乃为异居未尝同居则不为异居春秋同盟亦犹是也尝同盟而异乃称服异未尝同盟则不为服异故盟不称同也僖二年齐侯宋公江人黄人盟于贯传曰服江黄也定四年陈许顿胡楚之属国皆来防于召陵其下云公及诸侯盟于臯□二盟并不称同皆为未尝同盟非服异故不称同也应称同而不称同者僖五年首正之盟郑伯逃归七年盟于寗母郑伯使太子华聼命于防而不称同者郑心未服故传称子华请去三族管仲曰君其勿许郑必受盟是寗母之时郑未服也八年盟于洮郑伯乞盟传称请服也而洮盟不称同者郑伯始请服耳未列于防故不称同也文十五年夏晋郤缺帅师伐蔡戊申入蔡其冬诸侯盟于扈传称晋侯宋公卫侯蔡侯陈侯郑伯许男曹伯盟于扈则是蔡新来服不称同者传称郤缺入蔡以城下之盟而还是则蔡已先服故不称同也宣十二年同盟于清丘传曰恤病讨贰十七年同盟于断道传曰讨贰也成九年同盟于蒲传曰为归汶阳之田故诸侯贰于晋晋人惧会于蒲以寻马陵之盟十五年同盟于戚传曰讨曹成公也十七年同盟于柯陵传曰寻戚之盟也十八年同盟于虚朾传曰谋救宋也此六盟皆非服异称同盟者清丘断道与蒲于时诸侯已有二心同心讨贰故称同盟戚与虚朾同心疾恶故称同盟柯陵之盟郑人不服欲令诸侯同心伐郑故称同盟犹襄十八年诸侯同心疾齐称同围齐自此以前陈在卫下今在上知齐桓始进之释例班序谱自隠至庄十四年四十三岁卫与陈凡四防卫在陈上自庄十五年尽僖十七年三十五岁凡八防陈在卫上故知是齐桓进之遂班在卫上终于春秋也】
　　邾子克卒注无传克仪父名称子者盖齐桓请王命以为诸侯再同盟疏【注正义曰北杏之防邾人在焉今而称子故云盖齐侯请王命以为诸侯得为子爵见经也隠元年盟于蔑桓十七年盟于趡是再同盟也】
　　传十六年夏诸侯伐郑宋故也注郑侵宋故音义【宋故也本或作为宋故】○郑伯自栎入注在十四年缓告于楚秋楚伐郑及栎为不礼故也郑伯治与于雍纠之乱者注在桓十五年音义【爲于伪反与音预】九月杀公子阏刖强鉏注二子祭仲党断足曰刖音义【公子阏安末反案隠十一年郑有公孙阏距此三十五年不容复有公子阏若非阏字误则子当为孙刖音月又五刮反鉏仕鱼反断丁管反】疏【注正义曰周礼司刑刖罪五百尚书吕刑剕罚之属五百孔安国云刖足曰剕释言云防刖也李廵曰断足曰刖也説文云刖絶也则剕刖是断絶之名斩足之罪故云断足曰刖】公父定叔出奔卫注共叔叚之孙定諡也音义【父音甫王音如字共音恭】三年而复之曰不可使共叔无后于郑使以十月入曰良月也就盈数焉注数满于十疏【注正义曰易系辞云天一地二天三地四天五地六天七地八天九地十至十而止是数满于十也闵元年传曰万盈数也数至十则小盈至万则大盈传具载定叔事者服防云定叔之祖共叔叚有伐君之罪宜世不长而云不可使共叔无后于郑言其刑之偏颇郑厉公以孽簒适同恶相恤故党于共叔欲令其后不絶传所以恶厉公也】君子谓强鉏不能卫其足注言其不能早辟害○冬同盟于幽郑成也○王使虢公命曲沃伯以一军为晋侯注曲沃武公遂并晋国僖王因就命为晋侯小国故一军音义【并如字王必政反】疏【注正义曰桓八年传称曲沃武公灭翼其年冬王命虢仲立晋哀侯之弟缗于晋至是乃并之也晋世家云曲沃武公伐晋侯缗灭之尽以其寳噐赂献于周僖王僖王命曲沃武公为晋君列为诸侯于是尽并晋地而有之曲沃武公已即位三十七年矣自桓叔始封曲沃以至武公灭晋凡六十七嵗而卒代晋为诸侯是僖王命之事也周礼小国一军晋土地虽大以初并晋国故以小国之礼命之】初晋武公伐夷执夷诡诸注夷诡诸周大夫夷采地名音义【诡九委反采七代反后放此】蔿国请而免之注蔿国周大夫音义【蔿于委反】既而弗报注诡诸不报施于蔿国音义【施始防反】故子国作乱谓晋人曰与我伐夷而取其地注使晋取夷地遂以晋师伐夷杀夷诡诸周公忌父出奔虢注周公忌父王卿士辟子国之难音义【难乃旦反】惠王立而复之注鲁桓十五年经书桓王崩鲁庄三年经书葬桓王自此以来周有庄王又有僖王崩葬皆不见于经传王室防弱不能复自通于诸侯故传因周公忌父之事而见惠王惠王立在此年之末音义【不见贤遍反下同复自扶又反】疏【注正义曰史记十二诸侯年表云庄王元年当鲁桓十六年即位十五年而崩僖王元年当鲁庄十三年即位五年而崩惠王元年当鲁庄十八年即位在十八年而此年传説惠王之立者杜云传因周公忌父之事而见惠王立在此年之末是杜以周公忌父此年出奔至惠王立而得复与史记不违】
　　经十有七年春齐人执郑詹注齐桓始伯郑既伐宋又不朝齐詹为郑执政大臣诣齐见执不称行人罪之也行人例在襄十一年诸执大夫皆称人以执之大夫贱故音义【詹之亷反始伯音覇又如字本又作覇】疏【注正义曰僖七年传曰郑有叔詹堵叔师叔先言詹是詹最贵也且传称郑不朝也以君不朝而詹被执明詹是执政大臣为不道君使朝故执之也若詹不至齐则无由被执知是诣齐见执盖聘齐也昭八年楚人执陈行人于徴师杀之传曰罪不在行人也无罪乃称行人知不称行人罪之也襄十一年楚人执郑行人良霄传曰书曰行人言使人也言使人者言非使人之罪也书曰者是仲尼新意故指以为例也执诸侯有称人称侯之异执大夫者悉皆称人以执之为大夫贱故也刘炫以此注云诣齐见执释例曰詹本非出使谓二者自相矛楯今知非者齐以郑不朝而责于郑郑令詹诣齐谢罪齐人执之故释例云元非出聘之使集解云诣齐被执二文虽异事实同耳刘炫不寻此意乃为规过非也】
　　夏齐人歼于遂注歼尽也齐人戍遂翫而无备遂人讨而尽杀之故时史因以自尽为文音义【歼子廉反翫五乱反而尽津忍反】疏【注正义曰歼尽也释诂文舎人曰歼众之尽也时史恶其轻敌而以自尽为文罪齐戍也释例曰齐人歼于遂郑弃其师亦时史即事以安文或从赴辞故传不显明义例也】
　　秋郑詹自齐逃来注无传詹不能伏节守死以解国患而遁逃苟免书逃以贱之音义【遁徒逊反】疏【注正义曰伏节守死以解国患当如昭元年叔孙豹之居位待罪也逃若匹夫逃窜故云书逃以贱之郑詹自齐逃来过鲁而后归郑故书之】冬多麋注无传麋多则害五稼故以灾书音义【麋亡悲反】疏【注正义曰麋是泽兽鲁所常有是年暴多多则害五谷故言多以灾书也】
　　传十七年春齐人执郑詹郑不朝也○夏遂因氏颌氏工娄氏须遂氏飨齐戍醉而杀之齐人歼焉注飨酒食也四族遂之疆宗齐灭遂戍之在十三年音义【颌乌纳反又苦荅反娄力侯反飨本作享】
　　经十有八年春王三月日有食之注无传不书日官失之疏【注正义曰经亦无朔字当云不书朔与日注不言朔脱也】
　　夏公追戎于济西注戎来侵鲁公逐之于济水之西秋有注短弧也盖以含沙射人为灾音义【本又作蜮音或短狐也本草谓之射工短弧本又作断同丁管反弧又作狐音胡射人食亦反】疏【注正义曰谷梁传曰射人者也洪范五行传曰如龞三足生于南越南越妇人多滛故其地多滛女惑乱之气所生也陆玑毛诗义疏云短狐也一名射景如龞三足在江淮水中人在岸上景见水中投人景则杀之故曰射景或谓含沙射人入皮肌其创如疥服防云徧身濩濩或或故为灾沈氏云此有传重发例者以螟螽与蜚同是害禾稼此则害人故传特发之】
　　冬十月
　　传十八年春虢公晋侯朝王王飨醴命之宥注王之觐羣后始则行飨礼先置醴酒示不忘古饮宴则命以币物宥助也所以助欢敬之意言备设音义【醴音礼宥音又】疏【注正义曰王飨醴命之宥者王为之设飨礼置醴酒命之以币物所以助欢也宥助释诂文周礼掌客王待诸侯之礼上公三飨三食三燕侯伯二飨再食再燕子男壹飨壹食壹燕三礼先言飨是王之觐羣后始则行飨礼也酒正辨五齐之名一曰泛齐二曰醴齐三曰盎齐四曰醍齐五曰沈齐郑注云泛者成而滓浮泛泛然醴犹体也成而汁滓相将如今恬酒矣盎犹翁也成而翁翁然葱白色醍者成而红赤沈者成而滓沈如今造清矣自醴以上尤浊然则以其尤浊故先置之示不忘古也知者礼运云燔黍捭豚下即云以燔以炙以为醴酪是醴酒在先而有故曰先置醴酒示不忘古也诗序曰鹿鸣燕羣臣嘉宾也既饮食之又实币帛筐篚以将其厚意聘礼云若不亲食使大夫朝服致之以侑币致飨以酬币亦如之是飨礼有酬币也礼主人酌酒于宾曰献宾荅主人曰酢主人又酌以酬宾曰酬币盖于酬酒之时赐之币也所赐之物即下玉马是也传称飨醴命宥言其备设盛礼也此注命之宥者命在下以币物宥助僖二十八年命晋侯助以束帛以将厚意皆命不同者以彼有命晋侯之事故也】皆赐玉五防马三匹非礼也注双玉为防音义【防音角字又作珏】疏【注正义曰仓颉篇防作珏双玉为防故字从两玉】王命诸侯名位不同礼亦异数不以礼假人注侯而与公同赐是借人礼音义【借子夜反】疏【注正义曰虢君不知何爵称公谓为三公也周礼王之三公八命侯伯七命是其名位不同也其礼各以命数为节是礼亦异数也今侯而与公同赐是借人礼也假借同义取者假为上声借为入声与者假借皆为去声】○虢公晋侯郑伯使原庄公逆王后于陈陈嬀归于京师注虢晋朝王郑伯又以齐执其卿故求王为援皆在周倡义为王定昏陈人敬从得同姓宗国之礼故传详其事不书不告音义【为王于伪反】实惠后注陈嬀后号惠后宠爱少子乱周室事在僖二十四年故传于此并正其后称○夏公追戎于济西不言其来讳之也注戎来侵鲁鲁人不知去乃追之故讳不言其来疏【注正义曰传例有钟鼓曰伐无曰侵戎之来也鲁人不知宜无钟鼓故以侵言之释例曰戎之入鲁鲁人不知去而逺追又无其获邉竟不备候不在疆所以为讳讳此君之阙亦所以示戒将来之君也】○秋有为灾也○初楚武王克权使鬭缗尹之注权国名南郡当阳县东南有权城鬭缗楚大夫音义【缗亡巾反】疏【正义曰尹训正也楚官多以尹为名此灭权为邑使缗为长故曰尹也】以叛围而杀之注缗以权叛音义【以叛絶句木或作畔俗字也】迁权于那处注那处楚地南郡编县东南有那口城音义【那处那又作同乃多反下昌吕反又昌虑反编必绵反一音歩典反】使阎敖尹之注阎敖楚大夫及文王即位与巴人伐申而惊其师注惊巴师巴人叛楚而伐那处取之遂门于楚注攻楚城门阎敖游涌而逸注涌水在南郡华容县阎敖既不能守城又游涌水而走音义【涌音涌水名】楚子杀之其族为乱冬巴人因之以伐楚
　　经十有九年春王正月
　　夏四月
　　秋公子结媵陈人之妇于鄄遂及齐侯宋公盟注无传公子结鲁大夫公羊谷梁皆以为鲁女媵陈侯之妇其称陈人之妇未入国略言也大夫出竟有可以安社稷利国家者则专之可也结在鄄闻齐宋有防权事之宜去其本职遂与二君为盟故备书之本非鲁公意而又失媵陈之好故冬各来伐音义【媵以证反又绳证反送也竟音境好呼报反】疏【注正义曰公羊传曰媵者何诸侯娶一国则二国往媵之媵不书此何以书为其有遂事书大夫无遂事此其言遂何聘礼大夫受命不受辞出竟有可以安社稷利国家者则专之可也谷梁文虽不明其意亦为鲁女左氏无传取彼为説故云公羊谷梁皆以为鲁女媵陈侯之妇谷梁传曰其曰陈人之妇略之也以未入国略而不言陈侯夫人成九年伯姬归于宋晋卫齐三国来媵然则为人媵者皆送至嫁女之国使之从适而行此鄄是卫之东地盖陈取卫女为妇鲁使公子结送媵向卫至鄄闻齐宋为防将谋伐鲁故权事之宜去其本职不复送女至卫遂与二君防盟故备书之也送女至鄄停女防盟鄄是盟处故言于鄄非本期送女使至鄄也既盟之后遂不复送女其盟本非公意又失媵陈之好故至冬而三国来伐结之此盟于鲁无益故无嘉善之文文八年冬十月壬午公子遂防晋赵盾盟于衡雍乙酉公子遂防雒戎盟于暴四日之间不容反报亦是专命而盟患难俱觧故再称名氏珍而贵之与此异也宣十二年宋华椒承羣伪之言以误其国宋人被伐而贬华椒今三国伐鲁不贬公子结者结之为盟本欲安社稷利国家与华椒事异故不贬】
　　夫人姜氏如莒注无传非父母国而徃书奸疏【注正义曰此既无传不知何为如莒妇人不以礼出为奸故曰书奸】
　　冬齐人宋人陈人伐我西鄙注无传幽之盟鲁使微者防鄄之盟又使媵臣行所以受敌鄙邉邑
　　传十九年春楚子御之大败于津注御巴人为巴人所败津楚地或曰江陵县有津乡还鬻拳弗纳遂伐黄注鬻拳楚大阍黄嬴姓国今弋阳县音义【鬻音育拳求圆反阍音昏守门人也嬴音盈姓也字从女】疏【注正义曰黄嬴姓国世本文】败黄师于踖陵注踖陵黄地音义【踖在亦反一音七略反】还及湫有疾注南郡鄀县东南有湫城音义【湫子小反鄀音若】夏六月庚申卒鬻拳葬诸夕室注夕室地名音义【夕朝夕之夕】亦自杀也而葬于绖皇注绖皇冡前阙生守门故死不失职音义【绖田结反绖皇阙也】疏【注正义曰鬻拳自杀以殉当是近墓之地宣十四年传称楚子闻宋杀申舟投袂而起屦及于窒皇劒及于寝门之外则窒皇近于门外当是寝门阙也知此绖皇亦是冡前阙也且此人生爲大阍职掌守门明此亦是守门示死不失职也余书无绖皇之名盖唯楚有此号也】初鬻拳强谏楚子楚子弗从临之以兵惧而从之鬻拳曰吾惧君以兵罪莫大焉遂自刖也楚人以爲大阍谓之大伯注若今城门校尉官音义【强其丈反大伯音泰校戸敎反字从木】疏【正义曰周礼天官阍人掌守王宫之中门之禁郑云阍人司昏晨以启闭者刑人墨者使守门秋官掌戮墨者使守门刖者使守囿则阍不使刖而鬻拳得爲阍者周礼地官之属有司门下大夫二人掌授管键以启闭国门郑云若今城门校尉主王城十二门此注亦云若今城门校尉官然则鬻拳本是大臣楚人以其贤而使典此职非爲刑而役之其爲大阍者当如地官之司门非天官之阍人亦主晨昏开闭通以阍爲名焉谓之大伯伯长也爲门官之长也】使其后掌之注使其子孙常主此官君子曰鬻拳可谓爱君矣谏以自纳于刑刑犹不忘纳君于善注言爱君明非臣法也楚能尽其忠爱所以兴疏【注正义曰何休膏肓云人臣谏君非有死亡之急而以兵临君开簒弑之路左氏以爲爱君于义左氏爲短故注言此以释何休之难】○初王姚嬖于庄王生子頽注王姚庄王之妾也姚姓也音义【姚羊消反嬖必计反頽徒回反】子頽有宠蔿国爲之师及惠王卽位注周惠王庄王孙取蔿国之圃以爲囿注圃园也囿苑也音义【圃必古反又音布囿音又徐于懋反苑于阮反】疏【注正义曰冢宰职云园圃毓草木郑云树果蓏曰圃园其樊也诗云折栁樊圃成十八年筑鹿囿然则圃以蕃爲之所以树果蓏囿则筑墙爲之所以飬禽兽二者相类故取圃爲囿】边伯之宫近于王宫王取之注边伯周大夫音义【近附近之近】王夺子禽祝跪与詹父田注三子周大夫音义【跪求委反】而收膳夫之秩注膳夫石速也秩禄也音义【收式周反】故蔿国边伯石速詹父子禽祝跪作乱因苏氏注苏氏周大夫桓王夺其十二邑以与郑自此以来遂不和○秋五大夫奉子頽以伐王注石速士也故不在五大夫数不克出奔温注温苏氏邑苏子奉子頽以奔卫卫师燕师伐周注燕南燕○冬立子頽
　　经二十年春王二月夫人姜氏如莒注无传
　　夏齐大灾注无传来告以大故书天火曰灾例在宣十六年疏【注正义曰襄九年三十年宋灾昭九年陈灾十八年宋卫陈郑灾皆不言大知此来告以大故书大也】
　　秋七月
　　冬齐人伐戎注无传
　　传二十年春郑伯和王室不克注克能也执燕仲父注燕仲父南燕伯爲伐周故音义【爲伐于僞反下文同】疏【注正义曰谱亦云南燕伯爵不知所出服防亦云南燕伯爵】夏郑伯遂以王归王处于栎秋王及郑伯入于邬注邬王所取郑邑音义【邬乌苦反】遂入成周取其宝器而还冬王子頽享五大夫乐及徧舞注皆舞六代之乐音义【徧音遍】疏【注正义曰言乐及徧舞则乐之所有舞悉周徧故知皆舞六代之乐也周礼大司乐以乐舞敎国子舞云门大卷大咸大防大夏大濩大武郑云此周所存六代之乐也传记所说云门大卷黄帝也大咸尧也大韶舜也大夏禹也大濩汤也大武周武王也是爲六代奏黄钟歌大吕舞云门以祀天神奏大簇歌应钟舞咸池以祭地示奏姑洗歌南吕舞大防以祀四望奏防賔歌林钟舞大夏以祭山川奏夷则歌中吕舞大濩以享先妣奏无射歌夹钟舞大武以享先祖】郑伯闻之见虢叔注叔虢公字曰寡人闻之哀乐失时殃咎必至今王子頽歌舞不倦乐祸也夫司寇行戮注司宼刑官音义【乐音洛殃咎上于良反下巨九反】君爲之不举注去盛馔音义【去起吕反馔仕眷反】疏【注正义曰周礼膳夫职曰王日一举鼎十有二物皆有爼以乐侑食大丧则不举大荒则不举大札则不举天地有灾则不举邦有大故则不举郑云杀牲盛馔曰举襄二十六年传曰古之治民者将刑爲之不举不举则彻乐是不举者贬膳食彻声乐也】而况敢乐祸乎奸王之位祸孰大焉临祸忘忧忧必及之盍纳王乎虢公曰寡人之愿也音义【奸音干盍胡猎反何不也】
　　经二十有一年春王正月
　　夏五月辛酉郑伯突卒注十六年与鲁大夫盟于幽秋七月戊戌夫人姜氏薨注无传薨寝祔姑赴于诸侯故具小君礼书之音义【祔音附】疏【注正义曰经无所阙礼具可知杜爲此注者以先儒之说使庄公絶母子之亲故于此明之知母子不絶下葬注亦然】
　　冬十有二月葬郑厉公注无传八月葬缓慢也
　　传二十一年春胥命于弭夏同伐王城注郑虢相命弭郑地音义【弭靣尔反】郑伯将王自圉门入虢叔自北门入杀王子頽及五大夫郑伯享王于阙西辟乐备注阙象魏也乐备备六代之乐音义【圉鱼吕反辟蒲歴反】疏【注正义曰定二年雉门及两观灾注云两观阙也礼运云昔者仲尼与于蜡賔事毕出游于观之上郑云观阙也释宫云观谓之阙郭璞云宫门双阙周礼大宰正月之吉县治象之法于象魏使万民观治象郑众云象魏阙也哀三年鲁灾传称季桓子御公立于象魏之外命藏象魏曰旧章不可亡也由此言之则观阙象魏其事一也刘熙释名云阙在门两旁中央阙然爲道也然则其上县法象其状巍巍然高大谓之象魏使人观之谓之观也阙西辟者辟是旁侧之语也服防云西辟西徧也当谓两观之内道之西也】王与之武公之畧自虎牢以东注略界也郑武公傅平王平王赐之自虎牢以东后失其地故惠王今复与之虎牢河南成臯县音义【复扶又反】疏【注正义曰孟子云仁政必自经界始昭七年传曰天子经略诸侯正封封略之内何非君土孟子经界卽传之经略且云封略之内封是竟则知略是界也武公东郑之始封君也言武公之略则是武公旧竟若其由来不失不须今日复与故知后失其地惠王今复与之隠十一年王取邬刘蔿邗之田于郑盖桓王之世失之也】原伯曰郑伯效尤其亦将有咎注原伯原庄公也言效子頽舞徧乐音义【效戸敎反徧音遍】五月郑厉公卒王巡虢守注巡守于虢国也天子省方谓之巡守音义【守音狩本或作狩后放此注同】疏【注正义曰孟子云诸侯朝天子曰述职天子适诸侯曰巡守守者守也言诸侯爲天子守土天子时巡行之易称后不省方故云天子省方谓之巡守】虢公爲王宫于玤注玤虢地音义【玤蒲项反】王与之酒泉注酒泉周邑郑伯之享王也王以后之鞶鉴予之注后王后也鞶带而以鉴爲饰也今西方羗胡爲然古之遗服音义【鞶歩干反又蒲官反绅带也鉴工暂反镜也】疏【注正义曰鞶是带也鉴是镜也此与定六年传皆鞶鉴双言则鞶鉴一物故知以镜饰带举今羗胡之服以明之】虢公请器王予之爵注爵饮酒器郑伯由是始恶于王注爲僖二十四年郑执王使张本音义【恶乌路反又如字使所吏反】疏【正义曰郑伯谓厉公子文公也服防云鞶鉴王后妇人之物非所以赐有功爵饮酒器王爵也一升曰爵爵人之所贵者言郑伯以其父得赐不如虢公爲是始恶于王积而成怨僖二十四年遂执王使此爲彼张本】○冬王归自虢注传言王之偏也
　　经二十有二年春王正月肆大眚注无传赦有罪也易称赦过宥罪书称眚灾肆赦传称肆眚围郑皆放赦罪人荡涤众故以新其心有时而用之非制所常故书音义【眚所景反荡音荡又作荡涤徒歴反】疏【注正义曰肆大眚者肆缓也眚过也缓纵大过是赦有罪也大罪犹赦则小罪亦赦之犹今赦书大辟罪以下悉皆原免也易解卦象云雷雨作解君子以赦过宥罪解卦坎下震上震爲雷坎爲雨雷动雨下而万物解散故君子以此卦象而放赦有过寛宥罪人也书称眚灾肆赦舜典文孔安国云眚过灾害肆缓也过而有害当缓赦之肆眚围郑襄九年传文也此诸言肆眚者皆是放赦罪人荡涤众故除其瑕秽以新其心也必其国有大患非赦不解或上有嘉庆须布大恩如是乃行此事故释例曰天有四时得以成岁雷霆以振之霜雪以齐之春阳以暖之云雨以润之然后能相育也天且弗违而况于人乎物不可终否故受之以同人同人者与人同也解天下之至结成天下之亹亹肆大眚之谓也尧曰咨尔舜有罪不敢赦所以须待革命冇时而用之非制所常故书之也杜唯言有时用之亦不知此时何以须赦谷梁传曰肆大眚爲嫌天子之葬也其意言文姜有罪不合以礼而葬若不赦不复书葬嫌天子许之明须赦而后得葬故爲赦也贾逵以文姜爲有罪故赦而后葬以说臣子也鲁大赦国中罪过欲令文姜之过因是得除以葬文姜杜不明説要文姜出奔之日常称夫人夫人之名未甞有贬何须以赦除之此赦必不爲文姜但夫人以去年七月薨十一月则当合葬乃至此年正月经七月始葬如此迟缓必是国家有事须赦解之但不知其所由耳】
　　癸丑葬我小君文姜注无传反哭成丧故称小君陈人杀其公子御寇注宣公大子也陈人恶其杀大子之名故不称君父以国讨公子告音义【御音御本亦作御恶乌路反】疏【注正义曰传言大子必是大子也僖五年晋侯杀其世子申生称君称世子此不然者释例曰古者讨杀其大夫各以罪状宣告诸侯所以惩不义重刑戮也晋侯使以杀大子申生之故来告卫杀孔逹传载其辞辞虽有临时之状其告则常也然则杀大夫公子当以罪状告人此传不说御宼之罪则陈人不以罪告而经书公子是恶杀大子之名故不称君父以国讨公子告】
　　夏五月疏【正义曰释例曰年之四时虽或无事必空书首月以纪时变以明歴数庄公独称夏五月及经四时有不具者丘明无文皆阙缪也】
　　秋七月丙申及齐高傒盟于防注无传高傒齐之贵卿而与鲁之微者盟齐桓谦接诸侯以崇霸业
　　冬公如齐纳币注无传公不使卿而亲纳币非礼也母丧未再期而图昏二传不见所讥左氏又无传失礼明故音义【见贤遍反又如字】疏【注正义曰释例曰宋公使华元来聘聘不应使卿故传但言聘共姬也使公孙夀来纳币应使卿故传明言其得礼也是纳币当使卿公不使卿亲纳币非礼也】
　　传二十二年春陈人杀其大子御宼注传称大子以实言陈公子完与颛孙奔齐注公子完颛孙皆御寇之党音义【颛音专】颛孙自齐来奔注不书非卿齐侯使敬仲爲卿注敬仲陈公子完辞曰羇旅之臣注羇寄也旅客也幸若获宥及于寛政注宥赦也赦其不闲于敎训而免于罪戾弛于负担注弛去离也音义【弛失氏反担丁暂反离力智反】君之惠也所获多矣敢辱高位以速官谤注敢不敢也音义【谤布浪反】请以死告注以死自誓诗云翘翘车乘招我以弓岂不欲往畏我友朋注逸诗也翘翘远貌古者聘士以弓言虽贪显命惧爲朋友所讥责音义【翘祁尧反乘绳证反】使爲工正注掌百工之官饮桓公酒乐注齐桓贤之故就其家会据主人之辞故言饮桓公酒音义【饮于鸩反注同乐音洛下注同】疏【注正义曰春秋之世设享礼以召君者皆大臣擅宠如卫公叔文子宋桓魋之徒始爲之耳爲之非礼法也敬仲羇旅之臣且知礼者也必不召公临已知是桓公贤之自就其家会也据敬仲爲主人辞故言饮公酒耳】公曰以火继之辞曰臣卜其昼未卜其夜不敢疏【正义曰服防云臣将享君必卜之示戒愼也此桓公自就其家非敬仲发心请享不得言将享必卜也盖桓公告其往日乃卜之耳言未卜其夜者诗云厌厌夜饮在宗载考郑云考成也夜饮之礼在宗室同姓则成于庶姓让之则止引此敬仲之事云此之谓不成是言敬仲非齐同姓故不敢也】君子曰酒以成礼不继以滛义也注夜饮爲淫乐以君成礼弗纳于淫仁也初懿氏卜妻敬仲注懿氏陈大夫曰卜音义【妻匕计反】疏【注正义曰曲礼文也周礼大卜掌三兆之法一曰玉兆二曰瓦兆三曰原兆其经兆之体皆百有二十其颂皆千有二百郑云兆者灼发于火其形可占者其象似玉瓦原之舋鏬是用名之焉原原田也颂谓繇也毎体十繇然则卜人所占之语古人谓之爲繇其辞视兆而作出于临时之占或是旧辞或是新造犹如筮者引周易或别造辞卜之繇辞未必皆在其颂千有二百之中也此传鳯凰于飞下尽莫之与京襄十年传称卫卜御寇姜氏问繇曰兆如山陵有夫出征而丧其雄哀九年传称晋赵鞅卜救郑遇水适火史曰是谓沈阳可以兴兵利以伐姜不利子商三者皆是繇辞其辞并韵则繇辞法当韵也郭璞撰自所卜事谓之辞林其辞皆韵习于古也】其妻占之曰吉注懿氏妻是谓鳯凰于飞和鸣锵锵注雄曰鳯雌曰凰雄雌俱飞相和而鸣锵锵然犹敬仲夫妻相随适齐有声誉音义【和如字又户卧反注同锵七羊反本又作将将】疏【注正义曰释鸟云鶠鳯其雌皇郭璞云瑞应鸟说文云鳯神鸟也天老曰鳯之象也鸿前麐后蛇颈鱼尾鹳颡鸳思龙文龟背燕颔鸡喙五色备举出于东方君子之国翺翔四海之外过昆崘饮砥柱濯羽弱水莫宿丹穴见则天下大安宁从鸟凡声鳯飞则羣鸟从之以万数故古文鳯作朋字山海经云丹穴之山有鸟焉其状如鹤五采而文名曰鳯皇首文曰德翼文曰顺背文曰义膺文曰仁腹文曰信是鸟也饮食则自歌自舞是说鳯皇之状也鳯皇雄雌俱飞喻敬仲夫妻相随锵锵鸣之声故以喻有声誉也】有嬀之后将育于姜注嬀陈姓姜齐姓五世其昌并于正卿八世之后莫之与京注京大也音义【并于本或作并爲误】疏【正义曰五世其昌言其始昌盛也并于正卿位与卿并得爲上大夫也莫之与京谓无与之比大言其位最高也五世八世当是卜兆之间有其象传言其占之辞不言其知之意固非后学所得详之】陈厉公蔡出也注姊妹之子曰出疏【注正义曰释亲云男子谓姊妹之子爲出言姊妹出嫁而生子也】故蔡人杀五父而立之注五父陈佗也杀陈佗在桓六年音义【佗大多反】生敬仲其少也周史有以周易见陈侯者注周大史也音义【少诗照反见如字又贤遍反大音泰】疏【注正义曰直言周史知是大史者周礼大史掌书昭二年传称韩宣子观书于大史氏此以周易见陈侯故知是大史也以周易见者自以知周易见陈侯言已明易能筮故陈侯使之筮也】陈侯使筮之注蓍曰筮音义【筮上制反蓍音尸】疏【注正义曰曲礼文也其揲蓍求卦之法则易系辞具焉】遇观注坤下巽上观音义【观古乱反注同】之否注坤下干上否观六四爻变而爲否音义【否备矣反注同】疏【正义曰此注坤下巽上观坤下干上否及六四爻变诸如此辈皆据周易之文知之刘规过云观之否者爲观卦之否爻屯之比者屯卦之比爻皆不取后卦之义今删定以爲不然何者以闵元年毕万筮仕遇屯之比云屯固比入僖十五年晋献公筮嫁伯姬得归妹之暌云士刲羊亦无归妹上六爻辞又云归妹睽孤寇张之弧睽之上九爻辞又云归妹之睽犹无相也昭五年明夷之谦云明夷于飞垂其翼又云谦不足飞不翔此之等类皆取前后二卦以占吉凶今人之筮亦皆如此故贾服及杜并皆同焉刘苟异前儒好爲别见以规杜氏非也沈云遇者不期而会之名筮者所得卦之吉凶非有宿契逢遇而已故谓之遇刘云下体坤坤爲地爲众上体巽巽爲风爲木互体有艮艮爲门阙地上有木而爲门阙宫室之象宫室而可风化使天下之众观焉故谓之观也下体坤坤为地上体干干为天天不下降地不上腾天地不通其气上下否塞故谓之否也】曰是谓观国之光利用賔于王注此周易观卦六四爻辞易之为书六爻皆有变象又有互体圣人随其义而论之音义【爻户交反】此其代陈有国乎不在此其在异国非此其身在其子孙疏【正义曰观国之光利用賔于王二句周易文也此先云不在此其在异国后云非此其身在其子孙所以在下覆结先云其在后乎后云在异国者其在异国之下更欲演説异国是大岳姜姓其言稍多且须以结末故进其在后乎于上先解之也庭实旅百以下方解利用賔于王则上句故曰观国之下未须賔王之句而再言利用賔于王者盖以观国之光即是朝王之事直言观光于文不足故连言賔王但未解賔王之义故于下更重解之传称引诗断章则引易论事亦未必如夲此言观国之光谓所为筮者观他人有国之光荣也此有国之人利用为賔客于王朝也其意言见其子孙有国作賔于王家耳非其身也代陈有国言代陈正适子孙有其国家陈灭此兴是代之也注正义曰易之为书揲蓍求爻重爻为卦爻有七八九六其七八者六爻并皆不变卦下揔为之辞名之曰彖彖者才也揔论一卦之才徳若乾元亨利贞之类皆是也其九六者当爻有变毎爻别为其辞名之曰象象者像也指言一爻所像若干初九潜龙勿用之类皆是也不变者聚而为彖其变者散而为象计每于一卦当画两体但以此爻隂阳旣同唯变否有异且毎爻异辞不可爻作二画从上可知故不画二也传之筮者指取易义不为论卦丘明不画卦也诸为注者皆言上体下体若其画卦示人则当不烦此注注亦不画卦也今书有画卦者当是后之学者自恐不识私画以备忘遂传之耳毎爻各有象辞是六爻皆有变象二至四三至五两体交互各成一卦先儒为之互体圣人随其义而论之或取互体言其取义无常也】光远而自他有耀者也疏【正义曰易称观国之光故解其光义言光在此处远照于他物从他物之上而有明耀者也谓光能远照于他物有明故下云照之以天光是也】坤土也巽风也干天也风为天于土上山也注巽变为干故曰风为天自三至四有艮象艮为山音义【干其然反】疏【正义曰六四之爻位在坤上坤为土地山是土之髙者居于土上是为土上山也又巽变为干六四变为九四从二至四互体有艮之象艮为山故言山也】有山之材而照之以天光于是乎居土上注山则材之所生上有干下有坤故言居土上照之以天光故曰观国之光利用賔于王注四为诸侯变而之干有国朝王之象疏【正义曰山则材之所生此人有山之材言其必大富也上天以明临下照之以天光言天子临照之也于是乎又居于土上既富矣而被天照又复居有土地是为国君之象也易位四为诸侯变而为干干为天子是有国朝王之象故曰观国之光利用賔于王】庭实旅百奉之以玉帛天地之羙具焉故曰利用賔于王注艮为门庭干为金玉坤为布帛诸侯朝王陈挚币之象旅陈也百言物备音义【摰音至本又作防同】疏【正义曰觐礼侯氏执圭见王王受圭礼成乃出又入行享礼献国之所有此説行享礼也旅陈也庭之所实陈有百品言物备也奉之以玉帛谓执玉帛而致享礼被天之照有地之材天子赐之土田国君献国所有天地之羙备具焉朝王之仪毕足矣故曰利用賔于王注正义曰易説卦艮为门阙干为金玉坤为布帛杜以门内有庭传言庭实故改言艮为门庭耳杜言诸侯朝王陈防币之象者谓陈之以行享礼也觐礼侯氏既见王乃云四享皆束帛加璧庭实唯国所有郑云四当为三大行人职曰诸侯庙中将币皆三享其礼差又无取于四也初享或用马或用虎豹之皮其次享三牲鱼腊笾豆之实也金也丹漆丝纩竹箭也其余无常货此物非一国所能有唯国所有分为三享皆以璧帛致之礼器云大飨其王事与三牲鱼腊四海九州之羙味也笾豆之荐四时之和气也内金示和也束帛加璧尊徳也为前列先知也金次之见情也丹漆丝纩竹箭与众共财也其余无常货各以其国之所有则致远物也郊特牲曰旅币无方所以别土地之宜而节远迩之期也为前列先知也以钟次之以和居参之也虎豹之皮示服猛也束帛加璧往徳也郑觐礼之注所言出于彼也杜言防币即郑所谓璧帛也此奉之以玉帛执以致庭实耳其玉帛不入王也觐礼侯氏致享执玉致命王抚之而已不受之也又曰侯氏降授宰币是庭实之币皆庭受之唯马受之于门外耳旅陈释诂文也百者言其物备也】犹有观焉故曰其在后乎注因观文以传占故言犹有观非在已之言故知在子孙音义【观古乱反】疏【注正义曰以卦名观故因观文以传占也观者视他之辞此賔王之事若所为筮者身自当有则不应观他此卦犹有观焉观非在己之言其人观他有之故知在其子孙也】风行而着于土音义【着直略反又职畧反或作着非】疏【正义曰服防云巽在坤上故为着土也一曰巽为风复为木风吹木实落去更生他土而长育是为在异国】故曰其在异国乎若在异国必姜姓也姜大岳之后也注姜姓之先为尧四岳疏【注正义曰周语称尧命禹治水共之从孙四岳佐之胙四岳国命为侯伯赐姓曰姜氏曰有吕贾逵云共共工也从孙同姓末嗣之孙四岳官名大岳也者主四岳之祭焉然则以其主岳之祀尊之故称大也】山岳则配天物莫能两大陈衰此其昌乎注变而象艮故知当兴于大岳之后得大岳之权则有配天之大功故知陈必衰疏【注正义曰六四爻变为九四与二共为艮象艮为山故知兴于山岳之国姜姓大岳之后知其将育于姜地之髙者莫过于山诗云崧髙维岳骏极于天言其大能至天故山岳则配天也且干在上艮在下亦是山岳配天之象此人子孙养于大岳之后官尊位贵得大岳之权则其功徳有配天之大然天子其功配天今纵得大岳之权唯诸侯耳言配天者以其功大故甚言之物莫能两大此有兴兆故名陈必衰也】及陈之初亡也注昭八年楚灭陈陈桓子始大于齐注桓子敬仲五世孙陈无宇疏【注正义曰史记田完世家完卒諡为敬仲仲生释孟夷夷生湣孟荘荘生文子须无文子生桓子无宇是为敬仲五世孙也】其后亡也注哀十七年楚复灭陈音义【复扶乂反】成子得政注成子陈常也敬仲八世孙陈完有礼于齐子孙世不忘徳徳协于卜故传备言其终始卜筮者圣人所以定犹豫决疑似因生义教者也尚书洪范通筮以同卿士之数南蒯卜乱而遇元吉惠伯荅以忠信则可臧会卜僭遂获其应丘明故举诸县验于行事者以示来世而君子志其善者远者他皆放此音义【豫音预本亦作预蒯苦□反僭子念反应应对之应县音】疏【注正义曰沈氏云世家桓子生武子启及僖子乞乞卒子常代之是为田成子是于敬仲为七世言八世者据其相代在位为八世也成子杀简公专齐政是莫之与大也成子生襄子磐磐生庄子白白生大公和和迁齐康公于海上和立为齐侯和孙威王称王四世而秦灭之作传之时完之子孙已盛故传备言其终始也世家云敬仲之如齐以陈字为田氏左传终始称陈田必非敬仲所改未知何时改耳左传之初至此始有卜筮故杜于此通説之曲礼曰卜筮者先圣王之所以使氏决嫌疑定犹与也是先王立之本意也因而生义教谓教人以行义行善则徳协于卜行恶则遇吉反凶必以行义乃可卜也洪范曰汝则有大疑谋及乃心谋及卿士谋及庶人谋及卜筮谋及卿士而以卜筮同之是通筮以同卿士之数也南蒯卜为乱不信则不可臧会卜为僭不信乃遂吉二事相反故特引之言卜筮应人行也南蒯在昭十二年臧防在昭二十五年南蒯筮而言卜者卜筮通言耳杜引洪范者欲明筮未必神灵故云以同卿士之数言龟筮所见才与卿士同耳又引南蒯者明吉凶由行不由卜筮欲使人脩徳行不可纯信卜筮也又引臧会者吉凶亦由卜筮不可专在于行欲使人敬筮也故丘明举县验于行事者以示来世脩徳行敬筮言验于行事者南蒯则行验而筮不验臧会则行不验而筮验言君子志其善者远者善者谓劝人脩徳行敬龟筮是也远者谓举其大纲劝人为善长久远道非有临时应验此远者即上善者指其事谓之善指其敎谓之远刘云计春秋之时卜筮多矣丘明所载唯二十许事举其县验于行事者其不验者不载之君子之人当记其志之善者知之远者他皆放此】









　　春秋左传注疏卷八
　　春秋左氏传注疏卷八考证
　　宋大水注公使吊之故书○吕祖谦曰诸国告则书其显然为众所知者亦不待告也春秋之世灾异多矣圣人不能尽书特取一二甚者以为世戒
　　传覆而败之曰取某师疏哀九年宋皇瑗取郑师于雍丘○【臣召南】按经文书取某师惟皇瑗及哀十三年郑罕达取宋师于嵒二文而已实则隠十年宋人蔡人卫人伐戴郑伯伐取之亦取某师之类也
  </div>
  <div class="pagination">
   <a href="春秋左传注疏_page8.html">
    上一页
   </a>
   <span>
    ...
   </span>
   <a href="春秋左传注疏_page4.html">
    4
   </a>
   <a href="春秋左传注疏_page5.html">
    5
   </a>
   <a href="春秋左传注疏_page6.html">
    6
   </a>
   <a href="春秋左传注疏_page7.html">
    7
   </a>
   <a href="春秋左传注疏_page8.html">
    8
   </a>
   <span class="current-page">
    9
   </span>
   <a href="春秋左传注疏_page10.html">
    10
   </a>
   <a href="春秋左传注疏_page11.html">
    11
   </a>
   <a href="春秋左传注疏_page12.html">
    12
   </a>
   <a href="春秋左传注疏_page13.html">
    13
   </a>
   <a href="春秋左传注疏_page14.html">
    14
   </a>
   <span>
    ...
   </span>
   <a href="春秋左传注疏_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
