<!DOCTYPE html>
<html>
<head>
    <meta charset="UTF-8">
    <title>春秋分记 - 第 76 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋分记 - 第 76 页/共 122 页</h1>
    <div class="content">　　昭二十年传山林之木衡鹿守之杜预注衡鹿官名按周礼司徒之属林衡之官掌廵林麓之禁郑云衡平也平林麓之大小及所生者竹木生平地曰林山足曰麓此置衡鹿之官守山林之木是其宜也衡者山林之官此加以鹿其专主林乎
　　舟鲛
　　昭二十年传泽之萑蒲舟鲛守之杜预注舟鲛官名按舟是行水之噐鲛是大鱼之名泽中有水有鱼故以舟鲛名官
　　虞候
　　昭二十年传薮之薪蒸虞候守之杜预注虞候官名按周礼泽虞掌国泽毎大泽大薮中士四人郑云虞度也度知山之大小及所生者泽水所钟也水希曰薮泽草所生则薮是少水之泽立官使之候望以虞候为名当是泽虞之职
　　祈望
　　昭二十年传海之盐蜃祈望守之杜预注祈望官名海是水之大神有时祈望祭之因以祈望为主海之官
　　侍渔
　　襄二十五年传申蒯侍渔者杜预注侍渔监取鱼之官尊之所以言侍
　　卜
　　文十八年传惠伯令卜楚丘占之孔颖逹曰周礼大卜大祭祀则视髙命郑云命告以所卜之事士丧礼卜命云卜其父某甫考降无有近悔如此之类是令之辞也令者告令使知其意与命同
　　寺人
　　僖二年传齐寺人貂始漏师于多鱼杜预注寺人内奄官竖貂也孔颖逹曰周礼内宰之属有内小臣奄上士四人寺人王之正内五人内竖倍寺人之数寺人掌王之内人及女宫之戒令内竖掌内外之通令皆掌妇人之事是自内小臣以下皆用奄人为官侯国其数当降于王名职则无以异郑云竖未冠者之官名然则此人名貂幼童为内竖之官以为齐侯所宠后虽年长遂呼为竖貂焉此时为寺人之官故称寺人貂
　　勇爵
　　襄二十一年传齐庄公为勇爵杜预注设爵位以命勇士【详见征伐书】


　　春秋分记卷四十二
　　钦定四库全书
　　春秋分记卷四十三　　　宋　程公说　撰书二十五
　　职官书第三
　　宋
　　宋殷后天子之事守礼秩加于诸侯文八年经书宋司马宋司城亦以天子之后得自命官也成王命防子统承先王修其礼物由是言之宋之制当本之殷然诸侯亦不可尽备天子之制殷制见于书传无闻焉惟曲礼载天子建天官先六大曰大宰大宗大史大祝大士大卜典司六典天子之五官曰司徒司马司空司士司寇典司五众天子之六府曰司土司木司水司草司噐司货典司六职天子之六工曰土工金工石工木工兽工草工典制六材五官致贡曰享五官之长曰伯郑氏注此盖殷时制也孔颖逹曰殷以大宰为一卿以象天时司徒以下五卿法地事但大宰既尊故先列大宰而属大宰之官既法于天故同受大名六卿外复别立六府者藏物之处使各主其所掌职也立此六工典制六府之材物五官致贡不言大宰以大宰摠领群职尔此殷制可考之大凡也宋官制较之于旧则有异其详列下方
　　孤卿
　　僖九年传宋襄公即位以公子目夷为仁使为左师以听政于是宋治宋始盖以左师为政其后有左右二师襄九年传二师令四乡正敬享颖逹曰宋国之法二师分掌其方左右各掌二乡按周礼乡老二乡则公一人此王制也孤贰公上公之国则孤一人宋上公而有左右二师是为二孤仿公孤之名非古也故颖逹曰宋国之法讥其更变之失而违王制耳【文七年传杀公孙固公孙郑于公宫六卿和公室书曰宋人杀其大夫孔颖逹曰此二子亦卿官也下云六卿和公室六卿之外有此二子盖是孤卿之官宋上公礼得有孤尝考左右师则孔义于此为差】
　　右师
　　右师之职于六卿中为贵故华元曰我为右师君臣之训师所司也【成十五年】襄九年宋灾华阅为右师讨右官官庀其司向戌讨左亦如之孔颖逹曰百司府藏属左右二师故右官庀其司而左亦如之是府库之物二师摠令群官所主宋僣立二孤在六卿之上而右师又孤卿之尊者
　　左师
　　左师之职亚于右师僖九年公子目夷为左师以听政宋始以左师为政卿其后有左右二师则右师为之长僣也
　　六卿
　　殷制六卿大宰象天时司徒司马司空司士司宼法地事宋六卿之次则曰右师左师司马司徒司城司寇其不合者有四右师左师命名特异一也大宰列六卿之外二也司徒次司马之后三也司士之名无闻焉四也然所为戾者多矣
　　司马
　　文八年经宋人杀其大夫司马司马主甲兵亦曰司武襄六年传华弱为司马平公曰司武而梏于朝难以胜矣谓其主兵也哀十四年传司马请瑞兵虽掌于司马必请瑞而后发尚古制云
　　司徒
　　司徒主徒役襄九年传宋灾司徒华臣具正徒杜预注正徒役徒司徒所主按周礼大司徒掌徒庻之政令小司徒凡用众庻则掌其政教凡国之大事致民孔颖逹曰如是年司里所使遂正所纳皆是临时调民而役之若今之夫役也司徒所具正徒者常共官役若今之正丁也
　　司城
　　文八年经宋司城来奔司城本司空主营垒以武公名废为司城十六年传夫人将使昭公田孟诸而杀之使谓司城去公六卿皆卿官而独使司城者以司城与司马相属其掌营垒则兵亦兼之矣周礼司空乡师大役则帅民徒而至以考司空之辟田猎徒役亦不尽役谓若一次起发几人司城必书其人已用几日至用之后则不再起是其职也
　　司寇
　　司寇掌刑罚襄九年传使乐遄庀刑噐亦如之杜预注乐遄司寇刑噐刑书
　　卿官非一
　　大司马　少司马　大司寇　少司寇
　　僖二十二年传曰大司马固谏又曰司马鱼固为大司马则鱼为小司马矣成十五年向为人为大司寇鳞朱为少司寇凡此皆具官也【大司马大司寇为天子之官宋不当有】
　　大宰　少宰
　　桓二年传孔父嘉为司马督为大宰于时宋其二卿为政欤至成十五年传华元为右师鱼石为左师荡泽为司马华喜为司徒公孙师为司城向为人为大司寇鳞朱为少司寇则为七卿矣而复有向带为大宰鱼府为少宰孔颖逹曰少司寇二宰等六卿外亦是卿官如鲁三卿外别有公孙婴齐臧孙许但非如六卿世掌国政则宋卿数逾殷制之旧矣【亦如晋三军将佐皆世卿外有散位从卿者】
　　大宰所掌
　　襄九年传宋灾使大宰西鉏吾庀府守杜预注府六官之典按殷制天子建天官先六大而大宰居其一又天子之六府典司六职此言大宰盖天官之一而府守则六府之职也若如杜言谓为六官之典是与府守异矣孔颖逹曰杜以府为六官之典当是六官之典其事载于书故使具其守刘炫以府守为府库守藏今知不然者以百司府藏已属左右二师曲礼言五官致贡曰享不及大宰则以大宰摠摄群职故也虽二师各庀其司而大宰摠庀府守【商书伊训百官摠已以聼冢宰盖伊尹也冢犹大也説命曰惟说命总百官孔安国注冢宰之任则傅说相髙宗也宋上公修先王礼物大宰名与冢宰同然据传乃在六卿外非商制之旧矣】
　　卿
　　文十四年传宋髙哀为萧封人以为卿杜预注萧宋附庸仕附庸还升为卿孔颖逹曰髙哀仕于萧国遂被防擢升为宋卿是时公子成为右师公孙友为左师华耦为司马鳞矔为司徒荡意诸为司城华御事为司寇髙哀为卿在六卿之外宋卿盖非一矣
　　司城为政卿
　　襄九年传宋灾乐喜为司城以为政杜预注乐喜子罕也为政卿知将有火灾素戒为备火之政按宋六卿右师为尊司城位居五非政卿也今言司城为政卿杜预注以为专为救火之政而已然从此以后歴检传文郑人请贼宋人献玉抶筑台之讴削向戌之赏子罕所为皆是政卿之任则子罕以司城为政卿不特救火之政也孔颖逹云宋以华阅是华元之子以元有大功使阅继其父耳子罕贤知故特使为政齐任管夷吾鲁任叔孙婼皆位卑而执国政子罕以司城为政其类此欤
　　右左官属
　　襄九年传华阅为右师讨右官官庀其司向戌讨左亦如之杜预注使具其官属盖百官有司之分属于右师左师者
　　大尹
　　哀二十六年传六卿三族降听政因大尹以逹杜预注大尹近官有宠者六卿因之以自通逹于君
　　御士
　　昭二十一年传多僚为御士杜预注公御士此年传又曰子皮遇多僚御司马而朝则公之御士亦为司马御士矣
　　校正
　　襄九年传宋灾命校正出马工正出车杜预注校正主马按周礼校人司马之属
　　工正
　　襄九年传命校正出马工正出车备甲兵庀武守杜预注工正主车孔颖逹曰车马甲兵司马之职周礼司马属官有校人而无主车之官巾车车仆职皆掌车乃属宗伯昭四年传载鲁叔孙为司马与工正书服【杜注车服之噐工正所书】盖侯国之制司马兼行宗伯之事故工正主车而属焉殷制天子之六工典制六材其四曰木工注谓轮舆弓庐匠车也工正或犹木工而其名异乎
　　司里
　　襄九年传伯氏司里杜预注司里里宰释言曰里邑也李廵云里居之邑也是里为邑居之名周礼五邻为里以五邻必同居故以里为名里长谓之宰周礼里宰毎里下士一人谓六遂之内二十五家之长也此言司里谓司城内之民若今城内之坊里也里必有长不知官名周礼有里宰故以宰言之非是郊外二十五家之长也使伯氏司此城内诸里之长故曰司耳
　　隧正
　　襄九年传宋灾华臣具正徒令隧正纳郊保奔火所杜预注隧正官名也五县为隧孔颖逹曰此隧正如天子之遂大夫按周礼有遂人遂师遂大夫之别遂人职云五家为邻五邻为里四里为鄼五鄼为鄙五鄙为县五县为遂遂师各掌其遂之政令戒禁遂大夫各掌其遂之政令诸侯有乡遂亦以郊内郊外别之郊内属乡者近于国都司徒自率以入城郊外属遂者是郊野保守之民不可全离所守司徒令遂正量其多少纳之于国随火所起而奔徃救之
　　乡正
　　襄九年传宋灾二师令四乡正敬享杜预注乡正乡大夫孔颖逹曰周礼毎乡卿一人天子六卿即以卿为之长此传云二师令四乡正则四乡别立乡正而二师各摠其二耳周礼卿大夫各掌其乡之政教正月之吉受教法于司徒退而颁之于其乡则乡正当属司徒此传言二师命之者上文右师讨右左师讨左由宋国之法二师分掌其方左右故云二师命四乡正也费誓云鲁人三郊三遂则鲁立三卿此云命四乡正则宋立四卿也周礼卿为一军大国三军宋大国不过三军而有四卿者当时所立非正法矣
　　迹人
　　哀十四年传迹人来告杜预注迹禽兽者周礼迹人掌邦田之地政迹之言迹知禽兽之处
　　祝
　　襄九年传宋灾祝宗用马于四墉杜预注祝大祝按殷制天官先六大四曰大祝主天地鬼神之事
　　宗
　　同上杜预注宗宗人按殷制天官先六大二曰大宗郑氏曰周则大宰宗伯皆为六官盖殷以大宗为大宰之属所以明其为殷制也主天地鬼神之事以六大之次言之则宗当居大祝之上
　　行人
　　定六年经晋人执宋行人乐祁犂行人使人也周礼有大行人小行人诸侯行人当亦通掌此事【详见周鲁官制】
　　门官
　　僖二十二年传宋师败绩襄公伤股门官殱焉杜预注门官守门者师行则在君左右周礼虎贲氏掌先后王而趋以卒伍军旅防同亦如之舍则守王闲王在国则守王宫国有大故则守王门诸侯之礼不得其详曰门官亦虎贲氏之类故在国则守门师行则在君左右近公故尽死也殱尽释诂文舍人云殱众之尽也
　　司宫
　　襄九年传令司宫巷伯儆宫杜预注司宫奄臣掌宫内之事孔颖逹曰昭五年传楚子欲以羊舌肸为司宫欲加害宫刑以此知司宫奄臣谓奄人为臣主司宫内周礼无司宫巷伯之名唯内小臣奄上士四人掌王后之命正其服位郑云奄称士异其贤也奄人之官此最为长则司宫如王朝之内小臣
　　巷伯【寺人同】
　　襄九年传巷伯儆宫杜预注巷伯寺人掌宫内之事孔颖逹曰周礼云寺人王之正内五人郑云正内路寝也释宫云宫中巷谓之壸孙炎曰巷舍间道也王肃云今后宫称永巷巷者宫内道名伯长也宫内门巷之长周礼内小臣其次寺人知巷伯犹寺人矣又诗篇名巷伯经云寺人孟子作为此诗知巷伯寺人一也郑以巷伯为内小臣既无明文各以意説
　　内师
　　襄二十六年传寺人惠墙伊戾为大子内师孔颖逹曰内师者身为寺人之官公使之监大子内事为在内人之长
　　卫
　　卿官
　　酒诰曰矧惟若畴圻父薄违农父若保宏父定辟圻父司马农父司徒宏父司空卫三卿官也定四年传云封康叔少皥之虚聃季授土陶叔授民杜预注聃季司空陶叔司徒皆卫受于王制之旧春秋卫之政卿世归寗氏孙氏三卿仅见司徒而复有司寇皆异乎旧矣特采可考者着于篇
　　卿邑
　　襄二十七年传免余曰唯卿备百邑论语云百乗之家大夫称家邑有百乗是百乗为采邑之极
　　司寇
　　昭二十年传卫公孟絷狎齐豹夺之司寇杜预注豹齐恶之子为卫司寇杀卫侯之兄絷春秋以盗书孔颖逹曰齐豹卫国之卿又曰齐豹为卫司寇守嗣大夫作而不义其书为盗哀二十五年传云夺司寇亥政是卫以司寇为卿矣侯国三卿司徒司马司空是也司空兼司寇之事今卫卿止见司徒而以司寇为政卿非周制矣
　　司徒
　　哀十五年传荘公害故政欲尽去之先谓司徒瞒成云司徒卿官
　　少师下于卿
　　襄二十七年传献公以免余为少师使为卿辞曰大叔仪能賛大事君其命之乃使文子为卿免余辞卿而为少师则卫以少师亚于卿矣
　　右宰
　　襄十四年传右宰谷从而逃归杜预注谷卫大夫则右宰卫之大夫也隐四年传卫人使右宰丑涖杀州吁于濮石碏使其宰獳羊肩涖杀石厚于陈卫右宰盖五大夫之小宰也
　　御戎戎右
　　闵二年传渠孔御戎子伯为右犹晋御戎戎右也
　　行人
　　襄十八年经晋人执卫行人石买定七年齐人执卫行人北宫结以侵卫行人言使人也周礼有大行人小行人诸侯行人通掌此事【详见周鲁官制】
　　右公子　左公子
</div>
    <div class="pagination">
<a href="春秋分记_page75.html">上一页</a><span>...</span><a href="春秋分记_page71.html">71</a><a href="春秋分记_page72.html">72</a><a href="春秋分记_page73.html">73</a><a href="春秋分记_page74.html">74</a><a href="春秋分记_page75.html">75</a><span class="current-page">76</span><a href="春秋分记_page77.html">77</a><a href="春秋分记_page78.html">78</a><a href="春秋分记_page79.html">79</a><a href="春秋分记_page80.html">80</a><a href="春秋分记_page81.html">81</a><span>...</span><a href="春秋分记_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
