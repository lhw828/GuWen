<!DOCTYPE html>
<html>
<head>
    <meta charset="UTF-8">
    <title>春秋左传正义 - 第 121 页/共 226 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传正义 - 第 121 页/共 226 页</h1>
    <div class="content">　　○黔，徐音琴，一音其廉反。子罕闻之，亲执扑，扑，杖。
　　○扑，普卜反。以行筑者，而抶其不勉者，曰：“吾侪小人皆有阖庐以辟燥湿寒暑。阖，谓门户闭塞。
　　○行，下孟反。抶音耻乙反。侪，仕皆反。阖，户腊反。庐，力居反。 
　　[疏]注“阖谓门户闭塞”。
　　○正义曰：《月令》：“仲春脩阖扇。”郑玄云：“用木曰阖，用竹苇曰扇。”是阖为门扇，所以闭塞庐舍之门户也。
　　今君为一台而不速成，何以为役？”役，事也。讴者乃止。或问其故。子罕曰：“宋国区区，而有诅有祝，祸之本也。”传善子罕分谤。
　　○区，丘于反。诅，庄虑反。祝，之又反。 
　　齐晏桓子卒，晏婴父也。晏婴粗縗斩，斩，不缉之也。縗在胸前。粗，三升布。
　　○粗，本又作“<分鹿}”。縗，本又作“衰”，七雷反，注同。缉，七入反。 
　　[疏]注“斩不”至“升布”。
　　○正义曰：《丧服》：“斩衰裳。”传曰：“斩者何？不缉也。”马融云：“不缉，不緶也。谓斩布用之，不緶其端也。”衰用布为之，广四寸，长六寸，当心，故云“在胸前”也。《丧服传》曰：“衰三升。”郑玄云：“布八十缕为升。”然则传以三升之布，布之最粗，故谓之粗也。以粗布为衰而斩之，故以“粗縗斩”为文之次。
　　苴绖、带、杖，菅屦，苴，麻之有子者，取其粗也。杖，竹杖。菅屦，草屦。
　　○苴，七徐反。绖，直结反。以苴麻为绖及带。杖，《礼记》云：“苴杖，竹也。”菅，古颜反。屦，九具反。 
　　[疏]“苴绖带杖菅屦”。
　　○正义曰：《丧服》云：“苴绖杖绞带。”此传带不言绞，亦当为绞带也。若要带，则谓之绖。故《丧服》注云：“麻在首在要皆曰绖。”《丧服传》曰：“苴绖者，麻之有蕡者也。苴杖，杖也。绞带者，绳带也。”马融云：“蕡者枲实。枲麻之有子者，其色粗恶，故用之。苴者，麻之色。”郑玄《士丧礼》注云：“苴麻者，其貌苴。服重者，尚粗恶。”《丧服》及此传绖、带、杖三者，皆在苴下，言其色皆苴也。绖带用麻，杖用竹。麻竹虽异，而其苴则同，故三者共蒙苴也。郑玄云：“麻在首在要皆曰绖。”此言绖者，谓首绖也。凡丧服冠缨带屦，皆象吉时常服，但变之使粗恶耳。其衰与绖，是新造以明义，故特为立其名。衰之言摧也，绖之言实也。明孝子之心实摧痛，故制此服、立此名也。衰当心，绖在首，独立名於心首者，心是发哀之主，首是四体所先，故制服以表之。要绖之下，又有绞带。绖杀首绖五分之一，绞带杀要绖亦然。虽大小有三等，而同用苴麻。《丧服》，杖在带上。此传杖在带下者，《丧服》具明其服，故杖在上。然后言绞带、冠绳缨。此传略言其礼，欲明带与绖俱用麻，故杖在带下。《丧服传》云：“菅屦者，菅菲也。”菲者，屦之别名，故杜注云“草屦也”。
 
　　食鬻，居倚庐，寝苫，枕草。此礼与《士丧礼》略同，其异唯枕草耳。然枕凷亦非《丧服》正文。
　　○鬻，之六反，一音羊六反，谓朝一溢米，暮一溢米。倚庐，於绮反。庐倚东墙而为之，故曰“倚庐”。苫，伤廉反，编草也。枕，之鸩反，注同。王俭云：“夏枕凷，冬枕草。”凷音苦对反，一音苦怪反。 
　　[疏]注“此礼与士丧礼”至“正文”。
　　○正义曰：《丧服传》文及《士丧礼记》皆云：“居倚庐，寝苫，枕凷。歠粥，朝一溢米，夕一溢米。”是此礼与《士丧礼》略同。其异者，唯彼言“枕凷”，此言“枕草”耳。然枕凷者，乃是《礼记》及《丧服传》耳，亦非《丧服》正文。杜意言古礼未必无枕草之法也。居倚庐、寝苫者，郑玄云：“倚木为庐，在中门外东方，北户。苫，编瑽也。”此初丧为然，其既虞之后，则每事有变，具於礼文。郑玄云：“二十两曰溢，为米一升二十四分升之一。”知者，古者一斛百二十斤，一斗十二斤，十二斤百九十二两。一升十九两二分少八分，未充二十两。更取一升分作百九十二分，二十四分取一得八分，添前十九两二分，是为二十两也。
　　其老曰：“非大夫之礼也。”时之所行，士及大夫縗服各有不同。晏子为大夫而行士礼，其家臣不解，故讥之。
　　○解音蟹。 
　　[疏]注“时之”至“讥之”。
　　○正义曰：《杂记》云：“大夫为其父母兄弟之未为大夫者之丧服，如士服。士为其父母兄弟之为大夫者之丧服，如士服。”如彼记文，则大夫与士丧服不同。《记》是后人所记，记当时之事。今此晏子之老，亦讥晏子所为非大夫之礼。是时之所行，士及大夫丧服，各有不同也。晏子实为大夫而行当时之士礼。晏子反时以从正，其家老不解，谓晏子为失，故据时所行而讥之也。晏子其父始卒，则晏子未为大夫。言晏子为大夫者，《礼》：丧服，大夫之子，行从大夫之法。
　　曰：“唯卿为大夫。”晏子恶直己以斥时失礼，故孙辞略答家老。 
　　[疏]注“晏子”至“家老”。
　　○正义曰：《檀弓》云：“鲁穆公之母卒，使人问於曾申。曾申对曰：“哭泣之哀，齐斩之情，饘粥之食，自天子达。”然则天子以下，其服父母，尊卑皆同，无大夫士之异。晏子所行，是正礼也。言唯卿得服大夫服，我是大夫，得服士服。又言己位卑，不得从大夫之法者，是恶其直己以斥时之失礼，故孙辞略答家老也。《家语》曾子问此事，孔子云：“晏平仲可谓能辟害也。不以己是而駮人之非。孙辞以辟咎，义也。”夫《家语》虽未必是孔子之言，要其辞合理，故王肃与杜，皆为此说。郑玄注《杂记》，引此传言晏子云：“‘唯卿为大夫’，此平仲之谦也。”言丧服服布，粗衰斩衰三升，义服，斩衰三升半为母服。齐衰四升，正服。齐衰五升，义服。齐衰六升，降服。大功七升，正服。大功八升，义服。大功九升，降服。小功十升，正服。小功十一升，义服。小功十二升，緦麻十五升去其半。郑注《杂记》云：“士为父斩衰，缕如三升半，而三升不缉。”言缕之精粗，如三升半成布，而缕三升。故云：“粗衰在齐、斩之间”。郑又云：“士为母，衰五升，缕而四升。为兄弟，衰六升，缕而五升。”郑玄以《杂记》之文，士为父母兄弟之服，不得与大夫同，皆缕细降一等。其缕数与大夫同。但《杂记》之文，记当时之制。以当时大夫与士有异，故为此解，非杜义也。
　　【经】十有八年，春，白狄来。（不言朝，不能行朝礼。） 
　　夏，晋人执卫行人石买。石买，即是伐曹者，宜即惩治本罪。而晋因其为行人之使执之，故书“行人”以罪晋。
　　○使，所吏反。 
　　秋，齐师伐我北鄙。不书齐侯，齐侯不入竟。
　　○竟音境。 
　　冬，十月，公会晋侯、宋公、卫侯、郑伯、曹伯、莒子、邾子、滕子、薛伯、杞伯、小邾子同围齐。齐数行不义，诸侯同心俱围之。
　　○数，所角反。曹伯负刍卒于师。无传。礼当与许男同。三同盟。
　　○刍，初俱反。 
　　[疏]“十八年注礼当”至“同盟”。
　　○正义曰：僖四年，许男新臣卒，传曰：“葬之以侯礼”也。凡诸侯薨于朝会，加一等。诸侯命有三等，男加一等，葬之以侯礼。此曹是伯爵，与许男同，当葬以公礼也。彼许男之卒，不书于师。此言“卒于师”者，《释例》曰：“若卒于朝会，或书师，或书地者，史之成文，非义例所存也。”负刍以成十四年即位，十五年盟于戚，十七年于阿陵，襄五年于戚，九年于戏，十一年于亳城北，十六年于溴梁，凡六同盟。不数成公之盟，溴梁是大夫，去之，是为三。刘炫以杜为误，非也。
　　楚公子午帅师伐郑。 
　　【传】十八年，春，白狄始来。（白狄，狄之别名，未尝与鲁接，故曰始。） 
　　夏，晋人执卫行人石买于长子，执孙蒯于纯留，长子、纯留二县，今皆属上党郡。孙蒯不书，父在位，蒯非卿。
　　○长，丁丈反，或如字。纯，徒温反，或如字，《地理志》作“屯”。为曹故也。前年卫伐曹。
　　○为，于伪反。 
　　秋，齐侯伐我北鄙。中行献子将伐齐，梦与厉公讼，弗胜。厉公，献子所弑者。
　　○弑，申志反。公以戈击之，首队於前，跪而戴之，奉之以走，见梗阳之巫皋。梗阳，晋邑，在太原晋阳县南。皋，巫名也。梦并见之。
　　○队，直位反。跪，其委反。奉，芳勇反。梗，古杏反。皋，古刀反。他日，见诸道，与之言，同。巫亦梦见献子与厉公讼。巫曰：“今兹主必死。若有事於东方，则可以逞。”巫知献子有死徵，故劝使快意伐齐。献子许诺。晋侯伐齐，将济河，献子以朱丝系玉二瑴双玉曰瑴。
　　○瑴，古学反。而祷曰：“齐环怙恃其险，负其众庶，环，齐灵公名。负，依也。
　　○祷，丁老反，一音丁报反。怙音户。弃好背盟，陵虐神主。神主，民也。谓数伐鲁，残民人。
　　○好，呼报反。背音佩。数，所角反。曾臣彪将率诸侯以讨焉，彪，晋平公名。称臣者，明上有天子，以谦告神。曾臣，犹末臣。 
　　[疏]“传注彪晋”至“末臣”。
　　○正义曰：《王制》云：“五岳视三公，四渎视诸侯。”则诸侯於河神，其辞不得称臣。故解其意，称臣者，以明上有天子。言已是天子之臣，以谦告神也。曾祖、曾孙者，曾为重义。诸侯之於天子，无所可重。曾臣犹末臣，谦卑之意耳。
　　其官臣偃实先后之。守官之臣，偃，献子名。
　　○先，悉荐反。后，户豆反。守，手又反，又如字。苟捷有功，无作神羞，羞，耻也。官臣偃无敢复济。偃信巫言，故以死自誓。
　　○复，扶又反，下注“复欲”同。唯尔有神裁之。”沈玉而济。 
　　冬，十月，会于鲁济，寻溴梁之言，同伐齐。溴梁，在十六年，盟曰：“同讨不庭。
　　○沈音鸩，或如字。济，子礼反。齐侯御诸平阴，堑防门而守之，广里。平阴城，在济北卢县东北。其城南有防，防有门。於门外作堑横行，广一里，故经书“围”。
　　○御，鱼吕反。堑，七艳反。广，古旷反，注同。 
　　[疏]注“平阴”至“书围”。
　　○正义曰：平阴城南有防者，地形犹在，杜观其迹而知之也。言“堑防门而守之”，明是齐人自於门外作堑以固守也。此平阴，齐邑，而言围齐者，沈氏云：“君在，故称围。”刘炫云：“案下传范鞅门于雍门，又门于扬门，州绰门于东闾。既门其三门，即是围事。杜何知不以门于三门为围，必以御诸平阴为围乎？”今删定，知不然者，案上九年，诸侯伐郑，传称门其三门，而经不称围，则攻门非围也。此传云“堑防门而守之”，则是被围之道。刘以门其三门为围而规杜氏，非也。
　　夙沙卫曰：“不能战，莫如守险。”谓防门不足为险。弗听。诸侯之士门焉，齐人多死。范宣子告析文子，析文子，齐大夫子家。
　　○析，星历反。曰：“吾知子，敢匿情乎？鲁人、莒人皆请以车千乘，自其乡入，既许之矣。若入，君必失国。子盍图之？”子家以告公，公恐。晏婴闻之，曰：“君固无勇，而又闻是，弗能久矣。”不能久敌晋。
　　○匿，女力反。乘，绳证反。盍，户腊反。恐，曲勇反。齐侯登巫山以望晋师。巫山，在卢县东北。晋人使司马斥山泽之险，虽所不至，必旆而疏陈之。斥，候也。疏建旌旗以为陈，示众也。
　　○斥音尺，一音昌夜反。旆，步盖反。陈，直觐反，注同。使乘车者左实右伪，以旆先，伪以衣服为人形也。建旆以先驱。舆曳柴而从之。以扬尘。齐侯见之，畏其众也，乃脱归。脱，不张旗帜。
　　○脱，敕括反，注同，一音他外反。帜，申志反，一音赤志反。丙寅晦，齐师夜遁。师旷告晋侯曰：“鸟乌之声乐，齐师其遁。”鸟乌得空营，故乐也。
　　○遁，徒困反。乐音洛，注同。邢伯告中行伯邢伯，晋大夫邢侯也。中行伯，献子。曰：“有班马之声，夜遁，马不相见，故鸣。班，别也。
　　○别，彼列反。齐师其遁。”叔向告晋侯曰：“城上有乌，齐师其遁。”十一月，丁卯，朔，入平阴，遂从齐师。夙沙卫连大车以塞隧而殿。此卫所欲守险。
　　○连、大，并如字。隧者，遂道也。殿，都练反，下及注同。殖绰、郭最曰：“子殿国师，齐之辱也。奄人殿师，故以为辱。
　　○最，徐子会反。子姑先乎！”乃代之殿。卫杀马於隘以塞道。恨二子，故塞其道，欲使晋得之。隘，於懈反。晋州绰及之，射殖绰，中肩，两矢夹脰。脰，颈也。
　　○射，食亦反，下注同。中，丁仲反。夹，古洽反，或古协反。脰音豆。 
　　[疏]注“脰颈也”。
　　○正义曰：《说文》云：“脰，项也。”《考工记》云“以脰鸣者”，又曰“大体短脰”，“数目头脰”。《公羊传》称“宋万搏闵公，绝其脰”。郑玄、何休皆以脰为颈，颈之与项，亦一物也。
　　曰：“止，将为三军获；不止，将取其衷。”不止，复欲射两矢中央。
　　○衷音忠。顾曰：“为私誓。”州绰曰：“有如日！”言必不杀女，明如日。
　　○女音汝。乃弛弓而自后缚之。反缚之。
　　○弛，式氏反，本又作“施”，音同。其右具丙州绰之右。亦舍兵而缚郭最。皆衿甲而缚，衿甲，不解甲。
　　○舍音舍。衿，其鸩反。 
　　[疏]“乃弛弓”。
　　○正义曰：下云“其右具丙亦舍兵”，则此是州绰弛弓也。
　　坐于中军之鼓下。晋人欲逐归者，鲁、卫请攻险。险，固城守者。
　　○守，手又反。己卯，荀偃、士匄以中军克京兹。在平阴城东南。乙酉，魏绛、栾盈以下军克邿。栾黡死，其子盈佐下军。平阴西有邿山。
　　○邿音诗。赵武、韩起以上军围卢，弗克。十二月，戊戌，及秦周伐雍门之萩。秦周，鲁大夫。赵武及之共伐萩也。雍门，齐城门。
　　○雍，於用反。萩音秋，本又作“秋”。范鞅门于雍门，其御追喜以戈杀犬于门中；杀犬示间暇。
　　○间音闲。孟庄子斩其橁以为公琴。庄子，孺子速也。橁，木名。
　　○橁，敕伦反，又相伦反。己亥，焚雍门及西郭、南郭。刘难、士弱率诸侯之师焚申池之竹木。二子，晋大夫。
　　○难，乃多反，又如字。壬寅，焚东郭、北郭，范鞅门于扬门。齐西门。州绰门于东闾，齐东门。左骖迫，还于东门中，以枚数阖。枚，马楇也。阖，门扇也。数其板，示不恐。
　　○骖，士南反。迫音百。还音旋，一音患。枚，每回反。数，所主反，注同。阖，户腊反。楇，陟瓜反。恐，曲勇反。齐侯驾，将走邮棠。邮棠，齐邑。
　　○邮音尢。大子与郭荣扣马，大子，光也。荣，齐大夫。
　　○扣音口。曰：“师速而疾，略也。言欲略行其地，无久攻意。
　　○行，下孟反。将退矣，君何惧焉？且社稷之主不可以轻，轻则失众。君必待之！”将犯之。大子抽剑断鞅，乃止。甲辰，东侵及濰，南及沂。濰水在东莞东北，至北海都昌县入海。沂水出东莞盖县，至下邳入泗。
　　○轻，遣政反，下同。断音短。濰，本又作“维”，音同。沂，鱼依反。莞音官。盖，古害反。邳，蒲悲反。泗音四。 
　　郑子孔欲去诸大夫，欲专权。
　　○去，起吕反，下同。将叛晋而起楚师以去之。使告子庚，子庚弗许。子庚，楚令尹公子午。楚子闻之，使杨豚尹宜告子庚曰：“国人谓不穀主社稷而不出师，死不从礼。不能承先君之业，死将不能先君之礼。
　　○豚，徒门反。不穀即位，於今五年，师徒不出，人其以不穀为自逸而忘先君之业矣。谓已未尝统师自出。大夫图之，其若之何？”子庚叹曰：“君王其谓午怀安乎！吾以利社稷也。”见使者，稽首而对曰：“诸侯方睦於晋，臣请尝之。尝，试其难易也。
　　○使，所吏反。易，以豉反。若可，君而继之。不可，收师而退，可以无害，君亦无辱。”子庚帅师治兵於汾。襄城县东北有汾丘城。
　　○汾，扶云反。於是子蟜、伯有、子张从郑伯伐齐。子张，公孙黑肱。子孔、子展、子西守。二子知子孔之谋，二子，子展、子西。
　　○守，手又反，下“完守”同。完守人保。完城郭，内保守。子孔不敢会楚师。楚师伐郑，次於鱼陵。鱼陵，鱼齿山也，在南阳犨县北，郑地。
　　○犨，尺由反。右师城上棘，遂涉颍，次于旃然。将涉颍，故於水边权筑小城，以为进退之备。旃然水出荧阳城皋县，东入汴。
　　○旃，之然反。汴，皮彦反。蒍子冯、公子格率锐师侵费滑、胥靡、献于、雍梁。胥靡、献于、雍梁，皆郑邑。河南阳翟县东北有雍氏城。
　　○蒍，本又作“薳”，于委反。冯，皮冰反。费，扶味反。滑，于八反。雍，於用反。右回梅山，在荧阳密县东北。
　　○回，如字，徐胡猥反。侵郑东北，至于蟲牢而反。子庚门于纯门，信于城下而还，信，再宿也。
　　○牢，力刀反。纯，如字，一音市荀反。涉於鱼齿之下。鱼齿山之下有滍水，故言涉。
</div>
    <div class="pagination">
<a href="春秋左传正义_page120.html">上一页</a><span>...</span><a href="春秋左传正义_page116.html">116</a><a href="春秋左传正义_page117.html">117</a><a href="春秋左传正义_page118.html">118</a><a href="春秋左传正义_page119.html">119</a><a href="春秋左传正义_page120.html">120</a><span class="current-page">121</span><a href="春秋左传正义_page122.html">122</a><a href="春秋左传正义_page123.html">123</a><a href="春秋左传正义_page124.html">124</a><a href="春秋左传正义_page125.html">125</a><a href="春秋左传正义_page126.html">126</a><span>...</span><a href="春秋左传正义_page122.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
