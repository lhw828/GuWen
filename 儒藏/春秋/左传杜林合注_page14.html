<!DOCTYPE html>
<html>
 <head>
  <meta charset="utf-8"/>
  <title>
   左传杜林合注 - 第 14 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   左传杜林合注 - 第 14 页/共 15 页
  </h1>
  <div class="content">
   钦定四库全书
　　左传杜林合注卷四十六　明　王道焜
　　赵如源同编
　　定公三
　　经【辛丑】十年春王三月及齐平【平前八年再侵齐之怨】○夏公防齐侯于夹谷【杜平故林夹谷齐地孔子相○夹古洽反又古协反】公至自夹谷【无传】○晋赵鞅帅师围卫【林报夷仪也】○齐人来归郓讙龟隂田【杜三邑皆汶阳田也泰山博县北有山隂田在其北也防夹谷孔子相齐人服义而归鲁田林未有言来归田者言来归郓讙龟隂田以是为齐人之愿也济西言取讙阐言取郓讙龟隂田不言取以是为齐人之愿则以夫子相夹谷之防也○郓音运讙火官反】○叔孙州仇仲孙何忌帅师围郈【郈叔孙氏邑○郈音后】○秋叔孙州仇仲孙何忌帅师围郈○宋乐大心出奔曹【杜传在前年春书名罪其称疾不适晋】○宋公子地出奔陈【杜贪弄马以距君命书名罪之也】○冬齐侯卫侯郑游速防于安甫【无传安甫地阙】○叔孙州仇如齐○宋公之弟辰暨仲佗石彄出奔陈【杜暨与也宋公宠向魋不聴辰请辰忿而将大臣出奔虚请自忿称弟示首恶也仲佗石彄皆为国卿不能匡君靖难而为辰所牵帅出奔称名亦罪之也○佗徒何反彄苦侯反】
　　传十年春及齐平○夏公防齐侯于祝其实夹谷【杜夹谷即祝其也】孔丘相【相防仪也○相息亮反】犂弥言于齐侯【林犂弥前年夷仪让登者】曰孔丘知礼而无勇若使莱人以兵劫鲁侯必得志焉【莱人齐所灭莱夷也】齐侯从之孔丘以公退曰士兵之【林令士官以兵撃莱人】两君合好而裔夷之俘以兵乱之【杜裔逺也莱已灭故言逺夷之俘○好呼报反下同】非齐君所以命诸侯也裔不谋夏夷不乱华俘不干盟兵不偪好于神为不祥【林盟将告神犯之为不善】于德为愆义于人为失礼君必不然【林齐君本心必不如此】齐侯闻之遽辟之【杜辟去莱兵也○辟婢亦反又音避】将盟齐人加于载书曰齐师出竟而不以甲车三百乗从我者【林三百乗二万二千五百人○竟音境乗绳证反】有如此盟【如此盟诅之祸】孔丘使兹无还揖对【无还鲁大夫○还音旋】曰而不反我汶阳之田吾以共命者亦如之【林汶阳田即郓讙龟隂田杜须齐归汶阳田乃当共齐命于是孔子以公退贱者终其事要盟不洁故略不书○共音恭】齐侯将享公孔丘谓梁丘据曰齐鲁之故吾子何不闻焉【杜故旧典】事既成矣【杜防事成】而又享之是勤执事也且牺象不出门嘉乐不野合【杜牺象酒器牺尊象尊也嘉乐钟磬也林礼器用于朝廷宗庙不可出于国门礼乐设于朝廷宗庙不可合于原野○牺许宜反又息倚反】享而既具是弃礼也若其不具用秕稗也【杜秕谷不成者稗草之似谷者言享不具礼秽薄若秕稗○秕音鄙稗皮卖反】用秕稗君辱弃礼名恶【林若礼不成如用秕稗是辱两君也若礼成而弃其旧典是取恶名也】子盍图之夫享所以昭德也不昭不如其己也乃不果享【孔子知齐侯懐诈故以礼距之】齐人来归郓讙龟隂之田【阳虎九年以此奔齐经文倒者次鲁事】○晋赵鞅围卫报夷仪也【杜前年齐为卫伐晋夷仪故伐卫以为报】初卫侯伐邯郸午于寒氏【杜邯郸广平县也午晋邯郸大夫寒氏即五氏也前年卫人助齐伐五氏○邯音寒郸音丹】城其西北而守之宵熸【午众宵散○熸子替反】及晋围卫午以徒七十人门于卫西门杀人于门中【林卫开门与午鬬故杀人于门中】曰请报寒氏之役涉佗曰夫子则勇矣然我往必不敢啓门【林夫子谓邯郸午弑人门中可谓勇矣然我若往攻其门卫人必不敢开门与我鬭○佗徒河反】亦以徒七十人且门焉步左右皆至而立如植【杜至其门下步行门左右然后立待如立木不动以示整】日中不啓门乃退反役【林围卫反役】晋人讨卫之叛故曰由涉佗成何于是执涉佗以求成于卫【林涉佗捘卫侯手成何比卫温原以捘手罪重故独执佗】卫人不许晋人遂杀涉佗成何奔燕君子曰此之谓弃礼必不钧【杜言必见杀不得与人等】诗曰人而无礼胡不遄死涉佗亦遄矣哉【杜诗鄘风遄速也】○初叔孙成子欲立武叔公若藐固谏曰不可【林成子即叔孙不敢武叔即叔孙州仇藐叔孙氏之族】成子立之而卒公南使贼射之不能杀【林公南叔孙家臣武叔之党使贼射公若藐○射食亦反下同】公南为马正使公若为郈宰武叔既定使郈马正侯犯杀公若弗能其圉人曰【杜武叔之圉人】吾以劔过朝公若必曰谁之劔也吾称子以告必观之吾伪固而授之末则可杀也【杜伪为固陋不知礼者以劔锋末授之】使如之公若曰尔欲吴王我乎【杜见劔向己逆呵之鱄诸杀吴王亦用劔刺之】遂杀公若郈犯以郈叛【杜犯以不能副武叔之命故叛叛而以围告庙故书围】武叔懿子围郈弗克秋二子及齐师复围郈弗克叔孙谓郈工师驷赤【杜工师掌工匠之官】曰郈非唯叔孙氏之忧社稷之患也将若之何对曰臣之业在水卒章之四言矣【杜水诗唐风卒章四言曰我闻有命】叔孙稽首【杜谢其受己命】驷赤谓侯犯曰居齐鲁之际而无事必不可矣【林言郈邑居齐鲁之间既叛鲁又不事齐必不可以乆存】子盍求事于齐以临民不然将叛侯犯从之齐使至驷赤与郈人为之宣言于郈中【杜诈为齐使言也○使所吏反为于伪反】曰侯犯将以郈易于齐齐人将迁郈民【杜为易其民人】众凶惧【杜不欲迁○凶音凶又凶勇反】驷赤谓侯犯曰众言异矣【杜不与始同】子不如易于齐与其死也犹是郈也而得纾焉何必此【杜言以郈民易取齐人与郈无异胜于守郈为叛人所杀】齐人欲以此偪鲁必倍与子地【杜言非徒得民又将得齐地○倍步罪反】且盍多舍甲于子之门以备不虞侯犯曰诺乃多舍甲焉侯犯请易于齐齐有司观郈【林齐使有司观郈度其虚实】将至驷赤使周走呼曰齐师至矣郈人大骇介侯犯之门甲以围侯犯【林介因也因侯犯之门甲围侯犯将杀之】驷赤将射之【杜伪为侯犯射郈人】侯犯止之曰谋免我【杜言且思谋免我于祸】侯犯请行许之【郈人许之】驷赤先如宿【宿东平无盐县故宿国】侯犯殿每出一门郈人闭之【闭其后门○殿丁见反】及郭门止之曰子以叔孙氏之甲出有司若诛之羣臣惧死【林子谓侯犯带叔孙氏之甲以出奔有司若诛责其数羣臣恐得死罪】驷赤曰叔孙氏之甲有物吾未敢以出【杜物识也赤还救侯犯也林言叔孙之甲自有识别我未当敢以之出奔】犯谓驷赤曰子止而与之数【数甲以相付○数色主反】驷赤止而纳鲁人【林纳鲁围郈之师】侯犯奔齐齐人乃致郈【致其名簿也为下武叔如齐传】○宋公子地嬖蘧富猎【杜地宋景公弟辰之兄也】十一分其室而以其五与之【杜与富猎也】公子地有白马四公嬖向魋魋欲之【杜向魋司马桓魋也】公取而朱其尾鬛以与之【杜与魋也○鬛力辄反马髪也】地怒使其徒抶魋而夺之魋惧将走公闭门而泣之目尽肿母弟辰曰子分室以与猎也而独卑魋亦有颇焉【林子谓地以五分家财与富猎独爱四马不与向魋是卑魋也亦有所偏颇不平○抶勅亦反肿章勇反颇普多反】子为君礼【杜礼辟君也】子过出竟君必止子【林既无大过君必使人留行】公子地出奔陈公弗止辰为之请弗聴辰曰是我廷吾兄也【杜廷欺也○为于伪反廷求往反又古况反】吾以国人出君谁与处【林我以国人之贤者出宋君当与谁共守其国】冬母弟辰暨仲佗石彄出奔陈【佗仲几子彄褚师段子皆宋卿众之所望故言国人】○武叔聘于齐【杜谢致郈也经书辰奔在聘后者从告】齐侯享之曰子叔孙若使郈在君之他竟寡人何知焉属与敝邑际故敢助君忧之【杜以致郈徳叔孙○属音烛】对曰非寡君之望也所以事君封疆社稷是以【林以犹为也言将以为其封疆社稷之大事】敢以家勤君之执事【林言不敢以家臣勤劳齐君之执事】夫不令之臣天下之所恶也君岂以为寡君赐【杜言义在讨恶非所以赐寡君○恶乌路反】
　　经【壬寅】十有一年春宋公之弟辰及仲佗石彄公子地自陈入于萧以叛【杜萧宋邑称地例在前年】○夏四月○秋宋乐大心自曹入于萧【入萧从叛人叛可知故不书叛】○冬及郑平【杜平六年侵郑取匡之怨林平不书必关天下之大故而后书书渝平以志诸侯之合书及郑平以志诸侯之散此春秋之所以终始也】叔还如郑涖盟【林还叔弓曾孙一云叔诣曽叔误○还音旋】
　　传十一年春宋公母弟辰暨仲佗石彄公子地入于萧以叛秋乐大心从之【林乐大心九年被逐今从辰地以叛】大为宋患宠向魋故也【恶宋公宠不义以致国患】○冬及郑平始叛晋也【鲁自僖公以来世服于晋至今而叛故曰始】
　　经【癸夘】十有二年春薛伯定卒【杜无传四年盟臯鼬林襄公卒比立】○夏葬薛襄公【无传】○叔孙州仇帅师堕郈【杜堕毁也患其险固故毁壊其城林郈叔孙氏之邑也费季氏之邑也叔孙州仇堕郈季孙斯堕费以是为二家之愿也则以孔子之事鲁也○堕许规反下传同】○卫公孟彄帅师伐曹【彄孟絷子○彄苦侯反】○季孙斯仲孙何忌帅师堕费【○费音秘】○秋大雩【无传书过】○冬十月癸亥公防齐侯盟于黄【杜无传结叛晋】○十有一月丙寅朔日有食之【无传】○公至自黄【无传】○十有二月公围成【林成孟氏邑】公至自围成【杜无传国内而书至者成彊若列国兴动大众故出入皆告庙林公行不越竟不至至围成危之也初作三军三分公室而各有其一季氏尽征之叔孙氏臣其子弟孟氏取其半焉三家之强孟氏为有君也莫难于堕郈费堕成易耳而公自将围成弗克是不足与有为也齐人归女乐三日不朝是以微罪行也】传十二年夏卫公孟彄伐曹克郊【郊曹邑】还滑罗殿【杜罗卫大夫○殿丁见反下同】未出不退于列【杜未出曹竟罗不退在行列之后】其御曰殿而在列其为无勇乎罗曰与其素厉宁为无勇【杜索空也厉猛也言伐小国当如畏者以诱致之】○仲由为季氏宰【杜仲由子路】将堕三都【杜三都费郈成也彊盛将为国害故仲由欲毁之】于是叔孙氏堕郈季氏将堕费公山不狃叔孙辄帅费人以袭鲁【不狃费宰也辄不得志于叔孙氏】公与三子入于季氏之宫登武子之台费人攻之弗克入及公侧【杜至台下】仲尼命申句须乐颀下伐之【二子鲁大夫仲尼时为司寇○句音劬颀音祈】费人北国人追之败诸姑蔑二子奔齐【杜二子不狃叔孙辄】遂堕费将堕成公敛处父谓孟孙堕成齐人必至于北门【成在鲁北竟故】且成孟氏之保障也无成是无孟氏也子伪不知【杜佯不知】我将不堕冬十二月公围成弗克经【甲辰】十有三年春齐侯卫侯次于垂葭【林垂葭卫地二君将使师伐晋次垂葭以为之援】○夏筑蛇渊囿【无传书不时也】○大搜于比蒲【无传夏搜非时○比音毘】○卫公孟彄帅师伐曹【无传】○秋晋赵鞅入于晋阳以叛【杜书叛恶可知】○冬晋荀寅士吉射入于朝歌以叛【杜吉射士鞅子林荀寅士吉射伐赵氏鞅奔晋阳韩魏伐范中行氏寅吉射奔朝歌鞅非始祸者也则曷为皆以叛书之春秋之季家有藏甲邑有百雉之城矣鞅必奔晋阳寅吉射必奔朝歌则是皆叛也○射食亦反又食夜反】○晋赵鞅归于晋【杜韩魏请而复之故曰归言韩魏之彊犹列国林归易辞也栾盈鱼石犹言入至鞅而后言归则晋无人之辞也此韩赵魏分晋之本也叛臣至于书归则佚贼不足録矣】○薛弑其君比【杜无传称君君无道林比弑惠公夷立又名寅】
　　传十三年春齐侯卫侯次于垂葭实郥氏【杜垂葭改召郥氏高平钜野县西南有郥亭○郥古閴反】使师伐晋将济河诸大夫皆曰不可邴意兹曰可【杜意兹齐大夫○邴彼命反又音丙】鋭师伐河内【杜今河内汲郡】传必数日而后及绛【林传车告晋亦必数日而后至晋之绛都○传张恋反又直専反】绛不三月不能出河则我既济水矣【林晋自绛都非九十日不能出河而救河内则我已卒事济河而归矣】乃伐河内齐侯皆敛诸大夫之轩【林大夫乗轩皆收敛之以示薄罚】唯邴意兹乗轩【杜以其言当】齐侯欲与卫侯乗【共载○乗绳证反下同】与之宴而驾乗广载甲焉使告曰晋师至矣齐侯曰比君之驾也寡人请摄【林比犹待也言待卫君必驾恐缓不及事请以己车摄代卫车○广古旷反比必利反】乃介而与之乗驱之【林介甲也】或告曰无晋师乃止【传言齐侯轻所以不能成功】○晋赵鞅谓邯战午曰归我卫贡五百家吾舍诸晋阳午许诺【杜十年赵鞅围卫卫人惧贡五百家鞅置之邯郸今欲徙着晋阳晋阳赵鞅邑】归告其父兄父兄皆曰不可卫是以为邯郸【言卫以五百家在邯郸当为是故与邯郸亲○为于伪反】而寘诸晋阳絶卫之道也不如侵齐而谋之【侵齐则齐当来报欲因惧齐而徙则卫与邯郸好不絶】乃如之而归之于晋阳【杜欲如是谋而后归卫贡】赵孟怒召午而囚诸晋阳【杜赵鞅不察其谋谓午不用命故囚之】使其从者説劔而入涉宾不可【涉宾午家臣不肯説劔入欲谋叛○从才用反説他活反】乃使告邯郸人曰吾私有讨于午也二三子唯所欲立【午赵鞅同族别封邯郸故使邯郸人更立午宗亲】遂杀午赵稷涉賔以邯郸叛【稷赵午子】夏六月上军司马籍秦围邯郸邯郸午荀寅之甥也【林午之母荀寅姊妹故为甥】荀寅范吉射之姻也【壻父曰姻荀寅子娶吉射女】而相与睦故不与围邯郸将作乱【杜作乱攻赵鞅○不与音预又如字】董安于闻之【安于赵氏臣】告赵孟曰先备诸赵孟曰晋国有命始祸者死为后可也【林待其先发而后应之可也】安于曰与其害于民宁我独死【杜惧见攻必伤害民】请以我説赵孟不可【晋国若讨可杀我以自解説】秋七月范氏中行氏伐赵氏之宫赵鞅奔晋阳晋人围之范臯夷无宠于范吉射而欲为乱于范氏【臯夷范氏侧室子○行户郎反】梁婴父嬖于知文子【杜文子荀跞○知音智】文子欲以为卿韩简子与中行文子相恶【杜简子韩起孙不信也中行文子荀寅也○恶如字又乌路反下同】魏襄子亦与范昭子相恶【杜襄子魏舒孙曼多也昭子士吉射】故五子谋【杜五子范臯夷梁婴父知文子韩简子魏襄子】将逐荀寅而以梁婴父代之逐范吉射而以范臯夷代之荀跞言于晋使曰君命大臣始祸者死载书在河【杜为盟书沈之河○跞力狄反】今三臣始祸而独逐鞅刑已不钧矣请皆逐之冬十一月荀跞韩不信魏曼多奉公以伐范氏中行氏弗克二子将伐公齐高彊曰三折肱知为良医【杜高彊齐子尾之子昭十年奔鲁遂适晋林言必三折其臂厯病痛多者然后深知良医治疗之法○三如字又息暂反折之设反】唯伐君为不可民弗与也我以伐君在此矣三家未睦【杜三家知韩魏】可尽克也克之君将谁与若先伐君是使睦也【林是急三家使相亲睦而拒我也】弗聴遂伐公国人助公二子败从而伐之丁未荀寅士吉射奔朝歌韩魏以赵氏为请【林以赵鞅非始祸请复赵氏杜经所以书赵鞅归】十二月辛未赵鞅入于绛盟于公宫【林传録晋衰乱以见三家分晋之始】○初卫公叔文子朝而请享灵公【杜欲令公临其家】退见史防而告之【杜史防史鱼○防音秋】史防曰子必祸矣子富而君贪罪其及子乎文子曰然吾不先告子是吾罪也君既许我矣其若之何史防曰无害子臣可以免【杜言能执臣礼】富而能臣必免于难上下同之【杜言尊卑皆然○难乃旦反】戍也骄其亡乎【戍文子之子】富而不骄者鲜吾唯子之见【林我之所见惟有子耳○鲜息浅反】骄而不亡者未之有也戍必与焉【杜与祸难○与音预】及文子卒卫侯始恶于公叔戍以其富也公叔戍又将去夫人之党【杜灵公夫人南子党宋朝之徒○恶乌路反】夫人愬之曰戍将为乱【为明年戍来奔传】经【乙巳】十有四年春卫公叔戍来奔卫赵阳出奔宋【阳赵黡孙书名者亲富不亲仁】○二月辛巳楚公子结陈公孙佗人帅师灭顿以顿子牂归【林顿欲事晋而絶陈好故○佗吐何反牂子郎反】○夏卫北宫结来奔【杜亦党公叔戍皆恶之】○五月于越败吴于檇李【杜于越越国也使罪人诈吴乱陈故从未陈之例书败也檇李吴郡嘉兴县南醉李城林此越勾践元年也史记吴阖庐闻越允常死兴师伐越勾践袭败吴师射杀阖庐○檇音醉】吴子光卒【杜未同盟而赴以名林阖庐卒子夫差立】○公防齐侯卫侯于牵【杜魏郡黎阳县东北有牵城林齐鲁为防止此晋人围朝歌公防齐侯卫侯于脾上梁之间谋救范中行氏也郑得罪于王而齐挟之以叛晋范中行得罪于君而齐挟之以挠晋景公问政子曰君君臣臣其以是欤】公至自防【无传】○秋齐侯宋公防于洮【杜洮曹地○洮吐刀反】○天王使石尚来归脤【杜无传石尚天子之士石氏尚名脤祭社之肉盛以脤器以赐同姓诸侯亲兄弟之国与之共福林周鲁之交止此○脤市轸反】○卫世子蒯聩出奔宋【○蒯苦怪反瞆五怪反】卫公孟彄出奔郑【杜彄书名与蒯瞆党罪之】○宋公之弟辰自萧来奔【杜无传称宋公之弟例在十年】○大搜于比蒲【林大搜止此自舍中军公不与兵政者四十年矣于是搜比蒲则以季孙斯叔孙州仇之堕郈费也故曰政逮于大夫四世矣故夫三桓之子孙微矣○比音毗】○邾子来防公【杜无传防公于比蒲来而不用朝礼故曰防】○城莒父及霄【杜无传公叛晋助范氏故惧而城二邑也此年无冬史阙文○父音甫】
　　传十四年春卫侯逐公叔戍与其党故赵阳奔宋戍来奔【终史鱼之言】○梁婴父恶董安于谓知文子曰不杀安于使终为政于赵氏赵氏必得晋国盍以其先发难也讨于赵氏文子使告于赵孟曰范中行氏虽信为乱安于则发之是安于与谋乱也晋国有命始祸者死二子既伏其辠矣敢以告【杜告使讨安于○恶乌路反知音智难乃旦反与音预】赵孟患之安于曰我死而晋国宁赵氏定将焉用生人谁不死吾死莫矣乃缢而死赵孟尸诸市而告于知氏曰主命戮罪人安于既伏其罪矣敢以告知伯从赵孟盟【杜知伯荀跞○焉于防反莫音暮缢一赐反】而后赵氏定祀安于于庙【林祀安于于赵氏之庙报其忠也】○顿子牂欲事晋背楚而絶陈好二月楚灭顿【传言小不事大所以亡○背音佩好呼报反】○夏卫北宫结来奔公叔戍之故也○吴伐越【杜报五年越入吴】越子句践御之陈于檇李【杜句践越王允常子○句古侯反陈直觐反】句践患吴之整也使死士再禽焉不动【杜使敢死之士往辄为吴所禽欲使吴师乱取之而吴不动】使罪人三行属劔于颈【杜以劔注颈○行户郎反下同属之欲反】而辞曰二军有治【杜治军旅】臣奸旗鼓【杜犯军令】不敏于君之行前不敢逃刑敢归死【林以不敏达在君行阵之前不敢逃窜于刑戮敢自归死于吴】遂自刭也师属之目【林吴师怪其所为皆注目而视之○颈古顶反】越子因而伐之大败之灵姑浮以戈撃阖庐【姑浮越大夫】阖庐伤将指取其一屦【杜其足大指见斩遂失屦姑浮取之○将子匠反】还卒于陉去檇李七里【释经所以不书灭○陉音刑】夫差使人立于庭【杜夫差阖庐嗣子○夫音扶】苟出入必谓己曰夫差而忘越王之杀而父乎【林而汝也】则对曰唯不敢防三年乃报越【杜后三年哀元年林为哀元年吴入越传○唯唯癸反旧以水反】○晋人围朝歌公防齐侯卫侯于脾上梁之间【杜脾上梁间即牵○脾脾支反】谋救范中行氏【杜齐鲁叛晋故助范中行也】析成鲋小王桃甲率狄师以袭晋【二子晋大夫范中行氏之党】战于绛中不克而还士鲋奔周小王桃甲入于朝歌秋齐侯宋公防于洮范氏故也【谋救范氏】○卫侯为夫人南子召宋朝【杜南子宋女也朝宋公子旧通于南子在宋呼之○为于伪反】防于洮大子蒯聩献盂于齐过宋野【杜蒯聩卫灵公大子孟邑名也就防献之故自卫行而过宋野】野人歌之曰既定尔娄猪盍归吾艾豭【林娄猪求子猪也得牡则定以喻南子艾老也豭牡豕也以喻宋朝○豭音加】太子羞之谓戏阳速曰从我而朝少君【杜速大子家臣林少君即夫人南子○戏许宜反少诗照反】少君见我我顾乃杀之速曰诺乃朝夫人夫人见大子大子三顾速不进夫人见其色啼而走【杜见大子色变知其欲杀己】曰蒯聩将杀余公执其手以登台大子奔宋尽逐其党故公孟彄出奔郑自郑奔齐大子告人曰戏阳速祸余戏阳速告人曰大子则祸余大子无道使余杀其母余不许将戕于余若杀夫人将以余説余是故许而弗为以纾余死【林我不许为之用则将残杀于我若己杀其母南子又将杀我以自解説我是故阳许大子而不杀夫人以纾缓我之死】谚曰民保于信【林言民必有信然后保其身】吾以信义也【杜使义可信不必信言】○冬十二月晋人败范中行氏之师于潞【林潞晋地】获籍秦高彊【二子党范氏者终景王言籍父无后】又败郑师及范氏之师于百泉【林郑助范氏故并败百泉郑地】
　　经【丙午】十有五年春王正月邾子来朝○鼷防食郊牛牛死改卜牛【无传不言所食处举死重也改卜礼也○鼷音兮】○二月辛丑楚子灭胡以胡子豹归○夏五月辛亥郊【无传书过】○壬申公薨于高寝【高寝宫名不于路寝失其所】○郑罕达帅师伐宋○齐侯卫侯次于渠蒢【林渠蒢宋地不果救故书次○蒢直居反】○邾子来奔丧【杜无传诸侯奔丧非礼林诸侯来奔丧于是终】○秋七月壬申姒氏卒【定公夫人】○八月庚辰朔日有食之【无传】○九月滕子来防葬【无传诸侯防葬非礼也】○丁巳葬我君定公雨不克葬戊午日不昃乃克葬○辛巳葬定姒【辛巳十月三日有日无月】○冬城漆【邾庶其邑】
　　传十五年春邾隐公来朝【邾子益】子贡观焉邾子执玉高其容仰公受玉卑其容俯【杜玉朝者之贽】子贡曰以礼观之二君者皆有死亡焉夫礼死生存亡之体也【林死生存亡皆系于礼如人之有体】将左右周旋进退俯仰于是乎取之朝祀丧戎于是乎观之今正月相朝而皆不度【杜不合法度】心已亡矣【言心之精爽已先亡矣】嘉事不体何以能乆【林朝礼嘉事也而不得其体之正何以能乆居其位】高仰骄也卑俯替也骄近乱替近疾君为主其先亡乎【为此年公薨哀七年以邾子益归传】○吴之入楚也【在四年】胡子尽俘楚邑之近胡者【杜俘取也】楚既定胡子豹又不事楚曰存亡有命事楚何为多取费焉二月楚灭胡【传言小不事大所以亡○费芳味反】○夏五月壬申公薨仲尼曰赐不幸言而中是使赐多言者也【林赐子贡名杜以微知著知之难者子贡言语之士今言而中仲尼惧其易言故抑之○中丁仲反】○郑罕达败宋师于老丘【罕达子齹之子老五宋地宋公子地奔郑郑人为之伐宋欲取地以处之事见哀十二年】齐侯卫侯次于蘧挐谋救宋也【林蘧挐即渠蒢○挐女居反又女加反】○秋七月壬申姒氏卒不称夫人不赴且不祔也【赴同祔姑夫人之礼三者皆阙故不曰夫人】○葬定公雨不克襄事礼也【杜襄成也雨而成事若汲汲于欲葬林次日雨霁而葬得必诚必信之道故曰礼】○葬定姒不称小君不成丧也【公未葬而夫人薨烦于丧礼不赴不祔故不称小君臣子怠慢也反哭于寝故书葬】○冬城漆书不时告也【实以秋城冬以告庙鲁知其不时故缓告从而书之以示讥】








　　左传杜林合注卷四十六
　　钦定四库全书
　　左传杜林合注卷四十七　明　王道焜
　　赵如源　同编
　　哀公一【公名蒋定公之子盖夫人定姒所生諡法恭仁短折曰哀】
　　周【敬王二十六年○敬王四十一年孔子卒鲁哀公十九年敬王崩子元王立此据哀传载敬王崩故也按诸本敬王崩皆不同或作哀十七年十八年或作哀二十年未详孰正】
　　郑【声公七年○声公二十二年孔子卒】
　　齐【景公五十四年○鲁哀公五年景公卒安孺子荼立是年弑悼公阳生立哀十年悼公弑子简公壬立哀十四年田常弑简公立其弟骛为平公而相之専其国权齐自是为田氏矣】
　　宋【景公二十三年○景公三十八年孔子卒】
　　晋【定公十八年○晋霸衰微鲁哀公十三年防吴黄池吴始称霸定三十三年孔子卒】
　　卫【灵公四十一年○鲁哀公二年灵公卒孙出公辄立是年六月晋纳卫大子蒯聩于戚父子争国哀十五年蒯聩入是为庄公辄出奔哀十七年庄公弑立公孙般师十二月齐伐卫立公子起执般师以归哀十八年卫逐起卫侯辄复入】
　　蔡【昭侯二十五年○鲁哀公四年昭侯弑子成侯立成侯十三年孔子卒】
　　曹【伯阳八年○鲁哀公八年宋灭曹】
　　滕【顷公十六年○鲁哀公四年顷公卒隐公虞母立哀十一年隐公卒】
　　陈【闵公八年○鲁哀公十六年楚灭陈弑闵公】
　　杞【僖公十二年○鲁哀公八年僖公卒子闵公维立】
　　薛【惠公三年○鲁哀公十年惠公卒】
　　莒【郊公】
　　邾【隐公十三年○鲁哀公七年鲁入邾执邾子益哀八年归吴又讨邾子囚诸楼台栫之以棘使诸大夫奉子革以为政哀十年邾子益来奔】
　　许【元公十年○鲁哀公十三年元公卒】
　　小邾【详见昭公元年】
　　楚【昭王二十二年○鲁哀公六年昭王卒子惠王章立哀十六年楚白公胜杀令尹子西攻恵王叶公攻白公自公自杀惠王复国哀十八年恵王卒】
　　秦【惠公七年○鲁哀公三年惠公卒悼公立鲁哀公十八年悼公卒子厉共公立】
　　吴【夫差二年○鲁哀公元年入越栖越防稽越行成哀十年吴谋伍员哀十四年防晋黄池越入吴哀二十年越围吴哀二十二年越灭吴】
　　越【句践二年○鲁哀公元年吴入越栖于防稽以行成用大夫种范蠡为政哀十四年入吴哀二十年围吴哀二十一年始来聘鲁哀二十二年灭吴乃以兵北渡淮与齐晋诸侯防于徐州周元王使人赐句践胙命为伯当是时越兵横行于江淮东诸侯毕贺号称霸王】
　　经【丁未】元年春王正月公即位【无传】○楚子陈侯随侯许男围蔡【杜随世服于楚不通中国吴之入楚昭王奔随随人免之卒复楚国楚人德之使列于诸侯故得见经定六年郑灭许此复见者盖楚封之林郑灭许矣其再见何复正矣复正有三辞莫善于自尅复者也是故襄王尝书出已而书王则愈于敬王书人矣许尝书灭已而书许男则愈于陈蔡书归矣春秋善复正襄王许男则善之善者也】○鼷鼠食郊牛改卜牛○夏四月辛巳郊【杜无传书过也不言所食所食非一处】○秋齐侯卫侯伐晋【林伐夷仪不书书次五氏伐河内不书书次垂袭公防齐卫于牵帅狄袭晋战于绛中犹不书也诸侯之无伯春秋诚有不忍书也必于是而后书春秋益将终焉是故春秋之初诸侯无王者齐郑宋鲁卫也春秋之季诸侯无伯者亦齐郑宋鲁卫也】○冬仲孙何忌帅师伐邾【无传】
　　传元年春楚子围蔡报柏举也【在定四年】里而栽【杜栽设板筑为围垒周匝去蔡城一里○栽才代反又音再筑墙长板】广丈高倍【垒厚一丈高二丈○广古扩反】夫屯昼夜九日【夫犹兵也垒未成故令人在垒里屯守蔡○屯徒门反】如子西之素【子西本计为垒当用九日而成】蔡人男女以辨【辨别也男女各别系累而出降○辨扶免反】使疆于江汝之间而还【楚欲使蔡徙国在江水之北汝水之南求田以自安也蔡权聴命故楚师还○疆居良反】蔡于是乎请迁于吴【楚既还蔡人更叛楚就吴为明年蔡迁州来传】○吴王夫差败越于夫椒报檇李也【杜檇李在定十四年夫椒吴郡吴县西南大湖中椒山林所谓三年乃报越○夫音扶檇音醉】遂入越越子以甲楯五千保于防稽【上防稽山也在防稽山隂县南○楯食允反又音允防古外反】使大夫种因吴大宰嚭以行成【林嚭故楚臣奔吴为大宰宠幸于夫差故种因之○种章勇反大音泰嚭普鄙反】吴子将许之伍员曰不可臣闻之树德莫如滋去疾莫如尽【林言树立有德必使滋长除去恶疾必使尽净○员音云】昔有过浇杀斟灌以伐斟鄩【杜浇寒浞子封于过者二斟夏同姓诸侯襄四年传曰浇用师灭斟灌○过古禾反国名下同浇五呌反又五报反下同鄩音防】灭夏后相【夏后相啓孙也后相失国依于二斟复为浇所灭○相息亮反】后緍方娠逃出自窦【后緍相妻娠懐身也○緍亡巾反娠音震又音身窦音豆】归于有仍【后緍有仍氏女】生少康焉为仍牧正【杜牧官之长少诗照反】惎浇能戒之【杜惎毒也戒备也林能戒备其毒害○惎音忌】浇使椒求之【林椒浇臣使求少康欲杀之】逃奔有虞为之庖正以除其害【杜虞舜后诸侯也梁国有虞县庖正掌膳羞之官頼此以得除己害】虞思于是妻之以二姚【杜思有虞君也虞思自以二女妻少康姚虞姓○妻七计反】而邑诸纶【纶虞邑○纶音伦】有田一成有众一旅【杜方十里为成五百人为旅】能布其徳而兆其谋【杜兆始】以收夏众抚其官职【杜襄四年传曰靡自有鬲氏收二国之烬以灭浞而立少康】使女艾谍浇【杜女艾少康臣谍侯也○女如字又音汝谍音牒】使季杼诱豷【杜豷浇弟也季杼少康子后杼也○杼直吕反豷许器反】遂灭过戈复禹之绩【杜过浇国戈豷国】祀夏配天不失旧物【杜物事也】今吴不如过而越大于少康或将丰之不亦难乎【杜言与越成是使越丰大必为吴难】句践能亲而务施施不失人【杜所加惠赐皆得其人○施始防反下同】亲不弃劳【推亲爱之诚则不遗小劳】与我同壤而世为仇讐于是乎克而弗取将又存之违天而长寇讐【杜犹言天与不取○长丁丈反下同】后虽悔之不可食已【杜食消也已止也】姬之衰也日可俟也【杜姬吴姓言可计日而待】介在蛮夷而长寇讐以是求伯必不行矣弗聴退而告人曰越十年生聚而十年教训【杜生民聚财富而后教之○伯如字又音霸】二十年之外吴其为沼乎【谓吴宫室废壊当为污池为二十二年越入吴起本】三月越及吴平吴入越不书吴不告庆越不告败也【嫌夷狄不与华同故复发传】○夏四月齐侯卫侯救邯郸围五鹿【杜赵稷以邯郸叛范中行氏之党也五鹿晋邑○邯音寒郸音丹】○吴之入楚也【在定四年】使召陈懐公懐公朝国人而问焉曰欲与楚者右欲与吴者左陈入从田无田从党【杜都邑之人无田者随党而立不知所与故直从所居田在西者居右在东者居左】逢滑当公而进【杜当公不左不右】曰臣闻国之兴也以福其亡也以祸今吴未有福楚未有祸楚未可弃吴未可从而晋盟主也若以晋辞吴若何公曰国胜君亡非祸而何【杜楚为吴所胜】对曰国之有是多矣何必不复【林言国家有此成败其类甚多岂必皆亡不能复振】小国犹复况大国乎臣闻国之兴也视民如伤是其福也【杜如伤恐惊动林民归之则天佑之此吾所谓福】其亡也以民为土芥是其祸也【杜芥草也林斩艾民力如治土芥惟恐其不尽民怨则神怒此吾所谓祸】楚虽无徳亦不艾杀其民吴日敝于兵暴骨如莽【杜草之生于广野莽莽然故曰草莽○艾鱼废反暴步卜反】而未见德焉天其或者正训楚也【杜使惧而改过】祸之适吴其何日之有【言今至】陈侯从之及夫差克越乃修先君之怨【林召陈不至阖庐事也故夫差为修先君之怨】秋八月吴侵陈修旧怨也【传言吴不修德而修怨所以亡】○齐侯卫侯防于干侯救范氏也师及齐师卫孔圉鲜虞人伐晋取棘蒲【杜鲁师不书非公命也孔围孔烝鉏曽孙鲜虞狄帅贱故不言】○吴师在陈楚大夫皆惧曰阖庐惟能用其民以败我于柏举今闻其嗣又甚焉将若之何子西曰二三子恤不相睦无患吴矣昔阖庐食不二味居不重席室不崇坛【林平地作室不起坛也○重直龙反】器不彤镂【杜彤丹也镂刻也】宫室不观【杜观台榭○观古乱反】舟车不饰衣服财用择不取费【选取坚厚不尚细靡○费芳味反】在国天有菑疠【杜疠疾疫也】亲巡孤寡而共其乏困在军熟食者分而后敢食【杜必须军士皆分熟食不敢先食分犹徧也○共音恭】其所尝者卒乗与焉【杜所尝甘珍非常食○乗绳证反与音预】勤恤其民而与之劳逸是以民不罢劳死知不旷【杜知身死不见旷弃○罢音皮】吾先大夫子常易之所以败我也【杜易犹反也】今闻夫差次有台榭陂池焉【杜积土为高曰台有木曰榭过再宿曰次林鄣泽曰陂积水曰池言夫差三宿以上即备台池之乐○陂彼宜反】宿有妃嫱嫔御焉【林妃嫱贵者嫔御贱者皆内官言夫差一宿之寓亦备子女之奉○嫱在羊反嫔毗人反】一日之行【林一日所行之地】所欲必成玩好必从珍异是聚观乐是务视民如讐而用之日新【林用之争战日新不已○好呼报反】夫先自败也已安能败我【杜为二十二年越灭吴起本○夫音扶】○冬十月晋赵鞅伐朝歌【杜讨范中行氏】
　　经【戊申】二年春王二月季孙斯叔孙州仇仲孙何忌帅师伐邾取漷东田及沂西田【杜邾人以赂取之易也林见三家之専兵权也○漷火虢反又音郭】癸巳叔孙州仇仲孙何忌及邾子盟于句绎【杜句绎邾地取邑盟以要之林自是内外　盟皆不书不足书也○句古侯反】○夏四月丙子卫侯元卒【杜定四年盟臯鼬○灵公卒蒯瞆之子辄立】○滕子来朝【杜无传滕朝止此】○晋赵鞅帅师内卫世子蒯聩于戚【林于戚内弗受也辄拒父也后十二年而蒯瞆自戚入于卫卫侯辄来奔则是辄拒父也世子正也属辞比事则辄万世不可掩矣】○秋八月甲戌晋赵鞅帅师及郑罕逵帅师战于铁郑师败绩【杜皆陈曰战大崩曰败绩铁在戚城南罕逵子皮孙】○冬十月葬卫灵公【无传七月而葬缓】○十有一月蔡迁于州来【畏楚而请迁故以自迁为文】蔡杀其大夫公子驷【懐土而欺大国故罪而书名】
　　传二年春伐邾将伐绞【绞邾邑】邾人爱其土故赂以漷沂之田而受盟○初卫侯游于郊子南仆【子南灵公子郢也仆御也】公曰余无子将立女【杜蒯聩奔无大子○女音汝】不对他日又谓之对曰郢不足以辱社稷君其改图君夫人在堂三揖在下【杜三揖卿大夫士林三揖者孤卿特揖大夫以其等旅揖士旁三揖见周礼司士】君命祗辱【言立适当以礼与外内同之今君又命事必不从适为辱○祗音支】夏卫灵公卒夫人曰命公子郢为大子君命也对曰郢异于他子【杜言用意不同】且君没于吾手【林灵公没时我在其左右】若有之郢必闻之【言当以临没为正】且亡人之子辄在【杜辄剻聩之子出公也灵公适孙】乃立辄六月乙酉晋赵鞅纳卫大子于戚宵迷【林夜行迷路】阳虎曰【林阳虎奔晋赵氏】右河而南必至焉【杜是时河北流过元城界戚在河外晋军已渡河故欲出河右而南】使大子絻【絻者始发丧之服○絻音问】八人衰绖伪自卫逆者【欲为卫人逆故衰绖成服○衰七雷反绖田结反】告于门哭而入遂居之【林告于戚之邑门举哀而后入遂居于戚盖辄以子拒父不受也】○秋八月齐人输范氏粟【林范氏乆居朝歌粮食不足故齐以粟输之】郑子姚子般送之【杜子姚罕达子般驷○般音班】士吉射逆之赵鞅御之遇于戚阳虎曰吾车少以兵车之斾与罕驷兵车先陈【杜斾先驱车也以先驱车益以兵车以示众林罕驷即子姚子般○陈直觐反】罕驷自后随而从之彼见吾貌必有惧心【杜晋人先陈郑人随之不知其虚实见车多必惧】于是乎防之【杜防合战】必大败之从之卜战龟焦【兆不成】乐丁曰诗曰爰始爰谋爰契我龟【杜乐丁晋大夫诗大雅言先人事后卜筮○契苦计反又苦结反】谋协以故兆询可也【杜询谘询也故兆始纳卫大子卜得吉兆言今既谋同可不须更卜○谋协以故兆絶句】简子誓曰范氏中行氏反易天明【林反易天之明德不事其君】斩艾百姓欲擅晋国而灭其君寡君恃郑而保焉【林晋国恃郑以保守其国○艾鱼废反】今郑为不道弃君助臣二三子顺天明从君命经德义【林经常其助顺之德义】除诟耻在此行也克敌者上大夫受县下大夫受郡【杜周书作雒篇千里百县县有四郡○诟呼豆反又音苟】士田十万【杜十万亩也】庶人工商遂【得遂仕进】人臣圉免【杜去厮役】志父无罪君实图之【杜志父赵简子之一名也言已事济君当图其赏○父音甫服云赵鞅入晋阳以叛后得归改名志父春秋仍旧犹书赵鞅】若其有罪绞缢以戮【杜绞所以缢人物】桐棺三寸不设属辟【杜属辟棺之重数林棺用难朽之木桐木易壊故以为罚夫子制于中都棺四寸三寸亦罚也属次大棺也辟拖棺也王棺四重被水牛及兕之革为一重辟为二重属为三重大棺为四重君再重属与辟为一重大棺为二重大夫一重无辟唯属与大棺为一重今云不设辟者僭君制耳非正礼也○属音烛辟步厯反】素车朴马【杜以载柩○朴普角反】无入于兆【杜兆葬域】下卿之罚也【林为众设赏自设罚所以能克敌】甲戌将战邮无恤御简子卫大子为右【杜邮无恤王良也】登铁上【铁丘名】望见郑师众大子惧自投于车下子良授大子绥【林子良即王良】而乗之曰妇人也【杜言其怯】简子巡列曰毕万匹夫也七战皆获有马百乗死于牖下【杜毕万晋献公卿也皆获有功死于牖下言得夀终○乗防证反】羣子勉之死不在冦【杜言有命】繁羽御赵罗宋勇为右【杜三子晋大夫】罗无勇麇之【杜麇束缚也林赵罗无勇不能乗车束缚赵罗使在于车○麇丘陨反】吏诘之御对曰痁作而伏【林言赵罗痁疟疾作而伏故束缚之○诘起吉反痁诗占反】卫大子祷曰曽孙蒯瞆敢昭告皇祖文王【杜周文王皇大也】烈祖康叔【杜烈显也】文祖襄公【杜继业守文故曰文祖蒯瞆襄公之孙】郑胜乱从【胜郑声公名释君助臣为从于乱】晋午在难【林午晋定公名国有叛臣为在于难○难乃旦反】不能治乱使鞅讨之【杜鞅简子名】蒯聩不敢自佚备持矛焉【杜戎右持矛】敢告无絶筋无折骨无面伤以集大事无作三祖羞【林徼福于神无中戈矛斩絶筋脉无使车马损折骨肉无中弓矢伤损面目集成军旅之大事无作我三祖之羞耻】大命不敢请佩玉不敢爱【杜不敢爱故以祈祷】郑人撃简子中肩毙于车中【杜毙踣也○中肩丁仲反】获其蠭旗【蠭旗旗名○蠭芳恭反】大子救之以戈【林蒯瞆为车右故以戈救简子】郑师北获温大夫赵罗【罗无勇故郑师虽北犹获罗】大子复伐之郑师大败获齐粟千车赵孟喜曰可矣【杜赵孟简子也喜大子前怯今更勇】傅傁曰虽克郑犹有知在忧未艾也【杜傅傁简子属也言知氏将为难后竟有晋阳之患○傁素口反知音智艾鱼废反又五盖反】初周人与范氏田公孙尨税焉【尨范氏臣为范氏收周人所与田之税○尨武江反】赵氏得而献之【林赵氏之众得尨以献于赵简子】吏请杀之赵孟曰为其主也何罪止而与之田【还其所税○为于伪反】及铁之战以徒五百人宵攻郑师取蠭旗于子姚之幕下【林取郑师所获之蠭旗于郑罕达帐幕之下】献曰请报主德追郑师姚般公孙林殿而射前列多死【林晋前列○姚般子姚子般○殿丁电反射食亦反】赵孟曰国无小【杜言虽小国犹有善射者】既战简子曰吾伏弢呕血【弢弓衣呕吐也○弢吐刀反呕乌口反】鼓音不衰今日我上也【杜功为上】大子曰吾救主于车退敌于下我右之上也邮良曰我两靷将絶吾能止之【林在胸曰靷言我马之两靷皆将防絶吾能止使不絶○靷以刃反】我御之上也驾而乗材两靷皆絶【林乗载也材横木明细小也驾马而载细小之横木使简子观之两靷同时皆絶以明止使不絶之功传言简子不让下自伐】○吴泄庸如蔡纳聘而稍纳师师毕入众知之【林泄庸吴大夫杜元年蔡请迁于吴中悔故因聘袭之○泄息列反】蔡侯告大夫杀公子驷以説【杜杀驷以説吴言不时迁驷之为】哭而迁墓【将迁与先君辞故哭】冬蔡迁于州来经【己酉】三年春齐国夏卫石曼姑帅师围戚【杜曼姑为子围父知其不义故推齐使为兵首戚不称卫非叛人林蒯瞆在戚而齐偕卫以围之父子之义景公未之察也○曼音万】○夏四月甲午地震【无传】○五月辛夘桓宫僖宫灾【天火曰灾】○季孙斯叔孙州仇帅师城启阳【杜无传鲁党范氏故惧晋比年四城启阳今琅邪开阳县】○宋乐髠帅师伐曹【无传○髠若孙反】○秋七月丙子季孙斯卒○蔡人放其大夫公孙猎于吴【无传公子驷之党】○冬十月癸夘秦伯卒【杜无传不书名未同盟林惠公卒悼公立】○叔孙州仇仲孙何忌帅师围邾【无传】
　　传三年春齐卫围戚求援于中山【杜中山鲜虞】○夏五月辛夘司铎火【司铎宫名】火逾公宫桓僖灾【杜桓公僖公庙】救火者皆曰顾府【林顾府库之藏言常入爱财】南宫敬叔至命周人出御书俟于宫【杜敬叔孔子弟子南宫适周人司周书典籍之官御书进于君者也使待命于宫】曰庀女而不在死【林庀具也言具汝所职而有不在其罪死○庀匹婢反女音汝】子服景伯至命宰人出礼书【杜景伯子服何也宰人家宰之属】以待命命不共有常刑【杜待求之命○共音恭】校人乗马巾车脂辖【杜校人掌马巾车掌车乗马使四四相从为驾之易林以脂膏辖为行之易○校户教反乗绳证反下皆同】百官官备【林国之百官各备其官】府库慎守官人肃给【杜国有火灾恐有变难故慎为备】济濡帷幕郁攸从之【杜郁攸火气也濡物于水出用为济林从火气而为之备○济子细反又于礼反攸音由】蒙葺公屋【杜以濡物冒覆公屋】自大庙始外内以悛【杜悛次也先尊后卑以次救之○悛七全反】助所不给有不用命则有常刑无赦公甫文伯至命校人驾乗车【林乗车公车也驾之备缓急】季桓子至御公立于象魏之外【杜象魏门阙】命救火者伤人则止财可为也【杜火势伤人则止勿救有财则可为不欲重财而轻民命】命藏象魏【周礼正月县教令之法于象魏使万民观之故谓其书为象魏】曰旧章不可亡也富父槐至曰无备而官办者犹拾沈也【林槐富父终生之后沈汁也备豫无素而欲责办于官犹拾汁终不可得○父音甫沈尺审反】于是乎去表之槀【表表火道风所向者去其槀积】道还公宫【开除道周匝公官使火无相连○还本又作环户关反又音患】孔子在陈闻火曰其桓僖乎【言桓僖亲尽而庙不毁宜为天所灾】○刘氏范氏世为婚姻【刘氏周卿士范氏晋大夫】苌事刘文公【杜为之属大夫】故周与范氏赵鞅以为讨【杜责周与范氏】六月癸夘周人杀苌【终违天之祸】○秋季孙有疾命正常曰无死【正常桓子之宠臣欲付以后事故敕令勿从已死】南孺子之子男也则以告而立之【杜南孺子季桓子之妻言若生男告公而立之】女也则肥也可【杜肥康子也】季孙卒康子即位既葬康子在朝【杜在公朝也】南氏生男正常载以如朝告曰夫子有遗言命其圉臣曰【林夫子谓季桓子圉臣正常自称以为养马之仆】南氏生男则以告于君与大夫而立之今生矣男也敢告遂奔卫康子请退【杜退辟位也】公使共刘视之【共刘鲁大夫○共音恭】则或杀之矣乃讨之【讨杀者】召正常正常不反【畏康子也传备言季氏家事】○冬十月晋赵鞅围朝歌师于其南【范中行所在】荀寅伐其俘【杜伐其北郭围○郛芳夫反】使其徒自北门入已犯师而出【杜荀寅使在外救己之徒撃赵氏围之北门用外内攻得出】癸丑奔邯郸【林赵稷以邯郸叛党于范氏故荀寅等奔之】十一月赵鞅杀士臯夷【林士臯夷即定十三年范臯夷】恶范氏也【恶范氏而杀其族言迁怒○恶乌路反】经【庚戌】四年春王二月庚戌盗杀蔡侯申【杜贱者故称盗不言弑其君贱盗也林昭侯杀子成侯立○杀申志反案宣十七年蔡侯申卒是文侯也今昭侯是其孙不容与高祖同名未详何者误也】蔡公孙辰出奔吴【杜弑君贼之党故书名林书公薨夫人姜氏孙于邾公子庆父出奔莒则夫人庆父与闻乎弑矣书盗杀蔡侯申公孙辰出奔吴则公孙辰与闻乎杀矣】○葬秦惠公【无传】○宋人执小邾子【杜无传邾子无道于其民故称人以执】○夏蔡杀其大夫公孙姓公孙霍【皆弑君党○姓音生】○晋人执戎蛮子赤归于楚【杜晋耻为楚执诸侯故称人以告若蛮子不道于其民也赤本属楚故言归林晋执戎蛮子不归天子而归于楚是京师楚也】○城西郛【无传鲁西郭备晋也】○六月辛丑亳社灾【杜无传天火也亳社殷社诸侯有之所以戒亡国林亡国之社有屋使不得上通于天故灾】秋八月甲寅滕子结卒【杜无传同盟于臯鼬林顷公卒隐公虞母立】○冬十有二月葬蔡昭公【无传乱故是以缓】○葬滕顷公【无传○顷音倾】传四年春蔡昭侯将如吴诸大夫恐其又迁也承【杜承音惩盖楚言】公孙翩逐而射之入于家入而卒【杜翩蔡大夫○射食亦反下同】以两矢门之众莫敢进【杜翩以矢自守其门】文之锴后至【杜锴蔡大夫○锴音楷又音皆又客骇反】曰如墙而进多而杀二人【林使众人并行如墙俱进翩以两矢多则杀二人少不能也】锴执弓而先翩射之中肘锴遂杀之故逐公孙辰而杀公孙姓公孙盱【林盱即霍也○中丁仲反盱兄于反】○夏楚人既克夷虎【夷虎蛮夷叛楚者】乃谋北方左司马眅申公夀余叶公诸梁致蔡于负函【杜三子楚大夫也此蔡之故地人民楚因以为邑致之者防其众也○眅普版反又匹奸反叶始涉反】致方城之外于缯关【杜负函缯关皆楚地○缯才陵反】曰吴将泝江入郢【逆流曰泝】将奔命焉为一昔之期袭梁及霍【林一昔一夜也杜伪辞当备吴夜结期明日便袭梁霍使不知之梁河南梁县西南故城也梁南有霍阳山皆蛮子之邑也】单浮余围蛮氏蛮氏溃【杜浮余楚大夫○单音善】蛮子赤奔晋隂地【隂地河南山北自上雒以东至陆浑】司马起丰析与狄戎【杜楚司马服也析县属南乡郡析南有丰乡皆楚邑发此二邑人及戎狄】以临上雒左师军于莬和【杜莬和山在上雒东也○莬音徒】右师军于仓野【杜仓野在上雒县】使谓隂地之命大夫士蔑【杜命大夫别县监尹】曰晋楚有盟好恶同之若将不废寡君之愿也不然将通于少习以聴命【杜少习商县武关也将大开武关道以伐晋○少诗照反】士蔑请诸赵孟赵孟曰晋国未宁安能恶于楚必速与之【杜未宁时有范中行之难】士蔑乃致九州之戎【杜九州戎在晋隂地陆浑者】将裂田以与蛮子而城之【林许将为之筑城】且将为之卜【杜卜城○为于伪反】蛮子聴卜遂执之与其五大夫以畀楚师于三户【杜今丹水县北三户亭林此经所以书归于楚】司马致邑立宗焉以诱其遗民【杜楚复诈为蛮子作邑立其宗主】而尽俘以归○秋七月齐陈乞施卫跪救范氏【杜陈乞僖子施多○齐卫党范中行故救之】庚午围五鹿【五鹿晋邑】九月赵鞅围邯郸【林范中行所在】冬十一月邯郸降荀寅奔鲜虞赵稷奔临【临晋邑○降户江反】十二月施逆之遂堕临【林遂堕临邑以处赵稷○堕许规反】国夏伐晋取邢任栾鄗逆畤隂人盂壶口【杜八邑晋地栾在赵国平棘县西北鄗即高邑县也路县东有壶口关○任音壬鄗呼洛反畤音止】防鲜虞纳荀寅于柏人【杜晋邑也今赵国伯人县也施与鲜虞防也】
　　经【辛亥】五年春城毗【无传备晋也】○夏齐侯伐宋【无传】○晋赵鞅帅师伐卫【林卫助范氏故】○秋九月癸酉齐侯杵臼卒【杜再同盟也○景公卒安孺子荼立】○冬叔还如齐闰月葬齐景公【无传】
　　传五年春晋围柏人荀寅士吉射奔齐初范氏之臣王生恶张栁朔言诸昭子使为柏人【杜为柏人宰也昭子范吉射也○恶乌路反下同】昭子曰夫非而讐乎对曰私讐不及公【杜公家之事也○夫音扶】好不废过恶不去善义之经也臣敢违之及范氏出【杜出柏人之齐○好呼报反】张栁朔谓其子尔从主勉之我将止死【林使其子从吉射出奔勉尽忠力已将止此距战以死】王生授我矣【杜授我死节】吾不可以僭之【林僭不信也】遂死于柏人【杜为吉射距晋战死】○夏赵鞅伐卫范氏之故也遂围中牟【杜卫助范氏故也】○齐燕姬生子不成而死【杜燕姬景公夫人不成未冠也○燕于贤反】诸子鬻姒之子荼嬖【杜诸子庶公子也鬻姒景之妾荼安孺子○荼音舒又音徒嬖必计反】诸大夫恐其为大子也言于公曰君之齿长矣未有大子若之何公曰二三子间于忧虞则有疾疢亦姑谋乐何忧于无君【林言诸大夫当国家闲暇而无忧虞则恐疾疢不得为乐亦且谋为欢乐之事杜景公意欲立荼而未发故以此言塞大夫请○长丁丈反间音闲又音间厠之间疢勅觐反乐音洛】公疾使国惠子高昭子立荼【杜惠子国夏昭子髙张】寘羣公子于莱【杜莱齐东鄙邑】秋齐景公卒冬十月公子嘉公子驹公子黔奔卫公子鉏公子阳生来奔【皆景公子在莱者○黔巨亷反又音琴】莱人歌之曰景公死乎不与埋三军之事乎不与谋师乎师乎何党之乎【杜师众也党所也之往也称諡盖葬后而为此歌哀羣公子失所○与音预】○郑驷秦富而侈嬖大夫也而常陈卿之车服于其庭【林示其富侈】郑人恶而杀之子思曰诗曰不解于位民之攸塈【杜子思子产子国参也诗大雅攸所也墍息也林言不敢解怠于其职位民之所安息也此言与民同乐○恶乌路反解佳卖反塈许器反】不守其位而能乆者鲜矣商颂曰不僭不滥不敢怠皇命以多福【林赏不僭差及于无功罚不淫滥及于无罪不敢怠惰暇逸故能膺天命以受多福杜僭差也滥溢也皇暇也言驷秦违诗商颂故受祸○鲜息浅反】
　　经【壬子】六年春城邾瑕【杜无传备晋也任城亢父县北有邾娄城】○晋赵鞅帅师伐鲜虞○吴伐陈○夏齐国夏及高张来奔【杜二子阿君废长立少既受命又不能全书名罪之也】○叔还防吴于柤【无传○柤庄加反】○秋七月庚寅楚子轸卒【杜未同盟而赴以名林昭王卒恵王立○轸之忍反史记作珍】○齐阳生入于齐【杜为陈乞所逆故书入林卫侯入于夷仪卫喜弑其君剽则喜为卫侯弑也齐阳生入于齐齐陈乞弑其君荼则乞为阳生弑也】齐陈乞弑其君荼【杜弑荼者朱毛与阳生也而书陈乞所以明乞立阳生而荼见弑则祸由乞始也楚比劫立陈乞流涕子家惮老皆疑于免罪故春秋明而书之以为弑主林荼弑悼公阳生立】○冬仲孙何忌帅师伐邾【无传】○宋向巢帅师伐曹【无传】
　　传六年春晋伐鲜虞治范氏之乱也【四年鲜虞纳荀寅于柏人】○吴伐陈复修旧怨也【元年未得志故也】楚子曰吾先君与陈有盟不可以不救乃救陈师于城父【杜陈盟在昭十三年○父音甫】○齐陈乞伪事高国者【髙张国夏受命立荼陈乞欲害之故先伪事焉】每朝必骖乗焉所从必言诸大夫【林凡所从行陈乞必言诸大夫之罪过○乗绳证反】曰彼皆偃蹇将弃子之命【杜偃蹇骄傲】皆曰【林诈作诸大夫之言】高国得君【杜得君宠也】必偪我盍去诸固将谋子子早图之图之莫如尽灭之需事之下也【杜需疑也】及朝则曰彼虎狼也【杜彼谓诸大夫】见我在子之侧杀我无日矣请就之位【杜欲与请大夫谋高国故求就之】又谓诸大夫曰二子者祸矣【林言高国二子将召祸矣】恃得君而欲谋二三子曰国之多难贵宠之由尽去之而后君定既成谋矣盍及其未作也先诸作而后悔亦无及也大夫从之夏六月戊辰陈乞鲍牧【牧鲍圉孙○难乃旦反】及诸大夫以甲入于公宫昭子闻之与惠子乗如公【林昭子即高张惠子即国夏○乗绳证反】战于庄败【高国败也庄六轨之道】国人追之国夏奔莒遂及高张晏圉施来奔【圉晏婴之子圉施不书非卿】○秋七月楚子在城父将救陈卜战不吉卜退不吉王曰然则死也再败楚师不如死【杜前已败于柏举今若退还亦是败】弃盟逃讐【杜弃先君好陈之盟誓逃吴人累世之仇讐】亦不如死死一也其死讐乎命公子申为王不可则命公子结亦不可则命公子启【杜申子西结子期启子闾皆昭王兄】五辞而后许【杜子闾五辞不肯而后许王以立】将战王有疾庚寅昭王攻大防卒于城父【大防陈地吴师所在】子闾退曰君王舍其子而让羣臣敢防君乎从君之命顺也【杜从命许立○舍音舍】立君之子亦顺也二顺不可失也与子西子期谋潜师闭涂逆越女之子章立之而后还【杜潜师密发也闭涂不通外使也越女昭王妾章惠王】是嵗也有云如众赤鸟夹日以飞三日楚子使问诸周太史周太史曰其当王身乎【日为人君妖气守之故以为当王身云在楚上唯楚见之故祸不及他国○大音泰】若禜之可移于令尹司马【杜荣禳祭○禜音咏】王曰除腹心之疾而寘诸股肱何益【林腹心昭王自喻股肱以喻令尹司马】不谷不有大过天其天诸有罪受罚又焉移之【林不谷诸侯谦称言我若无大过失天必不令我夭折以死若因有罪而受夭折之罚又安得而移易其罚○夭于表反焉于防反】遂弗禜初昭王有疾卜曰河为祟王弗祭大夫请祭诸郊王曰三代命祀祭不越望【诸侯望祀竟内山川星辰○祟息遂反竟音境】江汉睢漳楚之望也【杜四水在楚界○睢七余反】祸福之至不是过也【林所以能降祸福于楚国者不过竟内之山川星辰而已】不谷虽不德河非所获罪也【杜无由得罪于河而受其祸罚】遂弗祭孔子曰楚昭王知大道矣其不失国也宜哉夏书曰惟彼陶唐帅彼天常【杜逸书言尧循天之常道】有此冀方【林尧都平阳舜都蒲坂禹都安邑皆在冀州有此冀方实自尧始】今失其行乱其纪纲乃灭而亡【杜灭亡谓夏桀也唐虞及夏同都冀州不易地而亡出于不知大道故○行如字又下孟反】又曰允出兹在兹【杜又逸书言信出己则福亦在己林允信也】由已率常可矣【林此二句乃孔子合论楚昭王以合书文言人能信由己出以帅天常可以不亡矣】○八月齐邴意兹来奔【杜高国党】陈僖子使召公子阳生【林陈僖子即齐陈乞杜召在七月今在八月下记事之次】阳生驾而见南郭且于【林且于即齐公子鉏前年与阳生同奔居鲁南郭谓之南郭且于○且子余反】曰尝献马于季孙不入于上乗【林马不良不得入于上乗○乗绳证反】故又献此请与子乗之【畏在家入闻其言故欲二人共载以试马为辞】出莱门而告之故【杜鲁郭门也】阚止知之先待诸外【杜阚止阳生家臣子我也待外欲俱去○阚苦暂反】公子曰事未可知反与壬也处【杜壬阳生子简公】戒之遂行【杜戒使无泄言】逮夜至于齐国人知之【杜故以昏至不欲令人知也国人知而不言言陈氏得众】僖子使子士之母养之【杜隐于僖子家内子士母僖子妾】与馈者皆入【陈僖子又令阳生随馈食之人入处公宫】冬十月丁夘立之将盟【盟诸大夫】鲍子醉而往其臣差车鲍防【防鲍牧臣也差车主车之官○差所宜反】曰此谁之命也【杜言立阳生出于谁之命令】陈子曰受命于鲍子遂诬鲍子曰子之命也【杜见其醉故诬之】鲍子曰女忘君之为孺子牛而折其齿乎而背之也【杜孺子荼也景公尝衔绳为牛使荼牵之荼顿地故折其齿○女音汝背音佩】悼公稽首【杜悼公阳生】曰吾子奉义而行者也若我可不必亡一大夫【杜言己可为君必不怨鲍子】若我不可不必亡一公子【杜公子自谓也恐鲍子杀己故要之】义则进否则退敢不惟子是从废兴无以乱【林或废或立勿以其乱】则所愿也鲍子曰谁非君之子乃受盟【杜言阳生亦君之子固可立】使胡姬以安孺子如頼【杜胡姬景公妾也頼齐邑安号也】去鬻姒【荼之母】杀王甲拘江説囚王豹于句窦之丘【杜三子景公嬖臣荼之党也林或拘或囚文之变也○説音悦句音钩】公使朱毛告于陈子【杜朱毛齐大夫】曰微子则不及此然君异于器不可以二器二不匮君二多难【林人之置君与置器不同国但一君不可以两器有副二更迭为用不至匮乏国有两君彼此嫌疑多至祸难○匮其位反难乃旦反】敢布诸大夫僖子不对而泣曰君举不信羣臣乎【举皆也】以齐国之困困又有忧【杜内有饥荒之困又有兵革之忧】少君不可以访是以求长君庶亦能容羣臣乎【林庶几长君阅厯多而识见明亦能与羣臣相容○少诗照反长丁丈反】不然夫孺子何罪毛复命公悔之【杜悔失言○夫音扶】毛曰君大访于陈子而图其小可也【杜大谓国政小谓杀荼】使毛迁孺子于骀不至杀诸野幕之下葬诸殳冒淳【杜恐骀人不从故毛驻于野张帐而杀之骀齐邑殳冒淳地名实以冬杀经书秋者史书秋记始事遂连其死通以冬告鲁○骀他才反又徒来反殳音殊】


　　左传杜林合注卷四十七
　　钦定四库全书
　　左传杜林合注卷四十八　明　王道焜
　　赵如源　同编
　　哀公二
　　经【癸丑】七年春宋皇瑗帅师侵郑【○瑗子眷反】○晋魏曼多帅师侵卫○夏公防吴于鄫【杜鄫今琅邪鄫县○鄫才陵反】○秋公伐邾八月己酉入邾以邾子益来【他国言归于鲁言来内外之辞】○宋人围曹○冬郑驷帅师救曹【林自鲁救晋凡晋楚之救皆不书六十年矣其再见以中国无伯而诸侯自相救也诸侯自相救犹可也吴救陈诸夏亦几于亡矣】
　　传七年春宋师侵郑郑叛晋故也【定八年郑始叛】○晋师侵卫卫不服也【五年晋伐卫至今未服】○夏公防吴于鄫【吴欲霸中国】吴来征百牢子服景伯对曰先王未之有也吴人曰宋百牢我【是时吴过宋得百牢】鲁不可以后宋且鲁牢晋大夫过十【杜晋大夫范鞅也在昭二十一年】吴王百牢不亦可乎景伯曰晋范鞅贪而弃礼以大国惧敝邑故敝邑十一牢之君若以礼命于诸侯则有数矣【杜有常数】若亦弃礼则有淫者矣【杜淫过也】周之王也制礼上物不过十二【上物天子之牢】以为天之大数也【天有十二次故制礼象之】今弃周礼而曰必百牢亦惟执事吴人弗聴景伯曰吴将亡矣弃天而背本【杜弃天十二之数背周制礼之本】不与必弃疾于我【杜放弃曰疾来伐撃我】乃与之大宰嚭召季康子【嚭吴大夫】康子使子贡辞大宰嚭曰国君道长【杜盖言君长大于道路○长丁丈反】而大夫不出门此何礼也对曰岂以为礼畏大国也【杜畏大国不敢虚国尽行】大国不以礼命于诸侯苟不以礼岂可量也【林苟命诸侯不以礼法则其包藏祸心岂可量度】寡君既共命焉其老岂敢弃其国【林大夫称老鲁君既出防其吴之命令季康子岂敢轻出虚弃国家○共音恭】大伯端委以治周礼仲雍嗣之防髪文身羸以为饰岂礼也哉有由然也【杜大伯周大王之长子仲雍大伯弟也大伯仲雍让其弟季厯俱适荆蛮遂有民众大伯卒无子仲雍嗣立不能行礼致化故效吴俗言其权时制宜以辟灾害非以为礼也端委礼衣也林端委端服委冠也○大音泰防丁管反臝力果反】反自都以吴为无能为也【弃礼知其不能霸也】季康子欲伐邾乃飨大夫以谋之子服景伯曰小所以事大信也大所以保小仁也背大国不信【杜大国吴也】伐小国不仁民保于城城保于德失二德者危将焉保【杜二徳信与仁也○焉于防反】孟孙曰二三子以为何如【怪诸大夫不言故指问之】恶贤而逆之【杜孟孙贤景伯欲使大夫不逆其言恶犹安也林言安有贤如景伯而可不顺其言者○恶音乌】对曰禹合诸侯于涂山执玉帛者万国【林诸大夫对也诸侯执玉附庸执帛涂山在夀春东北】今其存者无数十焉唯大不字小小不事大也【杜言诸侯相伐古来以然○数所主反】知必危何故不言【杜知伐邾必危自当言今不言者不危故也大夫以答孟孙所怪且阿附季孙】鲁德如邾而以众加之可乎【杜孟孙忿答太夫今鲁德无以胜邾但欲恃众可乎言不可】不乐而出【杜季孟意异佞直不同故罢飨○乐音岳又音洛】秋伐邾及范门【杜邾郭门也】犹闻钟声【杜邾不御寇】大夫谏不聴茅成子请告于吴【杜成子邾大夫茅夷鸿】不许曰鲁撃柝闻于邾【林柝两木相撃以行夜也鲁邾击柝相闻言其近○闻音问又如字】吴二千里不三月不至何及于我且国内岂不足【杜言足以距鲁】成子以茅叛【林成子知邾必亡故先以其邑叛杜高平西南有芽乡亭】师遂入邾处其公宫众师昼掠【杜昼掠取财物也○掠音亮】邾众保于绎【杜绎邾山也在邹县北】师宵掠以邾子益来【杜益邾隐公也昼夜掠传言康子无法】献于亳社【杜以其亡国与殷同】囚诸负瑕负瑕故有绎【杜负瑕鲁邑髙平南平阳县西北有瑕丘城前者鲁得邾之绎民使在负瑕故使相就以辱之】邾茅夷鸿以束帛乗韦自请救于吴【杜无君命故言自○乗绳证反下同】曰鲁弱晋而逺吴【林欺晋为弱鄙吴为逺】冯恃其众【杜冯依也冯皮氷反】而背君之盟辟君之执事【杜辟陋○辟匹亦及】以陵我小国邾非敢自爱也惧君威之不立【林邾之灭亡不敢自惜所恐惧者吴之威令不能植立】君威之不立小国之忧也若夏盟于鄫衍【杜鄫衍即鄫也鄫盟不书吴行夷礼礼仪不典非所以结信义故不録】秋而背之成求而不违【杜言鲁成其所求无违逆也】四方诸侯其何以事君且鲁赋八百乗君之贰也【杜贰敌也鲁以八百乗之赋贡于吴言其国大】邾赋六百乗君之私也【杜为私属】以私奉贰【林以私属而奉敌国使之强大】唯君图之吴子从之【为明年吴伐我传】○宋人围曹郑桓子思曰【林子思子产子国参也桓諡也】宋人有曹郑之患也不可以不救冬郑师救曹侵宋初曹人或梦众君子立于社宫【杜社宫社也】而谋亡曹曹叔振铎请待公孙彊许之【林请众君子待公孙彊为政而后亡曹杜振铎曹始祖○彊其良反】旦而求之曹无之【林无所谓公孙彊者】戒其子【林梦者告戒其子】曰我死尔闻公孙彊为政必去之及曹伯阳即位好田弋曹鄙人公孙彊好弋【林弋缴射也言鄙人小吏也○好呼报反】获白雁献之且言田弋之説説之因访政事大説之有宠使为司城以聴政梦者之子乃行彊言霸説于曹伯曹伯从之乃背晋而奸宋宋人伐之晋人不救筑五邑于其郊曰黍丘揖丘大城钟邘【林宋取曹五邑而城筑之于其近郊杜为明年入曹传也梁国下邑县西南有黍丘亭○説之音悦下大説同霸説如字又始鋭反揖音集又于一反邘音污】经【甲寅】八年春王正月宋公入曹以曹伯阳归【杜曹人背晋而奸宋是以致讨宋公既还而不忍褚师之诟怒而反兵一举灭曹灭非本志故以入告林桧亡东周之始曹亡春秋之终夫子之删诗也系曹桧于国风之后桧之卒篇曰思周道也伤天下之无王也曹之卒篇曰思治也伤天下之无伯也】○吴伐我○夏齐人取讙及阐【杜不书伐兵未加而鲁与之邑阐在东平刚县北○讙音欢阐尺善反】○归邾子益于邾○秋七月○冬十有二月癸亥杞伯过卒【杜无传未同盟而赴以名林僖公卒子闵公维立○过古禾反】○齐人归讙及阐【不言来命归之无官使也】
　　传八年春宋公伐曹将还褚师子肥殿【杜子肥宋大夫○殿丁练反】曹人诟之不行【杜诟詈辱也不行殿兵止也○诟呼豆反】师待之【林曹师见殿兵不行遂待之】公闻之怒命反之遂灭曹执曹伯及司城彊以归杀之【终曹人之梦】○吴为邾故将伐鲁问于叔孙辄【杜问可伐否辄故鲁人○为于伪反】叔孙辄对曰鲁有名而无情【杜有大国名无情实】伐之必得志焉退而告公山不狃【不狃亦故鲁人○狃女九反】公山不狃曰非礼也君子违不适讐国【杜违奔亡也】未臣而有伐之奔命焉死之可也【杜未臣所适之国若有伐本国者则可还奔命死其难】所托也则隐【曽所因托则为之隐恶】且夫人之行也不以所恶废乡【不以其私怨恶废弃其郷党之好○夫音扶行下孟反又如字恶乌路反又如字】今子以小恶而欲覆宗国不亦难乎【辄鲁公族故谓之宗国○覆芳服反】若使子率子必辞王将使我子张病之【杜子张辄也林以其言为己病】王问于子泄【杜子泄不狃】对曰鲁虽无与立【缓时若无能自立】必有与毙【急则人人知惧皆将同死】诸侯将救之未可以得志焉晋与齐楚辅之是四讐也【杜与鲁而四】夫鲁齐晋之唇唇亡齿寒君所知也不救何为【杜鲁居齐晋之东自吴观之是为唇】三月吴伐我子泄率故道险从武城【故由险道欲使鲁成备○子泄率絶句故道险絶句】初武城人或有因于吴竟田焉【杜侨田吴界】拘鄫人之沤菅者曰何故使吾水滋【杜鄫人亦侨田吴滋浊也林鄫人沤渍菅草于水而鲁人拘执之言何故滋浊我水○沤乌豆反菅古顔反滋音兹亦作兹字林云黑也】及吴师至拘者道之以伐武城克之【杜鄫人教吴必可克○道音导】王犯尝为之宰澹台子羽之父好焉国人惧【杜王犯吴大夫故尝奔鲁为武城宰澹台子羽武城人孔子弟子也其父与王犯相善国人惧其为内应○澹待甘反好呼报反】懿子谓景伯若之何【林问吴来伐何以御之】对曰吴师来斯与之战何患焉且召之而至又何求焉【言犯盟伐邾所以召吴】吴师克东阳而进舍于五梧明日舍于蚕室【林三邑鲁地】公宾庚公甲叔子与战于夷获叔子与析朱鉏【杜公宾庚公甲叔子井析朱鉏为三人皆同车传互言之】献于王王曰此同车必使能国未可望也【杜同车能俱死是国能使人故不可望得】明日舍于庚宗【林毎日迁舍见师行速而疾】遂次于泗上微虎欲宵攻王舍【微虎鲁大夫】私属徒七百人三踊于幕庭【杜于帐前设格令士试跃之○属音烛】卒三百人有若与焉【杜卒终也终得三百人任行有若孔子弟子与在三百人中○与音预】及稷门之内【杜三百人行至稷门】或谓季孙曰不足以害吴而多杀国士不如己也乃止之吴子闻之一夕三迁【畏微虎也三息暂反】吴人行成【求与鲁成】将盟景伯曰楚人围宋易子而食析骸而爨【在宜十五年】犹无城下之盟我未及亏【林虽被吴师而于国势未有亏损】而有城下之盟是弃国也吴轻而逺【林吴师轻窕国又阻逺○轻遗政反】不能乆将归矣请少待之弗从景伯负载造于莱门【杜以言不见从故负载书将欲出盟○造七报反】乃请释子服何于吴吴人许之以王子姑曹当之而后止【林子服何即子服景伯杜释舍也鲁人不以盟为事欲因留景伯为质于吴既得吴之许复求吴王之子以交质吴人不欲留王子故遂两止】吴人盟而还【杜不书盟耻吴夷】○齐悼公之来也【在五年】季康子以其妹妻之即位而逆之季鲂侯通焉【鲂侯康子叔父○妻七计反鲂音房】女言其情弗敢与也【林女即康子之妹】齐侯怒夏五月齐鲍牧帅师伐我取讙及阐○或譛胡姬于齐侯【林胡姬景公妾六年以安孺子如頼者】曰安孺子之党也六月齐侯杀胡姬【传言齐侯无道所以不终】○齐侯使如吴请师将以伐我乃归邾子【杜齐未得李姬故请师也吴前为邾讨鲁惧二国同心故归邾子】邾子又无道吴子使大宰子余讨之【杜子余大宰嚭】囚诸楼台栫之以棘【栫拥也○栫在荐反】使诸大夫奉大子革以为政【杜革邾大子桓公也为十年邾子来奔传】○秋及齐平九月臧宾如如齐涖盟【杜宾如臧防子】齐闾丘明来涖盟【杜闾丘明婴之子也盟不书讳略之】且逆季姬以归嬖【杜季姬鲂侯所通者】○鲍牧又谓羣公子曰使女有马千乗乎【杜有马千乗使为君也鲍牧本不欲立阳生又讽动羣公子○女音汝乗绳证反】公子愬之【林羣公子以鲍牧之言愬于悼公】公谓鲍子或譛子子姑居于潞【杜潞齐邑】以察之【林以察罪之有无】若有之则分室以行若无之则反子之所出门使以三分之一行半道使以二乗及潞麇之以入遂杀之【杜麇亦束缚○麇丘陨反】○冬十二月齐人归讙及阐季姬嬖故也【林季姬嬖故诣而归之也】
　　经【乙夘】九年春王二月葬杞僖公【无传三月而葬速】○宋皇瑗帅师取郑师于雍丘【杜书取覆而败之雍丘县属陈留○雍于勇反】○夏楚人伐陈○秋宋公伐郑○冬十月
　　传九年春齐侯使公孟绰辞师于吴【齐与鲁平故辞吴师】吴子曰昔嵗寡人闻命今又革之不知所从将进受命于君【林言往嵗我闻齐乞师伐鲁之命今又欲革而易之不知二命何者当从将进师伐齐以受齐君之命为十年吴伐齐传】○郑武子防之嬖计瑕求邑无以与之【杜防罕达也瑕武子之属○防以证反】请外取许之【杜瑕请取于他国】故围宋雍丘宋皇瑗围郑师【杜许瑕师】每日迁舍【杜作垒堑成辄徙舍合其围】垒合郑师哭【林许瑕之师知不免故哭】子姚救之大败【杜子姚武子防也】二月甲戌宋取郑师于雍丘使有能者无死【惜其能也】以郲张与郑罗归【杜郑之有能者】○夏楚人伐陈陈即吴故也○宋公伐郑【杜报雍丘】○秋吴城防沟通江淮【于邗江筑城穿沟东北通射阳湖西北至宋口入淮通粮道也今广陵邗江是○防音寒】○晋赵鞅卜救郑遇水适火【杜水火之兆】占诸史赵史墨史龟【杜皆晋史】史龟曰是谓沈阳【杜火阳得水故沈】可以兴兵【杜兵隂类也故可以兴兵】利以伐姜不利子商【姜齐姓子商谓宋林姜火师之后火弱故伐姜则利子商姓属水故伐商不利】伐齐则可敌宋不吉史墨曰盈水名也子水位也【杜赵鞅姓盈宋姓子水盈坎乃行子姓又得北方水位】名位敌不可干也【杜二水俱盛故言不可干】炎帝为火师【杜神农有火瑞以火名官】姜姓其后也水胜火伐姜则可史赵曰是谓如川之满不可游也【杜既盈而得水位故为如川之满不可冯游言其波流盛】郑方有罪不可救也【杜郑以嬖宠伐人故以为有罪】救郑则不吉不知其他【救郑则当伐宋故不吉也】阳货以周易筮之遇泰【干下坤上泰】之需【干下坎上需泰六五变】曰宋方吉不可与也【杜不可与战泰六五曰帝乙归妹以祉元吉帝乙纣父立为天子故称帝乙隂而得中有似王者嫁妹得如其愿受福禄而大吉】微子啓帝乙之元子也宋郑甥舅也【杜宋郑为昏姻甥舅之国宋为微子之后今卜得帝乙卦故以为宋吉】祉禄也若帝乙之元子归妹而有吉禄我安得吉焉乃止【杜吉在彼则我伐之为不吉】○冬吴子使来儆师伐齐【前年齐与吴谋伐鲁齐既与鲁成而止故吴恨之反与鲁谋伐齐】
　　经【丙辰】十年春王二月邾子益来奔【林大子革为政】○公防吴伐齐【书防従不与谋】○三月戊戌齐侯阳生卒【杜以疾赴故不书弑林悼公卒子简公壬立】○夏宋人伐郑【无传】○晋赵鞅帅师侵齐○五月公至自伐齐【无传】○葬齐悼公【无传】○卫公孟彄自齐归于卫【无传书归齐纳之○彄苦侯反】○薛伯夷卒【杜无传赴以名故书】○秋葬薜惠公【无传】○冬楚公子结帅师伐陈○吴救陈【杜季子不书陈人来告不以名林此延州来季子也不书义不在季子也吴救陈诸夏几于亡也】
　　传十年春邾隐公来奔【林吴囚之使奉大子革以为政故来奔】齐甥也故遂奔齐【杜终子贡之言】○公防吴子邾子郯子伐齐南鄙师于鄎【杜鄎齐地邾郯不书兵井属吴不列于诸侯○郯音谈鄎音息】齐人弑悼公赴于师【以説吴】吴子三日哭于军门之外徐承帅舟师将自海入齐齐人败之吴师乃还【杜承吴大夫】○夏赵鞅帅师伐齐【杜经书侵以侵告】大夫请卜之赵孟曰吾卜于此起兵【谓往嵗卜伐宋不吉利以伐姜故今兴兵】事不再令【再令凟也】卜不袭吉【林袭重也卜不重吉凟则不告也】行也于是乎取犂及辕【林犂一名隰济南有隰隂县祝阿县西有辕城】毁髙唐之郭侵及頼而还○秋吴子使来复儆师【伐齐未得志故为明年吴伐齐传】○冬楚子期伐陈【陈即吴故】吴延州来季子救陈【林延陵州来皆季札邑故曰延州来季子】谓子期曰二君不务德【杜二君吴楚】而力争诸侯民何罪焉我请退以为子名【林以成子期伐陈之名】务德而安民乃还【季子吴王寿梦少子也夀梦以襄十二年卒至今七十七嵗夀梦卒季子已能让国年当十五六至今盖九十余】
　　经【丁巳】十有一年春齐国书帅师伐我○夏陈辕颇出奔郑【书名贪也○颇破可反又普多反】○五月公防吴伐齐○甲戌齐国书帅师及吴战于艾陵齐师败绩获齐国书【杜公与伐而不与战艾陵齐地林齐鲁交兵止此】○秋七月辛酉滕子虞母卒【杜无传赴以名故书之】○冬十有一月葬滕隐公【无传】○卫世叔齐出奔宋【书名淫也】传十一年春齐为鄎故【杜鄎在前年○为于伪反】国书髙无防帅师伐我及清【杜清齐地济北卢县东有清亭○防普悲反】季孙谓其宰冉求【冉求鲁人孔子弟子】曰齐师在清必鲁故也若之何求曰一子守【林一子谓季孙守国○守手又反】二子从公御诸竟季孙曰不能【杜自度力不能使二子御诸竟○从如字又才用反】求曰居封疆之间【杜封疆竟内近郊之地】季孙告二子【杜二子叔孙孟孙也】二子不可求曰若不可则君无出一子帅师背城而战【林若二子不可则鲁君无用亲出季孙自帅鲁师背城而与齐战于城下】不属者非鲁人也【杜属臣属也言不战为不臣】鲁之羣室众于齐之兵车【杜羣室都邑居家】一室敌车优矣【林一都之众敌齐之兵车有余用】子何患焉二子之不欲战也宜政在季氏【言二子恨季氏专政故不尽力○二子之不欲战也宜絶句】当子之身齐人伐鲁而不能战子之耻也大不列于诸侯矣季孙使从于朝【杜使冉求随己之公朝】俟于党氏之沟【党氏沟朝中地名○党音掌】武叔呼而问战焉【林武叔即叔孙州仇杜问冉求】对曰君子有逺虑小人何知懿子强问之对曰小人虑材而言量力而共者也【林小人冉求自称杜言子所问非己材力所及故不能言○强其丈反共音恭】武叔曰是谓我不成丈夫也【杜知冉求非己不欲战故不对】退而搜乗【杜搜阅○乗绳证反】孟孺子泄帅右师【杜孺子孟懿子之子武伯彘】顔羽御邴泄为右【杜二子孟氏臣】冉求帅左师管周父御樊迟为右【杜樊迟鲁人孔子弟子樊须○父音甫】季孙曰须也弱有子曰就用命焉【杜须年少能用命有子冉求也】季氏之甲七千冉有以武城人三百为已徒卒【杜步卒精兵】老幼守宫次于雩门之外【杜南城门也雩音于】五日右师从之【林右师孟孺子泄所帅之师也五日乃从言不欲战】公叔务人【杜务人公为昭公子】见保者而泣【杜保守城者】曰事充【杜繇役烦】政重【赋税多】上不能谋士不能死何以治民吾既言之矣敢不勉乎【杜既言人不能死已不敢不死】师及齐师战于郊齐师自稷曲【杜稷曲郊地名】师不逾沟樊迟曰非不能也不信子也【林言鲁师非不能逾沟也不信子之号令也】请三刻而逾之【与众三刻约信】如之众从之【杜如樊迟言乃逾沟】师入齐军【冉求之师】右师奔齐人从之【逐右师】陈瓘陈庄涉泗【林二陈齐大夫涉泗水以从鲁师○瓘古唤反】孟之侧后入以为殿【杜之侧孟氏族也字反○殿丁练反】抽矢策其马曰马不进也【不欲伐善】林不狃之伍曰走乎【杜不狃鲁士五人为伍败而欲走】不狃曰谁不如【杜我不如谁而欲走】曰然则止乎不狃曰恶贤【言止战恶足为贤皆无战志○恶音乌】徐步而死【徐行而死言鲁非无壮士但季孙不能使】师获甲首八十【杜冉求所得】齐人不能师【杜不能整其师】宵谍曰齐人遁【杜谍间也】冉有请从之三【林请逐齐师之奔】季孙弗许孟孺子语人曰我不如顔羽而贤于邴泄【杜二子与孟孺子同车○语鱼据反】子羽鋭敏【杜子羽顔羽鋭精也敏疾也言欲战】我不欲战而能黙【心虽不欲口不言奔】泄曰驱之【言驱马欲奔】公为与其嬖僮汪锜乗皆死皆殡【杜皆俱也○锜鱼绮反乗绳证反】孔子曰能执干戈以卫社稷可无殡也【时人疑童子当殡】冉有用矛于齐师故能入其军孔子曰义也【杜言能以义勇不书战不皆陈也不书败胜负不殊】○夏陈辕颇出奔郑初辕颇为司徒赋封田以嫁公女【封内之田悉赋税之】有余以为已大器【杜大器钟鼎之属】国人逐之故出道渇其族辕咺进稻醴梁糗腶脯焉【林以稻米为醴酒糗干饭以梁米为干饭加姜桂曰脯○咺况阮反糗起九反腶丁乱反】喜曰何其给也对曰器成而具【林所铸大器方成即具此醴糗之属】曰何不吾谏对曰惧先行【恐言不从先见逐】○为郊战故公防吴子伐齐【欲以报也○为于伪反】五月克博壬申至于嬴【杜博嬴齐邑也二县皆属泰山】中军从王【杜吴中军】胥门巢将上军王子姑曹将下军展如将右军【杜三将吴大夫】齐国书将中军髙无防将上军宗楼将下军陈僖子谓其弟书尔死我必得志【杜书子占也欲获死事之功】宗子阳与闾丘明相厉也【杜相劝厉致死子阳宗楼也】桑掩胥御国子【杜国子国书】公孙夏曰二子必死【杜亦劝勉也】将战公孙夏命其徒歌虞殡【虞殡送葬歌曲示必死】陈子行命其徒具含玉【杜子行陈逆也具含玉亦示必死○行如字又户郎反】公孙挥命其徒曰人防约吴发短【杜约绳也八尺为防吴发短欲以绳贯其首】东郭书曰三战必死于此三矣【杜三战夷仪五氏与今】使问多以琴【杜多齐人也六年奔鲁问遗也】曰吾不复见子也【言将死战】陈书曰此行也吾闻鼔而已不闻金也【鼔以进军金以退军不闻金言将死也传言吴师彊齐人皆自知将败】甲戌战于艾陵展如败髙子【杜齐上军败】国子败胥门巢【杜吴上军亦败】王卒助之大败齐师获国书公孙夏闾丘明陈书东郭书革车八百乗甲首三千以献于公【杜公以兵从故以劳公○乗绳证反】将战吴子呼叔孙【叔孙武叔州仇】曰而事何也【杜问何职】对曰从司马【从吴司马所命】王赐之甲劔铍曰奉尔君事敬无废命叔孙未能对卫赐进【杜赐子贡孔子弟子○铍普悲反】曰州仇奉甲从君而拜【杜拜受之】公使大史固归国子之元【杜归于齐也元首也吴以献鲁】寘之新箧褽之以纁【林褽荐也褽荐其首以纁之服○褽音尉】加组带焉寘书于其上曰天若不识不衷何以使下国【林衷善也下国鲁自称即天而言故称下国杜言天识不善故杀国子】○吴将伐齐越子率其众以朝焉王及列士皆有馈赂吴人皆喜唯子胥惧曰是豢吴也夫【杜豢养也若人养牺牲非爱之将杀之○夫音扶】谏曰越在我心腹之疾也壤地同而有欲于我【杜欲得吴】夫其柔服求济其欲也不如早从事焉【杜从事撃之】得志于齐犹获石田也无所用之【杜石田不可耕】越不为沼吴其冺矣使医除疾而曰必遗类焉者未之有也盘庚之诰曰其有颠越不共则劓殄无遗育无俾易种于兹邑【杜盘庚商书也颠越不共从横不承命者也劓割也殄絶也育长也俾使也易种转生种类○共音恭劓鱼器反殄大典反种章勇反】是商所以兴也今君易之【杜言除恶去根此商所由以兴今君欲反易其道留恶易种】将以求大不亦难乎弗聴使于齐属其子于鲍氏为王孙氏【杜私使人至齐属其子改姓为王孙欲以辟吴祸○使所吏反属音烛下同】反役王闻之使赐之属镂以死【杜艾陵役也属镂劔名○镂力俱反又力侯反】将死曰树吾墓槚槚可材也吴其亡乎三年其始弱矣盈必毁天之道也【杜越人朝之伐齐胜之盈之极也为十三年越伐吴起本】○秋季孙命修守备曰小胜大祸也齐至无日矣【善有备○守手又反】○冬卫大叔疾出奔宋【杜疾即齐也】初疾娶于宋子朝【子朝宋人仕卫为大夫】其娣嬖【杜娣所娶女之娣】子朝出【出奔】孔文子使疾出其妻而妻之【林自以其女妻大叔疾妻之七计反】疾使侍人诱其初妻之娣寘于犂【犂卫邑】而为之一宫【林别为一宫以居之】如二妻文子怒欲攻之仲尼止之遂夺其妻或淫于外州【林孔文子遂夺其女不嫁大叔疾大叔疾或时往淫于外州外州卫邑】外州人夺之轩以献【杜轩车也以献于君】耻是二者故出【林大叔疾以夺妻夺轩二事为耻故出奔】卫人立遗使室孔姞【杜遗疾之弟孔姞孔文子之女疾之妻○姞其乙反】疾臣向魋【为宋向魋臣○魋徒回反】纳美珠焉与之城鉏【杜城鉏宋邑】宋公求珠魋不与由是得罪及桓氏出【林桓氏即向魋出在十四年】城鉏人攻大叔疾卫庄公复之【杜聴使还】使处巢死焉殡于郧葬于少禘【杜终言疾之失所也巢郧少禘皆卫地○郧音云少诗照反】初晋悼公子憖亡在卫使其女仆而田【杜仆御田猎】大叔懿子止而饮之酒【杜懿子大叔仪之孙○饮于鸩反】遂聘之生悼子【杜悼子大叔疾】悼子即位故夏戌为大夫【杜夏戍悼子之甥】悼子亡卫人翦夏戍【杜翦削其爵邑】孔文子之将攻大叔也访于仲尼仲尼曰胡簋之事则尝学之矣【胡簋礼器名夏曰胡周曰簋○簋音轨】甲兵之事未之闻也退命驾而行曰鸟则择木木岂能择鸟【林以鸟自喻以木喻孔文子】文子遽止之曰圉岂敢度其私访卫国之难也【林圉文子名度谋也○度待洛反难乃旦反】将止【仲尼止】鲁人以币召之乃归【于是自卫反鲁乐正雅颂各得其所】○季孙欲以田赋【丘赋之法因其田财通出马一匹牛三头今欲别其田及家财各为一赋故言田赋】使冉有访诸仲尼仲尼曰丘不识也【林言不识其可行与否】三发【杜三发问】卒曰【卒终也】子为国老待子而行若之何子之不言也仲尼不对【杜不公答】而私于冉有曰君子之行也【杜行政事】度于礼施取其厚事举其中敛从其薄如是则以丘亦足矣【杜丘十六井出戎马一匹牛三头是赋之常法】若不度于礼而贪冒无厌则虽以田赋将又不足且子季孙若欲行而法则周公之典在若欲苟而行又何访焉弗聴【为明年用田赋】
　　经【戊午】十有二年春用田赋【杜直书之者以示改法重赋林以丘赋一乗为未足又以田赋之也田赋之也者家一人也家一人管子内政之法也诸侯之益兵自齐始晋次之州兵是也春秋之季鲁亦行之也是故作丘甲用田赋不书初】○夏五月甲辰孟子卒【杜鲁人讳娶同姓谓之孟子春秋不改所以顺时】○公防吴于橐臯【槖臯在淮南逡遒县东南○槖章夜反一音托】○秋公防卫侯宋皇瑗于郧【林卒辞吴盟杜郧发阳也广陵海陵县东南有发繇亭】○宋向巢帅师伐郑○冬十有二月螽【杜周十二月今十月是嵗应置闰而失不置虽书十二月实今之九月司厯误一月九月之初尚温故得有螽】
　　传十二年春王正月用田赋【终前年事】○夏五月昭夫人孟子卒昭公娶于吴故不书姓【讳娶同姓故谓之孟子若宋女】死不赴故不称夫人【不称夫人故不言薨】不反哭故不言葬小君【反哭者夫人礼也以同姓故不成其夫人丧】孔子与吊适季氏季氏不絻放绖而拜【杜孔子始老故与吊也絻丧冠也孔子以小君礼往吊季孙不服丧故去绖从主简制○与音预絻音紊】○公防吴于橐臯吴子使大宰嚭请防盟【杜防鄫盟】公不欲使子贡对曰盟所以周信也【林言为盟者所以周固其诚信也】故心以制之【杜制其义】玉帛以奉之【杜奉贽明神】言以结之【杜结其信】明神以要之【杜要以祸福○要一遥反】寡君以为苟有盟焉弗可改也已若犹可改日盟何益今吾子曰必寻盟若可防也亦可寒也【杜防重也寒歇也】乃不防盟○吴征防于卫初卫人杀吴行人且姚而惧谋于行人子羽【子羽卫大夫○且子余反】子羽曰吴方无道无乃辱吾君不如止也子木曰吴方无道【杜子木卫大夫】国无道必弃疾于人吴虽无道犹足以患卫【杜为卫患也】往也长木之毙无不摽也【林譬如长木毙踣于地不择物而后摽击之○摽敷萧反又普交反】国狗之瘈无不噬也【林譬如国狗狂瘈噬人不择人而后噬齧之○瘈吉世反】而况大国乎秋卫侯防吴于郧公及卫侯宋皇瑗盟【杜盟不书畏吴窃盟】而卒辞吴盟吴人藩卫侯之舍【林吴人执卫侯作藩篱围其馆舍以困辱之】子服景伯谓子贡曰夫诸侯之防事既毕矣侯伯致礼地主归饩【杜侯伯致礼以礼宾也地主所防主人也饩生物】以相辞也【杜名以礼相传让】今吴不行礼于卫而藩其君舍以难之【杜难苦困也○难乃旦反】子盍见大宰乃请束锦以行【林十端为束○以赂吴】语及卫故【若本不为卫请者】大宰嚭曰寡君愿事卫君卫君之来也缓寡君惧故将止之【杜止执】子贡曰卫君之来必谋于其众其众或欲或否是以缓来其欲来者子之党也其不欲来者子之讐也若执卫君是堕党而崇讐也【堕毁也○堕许规反下同】夫堕子者得其志矣【林卫之堕毁吴人不欲来防者其言验故得志】且合诸侯而执卫君谁敢不惧堕党崇讐而惧诸侯或者难以霸乎大宰嚭説乃舍卫侯卫侯归效夷言【林学为吴人方言○説音悦下同舍音舍又音赦】子之尚幼【杜子之公孙弥牟】曰君必不免其死于夷乎执焉而又説其言从之固矣【林从夷之心固不可改矣卫公辄后卒死于越】○冬十二月螽【林时已闲蛰犹有螽灾】季孙问诸仲尼仲尼曰丘闻之火伏而后蛰者毕【杜火心星也火伏在今十月】今火犹西流司厯过也【杜犹西流言未尽没知是九月厯官失一闰释例论之备】○宋郑之间有隙地焉【杜隙地间田】曰弥作顷丘玉畅嵒戈【凡六邑○弥亡支反又亡尔反顷苦颖反又音顺喦五咸反音羊又星厯反】子产与宋人为成曰勿有是【林约二国俱弃之】及宋平元之族自萧奔郑【在定十五年】郑人为之城嵒戈【杜城以处平元之族○为于伪反】九月宋向巢伐郑【林以郑背盟城三邑故讨之】取杀元公之孙遂围嵒十二月郑罕达救嵒丙申围宋师【杜此事经在十二月螽上今倒在下更具列其月以为别者丘明本不以为义例故不皆齐同】经【己未】十有三年春郑罕达帅师取宋师于嵒【书取覆而败之】○夏许男成卒【林无传元公卒】○公防晋侯及吴子于黄池【杜陈留封丘县南有黄亭近济水夫差欲霸中国尊天子自去其僣号而称子以告令诸侯故史承而书之林书防晋侯及吴子两伯之辞也】○楚公子申帅师伐陈【无传】○于越入吴○秋公至自防【无传】○晋魏曼多帅师侵卫【无传】○葬许元公【无传】○九月螽【无传书灾】○冬十有一月有星孛于东方【无传平旦众星皆没而孛乃见故不言所在之次】○盗杀陈夏区夫【无传称盗非大夫○区乌侯反】○十有二月螽【无传前年季孙虽闻仲尼之言而不正厯失闰至此年故复十二月螽实十一月】传十三年春宋向魋救其师【救前年围喦师】郑子賸使徇曰【林郑子賸即罕达】得桓魋者有赏魋也逃归遂取宋师于嵒获成讙郜廷【郑子宋大夫○讙火官反郜古报反又古毒反】以六邑为虚【空虚之名不有】○夏公防单平公晋定公吴夫差于黄池【杜平公周卿士也不书尊之不与防○单音善】○六月丙子越子伐吴为二隧【隧道也】畴无余讴阳自南方【二子越大夫】先及郊吴太子友王子地王孙弥庸夀于姚自上观之【杜观越师水名○乌宏反】弥庸见姑蔑之旗【杜姑蔑越地今东阳大宋县】曰吾父之旗也【杜弥庸父为越所获故姑蔑人得其旌旗】不可以见讐而弗杀也大子曰战而不克将亡国请待之弥庸不可属徒五千【属防也○属音烛】王子地助之乙酉战弥庸获畴无余地获讴阳越子至王子地守【林守国○守下又反】丙戌复战大败吴师获大子友王孙弥庸夀于姚【杜地守故不获】丁亥入吴吴人告败于王王恶其闻也【杜恶诸侯闻之○恶乌路反】自刭七人于幕下【杜以絶口】○秋七月辛丑盟吴晋争先【杜争歃血先后】吴人曰于周室我为长【杜吴为大伯后故为长○长丁丈反下同】晋人曰于姬姓我为伯【杜为侯伯】赵鞅呼司马寅【杜寅晋大夫】曰日旰矣【杜旰晩也○旰古旦反】大事未成二臣之罪也【杜大事盟也二臣鞅与寅】建鼔整列二臣死之长幼必可知也【林胜者为长负者为幼必可知也】对曰请姑视之反曰肉食者无墨【杜墨气生下林言肉食爵禄之人无气色下者】今吴王有墨国胜乎【杜国为敌所胜】太子死乎且夷德轻不忍乆请少待之【杜少待无与争】乃先晋人【杜盟不书诸侯耻之故不录】吴人将以公见晋侯子服景伯对使者曰王合诸侯则伯帅侯牧以见于王【杜伯王官伯侯牧方伯○见贤遍反使所吏反】伯合诸侯则侯帅子男以见于伯【杜伯诸侯长】自王以下朝聘玉帛不同故敝邑之职贡于吴有丰于晋无不及焉以为伯也今诸侯防而君将以寡君见晋君则晋成为伯矣敝邑将改职贡鲁赋于吴八百乗若为子男【林若吴以鲁见晋侯是鲁为子男之国○乗绳证反下同】则将半邾以属于吴【杜半邾三百乗】而如邾以事晋【杜如邾六百乗】且执事以伯召诸侯而以侯终之何利之有焉吴人乃止既而悔之【林谓景伯欺之】将囚景伯景伯曰何也立后于鲁矣【杜何景伯名林言己巳立后不避囚执】将以二乗与六人从迟速唯命遂囚以还及户牖【杜户牖陈留外黄县西北东昏成是○从才用反】谓大宰曰鲁将以十月上辛有事于上帝先王季辛而毕何世有职焉【杜有职于祭事】自襄以来未之改也【杜鲁襄公】若不防祝宗将曰吴实然【杜言鲁祝宗将告神云景伯不防坐为吴所囚吴人信鬼故以是恐之】且谓鲁不共而执其贱者七人何损焉【林景伯非卿故言贱者七人】大宰嚭言于王曰无损于鲁而祗为名【适为恶名○共音恭祗音支】不如归之乃归景伯吴申叔仪乞粮于公孙有山氏【牡申叔仪吴大夫公孙有山鲁大夫旧相识】曰佩玉橤兮余无所繋之【杜橤然服饰备也己独无以系佩言吴王不恤下○橤而捶反又而水反】防酒一盛兮余与褐之父睨之【杜一盛一器也睨视也褐寒贱之人言但得视不得饮○盛音成又市政反父如字又音甫】对曰粱则无矣麤则有之【林粱精美也】若登首山以呼曰庚癸乎则诺【林盖有山氏素备粮食登山待其呼则诺而与之也杜军中不得出粮故为私隐庚西方主谷癸北方主水传言吴子不与士共饥渇所以亡】王欲伐宋杀其丈夫而囚其妇人【杜以宋不防黄池故言吴子悖惑】大宰嚭曰可胜也而弗能居也【杜吴强宋弱故可必胜吴去宋逺故不能居】乃归冬吴及越平【杜终伍员之言】

　　左传杜林合注卷四十八
　　钦定四库全书
　　左传杜林合注卷四十九　明　王道焜
　　赵如源　同编
　　哀公三
　　经【庚申】十有四年春西狩获麟【麟者仁兽圣王之嘉瑞也时无明王出而过获仲尼伤周道之不兴感嘉瑞之无应故因鲁春秋而修中兴之教絶笔于获麟之一句所感而作固所以为终也冬猎曰狩盖虞人修常职故不书狩者火野在鲁西故言西狩得用曰获】
　　小邾射以句绎来奔【射小邾大夫句绎地名春秋止于获麟故射不在三叛人之数自此以下至十九年皆鲁史记之文弟子欲存孔子卒故并録以续孔子所修之经○射音亦句古侯反】○夏四月齐陈恒执其君寘于舒州○庚戌叔还卒【无传】○五月庚申朔日有食之【无传】○陈宗竖出奔楚【无传】○宋向魋入于曹以叛【曹宋邑】○莒子狂卒【无传○狂其廷反】○六月宋向魋自曹出奔卫宋向巢来奔○齐人弑其君壬于舒州○秋晋赵鞅帅师伐卫【无传】○八月辛丑仲孙何忌卒○冬陈宗竖自楚复入于陈陈人杀之【无传】○陈辕买出奔楚【无传】○有星孛【无传不言所在史失之】○饥【无】
　　传十四年春西狩于大野叔孙氏之车子鉏商获麟【杜大野在髙平钜野县东北大泽是也车子微者鉏商名】以为不祥以赐虞人【时所未尝见故怪之虞人掌山泽之官】仲尼观之曰麟也然后取之【言鲁史所以得书获麟】○小邾射以句绎来奔曰使季路要我吾无盟矣【杜子路信诚故欲得与相要誓而不须盟孔子弟子既续书鲁策以系于经丘明亦随而传之终于哀公以卒前事其异事则皆略而不传故此经无传者多○要于妙反又一遥反】使子路子路辞季康子使冉有谓之曰千乗之国不信其盟而信子之言子何辱焉【林何辱于子而不与邾射要言○乗绳证反】对曰鲁有事于小邾不敢问故死其城下可也【林言鲁若有征伐之事于小邾不敢问其伐之之故虽使我战死于小邾之城下其亦可也】彼不臣【林彼谓邾射窃地叛君不臣于小邾】而济其言是义之也由弗能【杜济成也】○齐简公之在鲁也阚止有宠焉【杜简公悼公阳生子壬也阚止子我也事在六年○阚苦暂反】及即位【林在十年】使为政陈成子惮之骤顾诸朝【林成子陈常心不安故数顾之】诸御鞅言于公【鞅齐大夫】曰陈阚不可并也君其择焉【择用一人】弗聴子我夕【夕视事】陈逆杀人逢之【杜陈逆子行陈氏宗也子我逢之】遂执以入【执逆至朝】陈氏方睦【欲谋齐国故宗族和】使疾而遗之潘沐备酒肉焉【林使诈病因内潘沐并得内酒肉潘米汁可以沐头○遗唯季反潘方表反】飨守囚者醉而杀之而逃子我盟诸陈于陈宗【失陈逆惧其反为患故盟之】初陈豹欲为子我臣【豹亦陈氏族】使公孙言己【言已介达之】已有丧而止既而言之【既终丧也】曰有陈豹者长而上偻【杜肩背偻○长如字又丁丈反偻力主反】望视【目望阳】事君子必得志【林君子谓阚止言若使服事阚止必得君子之意】欲为子臣吾惮其为人也【杜恐多诈】故缓以告子我曰何害是其在我也【林言陈族何害在我用之而已】使为臣他日与之言政説遂有宠谓之曰我尽逐陈氏而立女若何对曰我逺于陈氏矣【杜言已疏逺○説音悦女音汝逺如字又于万反】且其违者不过数人【杜违不从也】何尽逐焉遂告陈氏子行曰【林子行即陈逆】彼得君弗先必祸子子行舍于公宫【子行逃而隐于陈氏今又隐于公宫】夏五月壬申成子兄弟四乗如公【成子之兄弟昭子庄简子齿宣子夷穆子安廪丘子意兹○子盈恵子得凡八人二人共一乗】子我在幄【幄帐也聴政之处】出逆之遂入闭门【杜子成入反闭门不纳子我】侍人御之【杜子我侍人】子行杀侍人【杜素在内故得杀之】公与妇人饮酒于檀台成子迁诸寝【杜徙公使居正寝】公执戈将撃之【杜疑其欲作乱】大史子余曰非不利也将除害也【杜言将为公除害○大音泰】成子出舍于库【杜以公怒故】闻公犹怒将出曰何所无君【林言何国无君可事】子行抽劔曰需事之贼也【杜言需疑则害事】谁非陈宗【言陈氏宗族众多】所不杀子者有如陈宗【言子若欲出我必杀子明如陈宗】乃止子我归属徒攻闱与大门【林属防也杜闱宫中小门大门公门也○属之欲反】皆不胜乃出陈氏追之失道于弇中适丰丘【杜弇中狭路丰丘陈氏邑○弇于检反又音淹】丰丘入执之以告【林执阚止以告陈氏】杀诸郭关【杜齐关名】成子将杀大陆子方【子方子我臣】陈逆请而免之以公命取车于道【杜子方取道中行人车】及耏众知而东之【知其矫命夺车逐使东○耏音而】出雍门【齐城门也○雍于用反】陈豹与之车弗受曰逆为余请豹与余车余有私焉【林言陈逆为我请免罪陈豹以车送我出奔是我有私于陈氏○为于伪反】事子我而有私于其讐何以见鲁卫之士【林子方欲奔卫故言无以见鲁卫之士杜传言陈氏务施】东郭贾奔卫【杜贾即子方】庚辰陈恒执公于舒州公曰吾早从鞅之言不及此【杜悔不诛陈氏】○宋桓魋之宠害于公【林桓魋恃宠骄盈为景公之患害】公使夫人骤请享焉而将讨之【杜夫人景公母也数请享饮欲囚请讨之】未及魋先谋公请以鞍易薄【鞍向魋邑薄公邑欲因易邑爲公享宴而作乱○鞍音安】公曰不可薄宗邑也【宗庙所在】乃益鞍七邑而请享公焉【杜伪喜于受赐】以日中为期家备尽往【林私家甲兵之备尽往享所】公知之告皇野曰余长魋也【杜少长肓之皇野司马子仲○长丁丈反】今将祸余请即救司马子仲曰有臣不顺神之所恶也而况人乎敢不承命不得左师不可【杜左师向魋兄向巢也○恶乌路反】请以君命召之左师每食撃钟闻钟声公曰夫子将食既食又奏【杜奏乐】公曰可矣以乗车往【林使皇野以乗车往迎向巢】曰迹人来告【杜主迹禽兽者】曰逢泽有介麋焉【林地理志言逢泽在荥阳开封县东北逺疑非介大也○麋亡悲反】公曰虽魋未来得左师吾与之田若何【皇野称公命】君惮告子【难以游戏烦大臣】野曰尝私焉【林尝试私请焉】君欲速故以乗车逆子与之乗至公告之故拜不能起【林向巢下拜惧不能起】司马曰【林即司马子仲皇野也】君与之言【杜使公与要誓】公曰所难子者上有天下有先君【杜言虽诛魋要不负言使祸难及子○难乃且反】对曰魋之不共宋之祸也敢不唯命是聴司马请瑞焉【杜瑞符节以发兵】以命其徒攻桓氏【杜桓氏向魋】其父兄故臣曰不可【司马故臣与桓魋无怨者】其新臣曰从吾君之命遂攻之子颀骋而告桓司马【子颀桓魋弟桓司马即魋也○颀音祈】司马欲入【林司马桓司马也欲入攻君】子车止之【杜车亦魋弟】曰不能事君而又伐国民不与也祗取死焉向魋遂入于曹以叛【哀八年宋灭曹以为邑○祗音支】六月使左师巢伐之欲质大夫以入焉【杜巢不能克魋恐公怒欲得国内大夫为质还入国○质音致下同】不能亦入于曹取质【杜不能得大夫故入曹劫曹人子弟而质之欲以自固】魋曰不可既不能事君又得罪于民将若之何乃舍之【舍曹子弟○舍音赦又音舍】民遂叛之向魋奔卫向巢来奔宋公使止之曰寡人与子有言矣不可以絶向氏之祀辞曰臣之罪大尽灭桓氏可也若以先臣之故而使有后君之惠也若臣则不可以入矣司马牛致其邑与珪焉而适齐【杜牛桓魋弟也珪守邑符信】向魋出于卫地公文氏攻之【公文氏卫大夫】求夏后氏之璜焉与之他玉而奔齐陈成子使为次卿司马牛又致其邑焉而适吴【杜亦不与魋同】吴人恶之而反赵简子召之陈成子亦召之卒于鲁郭门之外阬氏葬诸丘舆【杜阬氏鲁人也泰山南城县西北有舆城录其卒葬所在愍贤者失所○阬苦庚反或音冈】○甲午齐陈恒弑其君壬于舒州【杜壬简公也】孔丘三日齐而请伐齐三公曰鲁为齐弱乆矣子之伐之将若之何对曰陈恒弑其君民之不与者半以鲁之众加齐之半可克也公曰子告季孙孔子辞【杜辞不告○日齐侧皆反三如字又息暂反】退而告人曰吾以从大夫之后也故不敢不言【杜尝为大夫而去故言后】○初孟孺子泄将圉马于成【杜泄孟懿子之子孟武伯也圉畜养也成孟氏邑】成宰公孙宿不受曰孟孙为成之病不圉马焉【杜病谓民贫困○为于僞反】孺子怒袭成从者不得入乃反成有司使孺子鞭之【林成备御严固孺子之从者不得入成孺子乃归成有司使者至孟氏孺子恨恚故鞭成有司之使人○从才用反使所吏反】秋八月辛丑孟懿子卒成人奔丧弗内袒免哭于衢聴共弗许【杜谓聴命共使○内如字又音纳袒音但免音问共音恭】惧不归【不敢归成为明年成叛传】
　　经【辛酉】十有五年春王正月成叛○夏五月齐髙无防出奔北燕【无传】○郑伯伐宋【无传】○秋八月大雩【无传】○晋赵鞅帅师伐卫【无传】○冬晋侯伐郑【无传】○及齐平【鲁与齐平】○卫公孟彄出奔齐【无传○彄苦侯反】
　　传十五年春成叛于齐武伯伐成不克遂城输【杜以偪成】○夏楚子西子期伐吴及桐汭【林宣城广德县西南有桐水出白石山西北入丹阳湖汭水曲也○汭始鋭反】陈侯使公孙贞子吊焉【杜吊为楚所伐】及良而卒【良吴地】将以尸入【聘礼若宾死未将命则既敛于棺造于朝介将命】吴子使大宰嚭劳且辞曰以水潦之不时无乃廪然陨大夫之尸【林廪然倾动貌恐倾动陨堕贞子之棺○劳力报反】以重寡君之忧寡君敢辞上介芋尹盖对【杜盖陈大夫贞子上介林上介正使也○重直用反敢辞上介絶句芋于付反】曰寡君闻楚为不道荐伐吴国【荐重也】灭厥民人寡君使盖备使吊君之下吏【林备犹副也言下吏不敢斥尊○备使所吏反下同】无禄使人逢天之慼大命陨队絶世于良【杜絶世犹言弃世】废日共积【废行道之日以共具殡敛所积聚之用○共音恭积子赐反又如字】一日迁次【一日便迁次不敢留君命】今君命逆使人曰无以尸造于门是我寡君之命委于草莽也且臣闻之曰事死如事生礼也于是乎有朝聘而终以尸将事之礼【朝聘道死以尸行事】又有朝聘而遭丧之礼【杜遭所聘之丧】若不以尸将命是遭丧而还也无乃不可乎【林若聘使道死不得以尸将命是遭所朝聘之丧则须自还也即此较彼不可明矣】以礼防民犹或逾之今大夫曰死而弃之是弃礼也其何以为诸侯主【杜谓主盟也】先民有言曰无秽虐士【杜虐士死者林无以死者为秽恶】备使奉尸将命苟我寡君之命达于君所虽陨于深渊则天命也非君与涉人之过也【林虽使尸柩陨子深渊之中则上天一定之命也非吴君与舟人济涉之故】吴人内之【传言芋尹盖知礼○内如字又音纳】○秋齐陈瓘如楚【瓘陈恒之兄子玉也】过卫仲由见之【杜仲由子路○过古禾反】曰天或者以陈氏为斧斤既斵丧公室而他人有之不可知也其使终飨之亦不可知也【杜飨受也○丧息浪反】若善鲁以待时不亦可乎何必恶焉【仲由事孔子故为鲁言】子玉曰然吾受命矣子使告我弟【杜弟成子也】冬及齐平子服景伯如齐子赣为介见公孙成【杜公孙成成宰公孙宿也】曰人皆臣人而有背人之心况齐人虽为子役其有不贰乎【杜言子叛鲁齐人亦将叛子○背音佩】子周公之孙也多飨大利犹思不义利不可得而丧宗国将焉用之【杜丧宗国谓以邑入齐使鲁有危亡之祸○焉于防反】成曰善哉吾不早闻命【传言仲尼之徒皆忠于鲁国】陈成子馆客【使景伯子赣就馆】曰寡君使恒告曰寡人愿事君如事卫君【言卫与齐同好而鲁未肯】景伯揖子赣而进之对曰【林子赣答】寡君之愿也昔晋人伐卫【在定八年】齐为卫故伐晋冠氏丧车五百【杜在定九年冠氏阳平馆陶县○为于伪反冠如字又古唤反】因与卫地自济以西禚媚杏以南书社五百【二十五家为一社籍书而致之○济子礼反禚诸若反】吴人加敝邑以乱【在八年】齐因其病取讙与阐【亦在八年】寡君是以寒心【林齐待卫厚待鲁薄鲁君是以寒心而恐惧】若得视卫君之事君也则固所愿也成子病之乃归成【杜病其言也】公孙宿以其兵甲入于嬴【林嬴齐邑避鲁也】○卫孔圉取大子蒯聩之姊生悝【杜孔围孔文子也蒯聩姊孔伯姬○蒯苦怪反聩鱼怪反悝苦回反】孔氏之竖浑良夫长而美【林竖小臣也○长下丈反又如字】孔文子卒通于内【杜通伯姬】大子在戚孔姬使之焉【杜使良夫诣大子所○使所吏反又如字】大子与之言曰苟使我入获国服冕乗轩三死无与【杜冕大夫服轩大夫车三死死罪三○无与音预】与之盟为请于伯姬【杜良夫为大子请】闰月良夫与大子入舍于孔氏之外圃【杜圃园】昏二人蒙衣而乗【杜二人大子与良夫蒙衣为妇人服也○乗绳证反下同】寺人罗御如孔氏孔氏之老栾宁问之称姻妾以告【自称婚姻家妾】遂入适伯姬氏既食孔伯姬杖戈而先大子与五人介舆豭从之【杜介被甲舆豭豚欲以盟○豭音加】迫孔悝于厠强盟之【杜孔氏専政故劫孔悝欲令逐辄○强其丈反】遂劫以登台栾宁将饮酒炙未熟闻乱使告季子【季子子路也为孔子氏宰○炙章夜反下同】召获驾乗车【杜召获卫大夫驾乗车言不欲战○召上照反】行爵食炙奉卫侯辄来奔季子将入遇子羔将出【子羔卫大夫高柴孔子弟子将出奔】曰门已闭矣季子曰吾姑至焉【杜且欲至门】子羔曰弗反不践其难【杜言政不及己可不须践其难○难乃旦反下同】季子曰食焉不辟其难【谓食孔氏禄】子羔遂出子路入及门公孙敢门焉【守门】曰无入为也【言辄已出无为复入】季子曰是公孙也求利焉而逃其难由不然【林言此公孙敢也既求其利禄又逃其祸难我不如此】利其禄必救其患有使者出乃入【杜因门开而入○使所吏反】曰大子焉用孔悝虽杀之必或继之【杜言已必继孔悝为难攻大子○焉于防反】且曰大子无勇若燔台半必舍孔叔【林孔叔即孔悝若燔烧所居台之半必惧而舍孔悝○燔音烦舍音舍又如字】大子闻之惧下石乞孟黡敌子路【杜二子蒯瞆党敌当也○黡于咸反】以戈撃之防缨子路曰君子死冠不免【杜不使冠在地○防丁管反】结缨而死孔子闻卫乱曰柴也其来由也死矣孔悝立庄公【杜庄公蒯瞆也】庄公害故政【林蒯瞆既立以辄之臣执政者为已害】欲尽去之先谓司徒瞒成曰寡人离病于外乆矣子请亦尝之归告禇师比欲与之伐公不果【杜比禇师声子为明年瞒成奔起○瞒莫干反】
　　经【壬戌】十有六年春王正月己夘卫世子蒯瞆自戚入于卫○卫侯辄来奔【书此春皆从告】○二月卫子还成出奔宋【即瞒成○还音旋】○夏四月己丑孔丘卒【杜仲尼既告老去位犹书卒者鲁之君臣宗其圣徳殊而异之鲁襄二十二年生至今七十三也四月十八日乙丑无己丑己丑五月十二日日月必有误林孔子卒孔子作春秋终于获麟之一句公羊谷梁经是也弟子欲记圣师之卒故采鲁史记以续夫子之经而终于此丘明因随而作传终于哀公从此已下无复经矣】
　　传十六年春瞒成禇师比出奔宋【欲伐庄公不果而奔】卫侯使鄢武子告于周【杜武子卫大夫肸也○鄢子晚反】曰蒯瞆得罪于君父君母逋窜于晋晋以王室之故不弃兄弟寘诸河上【杜河上戚也】天诱其衷获嗣守封焉使下臣肸敢告执事王使单平公对曰肸以嘉命来告余一人往谓叔父余嘉乃成世复尔禄次敬之哉【杜继父之世还居君之禄次○单音善嘉乃成世絶句】方天之休【杜言天方受尔以休】弗敬弗休悔其可追【传终蒯瞆之事】○夏四月己丑孔丘卒公诔之曰旻天不吊不憖遗一老俾屏余一人以在位【杜仁覆闵下故称旻天吊恤也憖且也俾使也屏蔽也○诔力轨反説文云諡也屏必领反】防防余在疚呜呼哀哉尼父无自律【杜疚病也律法也言丧尼父无以自为法○防求营反父音甫】子赣曰君其不没于鲁乎夫子之言曰礼失则昏名失则愆失志为昏失所为愆【林昏乱者必失其志愆过者必失其所】生不能用死而诔之非礼也称一人非名也【天子称一人非诸侯之名】君两失之○六月卫侯饮孔悝酒于平阳【杜东郡燕县东北有平阳亭○饮于鸩反】重酬之大夫皆有纳焉【杜纳财贿也】醉而送之夜半而遣之【夜半者慙负孔悝不欲令人见】载伯姬于平阳而行【林孔悝被遣载其母俱去】及西门【杜平阳门】使贰车反祏于西圃【杜使副车还取庙主西圃孔氏庙所在祏藏主石函○祏音石】子伯季子初为孔氏臣新登于公【升为大夫】请追之【林请追孔悝】遇载祏者杀而乗其车【杜子伯杀载祏者】许公为反祏【林许公为人姓名杜孔悝怪载祏者乆不来使公为反逆之】遇之【林遇伯子于道】曰与不仁人争明无不胜【杜不仁人谓子伯季子也明无不胜言必胜】必使先射【林必使子伯先射以騐天理○射食亦反下同】射三发皆逺许为许为射之殪【杜传言子伯不仁所以死也○逺于万反】或以其车从【杜从公为○从才用反又如字】得祏于橐中孔悝出奔宋○楚大子建之遇谗也自城父奔宋【在昭十九年○父音甫】又辟华氏之乱于郑【在昭二十年○华户化反】郑人甚善之又适晋与晋人谋袭郑乃求复焉郑人复之如初【林郑人复子建待之如初时】晋人使谍于子木请行而期焉【杜请行袭郑之期子木即建也】子木暴虐于其私邑邑人诉之郑人省之得晋谍焉遂杀子木其子曰胜在吴子西欲召之叶公曰吾闻胜也诈而乱无乃害乎【杜叶公子髙沈诸梁也○叶始涉反】子西曰吾闻胜也信而勇不为不利【林不为害人之事】舍诸边竟使卫藩焉【使为藩屏之卫○竟音境下同】叶公曰周仁之谓信【周亲也】率义之谓勇【率行也】吾闻胜也好复言【言之所许必欲复行之不顾道理○好呼报反】而求死士殆有私乎【杜私谋复讐】复言非信也期死非勇也【杜期必也】子必悔之弗从召之使处吴竟为白公【杜白楚邑也汝隂褒信县西南有白亭林楚邑宰皆僣称公】请伐郑子西曰楚未节也【言楚国新复政令犹未得节制】不然吾不防也他日又请许之未起师晋人伐郑楚救之与之盟胜怒曰郑人在此讐不逺矣【林比子西于郑人言我欲复讐不逺在郑而近在子西矣】胜自厉劔子期之子平见之曰王孙何自厉也【林子期即公子结】曰胜以直闻不告女庸为直乎将以杀尔父平以告子西子西曰胜如卵余翼而长之【林言胜如鸟之卵我如鸟覆翼而长育之○女音汝长丁丈反】楚国第【杜用士之次第】我死令尹司马非胜而谁胜闻之曰令尹之狂也【林令尹谓子西狂易妄言】得死乃非我【言我必杀之若得自死我乃不复成人】子西不悛胜谓石乞【杜石乞胜之徒○悛七全反】曰王与二卿士【杜二卿士子西子期】皆五百人当之则可矣乞曰不可得也【杜五百人不可得】曰市南有熊宜僚者【林熊宜僚勇士也居于市之南】若得之可以当五百人矣乃从白公而见之与之言説告之故辞【杜告欲作乱宜僚辞距之○説音悦】承之以劔不动【杜按劔指其喉】胜曰不为利谄不为威惕不泄人言以求媚者去之吴人伐慎白公败之【杜汝隂慎县也○为于伪反】请以战备献【杜与吴战之所得铠杖兵器皆备而献之欲因以为乱】许之遂作乱秋七月杀子西子期于朝而劫惠王子西以袂掩面而死【慙于叶公】子期曰昔者吾以力事君不可以弗终【林不可不终于所事】抉豫章以杀人而后死【杜以效其多力豫章大木○抉乌穴反】石乞曰焚库弑王不然不济【林焚府库以息觊觎弑惠王以絶观望】白公曰不可弑王不祥焚库无聚将何以守矣乞曰有楚国而治其民以敬事神可以得祥且有聚矣何患弗从叶公在蔡【蔡迁州来楚并其地】方城之外皆曰可以入矣子髙曰吾闻之以险徼幸者其求无餍偏重必离【杜险犹恶也所求无餍则不安譬如物偏重则离败欲须其毙而讨之】闻其杀齐管修也而后入【管修楚贤大夫故齐管仲之后闻其杀贤知其可讨】白公欲以子闾为王【子闾平王子启五辞王者】子闾不可遂劫以兵子闾曰王孙若安靖楚国匡正王室而后庇焉啓之愿也敢不聴从若将専利以倾王室不顾楚国有死不能【不能徒】遂杀之【林遂杀子闾】而以王如髙府【髙府楚别府】石乞尹门【杜为门尹】圉公阳穴宫负王【林圉公阳楚大夫穴髙府之宫而负恵王】以如昭夫人之宫【杜昭夫人王母越女】叶公亦至及北门或遇之曰君胡不胄国人望君如望慈父母焉盗贼之矢若伤君是絶民望也若之何不冑乃胄而进又遇一人曰君胡胄国人望君如望嵗焉【嵗年谷也】日月以几【杜冀君来○几音冀】若见君面是得艾也【杜艾安也○艾鱼废反又五盖反】民知不死其亦夫有奋心犹将旌君以徇于国【林民知脱于死亾其亦皆有奋发讨罪之心犹将旌表叶公以徇告楚国之人也】而又掩面以絶民望不亦甚乎乃免胄而进【杜言叶公得民心】遇箴尹固帅其属将与白公【杜欲与白公并】子髙曰微二子者楚不国矣【杜二子子西子期也柏举之败二子功多】弃德从贼其可保乎乃从叶公使与国人以攻白公白公奔山而缢其徒微之【林微匿也白公之党共匿其尸○与一本作兴谓兴发也】生拘石乞而问白公之死焉对曰余知其死所而长者使余勿言【杜长者谓白公也○长丁丈反】曰不言将烹乞曰此事也【林白公簒国事】克则为卿不克则烹固其所也何害乃烹石乞王孙燕奔頯黄氏【杜燕胜弟頯黄吴地○燕乌贤反又乌练反頯求龟反旧求悲反】沈诸梁兼二事【林沈诸梁即叶公子髙杜二事令尹司马】国宁【杜宁安也】乃使宁为令尹【子西之子子国也】使寛为司马【子期之子】而老子叶【传终言之○叶始涉反】○卫侯占梦嬖入【林以能占梦见爱】求酒于大叔僖子【僖子大叔随○大音泰下同】不得与卜人比而告公曰君有大臣在西南隅弗去惧害【杜托占卜梦而言○比毗志反】乃逐大叔遗遗奔晋○卫侯谓浑良夫曰吾继先君而不得其器若之何【国之寳器辄皆将去】良夫代执火者而言【杜将密谋屏左右】曰疾与亡君皆君之子也召之而择材焉可也【林疾大子疾也亡君出公辄也言二人皆庄公所生之子召辄择其有材者立之】若不材器可得也【杜辄若不材可废其身因得其器】竖告大子【杜大子疾】大子使五人舆豭从已劫公而强盟之【盟求必立己○强其丈反】且谋杀良夫公曰其盟免三死【杜盟在十五年】曰请三之后有罪杀之公曰诺哉
　　左传杜林合注卷四十九
　　钦定四库全书
　　左传杜林合注卷五十　明　王道焜
　　赵如源　同编
　　哀公四
　　传【癸亥】十七年春卫侯为虎幄于借圃【杜于借田之围新造幄幕皆以虎兽为饰】成求令名者而与之始食焉【林始食以落其成○成絶句】大子请使良夫【以良夫应为令名】良夫乗衷甸两牡【衷甸一辕卿车】紫衣狐裘【紫衣君服】至【林至虎幄】袒裘不释劔而食【杜食而热故偏袒亦不敬○袒音但】大子使牵以退数之以三罪而杀之【杜三罪紫衣袒裘带劔】○三月越子伐吴吴子御之笠泽夹水而陈越子为左右句卒【句卒钩伍相着别为左右屯○陈直觐反句古侯反】使夜或左或右鼓噪而进吴师分以御之越子以三军潜涉当吴中军而鼓之吴师大乱遂败之【杜左右句卒为声势以分吴军而三军精卒并力撃其中军故得胜也】○晋赵鞅使告于卫曰君之在晋也志父为主【林志父赵鞅名言我实主庄公】请君若大子来以免志父【林请庄公来朝或使大子来朝以免我于罪】不然寡君其曰志父之为也【杜恐晋君谓志父教使不来】卫侯辞以难大子又使椓之【杜椓诉父欲速得其处○难乃旦反】夏六月赵鞅围卫齐国观陈瓘救卫【林国观国书之子陈瓘陈恒兄○观王唤反】得晋人之致师者子玉使服而见之【杜释凶服服其本服林子玉即陈瓘】曰国子实执齐柄而命瓘曰无辟晋师岂敢废命【欲必敌晋】子又何辱【杜言不须来致师自将往战】简子曰我卜伐卫未卜与齐战乃还【杜畏子玉】○楚白公之乱陈人恃其聚而侵楚【杜聚积聚也】楚既宁将取陈麦楚子问帅于大师子谷与叶公诸梁子谷曰右领差车与左史老【林二人皆楚大夫】皆相令尹司马以伐陈其可使也【杜言此二人皆尝辅相子西子期伐陈今复可使○帅所类反相息亮反下同】子髙曰率贱民慢之惧不用命焉【杜右领左史皆楚贱官○率所类反下同】子谷曰观丁父鄀俘也武王以为军率【杜楚武王○鄀音若】是以克州蓼服随唐大启羣蛮彭仲爽申俘也文王以为令尹实县申息【杜楚文王灭申息以为县】朝陈蔡封畛于汝【开封畛北至汝水○畛之忍反一音真】唯其任也何贱之有子髙曰天命不谄【谄疑也○谄徒刀反】令尹有憾于陈【杜十五年子西伐吴陈使贞子吊吴以此为恨】天若亡之其必令尹之子是与【林天意若欲亡陈其必与子西之子以为功】君盍舍焉【杜舍右领与左史○舍音舍又音赦】臣惧右领与左史有二俘之贱而无其令德也【林二俘谓观丁父彭仲爽】王卜之武城尹吉【武城尹子西子公孙朝】使帅师取陈麦陈人御之败遂围陈秋七月己夘楚公孙朝帅师灭陈【终郑裨灶言五及鹑火陈卒亡】王与叶公枚卜子良以为令尹【枚卜不斥言所卜以令龟子良惠王弟】沈尹朱曰吉过于其志【杜志望也】叶公曰王子而相国过将何为【过相将为王也】他日改卜子国而使为令尹【杜子国宁也】○卫侯梦于北宫见人登昆吾之观【杜卫有观在古昆吾氏之虚今濮阳城中○观工唤反】被发北面而噪曰登此昆吾之虚辞繇生之瓜【緜緜瓜初生也良夫言已有以小成大之功若瓜之初生谓使卫侯得国○虚去鱼反】余为浑良夫叫天无辜【本盟当免三死而并数一时之事为三罪杀之故自谓无辜】公亲筮之胥弥赦占之【杜赦卫筮史】曰不害【林言所梦不害于事】与之邑寘之而逃奔宋【言卫侯无道卜人不敢以实对惧难而逃也】卫侯贞卜【正卜梦之吉凶】其繇曰如鱼竀尾【杜竀赤也鱼劳则尾赤○繇直又反竀敕呈反】衡流而方羊裔焉【杜横流方羊不能自安裔水边言卫侯将若此鱼○衡华盲反又如字方蒲郎反】大国灭之将亡阖门塞窦乃自后逾【此皆繇辞】冬十月晋复伐卫【春伐未得志故】入其郛将入城简子曰止叔向有言曰怙乱灭国者无后【不欲乗人之衰】卫人出庄公而与晋平晋立襄公之孙般师而还十一月卫侯自鄄入般师出【辟蒯瞆也○般音班鄄音绢】初公登城以望见戎州【戎州戎邑】问之以告【林问此何地从者以戎州告】公曰我姬姓也何戎之有焉【杜言姬姓国何故有戎邑】翦之【翦壊其邑聚】公使匠乆【乆不休息】公欲逐石圃【杜石圃卫卿石恶从子】未及而难作辛巳石圃因匠氏攻公公闭门而请弗许逾于北方而队折股【终如卜言乃自后逾○队直类反】戎州人攻之大子疾公子青逾从公【杜青疾弟】戎州人杀之【林杀大子疾公子青】公入于戎州己氏【己氏戎人姓○己音纪又音祀】初公自城上见己氏之妻发美使髠之以为吕姜髢【吕姜庄公夫人髢髲也○髠苦存反髢大计反】既入焉而示之璧曰活我吾与女璧己氏曰杀女璧其焉往遂杀之而取其璧卫人复公孙般师而立之十二月齐人伐卫卫人请平立公子起【起灵公子○女音汝焉于防反】执般师以归【林般师乃晋所立故执以归】舍诸潞【杜潞齐邑】○公防齐侯盟于蒙【杜齐侯简公弟平公敖也蒙在东莞蒙隂县西故蒙隂城也】孟武伯相齐侯稽首公拜齐人怒武伯曰非天子寡君无所稽首武伯问于高柴曰诸侯盟谁执牛耳【执牛耳尸盟者○相息亮反】季羔曰鄫衍之役吴公子姑曹【杜季羔髙柴也鄫衍在七年】发阳之役卫石魋【杜发阳郧也在十二年石魋石曼姑之子】武伯曰然则彘也【彘武伯名也鄫衍则大国执发阳则小国执据时执者无常故武伯自以为可执】○宋皇瑗之子麋【杜瑗宋右师○麋九皮反】有友曰田丙而夺其兄酁般邑以与之【林夺酁般邑以与田丙○酁仕感反】酁般愠而行告桓司马之臣子仪克【杜克在下邑不与魋乱故在】子仪克适宋告夫人曰麋将纳桓氏公问诸子仲【杜子仲皇野】初子仲将以杞姒之子非我为子【杜为适子杞姒子仲妻】麋曰必立伯也【伯非我兄】是良材子仲怒弗从故对曰【林皇野对景公】右师则老矣不识麋也【杜言右师老不能为乱麋则不可知】公执之【执麋】皇瑗奔晋【林执其子故瑗惧祸出奔】召之【复召令还】
　　【甲子】十八年春宋杀皇瑗公闻其情【林景公徐闻其情实】复皇氏之族使皇缓为右师【杜言宋景公无常也缓瑗从子】○巴人伐楚围鄾【林巴近楚小国鄾楚邑○鄾音忧】初右司马子国之卜也观瞻曰如志【杜子国未为令尹时卜为右司马得吉兆如其志观瞻楚问卜大夫观从之后】故命之【杜命以为右司马】及巴师至将卜帅王曰宁如志何卜焉【杜宁子国也○帅所类反】使帅师而行请承【承佐】王曰寝尹工尹勤先君者也【柏举之役寝尹吴由于以背受戈工尹固执燧象奔吴师皆为先君勤劳】三月楚公孙宁吴由于防固败巴师于鄾故封子国于析君子曰惠王知志【杜知用其意○防干委反】夏书曰官占唯能蔽志昆命于元龟【林举虞书大禹谟杜逸书也官占卜筮之官蔽防也昆后也言当先防意后用龟也】其是之谓乎志曰圣人不烦卜筮恵王其有焉【杜不疑故不卜也】○夏卫石圃逐其君起起奔齐【齐所立故】卫侯辄自齐复归逐石圃【林以圃逐两君故逐之】而复石魋与大叔遗【皆蒯瞆所逐】
　　【乙丑】十九年春越人侵楚以误吴也【误吴使不为备】○夏楚公子庆公孙寛追越师至冥不及乃还【杜冥越地】○秋楚沈诸梁伐东夷【报越】三夷男女及楚师盟于敖【杜从越之夷三种敖东夷地】○冬叔青如京师敬王崩故也【杜言敬王能终其世终苌言东王必大克叔青叔还子林案左氏敬王崩在此年世族谱云敬王四十二年崩敬王子元王十年春秋之终矣则敬王崩当在哀十七年史记周本纪及十二诸侯年表敬王四十二年崩子元王仁立则敬王是鲁哀十八年崩也六国年表起自元王及本纪皆云元王八年崩子定王介立是鲁哀公之二十七年与杜预世族谱为异又世本云鲁哀公二十年是定王介崩子元主赤立众説不同未详其正也】
　　【丙寅】二十年春齐人来徴防夏防于廪丘为郑故谋伐晋【杜十五年晋伐郑○廪力甚反为于伪反下同】郑人辞诸侯【林不敢伐晋】秋师还【终叔向言晋公室卑】○吴公子庆忌骤谏吴子曰不改必亡弗聴【杜吴子弗聴】出居于艾【杜艾吴邑豫章有艾县○艾五盖反】遂适楚闻越将伐吴冬请归平越遂归欲除不忠者以説于越吴人杀之【杜言其不量力○説如字又音悦】○十一月越围吴赵孟降于丧食【杜赵孟襄子无恤时有父简子之丧林饮食又降于居丧】楚隆曰三年之丧亲昵之极也主又降之无乃有故乎【杜楚隆襄子家臣】赵孟曰黄池之役先主与吴王有质【杜黄池在十三年先主简子质盟信也】曰好恶同之今越围吴嗣子不废旧业而敌之【嗣子襄子自谓欲敌越救吴】非晋之所能及也吾是以为降【林吴晋相距甚逺非晋力之所能及也我是以为降于丧食】楚隆曰若使吴王知之若何赵孟曰可乎隆曰请尝之【杜尝试也】乃往先造于越军曰吴犯间上国多矣闻君亲讨焉诸夏之人莫不欣喜唯恐君志之不从请入视之【林请入吴而视其动息○造七报反间间厠之间】许之告于吴王曰寡君之老无恤【林大夫称老无恤襄子名也】使陪臣隆敢展谢其不共【杜展陈也○共音恭】黄池之役君之先臣志父【林即赵简子】得承齐盟曰好恶同之今君在难无恤不敢惮劳非晋国之所能及也使陪臣敢展布之王拜稽首曰寡人不佞不能事越以为大夫忧拜命之辱与之一簟珠【杜簟小笥○难乃旦反】使问赵孟【问遗也】曰句践将生忧寡人寡人死之不得矣【林言句践将使我生受其忧患我虽欲为之死不可得矣○句古侯反】主曰溺人必笑吾将有问也【杜以自喻所问不急犹溺人不知所为而反笑】史黯何以得为君子【林史黯即晋大史蔡墨也杜晋史黯云不及四十年吴当亡吴王感问此也】对曰黯也进不见恶【时行则行】退无谤言【时止则止】王曰宜哉【林宜其为君子也】
　　【丁夘】二十一年夏五月越人始来【越既胜吴欲霸中国始遣使适鲁】○秋八月公及齐侯邾子盟于顾齐人责稽首【杜责十七年齐侯为公稽首不见答顾齐地】因歌之曰鲁人之臯数年不觉使我髙蹈【杜臯缓也髙蹈犹逺行也言鲁人臯缓数年不知答齐稽首故使我髙蹈来为此防】唯其儒书以为二国忧【杜二国齐邾也言鲁据周礼不肯答稽首令齐邾逺至】是行也公先至于阳谷【杜先期至也】齐闾丘息曰君辱举玉趾以在寡君之军【杜息闾丘明之后林先至齐地故言在寡君之军】羣臣将传遽以告寡君比其复也君无乃勤为仆人之未次【林为鲁君仆従之人未有次舍○传中恋反比必利反为于伪反】请除馆于舟道【舟道齐地】辞曰敢勤仆人【杜不敢勤齐仆为鲁除馆】
　　【戊辰】二十二年夏四月邾隐公自齐奔越曰吴为无道执父立子越人归之大子革奔越【邾隐公八年为吴所囚十年奔齐】○冬十一月丁夘越灭吴【杜越自二十年围吴至是灭之】请使吴王居甬东【甬东越地防稽句章县东海中州也○甬音勇】辞曰孤老矣焉能事君乃缢越人以归【以其尸归终史墨子胥之言也○焉于防反】
　　【己巳】二十三年春宋景曹卒【杜景曹宋元公夫人小邾女季桓子外祖母】季康子使冉有吊【林冉有季氏家臣】且送葬曰敝邑有社稷之事使肥与有职竞焉【肥康子名竞遽也○与音预】是以不得助执绋【林送葬者必执绋】使求从舆人【杜求冉有名舆众也】曰以肥之得备弥甥也【弥逺也康子父之舅氏故称弥甥】有不腆先人之产马使求荐诸夫人之宰【林荐进也进诸夫人之宰不敢斥尊】其可以称旌繁乎【称举也繁马饰繁缨也终乐祈之言政在季氏○繁步干反】○夏六月晋荀瑶伐齐【荀瑶荀跞之孙知伯襄子】髙无防帅师御之知伯视齐师【林智伯即荀瑶】马骇遂驱之曰齐人知余旗其谓余畏而反也及垒而还将战长武子请卜【杜武子晋大夫】知伯曰君告于天子而卜之以守龟于宗祧吉矣吾又何卜焉且齐人取我英丘君命瑶非敢耀武也治英丘也【杜治齐取英丘○守手又反】以辞伐罪足矣何必卜壬辰战于犂丘【杜犂丘隰也】齐师败绩知伯亲禽顔庚【杜顔庚齐大夫顔涿聚】○秋八月叔青如越始使越也越诸鞅来聘报叔青也【○使所吏也】
　　传【庚午】二十四年夏四月晋侯将伐齐使来乞师曰昔臧文仲以楚师伐齐取谷【在僖二十六年】宜叔以晋师伐齐取汶阳【在成二年】寡君欲徼福于周公愿乞灵于臧氏【以臧氏世胜齐故欲乞其威灵】臧石帅师防之取廪五【石臧宾如之子】军吏令缮将进【杜晋军吏也缮治战备】莱章曰君卑政暴【杜莱章齐大夫林晋君卑小晋政暴虐】往嵗克敌【禽顔庚】今又胜都【取廪丘】天奉多矣又焉能进是躗言也【林躗过也是过谬不信之言也○焉于防反躗户快反】役将班矣【林言晋之役已将班逺】晋师乃还【林果如莱章之言】饩臧石牛【杜生曰饩】大史谢之【杜晋大史○大音泰】曰以寡君之在行【杜在军行】牢礼不度【杜不如礼度】敢展谢之【杜终臧氏有后于鲁】○邾子又无道越人执之以归【杜终子赣之言】而立公子何何亦无道【何大子革弟】○公子荆之母嬖【荆哀公庶子】将以为夫人使宗人衅夏献其礼【林宗人礼官衅夏名使献立夫人之礼】对曰无之公怒曰女为宗司立夫人国之大礼也何故无之对曰周公及武公娶于薛【杜武公敖也○女音汝】孝惠娶于商【杜孝公称惠公弗皇商宋也林称商避定公讳也】自桓以下娶于齐【杜桓公始娶文姜】此礼也则有【林君娶列国之女则有此礼】若以妾为夫人则固无其礼也公卒立之而以荆为大子国人始恶之【杜恶公○恶乌路反】○闰月公如越得大子适郢【杜适郢越王大子得相亲説也】将妻公而多与之地公孙有山使告于季孙季孙惧使因大宰嚭而纳赂焉乃止【杜嚭故吴臣也季孙恐公因越讨己故惧○妻七计反嚭普美反】
　　传【辛未】二十五年夏五月庚辰卫侯出奔宋【杜卫侯辄也】卫侯为灵台于借圃与诸大夫饮酒焉褚师声子韈而登席【林声子即褚师比古者见君解韈】公怒辞曰臣有疾异于人【杜足有创疾】若见之君将防之【防呕吐也○防许角反又许各反】是以不敢【不敢解韈】公愈怒大夫辞之不可【杜共辞谢公公不可解】褚师出公防其手【杜使其手屈肘如防形】曰必防而足闻之褚师与司宼亥乗曰今日幸而后亡【恐死以得亡为幸○防丁管反乗绳证反】公之入也【林在十八年】夺南氏邑【杜南氏子南之子公孙弥牟】而夺司寇亥政公使侍人纳公文懿子之车于池【杜懿子公文要公有忿使人投其车于池水中】初卫人翦夏丁氏【在十一年】以其帑赐彭封弥子【杜彭封弥子弥子瑕○帑音奴】弥子饮公酒纳夏戊之女嬖以为夫人其弟期大叔疾之从孙甥也【杜期夏戊之子姊妹之孙为从孙甥与孙同列○饮于鸩反大音泰从如字又才用反】少畜于公以为司徒夫人宠衰期得罪公使三匠乆公使优狡盟拳弥【优狡俳优也拳弥卫大夫使俳优盟之欲耻辱也○少时照反】而甚近信之故褚师比【韈登席者】公孙弥牟【丧邑者】公文要【失车者】司寇亥【夺政者】司徒期【林得罪者】因三匠【杜乆没者】与拳弥【林优狡盟者】以作乱皆执利兵无者执斤【斤工匠所执】使拳弥入于公宫【信近之故得入】而自大子疾之宫【林大子疾蒯瞆大子也诗疾已死故宫尚存】噪以攻公鄄子士请御之【鄄子士卫大夫○鄄音绢】弥援其手曰子则勇矣将若君何【林言不可救】不见先君乎君何所不逞欲【杜先君蒯瞆也乱不速奔故为戎州所杀欲令早去】且君尝在外矣岂必不反当今不可众怒难犯休而易间也【林辄出奔尝以十八年复归故言岂必不反其国当今不可与争众之方怒必不可犯众怒休息而后易间○易以防反间间厠之间】乃出将适蒲【蒲近晋邑】弥曰晋无信不可将适鄄【鄄齐晋界上邑弥诈不知谋故公信之】弥曰齐晋争我不可将适泠【泠近鲁邑○泠力丁反】弥曰鲁不足与请适城鉏【杜城鉏近宋邑】以钩越越有君【林宋南近越转相钩牵越句践方强故言有君】乃适城鉏弥曰卫盗不可知也请速自我始乃载寳以归【杜欺卫君言君以寳自随将致卫盗请速行已为先发而同载寳归卫也】公为支离之卒【支离陈名】因祝史挥以侵卫【挥卫祝史】卫人病之懿子知之【杜知挥为内间】见子之【杜子之公孙弥牟文子也】请逐挥文子曰无罪懿子曰彼好专利而妄【杜妄不法○好呼报反】夫见君之入也将先道焉【杜若见君有入势必道助之】若逐之必出于南门而适君所【杜虽知其为君间不审察私共评之】夫越新得诸侵将必请师焉挥在朝使吏遣诸其室【难而逐之先逐其家】挥出信弗内【再宿为信○内如字又音纳】五日乃馆诸外里【外里公所在】遂有宠使如越请师【杜请师伐卫求入】○六月公至自越【前年行今还】季康子孟武伯逆于五梧【杜鲁南鄙也】郭重仆【为公仆○重直龙反又直用反】见二子曰恶言多矣君请尽之【二子不臣之言甚多欲使公尽极以观之】公宴于五梧武伯为祝【祝上寿酒】恶郭重曰何肥也【杜訾毁其貌○恶乌路反】季孙曰请饮彘也【杜饮罚之○饮于鸩反】以鲁国之密迩仇讐臣是以不获从君克免于大行又谓重也肥【言重随君逺行劬劳不宜称肥○从才用反又如字】公曰是食言多矣能无肥乎【以激三桓之数食言】饮酒不乐【林言语相猜故饮酒失观○乐音洛】公与大夫始有恶【为二十七年公孙邾起】
　　传【壬申】二十六年夏五月叔孙舒帅师防越臯如后庸宋乐茷纳卫侯【杜舒武叔之子文子也臯如后庸越大夫乐茷宋司城子潞卫侯辄也○茷扶废反】文子欲纳之【林文子即弥牟】懿子曰君愎而虐少待之必毒于民乃睦于子牟【林言卫君愎狠而暴虐若少待之必贻毒于吾民民畏君虐乃亲睦于子矣○愎皮逼反】师侵外州大获【越纳辄之师】出御之大败【卫师败】掘褚师定子之墓焚之于平庄之上【杜定子褚师比之父也平庄陵名也】文子使王孙齐私于臯如【杜齐卫大夫王孙贾之子昭子也】曰子将大灭卫乎抑纳君而已乎臯如曰寡君之命无他纳卫君而已文子致众而问焉曰君以蛮夷伐国国几亡矣请纳之众曰勿纳曰弥牟亡而有益请自北门出【林文子自言若我出亡而有补于卫国请自卫北门以出奔杜欲以观众心○几音祈又音机】众曰勿出【林众方亲睦于文子故使勿出】重赂越人申开守陴而纳公【杜申重也开重门而严设守备欲以恐公使不敢入○陴毗支反】公不敢入师还立悼公【悼公蒯瞆庶弟公子黚也】南氐相之【林南氏即公孙弥牟○相息亮反】以城鉏与越人公曰期则为此【杜司徒期也林言逐君之事司徒期为之】令苟有怨于夫人者报之【杜夫人期姊也怒期而不得加戮故勅宫女令苦困期姊○令力呈反】司徒期聘于越【杜为悼公聘】公攻而夺之币期告王【杜越王也】王命取之期以众取之公怒杀期之甥之为大子者【忿期而及其姊为夫人者遂复其夫人之子】遂卒于越【终言之也终效夷言死于夷】○宋景公无子取公孙周之子得与啓畜诸公宫【杜周元公孙子高也得昭公也啓得弟畜养也】未有立焉于是皇缓为右师皇非我为大司马皇懐为司徒【皇懐非我从昆弟】灵不缓为左师【不缓子灵围龟之后】乐茷为司城【茷乐溷之子】乐朱鉏为大司寇【朱鉏乐挽之子】六卿【林右师大司马司徒左师司城大司寇】三族降聴政【杜三族皇灵乐也降和同也】因大尹以达【大尹近官有宠者六卿因之以自通达于君】大尹常不告而以其欲称君命以令【杜不告君也】国人恶之司城欲去大尹左师曰纵之使盈其罪【杜盈满也○恶乌路反】重而无基能无敝乎【杜言势重而无德以为基必败也】冬十月公游于空泽【空泽宋邑】辛巳卒于连中【连中馆名】大尹兴空泽之士千甲【甲士千人】奉公自空桐入如沃宫【杜奉公尸也梁国虞县东南有地名空桐沃宫宋都内宫名】使召六子曰闻下有师君请六子画【林言下国将有师旅宋君请六卿共画计防】六子至以甲劫之曰君有疾病请二三子盟乃盟于少寝之庭曰无为公室不利大尹立啓奉丧殡于大宫三日而后国人知之司徒茷使宣言于国曰大尹惑蛊其君而専其利今君无疾而死死又匿之是无他矣大尹之罪也【言大尹所弑○少诗照反大宫音泰】得梦啓北首而寝于卢门之外【林得即昭公景公所畜公孙周之子也杜卢门宋东门北首死象在门外失国也○首手又反】己为乌而集于其上【林得又自梦身化为乌而集于啓之上】咮加于南门尾加于桐门曰余梦美必立【林咮鸟啄也杜桐门北门○咮张又反】大尹谋曰我不在盟【杜少寝盟但以君命盟六卿大尹不盟】无乃逐我复盟之乎【林复与六卿为盟而后可】使祝为载书六子在唐盂【地名】将盟之祝襄以载书告皇非我【杜襄祝名】皇非我因子潞【杜子潞乐茷】门尹得【杜乐得】左师谋曰民与我逐之乎【林言宋国之民与我亲昵何不逐大尹】皆归授甲使徇于国曰大尹惑蛊其君以陵虐公室与我者救君者也众曰与之大尹徇曰戴氏皇氏将不利公室【戴氏即乐氏】与我者无忧不富众日无别【恶其号令与君无别○别彼列反】戴氏皇氏欲伐公【公谓啓】乐得曰不可彼以陵公有罪【林彼谓大尹】我伐公则甚焉使国人施于大尹【杜施罪于大尹】大尹奉啓以奔楚乃立得司城为上卿盟曰三族共政无相害也○卫出公自城鉏使以弓问子赣且曰吾其入乎子赣稽首受弓对曰臣不识也【林言臣不识其所由入】私于使者曰昔成公孙于陈【僖二十八年卫成公奔楚遂适陈○使所吏反孙音逊】武子孙庄子为宛濮之盟而君入【杜盟在僖二十八年○濮音卜】献公孙于齐【在襄十四年○孙音逊下同】子鲜子展为夷仪之盟而君入【杜在襄二十六年】今君再在孙矣【杜谓十五年孙鲁今又孙宋】内不闻献之亲外不闻成之卿【林内而兄弟则不闻有献公推挽之义外而诸臣又不闻有成公尽忠之卿】则赐不识所由入也诗曰无竞惟人四方其顺之【杜诗周颂言无强惟得人也林按诗大雅抑诗周颂烈文诗并有此二句皆作四方其训之】若得其人四方以为主【杜为主主四方】而国于何有
  </div>
  <div class="pagination">
   <a href="左传杜林合注_page13.html">
    上一页
   </a>
   <span>
    ...
   </span>
   <a href="左传杜林合注_page9.html">
    9
   </a>
   <a href="左传杜林合注_page10.html">
    10
   </a>
   <a href="左传杜林合注_page11.html">
    11
   </a>
   <a href="左传杜林合注_page12.html">
    12
   </a>
   <a href="左传杜林合注_page13.html">
    13
   </a>
   <span class="current-page">
    14
   </span>
   <a href="左传杜林合注_page15.html">
    15
   </a>
   <a href="左传杜林合注_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
