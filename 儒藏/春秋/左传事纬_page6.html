<!DOCTYPE html>
<html>
 <head>
  <meta charset="utf-8"/>
  <title>
   左传事纬 - 第 6 页/共 21 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   左传事纬 - 第 6 页/共 21 页
  </h1>
  <div class="content">
   【十三年】公及诸侯朝王遂从刘康公成肃公防晋侯伐秦成子受脤于社不敬刘子曰吾闻之民受天地之中以生所谓命也是以有动作礼义威仪之则以定命也能者养之以福不能者败以取祸是故君子勤礼小人尽力勤礼莫如致敬尽力莫如敦笃敬在养神笃在守业国之大事在祀与戎祀有执膰戎有受脤神之大节也今成子惰弃其命矣其不反乎成肃公卒于瑕
　　王叔陈生
　　【襄五年】王使王叔陈生愬戎于晋晋人执之士鲂如京师言王叔之贰于戎也　【十年】王叔陈生与伯舆争政王右伯舆王叔陈生怒而出奔及河王复之杀史狡以説焉不入遂处之晋侯使士匄平王室王叔与伯舆讼焉王叔之宰与伯舆之大夫瑕禽坐狱于王庭士匄听之王叔之宰曰筚门圭窦之人而皆陵其上其难为上矣瑕禽曰昔平王东迁吾七姓从王牲用备具王赖之而赐之骍旄之盟曰世世无失职若筚门圭窦其能来东底乎且王何赖焉今自王叔之相也政以贿成而刑放于宠官之师旅不胜其富吾能无筚门圭窦乎唯大国图之下而无直则何谓正矣范宣子曰天子所右寡君亦右之所左亦左之使王叔氏与伯舆合要王叔氏不能举其契王叔奔晋不书不告也单靖公为卿士以相王室
　　儋括
　　【三十年】初王儋季卒其子括将见王而叹单公子愆期为灵王御士过诸廷闻其叹而言曰乌乎必有此夫入以告王且曰必杀之不慼而愿大视躁而足髙心在他矣不杀必害王曰童子何知及灵王崩儋括欲立王子佞夫佞夫弗知戊子儋括围蒍逐成愆成愆奔平畤五月癸巳尹言多刘毅单蔑甘过巩成杀佞夫括瑕廖奔晋书曰天王杀其弟佞夫罪在王也
　　单献公
　　【昭七年】单献公弃亲用羁冬十月辛酉襄顷之族杀献公而立成公
　　单成公
　　【十一年】单子防韩宣子于戚视下言徐叔向曰单子其将死乎朝有着定防有表衣有襘带有结防朝之言必闻于表着之位所以昭事序也视不过结襘之中所以道容貎也言以命之容貌以明之失则有阙今单子为王官伯而命事于防视不登带言不过步貌不道容而言不昭矣不道不共不昭不从无守气矣十二月单成公卒
　　原伯绞
　　【十二年】周原伯绞虐其舆臣使曹逃冬十月壬申朔原舆人逐绞而立公子跪寻绞奔郊
　　甘悼公
　　甘简公无子立其弟过过将去成景之族成景之族赂刘献公丙申杀甘悼公而立成公之孙防丁酉杀献太子之傅庾皮之子过杀瑕辛于市及宫嬖绰王孙没刘州鸠阴忌老阳子
　　巩简公
　　【定元年】周巩简公弃其子弟而好用逺人　二年夏四月辛酉巩子之羣子弟贼简公
　　在昔厉王之乱周召分治号曰共和或曰共伯和摄君位也葢其时王虽昏虐大臣犹能和辑以安定国家是以宣王中兴则有若甫侯若樊仲诗人美焉降而东迁王室益衰而天子慎选三公尝兼宰犹遵先王之旧故出使防盟必系之宰重其任也王臣私交始于祭伯之来诸侯用王师始于单伯之伐宋春秋犹谨而书之以记世道之变郑虢代政废置在王樊皮之叛旋就夷灭时周室犹有政焉未有如匡定简灵以后争讼烦兴私剑相寻左史所载胡若是其纷纷也周公天子之三公也召氏毛氏周之世臣也自王孙苏乱之一朝而尸两卿春秋着以两下相杀之文经曰王札子传曰苏实使之则杀二臣者明乎在下不在上也于是单献甘悼巩简皆相继弗获考死矣自伯与乱之而大臣不安其位争政以奔忿而不反春秋恶其自絶书曰出奔然而周公不系之宰权号去矣政在多门三公无权嗣是尹子刘子单子之防伐诸侯犹之晋诸卿鲁三桓也于是王叔原伯相继而越在侯国矣景王初立杀弟佞夫问何以杀则儋括欲立之佞夫弗知也佞夫之罪不彰而王之翦之也急王则忍矣子瑕之奔哀佞夫之无罪亦犹元咺之于衞叔武耳王之暮年储位不决用生子朝之乱日见兄弟之戕夷大臣之分争也终乎春秋之世乱未遄巳周室宁可为哉然则周之衰也不在诸侯之不睦而在大臣之不和不在大臣之不和而在骨肉之不协然总由天子之无政也春秋十有二王而崩而不赴者三大臣之显者十余族而或奔或亡者九自庄迄敬二百年而王子之为乱者六此圣人发愤而作春秋悯鲁兼以悯周端有以哉
　　郑臣之败
　　髙克
　　【闵二年】郑人恶髙克使帅师次于河上久而弗召师溃而归髙克奔陈郑人为之赋清人
　　曼满
　　【宣六年】郑公子曼满与王子伯廖语欲为卿伯廖告人曰无德而贪其在周易丰之离弗过之矣间一歳郑人杀之
　　石制
　　【十二年】是役也郑石制实入楚师将以分郑而立公子鱼臣辛未郑杀仆叔及子服君子曰史佚所谓毋怙乱者谓是类也诗曰乱离瘼矣爰其适归归于怙乱者也夫
　　驷秦
　　【哀五年】郑驷秦富而侈嬖大夫也而常陈卿之车服于其庭郑人恶而杀之子思曰诗曰不解于位民之攸塈不守其位而能久者鲜矣商颂曰不僭不滥不敢怠皇命以多福
　　清人之篇刺文公退臣不以道也髙克好利而不顾君郑君恶之于是衞方患狄用次师河上以御之而顾使所恶者任其事久而弗召师溃将亡故诗咏翺翔春秋书弃师葢交讥焉曼满之贪也石制之怙乱也驷秦之侈也小国之臣不能恪慎乃职而咸就灭亡观四臣之败亦可为具位者戒云
　　郊祀
　　【桓五年】秋大雩书不时也凡祀啓蛰而郊龙见而雩始杀而尝闭蛰而烝过则书　【十四年】秋八月壬申御廪灾乙亥尝书不害也　【僖三十一年】夏四月四卜郊不从乃免牲非礼也犹三望亦非礼也礼不卜常祀而卜其牲日牛卜日曰牲牲成而卜郊上怠慢也望郊之细也不郊亦无望可也　【宣公】三年春不郊而望皆非礼也望郊之属也不郊亦无望可也　【襄五年】秋大雩旱也　【七年】夏四月三卜郊不从乃免牲孟献子曰吾乃今而后知有卜筮夫郊祀后稷以祈农事也是故啓蛰而郊郊而后耕今既耕而卜郊宜其不从也　【八年】秋九月大雩旱也　【二十八年】秋八月大雩旱也　【昭三年】八月大雩旱也　【六年】秋九月大雩旱也　十五年春将禘于武公戒百官梓慎曰禘之日其有咎乎吾见赤黑之祲非祭祥也丧氛也其在涖事乎二月癸酉禘叔弓涖事籥入而卒去乐卒事礼也　【十六年】九月大雩旱也　【二十四年】秋八月大雩旱也【二十五年】秋书再雩旱甚也
　　郊禘者天子之祀鲁何以有郊天子之所命也鲁何以有禘天子之所命也皆为周公也故郊禘为鲁国常祀雩旱祭也诸侯雩山川而天子得雩上帝曰大雩鲁得郊天故大雩为鲁国常祀望者郊之细也尝烝者宗庙之祭诸侯得以用之然则郊望禘雩尝烝凡皆鲁之常祀也常祀不书其书之者皆讥也啓蛰为建寅之月在周为三月而春秋之书郊者咸不在三月皆失时也龙见为建巳之月在周为六月而春秋之书大雩者咸不在六月皆失时也始杀为建酉之月在周为十月而桓以八月是失时也闭蛰为建亥之月在周为十二月而桓以正月及五月皆失时也郊有九而违者四牛伤者四望有三而皆在不郊之余烝有二而歳两用之雩二十有一而时或两用月或再举此又失中之失所亟书以示讥者矣曰禘曰吉禘曰大事曰有事皆禘也而或以速书或以致夫人书或以跻僖公书或以大夫卒书皆讥矣春秋据事以立文左氏互考以见义郊之僣不讥而讥其过禘之僣不讥而讥其失灾余而尝犹为过中之得去乐卒禘犹为僣中之礼其义微哉
　　朔闰
　　【僖公】五年春王正月辛亥朔日南至公既视朔遂登观台以望而书礼也凡分至啓闭必书云物为备故也　【文元年】于是闰三月非礼也先王之正时也履端于始举正于中归余于终履端于始序则不愆举正于中民则不惑归余于终事则不悖　【六年】闰月不告朔非礼也闰以正时时以作事事以厚生生民之道于是乎在矣不告闰朔弃时政也何以为民　【十六年】夏五月公四不视朔疾也
　　天子颁厯诸侯奉而行之月必告朔分至啓闭必登台以望焉入春秋来鲁之诸公不能常修其事而僖公值朔至同日两政并举尊王制重民事也左氏嘉之文公以降视朔之政浸废故闰月不告经特书以示讥暮年寝疾其礼益弛故先儒所称文公鲁之惰君也然先王之厯法渐以不明周室所颁率多诬谬若文元年之闰三月若襄二十七年之再失闰若哀十二年之十二月螽皆司厯之失识者之所讥也上慢下怠葢由来者渐矣
　　搜狩
　　【桓公】四年春正月公狩于郎书时礼也　【六年】秋大阅简车马也　【昭八年】秋大搜于红自根牟至于商衞革车千乘搜苗狝狩四时之田猎所以教武习战也故振旅而搜茇舎而苗治兵而狝大阅而狩三驱从禽干豆充庖之需葢国有常时有常地违者必书以示戒焉若郎禚及红比蒲昌间皆非国内之地也夏秋而搜秋而大阅皆非时也正月之狩不违夏时故传曰礼然而犹书者郎非地矣春秋之搜狩多矣何以不尽书春秋之苗狝葢亦有矣何以絶不书其书皆讥也不书无讥也国内之猎地有常常则不书故西狩以获麟书而不书大野此其义云
　　城筑
　　【隐元年】夏四月费伯帅师城郎不书非公命也新作南门不书亦非公命也　【七年】夏城中丘书不时也　【九年】夏城郎书不时也　【桓十六年】冬城向书时也　【庄二十八年】筑郿非都也凡邑有宗庙先君之主曰都无曰邑邑曰筑都曰城　二十九年春新作延廐书不时也凡马日中而出日中而入冬十二月城诸及防书时也凡土功龙见而毕务戒事也火见而致用水昏正而栽日至而毕　【僖公】二十年春新作南门书不时也凡啓塞从时　【文卜二年】城诸及郓书时也　【宣八年】城平阳书时也　【成九年】城中城书时也　【十八年】筑鹿囿书不时也　【襄十三年】冬城防书事时也于是将早城臧武仲请俟毕农事礼也　【昭九年】冬筑郎囿书时也季平子欲其速成也叔孙昭子曰诗曰经始勿亟庶民子来焉用速成其以勦民也无囿犹可无民其可乎　【定十五年】冬城漆书不时告也
　　土功必志重民力也曰城曰筑曰作其事不同而用民力则一也城二十有三而违时者十二筑邑筑囿筑馆筑台者八而违时者六新作三而违时者二春秋之事其不勦民者鲜矣役而失时书之而非自见即役而不失时然而民力殚矣三时勤不获一时之逸是皆不可以已乎
　　灾异
　　【隐元年】有蜚不为灾亦不书　【六年】冬京师来告饥公为之请籴于宋衞齐郑礼也　九年春王三月癸酉大雨霖以震书始也庚辰大雨雪亦如之书时失也凡雨自三日以往为霖平地尺为大雪　【桓元年】秋大水凡平原出水为大水　【十七年】冬十月朔日有食之不书日官失之也天子有日官诸侯有日御日官居卿以底日礼也日御不失日以授百官于朝　【庄七年】夏恒星不见夜明也星陨如雨与雨偕也秋无麦苗不害嘉谷也　【十八年】秋有为灾也　【二十五年】夏六月辛未朔日有食之鼓用牲于社非常也唯正月之朔慝未作日有食之于是乎用币于社伐鼔于朝秋大水鼔用牲于社于门亦非常也凡天灾有币无牲非日月之眚不鼔　【二十八年】冬饥臧孙辰告籴于齐礼也　【二十九年】秋有蜚为灾也凡物不为灾不书　【僖公】三年春不雨夏六月雨自十月不雨至于五月不曰旱不为灾也　【十五年】夏五月日有食之不书朔与日官失之也震夷伯之庙罪之也于是展氏有隐慝焉　【二十一年】夏大旱公欲焚巫尪臧文仲曰非旱备也修城郭贬食省用务穑劝分此其务也巫尪何为天欲杀之则如勿生若能为旱焚之滋甚公从之是歳也饥而不害　【二十九年】秋大雨雹为灾也　【文三年】秋雨螽于宋队而死也　【十三年】秋七月大室之屋坏书不共也　【十四年】有星孛入于北斗周内史叔服曰不出七年宋齐晋之君皆将死乱　【十五年】六月辛丑朔日有食之鼔用牲于社非礼也日有食之天子不举伐鼔于社诸侯用币于社伐鼔于朝以昭事神训民事君示有等威古之道也【十六年】有蛇自泉宫出入于国如先君之数秋八月辛
　　未声姜薨毁泉台　【十七年】夏四月癸亥葬声姜有齐难是以缓　【宣十五年】冬蝝生饥幸之也　【十六年】夏成周宣榭火人火之也凡火人火曰火天火曰灾　【成五年】梁山崩晋侯以传召伯宗伯宗辟重曰辟传重人曰待我不如捷之速也问其所曰绛人也问绛事焉曰梁山崩将召伯宗谋之问将若之何曰山有朽坏而崩可若何国主山川故山崩川竭君为之不举降服乘缦彻乐出次祝币史辞以礼焉其如此而已虽伯宗若之何伯宗请见之不可遂以告而从之　【襄二十七年】十一月乙亥朔日有食之辰在申司厯过也再失闰矣　二十八年春无冰梓慎曰今兹宋郑其饥乎歳在星纪而淫于枵以有时菑阴不堪阳蛇乘龙龙宋郑之星也宋郑必饥枵虚中也枵耗名也土虚而民耗不饥何为　【昭四年】大雨雹季武子问于申丰曰雹可御乎对曰圣人在上无雹虽有不为灾古者日在北陆而藏冰西陆朝觌而出之其藏冰也深山穷谷固阴沍寒于是乎取之其出之也朝之禄位宾食防祭于是乎用之其藏之也黑牡秬黍以享司寒其出之也桃弧棘矢以除其灾其出入也时食肉之禄冰皆与焉大夫命妇丧浴用冰祭寒而藏之献羔而啓之公始用之火出而毕赋自命夫命妇至于老疾无不受冰山人取之县人传之舆人纳之人藏之夫冰以风壮而以风出其藏之也周其用之也徧则冬无愆阳夏无伏阴春无凄风秋无苦雨雷出不震无菑霜雹厉疾不降民不夭札今藏川池之冰弃而不用风不越而杀雷不发而震雹之为菑谁能御之七月之卒章藏冰之道也　【七年】夏四月甲辰朔日有食之晋侯问于士文伯曰谁将当日食对曰鲁衞恶之衞大鲁小公曰何故对曰去衞地如鲁地于是有灾鲁实受之其大咎其衞君乎鲁将上卿公曰诗所谓彼日而食于何不臧者何也对曰不善政之谓也国无政不用善则自取谪于日月之灾故政不可不慎也务三而已一曰择人二曰因民三曰从时十一月季武子卒晋侯谓伯瑕曰吾所问日食从矣可常乎对曰不可六物不同民心不壹事序不类官职不则同始异终胡可常也诗曰或燕燕居息或憔悴事国其异终也如是公曰何谓六物对曰歳时日月星辰是谓也公曰多语寡人辰而莫同何谓辰对曰日月之防是谓辰故以配日　【十七年】夏六月甲戌朔日有食之祝史请所用币昭子曰日有食之天子不举伐鼔于社诸侯用币于社伐鼔于朝礼也平子御之曰止也唯正月朔慝未作日有食之于是乎有伐鼔用币礼也其余则否大史曰在此月也日过分而未至三辰有灾于是乎百官降物君不举辟移时乐奏鼔祝用币史用辞故夏书曰辰不集于房瞽奏鼓啬夫驰庶人走此月朔之谓也当夏四月谓之孟夏平子弗从昭子退曰夫子将有异志不君君矣　【二十一年】秋七月壬午朔日有食之公问于梓慎曰是何物也祸福何为对曰二至二分日有食之不为灾日月之行也分同道也至相过也其他月则为灾阳不克也故常为水于是叔辄哭日食昭子曰子叔将死非所哭也八月叔辄卒【二十四年】夏五月乙未朔日有食之梓慎曰将水昭子曰旱也日过分而阳犹不克克必甚能无旱乎阳不克莫将积聚也　【二十九年】秋龙见于绛郊魏献子问于蔡墨曰吾闻之虫莫知于龙以其不生得也谓之知信乎对曰人实不知非龙实知古者畜龙故国有豢龙氏有御龙氏献子曰是二氏者吾亦闻之而不知其故是何谓也对曰昔有飂叔安有裔子曰董父实甚好龙能求其耆欲以饮食之龙多归之乃扰畜龙以服事帝舜帝赐之姓曰董氏曰豢龙封诸鬷川鬷夷氏其后也故帝舜氏世有畜龙及有夏孔甲扰于有帝帝赐之乘龙河汉各二各有雌雄孔甲不能食而未获豢龙氏有陶唐氏既衰其后有刘累学扰龙于豢龙氏以事孔甲能饮食之夏后嘉之赐氏曰御龙以更豕韦之后龙一雌死潜醢以食夏后夏后飨之既而使求之惧而迁于鲁县范氏其后也献子曰今何故无之对曰夫物物有其官官修其方朝夕思之一日失职则死及之失官不食官宿其业其物乃至若泯弃之物乃坻伏郁湮不育故有五行之官是谓五官实列受氏姓封为上公祀为贵神社稷五祀是尊是奉木正曰句芒火正曰祝融金正曰蓐收水正曰防土正曰后土龙水物也水官弃矣故龙不生得不然周易有之在干之姤曰潜龙勿用其同人曰见龙在田其大有曰飞龙在天其夬曰亢龙有悔其坤曰见羣龙无首吉坤之剥曰龙战于野若不朝夕见谁能物之献子曰社稷五祀谁氏之五官也对曰少皥氏有四叔曰重曰该曰修曰熈实能金木及水使重为句芒该为蓐收修及熈为防世不失职遂济穷桑此其三祀也颛顼氏有子曰犁为祝融共工氏有子曰句龙为后土此其二祀也后土为社稷田正也有烈山氏之子曰柱为稷自夏以上祀之周弃亦为稷自商以来祀之　【哀三年】夏五月辛卯司铎火火逾公宫桓僖灾救火者皆曰顾府南宫敬叔至命周人出御书俟于宫曰庀女而不在死子服景伯至命宰人出礼书以待命命不共有常刑校人乗马巾车脂辖百官官备府库慎守官人肃给济濡帷幕郁攸从之蒙葺公屋自大庙始外内以悛助所不给有不用命则有常刑无赦公父文伯至命校人驾乘车季桓子至御公立于象魏之外命救火者伤人则止财可为也命藏象魏曰旧章不可亡也富父槐至曰无备而官办者犹拾沈也于是乎去表之槀道还公宫孔子在陈闻火曰其桓僖乎　【十二年】冬十二月螽季孙问诸仲尼仲尼曰丘闻之火伏而后蛰者毕今火犹西流司厯过也　十四年春西狩于大野叔孙氏之车子鉏商获麟以为不祥以赐虞人仲尼观之曰麟也然后取之和气致祥乖气致异若形声影响有感必随是以先王愼之在诗曰朔日辛卯日有蚀之又曰日月鞠凶不用其行又曰百川沸腾山冢崒崩又曰正月繁霜我心忧伤凡皆乖戾之所致也诗人悯之而发为咏歌圣人録之以垂戒后世俾见灾知警修徳弭祸焉春秋之世天子衰微故诸侯僣乱权臣专恣于是二百四十二年之间有年仅二而灾异一百二十有二在天则为薄蚀陨孛在地则为震动崩陁在物则为麋蜮鹆鹢李梅草菽违寒暑之节雨雪震电乖时令之宜濒年不雨四国同灾水旱相仍而螽蝝蜚螟竝起当是时争鬭相寻诛伐加焉原野厌人之肉川谷流人之血弑君三十二亡国五十四诸侯奔走不得保其社稷者不可胜数也或人事先见而变异輙应或妖孽先兆而祸乱随之国君湣然不悟灾异之文空载史防仲尼所由忧患而作春秋以哀生民示后世也夫太上修徳其次修政其次修救其次修禳葢修政可以御灾修徳可以消祸故有荧惑退舎蝗不为灾者皆恪慎之所孚尔春秋之君昏庸恣肆罔知悔祸天心怒而不惧人事违而不儆日驱其民于兵戎力役之下而不恤也究也祸变屡见而国家亦危小则民离臣叛大则身弑国亡可哀矣夫












　　左传事纬卷十二
&lt;经部,春秋类,左传事纬&gt;
　　左传事纬例畧
　　旧文传丽于经年时月日以相系维也易编年爲叙事篇目一百有八将令读者一览即解且无遗忘之病杜氏谓左传有先经后经诸法故徃徃有无经之传及经详而传畧经畧而详者既立叙事之法虽中片语只字稍渉某事因以附入以无遗古史之文
　　疎遗固陋沓复亦繁有一事或闗两事及数事者止从所重録之论断中互相援引庶乎其淹贯也
　　事统于篇年纪易紊故每年必隔一字书之年之首事则防本文大书某年余则分注某年不使文叠出篇末赘以愚论未敢言文旁集诸家杂采记无庸附防僻说折衷一归于正大期于发明经传而止
　　简端碎评意之所寄偶拈一二以志赏事之节目亦爲标额滥评一概不收【以上正书例】
　　读春秋者异说纷纭汉唐以还不下数百家唯杜氏自号左癖能成一家之言特取其序以压卷而孔序次之孔氏尊杜氏者也
　　丘明列旧史所无兹采缀一二遗事用补马迁之阙左氏立例有发凡有新意前后互明最称条悉自公谷生异同之见胡氏成帖括之学左例遂置不讲兹爲推而论之凡三十有一篇名曰左氏辩例
　　旧有东坡舆图杂入宋地诸侯年表止列数国宋人发防图説详略失宜而剞劂错譌复淆观览今立六图世系二十有一竝着公姓卿族地舆度量广狭详志山川年表备列诸国各标大事其帝派天官职官则愚意所増也名曰左图说
　　左氏碎金屑玉披览弥新学识博通文字工絶曝日之暇随览随钞积而成帙名曰览左随笔
　　杜氏名号归一图久失讐挍不无颠倒误谬兹另爲一式分国别氏指掌了然名曰春秋名氏谱
　　六书不明豕亥致紊附以左字释用为考订之助焉【以上前书例】
　　钦定四库全书
　　左传事纬前集卷一　　　　灵璧知县马骕撰晋杜预春秋左传序
　　春秋者鲁史记之名也记事者以事系日以日系月以月系时以时系年所以纪逺近别同异也故史之所记必表年以首事年有四时故错举以为所记之名也周礼有史官掌邦国四方之事达四方之志诸侯亦各有国史大事书之于策小事简牍而已孟子曰楚谓之梼杌晋谓之乗而鲁谓之春秋其实一也韩宣子适鲁见易象与鲁春秋曰周礼尽在鲁矣吾乃今知周公之徳与周之所以王韩子所见葢周之旧典礼经也周徳既衰官失其守上之人不能使春秋昭明赴吿策书诸所记注多违旧章仲尼因鲁史策书成文考其真伪而志其曲礼上以遵周公之遗制下以明将来之法其教之所存文之所害则刋而正之以示劝戒其余则皆即用旧史史有文质辞有详略不必改也故传曰其善志又曰非圣人孰能修之葢周公之志仲尼从而明之左丘明受经于仲尼以爲经者不刋之书也故传或先经以始事或后经以终义或依经以辩理或错经以合异随义而发其例之所重旧史遗文畧不尽举非圣人所修之要故也身爲国史躬览载籍必广记而备言之其文缓其防逺将令学者原始要终寻其枝叶究其所穷优而柔之使自求之餍而饫之使自趋之若江海之浸膏泽之润涣然氷释怡然理顺然后爲得也其发凡以言例皆经国之常制周公之垂法史书之旧章仲尼从而修之以成一经之通体其防显阐幽裁成义类者皆据旧例而发义指行事以正褒贬诸称书不书先书故书不言不称书曰之类皆所以起新旧发大义谓之变例然亦有史所不书即以爲义者此盖春秋新意故传不言凡曲而畅之也其经无义例因行事而言则传直言其归趣而已非例也故发传之体有三而爲例之情有五一曰防而显文见于此而起义在彼称族尊君命舎族尊夫人梁亡城縁陵之类是也二曰志而晦约言示制推以知例参防不地与谋曰及之类是也三曰婉而成章曲从义训以示大顺诸所讳辟璧假许田之类是也四曰尽而不污直书其事具文见意丹楹刻桷天王求车齐侯献捷之类是也五曰惩恶而劝善求名而亡欲盖而章书齐豹盗三叛人名之类是也推此五体以寻经触类而长之附于二百四十二年行事王道之正人伦之纪备矣或曰春秋以错文见义若如所论则经当有事同文异而无其义也先儒所皆不其然答曰春秋虽以一字爲褒贬然皆须数句以成言非如八卦之爻可错综爲六十四也固当依传以为断古今言左氏春秋者多矣今其遗文可见者十数家大体转相祖述进不得为错综经文以尽其变退不守丘明之传于丘明之有所不通皆没而不说而更肤引公羊谷梁适足自乱预今所以为异专修丘明之传以释经经之条贯必出于之义例总归诸凡推变例以正褒贬简二传而去异端盖丘明之志也其有疑错则备论而阙之以俟后贤然刘子骏创通大义贾景伯父子许惠卿皆先儒之美者也末有颍子严者虽浅近亦复名家故特举刘贾许颍之违以见同异分经之年与之年相附比其义类各随而解之名曰经集解又别集诸例及地名谱第厯数相与爲部凡四十部十五卷皆显其异同从而释之名曰释例将令学者观其所聚异同之说释例详之也或曰春秋之作左及谷梁无明文说者以为仲尼自衞反鲁修春秋立素王丘明爲素臣言公羊者亦云黜周而王鲁危行言孙以辟当时之害故防其文隠其义公羊经止获麟而左氏经终孔丘卒敢问所安答曰异乎余所闻仲尼曰文王既没文不在兹乎此制作之本意也叹曰鳯鸟不至河不出图吾己矣夫盖伤时王之政也麟鳯五灵王者之嘉瑞也今麟出非其时虚其应而失其归此圣人所以爲感也絶笔于获麟之一句者所感而起固所以为终也曰然则春秋何始于鲁隠公答曰周平王东周之始王也隠公让国之贤君也考乎其时则相接言乎其位则列国本乎其始则周公之祚也若平王能祈天永命绍开中兴隠公能宣祖业光启王室则西周之美可寻文武之迹不坠是故因其厯数附其行事采周之旧以防成王义垂法将来所书之王即平王也所用之厯即周正也所称之公即鲁隐也安在其黜周而王鲁乎子曰如有用我者吾其为东周乎此其义也若夫制作之文所以彰徃考来情见乎辞言髙则防逺辞约则意防此理之常非隠之也圣人包周身之防既作之后方复隠讳以辟患非所闻也子路欲使门人为臣孔子以为欺天而云仲尼素王丘明素臣又非通论也先儒以为制作三年文成致麟既已妖妄又引经以至仲尼卒亦又近诬据公羊经止获麟而左氏小邾射不在三叛之数故余以为感麟而作作起获麟则文止于所起爲得其实至于反袂拭面称吾道穷亦无取焉
　　晋杜预春秋长厯论
　　书称期三百六旬有六日以闰月定四时成嵗允厘百工庶绩咸熙是以天子必置日官诸侯必置日御世修其业以考其术举全数而言故曰六日其实五日四分之一日日行一度而月日行十三度十九分度之有竒日官当防集此之迟疾以考成晦朔错综以设闰月闰月无中气而北斗邪指两辰之间所以异于他月也积此以相通四时八节无违乃得成嵗其防密至矣得其精微以合天道事叙而不悖故曰闰以正时时以作事事以厚生生民之道于是乎在然隂阳之运随动而差差而不已遂与厯错故仲尼丘明每于朔闰发文盖矫正得失因以宣明厯数也桓十七年日食得朔而史阙其日单书朔僖十五年日食而史阙朔与日故因其得失并起时史之谬兼以明其余曰食或厯失其正也庄二十五年经书六月辛未朔日有食之鼔用牲于社周之六月夏之四月所谓正阳之月也而时厯误实是七月之朔非六月故云非常也唯正月之朔慝未作曰有食之于是乎有用币于社伐鼔于朝此非用币伐鼔常月因变而起厯误也文十五年经文皆同而更复发曰非礼明前欲以审正阳之月后发例欲以明诸侯之礼也此乃圣贤之微防先儒所未喻也昭十七年夏六月日有食之而平子言非正阳之月以诬一朝近于指鹿为马故曰不君矣且因以明此月为得天正也刘子骏造三綂厯以修春秋春秋日食有甲乙者三十四而三统厯唯一食厯术比诸家既最疎又六千余嵗辄益一日凡嵗当累日为次而无故益之此不可行之甚者班固前代名儒而谓之最宻非徒班固也自古以来诸论春秋者多述谬误或造家术或用黄帝以来诸厯以推经朔日皆不得谐合日食于朔此乃天验经又书其朔食可谓得天而刘贾诸儒说皆以为月二日或三日公违圣人明文其蔽在于守一说不与天消息也余感春秋之事常着厯论极言厯之通理其大指曰天行不息日月星辰各运其舎皆动物也物动则不一虽行度大量可得而限累日为月以新故相序不得不有毫毛之差此自然理也故春秋日有频月而食者旷年不食者理不得一而算守恒数故厯无不有差失也始失于毫毛而尚未可觉积而成多以失望朔晦则不得不改宪以从之书所谓钦若昊天厯象日月星辰易所谓治厯明时言当顺天以求合非为合以验天者也推此论之春秋二百余年其治厯变通多矣虽数术絶灭还寻经微防大畧可知时之违谬则经有验学者固当曲循经月日日之食以考朔晦也以推时验而皆不然各据其学以推春秋此无异度已之迹而欲削他人之足也余为厯论之后至咸宁中善算李修夏显依论体为术名干度厯表上朝廷其术合日行四分之数而微増月行用三百嵗改宪之意二元相推七千余嵗承以强弱强弱之差盖少而适足以逺通盈缩时尚书及史官以干度与太始厯参校古今记注干度厯殊胜今其术具存时又并攷古今十厯以验春秋知三统厯之最疎也今具列其时得失之数又据经微防证据及失闰防考日辰朔晦以相发明为经长厯诸经证据及失闰时文字谬误皆甄发之虽未必其得天盖春秋当时文厯也学者览焉
　　晋杜预后序
　　大康元年三月呉冦始平余自江陵还襄阳解甲休兵乃申抒旧意修成春秋释例及经集解始讫防汲郡汲县有发其界内旧冡者大得古书皆简编科斗文字发冡者不以为意往往散乱科斗书久废推寻不能尽通始者藏在秘府余晚得见之所记大凡七十五卷多杂碎怪妄不可训知周易及纪年最为分了周易上下篇与今正同别有隂阳説而无彖象文言系辞疑于时仲尼造之于鲁尚未播之于逺国也其纪年篇起自夏殷周皆三代王事无诸国别也惟特记晋国起自殇叔次文侯昭侯以至曲沃庄伯庄伯之十一年十一月鲁隐公之元年正月也皆用夏正建寅之月为嵗首编年相次晋国灭独记魏事下至魏哀王之二十年盖魏国之史记也推校哀王二十年太嵗在壬戌是周赧王之十六年秦昭王之八年韩襄王之十三年赵武灵王之二十七年楚怀王之三十年燕昭王之十三年齐湣王之二十五年也上去孔丘卒百八十一嵗下去今太康三年五百八十一嵗哀王于史记襄王之子恵王之孙也惠王三十六年卒而襄王立立十六年卒而哀王立古书记年篇惠王三十六年改元从一年始至十六年而称惠成王卒即惠王也疑史记误分惠成之世以为后王年也哀王二十三年乃卒故特不称諡谓之今王其著书文意大似春秋经推此足见古者国史策书之常也文称鲁隐公及邾庄公盟于姑蔑即春秋所书邾仪父未王命故不书爵曰仪父贵之也又称晋献公防虞师伐虢灭下阳即春秋所书虞师晋师灭下阳先书虞贿故也又称周襄王防诸侯于河阳即春秋所书天王狩于河阳以臣召君不可以训也诸若此辈甚多畧举数条以明国史皆承告据实而书时事仲尼修春秋以义而制异文也又称卫懿公及赤翟战于洞泽疑洞当为泂即左所谓荧泽也齐国佐来献玉磬纪公之甗即左所谓賔媚人也诸所记多与左符同异于公羊谷梁知此二书近世穿凿非春秋本意审矣虽不皆与史记尚书同然参而求之可以端正学者又别有一卷纯集疏左氏卜筮事上下次第及其文义皆与左同名曰师春师春似是抄集者人名也纪年又称殷仲壬即位居亳其卿士伊尹仲壬崩伊尹放太甲于桐乃自立也伊尹即位于太甲七年太甲潜出自桐杀伊尹乃立其子伊陟伊奋命复其父之田宅而中分之左氏伊尹放太甲而相之卒无怨色然则太甲虽见放还杀伊尹而犹以其子为相也此条大与尚书叙説太甲事乖异不知老叟之伏生或致昬忘将此古书亦当时杂记未足以取审也为其粗有益于左氏故畧记之附集解之末焉
　　孔颖达春秋正义序
　　夫春秋者纪人君动作之务是左史所职之书王者綂三才而宅九有顺四时而治万物四时序则玉烛调于上三才协则寳命昌于下故可以享国永年令闻长世然则有为之务可不慎与国之大事在祀与戎祀则必尽其敬戎则不加无罪盟防恊于礼兴动顺其节失则贬其恶得则褒其善此春秋之大防为皇王之明鉴也若夫三始之目章于帝轩六经之道光于礼记然则此书之发其来尚矣但年祀绵邈无得而言暨乎周室东迁王纲不振楚子北伐神器将移郑伯败王于前晋侯请隧于后窃僣名号者何国不然专行征伐者诸侯皆是下陵上替内叛外侵九域骚然三纲遂絶夫子内韫大圣逢时若此欲垂之以法则无位正之以武则无兵赏之以利则无财说之以道则不用虚叹衔书之鳯乃似丧家之狗既不救于己徃冀垂训于后昆因鲁史之有得失据周经以正褒贬一字所嘉有同华衮之赠一言所黜无异萧斧之诛所谓不怒而人威不赏而人劝实永世而作则厯百王而不朽者也至于秦灭典籍鸿猷遂寖汉徳既兴儒风不泯其前汉左氏者有张苍贾谊尹咸刘歆后汉有郑众贾逵服防许惠卿之等各为诂训然杂取公羊谷梁以释左氏此乃以冠双屦将丝综麻方凿圆枘其可入乎晋世杜元凯又为左氏集解专取丘明之传以释孔氏之经所谓子应乎母以胶投漆虽欲勿合其可离乎今校先儒优劣杜为甲矣故晋宋传授以至于今其为义疏者则有沈文何苏寛刘然沈氏于义例粗可于经传极疎苏氏则全不体本文唯旁攻贾服使后之学者钻仰无成刘于数君之内实为翘楚然聪惠辩博固亦罕俦而探赜钩深未能致逺其经注易者必具饰以文辞其理致难者乃不入其根节又意在矜伐性好非毁规杜氏之失凡一百五十余条习杜义而攻杜氏犹蠧生于木而还食其木非其理也虽规杜过义又浅近所谓捕鸣蝉于前不知黄雀在其后按僖公三十三年经云晋人败狄于箕杜注云郤缺称人者未为卿刘规云晋侯称人与殽战同按殽战在塟晋文公之前可得云背防用兵以贱者告箕战在塟晋文公之后非是背防用兵何得云与殽战同此则一年之经数行而已曽不勘省上下妄规得失又襄公二十一年云邾庶其以漆闾丘来奔以公姑姊妻之杜注云盖寡者二人刘规云是襄公之姑成公之姊只一人而已按成公二年成公之子公衡为质及宋逃归按家语本命云男子十六而化生公衡己能逃归则十六七矣公衡之年如此则于时成公三十三四矣计至襄二十一年成公七十余矣何得有姊而妻庶其此等皆其事厯然犹尚妄说况其余错乱良可悲矣然比诸义疏犹有可观今奉勅删定据以为本其有疎漏以沈氏补焉若两义俱违则特申短见虽课率庸鄙仍不敢自专谨与朝请大夫国子博士臣谷那律故四门博士臣杨士勋四门博士臣朱长才等对共参定至十六年又奉勅与前修疏人及朝散大夫行大学博士上骑都尉臣马嘉运朝散大夫行大学博士上骑都尉臣王徳韶给事郎守四门博士上骑都尉臣苏徳融登仕郎守大学助教云骑尉臣随徳素等对勅使赵智覆更详审为之正义凡三十六卷冀贻诸学者以裨万一焉
　　左丘明小传
　　左丘明鲁人或曰楚左史倚相之后也为鲁太史受经于孔子时周室衰防载籍残缺仲尼思存前圣之业以鲁周公之国礼文备物史官有法故与丘明观其史记据行事仍人道因物以立功就败以成罚假日月以定厯数借朝聘以定礼乐有所褒讳贬损不可书见口授弟子弟子退而异言丘明恐弟子各安其意以失其真故论本事而作传明夫子不以空言说经也春秋所贬损大人当世君臣有权威势力其事实皆形于传是以隐而不宣所以免时难也又采録前世穆王以来下讫于鲁悼知伯之谋无不备载以为国语其文不主于经故号曰春秋外传云鲁侯欲以孔子为司徒将召三桓议之乃谓左丘明丘明曰臣丘其圣人与夫圣人在政过者离位焉君虽欲谋其将弗合乎鲁侯曰吾子奚以知之丘明曰周人有爱裘而好珍羞欲为千金之裘而与狐谋其皮欲为少牢之珍而与羊谋其羞言未卒狐相与逃于重丘之下羊相与藏于深林之中故周人五年不制一裘十年不足一牢何者周人之谋失矣今君欲以孔丘为司徒召三桓而议之亦与狐谋裘与羊谋羞也于是鲁侯遂不与三桓谋而召孔子为司徒愚按狐羊之喻类战国策士之言而孔子之为司徒不见于家语及太史公书无乃后世之所附益当时未必有其事与或曰丘明孔子以前贤人孔子所引率前世人如老彭伯夷之类又左传国语属缀不伦似非一人所为传春秋者疑楚人左史倚相之后故载楚事特详多无经之传此其证也其说颇乖异不可考据夫孔子所称渊骞之流岂非及门之士马迁谓鲁君子左丘明作传又谓左丘失明厥有国语且内外传杂采异文若齐晋大国亦皆有无经之传何必楚人之所作哉自左氏既没二百余年经既遭焚书亦废灭及鲁共王坏孔子旧宅于壁中得古文逸礼三十九篇书十六篇天汉之后孔安国献之遭巫蛊之难未及施行及春秋左氏丘明所修皆古文旧书多者二十余通藏于秘府伏而未发汉武帝时河间献左氏及古文周官光武之世议立左氏学公羊之徒上书诋左氏左氏之学不立成帝时刘歆挍秘书见府中左氏传大好之引传释经转相发明由是章句义理备焉歆以为左氏好恶与圣人同亲见孔子而公羊谷梁在七十二弟子后传闻之与亲见其详畧不同歆数以问向向不能非也及歆亲近欲建立左氏列于学宫哀帝令歆与五经博士讲论其义诸儒博士或不肯置对歆因移书于太常博士责譲之和帝元兴中郑兴父子及歆创通大义奏上左氏始立学宫自此以后左氏显而二传防矣今观左氏一书条例文辞无不灿然明备而公谷穿凿徃徃自生抵牾优劣昭然奈何汉儒聚讼纷纷久而后定岂古文之隐显有时圣贤之大业谅亦终不可晦尔











　　左传事纬前集卷一
　　钦定四库全书
　　左传事纬前集卷二　　　　灵璧知县马骕撰左氏辨例上
　　年月例
　　隐公元年春王正月传曰元年春王周正月鲁公之始年周王之正月也按隐公元年即平王之四十九年作春秋者胡不书曰平王四十九年而言隐公元年乎春秋鲁史非周书也以一国之史记天下之事故详内而略外书信而阙疑用年时月日以相统系则史官旧文非义例之所加也首时书王明此厯为王者所班夏正建寅矣商正建丑矣而周正则建子三代之正月不同故冠月以王言是时王之正月也春随月移春非王所改故不言王春而言王正月其或废法乱常失不班厯者则经不书王桓公十有八年而不书王者十四知非尽为阙文必是王不班厯矣灵景之际天子卑防诸侯遥禀正朔故子朝之乱经仍书王不责以所不能也四时具而后为年是以时虽无事必举首月以明时过桓九年夏四月隠九年秋七月桓元年冬十月此类是也若时有事则随事而系之月其未详月者直系之时春秋不遗时尔非不遗月也何必定举首月哉若春之三月皆亡不得于春下空悬一王字故悉不书王非不班厯之说也公羊曰隠无正月谷梁曰隠无正桓无王凿矣史之所记年时月日皆应具文而春秋文多不具桓四年七年皆无秋冬定十四年无冬昭十年有十二月而无冬庄二十二年特称夏五月又有日无月者十四其不可知者或史策先阙而仲尼不改其可知者或仲尼备文而后人脱误至其有时无月有月无日史官立文原有详略仲尼因史成文不得不仍其旧而书之陈侯鲍卒再赴而书二日衞侯晋卒重书丙戌慎疑因旧不得不然宁皆义例之所在耶春秋不以日月为例唯日食须甲乙而明卿卒为股肱之痛二者书日以见义隠元年冬十有二月公子益师卒传曰公不与小敛故不书日桓十七年冬十月朔日有食之传曰不书日官失之也左氏发传唯此二事知二者之外非例明矣公谷于日月多生异义举一经之文悉以日月绳之于公如则曰徃时至月危至也徃月至时危徃也徃月至月恶之也于来朝则曰时正也月恶之也于卒葬则曰诸侯日卒正也时正也不及时而日渴也不日慢也过时而日隠之也不日谓之不能也当时而不日正也日危不得塟也于灭国则曰中国谨日卑国月夷狄时于螽螟则曰甚则月不甚则时而又有桓盟不日外盟不日前定之盟不日卑之盟不日侵伐不日取邑不日诈战不日防国不日夷狄不日诸说违其例者非曰谨之则曰恶之必曲说以求通而或此曰危之彼曰美之即二家亦若矛盾之不相入也皆非圣人之本意也按经朝聘侵伐土功执杀之属未尝书日而要盟战败崩薨卒塟之属则多书日量事为文本有同异况时有逺近详略各别是以文公以上书日二百四十有九宣公以下书日四百三十有二年数同而后则倍之知久逺遗落不可尽举为例矣
　　即位例
　　即位八
　　不书即位四
　　桓公元年春王正月公即位此史策正法也人君继立逾年改元朝庙告朔因即人君之位故史官书之于策曰公即位传曰隠公不书即位摄也庄公不称即位文姜出故也闵公不书即位乱故也僖公不称即位公出故也四君之于即位或让而不为或痛而不忍或乱而不得本无可书非孔子删之也桓文宣成襄昭定哀八君本自即位非孔子増之也公羊曰君弑子不言即位臣子一例谷梁曰继正即位继弑不言即位而桓宣之即位则公羊曰如其意谷梁曰与闻乎弑无恩于先君于隠公之不即位既曰成其意而桓宣即位又曰如其意是美意亦成恶意亦如没其实而止存其意有是理哉隠庄闵僖旧史既无即位之文仲尼修经因而不増是即圣人之新意故传以不书不称发之四君虽不即位然亦改元告朔朝庙与人更始故史犹书春王正月以见此月本宜即位而实不即位皆有故也桓公弑兄嗣立似于隠之死日即合即位当如晋人弑厉公而立悼公即位改元不待逾年者然桓方归罪寪氏诈言不与贼谋自同于遭丧之礼犹待逾年而后行之史臣据实以书尔定公元年不书正月盖正月公尚未立歳首未得朝正正月无事可见是以不书迨六月而后即位既非即位之常月记事之宜又须详而日之故书戊辰即位而后改元未改之前必承前君之年而史官载策又不得一歳两年故于是歳八年即称元史法然也汉魏以来虽秋冬改元者史必冠之于歳首遵此意哉
　　告朔例
　　不告月一
　　不视朔一
　　文六年闰月不告月犹朝于庙传曰非礼也闰以正时时以作事事以厚生生民之道于是乎在矣不告闰朔弃时政也何以为民此縁文公之失以明告朔之礼也天子班厯于诸侯诸侯受而藏之祖庙每月之朔以特羊告庙受而施行之遂以聴治此月之政谓之视朔以其告庙故亦曰告朔此日又以礼祭于宗庙谓之朝庙其在歳首则谓之朝正襄二十九年传称释不朝正于庙是也视朔朝庙其礼有二皆于月朔为之也夫聴政必于朔者人君设官分职委任臣下总成败以效能否执八柄以明赏诛使非躬亲其事则忠惰不分乱言移聴朝政日紊国家之败端必由此圣人知其然是以简其节敬其事制为视朔之法因月朔告庙遂以临朝聴政考徃议来显众以断之由是上下交泰官治民安也文以闰非常月因而阙其礼故经书之以章其失怠政弃礼虽朝于庙则如勿朝故曰犹犹者可已之辞也经称告月传言告朔告月必于朔也十六年夏五月公四不视朔传曰疾也文自六年不视闰朔盖其后是礼浸废诸公多有不行者定哀之世饩羊徒存子贡感而欲去是其证也既已一书显礼明讥是后不复更载乃文于十六年则以疾故自二月至五月四不视朔虽曰废礼实非怠惰故经复明其事按诸公以疾废朔者不一特于此一表之则余从可知且是春公以疾辞齐防又因明其非诈也视朔朝庙国之常事常事不书而唯书其失失亦不可胜书存一二以示法而已丘明作传穷览载籍虽经所不载又广记而备言之也僖五年传曰春王正月辛亥朔日南至公既视朔遂登观台以望而书礼也凡分至启闭必书云物为备故也礼天子有灵台诸侯有观台观台台上构屋可以逺观于歳春秋二分夏冬二至立春立夏为启立秋立冬爲闭用此八节之日登台以望书其所见云物气色若有变异妖祥必有后验书之所以为备豫也视朔者月朔之礼登台者日至之礼兹则朔至同日故僖公两行之左氏善公得礼因记其事复发凡以明周公之典传中凡例五十唯此一凡经无其事然亦国家大典传是以显举之也春秋编年之体值朔书朔值晦书晦值闰书闰原无义例事之所记旧有详略或阙焉弗备亦非褒讥之说也唯日食假朔日以明僖十五年夏五月日有食之传曰不书朔与日官失之也是其例矣谷梁曰言日不言朔食晦日朔日并不言食晦夜朔日并言食正朔言朔不言日食既朔此则未闻厯术而徒穿凿其说僖五年九月己夘晦成十六年六月甲午晦公羊曰晦也记异也此复指日为异其舛谬尤甚矣圣人敬天作厯用授民时分四时以正寒燠置余闰以节盈虚所以重民事也故传中每讥置闰之失文元年传曰于是闰三月非礼也先王之正时也履端于始序则不愆举正于中民则不惑归余于终事则不悖襄二十七年十一月传曰辰在申司厯过也再失闰矣哀十二年十二月螽传称仲尼曰今火犹西流司厯过也详释诸传知闰月之为重文公不告闰月犹朝于庙圣人明书示讥公羊曰天无是月也犹者通可已也谷梁曰天子不以告朔而丧事不数也是何其言之悖乎杜氏简二传而去异端殆莫此之爲甚与
  </div>
  <div class="pagination">
   <a href="左传事纬_page5.html">
    上一页
   </a>
   <a href="左传事纬.html">
    1
   </a>
   <a href="左传事纬_page2.html">
    2
   </a>
   <a href="左传事纬_page3.html">
    3
   </a>
   <a href="左传事纬_page4.html">
    4
   </a>
   <a href="左传事纬_page5.html">
    5
   </a>
   <span class="current-page">
    6
   </span>
   <a href="左传事纬_page7.html">
    7
   </a>
   <a href="左传事纬_page8.html">
    8
   </a>
   <a href="左传事纬_page9.html">
    9
   </a>
   <a href="左传事纬_page10.html">
    10
   </a>
   <a href="左传事纬_page11.html">
    11
   </a>
   <span>
    ...
   </span>
   <a href="左传事纬_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
