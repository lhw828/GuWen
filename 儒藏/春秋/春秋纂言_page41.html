<!DOCTYPE html>
<html>
<head>
    <meta charset="UTF-8">
    <title>春秋纂言 - 第 41 页/共 55 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋纂言 - 第 41 页/共 55 页</h1>
    <div class="content">　　公防晋侯宋公卫侯曹伯莒子邾子滕子薛伯杞伯小邾子齐世子光伐郑【左传曰诸侯伐郑季武子齐崔杼宋皇郧从荀防士匄门于鄟门卫北宫括曹人邾人从荀偃韩起门于师之梁滕人薛人从栾黡士鲂门于北门杞人郳人从赵武魏綘斩行栗师于泛令于诸侯曰脩器备盛糇粮归老幼居疾于虎牢肆眚围郑郑人恐乃行成中行献子曰遂围之以待楚人之救也而与之战不然无成知武子曰许之盟而还师以敝楚人吾三分四军与诸侯之鋭以逆来者于我未病楚不能矣犹愈于战暴骨以逞不可以争大劳未艾君子劳心小人劳力先王之制也乃许郑成】
　　十有二月
　　己亥同盟于戯【戯许宜切○左传曰郑服也将盟郑六卿公子騑公子发公子嘉公孙輙公孙虿公孙舎之及其大夫门子皆从郑伯晋士庄子为载书曰自今日既盟之后郑国而不唯晋命是听而或有异志者有如此盟公子騑趋进曰天祸郑国使介居二大国之间大国不加德音而乱以要之使其鬼神不获歆其禋祀其民人不获享其土利夫妇辛苦蛰隘无所底告自今日既盟之后郑国而不唯有礼与彊可以庇民者是从而敢有异志者亦如之荀偃曰改载书公孙舎之曰昭大神要言焉若可改也大国亦可叛也知武子谓献子曰我实不德而要人以盟岂礼也哉非礼何以主盟姑盟而退修德息师而来终必获郑何必今日我之不德民将弃我岂唯郑若能休和逺人将至何恃于郑乃盟而还】
　　楚子伐郑【左传曰子驷将及楚平子孔子蟜曰与大国盟口血未干而背之可乎子驷子展曰吾盟固云唯强是从今楚师至晋不我救则楚强矣乃及楚平】
　　【经书月三书日三大衍厯正月甲午大己酉冬至二月甲子小三月癸巳大四月癸亥小五月壬辰大辛酉三十日六月壬戌小七月辛夘大八月辛酉小癸未二十三日九月庚寅大十月庚申小十一月己丑大经十二月己亥在此月十一日疑经书月误以一为二十二月己未小长厯辛酉五月二十九癸未八月二十二十一月庚寅朔己未亦在其月十日】
　　十年【戊戌灵王九年○晋霸悼十○蔡景二十九○曹成十五○卫献十四○郑简三○陈哀六○杞孝四○宋平十三○齐灵十九○秦景十四○楚共二十八○吴夀梦二十三】
　　春
　　公防晋侯宋公卫侯曹伯莒子邾子滕子薛伯杞伯小邾子齐世子光防吴于柤【柤荘加切○左传曰防呉子寿梦也杜氏曰吴子在柤晋以诸侯往防之故曰防吴柤楚地张氏曰后汉彭越国付阳县有柤水】
　　夏
　　五月
　　甲午遂灭偪阳【偪甫目彼力二切谷作傅○左传曰晋荀偃士匄请伐偪阳而封宋向戌焉荀防曰城小而固胜之不武弗胜为笑固请围之不克诸侯之师久于偪阳荀偃士匄请于荀防曰水潦将降惧不能归请班师知伯怒投之以机出于其间曰女成二事而后告予予恐乱命以不女违女既勤君而兴诸侯牵率老夫以至于此既无武守而又欲易余罪曰是实班师不然克矣余羸老也可重任乎七日不克必尔乎取之荀偃士匄帅卒攻偪阳亲受矢石灭之以与向戌向戌辞乃与宋公以偪阳子归献于武宫谓之夷俘使周内史选其族嗣纳诸霍人高氏曰偪阳楚与国也杜氏曰偪阳妘姓国今彭城偪阳县张氏曰今徐州沛县】
　　公至自防【谷梁传曰存中国也中国有善事则并焉无善事则异之杜氏谔曰逾时而反故危而至之】
　　楚公子贞郑公孙輙帅师伐宋【左传曰楚子囊郑子耳伐家师于訾母围宋门于桐门高氏曰以宋公受偪阳故也】
　　晋师伐秦【左传曰九年秦景公使士雃乞师于楚将以伐晋楚子许之师于武城以为秦援秦人侵晋晋饥弗能报也晋荀防伐秦报其侵也高氏曰晋方帅诸侯防吴灭偪阳又越千里而伐秦可谓虐用其民矣为晋计者莫若修文公之业与秦通和庶因秦之兵力共攘彊楚可以少安中国不此之图而反以秦资楚此晋之失也】
　　秋
　　莒人伐我东鄙【左传曰莒人间诸侯之有事也故伐我东鄙高氏曰伐者必有辞也】公防晋侯宋公卫侯曹伯莒子邾子齐世子光滕子薛伯杞伯小邾子伐郑【左传曰诸侯伐郑齐崔杼使太子光先至于师故长于滕师于牛首吕氏曰齐世子光序诸侯上主防者为之也春秋不改所以示讥言专以强弱事势为先后也郑于是复从晋然亦不敢背楚也】
　　冬
　　盗杀郑公子騑公子发公孙輙【騑公谷作斐○左传曰初子驷与尉止有争将御诸侯之师而黙其车尉止获遂弗使献初子驷为田洫司氏堵氏侯氏子师氏皆丧田焉故五族聚羣不逞之人因公子之徒以作乱于是子驷当国子国为司马子耳为司空子孔为司徒尉止司臣侯晋堵女父子师仆帅贼以入晨攻执政于西宫之朝杀子驷子国子耳子孔知之故不死子西闻盗不儆而出尸而追盗盗入于北宫乃归授甲臣妾多逃器用多丧子产闻盗为门者庇羣司闭府库慎闭藏完守备成列而后出兵车十七乗尸而攻盗于北宫子蟜率国人助之杀尉止子师仆盗众尽死侯晋奔晋堵女父司臣尉翩司齐奔宋子孔当国孙氏曰盗一日而杀三卿郑伯失刑政胡氏曰卿大夫者国君之陪贰也身不能保而盗得杀之于朝安在其为陪贰乎】戍郑虎牢【左传曰诸侯之师城虎牢而戍之晋师城梧及制士鲂魏绛戌之虎牢非郑地也言将归焉郑及晋平胡氏曰虎牢之城不系郑者责在郑也戍而系郑者罪诸侯也郑人从楚固为不义然中国所以城虎牢非欲断荆楚之路为郑蔽也驻师阨险以偪之尔至是伐而复戍焉可谓以义服之乎张氏曰前年戍陈不能制楚以保陈矣又踵前辙劳诸侯以戍守恃力逼小岂覇主服人之道乎高氏曰郑虽行成而诸侯所以为之戍则其意有在使郑复贰则虎牢之戍反为腹心之忧如其不贰则助之守而为之援焉定则固将反之矣是以还系于郑然五年城虎牢不系郑者是时诸侯城之以驻师而御楚虽郑亦不能有之也】
　　楚公子贞帅师救郑【左传曰楚子囊救郑诸侯之师还郑而南至于阳陵楚师不退知武子欲退曰今我逃楚楚必骄骄则可与战矣栾黡曰逃楚晋之耻也合诸侯以益耻不如死我将独进师遂进与楚夹颍而军子蟜曰诸侯既有成行必不战矣从之将退不从亦退退楚必围我犹将退也不如从楚亦以退之宵渉颍与楚人盟栾黡欲伐郑师荀防不可曰我实不能御楚又不能庇郑郑何罪不如致怨焉而还今伐其师楚必救之战而不克为诸侯笑克不可命不如还也诸侯之师还侵郑北鄙而归楚人亦还胡氏曰以救许楚罪诸侯不能保郑肆其陵逼曾荆楚之不若也】
　　公至自伐郑【襄陵许氏曰书楚救郑而至公知诸侯之避楚也】
　　【经书月一书日一大衍厯正月戊子大甲寅冬至二月戊午大三月戊子小四月丁巳大闰月丁亥小经五月甲午在闰月五月丙辰大六月丙戌小七月乙夘大八月乙酉小九月甲寅大十月甲申小十一月癸丑大十二月癸未小长厯是年闰十一月甲午五月八日】
　　十有一年【己亥灵王十年○晋覇悼十一○蔡景三十○曹成十六○卫献十五○郑简四○陈哀七○杞孝五○宋平十四○齐灵二十○秦景十五○楚共二十九○吴寿梦二十四】
　　春
　　王正月
　　作三军【左传曰季武子将作三军告叔孙穆子曰请为三军各征其军穆子曰政将及子子必不能武子固请之穆子曰然则盟诸乃盟诸僖闳诅诸五父之衢三分公室而各有其一三子各毁其乗季氏使其乘之人以其役邑入者无征不入者倍征孟氏使半为臣若子若弟叔孙氏使尽为臣不然不舎杜氏曰鲁本无中军唯上下二军皆属于公有事三卿更帅以征伐季氏欲专其民人故假立中军因以改作孔氏曰往前民皆属公家若非征伐不属三子故三子自以其邑之民为已之车乗今既三分公室所分得者即是已有故三家各自壊旧时车乗部伍以足成三军也季氏使所分得国内三分有一之人以其役与邑皆来入季氏者则无公征若不以役邑入季氏则使公家倍征之役今之丁也邑赋税也设利害以驱民使入已尔民畏倍征则尽归季氏所分得者无一入公也孟氏以子弟之中课取其一又分半以归公也叔孙氏使子弟尽为已臣唯以父兄归公尔故昭公五年传云季氏尽征之叔孙氏臣其子弟言不臣父兄取二分而二分归公也孟氏取其半又如叔孙所取之中止取其半以半归公取一分而三归公也吕氏曰孟氏稍弱所以只使半为臣季氏彊直欲尽无公室也澄曰古之制地方百里为大国大国三军方七十里为次国次国二军方五十里为小国小国一军鲁为方百里之大国当有三军故鲁颂曰公车千乘又曰公徒三万盖言伯禽初受封之时有三军也其后不能备三军故止有二军然不知二军自何时始以鲁之众本不能备三军之数季武子欲增中军而作为三军者盖借此改作而分公室之众也按二十五成之地出一军则三军者该地七十五成鲁之方百里其地有百成但三桓皆百乘之家各有十成之地则取百成中之三十成矣况又臧氏仲氏叔氏之类亦有采邑则鲁之公室其不满七十五成矣何以能有三军故三家毁其乘者各以其家所得采邑十成之民补足其数仅可备三军也】
　　夏
　　四月
　　四卜郊不从乃不郊【因四卜之渎以着鲁郊之僣】
　　郑公孙舎之帅师侵宋【左传曰郑人患晋楚之故诸大夫曰不从晋国几亡楚弱于晋晋不吾疾也晋疾楚将辟之何为而使晋师致死于我楚弗敢敌而后可固与也子展曰与宋为恶诸侯必至吾从之盟楚师至吾又从之则晋怒甚矣晋能骤来楚将不能吾乃固与晋大夫説之使疆之司恶于宋宋向戌侵郑大获子展曰师而伐宋可矣若我伐宋诸侯之伐我必疾吾乃听命焉且告于楚楚师至吾又与之盟而重赂晋师乃免矣子展侵宋杜氏曰欲以致诸侯也】公防晋侯宋公卫侯曹伯齐世子光莒子邾子滕子薛伯杞伯小邾子伐郑【左传曰诸侯伐郑齐太子光宋向戌先至于郑门于东门其莫晋荀防至于西郊东侵旧许右还次于围郑观兵于南门西济于济隧郑人惧乃行成高氏曰以前伐未得志而郑复来侵宋故也凡世子代父与盟防当在诸侯之下齐光代君出防十年在滕子薛伯上已为僣矣此防又在莒子邾子上于是为甚以莒邾皆属于齐故也见世子益骄而主防者莫能制也自再防萧鱼之后覇业稍振诸侯不复与光防矣则知十九年同围齐之役盖齐有以取之也】
　　秋
　　七月
　　己未同盟于亳城北【亳公谷作京○左传曰同盟于亳范宣子曰不慎必失诸侯诸侯道敝而无成能无贰乎乃盟载书曰凡我同盟毋蕰年毋壅利毋保奸毋留慝救灾患恤祸乱同好恶奨王室或间兹命司慎司盟名山名川羣臣羣祀先王先公七姓十二国之祖眀神殛之俾失其民坠命亡氏踣其国家胡氏曰郑既盟而又叛从子展之谋欲致晋师而后与之也故其载书虽有队命亡氏踣其国家之言渝之而不顾噫慢鬼神至此而盟犹足恃乎杜氏曰亳城郑地任氏曰偃师也故汤都】
　　公至自伐郑【以前事至者见虽同盟而未得郑也】
　　楚子郑伯伐宋【左传曰楚子囊乞旅于秦秦右大夫詹帅师从楚子将以伐郑郑伯逆之伐宋高氏曰晋师方还而郑伯逆楚子同伐宋盖用公孙舎之之谋以伐宋自信于楚而数叛晋使楚道敝而固与晋以托国焉】
　　公防晋侯宋公卫侯曹伯齐世子光莒子邾子滕子薛伯杞伯小邾子伐郑【左传曰诸侯悉师复伐郑杜氏曰此夏诸侯皆复来故曰悉师高氏曰诸侯之师方归未及解甲息肩而复至于郑之城下】
　　防于萧鱼【左传曰诸侯之师观兵于郑东门郑人使王子伯骈行成晋赵武入盟郑伯郑子展出盟晋侯防于萧鱼赦郑囚皆礼而归之纳斥候禁侵掠晋侯使叔肸告于诸侯公使臧孙纥对曰凡我同盟小国有罪大国致讨苟有以借手鲜不赦宥寡君闻命矣郑人赂晋侯以师悝师触师蠲广车軘车淳十五乘甲兵凡兵车百乘歌钟二肆及其镈磬女乐二八杜氏曰郑服而诸侯防萧鱼郑地苏氏曰郑与防也八年郑人侵蔡获公子燮自是晋侯争郑五年之间晋人四以诸侯伐郑楚輙救之晋用知防之谋未尝与楚人战至是楚不能应遂全师以服郑于是郑固与晋二十余年楚不能争虽城濮之克不能过也孙氏曰言伐言防者得郑之辞也郑自齐桓晋文死或即蛮荆或即中国晋楚争之乆矣晋悼比嵗大合诸侯伐郑今始得之不能有郑者余二十年此晋悼之绩也程子曰诸侯数月之间再伐郑郑服而请防郑不可信也而晋悼公诚以待人信之不疑自此郑不背晋者二十四年】
　　公至自防【谷梁传曰伐而后防不以伐郑至得郑伯之辞也程子曰兵不加郑故书至自防】
　　楚人执郑行人良霄【左传曰郑人使良霄太宰石防如楚告将服于晋曰孤以社稷之故不能懐君君若能以玉帛缓晋不然则武震以摄威之孤之愿也楚人执之襄陵许氏曰见楚之力尽于是矣高氏曰郑使良霄告絶于楚楚不能得郑故执良霄以舒愤懑不平之气自是不复出师以与晋争郑于是坚从晋良霄公孙輙之子也】
　　冬
　　秦人伐晋【左师曰秦庶长鲍庶长武帅师伐晋以救郑鲍先入晋地士鲂御之少秦师而弗设备武济自辅氏与鲍交伐晋师战于栎晋师败绩易秦故也高氏曰秦景公妹为楚共王夫人于是为楚伐晋报去年之役也】
　　【经书月三书日一大衍厯正月壬子大己未冬至二月壬午小三月辛亥大四月辛巳大五月辛亥小六月庚辰大七月庚戌小己未十日八月己夘大九月己酉小十月戊寅大十一月戊申小十二月丁丑大】
　　十有二年【庚子灵王十一年○晋覇悼十二○蔡景三十一○曹成十七○卫献十六○郑简五○陈哀八○杞孝六○宋平十五○齐灵二十一○秦景十六○楚共三十○吴夀梦二十五卒】
　　春
　　王三月
　　莒人伐我东鄙围台【台谷作邰下同○高氏曰诸侯伐我未有言围邑者书围邑自此始莒人间嵗伐我公五与莒子防宜其释怨同好矣而见伐不已则鲁弱可知矣杜氏曰台琅琊费县有台亭】
　　季孙宿帅师救台遂入郓【公羊传曰言遂何公不得为政尔谷梁传曰受命而救台不受命而入郓也孙氏曰不受命而入郓专也何氏曰公微弱政教不行故季孙宿遂取郓以自益其邑高氏曰善救台恶入郓也成十二年甞帅师城郓矣鲁不能守复为莒所取今复取之】
　　夏
　　晋侯使士鲂来聘【左传曰来聘且拜师杜氏曰谢前年伐郑师襄陵许氏曰晋悼服郑抑楚而聘鲁善持胜矣】
　　秋
　　九月
　　呉子乘卒【此吴子夀梦也在位二十五年其子诸樊嗣杜氏谔曰宣十八年録楚子旅卒者以其暴盛而诸侯交接赴告之相亲也至此书吴子乘卒者亦以其暴盛且眀诸侯通之防之而赴告之相及也】
　　冬
　　楚公子贞帅师侵宋【左传曰楚子囊秦庶长无地伐宋师于梁以报晋之取郑也髙氏曰秦人与焉而削之者楚人率秦故专罪楚也】
　　公如晋【左传曰朝且拜士鲂之辱髙氏曰晋侯一使人来聘而公遂亲往朝之事晋之礼恭矣】
　　【经书月二书日无大衍厯正月丁未小甲子冬至二月丙子大三月丙午小四月乙亥大五月乙巳小六月甲戌大七月甲辰小八月癸酉大九月癸夘小十月癸酉小十一月壬寅大十二月壬申小】
　　十有三年【辛丑灵王十二年○晋覇悼十三○蔡景三十二○曹成十八○卫献十七○郑简六○陈哀九○杞孝七○宋平十六○齐灵二十二○秦景十七○楚共三十一卒○吴诸樊遏元年】
　　春
　　公至自晋【公在外不朝正于庙也】
　　夏
　　取邿【邿音诗公作诗○左传曰邿乱分为三师救邿遂取之杜氏曰邿小国也任城元父县有邿亭高氏曰鲁乘其乱灭之以为附庸襄陵许氏曰晋始息民是以楚侵宋不报鲁取邿不讨取无大乱而已】
　　秋
　　九月
　　庚辰楚子审卒【此楚共王也在位三十一年子昭嗣】
　　冬
　　城防【左传曰于是将早城臧武仲请俟毕农事高氏曰防臧氏之邑也厥后齐髙厚伐我北鄙围防则城防者畏齐也襄陵许氏曰郑役既息鲁政稍暇则知取邿以为利城防以为安而已矣经书月一书日一大衍厯正月辛丑大庚午冬至闰月辛未小二月庚子大三月庚午小四月己亥大五月己巳小六月戊戌大七月戊辰小八月丁酉大九月丁夘小庚辰十四日十月丙申大十一月丙寅小十二月乙未大长厯是年闰八月】
　　十有四年【壬寅灵王十三年○晋覇悼十四○蔡景三十三○曹成十九○卫献十八○郑简七○陈哀十○杞孝八○宋平十七○齐灵二十三○秦景十八○楚康王昭元年○吴诸樊二】
　　春
　　王正月
　　季孙宿叔老防晋士匄齐人宋人卫人郑公孙虿曹人莒人邾人滕人薛人杞人小邾人防吴于向【虿丑迈切公作万下同向式亮切○左传曰吴侵楚养由基奔命子庚以师继之养叔曰吴乘我丧谓我不能师也必易我而不戒子为三覆以待我我请诱之子庚从之战于庸浦大败吴师呉告败于晋防于向为吴谋楚故也范宣子数吴之不德也以退吴人杜氏曰吴伐楚丧故谓之不德数而遣之卒不为伐楚襄陵许氏曰四卿帅师自成公始二卿列防自襄公始大夫张也高氏曰吴人在向诸侯往防之因谋伐秦焉夫楚结秦以病晋而晋又交吴以害楚亦相激而然尔重言防吴与成十五年钟离之防同澄按左氏以向防为吴谋楚然吴在向而晋率诸侯之大夫往防之是晋有求于吴非吴有求于晋也故疑左氏所载事迹非其实而惟高氏谋伐秦之説或是】
　　二月
　　乙未朔日有食之
　　夏
　　四月
　　叔孙豹防晋荀偃齐人宋人卫北宫括郑公孙虿曹人莒人邾人滕人薛人杞人小邾人伐秦【左传曰诸侯之大夫从晋侯伐秦以报栎之役也晋侯待于竟使六卿帅诸侯之师以进及泾不济叔向见叔孙穆子穆子赋匏有苦叶叔向退而具舟鲁人莒人先济郑子蟜北宫懿子见诸侯之师而劝之济济泾而次秦人毒泾上流师人多死郑司马子蟜帅郑师以进师皆从之至于栻林不获成焉荀偃令曰鸡鸣而驾塞井夷灶唯余马首是瞻栾黡曰晋国之命未有是也余马首欲东乃归下军从之伯游曰吾令实过悔之何及多遗秦禽乃命大还晋人谓之迁延之役栾鍼曰此役也报栎之败也役又无功晋之耻也吾有二位于戎路敢不耻乎与士鞅驰秦师死焉士鞅反栾黡谓士匄曰余弟不欲往而子召之余弟死而子来是而子杀余之弟也弗逐余亦将杀之士鞅奔秦高氏曰春夏兴师烦扰中国将帅不和威德两弛晋国之政衰矣悼公所以不及文襄也】
　　己未卫侯衎出奔齐【左谷无衎字○左传曰卫献公戒孙文子寗恵子食皆服而朝日旰不召而射鸿于囿二子从之不释皮冠而与之言二子怒孙文子如戚孙蒯入使公饮之酒使太师歌巧言之卒章太师辞师曹请为之遂诵之蒯惧告文子文子曰君忌我矣弗先必死并帑于戚公使子蟜子伯子皮与孙子盟于丘宫孙子皆杀之公如鄄使子行于孙子又杀之公出奔齐孙氏追之败公徒公及竟使祝宗告亡卫人立公孙剽孙林父殖相之以听命于诸侯杜氏曰孙逐卫侯春秋以其自取奔亡之祸故诸侯失国者皆不书逐君之贼也襄陵许氏曰逐君之恶未有若林父者矣郑厉卫恵犹以礼去者也王氏笺义曰左传谷梁卫侯出奔皆不书名独公羊书名按诸侯不书名唯出奔书名者罪其不道而失国也衎当名公羊得之矣】
　　莒人侵我东鄙【杜氏曰报入郓也高氏曰莒自灭鄫之役四伐我矣是无晋也】
　　秋
　　楚公子贞帅师伐吴【左传曰楚子为庸浦之役故子囊师于棠以伐吴吴不出而还子囊殿以吴为不能而弗儆呉人自臯舟之隘要而击之楚人不能相救吴人败之获楚公子宜谷】
　　冬
　　季孙宿防晋士匄宋华阅卫孙林父郑公孙虿莒人邾人于戚【左传曰晋侯问卫故于中行献子对曰卫有君矣伐之未可以得志而勤诸侯不如因而定之防于戚谋定卫也杜氏曰戚卫地张氏曰前书卫侯之奔此列孙林父于防晋为覇主抑君助臣晋大夫之党孙林父罪恶见矣】
　　【经书月三书日二大衍厯正月乙丑大乙亥冬至二月乙未小朔日食三月甲子大四月甲午小己未二十六日五月癸亥大六月癸巳小七月壬戌大八月壬辰小九月辛酉大十月辛夘小十一月庚申大十二月庚寅小】
　　十有五年【癸夘灵王十四年○晋覇悼十五卒○蔡景三十四○曹成二十○卫献十九殇公剽元年○郑简八○陈哀十一○杞孝九○宋平十八○齐灵二十四○秦景十九○楚康二○吴诸樊三】
　　春
　　宋公使向戌来聘【左传曰聘且寻盟杜氏曰报二年豹之聘寻十一年亳之盟】二月
　　己亥及向戌盟于刘【孙氏曰刘鲁地襄陵许氏曰不盟于国而盟于刘崇向戌故公弱甚矣高氏曰凢因来聘而盟者必在国内如成三年晋侯使荀庚来聘卫侯使孙良夫来盟丙午及荀庚盟丁未及孙良夫盟十一年晋侯使郤犫来聘己丑及郤犫盟襄七年卫侯使孙林父来聘壬戌及孙林父盟是也刘盖王畿采地岂有来聘鲁而逺盟于刘者乎盖下文有刘夏因传者以为春夏之夏与文四年夏逆妇姜于齐同文故误增于刘二字尔】
　　刘夏逆王后于齐【杜氏曰刘采地夏名也天子卿书字刘夏非卿故书名孙氏曰天子不亲迎娶后则三公逆之刘夏士也王后天下母使微者逆之可哉高邮孙氏曰天子逆后使三公春秋二百四十二年周王十三书逆王后者唯二非礼则书也祭公行得礼而书之者讥遂事也刘夏之逆则以非三公而讥之宋氏曰何以书鲁主婚也】
　　夏
　　齐侯伐我北鄙围成【左传曰齐侯围成贰于晋故也高氏曰是时季孙在齐季孙宿为戚之防以定卫而齐不与焉齐固有憾于诸侯矣而尤懐夫袁娄之耻者也伐我北鄙以此之故成盖吾仲孙之邑也】
　　公救成至遇【公羊传曰不敢进也杜氏曰遇鲁邑公至遇畏齐不敢至成范氏曰至遇而齐师已退髙氏曰鲁于是时巳三分其民而公室卑弱已不足以当敌故书公救成至遇若畏而不进则书次矣不当书至也】
　　季孙宿叔孙豹帅师城成郛【常山刘氏曰由不能救成成郛见壊而城之也吕氏曰成郛壊而城苟完而已髙氏曰此孟孙之邑而叔孙季孙帅师以城之者见三家相党以备齐为名而兴役之众故其城坚固可守卒为鲁患而不可堕也定十二年公围成是也郛盖外城也】
　　秋
　　八月
　　丁巳日有食之【高氏曰按长厯七月丁巳朔八月无丁巳又不书朔盖因旧史也】邾人伐我南鄙【左传曰使告于晋晋将为防以讨邾莒晋侯有疾乃止高氏曰邾贰于晋以与齐党于莒故来伐我襄陵许氏曰政在君则民一民一则国强政在臣则民二民二则国弱鲁自文襄失政大夫盗窃国柄齐与邾莒交伐其国不竞甚矣无他民分于三桓故也】
　　冬
　　十有一月
　　癸亥晋侯周卒【悼公也在位十五年子彪嗣是为平公襄陵许氏曰悼公之覇功亚桓文平公受之遗烈犹在祝柯澶渊之盟是已自是则晋日替矣】
　　【经书月三书日三大衍厯正月己未大庚辰冬至二月己丑小己亥十一日三月戊午大四月戊子大五月戊午小六月丁亥大七月丁巳小日食经书八月丁巳食闰法差也八月丙戌大九月丙辰小十月乙酉大闰月乙夘小十一月甲申大经十一月癸亥在闰十月及十二月十二月甲寅小长厯是年七月丁巳朔日食】
　　十有六年【甲辰灵王十五年○晋覇平公彪元年○蔡景三十五○曹成二十一○卫献二十殇二○郑简九○陈哀十二○杞孝十○宋平十九○齐灵二十五○秦景二十○楚康三○吴诸樊四】
　　春
　　王正月
</div>
    <div class="pagination">
<a href="春秋纂言_page40.html">上一页</a><span>...</span><a href="春秋纂言_page36.html">36</a><a href="春秋纂言_page37.html">37</a><a href="春秋纂言_page38.html">38</a><a href="春秋纂言_page39.html">39</a><a href="春秋纂言_page40.html">40</a><span class="current-page">41</span><a href="春秋纂言_page42.html">42</a><a href="春秋纂言_page43.html">43</a><a href="春秋纂言_page44.html">44</a><a href="春秋纂言_page45.html">45</a><a href="春秋纂言_page46.html">46</a><span>...</span><a href="春秋纂言_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
