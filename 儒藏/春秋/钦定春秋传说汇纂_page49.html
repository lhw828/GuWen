<!DOCTYPE html>
<html>
<head>
    <meta charset="UTF-8">
    <title>钦定春秋传说汇纂 - 第 49 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定春秋传说汇纂 - 第 49 页/共 87 页</h1>
    <div class="content">　　集説【许氏翰曰自晋灵以来成景相继力争陈郑而无以服楚　陆氏九渊曰左氏谓郑及楚平诸侯伐郑取成而还诸侯伐郑而称人贬也晋楚争郑为日久矣春秋常欲晋之得郑而不欲楚之得郑与郑之从晋而不与郑之从楚是贵晋而贱楚也晋之所以可贵者以其有礼义也今晋不能芘郑致其从楚陈又有弑君之贼晋不能告之天王声罪致讨而乃汲汲于争郑是所谓礼义者灭矣书人以贬圣人于是絶晋望矣　张氏洽曰称人者贬其舍乱臣贼子之大恶而轻动干戈以讨廹于彊令无所适从之小国　家氏翁曰自晋襄没灵成景皆不克负荷而楚庄日以彊盛北向而争诸侯侵陈侵郑观兵周疆将逞其所大欲晋人仅出偏师畏缩不敢犯荆楚之锋惟伺其去释憾于小国今又讨郑纵能服之岂保楚之不再出乎自赵盾为政宋齐鲁皆弑其君盾内有所慊置而不问却缺为政又不能治侯国之贼其君者乃率三国争郑而以讨逆遗楚遂使楚挟仗义之名以风示天下晋伯自是愈衰矣　赵氏与权曰前此楚伐郑晋救之使晋能庇郑郑何至与楚平哉兵不足以制楚德不足以服郑彼此交战郑何罪焉晋于是不可以伯矣】
　　秋天王使王季子来聘【王聘止此】
　　左传【秋刘康公来报聘】
　　公羊【王季子者何天子之大夫也其称王季子何贵也其贵奈何母弟也】
　　谷梁【其曰王季王子也其曰子尊之也聘问也】
　　胡传【公羊传曰王季子者王之母弟也王有时聘以结诸侯之好礼也宣公享国至是十年不朝于周而比年朝齐不奔王丧而奔齐侯丧不遣贵卿会匡王葬而使归父会齐侯之葬纵未举法勿聘焉犹可也而使王季子来王灵益不震矣】
　　集説【许氏翰曰自是王灵益亡王聘益轻春秋不复録矣　陈氏傅良曰自顷王而下王室无聘鲁者于是再聘而　季子实来则已尊矣　汪氏克寛曰宣公简慢于　知有齐而不知有周所以君臣朝夕奔走于临淄之境者其心必曰济西之田未复不可不曲意事之而不思鲁封七百里之地秋毫皆君赐也而防本塞源其罪应诛定王始则征聘于鲁中则厚贿于仲孙终则命贵弟报聘是犹为人父而不责子之狠傲乃三揖于定省之常礼而德色于借耰之微恩也宣公既不知所当尊而王亦不能自尊矣故来求之书止于文公来聘之书止于宣公锡命之书止于成公非削之而不纪盖王命不足为轻重而王亦不复遣使于诸侯耳寥寥百有余年而石尚以归脤録自是天王之名号不见于经矣】
　　公孙归父帅师伐邾取绎【绎公作蘱　绎杜注邾邑鲁国邹县北有绎山今泽山在邹县东南二十里盖县治徙山北也峄与绎通】
　　胡传【用贵卿为主将举大众出征伐不施于乱臣贼子奉天讨罪而陵弱侵小近在邦域之中附庸之国是为盗也故四国伐郑贬而称人鲁人伐邾特书取绎以罪之也】
　　集説【髙氏闶曰自文公时邾鲁有隙宣公簒立而邾子首朝之自是絶迹鲁庭者又十年故归父伐之　陆氏九渊曰鲁之伐邾无异于宋之伐滕特书取绎罪益着矣　张氏洽曰诗保有鳬绎邾文公卜迁于绎皆此山之地为邾鲁二国之境　家氏翁曰滕何负于宋而宋伐之邾何负于鲁而鲁侵之皆由列国无盟主彊陵弱众暴寡而莫之禁也胡文定于宋伐滕鲁伐邾皆责以不讨陈之弑君者宋鲍鲁宣皆弑君簒国今责二弑贼以乱治乱母乃不可乎汪氏克寛曰无瑕者始可以讨人宣公簒立惴惴然自保惟恐诸侯之动干戈而问子赤之故也其不能讨陈宜矣而犹称兵于邾以夺其地者盖以晋伯之不振而彊齐为之援故耳不几硕鼠欺人之不见而窃食于盆盎之间乎下书归父为邾故如齐则鲁之为鲁可知矣】
　　【案文十三年传称邾迁于绎为邾之国都距今仅十数年未必更迁取绎是灭邾矣孔疏谓别有绎邑亦因绎山为名则邾国小邑少不应更有同名之邑也疑公羊作蘱为是然谷梁亦与左同故依大全作绎而附论之如此】
　　大水
　　集説【何氏休曰先是城平阳取根牟及蘱役重民怨之所生　张氏洽曰隂盛阳微之征　家氏铉翁曰宣即位以来六年螽七年大旱今复大水咎征频仍未有甚于此时旱而书大水而书大以变常言也宣尝以臣弑君以子逐母罪大恶极天讨未加发而为水旱之灾民受其虐书以示戒也】
　　季孙行父如齐冬公孙归父如齐【宣公聘齐止此】
　　左传【季文子初聘于齐冬子家如齐伐邾故也】
　　胡传【案左氏行父如齐初聘也归父如齐邾故也齐侯嗣立宣公亲往奔其父丧又使贵卿会葬矣若待逾年然后修聘未晚也而季孙亟行归父继往则以宣公君臣不知为国以礼而谓妄説取人可以免于讨也归父贪于取绎畏齐而往盖理曲则气必馁矣能无畏乎哉春秋备书而不削以着其罪为后世盐也】
　　集説【髙氏闶曰以伐邾故恐齐人以为讨遂谋伐莒焉甚矣鲁之惧齐也二岁之间而公与大夫五如齐矣　陆氏九渊曰宣公是年身如齐者二使其臣如齐者三闻天王使王季来聘矣未闻身如京师与使其臣如京师也不待详考其事而罪已着矣家氏翁曰行父以顷公立而往常也归父则使私昵布腹心非礼之常也归父之父弑齐甥而立宣公齐惠为外主顷公立惧有讨焉故如齐致卑屈以逭簒弑之讨比书二使诛奸也　汪氏克寛曰自反而缩则可以自立何畏于齐宣公行已有慊故君臣相及于齐而犹惧其获戾也】
　　齐侯使国佐来聘
　　左传【国武子来报聘】
　　胡传【葬之速也太不懐也又未逾年而以君命遣使聘于邻国则哀戚之情忘矣孟子曰养生不足以当大事惟送死可以当大事滕文公五月居庐未有命戒及至葬顔色之戚哭泣之哀吊者大悦而有愿为其氓者盖礼义人心之所同然也齐顷公嗣位之初举动若此丧师失地几见执获岂特妇人笑客之罪哉已失守身之本矣】
　　集説【髙氏闶曰嗣子逾年即位始称君未逾年称子故葵丘之会称宋子盖齐桓方倡大义以尊侯国故宋公虽在丧而来与会亦不深责以其不获已而趋急务尔鲁之于齐与国也聘虽后时亦何害耶惠公之葬既速又未逾年而以君命遽遣使来聘焉议伐莒也当凶衅而行吉礼忘哀思而结懽好书曰齐侯着其恶也　陆氏九渊曰齐惠公卒未逾年而国佐实来徇私弃礼见利而不顾义安然行之不畏于天不愧于人人心之冺灭一至于此　季氏本曰鲁君臣事齐甚谨而絶无一使报聘今国佐亲来岂特为行父之贺嗣君哉盖齐顷公之立国中未靖而髙国既逐崔氏恐其愬于诸侯故其礼独异以固鲁交耳】
　　【案诸侯在丧而有会盟征伐之事以丧礼行者书子以吉礼行者书爵居丧而聘邻国考之于礼虽无厉禁然将命之际必凖大臣居摄之辞如王聘及求金不称王使是也今书齐侯使是恶其即吉之速矣】
　　饥
　　公羊【何以书以重书也】
　　集説【孙氏复曰五谷不成曰饥　刘氏敞曰曷为或言饥或言大饥凶年补败不足曰饥死伤流亡曰大饥　陆氏九渊曰作之君师所以助上帝宠绥四方故君者所以为民也书曰天视自我民视天听自我民听岁之饥穰百姓之命系焉天下之事孰重于此春秋书饥盖始于是圣人之意岂特以责鲁之君哉　张氏洽曰王政以民食为重故积贮天下之大命也前此百有余年水旱螽螟之灾多矣不以饥书今大水之后特书饥者着宣公烦于事外国用无节上下用竭故一遇水旱遂致乏食耳　赵氏鹏飞曰春秋书饥者二大饥者一而宣公独居其二宣公即位至是十年螽大旱大水各一宣之立不允于天天变之作宜矣而贡齐无虚岁用兵无已期仓廪罄府库空而又加以水旱之变则其民至于流离冻馁固无足怪宣公亦何以立哉　黄氏震曰宣公即位十八年春秋两书其饥始以大水而饥继以蝝生而饥】
　　楚子伐郑
　　左传【楚子伐郑晋士会救郑逐楚师于颍北诸侯之师戍郑】
　　【颍北杜注颍水出河南阳城至下蔡入淮案水经云颍水出颍川阳城县西北少室山又东南过阳翟县北郦氏注云颍水又迳上棘城西左传楚师伐郑城上棘以涉颍者也颍水又迳阳翟县故城北阳翟今禹州颍北当在禹州之北】
　　胡传【经有辞同而意异者比事以观斯得之矣九年楚子伐郑称爵者贬辞也若曰国君自将恃彊压弱凭陵诸侯之称也知然者以下书晋却缺帅师救郑则贬楚可知矣此年楚子伐郑称爵者直辞也若曰以实属辞书其重者而意不以楚为罪也知然者以传书晋士会救郑逐楚师于颍北而经削之则责晋可知矣此类兼以传为案者也】
　　集説【髙氏闶曰晋士会救郑及诸侯戍郑而春秋削之者责晋虽得郑而不能有之也　陆氏九渊曰当是时晋伯既不复可望齐鲁之间熟烂如此楚子之肆行其谁遏之伐郑之书圣人所伤深矣左氏所载士会逐楚师于颍北不见于经纵或有之亦不足为轻重也　赵氏鹏飞曰楚之伐郑者五皆责叛也郑岂楚之与哉一失身饵楚五受楚兵从楚者六归晋者五乍晋乍楚泛然如不系之舟然圣人岂责郑之叛服不常哉闵其不幸而处晋楚之间不能自立也今楚子伐郑又复书爵非与楚也着楚之彊以责晋景之立不能修霸业而楚庄日彊陈郑将归之矣　家氏翁曰士会用偏师无益于救郑是岁郑即楚故略而不书耳】
　　附録左传【郑子家卒郑人讨幽公之乱斲子家之棺而逐其族改葬幽公諡之曰灵】
　　【癸定王亥九年】十有一年【晋景二年齐顷公无野元年衞穆二年蔡文十四年郑襄七年曹文二十年陈成公午元年桓三十九年宋文十三年秦桓七年楚庄十六年】
　　春王正月
　　夏楚子陈侯郑伯盟于辰陵【谷作夷陵　辰陵杜注陈地颍川长平县东南有辰亭今开封府陈州西南四十里有辰陵亭故长平城在州西北六十里】
　　左传【春楚子伐郑及栎子良曰晋楚不务德而兵争与其来者可也晋楚无信我焉得有信乃从楚夏楚盟于辰陵陈郑服也】
　　胡传【晋楚争此二国为日久矣今陈郑背晋从楚盟于辰陵而春秋书之无贬辞者经之大法在诛乱臣讨贼子今鲁与齐方用兵伐莒晋与狄方会于欑函而不谋少西氏之逆也而楚人能谋之辰陵之盟所以得书于经而无贬乎圣人讨贼之意可谓深切着明矣】
　　集说【朱子曰宣公之时楚庄盛彊主盟列国　张氏洽曰楚庄于是合二国为盟而欲讨陈夏征舒也春秋以晋齐二大国方且致勤于莒狄而不能讨独楚庄合诸侯以讨之所以楚子书爵于陈侯郑伯之上与之也　汪氏克寛曰楚自会盂之后未尝称爵与于会盟今书子序陈侯郑伯之上楚初主盟也会盂称爵贬之也不称爵则疑于楚大夫而执宋公之罪不着也盟辰陵书爵予之也予其谋讨陈之贼也后此盟于蜀楚公子婴齐序诸国大夫之上贬而称人不予婴齐之主诸侯宋虢之盟屈建公子围先歃而经首晋不予楚之狎主盟由是知辰陵之盟楚子先序而无贬辞盖予之也　季氏本曰陈郑当南北之冲楚之所欲争者也所恃者晋霸有足仗耳晋德不足以庇之则有从楚而已辰陵之盟其殆以晋为不足恃乎】
　　附録左传【楚左尹子重侵宋王待诸郔令尹蔿艾猎城沂使封人虑事以授司徒量功命日分财用平板榦称畚筑程土物议逺迩略基趾具糇粮度有司事三旬而成不愆于素】
　　【郔杜注楚地当在河南开封府项城县境沂杜注楚邑当在河南汝宁府真阳县境】
　　公孙归父会齐人伐莒
　　集説【杜氏谔曰称齐人以示贬人齐亦以人鲁也必书公孙归父亦以志大夫之専也　髙氏闶曰自四年公及齐侯平莒莒人不肯公伐莒取向至是齐鲁同讨之夫辰陵之盟列国所宜震也而齐方务穷兵于莒　张氏洽曰莒恃晋而不事齐鲁从齐而伐之兵不讨乱而挟彊陵弱深着齐鲁之罪也　赵氏鹏飞曰齐鲁平莒郯之怨莒人不肯二国不自咎而更以为仇公伐莒得向而齐未有所获故亦加兵于莒鲁亦总兵而会伐焉盖同疾于小邦期复取邑则鲁与齐均也其设心庸可恕乎齐顷即位不修父之好而修其怨宜结憾于四邻而召鞌之辱也　家氏翁曰前伐邾取绎此会齐伐莒皆归父为国生患求多于小国书之所以诛也　汪氏克寛曰伐邾伐莒皆以归父将重兵而后此会齐侯会楚子皆归父特会国君以见宣公之德仲遂而宠其子使专权于鲁也至笙之逐得非肇端于此与】
　　秋晋侯会狄于欑函【欑才端反　欑函杜注狄地】
　　左传【晋却成子求成于众狄众狄疾赤狄之役遂服于晋秋会于櫕函众狄服也是行也诸大夫欲召狄却成子曰吾闻之非德莫如勤非勤何以求人能勤有继其从之也诗曰文王既勤止文王犹勤况寡德乎】
　　谷梁【不言及外狄也】
　　胡传【诸侯有乱天王不能讨则方伯之责也又不能讨则四邻诸侯宜有请矣而鲁方会齐伐莒晋方求成于狄是失肩背而养其一指不能三年而缌小功之察不亦傎乎凡此直书其事不待贬絶而义自见者也】
　　集説【髙氏闶曰诸侯所恃者晋尔齐方伐莒晋方会狄而使楚人为伯者之事此反道也　陈氏傅良曰楚方倡义于天下而晋孜孜于羣狄至往会焉晋卑甚矣是故楚庄之春秋晋有诸侯之事不悉书也宣三年晋侯伐郑不书五年荀林父伐陈不书张氏洽曰晋侯为盟主而往与狄会舍夏征舒以遗楚讨又欲与楚争郑楚直晋老所以败于邲也　家氏翁曰楚盟陈郑晋不能辑和诸侯而会狄比事而观晋之卑甚矣　汪氏克寛曰晋景就狄地为会与僖三十二年衞人及狄盟义同】
　　冬十月楚人杀陈夏征舒
　　胡传【称人者众辞也大恶人人之所同恶人人之所得讨其称楚人杀征舒诸夏之罪自见矣】集説【杜氏预曰不言楚子而称人讨贼辞也　范氏甯曰变楚子言人者弑君之贼若曰人人所得杀也　孙氏复曰此楚子杀陈夏征舒也其言楚人者与楚讨也陈夏征舒弑其君天子不能诛诸侯不能讨而楚人能之故孔子与楚讨也　刘氏敞曰公羊曰此楚子也其称人何贬也非也此譬犹蔡人杀陈佗耳何以异哉且外讨弑君之贼何不得乎又曰谷梁曰此入而杀其不言入何也外征舒于陈也非也言楚人杀者乃明征舒有罪尔且先言入后言杀可谓内征舒于陈乎夫春秋记事之书也先杀而后入皆其实録矣岂纷纷然更易古事以便私意哉　程子曰人众辞大恶众所欲诛也】
　　丁亥楚子入陈
　　谷梁【入者内弗受也】
　　胡传【案左氏传楚子为夏氏乱故谓陈人无动将讨于少西氏遂入陈杀征舒轘诸栗门而经先书杀后书入者与楚子之能讨贼故先之也讨其贼为义取其国为贪舜跖之相去逺矣其分乃在于善与利耳楚庄以义讨贼勇于为善舜之徒也以贪取国急于为利跖之徒矣为善与恶特在一念须臾之间而书法如此故春秋传心之要典不可以不察者也或曰圣人大改过楚虽县陈能听申叔时之説而复封陈可谓能改过矣犹书入陈以贬之何也曰楚庄意在灭陈虽复封之然乡取一人焉以归谓之夏州而又纳其乱臣是制人之上下使不得其君臣之道也晋人以币如郑问驷乞之立故子产对曰若寡君之二三臣而晋大夫专制其位是晋之县鄙也何国之为辞客币而报其使晋人舍之他国非所当与也而必欲纳其乱臣存亡兴灭其若是乎仲尼美其有讨贼之功故特从末减不称取陈而书入虽曰与之可也】
　　集説【程子曰诛其罪义也取其国恶也　邵氏宝曰诛恶者众人之公心故曰楚人取国者一人之私心故曰楚子楚子有欲取之心焉故曰入罪人既得则无事于入矣其入也何为哉然卒不取也故不曰取　汪氏克寛曰春秋予楚庄之讨征舒而称楚人亦犹吴阖庐之救蔡而战于栢举称吴子也楚子入陈目其人而贬之亦犹吴入郢之举号也辞虽不同意实无异盖楚庄阖庐实非有讨贼救患之诚心故书法予夺如此也使楚庄眞有讨贼之心则辰陵之盟执征舒而诛之一匹夫之力耳奚俟以重兵造其国都而后戮之哉由其本无是心而假其事以为功故不足以进于此也　李氏廉曰楚假讨贼之义以有事于列国者四杀征舒也执庆封也诱蔡般也执陈招也惟杀征舒得讨贼之义故特书人执庆封亦无贬辞但楚灵之暴非庄比矣】
　　【案入陈之役传载于讨贼之先经书于讨贼之后胡传谓圣人与楚子以讨贼张氏洽亦主其説洵为有理谷梁以为外征舒于陈则非也刘氏敞驳之甚明】
　　纳公孙宁仪行父于陈【宁公作甯】
　　左传【冬楚子为陈夏氏乱故伐陈谓陈人无动将讨于少西氏遂入陈杀夏征舒轘诸栗门因县陈陈侯在晋申叔时使于齐反复命而退王使让之曰夏征舒为不道弑其君寡人以诸侯讨而戮之诸侯县公皆庆寡人女独不庆寡人何故对曰犹可辞乎王曰可哉曰夏征舒弑其君其罪大矣讨而戮之君之义也抑人亦有言曰牵牛以蹊人之田而夺之牛牵牛以蹊者信有罪矣而夺之牛罚已重矣诸侯之从也曰讨有罪也今县陈贪其富也以讨召诸侯而以贪归之无乃不可乎王曰善哉吾未之闻也反之可乎对曰可哉吾侪小人所谓取诸其懐而与之也乃复封陈乡取一人焉以归谓之夏州夏州杜注州乡属示讨夏氏所获也史记楚考烈王元年秦取夏州即此地理通释云大江中州也今在湖广武昌府江夏县】
　　谷梁【纳者内弗受也辅人之不能民而讨犹可入人之国制人之上下使不得其君臣之道不可】胡传【此二臣者从君于昏宣淫于朝诛杀谏臣使其君见弑盖致乱之臣也肆诸市朝与众同弃然后快于人心今乃诡辞奔楚托于讨贼复讐以自脱其罪而楚庄不能察其反覆又使陈人用之是犹人有饮毒而死者幸而复生又彊以毒饮之可乎故圣人外此二人于陈而特书曰纳纳者不受而彊纳之者也为楚庄者宜奈何潴征舒之宫封泄冶之墓尸孔宁仪行父于朝谋于陈众定其君而去其庶几乎】集説【啖氏助曰左氏曰书有礼也若以纳乱臣为有礼孰为非礼　陆氏淳曰淳闻于师曰楚子之讨征舒正也故书曰人许其行义也入人之国又纳淫乱之臣邪也故明书其爵以示非正春秋之义彰善瘅恶纤介无遗指事原情瑕瑜不掩斯之谓也刘氏敞曰公羊曰纳公党与也案公羊例立纳入皆为簒此公孙甯仪行父称纳者簒大夫乎其谓之公党何哉　程子曰致乱之臣国所不容也故书纳髙氏闶曰二子之恶乃其君之所由以弑者亦与征舒何异岂可复居陈大夫之位已絶于陈故不系于陈而书纳　张氏洽曰孔宁仪行父必因奔走诱楚子以利故楚子杀征舒而县陈微申叔时之言则陈遂亡矣楚庄懐贪婪之志而尚能以义自克故封陈而不取然见善不明而非有改过不吝之心所以虽封陈而终宥陈之乱臣复纳诸国圣人予善之待人之公先旌其讨贼之义然后着其入陈且纳乱臣之罪使楚庄善恶功罪显然明白详味此论非圣人莫能修之也　黄氏仲炎曰公孙宁仪行父者陈大夫之与其君淫使其君见弑者也楚子不讨而反纳之其殆二臣许以陈输楚故使之为乡导欤　李氏廉曰春秋书纳六子纠防菑争国者也顿子北燕伯失国者也世子蒯聩不当世国者也惟此以大夫而书纳谷梁胡氏得之　汪氏克寛曰孔宁仪行父不书奔书奔则是宁行父请讨于楚也其归不系陈不使得为陈之臣也经凡书纳皆非所宜纳书曰楚子入陈纳公孙宁仪行父于陈曰入曰纳则二臣之罪与楚庄纳之之恶皆见矣　黄氏正宪曰楚子入陈即纳宁父则知谋出两人而陈自后从楚不二者以两人为主于内也】
　　附録左传【厉之役郑伯逃归自是楚未得志焉郑既受盟于辰陵又徼事于晋】
　　钦定春秋传説彚纂卷二十
<经部,春秋类,钦定春秋传说汇纂>
　　钦定四库全书
　　钦定春秋传说彚纂卷二十一
　　【甲定王子十年】十有二年【晋景三年齐顷二年卫穆三年蔡文十五年郑襄八年曹文二十一年陈成二年桓四十年宋文十四年秦桓八年楚庄十七年】
　　春葬陈灵公
　　公羊【讨此贼者非臣子也何以书葬君子辞也楚已讨之矣臣子虽欲讨之而无所讨也】胡传【讨贼者非臣子也何以书葬天下之恶一也本国臣子或不能讨而上有天王下有方伯又其次有四邻有同盟有方域之诸侯与凡民皆得而讨之所以明大伦存天理也征舒虽楚讨之陈之臣子亦可以释怨矣故得书葬君子辞也】
　　集说【杜氏预曰贼讨国复二十二月然后得葬　汪氏克寛曰君子之心无私故讨贼不间内外盖恶恶者天下之同情也】
　　【案讨贼之义无间于内外故征舒虽为楚杀而陈灵亦得书葬公羊是也贺氏仲轼谓见弑之君有能如礼赴告则书其葬亦是一说然于通经义例不符未可从也若赵氏鹏飞家氏翁黄氏震以为灵公为淫党所葬非国人葬之则尤谬矣】
　　楚子围郑
　　左传【春楚子围郑旬有七日郑人卜行成不吉卜临于大宫且巷出车吉国人大临守陴者皆哭楚】
　　【子退师郑人修城进复围之三月克之入自皇门至于逵路郑伯肉袒牵羊以逆曰孤不天不能事君使君怀怒以及敝邑孤之罪也敢不惟命是听其俘诸江南以实海濵亦惟命其翦以赐诸侯使臣妾之亦惟命若惠顾前好徼福于厉宣桓武不泯其社稷使改事君夷于九县君之惠也孤之愿也非所敢望也敢布腹心君实图之左右曰不可许也得国无赦王曰其君能下人必能信用其民矣庸可防乎退三十里而许之平潘尩入盟子良出质】
　　胡传【案公羊传例战不言伐围不言战入不言围灭不言入书其重者楚子县陈盖灭之矣而经止书入其于郑也入自皇门至于逵道盖即其国都矣而经止书围曷为悉从轻典不着其凭陵之罪乎上无天王下无方伯天下诸侯有臣弑君子弑父而楚能讨之虽凭陵上国近造王都之侧犹从末减于以见诛乱臣讨贼子正大伦之为重也】
　　集说【高氏闶曰封陈侯者非楚本谋也不善而能改也故书入与郑平者楚本谋也不为利谋所诱故书围　家氏翁曰左传谓郑伯肉袒牵羊以迎楚庄退三十里而与之盟盖晋师已起闻而亟去非得郑而不取也　李氏廉曰郑自此从楚直至成五年虫牢之盟方向晋　汪氏克寛曰据左氏公羊所记郑襄公屈服于楚礼卑辞巽以求免则楚陵暴亦甚矣然其能不聼左右之言而退师许平薄于利而不要其土则比于狡焉思啓封疆者犹有改过迁善之美意也】
　　夏六月乙卯晋荀林父帅师及楚子战于邲晋师败绩【邲音弼　邲杜注郑地今河南开封府郑州东六里有邲城】
　　左传【夏六月晋师救郑荀林父将中军先縠佐之士防将上军郤克佐之赵朔将下军栾书佐之赵括赵婴齐为中军大夫巩朔韩穿为上军大夫荀首赵同为下军大夫韩厥为司马及河闻郑旣及楚平桓子欲还曰无及于郑而勦民焉用之楚归而动不后随武子曰善防闻用师观衅而动德刑政事典礼不易不可敌也不为是征楚军讨郑怒其贰而哀其卑叛而伐之服而舍之德刑成矣伐叛刑也柔服德也二者立矣昔嵗入陈今兹入郑民不罢劳君无怨讟政有经矣荆尸而举商农工贾不败其业而卒乘辑睦事不奸矣蔿敖为宰择楚国之令典军行右辕左追蓐前茅虑无中权后劲百官象物而动军政不戒而备能用典矣其君之举也内姓选于亲外姓选于旧举不失德赏不失劳老有加惠旅有施舍君子小人物有服章贵有常尊贱有等威礼不逆矣德立刑行政成事时典从礼顺若之何敌之见可而进知难而退军之善政也兼弱攻昧武之善经也子姑整军而经武乎犹有弱而昧者何必楚仲虺有言曰取乱侮亡兼弱也汋曰于铄王师遵养时晦耆昧也武曰无竞惟烈抚弱耆昧以务烈所可也彘子曰不可晋所以霸师武臣力也今失诸侯不可谓力有敌而不从不可谓武由我失霸不如死且成师以出闻敌彊而退非夫也命为军帅而卒以非夫唯羣子能我弗为也以中军佐济知庄子曰此师殆哉周易有之在师之临曰师出以律否臧凶执事顺成为臧逆为否众散为弱川壅为泽有律以如已也故曰律否臧且律竭也盈而以竭天且不整所以凶也不行之谓临有帅而不从临孰甚焉此之谓矣果遇必败彘子尸之虽免而归必有大咎韩献子谓桓子曰彘子以偏师陷子罪大矣子为元帅师不用命谁之罪也失属亡师为罪已重不如进也事之不捷恶有所分与其专罪六人同之不犹愈乎师遂济楚子北师次于郔沈尹将中军子重将左子反将右将饮马于河而归闻晋师旣济王欲还嬖人伍参欲战令尹孙叔敖弗欲曰昔岁入陈今兹入郑不无事矣战而不捷参之肉其足食乎参曰若事之捷孙叔为无谋矣不捷参之肉将在晋军可得食乎令尹南辕返斾伍参言于王曰晋之从政者新未能行令其佐先縠刚愎不仁未肯用命其三帅者专行不获听而无上众谁适从此行也晋师必败且君而逃臣若社稷何王病之告令尹改乘辕而北之次于管以待之晋师在敖鄗之间郑皇戌使如晋师曰郑之从楚社稷之故也未有贰心楚师骤胜而骄其师老矣而不设备子击之郑师为承楚师必败彘子曰败楚服郑于此在矣必许之栾武子曰楚自克庸以来其君无日不讨国人而训之于民生之不易祸至之无日戒惧之不可以怠在军无日不讨军实而申儆之于胜之不可保纣之百克而卒无后训之以若敖蚡冒筚路蓝缕以啓山林箴之曰民生在勤勤则不匮不可谓骄先大夫子犯有言曰师直为壮曲为老我则不德而徼怨于楚我曲楚直不可谓老其君之戎分为二广广有一卒卒偏之两右广初驾数及日中左则受之以至于昏内官序当其夜以待不虞不可谓无备子良郑之良也师叔楚之崇也师叔入盟子良在楚楚郑亲矣来劝我战我克则来不克遂徃以我卜也郑不可从赵括赵同曰率师以来惟敌是求克敌得属又何俟必从彘子知季曰原屛咎之徒也赵庄子曰栾伯善哉实其言必长晋国楚少宰如晋师曰寡君少遭闵凶不能文闻二先君之出入此行也将郑是训定岂敢求罪于晋二三子无淹乆随季对曰昔平王命我先君文侯曰与郑夹辅周室毋废王命今郑不率寡君使羣臣问诸郑岂敢辱候人敢拜君命之辱彘子以为谄使赵括从而更之曰行人去辞寡君使羣臣迁大国之迹于郑曰无辟敌羣臣无所逃命楚子又使求成于晋晋人许之盟有日矣楚许伯御乐伯摄叔为右以致晋师许伯曰吾闻致师者御靡旌摩垒而还乐伯曰吾闻致师者左射以菆代御执辔御下两马掉鞅而还摄叔曰吾闻致师者右入垒折馘执俘而还皆行其所闻而复晋人逐之左右角之乐伯左射马而右射人角不能进矢一而已麋兴于前射麋丽晋鲍癸当其后使摄叔奉麋献焉曰以嵗之非时献禽之未至敢膳诸从者鲍癸止之曰其左善射其右有辞君子也旣免晋魏锜求公族未得而怒欲败晋师请致师弗许请使许之遂徃请战而还楚潘党逐之及荥泽见六麋射一麋以顾献曰子有军事兽人无乃不给于鲜敢献于从者叔党命去之赵旃求卿未得且怒于失楚之致师者请挑战弗许请召盟许之与魏锜皆命而徃郤献子曰二憾徃矣弗备必败彘子曰郑人劝战弗敢从也楚人求成弗能好也师无成命多备何为士季曰备之善若二子怒楚楚人乘我丧师无日矣不如备之楚之无恶除备而盟何损于好若以恶来有备不败且虽诸侯相见军衞不彻警也彘子不可士季使巩朔韩穿帅七覆于敖前故上军不败赵婴齐使其徒先具舟于河故败而先济潘党旣逐魏锜赵旃夜至于楚军席于军门之外使其徒入之楚子为乘广三十乘分为左右右广鸡鸣而驾日中而说左则受之日入而説许偃御右广养由基为右彭名御左广屈荡为右乙卯王乘左广以逐赵旃赵旃弃车而走林屈荡搏之得其甲裳晋人惧二子之怒楚师也使軘车逆之潘党望其尘使骋而告曰晋师至矣楚人亦惧王之入晋军也遂出陈孙叔曰进之寜我薄人无人薄我诗云元戎十乘以先啓行先人也军志曰先人有夺人之心薄之也遂疾进师车驰卒奔乘晋军桓子不知所为鼓于军中曰先济者有赏中军下军争舟舟中之指可掬也晋师右移上军未动工尹齐将右拒卒以逐下军楚子使唐狡与蔡鸠居告唐惠侯曰不谷不德而贪以遇大敌不谷之罪也然楚不克君之羞也敢借君灵以济楚师使潘党率游阙四十乘从唐侯以为左拒以从上军驹伯曰待诸乎随季曰楚师方壮若萃于我吾师必尽不如收而去之分谤生民不亦可乎殿其卒而退不败王见右广将从之乘屈荡尸之曰君以此始亦必以终自是楚之乘广先左晋人或以广队不能进楚人惎之脱扄少进马还又惎之拔斾投衡乃出顾曰吾不如大国之数奔也赵旃以其良马二济其兄与叔父以他马反遇敌不能去弃车而走林逢大夫与其二子乘谓其二子无顾顾曰赵傁在后怒之使下指木曰尸汝于是授赵旃绥以免明日以表尸之皆重获在木下楚熊负羁囚知防知庄子以其族反之厨武子御下军之士多从之每射抽矢菆纳诸厨子之房厨子恕曰非子之求而蒲之爱董泽之蒲可胜旣乎知季曰不以人子吾子其可得乎吾不可以苟射故也射连尹襄老获之遂载其尸射公子谷臣囚之以二者还及昏楚师军于邲晋之余师不能军宵济亦终夜有声丙辰楚重至于邲遂次于衡雍潘党曰君盍筑武军而收晋尸以为京观臣闻克敌必示子孙以无忘武功楚子曰非尔所知也夫文止戈为武武王克商作颂曰载戢干戈载櫜弓矢我求懿徳肆于时夏允王保之又作武其卒章曰耆定尔功其三曰铺时绎思我徂惟求定其六曰绥万邦屡丰年夫武禁暴戢兵保大定功安民和众丰财者也故使子孙无忘其章今我使二国暴骨暴矣观兵以威诸侯兵不戢矣暴而不戢安能保大犹有晋在焉得定功所违民欲犹多民何安焉无徳而彊争诸侯何以和众利人之几而安人之乱以为已荣何以丰财武有七德我无一焉何以示子孙其为先君宫告成事而已武非吾功也古者明王伐不敬取其鲸鲵而封之以为大戮于是乎有京观以惩淫慝今罪无所而民皆尽忠以死君命又何以为京观乎祀于河作先君宫告成事而还是役也郑石制实入楚师将以分郑而立公子鱼臣辛未郑杀仆叔及子服君子曰史佚所谓毋怙乱者谓是类也诗曰乱离瘼矣爰其适归归于怙乱者也夫】
　　【管杜注荥阳县东北有管城隋置县明初省今故城在开封府郑州北二里　敖鄗杜注二山在荥阳县西北荥阳今开封府荥泽县县西北有敖山董泽杜注泽名河东闻喜县东北有董池陂今属山西平阳府】
　　公羊【荘王伐郑胜乎皇门放乎路衢郑伯肉袒左执茅旌右执鸾刀以逆荘王曰寡人无良边垂之臣以干天祸是以使君王沛焉辱到敝邑君如矜此丧人锡之不毛之地使帅一二耋老而绥焉请唯君王之命庄王曰君之不令臣交易为言是以使寡人得见君之玉面而防至乎此庄王亲自手旌左右防军退舍七里将军子重谏曰南郢之与郑相去数千里诸大夫死者数人厮役扈养死者数百人今君胜郑而不有无乃失民臣之力乎庄王曰古者杅不穿皮不蠧则不出于四方是以君子笃于礼而薄于利要其人而不要其土告从不赦不详吾以不详道民灾及吾身何日之有旣则晋师之救郑者至曰请战庄王许诺将军子重谏曰晋大国也王师淹病矣君请勿许也庄王曰弱者吾威之彊者吾辟之是以使寡人无以立乎天下令之还师而逆晋寇庄王鼓之晋师大败晋众之走者舟中之指可掬矣庄王曰嘻吾两君不相好百姓何罪令之还师而佚晋寇】
　　谷梁【绩功也功事也】
　　胡传【战而言及主乎是战者也案左氏晋师救郑经旣不以救郑书矣又不言楚晋战于邲而使晋主之何也陈人弑君晋不讨贼而楚能讨之楚人围郑亦既退师与郑平矣而又与之战则非观衅之师也故释楚不贬而使晋主之独与常辞异乎案邲之役六卿并在大夫司马皆具官不欲勦民者三帅也违命济师者先縠也而独罪林父何也尊无二上定于一也古者仗钺临戎专制阃外虽君令有所不受况其属乎栾书救郑军帅之欲战者八人武子遂还众不敢遏偪阳之举匄偃二将皆请班师荀防令曰七日不克必尔乎取之遂下偪阳林父旣知无及于郑焉用之矣诸帅又皆信然其防先縠若独以中军佐济者下令三军无得妄动按军法而行辟夫岂不可旣不能令乃畏失属亡师之罪而从韩献子分恶之言知难而冐进是弃晋师于谁责乎故后诛先縠不去其官此称败绩特以林父主之也】集说【杨氏士勋曰公羊传称荀林父称名氏先楚子者恶林父也若然城濮之战后子玉当是善子玉乎徐邈云先林父者内晋而外楚是也　刘氏敞曰战而言及之者主之者也犹曰晋荀林父为志乎为此战也云尔又曰公羊曰大夫不敌君此其称名氏以敌君何不与晋而与楚子为礼也非也大夫不敌君而荀林父独得称名氏以敌楚子此可谓与晋而不与楚子为礼而非不与晋而与楚子为礼也城濮之战子玉得臣不见名氏公羊以谓大夫不敌君也彼子玉以不见名氏为不敌君二者孰能知之乎朱子曰左传分谤事近世士大夫多是如此只要徇人情如荀林父邲之役先縠违命而济乃谓与其】
　　【专罪六人同之是何等见识当时为林父者只合按兵不动召先縠而诛之　胡氏寜曰邲之战先縠赵旃实败晋师而独书林父者责元帅也武侯祁山之战违命于街亭者马谡也失于箕谷者邓芝也而武侯深自刻责以为咎皆在已此亦春秋一綂之义也任归于一者责有所归权分于下者众无适从呉楚旣反汉用条侯以梁王之贵太后之尊交请救援条侯谨守便宜竟破七国唐六道重兵攻围淮蔡乆而无功及裴度视师虽韩亦舆疾督战遂擒元济代宗以九节度之师围庆绪不立元帅一夕而溃其成败之绩岂不着明也哉　张氏洽曰林父此行本为救郑而郑已服楚士縠之徒恃彊专制林父虽知楚之不可敌而不能止诸帅之从楚师春秋所以不书救郑而特以林父主此战着其败师之罪也　吕氏大圭曰自楚执讨贼之权于是陈为楚有郑不堪楚之屡伐而受盟辰陵然曰与其来者可也则犹未纯乎从楚也故徼事于晋晋旣不能有陈而仅争郑则邲之一战晋楚胜负之一决也自邲之败而楚横行莫制矣　赵氏鹏飞曰林父之师将以救郑而春秋书及楚子战而不书救非救郑也郑自春被围盖亦久矣今六月而后救何益于救哉邲虽郑地而郑围已解楚旣得郑纵败楚于邲能反郑之叛辙乎况反为楚所败徒弊师旅益楚之势而固郑之叛果何益哉方郑之被围晋不能帅师直赴郑难俟其旣折而降楚乃区区劳重兵以犯其破竹之锋是自取败也夫兵民命也战危事也安可用民于死地以侥幸万一之胜哉则晋景之为人尤在襄成之下而林父之举曾盾穿之不若也霸业不竞宜矣晋本救郑而圣人不书救无其实不可假其名也凡师被伐者为主楚伐郑而以晋主之内晋于郑也晋虽妄举无功而圣人以内辞书之所以抑彊楚而存大义也若曰贬晋与楚则非经意也　黄氏震曰陈与郑皆服楚盟于辰陵矣楚讨征舒之罪因欲灭人之国楚自叛盟而行无道如此陈郑一体郑尤新盟如之何不背楚而归晋是楚之伐郑者非也郑伯肉袒以逆楚旣舎之晋欲退师独以先縠违众取败晋师虽败救郑之义岂与之俱败是晋之败于楚不足为辱也世多以成败论人故誉楚而贬晋耳　家氏翁曰论者谓邲之败与楚以霸不然也晋救郑不书缓也责晋非与楚也林父逗挠不前春秋正失律之诛责林父非与楚也岂以晋一败之故而僭王之楚可使之霸乎李氏廉曰春秋凡与楚战不以胜败皆以与战之国为主徐邈曰内晋而外楚是也公羊以为荀林父称名氏先楚子者恶林父非也此因得臣书人而穿凿耳陈氏亦谓大夫敌君于是始盖主公羊説未可从也　汪氏克寛曰不书救者以其缓不及事无救患之实耳或谓不书救郑是予楚以伯然晋文晋悼之伯书楚人救衞救郑岂不予晋以伯乎又曰林父身为元帅始旣不能禁副属之违令而专行终又不能躬帅士卒冒矢石而力战乃鼔于军中倡为弃甲曵兵之败则丧师之罪不责林父而诿于谁乎然楚君大夫与列国战皆贬书人故楚成于得臣于城濮囊瓦于柏举竝书人惟此书晋荀林父帅师以敌楚子者尊晋而抑楚也　黄氏正宪曰案楚庄彊暴蔑视诸国入陈围郑莫敢谁何其威势猖獗十倍楚成矣且齐桓召陵之师尚约六国为援晋文城濮之战亦以三大国为助今景公初立伯业已衰眎文公时威力人心消索几尽乃欲林父以偏师当虎狼之楚乎借令诸将同心三军用命胜负之势犹未可知况林父节制不严计谋不一始惑于韩厥分恶专罪之言旣坏于锜旃致师召盟之请故楚师一乘仓卒无措然则致此败者岂可专归咎于先縠哉自邲一败而楚灭萧围宋势益横行矣】
　　秋七月
　　附录左传【郑伯许男如楚　秋晋师归桓子请死晋侯欲许之士贞子谏曰不可城濮之役晋师三日谷文公犹有忧色左右曰有喜而忧如有忧而喜乎公曰得臣犹在忧未歇也困兽犹鬬况国相乎及楚杀子玉公喜而后可知也曰莫余毒也已是晋再克而楚再败也楚是以再世不竞今天或者大警晋也而又杀林父以重楚胜其无乃久不竞乎林父之事君也进思尽忠退思补过社稷之衞也若之何杀之夫其败也如日月之食焉何损于明晋侯使复其位】
　　冬十有二月戊寅楚子灭萧
　　左传【冬楚子伐萧宋华椒以蔡人救萧萧人囚熊相宜僚及公子丙王曰勿杀吾退萧人杀之王怒遂围萧萧溃申公巫臣曰师人多寒王廵三军拊而勉之三军之士皆如挟纩遂傅于萧还无社与司马卯言号申叔展叔展曰有麦麴乎曰无有山鞠穷乎曰无河鱼腹疾奈何曰目于眢井而拯之若为茅绖哭井则已明日萧溃申叔视其井则茅绖存焉号而出之】
　　胡传【假于讨贼而灭陈春秋以讨贼之义重也末减而书入恶其贰已而入郑春秋以退师之情恕也末减而书围与人为善之徳宏矣至是肆其彊暴灭无罪之国其志已盈虽欲赦之不得也故传称萧溃经以灭书断其罪也孟子曰以力假仁者伯伯必有大国楚庄盖以力假仁不能久假而遽归者也建万国亲诸侯者先王之政兴灭国继絶世者仲尼之法今乃灭人社稷而絶其祀亦不仁甚矣萧旣灭亡必无赴者何以得书于鲁史楚庄县陈入郑大败晋师于邲莫与校者不知以礼制心至于骄溢克伐怨欲皆得行焉遂以灭萧告赴诸侯矜其威力耳孟子定其功罪以五伯为三王之罪人春秋史外传心之要典推此类求之斯得矣】
　　集说【高氏闶曰楚旣得陈郑又败晋师遂深入内地凭陵小弱灭人之国书以着其暴也　赵氏鹏飞曰萧宋之附庸也在宋之南自宋至楚盖千里而楚兵直至于宋郊灭其附庸则楚之患深矣晋不能兴文襄之业坐视其灭而无寸兵之援盖前乎此救郑而败尚何敢称兵向楚哉楚庄得陈而不有得郑而复其君论者以为贤观今灭萧之举则前日之服陈郑果眞情乎庄固知陈郑之祀未易絶也　黄氏震曰楚庄入陈伐郑败晋灭萧凭陵诸国甚矣左氏于灭萧尚归曲于萧之杀二囚而归美乎楚之拊三军大抵左史楚人而左传多楚人之言也　家氏翁曰萧宋之附庸也楚庄穷兵以威上国自是宋始多事易子析骸之祸权舆于此　汪氏克寛曰楚庄灭萧所以逼宋而胁诸侯之服已也】
　　晋人宋人衞人曹人同盟于清丘【此大夫同盟之始清丘杜注衞地在濮阳县东南唐置清丘驿在今直隶大名府开州东南七十里长乐里】
　　左传【晋原縠宋华椒卫孔达曹人同盟于清丘曰恤病讨贰】
　　胡传【书同盟志同欲也或以恶其反覆而书同盟非也春秋不贵盟誓自隐公始年书仪父盟蔑宋人盟宿已不实言矣奚待清丘然后恶反覆乎清丘载书恤病讨贰口血未干败其盟好所谓不待贬而恶见者也又奚必人诸国之卿然后知反覆之可罪乎楚旣入陈围郑大败晋师伐萧灭之凭陵诸国甚矣为诸侯计者宜信任仁贤修明政事自彊于为善则可以保其国耳曾不是图而刑牲歃血要质鬼神蕲以御楚谋之不臧孰大于是故国卿贬而称人讥失职也原谷违命丧师乃晋国罪人而主兹盟约所信任者皆可知矣】
　　集说【杨氏士勋曰新城书同传云同外楚则清丘亦是外楚省文也　刘氏敞曰左氏曰卿不书不实其言也予谓春秋之世不实其言者众矣奚独此耶　程子曰晋为楚败诸侯惧而同盟旣而皆渝故书人以贬之　赵氏鹏飞曰同盟非大夫之事也诸侯同盟不盟于方岳之下犹以为僭而况大夫乎庄十六年幽之盟是也其后赵盾欲求诸侯复为新城之盟圣人排盾于诸侯之下以为同盟非大夫所宜主也今晋景将求诸侯而以大夫用同盟之礼盖循赵盾之辙而不知晋所以不能得诸侯者盾之故也晋以大夫主之而诸侯亦以大夫受盟大夫果足以结信乎故牲坛未扫而宋师伐陈衞人救陈宋衞交兵互相矛盾则今日之盟何足恃也故圣人举皆人之不出大夫之名非防者也贬也　家氏翁曰幽之同盟内外小大翕然来同齐伯之方盛也新城之同盟诸侯散者复合晋伯之渐衰也清丘之同盟异者众而同者鲜晋不复可言伯矣　程氏端学曰大夫同盟自此始且盟不旋踵宋伐陈而衞救之楚伐宋而三国不恤则盟无益也　李氏廉曰晋景公之同盟五清丘断道虫牢马陵于蒲　汪氏克寛曰新城之同晋以赵盾主盟清丘之同复以四国之大夫盟齐盟所以一天下之心而晋以大夫尸之又其甚而诸侯之大夫与焉伯业之不振宜矣　季氏本曰楚子灭萧以胁宋宋与曹衞皆唇齿之国犹欲推晋伯以为主而晋方畏慑不能自彊何足以制楚哉卓氏尔康曰楚服陈郑败晋师于邲灭萧以威宋其志不小于是为清丘之盟虽有惧难联交之心而势实不竞谋之无成故称人以畧之】
　　宋师伐陈衞人救陈
　　左传【宋为盟故伐陈卫人救之孔逹曰先君有约言焉若大国讨我则死之】
　　集说【黄氏仲炎曰陈附楚者也宋以清丘之盟而伐之衞背盟而救之伐者义而救者不义矣　赵氏鹏飞曰楚方鸱张雄视列国诸侯所宜戮力一心比小事大以抗其锋今晋为清丘之盟陈人不与宋师伐陈问陈故也而衞叛晋附陈以鬬宋兵卒之陈卒不至而宋受楚围皆卫之故圣人于宋书师予其问罪之举于卫书人责其交乱之罪也　家氏翁曰胡氏谓宋师非义陈为可恤愚以为未然楚用诈入陈防亡人国春秋不与也宋伐楚之与国为人所难谓之非义不可衞甫受清丘之盟乃救陈以媚楚谓其救之为义亦不可也　张氏溥曰盟而骤忘未有若清丘者盟之言曰恤病讨贰陈贰于楚而宋伐之卫救陈不讨贰也楚伐宋而晋卫不救不恤病也以春秋之法言之背盟之罪陈其首也卫其次也卫杀孔逹天下伤之孔逹但知先君有约言而不知同盟之不可以贰则其死也匹夫耳晋为盟主而不能容一守死之匹夫则晋也綦隘春秋前书晋人宋人衞人曹人同盟于清丘后书卫杀其大夫孔逹是盟也竟以杀一大夫终乎则盟无善盟矣】
　　【乙定王十丑一年】十有三年【晋景四年齐顷三年卫穆四年蔡文十六年郑襄九年曹文二十二年陈成三年桓四十一年宋文十五年秦桓九年楚庄十八年】
　　春齐师伐莒【公作伐衞】
　　左传【十三年春齐师伐莒莒恃晋而不事齐故也】
　　集说【赵氏鹏飞曰十一年公孙归父防齐人伐莒以不肯平之憾也今间嵗而齐又伐之莒何负于齐哉徒以齐鲁同平莒郯莒不肯而鲁有向之获而齐未有所获也莒岂负齐鲁之邑哉鲁不义伐莒而莒失东鄙之邑齐复以不义伐莒莒安得西鄙之邑而给诸书曰师非襃也用大师以扼小邦也齐顷之恶于是甚于惠公矣　吴氏澂曰齐以彊凌弱而伐莒十一年之伐称齐人此称齐师者甚其动大众而伐小国也　汪氏克寛曰公羊作伐卫证之经文前后皆无齐衞交怨之事而于莒则四年平之不肯而鲁伐之十一年齐又伐之则此为伐莒无疑矣】
　　夏楚子伐宋
　　左传【夏楚子伐宋以其救萧也君子曰清丘之盟惟宋可以免焉】
　　胡传【楚人灭萧将以胁宋诸侯惧而同盟为宋人讨者恤民固本轻徭薄赋使民效死亲其上则可以待敌矣计不出此而急于伐陈攻楚与国非防也】
　　集说【孙氏复曰楚子伐宋以其伐陈也　张氏洽曰天下无道小役大弱役彊宋不知屈伸消长之道而欲以区区之力彊侯国由此致伐　赵氏鹏飞曰楚伐宋以宋师伐陈之故也陈叛晋国而从楚清丘之盟不与焉陈不异盟晋所当问而不能问宋代伐之是宋犯楚之怒也为晋伐陈而犯楚怒则今日宋被楚兵晋所当救而不救诸侯何恃哉陈当伐而不伐宋当救而不救晋景于此尚欲嗣文襄之业吾知其无能为矣　黄氏震曰陈叛晋国而从楚清丘之盟陈不至而宋伐之故楚子伐宋盖为陈伐之也王氏贯道曰前此楚侵之今又伐之继又围之晋不一动心焉宋虽为晋而晋则莫宋庇也则终于为】
　　【平而已　李氏廉曰楚有事于列国皆自郑及宋楚成之争伯败宋于楚穆之争伯弱宋于厥貉楚庄之兴挟郑人以侵宋卒之今年之伐明年之围又明年之平而南北之势成矣成十八年彭城之役楚又挟郑以图宋向非悼公之盛则于宋之盟不待襄公之末年而天下分伯矣　卓氏尔康曰陈郑宋皆在河南天下要枢也郑处其西宋处其东陈则介乎郑宋之间得郑则可以致西诸侯得宋则可以致东诸侯得陈则可以致郑宋陈郑旣皆归楚若复得宋则河南之地尽为楚有矣】
</div>
    <div class="pagination">
<a href="钦定春秋传说汇纂_page48.html">上一页</a><span>...</span><a href="钦定春秋传说汇纂_page44.html">44</a><a href="钦定春秋传说汇纂_page45.html">45</a><a href="钦定春秋传说汇纂_page46.html">46</a><a href="钦定春秋传说汇纂_page47.html">47</a><a href="钦定春秋传说汇纂_page48.html">48</a><span class="current-page">49</span><a href="钦定春秋传说汇纂_page50.html">50</a><a href="钦定春秋传说汇纂_page51.html">51</a><a href="钦定春秋传说汇纂_page52.html">52</a><a href="钦定春秋传说汇纂_page53.html">53</a><a href="钦定春秋传说汇纂_page54.html">54</a><span>...</span><a href="钦定春秋传说汇纂_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
