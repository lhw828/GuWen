<!DOCTYPE html>
<html>
<head>
    <meta charset="UTF-8">
    <title>春秋集传 - 第 1 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋集传 - 第 1 页/共 32 页</h1>
    <div class="content">　　钦定四库全书　　　　　　经部五
　　春秋集传　　　　　　　　春秋类
　　提要
　　【臣】等谨按春秋集传十五巻元赵汸撰汸有周易文诠已着録是书有汸自序及其门人倪尚谊后序尚谊称是书初藁始于至正戊子一再删削迄丁酉成编既而复着属词义精例宻乃知集传初藳更须讨论而序文中所列史法经义犹有未至嵗在戊寅重着是传草创至昭公二十八年乃疾疢难厄阁笔未续至洪武己酉遂卒自昭公二十八年以下尚谊据属词义例续之序中所谓防书之例十有五笔削之义八者亦尚谊更定而原本有讹误疎遗者咸补正焉则此书寔成于尚谊之手然义例一本于汸犹汸书也汸自序曰学者必知防书之例然后笔削之义可求笔削之义既明则凡以虚词説经者皆不攻而自破可谓得説经之要领矣乾隆四十四年四月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀












　　春秋集传原序
　　春秋圣人经世之书也昔者周之末世明王不兴诸侯倍畔蛮夷侵陵而莫之治也齐桓公出纠之以防盟齐之以征伐上以尊天王下以安中国而天下复归于正晋文公承其遗烈子孙继主夏盟者百有余年王室頼之故孔子称其功曰一匡天下民到于今受其赐及乎晋伯不竞诸侯复散大夫专国陪臣擅命楚灭陈蔡宋灭曹呉入盟诸夏则天下之乱极矣孔子生于斯时道足以兴周而患夫当世诸侯莫能用之盖尝叹曰苟有用我者吾其为东周乎齐一变至于鲁鲁一变至于道始盖有意于齐晚尤拳拳于鲁也又曰文王既没文不在兹乎使仲尼得君复周公之法修桓文之业率天下诸侯以事周则文王之至徳吾无闲然矣是夫子之志也君君臣臣父父子子则六卿之晋田氏之齐三家之鲁出公之卫可正也兴灭国继絶世举逸民谨权量审法度修废官则文武之政可举也足食足兵而民信之则戎狄可膺荆舒可惩也当是之时以夫子而合诸侯匡天下犹运之掌也既而道终不行则又叹曰甚矣吾衰也久矣吾不复梦见周公凤鸟不至河不出图吾已矣夫此其心岂能一日而忘天下者于是西狩获麟则夫子老矣嘉瑞既应而天下莫能宗予虽圣人亦无以见其志矣乃即鲁史成文断自隐公加之笔削列伯者之功过以明尊天王内中国之义贬诸侯讨大夫诛其乱臣贼子以正人心示王法盖天之所命也是歳之夏齐陈恒弑其君孔子沐浴而朝请讨之适当修书之际夫岂欲托诸空言者哉故曰圣人经世之书也书成一嵗而孔子卒当时髙第弟子盖仅有得其传者歴战国秦汉以及近代説者殆数十百家其深知圣人制作之原者邹孟氏而已矣盖夫孟氏之言曰王者之迹熄而诗亡诗亡然后春秋作其事则齐桓晋文其文则史孔子曰其义则丘窃取之矣此孔门传春秋学者之微言也周虽失政而先王诗书礼乐之教结于民心者未泯故善有美而恶有刺人情犹不能忘于其上也迨其极也三纲五常颠倒失序而上下相忘怨刺不作则文武成康治教之迹始湮灭无余矣夫世变如此而春秋不作则人心将安所底止乎故曰诗亡然后春秋作隐桓之世王室日卑齐伯肇兴春秋之所由始也定哀之世中国日衰晋伯攸废春秋之所由终也方天命在周未改而上无天子下无方伯桓文之事不可诬也是以圣人详焉故曰其事则齐桓晋文古者列国皆有史官掌记一国之事春秋鲁史防书也事之得书不得书有周公遗法焉太史氏掌之非夫人之所得议也吾鲁司寇也一旦取太史氏所职而修之鲁之君臣其能无惑志欤然则将如之何凡史所书有笔有削史所不书吾不加益也故曰其文则史史主实録而已春秋志存拨乱笔则笔削则削游夏不能賛一辞非史氏所及也故曰其义则丘窃取之矣此制作之原也学者即是而求之思过半矣然自孟氏以来鲜有能推是説以论春秋者盖其失由三传始左氏有见于史其所发皆史例也故常主史以释经是不知笔削之有义也公羊谷梁有见于经其所传者犹有经之佚义焉故据经以生义是不知其文则史也后世学者三传则无所师承故主左氏则非公谷主公谷则非左氏二者莫能相一其有兼取三传者则臆决无据流遁失中其厌于寻绎者则欲尽舍三传直究遗经分异乖离莫知统纪使圣人经世之道闇而不明欝而不发则其来久矣至永嘉陈君举始用二家之説参之左氏以其所不书实其所书以其所书推见其所不书为得学春秋之要在三传后卓然名家然其所蔽则遂以左氏所録为鲁史旧文而不知防书有体夫子所据以加笔削者左氏亦未之见也左氏书首所载不书之例皆史法也非笔削之防公羊谷梁每难疑以不书发义实与左氏异师陈氏合而求之失其本矣故于左氏所録而经不书者皆以为夫子所削则其不合于圣人者亦多矣由不考于孟氏而昧夫制作之原故也盖尝论而列之防书之例十有五而笔削之义有八防书之例十有五一曰君举必书非君命不书二曰公即位不行其礼不书三曰纳币逆夫人夫人至夫人归皆书之四曰君夫人薨不成丧不书葬不用夫人礼则书卒君见弑则讳而书薨五曰适子生则书之公子大夫在位书卒六曰公女嫁为诸侯夫人纳币来逆女归娣归来媵致女卒葬来归皆书为大夫妻书来逆而已七曰时祀时田苟过时越礼则书之军赋改作逾制亦书于防此史事之録乎内者也八曰诸侯有命告则书崩卒不赴则不书祸福不告亦不书虽及灭国灭不告败胜不告克不书于防九曰虽伯主之役令不及鲁亦不书十曰凡诸侯之女行惟王后书适诸侯虽告不书十一曰诸侯之大夫奔有玉帛之使则告告则书此史氏之録乎外者也十二曰凡天子之命无不书王臣有事为诸侯则以内辞书之十三曰大夫已命书名氏未命书名微者名氏不书书其事而已外微者书人十四曰将尊师少称将将卑师众称师将尊师众称某帅师君将不言帅师十五曰凡天灾物异无不书外灾告则书之此史氏之通録乎内外者也笔削之义有八一曰存防书之大体凡防书之大体曰天道曰王事曰土功曰公即位曰逆夫人夫人至世子生曰公夫人外如曰薨葬曰孙曰夫人归曰内女卒葬曰来归曰大夫公子卒曰公大夫出疆曰盟防曰出师曰国受兵曰祭祀搜狩越礼军赋改作逾制外诸侯卒葬曰两君之好曰玉帛之使凡此之类其书于防者皆不削也春秋鲁史也防书之大体吾不与易焉以为犹鲁春秋也二曰假笔削以行权春秋拨乱经世而国史有恒体无辞可以寄文于是有书有不书以互显其义书者笔之不书者削之其笔削大凡有五或略同以存异公行不书致之类也或略常以明变释不朝正内女归寜之类也或略彼以见此以来归为义则不书归以出奔为义则杀之不书之类也或略是以着非诸侯有罪及勤王复辟不书之类也或略轻以明重非有关于天下之故不悉书是也三曰变文以示义春秋虽有笔有削而所书者皆从主人之辞然有事同而文异者有文同而事异者则予夺无章而是非不着于是有变文之法焉将使学者即其文之异同详略以求之则可别嫌疑明是非矣四曰辨名实之际亦变文也正必书王诸侯称爵大夫称名氏四夷大者称子此春秋之名也诸侯不王而伯者兴中国无伯而夷狄横大夫专兵而诸侯散此春秋之实也春秋之名实如此可无辨乎于是有去名以全实者征伐在诸侯则大夫将不称名氏中国有伯则楚君侵伐不称君又有去名以责实者诸侯无王则正不书王中国无伯则诸侯不序君大夫将略其恒称则称人五曰谨华夷之辨亦变文也楚至东周强于四夷僭王猾夏故伯者之兴以攘郤为功然则自晋伯中衰楚益侵陵中国俄而入陈围郑平宋盟于蜀盟于宋防于申甚至伐吴灭陈灭蔡假讨贼之义号于天下天下知有楚而已故春秋书楚事无不一致其严者而书吴越与徐亦必与中国异辞所以信大义于天下也六曰特笔以正名笔削不足以尽义而后有变文然祸乱既极大分不明事有非常情有特异虽变文犹不足以尽义而后圣人特笔是正之所以正其名分也夫变文虽有损益犹曰史氏恒辞若特笔则辞防卓异非复史氏恒辞矣七曰因日月以明类上下内外之无别天道人事之反常六者尚不能尽见则又假日月之法区而别之大抵以日为详则以不日为略以月为详则以不月为略其以日为恒则以不日为变以不日为恒则以日为变甚则以不月为异其以月为恒则以不月为变以不月为恒则以月为变甚则以日为异将使属辞比事以求之则笔削变文特笔既各以类明而日月又相为经纬无微不显矣八曰辞从主人主人谓鲁君也春秋本鲁史成书夫子作经唯以笔削见义自非有所是正皆从史氏旧文而所是正亦不多见故曰辞从主人此八者实制作之权衡也然圣人议而弗辨是非之心人皆有之善而见録则为襃恶而见録则为贬其襃贬以千万世人心之公而已圣人何容心哉辞足以明义斯已矣故曰知我者其惟春秋乎罪我者其惟春秋乎是故知春秋存防书之大体而冶乎内者恒异乎外也则谓之夫子法书者不足以言春秋矣知春秋假笔削以行权而治乎外者恒异乎内也则谓之实録者不足以言春秋矣知一经之体要议而弗辨则凡谓春秋赏人之功罚人之罪去人之族黜人之爵襃而字之贬而名之者亦不足以论圣人矣故学者必知防书之例然后笔削之义可求笔削之义既明则凡以虚辞説经者其刻深辩急之説皆不攻而自破苟知虚辞説经之无益而刻深辩急果不足以论圣人也然后春秋经世之道可得而明矣虽然使非孟氏之遗言尚在则亦安能追求圣人之意于千数百世之上也哉汸自早嵗获闻资中黄楚望先生论五经防要于春秋以求书法为先谓有鲁史书法有圣人书法而妙在学者自思而得之乃为善也于是思之者十有余载卒有得于孟氏之言因其説以考三传及诸家陈氏之书而具知其得失异同之故反覆推明又复数载然后一经之义始完属辞比事莫不灿然各有条理洊经离乱深恐失坠乃辑録为书以谓后世学春秋稍知本末者赖有左氏而已故取左氏传为之补注欲学者必以考事为先其文与义则三传而后诸家之説苟得其本真者皆传以已意畅而通之名曰春秋集传凡十五卷尚意学者溺于所闻不能无惑别撰属辞八篇发其隐蔽传诸同志以俟君子或有取焉新安赵汸序




　　春秋集传原序
　　钦定四库全书
　　春秋集传卷一　　　　　　元　赵汸　撰隐公
　　春秋曷为始于隐公春秋之初诸侯无主自相侵伐中国大乱夷狄乘之天子不正而后能伯者兴焉本其祸端所起皆在隐公之世春秋拨乱反正必治其源是故始于隐公也孙明复曰东迁之后周室微弱平王莫能中兴迨隐而死故诗自黍离而降书自文侯之命而絶春秋自隐公而始也
　　元年春王正月
　　元年者公之始年也春周时也王正月周月也王者受命必改易正朔以统一诸侯春秋侯国之史故加王于正也春秋编年以纪事事以日决者系日淹日者系月逾月者系时此无事则何以书正月公虽不以礼即位犹朝庙告朔与人更始故史书其正月谷梁传曰谨始也公何为不言即位左氏传曰摄也惠公元妃孟子卒继室以声子生隐公再娶仲子生桓公惠公薨桓公幼立桓为太子而已摄君位以俟桓长然后授之是隐之志也史之所记皆君事也行其礼则书不行则不书防书之大体也夫子作春秋有笔焉有削焉防书之大体义有无待于笔削者吾无加损焉春秋鲁史也凡防书大体天事二曰时序曰灾祥王事二曰天子之命曰天王崩葬内事二十曰公即位曰逆夫人曰夫人至曰世子生曰公夫人外如曰薨葬曰孙曰夫人大归曰内女卒葬曰来归曰大夫公子卒曰公出疆曰大夫出疆曰防盟曰出师曰用民力曰时田时祀越礼曰军赋改作逾制曰取国邑曰国受兵外事八曰诸侯来朝曰大夫来曰诸侯卒葬曰相执曰出奔曰弑君曰杀大夫曰灭国其书于防者皆存而不削而一国之本末具焉以为鲁春秋也
　　三月公及邾仪父盟于蔑
　　及者暨也谷梁传曰及者内为志焉尔凡特相盟内之志曰及外之志曰防仪父者邾子克之字也附庸之君未王命恒称名称字者贵之蔑鲁地也邾至仪父能自列于诸侯于是隐摄位求好于邾而其君来盟故鲁人贵之春秋名号从主人不以正不正内特相盟日虽及大夫日【据六年艾庄十二年防之类】及微者日【据八年浮来】及内外日【据二年于唐】此何以不日隐能以大下小异于离盟之非义者故不日以别之以日为恒则不日以见义也
　　夏五月郑伯克段于鄢【鄢音偃】
　　此郑伯之弟段出奔共也【据秦伯之弟鍼出奔晋】其曰郑伯克段何【外伐叛邑史不志】修春秋之特笔也春秋笔削不足以尽义而后有变文变文不足以尽义而后有特笔凡特笔必有正于君臣父子之间者也段姜氏爱子也尝欲立之武公弗许庄公立使居京祭仲曰都城过百雉国之害也君将弗堪公曰多行不义必自毙子姑待之公子吕曰国不堪贰君将若之何公曰无庸将自及闻其将袭郑而后讨焉段之罪易见而郑伯之恶难知也曰克则郑伯之情见矣君臣之义母子之恩兄弟之伦尽矣左氏传曰如二君故曰克不言出奔难之也谷梁传曰克者见段之有徒众也杀世子母弟目君贱段而甚郑伯也何甚乎郑伯甚郑伯之处心积虑成于杀也陈氏传曰克之为言胜也以千乗之国胜其弟云尔先君之子称公子有谓称弟必篡若争国也而后但名之【据齐小白阳生莒去疾邾防菑】段不得列于子弟之称矣于鄢言在外也
　　秋七月天王使宰咺来归惠公仲子之赗【咺音烜赗芳凤反】宰氏也咺名也凡王朝大夫未爵称字上士中士称氏名下士称人赗者助防之物也惠公之防逾年矣曷为于是焉归之鲁不赴也仲子在则其兼之何惩其不赴无及于事则兼之也礼诸侯不再娶仲子者惠公再娶之夫人也天子曷为兼赗之礼之失自王朝始有自来矣王命之见于防者无不书而得失见矣王人来不月【据来聘归脤不月】其月着非礼也【据来赗含防葬来求皆月】以不月为恒则月为变也
　　九月及宋人盟于宿
　　宋鲁合也及者何大夫卑名氏不登于防则直书其事而已外卑者尝称人宿宋之附庸也鲁求成于宋故即其附庸之国而为盟谷梁传曰卑者之盟不日
　　冬十有二月祭伯来【祭齐去声】
　　祭伯者畿内诸侯也言来以王臣之礼接也王臣无外交祭与鲁同出周公于是祭伯以其私来鲁人以王臣之礼接之故但言来也逮庄公而祭叔来聘舎是王臣无私交鲁者矣其月异其事也【据诸侯来朝不月】诸侯不言来言来者必介狄也【据介葛卢白狄】祭伯畿内诸侯也与介狄同辞而史无文以异之故书其月也【据州公来书月着例】
　　公子益师卒
　　防上事月也春秋有防上事月者有为下事月者皆以着例决之益师者孝公之子也诸侯之子称公子公子之子称公孙公孙之子赐族为氏虽公子公孙也未命则但名之益师称公子则既命者也东周礼失大夫皆自命于诸侯其赐族者世为卿防书之大体存而世卿之失见矣大夫卒日左氏传曰公不与小敛故不书日
　　二年春公防戎于濳
　　戎徐州之戎鲁公伯禽所征者防者防其君也啖叔佐曰言戎以号举君臣同辞何休氏曰凡书防者恶其虚内务恃外好也古者诸侯非朝时不得逾竟守其封界而已録戎者来者勿拒去者勿追程子曰周衰内外之防既隳方伯连帅不能斥列国之君慎固封守可也防之非义矣凡离防虽内恒不月略之也
　　夏五月莒人入向【向音饷】
　　莒人其大夫也小国非君将恒称人小国之大夫微也入者破其国都俘其人民以兵为暴者也春秋之初曰入曰侵曰伐皆为暴也莒之所慕者向也杞也鲁之所慕者杞也极也郑之所慕者许也齐之所慕者纪也力足以兼并则不至于尽夺之不止向之为国微故卒为莒灭也【据公伐莒取向】不日恶入者也【据隐十年入郕僖二十八年入曹书日】
　　无骇帅师入极
　　防上事月也无骇公子展之子也谷梁传曰无骇之名隐不爵大夫也陈氏传曰无骇未命大夫也春秋之初鲁有无骇侠郑有宛詹纪有裂繻则犹有未命大夫也大夫曷为有言帅师有不言帅师公羊传曰将尊师众称某帅师将尊师少称将将卑师众称师将卑师少称人君将不言帅师书其重者此史文也夫子修春秋征伐自诸侯出则君将称君大夫称人治在诸侯也征伐自大夫出则大夫将书其大夫治在大夫也惟内大夫将悉从其恒称外变文以示义则内从其恒称以见实也
　　秋八月庚辰公及戎盟于唐
　　此戎请盟也曰及者不得与诸侯特相盟同辞犹言连而及之微之辞也桓公盟戎书至隐何以不至从史文也隐摄君位凡行还皆不书至不独盟戎为然盖谦不敢同于正君也
　　九月纪裂繻来逆女
　　裂繻纪大夫其曰逆女何国君亲迎称逆女大夫称所逆之字大夫为君逆礼无文焉则以君自为逆者称之从史文也外逆女不书【据杞伯姬宋伯姬】此何以书公羊传曰讥不亲迎也国君亲迎不书使大夫则书之略恒以明变也大夫何以不称使逆之为道不可以使人者也然则纳币何以称使纳币使人礼也逆女使人非礼也非礼者礼无其文礼无其文而称使是制礼也其月以别于大夫之自为逆也【据庄二十七年莒庆不月】谷梁传曰逆女亲者也使大夫非正也子贡曰冕而亲迎不已重乎孔子曰合二姓之好以继万世之后何为已重乎何休氏曰礼所以必亲迎者示男先于女也于庙告本也夏后氏逆于庭殷人逆于堂周人逆于户
　　冬十月伯姬归于纪
　　礼妇人谓嫁曰归反曰来归妇人从人者也陈氏传曰内女为夫人恒书归不书归者心有故也是故齐子叔姬不书归【文十五年出】郯伯姬不书归【宣十六年出】杞叔姬不书归【成五年出】以为尝失位也
　　纪子帛莒子盟于密
　　外特相盟也外特相盟何以不月【据定七年咸沙八年曲濮皆不月着例】以诸侯之合散在焉异其事也陈氏传曰外特相盟不书书纪莒志诸侯之合也程子曰纪子帛者阙文春秋未有外大夫在诸侯上者
　　十有二月乙卯夫人子氏薨
　　仲子也曰子氏则何以知为仲子由三年丧毕考宫告祭知之也杜元凯曰隐奉桓为太子成其母丧以赴诸侯也不及哭故不书葬
　　郑人伐卫
　　郑卫交怨也左氏传曰郑共叔之乱公孙滑出奔卫卫人为之伐郑取廪延郑人伐卫讨公孙滑之乱也
　　三年春王二月己巳日有食之
　　言日不言朔者食在朔后何休氏曰谓二日食也公羊传曰日食则曷为日或不日或言朔或不言朔曰某月某日朔日有食之者食正朔也其或日或不日或失之前或失之后失之前者朔在前也失之后者朔在后也谷梁传曰其不言食之者何知其不可知也
　　三月庚戌天王崩
　　不奔丧诸侯不臣也不书葬鲁不防也防书大体存而诸侯之罪见矣
　　夏四月辛卯君氏卒
　　此声子也则其卒之何以吾君之丧其母不可不志也志则曷为称君氏修春秋之特笔也礼女君卒则妾有摄女君声子尝继元妃之室书曰君氏者摄女君之称也于是隐成桓母为夫人而且卒其母如他娣侄则是桓适而隐庶也春秋特笔以正名因吾君之丧其母举其继室之号卒之明声子之摄女君礼也惠公再娶非正也声子摄女君则隐异于他庶子再娶非正则桓非适也隐摄而桓弑惠公为之也
　　秋武氏子来求赙
　　天王崩鲁赙不入也不称使王未葬也不名未命也来求月【据求车】不月非王命也【据求金同】谷梁传曰武氏子何也天子之大夫也其称武氏子何未毕丧孤未爵未爵使之非正也
　　八月庚辰宋公和卒
　　卒者曷为或日或不日或不月诸侯日卒正也吊不备礼则不日赴不以时则不月志其慢也不书卒者或彼不告或虽告而鲁不往也胡侍讲曰凡诸侯卒皆存而不削而交邻国待诸侯之义见矣
　　冬十有二月
　　为下事月也
　　齐侯郑伯盟于石门
　　特盟其不月何【据定七盟于咸着例】以有关于诸侯之合散也陈氏传曰齐郑合也外特相盟不书必关于天下之故也而后书莒纪无足道也齐郑合天下始多故矣天下之无王郑为之也天下之无伯齐为之也是故书齐郑盟于石门以志诸侯之合书齐郑盟于咸以志诸侯之散是春秋之始终也
　　癸未葬宋穆公
　　葬者曷为或日或不日或不月天子葬日诸侯月尊尊之杀也故天子不及礼不日诸侯不及礼不月诸侯葬日者僭王礼也此以与夷葬穆公感其立已而舎冯其侈僭也宜矣胡侍讲曰外诸侯或葬或不葬而交邻国待诸侯之义见矣
　　四年春王二月莒人伐杞取牟娄
　　陈氏传曰外取邑不书【从公谷例】自隐以前则书之曷为自隐以前则书之春秋之初犹以取邑为重也【据传自桓十四年宋以诸侯伐郑取牛首而后皆不书】
　　戊申卫州吁弑其君完
　　州吁公子也不称公子从史文也刘侍读曰诸弑君称公子公子而为大夫者也公子而不称公子公子未为大夫者也孟子曰世衰道微邪説暴行有作臣弑其君者有之子弑其父者有之孔子惧作春秋又曰孔子成春秋而乱臣贼子惧此春秋书弑君之义也是故凡弑君皆有笔而无削以弑逆之罪无分轻重非笔削所加虽与存防书大体同俦而义之所该则不专主于存大体而已也
　　夏公及宋公遇于清
　　诸侯以礼相见曰防不以礼相见曰遇惟内悉书之
　　宋公陈侯蔡人卫人伐郑
　　诸侯初防伐从州吁之请也宋穆公卒公子冯出奔郑州吁未能和其民故请从宋公伐郑去冯因以定其位也
　　秋翚帅师防宋公陈侯蔡人卫人伐郑
　　诸侯之师再举也翚不称公子隐不爵大夫也于是宋公再举伐郑之师外以定州吁内以除其所恶鲁宋与国也故翚帅师防伐合诸侯以为不义莫甚于斯矣
　　九月卫人杀州吁于濮【濮音卜】
　　称人以杀讨贼之辞也讨簒立者不月【据齐无知陈佗】此何以月予卫人以讨贼之义也春秋弑君三十二簒立者诸侯一与之防则国人听焉未有能信讨贼之义于天下者若齐无知陈佗杀以其私徒以未防诸侯不称君焉尔而卫人卒杀州吁于濮卫人之义信于诸侯矣濮陈地也陈氏传曰合五国之众不能定州吁而杀于濮于濮言未得国也见卫之有臣子也
　　冬十有二月卫人立晋
　　继故不书立【据宋冯御説晋黑臀周】此其书立何予卫人以立君之义也州吁杀其君而立诸侯又为之防伐以定焉而卫人不君也卒讨之逆公子晋而立之晋桓公弟也不曰公子嗣位也书曰卫人立晋而讨贼立君之义信于天下矣然则千乗之国皆擅置其君可乎为诸侯受之天子正也州吁弑其君而立上无天子下无方伯诸侯又为之防伐以定之国人讨贼立君而春秋与之者权也权非圣人莫能与也
　　五年春公矢鱼于棠
　　君举必书防书之大体也
　　夏四月葬卫桓公
　　诸侯月葬正也
　　秋卫师入郕【郕音成】
　　报其侵也卫之乱也郕人侵焉故卫师入郕恶入者不日【据隐二年莒入向僖三十三年秦入滑昭十八年邾入鄅】此何以不月有以来之也已之施人也不以道而后人之报物也失其平春秋独有察焉故外入国有以来之则不月【据十年宋卫入郑僖二十二年郑入滑文五年秦入鄀与此同】求民情以丽邦法讥祸始而塞乱源王者之事也
　　九月考仲子之宫初献六羽
　　考者宫成安主而祭之名也仲子三年丧毕以祔庙则无二适祔于女君则非妾以其先君再娶之夫人而子为太子故别立宫以祭之然则礼乎曰非礼也诸侯不再娶先君之失非臣子所得议故以义起为之者也范氏曰羽翟羽舞者所执不言六佾者言佾则干在其中妇人无武事独奏文乐也程子曰鲁以天子礼乐祀周公后世遂用于羣庙仲子别宫故不敢同羣庙而用六羽也曰初献见用八之僭也
　　邾人郑人伐宋
　　邾人先郑大夫自以其班也
　　螟【音】
</div>
    <div class="pagination">
<span class="current-page">1</span><a href="春秋集传_page2.html">2</a><a href="春秋集传_page3.html">3</a><a href="春秋集传_page4.html">4</a><a href="春秋集传_page5.html">5</a><a href="春秋集传_page6.html">6</a><span>...</span><a href="春秋集传_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
