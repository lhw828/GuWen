<!DOCTYPE html>
<html>
<head>
    <meta charset="UTF-8">
    <title>胡氏春秋传 - 第 32 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>胡氏春秋传 - 第 32 页/共 38 页</h1>
    <div class="content">　　齐侯伐北燕
　　【丙景王寅十年】七年【晋平二十三齐景十三衞襄九卒蔡灵八郑简三十一曹武二十陈哀三十四杞平公郁厘元年宋平四十一秦哀二楚灵六吴夷末九】
　　春王正月暨齐平音注【平不书必闗天下之大故而后书是故昭定而下春秋多罪齐书伐衞遂伐晋同围齐袭莒暨齐平盟于咸次于伍氏皆特笔也夫子曰齐景公有马千驷死之日民无得而称焉盖不予齐也】
　　【我所欲曰及不得已曰暨当是时昭公结婚强吴外附荆楚其与齐平无汲汲之意乃齐求于鲁而许之平也故曰暨至定公八年鲁再侵齐结大国之怨见复必矣其与齐平非不得已乃鲁求于齐而欲其平也故曰及平者圣人之所贵然或以贿赂而结平或以臣下而擅平或以附荆楚而得平或以侵犯大国而急于平则皆罪也攷其事而轻重见矣】
　　三月公如楚
　　叔孙舍如齐涖盟
　　夏四月甲辰朔日有食之
　　秋八月戊辰衞侯恶卒音注【襄公卒子灵公元立】
　　九月公至自楚
　　冬十有一月癸未季孙宿卒音注【季孙宿文子之子武子也】
　　十有二月癸亥葬衞襄公
　　【丁景王十卯一年】八年【晋平二十四齐景十四衞灵公元年蔡灵九郑简三十二曹武二十一陈哀三十五卒杞平二宋平四十二秦哀三楚灵七吴夷末十】
　　春陈侯之弟招杀陈世子偃师音注【招音韶　陈哀公元妃生偃师二妃生公子畱二妃嬖畱有宠属诸司徒招与公子过哀公有癈疾招过杀偃师而立畱哀公忧恚自杀此公子招特以弟称者着招凭宠稔恶而陈侯失亲亲之道也招以公子为司徒乃贵戚之卿亲则介弟尊则叔父号令废立自己而出莫敢干之者也不能援立嫡冡安靖国家而逢君之恶戕杀偃师以致大宼宗社覆没罪固大矣陈侯信爱其弟何以为失亲亲乎尊贤者亲亲之本不能择亲之贤者厚加尊宠以表仪公族而狥其私爱施于不令之人以致亡国败家岂不失亲亲之道乎其曰陈侯之弟招杀陈世子偃师交贬之也】音注【戕在良反】
　　夏四月辛丑陈侯溺卒音注【哀公卒是年灭陈十三年楚平王复封陈惠公吴立】叔弓如晋音注【贺虒祁也】
　　楚人执陈行人干徴师杀之
　　陈公子畱出奔郑
　　秋搜于红音注【搜户求反红鲁地书搜始此　搜狩不书必违礼而后书于是舍中军四分公室季氏择二二子各一皆尽征之而贡于公搜于红也自根牟至于商衞革车千乘皆三家之师也自是而屡搜三家所以耀武焉尔是故桓庄之狩必言公昭定之搜不言公矣】
　　【搜春事也秋兴之则违天时有常所矣其于红则易地利三家专行公不与焉而兵权在臣下则悖人理此亦直书其事不待贬絶而自见者也凡乱臣之欲窃国命必先为非礼以动民而后上及于君父昭公至是民食于他不息其所昧于履霜之戒甚矣】
　　陈人杀其大夫公子过音注【过音戈】
　　大雩
　　冬十月壬午楚师灭陈执陈公子招放之于越杀陈孔奂音注【孔奂公子招之党】
　　葬陈哀公
　　【戊景王十辰二年】九年【晋平二十五齐景十五衞灵二蔡灵十郑简三十三曹武二十二陈灭杞平三宋平四十三秦哀四楚灵八吴夷末十一】
　　春叔弓防楚子于陈音注【于是叔弓及宋华亥郑游吉衞赵黡防楚子于陈诸夏之大夫旅见于楚于是始举鲁以见其余也】
　　许迁于夷
　　夏四月陈灾
　　【凡外灾告则书今楚已灭陈夷于属县使穿封戌为公矣必不遣使告于诸侯言亡国之有天灾也何以书于鲁国之策乎当是时叔弓与楚子防于陈则目击其事矣虽彼不来告此不往吊叔弓使毕而归语陈故也鲁史遂书之耳或曰国史所书必承赴告岂有凭使人之言而载之于史者曰周景王崩有尹单猛朝之变固无赴告矣叔鞅至自京师言王室之乱也春秋承其言遂书于策亦此类耳仲尼作经存而弗革者盖兴灭国继絶世以尧舜三代公天下之心为心异于孤秦罢侯置守欲私一人以自奉者所以归民心合天德也谷梁以为存陈得其防矣】
　　秋仲孙貜如齐音注【貜音攫又俱碧反】
　　冬筑郎囿
　　【已景王十己三年】十年【晋平二十六卒齐景十六衞灵三蔡灵十一郑简三十四曹武二十三陈灭杞平四宋平四十四卒秦哀五楚灵九吴夷末十二】
　　春王正月
　　夏齐栾施来奔
　　秋七月季孙意如叔弓仲孙貜帅师伐莒
　　【前已舍中军矣曷为犹以三卿并将乎季氏毁中军四分公室择其二二家各有其一至是季孙身为主将二子各率一军为之副则三军固在其曰舍之者特欲中分鲁国之众为已私耳以为复古则误矣襄公以来既作三军地皆三家之土民皆三家之兵毎一军出各将其所属而公室无与焉是知虽舍中军而三卿并将旧额固存矣】音注【将去声与音预】
　　戊子晋侯彪卒音注【平公卒子昭公夷立】
　　九月叔孙舍如晋葬晋平公
　　十有二月甲子宋公成卒音注【平公卒子元公佐立】
　　【庚景王十午四年】十有一年【晋昭公夷元年齐景十七衞灵四蔡灵十二杀郑简三十五曹武二十四陈灭杞平五宋元公佐元年秦哀六楚灵十吴夷末十三】
　　春王二月叔弓如宋葬宋平公
　　夏四月丁巳楚子防诱蔡侯般杀之于申音注【般音班】楚公子弃疾帅师围蔡
　　【左氏曰楚子在申召蔡侯其大夫曰王贪而无信币重言甘诱我也不如无往蔡侯不可楚子伏甲飨般于申执而杀之此讨贼也虽诱杀之疑若无罪春秋深恶楚子贬而称名何也世子般弑其君诸侯与通防盟十有三年矣是忌其为乱贼子而莫之觉也楚子若以大义倡天下奉词致讨执般于蔡讨其弑父之罪而在宫者无赦焉讨其弑君之罪而在官者无赦焉残其身潴其宫室谋于蔡众置君而去虽古之征暴乱者不越此矣又何恶乎今防本心欲图其国不为讨贼举也而又挟欺毁信重币甘言诈诱其君执而杀之肆行无道贪得一时流毒于后弃疾以是杀戎蛮商鞅以是绐魏将秦人以是刼怀王倾危成俗天下大乱刘项之际死者十九圣人深恶楚防而名之也其虑远矣后世诛讨乱臣者或畏其强或幸其弱不以大义兴师至用诡谋诈力儌幸胜之若事之捷反侧皆惧苟其不防适足长乱如代宗之图思明宪宗之绐王弁昧于春秋垂戒之防矣】音注【般音班恶去声绐徒亥反长上声】
　　五月甲申夫人归氏薨音注【归氏昭公母胡女归姓】
　　大搜于比蒲音注【比蒲鲁地比音毘】
　　【其曰大搜越礼也君有重丧国不废搜不忌君也三纲军政之本君执此以驭其下臣执此以事其上政之大本于是乎在君有三年之慼而国不废一日之搜则无本矣然则君有重丧丧不贰事以简车徒为非礼也乃有身从金革而无避者独何欤曰丧不贰事大比而简车徒则废其常可也有门庭之寇而宗庙社稷之存亡系焉必从权制而无避矣伯禽服丧徐夷并兴至于东郊出战之师与筑城之役同日并举度缓急轻重盖有不得已焉者矣晋王克用薨梁兵压境而庄宗决胜于夹寨周太祖殂契丹入寇而世宗接战于髙平若此者君行为显亲非不顾也臣行为爱君非不忌也惟审于缓急轻重之宜斯可矣】音注【度入声契入声】
　　仲孙貜防邾子盟于祲祥音注【祲子鸠反又七林反】
　　秋季孙意如防晋【顷】韩起齐【景】国弱宋【元】华亥衞【灵】北宫佗郑【简】罕虎曹人【武】杞人【平】于厥憖音注【厥憖地阙公羊作屈银】
　　【按左氏楚师在蔡晋荀吴曰不能救陈又不救蔡物无以亲已为盟主而不恤亡国将焉用之防于厥憖谋救蔡也使狐父请蔡于楚弗许文十五年晋灵公帅八国之诸侯盟于扈春秋畧而不序者谋伐齐而不克定其乱也襄公三十年叔孙豹防十二国之大夫于澶渊诸国之大夫皆称人鲁卿讳而不书者视蔡乱而不能讨其贼也今楚将灭蔡请于楚而弗许晋之不能亦可知矣曷为诸国犹序而大夫无贬乎扈之盟诸侯受赂弗克而还诸侯畧而不序亡义利之分也澶渊之会谋救宋灾而不讨蔡罪大夫贬而称人鲁卿讳而不书失重轻之别也亡义利之分为不仁失重轻之别为不智今晋与诸侯心欲救蔡而力弗加焉则无恶也凡此见春秋明义利审重轻以恕待人而不求其备矣】
　　九月己亥葬我小君齐归
　　冬十有一月丁酉楚师灭蔡执蔡世子有以归用之【内入国而以其君来外灭国而以其君归皆服而以之易词也既书灭蔡矣又书执蔡世子有者世子无降服之状强执以归而虐用之也或以为未逾年之君其称世子者不君灵公故不成其子非也楚虔杀蔡般弃疾围其国凡八月而见灭世子在穷迫危惧之中固未暇立乎其位安得以为未逾年之君而称子也假使立乎其位而般死于楚其丧未至不敛不葬世子亦不成乎为君矣然世子继世有国之称必以此称蔡有者父母之仇不与共天下与民守国效死不降至于力屈就擒虐用其身而不顾也则有之为世子之道得矣】音注【易去声降平声】
　　【辛景王十未五年】十有二年【晋昭二齐景十八衞灵五蔡灭郑简三十六卒曹武二十五陈灭杞平六宋元二秦哀七楚灵十一吴夷末十四】
　　春齐髙偃帅师纳北燕伯于阳音注【三年燕伯奔齐髙偃髙傒孙纳之于阳内弗受也阳即髙唐燕别邑也于是齐景公有志于复伯】
　　三月壬申郑伯嘉卒音注【简公卒子定公宁立】
　　夏宋公使华定来聘音注【定华椒孙】
　　公如晋至河乃复
　　五月葬郑简公
　　楚杀其大夫成熊音注【熊公作然谷作虎】
　　秋七月
　　冬十月公子憖出奔齐音注【憖公羊传作整】
　　楚子伐徐音注【徐吴之姻国】
　　晋伐鲜虞音注【鲜虞姬姓之国　始伐鲜虞外晋也晋主诸夏之盟春秋之外秦以晋故也外郑亦以晋故也则其外晋何晋之君卿无中国之志也于是楚方横行中原而晋独从事于狄伐鲜虞虽吴入郢于越入吴晋犹围鲜虞也于是外晋以其无复中国之志也】










　　春秋传卷二十四
<经部,春秋类,胡氏春秋传>
　　钦定四库全书
　　春秋传卷二十五　　　　宋　胡安国　撰昭公中
　　【壬景王十申六年】十有三年【晋昭三齐景十九卫灵六蔡平公庐元年郑定公宁元年曹武二十六陈惠公呉元年杞平七宋元三秦哀八楚灵十二弑呉夷末十五】
　　春叔弓帅师围费音注【费鲁邑】
　　【费内邑也命正卿为主将举大众围其城若敌国然者家臣强大夫弱也语不云乎有一言可以终身行之者其恕矣夫已所不欲勿施于人所恶于下者毋以事上也所恶于上者母以使下也然后家齐而国治矣季孙意如以所恶于下者事其上而不忠于其君以所恶于上者使其下而不礼于其臣出乎尔者反乎尔宜南蒯之及此也春秋之法不书内叛反求诸已而已矣其书围费欲着其实不没之也】音注【恶去声】
　　夏四月楚公子比自晋归于楚弑其君防于干谿音注【干谿楚地在谯国城父县南灵王弑比立弃疾杀比代立是为平王】
　　【楚师伐徐楚子防次于干谿为之援公子弃疾君陈蔡主方城之外有观从者率羣失职以弃疾命召比于晋既至胁比而立之令于干谿曰先至者复其田里师溃而归楚子经而死或曰昭元年楚防弑立比出奔晋十三年比归而防缢于棘围则比末尝一日北面事防为之臣防又弑立固非此之君矣而书曰比弑其君防何也曰凡去国出奔而君不以为臣则晋于栾盈是也臣不以为君则公子鱄于卫是也若去国虽久而爵禄有列于朝出入有诏于国不扫其坟墓不其田里不系累其宗族即君臣之分犹在也比虽奔晋而晋人以羁待比以国底禄固楚之亡公子也楚又未尝锢之如晋之于栾盈比又未尝不向楚而坐如子鲜之于卫安得以为比非楚臣而防非比之君乎春秋书比弑其君防明于君臣之义也或曰防弑郏敖以立比之获罪岂其无讨贼之心而徒贪夫位欤曰春秋罪比不明乎君臣之义不责其无讨贼之心夫比虽当次及之序而弃疾亦居楚国之常以取国言之比具五难而弃疾有五利此事之变也为比者宜乎效死不立若国有所归为曹子臧鲁叔肸不亦善乎不然身居令尹都贵戚之卿为仕稷镇乱不自已亦可也今乃胁于势而忘其守怵于利而忘其义被之大恶欲辞而不可得矣为人臣而不知春秋守经事而不知其宜遭变事而不知其权者若此类是也悲夫圣人垂戒之意明矣】音注【君不以为臣则晋于栾盈事见左传襄公二十一年臣不以为君则公子鱄于卫事见左传襄公二十七年底音防夫音扶】
　　楚公子弃疾杀公子此音注【公羊传杀作弑】
　　【弃疾立比为王而已为司马固君比矣而又杀之则宜书曰弃疾弑其君比而曰杀公子比何也初子干归自晋观从假弃疾命而召之来则来坎牲加书而强之盟则盟帅四族众而使之入楚则入杀太子禄而立之为王则王周走而呼于国中谓众怒如水火而逼之自杀则自杀其行止迟速去就死生皆观从与国人所为而比未尝可否之也安得为弃疾之君乎然比兄也黑肱弟也弃疾其季弟也立比为王肱为令尹疾为司马盖国人以长防之序立之也则宜书曰楚人杀比而春秋变文归狱弃疾者诛其本意在于代比而非讨之也所谓轻重之权衡曲直之防墨而怀恶者亦无所隐其情矣】
　　秋公会刘子晋侯【昭】齐侯【景】宋公【元】衞侯【灵】郑伯【定】曹伯【武】莒子邾子滕子薛伯杞伯小邾子于平丘音注【平丘衞地○晋复合诸侯也晋合诸侯由是止鄟陵之后参盟复作晋非盟主矣】
　　【按左氏晋成虒祁诸侯朝而归者皆有贰心齐侯往朝于晋燕而投壶曰寡人中此与君代典晋人知其亦将贰也叔向曰诸侯不可以不示威乃并徴会治兵于邾南甲车四千乗遂合诸侯于平丘方是时楚人暴横陵蔑中华在宋之盟争晋先防及虢之会仍读旧书遂召诸侯为申之举迁赖于鄢县陈灭蔡此乃敌国外患临深履薄恐惧省戒之时其君当倚于法家拂士以徳修国政其臣当急于责难陈善以礼格君心内结夏盟外敌王忾复悼公之业若弗暇也今乃施施然安于不竞无愤耻自强之志惟宫室台榭是崇是饰及诸侯皆贰顾欲示威徴会而以兵车耀之不亦末乎春秋之法制治于未乱保邦于未危贵事之预耻以苟成而不要诸道者也是以深恶此防如下文所贬云明其义者然后知仲尼作经于一台囿之筑一宫室门观之作必谨而书以重民力其弭乱持危固结人心之虑远矣】音注【虒音斯横去声拂音弼恶去声】
　　八月甲戌同盟于平丘音注【书同盟刘子与盟也】
　　【按左氏晋将寻盟齐人不可叔向曰诸侯有间矣不可以不示众辛未治兵建而不斾壬申复斾诸侯畏之辞诸鲁曰寡人有甲车四千乗在虽以无道行之犹必可畏牛虽瘠偾于豚上其畏不死南蒯子仲之忧庸可弃乎若奉晋之众闲其二忧何求而弗克请君无勤鲁人聼命甲戊同盟于平丘其书同盟者刘子与盟同惧楚也会与盟同地再书平丘者书之重词之其中必有美恶焉见行事之深切着明故词繁而不杀也是盟盖或善之而以为恶何哉盟虽襄世之事然有定人道之大伦者矣有傋天子之明禁者矣有求牲不防相命而信自喻者矣有纳斥候禁侵掠诚格而不复叛者矣其次犹以载书词命相争约于大神而不敢越者则未闻主盟中国奉承齐牺而矜其威力恐廹诸侯又信蛮荆之诉絶兄弟之欢求逞私愤闲其忧疑如此盟者流及战国强众相夸恫疑恐喝恣行陵暴死者十九积习所致有自来矣春秋礼义之大宗也曽是以为善乎词繁而不杀则恶其竞力不道为后世鉴也】音注【闲去声与音预杀去声恶去声】
　　公不与盟
　　【臣子之于君父隐讳其耻礼也十二国会于平丘公独见辞不得与盟斯亦可耻矣曷为直书其事而不隐也晋主此盟徳则不竞而矜兵甲之威肆胁持之术以诸侯上要天子之老而防血以中国同于蛮荆篡立之主而结盟无礼义忠信诚慤之心而以威诈涖之具此五不韪者得不与焉幸也圣人笔削春秋凡鲁君可耻者必为之隐讳至会于沙随而公不得见盟于平丘而公不得与自众人常情必深沮丧以为辱矣仲尼推明其故自反而缩虽晋国之严不可及也彼以其威我以其理彼以其势我以其义夫何慊乎哉直书其事示后世立身行已之道也其垂训之用大矣】音注【要平声与音预】
　　晋人执季孙意如以归
　　【称人以执非伯讨也自文以来公室微弱三家专鲁而季氏罪之首也宿及意如尤为强逼元年伐莒疆郓十年伐莒取郠中分鲁国以自封殖而使其君民食于家其不臣甚矣何以为非伯讨乎晋人若按邾莒所诉有无之状究南蒯子仲奔叛之因告于诸侯以其罪执之请于天子以大义废之选于鲁卿更意如之位收敛私邑为公室之民使政令在君三家臣顺则方伯之职修矣今鲁与邾通好亦不朝夕伐莒而郸郠之故又非昭公意也徒以邾莒之言曰我之不共鲁故之以遂辞鲁君而执意如则是意在货财而不责其无君臣之义也何得为伯讨乎称人以执罪晋之偷也】音注【郠古杏反】
　　公至自会
　　蔡侯庐归于蔡陈侯呉归于陈音注【于是楚平王封陈蔡而复之隐太子之子庐归于蔡悼太子之子呉归于陈则其书曰陈侯蔡侯何不与楚专封也归辞有三突归于郑篡公子之辞也蔡季自陈归于蔡宜得国公子之辞也衞侯郑归于衞尝失国之君之辞也此未尝有国也使之如失国辞然者不与楚专封也】
　　【楚虔迁六小国于荆山又灭陈蔡而县之及弃疾即位复诸迁国封蔡及陈隐太子有之子庐归于蔡悼太子偃师之子呉归于陈曰归者顺辞也陈蔡昔皆灭矣不称复归者不与楚防之得灭也其称归于者国其所宜归也庐与呉皆亡世子之子也而弃疾封之可谓有奉矣不言自楚者不与楚子之得封也其称侯者位其所固有也陈列圣之后蔡王室之亲见灭于楚虔而诸侯不能救复封于弃疾而诸侯不能与是以蛮荆制诸夏也圣人至是惧之甚盖有不得已焉制春秋为后法大要皆天子之事也其义则以公天下为心兴灭国继絶世异于自私其身欲擅而有之者也故书法如此为天下国家而不封建欲望先玉之治难矣】
　　冬十月葬蔡灵公
　　公如晋至河乃复
　　呉灭州来
　　【癸景王十酉七年】十有四年【晋昭四齐景二十衞灵七蔡平二郑定二曹武二十七卒陈惠二杞平八宋元四秦哀九楚平王居元年呉夷末十六】
　　春意如至自晋音注【大失不至必见执也而后至亦危之也】
　　【按左氏季孙犹在晋子服惠伯私于中行穆子曰鲁事晋何以不如夷之小国土地犹大所命能具若为夷弃之使事齐楚何瘳于晋乃归季孙其始执之为乏邾莒之供而非有扶弱击强之义也其终归之为土地犹大所命能具而非有不能救蔡为夷执亲之悔也然则晋人喜怒皆以利发其劝沮皆以利行违道甚矣故平丘之会深加贬斥自是而后诸侯不合二十余年至于召陵又以贿败十有八国之诸侯而书侵楚以讥之于是晋日益衰外携内叛不复振矣利之能败人国家乃如此春秋之深戒也】音注【行音杭为去声复扶又反】
　　三月曹伯滕卒音注【武公卒子平公须立】
　　夏四月
</div>
    <div class="pagination">
<a href="胡氏春秋传_page31.html">上一页</a><span>...</span><a href="胡氏春秋传_page27.html">27</a><a href="胡氏春秋传_page28.html">28</a><a href="胡氏春秋传_page29.html">29</a><a href="胡氏春秋传_page30.html">30</a><a href="胡氏春秋传_page31.html">31</a><span class="current-page">32</span><a href="胡氏春秋传_page33.html">33</a><a href="胡氏春秋传_page34.html">34</a><a href="胡氏春秋传_page35.html">35</a><a href="胡氏春秋传_page36.html">36</a><a href="胡氏春秋传_page37.html">37</a><span>...</span><a href="胡氏春秋传_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
