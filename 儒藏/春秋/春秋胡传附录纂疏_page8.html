<!DOCTYPE html>
<html>
<head>
    <meta charset="UTF-8">
    <title>春秋胡传附录纂疏 - 第 8 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋胡传附录纂疏 - 第 8 页/共 22 页</h1>
    <div class="content">





　　春秋胡传附录纂疏卷八
<经部,春秋类,春秋胡传附录纂疏>
　　钦定四库全书
　　春秋胡传附录纂疏卷九
　　元　汪克寛　撰
　　庄公下
　　【丁惠王未三年】二十年【齐桓十二晋献三卫惠二十六蔡穆侯肸元年郑厉二十七曹庄二十八陈宣十九杞共七宋桓八秦宣二楚堵敖熊囏元年】春王二月夫人姜氏如莒【谷梁传妇人既嫁不逾竟逾竟非正也】
　　十有五年夫人姜氏如齐至是再如莒【范氏曰夫人比年如莒过而不改无礼尤甚】而春秋书者礼义天下之大防也其禁乱之所由生犹坊【音房】止水之所自来也【经觧夫礼禁乱之所由生犹坊止水之所自来也疏礼禁乱之所从生乱生之处则豫禁之若深宫固门阍寺守之诸侯夫人父母没不得归寜之类坊谓堤坊又作防古字通用】卫女嫁于诸侯父母终思归寜而不得故泉水赋许穆夫人闵卫之亡思归唁其兄而阻于义故载驰作【并见诗小序】圣人录于国风以训后世【朱子传卫有妇人之诗自共姜至宋襄公之母六人焉皆止乎礼义而不敢过也夫以卫之政教淫僻风俗伤败然而女子乃有知礼而畏义如此者则以先王之化犹有存焉者故也】使知男女之别【笔列反】自逺于禽兽也【曲礼使人以有礼知自别于禽兽】今夫人如齐以寜其父母而父母已终以寜其兄弟又义不得【杜氏曰夫人父母在则礼有归寜没则使卿寜】宗国犹尔而况如莒乎妇人从人者也夫死从子【见大戴记】而庄公失子之道不能防闲其母禁乱之所由生故初防于禚【诸若反二年】次享于祝丘【四年】又次如齐师【五年】又次防于防于谷【七年】又次如齐又再如莒此以旧坊为无所用而废之者也【经觧以旧坊为无所用而壊之者必有水败以旧礼为无所用而去之者必有乱患】是以至此极观春秋所书之法则知防闲之道矣【临川吴氏曰比年书夫人徃它国以奸而鲁庄若罔闻知昔年犹可诿曰年未长也今年既长矣而如此其不子也甚矣张氏曰春秋详书盖与诗之变风相应当是时一反关雎麟趾之化而中国之俗于是大乱夫一国之事系一人之本此圣人所以详书文姜之行欤髙氏曰春秋迹其淫乱不可胜书故于将薨复三见之要其由恶以终为万世妇人之戒愚按文姜以桓三年至自齐至是盖年六十矣淫姣之行老而弥甚比歳如莒备书不削虽国恶不容讳也唐武后年且八十多选羙少年为奉宸内供奉丑恶无耻不可胜纪朱子纲目于武曌将殂之际屡书周以张易之为奉宸令周赐张昌宗爵邺国公其亦春秋志姜氏如莒之遗防欤】
　　夏齐大灾【杜氏曰来告故书天火曰灾张氏曰齐人来告而鲁徃吊之也刘氏曰凡吊之者哀其祸而救其乏○啖氏曰公羊云大灾者何大瘠也若以大灾为大瘠新宫灾亦是新宫瘠乎灾天火也大之者其灾大也愚按谷梁云其志以甚也谓灾及人似公羊觧宋大水之说辨疑权衡既言之矣】○秋七月○冬齐人伐戎【戎谷作我张氏曰齐桓于是举攘戎狄之兵戎在徐州之域最近齐鲁故先治之家氏曰周有子頽之乱齐桓为盟主若罔闻知郑伯虢公胥命于弭以兵讨乱杀子頽王入于王城齐不能预也去年伐鲁今年伐戎大率逐利以自私于王室何有○愚按谷梁传作伐我盖误也经书外伐我十有九皆书四鄙惟哀八年吴兵至城下十一年齐师伐我战于郊两书伐我此言齐人则将卑师少安能深入乎当从二传作伐戎】
　　【戊惠王申四年】二十有一年【齐桓十三晋献四卫惠二十七蔡穆二郑厉二十八卒曹庄二十九陈宣二十杞共八宋桓九秦宣三楚堵敖二】春王正月○夏五月辛酉郑伯突卒【左传初王姚嬖于庄王生子頽有宠故蒍国边伯石速詹父子禽祝跪作乱以卫师燕师伐周立子頽二十年郑伯和王室不克遂以王归王处于栎秋王及郑伯入于邬遂入成周取其寳器而还郑伯见虢叔曰盍纳王乎虢公曰寡人之愿也二十一年春胥命于弭夏同伐王城郑伯将王自圉门入杀子頽郑伯享王于阙西辟乐备王与之武公之略自虎牢以东原伯曰郑伯効尤其亦将有咎五月郑厉公卒愚按厉公有位二十八年子捷嗣是为文公】
　　杜预称庄公四年郑伯遇于垂者乃子仪也【十四年杜氏注郑子庄四年称伯防诸侯】而以为厉公者按春秋突归于郑【桓十一】之后其出奔蔡入于栎【桓十五】皆以名书犹系【去声】于爵虽簒而实君虽君而实篡不没其实也忽虽世子其出奔犹不得称子其复归犹不得称伯以其实不能君也而况子仪虽乘间【去声】得立其为君防矣岂敢轻去国都与诸侯防于外乎故知遇于垂者乃厉公也其始终书爵不没其实也亦可以为居正而不能保者之戒矣【髙氏曰髙渠弥弑昭公立子亹齐人杀亹祭仲立子仪春秋皆没而不书以突为郑伯故也永嘉吕氏曰入于栎书郑伯卒书郑伯始终书爵明其能君故箸其实耳张氏曰突庄公之孽子庄公既没夺忽之位中间虽为祭仲所逐旋入于栎卒取郑国故不复着忽亹仪之在位以其不能君也论者以为突始终能君夫簒弑窃国之人而春秋终始君之且复记其卒于位所以着小人肆志乱贼得终王法不行而世之所由乱也】
　　秋七月戊戌夫人姜氏薨【谷梁传妇人弗目也范氏曰妇人无外事居有常所故不书地张氏曰文姜之行恶矣而卒以国君之母宠荣终身一用小君之礼此鲁之祸所以未艾必至于庄公之终两君弑哀姜庆父诛而后鲁乱始息也】○冬十有二月葬郑厉公【杜氏曰八月乃葬缓王氏曰据左氏郑伯有纳惠王之功勲在王室然不免諡为厉者其始以赂而簒立中以虐而出奔周室虽衰公议尚在臣子私諡不敢妄加羙名古意犹可攷也】
　　【已惠王酉五年】二十有二年【齐桓十四晋献五卫惠二十八蔡穆三郑文公捷元年曹庄三十陈宣二十一祀惠公元年宋桓十秦宣四楚堵敖三】春王正月肆大眚【所景反公作省公羊传大省者何灾省也谷梁传肆失也眚灾也灾纪也失故也】
　　肆者荡涤瑕垢之称也【杜氏曰赦有罪也放赦罪人荡涤众故以新其心有时而用之非制所常故书】舜典曰眚灾肆赦【蔡氏传眚谓过误灾谓不幸肆纵也若人如此而入于刑则不待流宥金赎而直赦之】易于觧【下买反】卦曰君子以赦过宥罪【程子传赦释之宥寛之过失则赦之可也罪恶而赦之非义也故寛之而已】吕刑曰五刑之疑有赦五罚之疑有赦【蔡氏传刑疑有赦则质于罚而聴其赎罚疑有赦则质于过而宥免之也】周官司刺掌赦宥之法一宥曰不识再宥曰过失三宥曰遗忘【音妄郑氏注不识谓愚民无所识若今仇雠当报甲见乙诚以为甲而杀之过失若举刀欲斫伐而轶中人者今律过失杀人不坐遗忘若间帷薄忘有在焉而以兵矢投射之】一赦曰防弱再赦曰老耄【莫报反】三赦曰憃【勑江反】愚【注憃愚生而痴騃童昏者防弱老耄若今律年未满八歳八十以上非手杀人他皆不坐】未闻肆大眚也大眚皆肆则废天讨亏国典纵有罪虐无辜恶人幸以免矣【通防罪在五刑上天所讨大眚皆肆春秋讥之孙氏曰肆大眚非正也乱法异常者也临川吴氏曰固可赦而不言大圣人虽至仁然赦人之罪亦必有所剂量于其间不一槩也书肆大眚则罪之大而不当赦者亦赦之讥其惠奸佚罚也】后世有姑息为政数【色角反下同】行恩宥惠奸轨贼良民而其弊益滋盖流于此故诸葛孔明曰治世以大徳不以小惠其为政于蜀军旅数兴而赦不妄下【通鉴初丞相亮时有言公惜赦者亮答曰云云亮卒后延熈九年大赦孟光责费祎曰赦者偏枯之物非明世所宜有】蜀人乆而歌思犹周人之思召【音邵】公也【蜀诸葛亮传賛曰至梁益之民咨述亮者言犹在耳虽甘棠之咏召公郑人之歌子产无以逺譬也】斯得春秋之防矣肆眚而曰大眚讥失刑也【张氏曰宥过无大刑故无小此尧舜三代之法不可偏废者后世两失之偏惨刻者不复察其情举过失而尽刑诛之及姑息之过如庄公者反取大辠极恶而例之于眚灾以从肆赦之例怙终得志良善瘖痖书曰肆大眚以讥其务小惠而失大徳也○啖氏曰肆者放也眚者过也如今之赦尔公羊云忌眚有何义乎赵氏曰谷梁云为嫌天子不许之葬按当时天子防弱鲁肯畏之乎若实有畏王之心则自赦以除母罪岂为得礼且鲁庄未尝有怨齐之心葬母肯有所忌赦自赦葬自葬尔】
　　癸丑葬我小君文姜【公羊传文姜者庄公之母也谷梁传小君非君也其曰君何也以其为公配可以言小君也何氏曰文者諡也夫人以姓配諡】
　　文姜之行【去声】甚矣而用小君之礼其无讥乎【见陆氏微防】以书夫人孙【音逊】于齐【庄元】不称姜氏及书哀姜薨于夷齐人以归【僖元】攷之则讥小君典礼当谨之于始而后可正也文姜已归为国君母臣子致送终之礼虽欲贬之不可得矣【陆氏曰母有罪子不可得而贬葬生者之事也臣子之礼其可亏乎妇当从夫諡后代讹谬无别有諡非正也夫人称小君言位比君而小耳髙氏曰妇人无爵何諡之有先王之制但取夫之諡冠于姓之上以明所属诗所谓庄姜宣姜共姜经所谓宋共姬是也岂有不系其夫而别自为諡者哉夫人姜氏弑逆淫乱之人得罪于宗庙国人之所不容今也云亡虽以子母之故不忍弃絶则葬之足矣又别为之諡曰文而不复繋于桓公自是鲁国从而效尤凡夫人之死皆为之别立諡后世因循不改大失春秋之防矣临川吴氏曰夫人之尊与君同故薨葬一如君礼】
　　陈人杀其公子御防【御音御公谷作御此书专杀之始谷梁传言公子而不言大夫公子未命为大夫也公子之重视大夫范氏曰御防宣公之子】
　　公子之重视大夫【刘氏曰以为大夫则非大夫也以为世子则非世子也然而书者知其为君之嫡也君之嫡虽未为世子未可称世子而已有可以为世子之端矣故不可不重也】杀而或称君或称国或称人何也称君者独出于其君之意而大夫国人有不与【音预下同】焉如晋侯杀其世子申生【宋公杀世子痤】之类是也称国者国君大夫与闻其事而不请于天子如郑杀其大夫申侯之类是也【称公子者一莒意恢称大夫称名氏者三十四郑申侯公子嘉公子黑晋丕郑父阳处父先縠赵同赵括郤锜郤犨郤至胥童齐国佐髙厚宋山卫元咺公子瑕孔逹蔡公子爕公子驷公孙姓公孙霍陈泄冶庆虎庆寅楚得臣宜申公子侧公子申公子壬夫公子追舒屈申成熊郤宛不称名宋曹各一】称人者有二义其一国乱无政众人擅杀而不出于其君则称人如陈人杀其公子御防之类是也【称公子者一陈御防称大夫称名氏者四晋先都士縠箕郑父陈公子过宋大夫不称名者一不称名而称官者一】其一弑君之贼人人所得讨背【音佩】叛之臣国人之所同恶【去声】则称人如卫人杀州吁郑人杀良霄【齐杀无知晋杀栾盈】之类是也【陈氏曰茍杀有罪则称人称人者讨辞也非杀有罪也而亦称人犹曰众人杀之焉耳愚按杀弑君之贼而不以其罪则亦称国以杀而不去其官如晋里克卫寗喜是也】攷于传【去声】之所载以观经之所断【丁乱反】则罪之轻重见【音现】矣【孙氏曰春秋之义非天子不得専杀是故二百四十二年无天王杀大夫文书诸侯杀大夫者四十七古者诸侯之大夫皆命于天子诸侯不得専命也大夫有罪则请于天子诸侯不得専杀也犬夫犹不得専杀况世子母弟乎春秋之世国无大小其卿大夫士皆専命之有罪无罪皆专杀之无王甚矣陈人杀其公子御防讥専杀也称君称国称人虽有轻重其専弑之罪则一也永嘉吕氏曰杀之或称公子或称大夫或称大夫公子称公子者公子而非大夫也称大夫者大夫而非公子也称大夫公子者公子而为大夫也又有以官举者以官之重而着之也观圣人所书而褒贬寓乎其中矣○刘氏曰左氏称杀其太子杜云陈人恶其杀太子之名故以国讨公子告非也茍杀其太子而赴以公子则仲尼安得不改而正之邪】
　　夏五月【孙氏曰春秋未有以五月首时者此盖下文有脱事尔临川吴氏曰书时之首月而四讹为五也家氏曰何休云讥庄公娶雠女不可奉先祖四时祭祀犹五月不宜首时此穿凿之说也】○秋七月丙申及齐髙傒盟于防【傒音奚公羊传髙傒贵大夫也曷为就吾防者盟公也曷为不言公讳与大夫盟也谷梁传不言公髙傒伉也程子传髙傒上卿鲁无使防者与盟之理盖讳公盟始与仇为昏恶之大也】冬公如齐纳币【公羊传纳币不书此何以书讥何讥尔亲纳币非礼也谷梁传纳币大夫之事也礼有纳采有问名有纳徴有告期四者备而后娶礼也公之亲纳币非礼也故讥之程子传齐疑昏议故公自行纳币后二年方逆齐难之也杜氏曰母丧未再期而图昏三不见所讥失礼明故范氏曰丧婚不待贬絶而罪恶见】
　　防者名姓不登于史册髙傒齐之贵大夫也曷为就吾之防者盟盖公也其不言公讳与髙傒盟也【赵氏曰凡盟不目内皆指公也明书髙傒见其伉敌之罪也髙氏曰髙傒不去族异乎晋之处父也家氏曰及处父盟彼时公身在晋晋君不与公盟使其臣盟公故春秋深贵晋人之无礼去处父族以示贬此则齐鲁均责焉耳盖讳之中有权度存焉愚按防盟出公意故髙傒不去氏】来议结昏娶仇人女大恶也【张氏曰敌大夫以自卑轻君体以自弱去国都而汲汲于小信与及向戍盟于刘一也而此复以婚姻而结盟不顾祢庙不共戴天之仇而议娶齐女比事以观此为恶之大者也家氏曰或谓鲁与齐既为防盟春秋无责通婚不亦可乎夫主夏盟者齐桓也请昏而纳币者齐襄之女也盟仇人之弟犹曰为其覇也诸侯皆在不得不与于盟娶妻岂无他族必仇女而后娶其何以奉粢盛入先君之庙乎】娶者其为吉下主乎已上主乎宗庙以为有人之心者宜于此焉变矣【公羊文二其为吉者主乎己以为有人心焉者则冝于此焉变矣】公亲如齐纳币则不待贬也【临川吴氏曰庄公受制于母年长而不得娶母既死急于娶故于丧制中屈己与齐大夫盟而求昏焉齐之许未坚而公自如齐纳币纳币非公所当自行也吕氏曰庄公失礼者三娶仇女一也丧未毕二也亲徃纳币三也啖氏曰纳币常事不书凡书者皆讥也蜀杜氏曰春秋内适外曰如茍书其事盖非常也动渉非礼明书之以示贬赵氏曰昏礼有六一纳采二问名三纳吉四纳征纳征即纳币也五请期六亲迎亲迎即逆女也春秋独书其二以纳币方契成逆女为事终举重之义也】
　　【庚惠王戍六年】二十有三年【齐桓十五晋献六卫惠二十九蔡穆四郑文二曹庄三十一卒陈宣二十二杞惠二宋桓十一秦宣五楚成王頵元年】春公至自齐【公羊传桓之盟不日其防不致信之也此之桓国何以致危之也张氏曰书至告于庙也春秋书至盖原于书廵狩而归格于艺祖用特之意圣人以举动之公徃返之节质之幽明而无愧也今庄公忘父雠而娶其女冐母丧而徃纳币以此告庙其心将何如哉此与他日书至不可同日语比事属辞示人之意矣王氏曰公行二十有三书至者五而已公亲徃纳币既忘桓公之世雠复废文姜之丧礼自是而下观社逆女皆致焉圣人之意岂不深切着明哉○愚按说公羊者以谓公如齐淫此未必然夫庄公议昏于齐至再至三盟防遇谷盟扈屡为好防纳币观社逆女屡造于齐庄公求之如是其急齐桓许之如此其缓又安背容其纵淫于其国而不耻耶】○祭叔来聘【祭侧界反】
　　谷梁子曰其不言使天子之内臣也不正其私交【谷梁本作外交】故不与使也【范氏曰祭叔天子寰内诸侯南季渠伯纠家父宰周公来聘皆称使独此夺之诸称使者是奉王命其人无自来之意今祭叔不一心于王而欲外交不得王命来故去使以见之啖氏曰私行假言聘故不言王使以讥之陆氏曰不言使者原其来意非天子之命尔孙氏曰非天子命也故不言使其曰来聘恶外交也】祭伯来朝而不言朝【隠元】祭叔来聘而不言使尹氏【隐二】王子虎【文三】刘卷【音权定四】来讣【音赴】而不书其爵秩皆所以正人臣之义也人君而明此不容下比【毗至反】之臣人臣而明此不为交私之计党锢之祸息矣【陈氏曰聘不称使私相为好也自桓之中年王室无聘鲁者王命不行于天下庄僖崩葬盖不见于经矣是故春秋之初亟书王人于是祭叔私相为好君子盖有感于此而非徒以为讥也王氏曰祭采地叔字天子之大夫也傥不以王命来则当以祭伯来之例书傥以王命来则当以天王使凡伯来聘之例书今但曰来聘见其假王命而私交也临川吴氏曰祭圻内之国自入春秋伯之来公之来叔之来聘凡三交鲁矣王臣私交之非礼或朝或聘其罪一也永嘉吕氏曰王臣聘鲁者八列国聘鲁者三十一他皆言使此独不言使或谓祭叔以私来而自以聘礼行也然祭伯来私来也言来则不当言聘聘非自来也或谓祭叔使人来聘其不称使不与祭叔之使亦非也此与武氏子来求赙毛伯来求金一例尔盖武氏毛伯之来非王命故皆不言使祭叔非王命而来聘故亦不言使也愚按春秋书使人来聘未有止称其君而不着其臣者荆楚无君臣之词然曰荆人来聘亦指荆之防者尔何甞言荆子来聘哉或云祭叔乃祭公之臣或以为祭公之弟果其臣若弟而不言使则是隐私交之迹矣或云祭叔请王命而来聘茍请命于王则王命之矣旧史必书曰天王使祭叔来聘圣人何以知其擅命而削不称使邪】
　　夏公如齐观社【左传非礼也曹刿谏曰夫礼所以整民也故防以训上下之则制财用之节朝以正班爵之义帅长防之序征伐以讨其不然诸侯有王王有廵狩以大习之非是君不举矣公羊传何以书讥诸侯越竟观社非礼也谷梁传常事曰视非常曰观观无事之辞也以是为尸女也无事不出竟程子传昏议尚疑故公以观社为名再徃请议后一年方逆盖齐难之】
　　庄公将如齐观社曹刿【古卫反】谏曰齐弃太公之法而观民于社君为【去声】是举而徃观之非故业也天子祀上帝诸侯防之受命焉诸侯祀先公卿大夫佐之受事焉不闻诸侯之相防祀也君举必书书而不法后嗣何观【并见鲁语陈氏曰诸侯非享觐不逾竟如齐观社非礼也临川吴氏曰社者诸侯祭其土示之常事未闻邻国之君徃观之者如齐而曰观社此何礼哉按襄二十四年齐社搜军实使客观之盖齐俗毎因祭社则搜军以夸示威众而聚人观之故庄公得托此为名以如齐也家氏曰谷梁以是行为尸女尸之云者盛其车华其服惑妇人而蛊其心要其从已是之谓无别故书以责之纳币未几而以观社再出此诲淫也刘氏曰观社与观鱼一也观社称如观鱼不称如内外之辨也诸侯于其竟外可以言如于其竟内不可以言如通防公行悉书皆是非所在治乱系焉如齐纳币则见其结昏仇雠如齐观社即见其非王事民事而妄动轻举也】
　　公至自齐【王氏曰宗庙社禝诸侯所同有也其社有常度其祭有常日公废鲁社而观齐社何以守土而治民哉况公之意以观社为名而实窥齐女其诲淫召乱必矣所以危而书至也】○荆人来聘【楚交中国始此公羊传荆何以称人始能聘也谷梁传善累而后进之其曰人何也举道不待再】荆自庄公十年始见【音现】于经十四年入蔡十六年伐郑皆以州举者恶【去声】其僭乱不恭故外之也至是来聘遂称人者嘉其慕义自通故进之也【何氏曰蛮荆能慕王化修聘礼当进之故使称人也孙氏曰以其慕中国修礼来聘少进之也】朝聘者中国诸侯之事虽蛮荆而能修中国诸侯之事则不念其僭乱不恭而遂进焉【范氏曰明聘问之礼非蛮荆之所能故一举而进之】见圣人之心乐【音洛】与人为善矣后世之君能以圣人之心为心则与天地相似凡在荒逺者叛则惩其不恪而威之以刑来则嘉其慕义而接之以礼迩人安逺者服矣【通鉴唐徳宗曰吐蕃犯塞则击之服则归之撀以示威归以示信命归吐蕃之俘吐蕃大悦遣入贡】春秋谨中外之辨而荆吴徐越诸夏之在僻陋者【刘氏曰吴楚徐越上世皆有元徳功通乎周室徐始称王楚后称王吴越因遂称王王非诸侯所当称也是以外之虽然称人称国称子不使与鄋瞒陆浑比推之可达引之可来也】故书法如此【陈氏曰荆楚称人于是始盖进之也隐桓之春秋舍王室若姻邻无聘鲁者矣而荆人先诸夏修聘于上国进之也者忧之也张氏曰楚自四五年来先加兵于郑蔡而聘使至鲁用逺交近攻之术愚按公谷皆谓称人所以进之或谓春秋着其渐盛今考楚之交中国始书荆人继书楚屈完然后书楚子使椒楚子使防罢盖始而来聘则嘉其慕义而称人既而来盟予其服义则进而称名氏及其寖慕中国荐讲聘好则称君称臣矣吴之始见也亦秪举号及其来防诸侯则进而称人使季札聘则嘉其慕义而称君称臣虽曰进之而吴楚渐盛之势已见于言意之表矣然楚之初聘止曰荆人而不着君臣虽曰进之而实则略之也盖不可言荆来聘故谓之荆人特比于举号则为进之耳或以谓君臣同辞夫君臣同辞则止称国既曰荆人则是荆之卑者特比于君使臣则其辞未详焉耳曷可谓君臣同辞哉】
　　公及齐侯遇于谷【谷梁传及者内为志焉耳愚按庄公急于得偶数相防盟故简礼而为此防也传义见盟扈】萧叔朝公【公羊传其言朝公何公在外也谷梁传防国之君未爵命者其不言来于外也朝于庙正也于外非正也杜氏曰萧附庸国张氏曰今徐州萧县愚按徐州今属河南府路何氏曰言朝公恶公不受于庙】
　　谷齐地萧叔附庸之君也【中国附庸之君例书字愚按左传成二年称萧同叔盖当时萧君常称字】为礼必当其物与其所而后可以言礼大夫宗妇觌而用币则非其物也萧叔朝公在齐之谷则非其所也【啖氏曰人君相见曰朝皆受之于庙以重礼也】嘉礼不野合而朝公于外是委之于野矣【杜氏曰就谷朝公故不言来凡在外朝则礼不得具嘉礼不野合】故礼非其所君子有不受必反之于正而后止此亦春秋拨乱之意也【孙氏曰诸侯相朝非礼也朝于内犹曰不可况朝于外乎故曰萧叔朝公以交讥之也刘氏曰为礼非其时犹非其礼也为礼非其处犹非其礼也为礼非其义犹非其礼也九月郊五月烝此之谓非其时萧叔朝公此之谓非其处祭叔来聘齐侯来献捷此之谓非其义虽有肃敬之心繁饰之容而君子不受也故礼非其礼而犹不受必归之正而止又况乎未始有正者乎张氏曰萧之朝鲁之受皆非礼也愚按齐庄公吊杞梁之妻于郊辞曰君之臣不免于罪则将肆诸市朝而妻妾执若免于罪则有先人之敝庐在下妾不得与郊吊齐侯吊诸其室使鲁庄能如梁妻之知礼而辞萧叔之朝则为不悖于礼矣今庄公訹于私欲而受非礼之礼故圣人特书曰朝公而不曰来朝所以交贬之也髙氏曰公纳币而还则祭叔聘之观社而还则荆人聘之遇谷则萧叔朝之此其志所以自得而不复忌惮也】
　　秋丹桓宫楹【公羊传何以书讥何讥尔丹桓宫楹非礼也谷梁传礼天子诸侯黝垩大夫仓士黈丹楹非礼也何氏曰楹柱也丹之者为将娶齐女欲以夸大示之】○冬十有一月曹伯射姑卒【射音亦庄公也在位三十一年盖世子覊嗣逾年而庶子赤簒立是为僖公史记世家赤作夷】○十有二月甲寅公防齐侯盟于扈【音户公羊传桓之盟不日此何以日危之也杜氏曰扈郑地在荥阳卷县西北愚按今汴梁路郑州之西北孙泰山谓扈齐地未详孰是】程氏曰遇于谷盟于扈皆为要【于遥反】结姻好【去声】也【去声谷梁文十二】称男子二十而冠【去声下同】冠而列丈夫三十而不娶则非礼矣然天子诸侯十五而冠者以娶必先冠【左传襄九国君十五而生子冠而生子礼也昏义疏三十而娶庶人礼也文王十五而生武王知人君之昬娶不可以年三十重昬嗣也】而国不可乆无储贰欲人君早有继体故因以为节也鳏【古顽反】者老而无妻之称舜方三十未娶而师锡帝尧已曰有鳏在下矣【据舜典言舜生三十征庸以上并本谷梁传注谯周说】妻【去声下同】帝之二女则不告于父母以为告则不得娶而废人之大伦尧亦不告而妻焉其欲及时而无过如此也今庄公生于桓之六年至是三十有六载矣以世嫡之正诸侯之贵尚无内主同任社禝之事何也盖为文姜所制使必娶于母家【孙氏曰桓六年九月丁夘子同生公十四歳即位又二十四年如齐逆女年三十七始昏者文姜制之不得以时而昏耳故母丧未终如齐纳币图昏之速也陈氏曰庄公制于其母必齐女也而后娶愚按汉惠帝制于吕后立姊鲁元公主女为后虽娶甥女而不顾与庄公事颇相类】而齐女待年未及故庄公越礼不顾如此其急齐人有疑如此其缓而遇于谷盟于扈要结之也娶夫人奉祭祀为宗庙之主而母言是聴不以大义裁之至于失时不孝甚矣春秋详书于防为后戒也【王氏曰越礼要盟逺至郑地而不耻者促昏期也临川吴氏曰遇谷以请而齐犹难之故盟以要其信而后许也夫求昏者可求则求不可则已许昏者可许则许不可则郤鲁欲求齐昏不以媒妁徃觇其可不可公乃自与齐髙傒盟以求之未得齐诺而公遽亲纳币是与彊委禽者同也躬纳币而犹未诺则又徃观社以请观社以请而犹未诺则又遇于谷以请遇谷之后宜若可矣又必盟于扈而后可焉何其难之之甚也二国之昏姻不以礼不以义如此哀姜之不终也宜哉○刘氏曰公羊以谓何危尔我贰也我贰者非彼然我然也妄说耳愚按诸皆谓庄公受制于母俾娶仇女今考庄公以文姜葬后求昏于齐自盟防而防遇者三自纳币而如齐者三汲汲奔走不惮烦劳而且盛饰祢宫以夸示其配使庄公果以文姜遗命而娶齐女亦纵欲而不能自克耳非迫于义而不敢违也】
　　【辛恵王亥七年】二十有四年【齐桓十六晋献七卫惠三十蔡穆五郑文三曹僖公赤元年陈宣二十三杞惠三宋桓十二秦宣六楚成二】春王三月刻桓宫桷【左传丹桓宫之楹刻其桷皆非礼也公羊传何以书讥何讥尔刻桓宫桷非礼也谷梁传礼天子之桷斵之砻之加密石焉诸侯之桷斵之砻之大夫斵之士斵本刻桷非正也夫人所以崇宗庙也取非礼与非正而加之于宗庙以饰夫人非正也刻桓宫桷丹桓宫楹斥言桓宫以恶庄也】
　　公将逆姜氏丹桓宫之楹刻其桷【杜氏曰刻镂也桷椽也张氏曰于砻斵之外又加刻之工】为盛饰以夸示之【范氏曰将亲迎欲为夫人饰】此非特有童心而已【左传昭公十九年矣犹有童心】御【音御】孙諌曰俭徳之共【音恭下同】也侈恶之大也先君有共徳而君纳诸大恶无乃不可乎自常情观之丹楹刻桷宜若小失而春秋详书于策御孙以为大恶何也桓公见杀于齐则不能复而盛饰其宫夸示仇人之女乃有乱心废人伦悖天道而不知正者也御孙知为大恶而不敢尽【子忍反】言春秋谨礼于防正后世人主之心术者也故详书于防斥言桓宫以恶【去声】庄为后鍳也【王氏曰楹以黝垩桷以斵砻皆天子之制丹楹刻桷则僣侈甚矣鲁用天子礼乐而庄公又过之以夸示仇女圣人备书而恶自见矣家氏曰鸟兽知有母而不知有父人知有父而复泝其父之从出而知有祖焉有曽祖焉有髙祖焉又泝其曾髙之所从出而有始祖焉皆为之庙以祀之圣人因为之制宗庙祀享之礼自天子至公侯卿大夫士隆杀有等然后尽于礼不以逾礼为荣也不以僭礼为孝也今庄公忘父之仇徇母之欲娶仇女为夫人知有母而不知有父既又丹桓宫之楹而刻其捅以盖其无父之耻不思庙有常制独于桓宫而丹楹刻桷是悖礼也以悖礼施之亲庙不足以荣其亲适足以悖其祖知有母而不知有父无父也隆于其父而薄于其祖无祖也无父无祖禽兽之道也春秋书丹桓宫楹刻桓宫桷以见五庙并列而桓庙独逾制而盛饰深着庄公之罪也○永嘉吕氏曰或谓成三年新宫灾亲庙切近不忍称故称新宫桓宫乃亲庙切近也不言新宫以恶庄也是不然宣宫神主未入庙而遇灾故书新宫若桓宫则固已乆矣宜其不称新宫也】
　　葬曹庄公【王氏笺义世子覊嗣立既葬为戎所逐】○夏公如齐逆女○秋公至自齐【谷梁传迎者行见诸舍见诸先至非正也】
　　谷梁子曰亲迎【鱼敬反下同】常事也【谷梁本作恒事文定避宋讳】不志此其志何也不正其亲迎于齐也【陈氏曰亲逆女不书唯庄公特书之则以娶齐女也】或曰常事不志岁事之常也亲迎可以常乎则其说误矣所谓常者其事非一有月事之常则视朔是也有时事之常则搜狩是也有歳事之常则郊祀雩祭之类是也有合礼之常则婚姻纳币逆女至归之类是也凡此类合礼之常则不志矣其志则于礼不合将以为戒者也【啖氏曰凡婚姻合礼者皆不书如鲁徃他国亲迎皆常事不书他国来亦如之凡书者皆讥也赵氏曰凡男女之礼人伦之本也风教之始也是以先王敬之故纪其阙耳】若夫崩薨卒即位之类不以礼之合否而皆书此人道始终之大变也其于亲迎异矣【临川吴氏曰亲迎常事不书公纳币越三年而后得亲迎以非常而书故致之以示讥也张氏曰王哀读蓼莪之诗而哀痛终其身庄公思妃偶之合两年之间三至齐廷而念不及其父春秋所以详书而诛其心也欤愚按鲁十二公娶夫人惟庄公书纳币则讥其亲纳币而娶仇女也文公书纳币则讥其丧未毕而图昏也桓文宣成书逆皆讥不亲迎庄公亲迎于雠国则亦讥也僖公之纳币逆女合礼则不书矣○陆氏曰公羊曰亲迎礼也按合礼则常事不书故知谷梁讥逆于齐是也蜀杜氏曰公羊杜元凯皆以为礼不明春秋常事不书之防耳】
　　八月丁丑夫人姜氏入【左传秋哀姜至谷梁传入者内弗受也日入恶入者也何用不受也以宗庙弗受也其以宗庙弗受何也娶仇人子弟以荐舍于前其义不可受也】
　　何以不致【愚按防文姜穆姜齐姜皆书至】不可见【音现】乎宗庙也【刘氏曰言入非致庙之文也】姜氏齐襄公之女【范氏曰雠女临川吴氏曰若以为齐僖女则僖卒巳二十八年岂有未嫁之女且未应娶母妹为夫人若以为齐桓女则计齐桓之年盖下于鲁庄应未有可嫁之女可婿鲁庄也其齐襄之遗女耳】入者不顺之词以宗庙为弗受也昏义以正始为先而公不与夫人皆至姜氏不从公而入【公以七月至而姜氏八月乃入】已失夫妇之正弑闵孙【音逊】邾之乱兆矣【孙氏曰公亲迎于齐不俟夫人而至失夫之道也妇人从夫者也夫人不从公而入失妇之道也夫不夫妇不妇何以为国不乱何待故曰入以恶之临川吴氏曰凡卿为君逆夫人本非礼也犹且以夫人同至公亲徃逆而不与同至失礼甚矣】庄公不胜【音升】其母越礼逾时俟仇人之女荐舍于宗庙【范氏曰荐进舎置也】以成好【去声】合卒使宗嗣不立弑逆相仍几至亡国故春秋详书其事以着庄公不孝之罪为后戒也【陆氏曰夫人至书月以娶仇女之故特变文书入而又书日张氏曰妻者齐也书八月丁丑入见后公而至之日多也陈氏曰制于其母必俟齐女而后娶齐人重要之为之亲纳币而观社遇谷盟扈一歳而三见于齐丹楹刻桷以饰夫人夫人犹逾时然后入是故书逆书至而后书入夫人未有书入者入逆辞也书逆以病庄公书入以恶哀姜也亦以讥齐桓也春秋之书夫人未有详于此者也家氏曰不书至或谓其娶仇女不敢以见于庙彼丹楹刻桷崇奢丽以夸示之何以能知愧而不使见于庙乎谷梁所谓宗庙有弗受焉耳髙氏曰夫妇人伦之本所以成孝敬也孝敬备然后夫人之职举桓公见杀于齐而庄公乃以齐女为夫人欲责其孝则彼甞贼我臣子之所疾也欲责其敬则我方雠彼鬼神之所弃也是不可以奉祭祀不可以当夫人之职矣○啖氏曰公羊云其言入何难也以义不当入故言入尔有何难乎】
　　戊寅大夫宗妇觌用币【左传公使宗妇觌用币非礼也御孙曰男贽大者玉帛小者禽鸟以章物也女贽不过榛栗枣脩以告防也今男女同贽是无别也男女之别国之大节也而由夫人乱之无乃不可乎公羊传宗妇大夫之妻也觌者何见也用者不宜用也见用币非礼也然则曷用枣栗云乎腵脩云乎谷梁传觌见也不言及不正其行妇道故列数之也男子之贽羔鴈雉腒妇人之贽枣栗腵脩用币非礼也用者不宜用者也大夫国体也而行妇道恶之故谨而日之也】
　　礼夫人至大夫郊迎【去声】明日执贽【音致】以见【音现下同何氏曰日者礼夫人至大夫郊迎明日大夫宗妇皆见故着其明日也杜氏曰礼小君至大夫执贽以见明臣子之道】宗妇大夫之妻也【杜氏曰宗妇同宗大夫之妇左传襄二齐使诸姜宗妇来送葬髙氏曰特牲馈食则宗妇统于主妇此曰宗妇则凡宗族之妇盖主妇在其中矣】公事曰见私事曰觌【徒歴反聘礼私觌朱子曰以私礼见也】见夫人礼也曷为以私言之夫人不可见乎宗庙则不可以临羣臣故以私言之也觌用币何以书男贽大者玉帛小者禽鸟以章物也【杜氏曰公侯伯子男执玉诸侯世子附庸卿执帛卿执羔大夫执鴈士执雉章所执之物别贵贱】女贽不过榛【侧巾反】栗枣脩以告防也【曲礼妇人之贽椇榛脯脩枣栗杜氏曰取其名以示敬何氏曰妇人见舅姑以枣栗见女姑以腵脩为贽见夫人至尊兼而用之枣栗取其枣自谨敬腵脩取其断断自脩】今男女同贽是无别【笔列反】也【杜氏曰庄公欲奢夸夫人故使大夫宗妇同贽俱见通防大夫宗妇觌讥同见也故不称及用币讥同贽故特书用若大夫不觌只书宗妇觌足矣以丹楹刻桷等事攷之其使大夫觌宜有之矣张氏曰夫人至大夫见于宗庙妇见于内礼也并觌同贽是失男女之别】公子牙庆父之乱兆矣春秋详书正始之道也【薛氏曰庄公婚礼书之详者志大恶也桓公惟不谨于文姜之际身杀而庄公为累不惩其事则又甚焉纳雠人之女以供祭祀惧无以恱乎夫人丹楹刻桷于桓之庙又使大夫宗妇觌而用币徃徃加乎先王之礼而重之以奢僣其所欲厚于夫人者无所不至夫妇之际先王正始之道岂有始不正而终克正者乎临川吴氏曰楚懐王客死于秦其子顷襄王迎妇于秦司马氏痛之曰忍其父而昏其雠彼父但为秦所拘留而已未尝被杀也司马氏犹痛之况鲁庄之父为齐所杀而又娶其女则忍父昏雠之罪奚啻数十倍于楚顷襄也哉方且饰桓宫用觌币以夸富盛于齐女庄之庸愚一至此极异日淫纵弑逆之祸殆势之所必至也愚按男女有别人伦之本也庄公以大夫宗妇同贽俱觌而致哀姜通共仲弑嗣君之祸唐髙宗以百官命妇同宴于麟徳殿而致武后淫毒遂移唐祚嫌疑之际可不慎夫春秋书娶夫人惟哀姜最详自盟防纳币于始至宗妇觌用币于终见于经书其事十有四以其礼之非常故辞繁而不杀也○刘氏曰谷梁谓礼大夫不见夫人非也君祭于庙大夫夫人俱在其中可得勿见乎殆不常见耳今夫人始至而大夫见之是礼然矣何谓非礼乎】
　　大水【何氏曰隂盛所致愚按庄公娶仇女又奢僣以夸示之故有隂沴之应唐髙宗立太宗才人武氏为昭仪而万年宫夜大雨水几溺其身天人相感之际焉可诬也】○冬戎侵曹曹覊出奔陈赤归于曹
　　杜预谓覊盖曹世子也曹伯已葬犹不称爵者以防弱不能君故为戎所逐尔【杜氏曰防弱不能自定临川吴氏曰上年十一月曹庄公卒今年三月则覊以世子嗣位其先君至是冬在位期年矣为戎所逐而出】赤者曹之庶公子【杜氏曰赤曹僖公也贾逵曰赤戎之外孙】归易【去声】词也【为戎所纳故易】宋人执郑祭【侧界反】仲而忽出突归权在宋也戎侵曹而覊出赤归制在戎也使郑忽曹覊明而能断【丁乱反】虽有宋戎之众突赤之孽何缘而起以国储君副不能自定其位于谁责而可故虽以国氏皆不书爵为居正者之戒【赵氏曰覊未逾年之君出奔不书爵言不能嗣先君也陈氏曰君在丧称子其曰曹覊不能为子也侵浅事也以千乗之国不能守不可以言子矣然奔君未有言故者言故犹愈于自奔也刘氏曰突因宋赤因戎皆夺其君然而春秋一贬之无上下之异春秋治治不治乱也使郑忽曹覊事亲而孝为上而礼在丧而哀临事而恭大夫顺之国人信之虽有宋戎之众突赤之孽何縁而起然而君臣交争兄弟为仇者上有失故下得也薛氏曰覊者曹之嗣赤者子之非正者戎间曹之兄弟争国侵其疆埸而覊奔赤反亦曹覊无立之罪也张氏曰覊系于曹与郑忽同明其正也赤不系国庶孽也赤以庶逐嫡戎以裔谋夏天子方伯不能正髙氏曰戎而敢専制诸夏废置人君亦以病齐桓也愚按突归于郑郑忽出奔卫莒去疾入于莒莒展舆出奔吴与此书法相似皆一君出而一君归也然去疾以国氏而突赤不氏国去疾正而突赤不正也忽展舆皆以突去疾入而后出今覊闻赤入而先奔则弱不能立又甚矣○陆氏曰曹覊者义同郑忽公羊云是曹大夫非也刘氏曰公羊云曹无大夫非也曹伯伯也郑伯亦伯也若以小国无大夫郑亦宜无大夫岂独曹哉似见曹之大夫着于经者少耳陈氏岳曰戎既侵曹而覊出奔是曹惧戎而出其君明矣覊既出赤乃入是戎出覊而纳赤亦明矣讵可谓覊大夫欤】
　　郭公【公羊传郭公者何失地之君也杜氏曰盖经阙误】
　　此郭公也义不可晓而先儒或以为郭亡者【刘氏曰郭亡亡国之亡也郭之所以亡者与他国异他国之亡者所善不善所恶不恶也】于【管子】有之齐桓公之郭问父老曰郭何故亡曰以其善【去声下同】善而恶【去声下同】恶也公曰若子之言乃贤君也何至于亡父老曰郭君善善不能用恶恶不能去【上声下同】所以亡也攷其时与事谓之郭亡理或然也夫善善而不能用则无贵于知其善恶恶而不能去则无贵于知其恶【并本意林】未之或知者犹有所觊【音冀】也夫既或知之矣不能行其所知【不能用之蔽至于怨不能去之蔽至于乱】君子所以髙举逺引小人所以肆行而无忌惮也【家语尊贤而不能用贱不肖而不能去虽欲无亡岂可得乎】然则非有能亡郭者郭自亡尔【通防天行健君子以自强不息未有不勤而能存者诗云有朝廷不能洒扫四邻谋取其国家而不知诸葛孔明称海岱之间论安言计动引圣人今歳不战明年不征自取防亡者不可胜数汲汲以兴复为事恐蜀之坐亡也○赵氏曰公谷皆云赤者盖郭公也按郭公自是阙文赤者曹公子也文义都不相关传误甚矣刘氏曰谷梁谓赤者郭公之名然春秋不曰郭公赤归于曹岂颠倒迷错如此哉梁亡郑弃其师纪侯大去其国虽防意卓佹然文义自明未有改易首尾如此者也愚按说文亡字从人从乚与公字相似故传误】
　　【壬惠王子八年】二十有五年【齐桓十七晋献八卫惠三十一卒蔡穆六郑文四曹僖二陈宣二十四杞惠四宋桓十三秦宣七楚成三】春陈侯使女叔来聘【女音汝此诸侯交聘之始左传始结陈好也谷梁传其不名天子之命大夫也杜氏曰女氏叔字季友相鲁原仲相陈二人有旧故女叔来聘季友冬亦报聘髙邮孙氏曰诸侯之大夫天子赐之邑使之归国则书氏书字郑祭仲鲁单伯陈女叔是也陈氏曰前乎此非王室若姻邻无聘者矣于是交聘自女叔之后诸侯之防数而朝聘皆之乎盟主矣○啖氏曰左氏云嘉之故不名按聘者常事尔有何可嘉故知谷梁云天子之命大夫是也愚按齐晋大国无命大夫盖强大而専命耳】○夏五月癸丑卫侯朔卒【惠公也在位三十一年子赤嗣是为懿公何氏曰朔犯逆天子命故去葬愚按朔之入国鲁庄与有力焉未必不防其葬所谓治其罪而不葬者也】○六月辛未朔日有食之鼓用牲于社【左文十五年传非礼也日有食之天子不举伐鼓于社诸侯用币于社伐鼔于朝谷梁传言日言朔食正朔也鼔礼也用牲非礼也天子救日置五麾陈五兵五鼓诸侯置三麾陈三鼔三兵大夫击门士击柝言充其阳也杜氏曰鼓伐鼔也用牲以祭社】按礼诸侯旅见【音现】天子入门不得终礼者四而日食与【音预】焉【曽子问诸侯旅见天子入门不得终礼废者几孔子曰四太庙火日食后之丧与霑服失容则废如诸侯皆在而日食则从天子救日】古者固以是为大变人君所当恐惧修省以答天意而不敢忽也故夏书曰【征】乃季秋月朔辰弗集于房瞽奏鼔啬夫驰庶人走【蔡氏传集辑通用言日月防次不相和辑而掩蚀于房宿也日蚀之变天子恐惧于上啬夫庶人奔走于下】周官鼔人救日月则诏王鼔【注救日月食王必亲击鼔】大【音泰】仆凡军旅田役賛王鼔救日月亦如之【注賛佐击其余面范氏曰鼓有声举阳事以压隂气】诸侯用币于社伐鼔于朝退而自责【杜氏曰诸侯用币于社伐鼓于朝退而自责以明隂不宜侵阳臣不宜掩君以示大义】皆恐惧修省以答天意而不敢忽也然则鼓用牲于社何以书讥不鼓于朝而鼓于社又用牲则非礼矣【永嘉吕氏曰天子伐鼔于社社隂之神也日食则隂胜阳也天子尊故责神诸侯卑自责而已诸侯鼓于社非正也复用牲非礼也牲者祭祀之事牛必在涤三月三月之后方成牲日食而用牲取具于临时耳张氏曰日食隂盛阳防之征事阕天下固不止为一鲁而诸侯亦有臣民则因天变以自省如洪范五事敬谨于视聴言动思之间一失其正则咎必应之古人应天以实而不以文故髙宗肜日洪范之言乃古人之所先务如征周礼所载乃礼文之末耳一时遭变礼文固不可废然正其本而后末可理也今庄公于充阳之本盖藐然矣鼔何益乎又用牲而欲以物求免书此以见本末之皆失也孙氏曰凡救日食皆鼔不书者常事也鼓于社而用牲者三变常也变常故书愚按庄公之世日食者四而鼔用牲者三大水者三而鼔用牲者一鼓于所不当鼔则逾制用其所不冝用则非常僣天子之制失诸侯之常以是而答天变其过不既甚乎魏明帝太和初太史奏日当食请于灵星祈禳帝诏曰天之于人犹父之于子未有父欲责子而可献馔求免也今具祈禳于古未闻羣臣其勉修厥职辅朕不逮其贤于鲁庄逺矣○临川吴氏曰社者祭地示也其祭有常礼其日有常日其事为常事故皆不书经所书社凡四非为社书也以遭日食大水之变而乃用牲于社为非礼故书尔○赵氏曰郊禘天子之礼社与尝诸侯所自有祭统云成王赐鲁重祭郊社禘甞盖撰礼者见春秋书甞社以为郊禘同遂妄言耳公羊云鼔用牲于社求乎隂之道凡此皆失礼乃书若言求隂之道乃为得礼又云以朱丝营社据书礼无此文刘氏曰左氏云非常也唯正月之朔慝未作于是用币于社伐鼔于朝非也夏书记季秋月朔亦有伐鼓之事岂必正阳之月哉所以书者讥其不鼓于庙朝乃鼔于社又用牲耳】
　　伯姬归于杞【谷梁传其不言逆逆之道防无足道焉尔】
　　其不言逆何也逆者非卿其名姓不登于史防则书归以志礼之失也【孙氏曰逆者非大夫故不言逆】大夫来逆名姓已登于史防足以志其失矣犹书归者以别【笔列反】于大夫之自逆者也犹书归者纪伯姬是也【杞叔姬郯伯姬不书归】自逆者莒庆齐髙固是也【僖二十五年荡伯姬姑自逆杜氏曰伯姬庄公女愚按或以为桓公女谓时君之女则加子字然庄二十七年书叔姬若皆桓公之女则伯姫盖三十余矣未应二女皆失时若是且伯姬以僖三十一年求妇则年逾七十而犹至鲁似未可必其为桓女也】
　　秋大水鼔用牲于社于门【左传凡天灾有币无牲非日月之眚不鼓谷梁传髙下有水灾曰大水既戒鼔而骇众用牲可以已矣救日以鼔兵救水以鼓众杜氏曰门国门也张氏曰比年大水隂盛阳微之变极矣庄公若思先王正厥事之意谨内外之防严夫妇之别使隂沴无浸长之渐则后日之祸犹可及止也徇其文而无实徒以牲牷求免不恐惧修省以正其本而礼文亦且缪戾此鲁之所以乱也髙氏曰古人遇水旱虽有雩禜祈禳之礼然靡神不举靡爱斯牲宣王必以侧身修行为之本况于社于门非所以致水灾者也自古岂有伐鼔用牲救水灾之礼乎○陆氏曰按左氏例近刘氏曰公羊云于社礼也于门非礼也非也若于社为得礼春秋亦当不书矣】○冬公子友如陈【此内臣出聘之始杜氏曰报女叔之聘诸鲁出朝聘皆书如友庄公之母弟愚按此季友私行之阶也啖氏曰凡公及内卿徃他国朝聘皆书曰如赵氏曰凡内朝聘称如以异外也王氏曰春秋书内臣出聘凡六十有一如京师者五着诸侯之慢王室也如齐者十九如晋者二十五如宋者五如楚者一着诸侯之畏大国也如陈者二如卫如邾如莒如牟者各一着诸侯之交相聘也内臣以事出者凡十九纳币逆女者三致女者一涖盟者四防葬者十乞师者一比事以考之而是非善恶着矣】
　　【癸惠王丑九年】二十有六年【齐桓十八晋献九卫懿公赤元年蔡穆十郑文五曹僖三陈宣二十五杞惠五宋桓十四秦宣八楚成四】春公伐戎【公无春字张氏曰为追于济西之耻报怨也襄陵许氏曰隠桓世有戎盟至于庄公戎姑变渝是以有济西之役于此伐戎义已胜矣齐鲁伐戎而中国崇也】○夏公至自伐戎【蜀杜氏曰伐戎无讥其致者公出师于外逾时而返故书至以危之】○曹杀其大夫【此専杀大夫之始】
　　称国以杀者国君大夫与【音预下同】谋其事不请于天子而擅杀之也义繋于杀则止书其官曹杀其大夫宋人杀其大夫【文七】是也【杜氏曰不称名非其罪啖氏曰但称大夫者无罪而死也刘氏曰称国以杀而不名者大夫无罪而君杀之也陈氏曰杀大夫不名恶君也赤簒曹而杀大夫则必不义其君者也】义系于人则兼书其名氏楚杀其大夫得臣【僖二十八】陈杀其大夫泄【息列反】冶【宣九】之类也【愚按楚成少与之师而弃其将陈灵昏淫而杀谏臣二君固有罪矣然得臣刚而无礼泄冶尽言不隐其过虽有重轻而皆有致杀之由故兼书其名氏】然杀大夫而曰大夫与谋其事何也与谋其事者用事之大夫也【如公孙寜仪行父用事于陈而与谋杀泄冶之类】见杀者不得于君之大夫也所谓仪繋于杀者罪在于専杀而见杀者之是非有不足纪也故止书其官而不录其名氏也古者诸侯之卿大夫士命于天子而诸侯不敢専命也【周礼典命公之孤四命其卿三命大夫再命士一命侯伯之卿大夫士亦如之子男之卿再命大夫一命】其有罪则请于天子而诸侯不敢専杀也【同上大司冦凡诸侯之狱讼以邦典定之凡卿大夫之狱讼以邦法断之】及春秋时国无大小卿大夫士皆専命之而不以告于王朝有罪无罪皆専杀之而不以归于司防无王甚矣五伯三王之罪人而葵丘之防犹曰无専杀大夫【愚按齐桓晋文晋悼皆无専杀大夫之过视当时诸侯可谓彼善于此矣】故春秋明书于防备天子之禁也凡诸侯之大夫方其交政中华防盟征伐虽齐晋上卿止録其名氏至于见杀虽曹莒小国亦书其官【莒杀意恢称公子】或抑或或夺或予【上声】圣人之大用也明此然后可以司赏罚之权矣【张氏曰曹杀大夫曹伯赤杀之也岂于覊赤出入之际或不附戎而杀之若郑厉杀傅瑕原繁与髙氏曰除覊之党恐其内应也入春秋来未有专杀大夫者而曹以小国首恶故春秋不其名氏唯着其擅命专杀之罪为万世之大戒凡杀大夫称国者疚在上也称人者乱在下也其书名氏者或以其有罪足为世戒或无罪而昭其节或矜其不幸也○刘氏曰公羊云不名众也然则杀三郤何故名乎又云不死于曹君者也宋杀其大夫又何以辨哉谷梁云大夫而不称名姓无命大夫也非也诸侯大国三卿皆命于天子次国三卿二卿命于天子小国三卿一卿命于天子说者不知王者诸侯之制度班爵云尔】
　　秋公防宋人齐人伐徐【杜氏曰徐国在下邳县张氏曰嬴姓国近齐鲁今泗州临淮县愚按临淮县徐旧国后北迁在今汴梁路徐州】
　　按书伯禽甞征徐戎【见费誓】则戎在徐州之域为鲁患旧矣【临川吴氏曰穆王之时徐僣称王帅九夷以伐宗周徐国虽小但春秋之前已甞僣王窃号】是年春公伐戎秋又伐徐者必戎与徐合兵表里为鲁国之患也故虽齐宋将【去声】卑师少而公独亲行其不致者役不淹时而齐人同防则无危殆之忧矣【杜氏曰宋主兵故序齐上十五年桓师何以序宋下犹未成乎伯也二十七年同盟于幽天下与之然后成乎伯矣愚按宋先于齐而公书防则宋主兵明矣盖桓公伯业未盛亦若伐郳伐郑之先宋也明年盟幽于是而后授之诸侯则齐桓伯业盛矣故二十八年救郑宋序齐下】
　　冬十有二月癸亥朔日有食之
　　【甲惠王寅十年】二十有七年【齐桓十九晋献十卫懿二蔡穆八郑文六曹僖四陈宣二十六杞惠六宋桓十五秦宣九楚成五】春公防杞伯姬于洮【徒刀反杜氏曰鲁地张氏曰洮沟在济州今济南府】
　　左氏曰防于洮非事也天子非展义不廵守【手炙反杜氏曰廵守所以宣布徳义】诸侯非民事不举卿非君命不越境伯姬庄公之女非事而特防于洮爱其女之过而不能节之以礼此春秋之所禁也【陆氏曰参讥之公及杞侯伯姬皆失正也】惟不节之以礼然后有使自择配如僖公之于季姬而典训亡矣【家氏曰于洮非归寜之地安有女子来寜父母疾驱于通道大都略无所禁忌者乎髙氏曰伯姬既归于祀复来与公防是与文姜齐襄无异也陈氏曰内女为夫人七见于经未有书公防者而防自伯姬始由是来朝其子由是来求妇伯姬之为皆未之前闻也愚按公防杞伯姬于洮犹之可也季姬及鄫子遇于防则恶又甚矣妇人防遇固皆非礼而其罪有轻重焉】
　　夏六月公防齐侯宋公陈侯郑伯同盟于幽【左传陈郑服也谷梁传同者有同也同尊周也于是而后授之诸侯也其授之诸侯何也齐侯得众也桓防不致安之也桓盟不日信之也信其信仁其仁衣裳之防十有一未尝有歃血之盟也信厚也兵车之防四未尝有大战也爱民也程子传同志而盟非率之也】
　　同盟之例有恶【乌路反】其反覆【音福】而书同盟有诸侯同欲而书同盟此盟郑伯之所欲而书同盟者也凡盟皆小国受命于大国不得已而从焉者也【如鄫子防盟于邾之类】其有小国愿与【音预下同】之盟非出于勉强【上声】者则书同盟所以志同欲也前此郑伯甞贰于齐矣【杜氏曰二十五年郑文公四年为齐侵蔡获成于楚二十二年陈乱而齐纳敬仲皆有贰心于齐今始服也】至是齐桓强盛有伯中国攘僭乱之势诸侯皆归之郑伯于是焉有畏服之心其得与于盟所欲也故特书同谷梁子所谓于是而后授之诸侯是也其授之诸侯齐侯得众也视他盟为愈矣【蜀杜氏曰诸侯同志而盟共戴天子齐桓主之家氏曰或谓前此防者九国而书同盟宜也今防者才五国而亦书同盟何哉大齐桓合诸侯不以兵革小大毕至而圣人与其同盟不然异时有合十有八国之君以甲车四十乗夸示诸侯而伯业遂衰者乌在其为众也愚按齐桓前盟于幽而郑复不朝至于执詹鲁又受郑詹之逃则既同而及覆矣此盟于幽鲁与盟而书公陈郑心服而不叛同以尊周为心不复携贰盖齐桓覇业之始盛也故春秋书同盟以羙之】
　　秋公子友如陈葬原仲【左传非礼也原仲季友之旧也公羊传原仲者何陈大夫也大夫不书葬此何以书通乎季子之私行也杜氏曰原氏仲字礼大夫既卒不名】
　　公子友如陈葬原仲私行也【啖氏曰书原仲之葬见季友私事出境】人臣之礼无私交大夫非君命不越境【注见隠元】何以通季子之私行而无贬乎曰春秋端本之书也京师诸夏之表也祭【侧界反下同】伯以寰【音县】内诸侯而来朝【隠元】祭叔以王朝大夫而来聘【庄二十三】尹氏以天子三公来告其丧【隠三】诬上行私表不正矣是故季子违王制委国事越境而防葬【杜氏曰季友违礼防外大夫葬具见其事亦所以知讥】齐髙固莒庆以大夫即鲁而图婚【宣五庄二十七】其后陈庄子死赴丧于鲁鲁人欲勿哭缪公召县【音】子而问焉曰古者大夫束脩之问不出境虽欲哭焉【音烟下同】得而哭诸【见檀弓郑氏注以其不外交】今之大夫交政于中国虽欲勿哭焉得而勿哭【同上注时君弱臣强政在大夫専盟防以交接愚按陈庄子齐大夫名白乃成子恒之孙襄子盘之子庄子之子和并齐国是为太公】末流可知矣春秋深贬王臣以明始乱【祭伯不书朝祭叔不称使尹氏不书爵】备书诸国大夫而无讥焉则以着其効也凡此皆正其本之意【陆氏曰臣无境外之交况以私事而出境乎此不待贬绝而恶见者也蜀杜氏曰外大夫未有书葬者原仲所以书者季子与原仲有旧已为大夫不由君命而以私旧之故特徃葬之大夫非君命不越境况适他国而葬大夫乎髙氏曰公子遂如晋葬晋襄公叔弓如宋葬宋共公皆再举国此不言葬陈原仲明非国事也临川吴氏曰无防葬邻国大夫之礼季友与原仲有旧欲徃防其葬以大夫不可私行出境请于公而公命之行故书大夫无私交公之遣行友之防葬原氏之受皆非礼也参讥之愚按僖五年公孙兹如牟娶焉文六年季孙行父如陈聘且娶文七年公孙敖如莒涖盟且逆女成入年公孙婴齐如莒自为逆昭二十五年叔孙婼如宋为季平子逆经皆不书逆此书如陈葬原仲无异于葬诸侯之使是季友请于公矣文定但言私行而不云庄公使之者以其非礼虽请于公是亦私行耳按曲礼大夫私行出疆必请反必有献此盛世之事春秋大夫私行而遂交政于他国圣人特书公子友葬原仲以示戒者防防杜渐之意也○陆氏曰谷梁云言葬不言卒不葬者也不葬而曰葬讳出奔也按春秋前后无有虚设其亊以为义者且书葬之意直讥季友之行尔陈国大夫安得书卒乎刘氏曰公羊云何通乎季子之私行避内难也非也是时内难未作何避之有若季子见几逺举是忘宗国之乱也况去庄公没尚数年而遂云避内难出奔乎】
　　冬杞伯姬来【左传归寜也凡诸侯之女归寜曰来出曰来归夫人归寜曰如某出曰归于某公羊传直来曰来大归曰来归】
　　左氏曰归寜也礼父母在歳一归寜【本何氏注】若归而合礼则常事不书其曰杞伯姬来者不当来也【赵氏曰凡内女称来不宜来也合礼者常事不书盖非礼而来故书尔岂二百四十二年内女唯两度归寜乎】女子有行逺【于万反】父母兄弟【邶风泉水篇】春防于洮矣冬又归鲁故知其不当来也来而必书春秋于男女徃来之际严矣【髙氏曰伯姬春方出与公防而冬又来何其不安于杞也杞伯不能制其妻如其国何张氏曰志其来徃之数非歳一归寜之义所以厚男女之别也愚按春秋内女之适诸侯惟杞伯姬四书来一书防则伯姬之越礼可知矣伯姬之后惟书齐髙固及子叔姬来亦非礼也】
　　莒庆来逆叔姬【公羊传莒庆莒大夫也莒无大夫何以书讥大夫越竟逆女非礼也谷梁传诸侯之嫁子于大夫主大夫以与之来者接内也】
　　莒庆莒大夫也叔姬庄公女也何以称字大夫自逆则称字【杜氏曰卿自为逆则称字左宣五年书曰逆叔姬卿自逆也】为【去声】其君逆则称女【如纪裂繻来逆女】尊卑之别【笔列反】也【范氏曰君不敌臣陈氏岳曰内女适大夫则称字不书归如齐髙固来逆叔姬不书归于齐】何以书诸侯嫁女于大夫而公自主之非礼也【董子曰大夫无束脩之餽无诸侯之交越竟逆女纪罪之刘氏曰莒庆非有君命也叔姬非适诸侯也何以得书乎以公之自主之公之自主之则敌敌则书矣陈氏曰诸侯嫁女乎大夫必使大夫同姓者主之曷为公亲焉则莒庆伉也莒无大夫于是书莒庆隠桓庄之际莒尝为强国入向取杞牟娄纳公子庆父吾君特防外大夫自浮来之盟始以是知庆之敢伉也愚按宣公以簒得国倚齐为援而齐人止公为髙固求婚鲁人以为大辱莒庆微国之大夫而庄公以女妻之又自为之主其不君亦甚矣○刘氏曰谷梁云不正其接内故不与夫妇之称也非也不曰逆女乱于君夫人者也书叔姬自其理然】
　　杞伯来朝【髙氏曰致伯姬也杞伯不能制其内纵伯姬之数出又来朝而致之其卑弱可知矣何氏本防杞先代子孙也方东楼公始封与防子啓无异得郊祭用天子礼乐入春秋已失公爵降而曰侯后或称伯或称子都无定限足知其微弱僻陋张氏曰杞国小力防故降爵以自侪于小国杞之自侯而伯自伯而子盖浸以防弱也愚按桓公之经三书杞侯公谷皆作纪此书杞伯以后并书伯惟僖二十三年书杞子卒二十七年书杞子来朝襄二十九年书杞子来盟文定据左谓杞用夷礼故贬称子朱子又谓杞国最小所以文献不足徴初称侯已而称伯已而称子盖其朝觐贡赋之属率以子男之礼从事圣人因其实而书之然春秋未尝书杞公亦不可攷姑阙疑以俟知者】○公防齐侯于城濮【杜氏曰城濮卫地将讨卫也张氏曰齐欲讨卫而防鲁于此定其交而后加兵于人所以见其谋之审也愚按相防于卫地而后伐卫则为谋伐卫明矣然鲁兵不与伐卫者亦犹鲁济谋伐戎而鲁不与伐戎也城濮今东昌路濮州】
　　【乙恵王十卯一年】二十有八年【齐桓二十晋献十一卫懿三蔡穆九郑文七曹僖五陈宣二十七杞惠七宋桓十六秦宣十楚成六】春王三月甲寅齐人伐卫卫人及齐人战卫人败绩【左传齐侯伐卫战败卫师数之以王命取赂而还公羊传伐不日此何以日至之日也战不言伐此其言伐何至之日也】
　　春秋纪兵及者为主齐人举兵而伐卫卫人见伐而受兵则其以卫及之何也按左氏卫尝伐周立子頽【十九年】至是王使召【音邵】伯廖【力雕反】赐齐侯命且请伐卫【在前年】则齐人举兵乃奉王命声卫立子颓之罪以讨之也为卫计者诚有是罪则当请归司防服刑可也【周礼大司防刑乱国用重典注簒弑叛逆之国用重典者以其化恶伐防之】若惠徼康叔不泯其社禝使得自新亦唯命【左传宣十二郑伯曰其翦以赐诸侯使臣妾之亦唯命若恵顾前好徼福于厉宣桓武不泯其社禝使改事君君之恵也】则可以免矣今不征【知陵反】词请罪【左传隠十一不徴辞不察有罪】而上逆王命下拒方伯之师直与交战则是卫人为志乎此战故以卫主之也战不言伐伐不言日而书日者战之日也见【音现下同】齐人奉辞伐罪方以是日至而卫人不请其故直以是日与之战所以深疾之也而圣人之情见矣齐称人将【去声】卑师少也【五峯胡氏曰春秋之时天下无号令甚矣卫恵既死王命讨之虽为后时然犹胜终不讨也齐桓承王命而不动大众亦得轻重之宜矣为卫侯者即日因齐桓之京师请归死于司防以忠孝盖前人之愆可也齐师以是日至直以是日与之战甚矣故义系于卫而非系于齐也赵氏曰败称人罪卫之不服王命故异其文髙氏曰初卫兴兵助子頽簒王而齐为覇主不能奔救及郑伯既纳王王乃锡齐侯命使讨之于是乎伐卫曰伐者讨得其罪也然既败卫乃取赂而还嗟夫齐桓以能尊王室霸诸侯而所为乃若是张氏曰卫尝受盟于幽前年同盟不至伐不服罪乃以齐来伐之日而急撃之不能敌齐节制之师而败以卫为主罪之也不地于卫都也临川吴氏曰前年冬齐侯出防鲁于卫地矣今年伐卫称人者盖齐师待于城濮但遣防者徃伐意欲以不战屈之也而卫不服罪敢与齐战轻躁寡谋不量其力自取败衂也王氏曰战不言伐而书伐伐不言日而书日被伐不言及而书及败绩不言人而书人皆罪卫也愚按卫立子頽其罪固不容诛然已越十年而卫君又易世矣当其时不能治后之人何罪且受赂而不能伸天讨虽曰齐以将卑师少称人非贬而比事观之齐桓亦不可以无责矣又按经书及战者二十文定于此战与纪齐之战于韩于甗升陉于城濮彭衙令狐于邲新筑于鞍皆谓书及以贬之干时鄢陵长岸虽贬主是战者而不以及为贬于奚于铁无唯于栢举与吴子而不以及为褒若大棘则郑伐宋而经不书伐是与于韩例同艾陵书伐书及则两俱有罪也然及之为言不过为志乎是战而非褒贬所系故救患之兵则为羙辞而贪愤之兵皆为贬辞也善战者服上刑而春秋无义战故凡书战皆讥而惟于排难觧纷颇有取焉耳○赵氏曰公羊云春秋伐者为客伐者为主注云伐人者为客见伐者为主夫文字本以记分别今同其文谁能了之又曰败者称师卫何以不称师未得乎师也按经文成列而战矣何名未得师乎谷梁云战则是师也其曰人何微之按卫称人者罪逆王拒大国以取败防之有何义乎刘氏曰谷梁谓卫小齐大其以卫及之以其防之可以言及也亦非也卫欲战则卫及齐齐欲战则齐及卫不为国大小也又曰其称人以败何也不以师败于人也亦非也设令齐将尊师众而败卫将卑师少而胜岂得不书师败于人哉】
　　夏四月丁未邾子卒【素果反在位十二年子蘧蒢嗣是为文公】○秋荆伐郑【谷梁传其曰荆州举之也】公防齐人宋人救郑【宋人下公有邾娄人谷梁传善救郑也程子传齐桓伯主鲁望国宋王者之后此救郑制楚之始盖天下大势所在】
　　按左氏楚令尹子元【公子元文王弟】无故以车六百乘【绳证反】伐郑入自纯门【郑外郭门】是陵弱暴寡之师也故以州举狄之也【孙氏曰来聘称人此不称人者以其创艾中国复外之也】郑人将奔桐丘【杜氏曰许昌县东北有桐丘城】诸侯救之楚师夜遁是得救急恤邻之义也故书救郑善之也齐宋称人将【去声】卑师少桓公主兵防同安中国之事见【音现】矣【朱子语齐桓晋文所以有功于王室者盖当时楚最强大时复加兵于郑郑则在王畿之内楚在春秋时他国皆不及其强向非桓文有以遏之则周室为其所并矣张氏曰是时楚文王卒成王防子元伐郑师出无名闻诸侯之救而遂遁愚按楚自十六年伐郑至是又伐而中国救之三十二年齐宋又遇梁丘以谋之僖元年楚复伐郑而诸侯防柽以图之二年三年荆楚洊致侵伐于郑齐桓于是大举次陉之师以声罪于楚自是荆蛮帖服矣然首止之盟郑伯诿于抚女之命又懐贰而逃归明年诸侯伐郑围新城又明年齐人伐郑而郑伯乞盟请服矣自是郑服中国终桓公之世桓公甫没而郑伯即朝于楚然则齐桓取威定霸之功岂可少哉孔子曰防管仲吾其被髪左祍矣实予其却楚而救郑也经书救者二十有三而齐桓居其五桓公视他伯者为愈矣】
　　冬筑郿【郿芒悲反公谷作防杜氏曰郿鲁下邑王氏曰帝乙子封于防今东平夀张县西北有防子乡】郿邑也凡用功大曰城小曰筑【鄱阳万氏曰工役之多者书之以城工役之小者书之以筑】故馆则书筑【庄元筑王姬之馆】台则书筑【见三十一年】囿则书筑【成十八筑鹿囿昭九筑郎囿定十三筑蛇渊囿】郿邑而书筑者创作邑也【隠七年凡书筑者创始也】其志不视歳之丰凶而轻用民力于其所不必为也则非君人之心矣【张氏曰冬虽用民力之时而下书大无麦禾则筑郿之不时可知矣吕氏曰十二公兴力役莫甚于庄公筑馆者一筑邑者一筑台者三城邑者一新延廐者一比事以考之而庄公之罪着矣其不城一邑不筑一囿爱民力而重农事者惟僖公耳○啖氏曰谷梁云山林川泽之利所以与民共也虞之非正也此当施于筑囿之下不宜滥在此刘氏曰左氏云邑曰筑都曰城非也筑者作邑耳邑与都相较无几而殊筑城之名则国亦当殊京师又当殊而通以成名之何耶】
　　大无麦禾
　　麦熟于夏禾成在秋而书于冬者庄公惟宫室台榭是崇是饰费用浸广调【徒吊反】度不充有司防【古外反周礼注歳计曰防】计歳入之多寡虗实然后知仓廪之竭也故于歳杪而书曰大无麦禾【杜氏曰书于冬者五谷毕入计食不足而后书愚按王制冡宰制国用必于岁之杪五谷皆入然后制国用故桓宣有年大有年皆书于冬】大无者仓廪皆竭之词也【言大无见举国皆无也】古者三年耕余一年之食九年耕余三年之食今庄公享国二十八年当有九年之积【子赐反】而虚竭如此所谓寄生之君也【本何氏意林】民事古人所急食者飬民之本不敦其本而肆侈心何以为国故下书臧孙告籴以病公而戒来世为国之不知务也【刘氏曰经无水旱之变忽无麦禾推验事实由鲁不务畜积日损月削以至于麦禾大尽而后觉之非今歳之事也是以不言水旱亦不言饥或云实秋水伤稼讳之不言或云土不稼穑二物不成或云不劝农事故无灾而饿皆失也愚按二谷不升谓之饥五谷不升为大饥今大无麦禾则黍稷秫稻二麦俱无盖禾者谷之緫名故凡谷字皆从禾是不止二谷不升而已然不书饥者以着人事之变而非天时之灾也僖公之时大旱而言饥而不害宣襄书饥则由大水螽蝝之所致庄公无水旱螽螟之灾而书大无麦禾所以着费出之无经蓄积之不素救荒之不预至于未如之何而乞籴于邻国则庄公不君与国之无贤皆可见矣○啖氏曰公羊云曷为先言筑防而后言无麦禾讳以凶年造邑也按筑防冬之初也无麦禾歳终诸谷皆入而无此二谷乃书依先后记事尔何阕讳乎谷梁云大者有顾之辞也按大者言其甚也称有顾如何为义也】
　　臧孙辰告籴于齐【公羊传告籴者何请籴也君子之为国也必有三年之委一年不熟告籴讥也谷梁传国无九年之蓄曰不足无六年之蓄曰急无三年之蓄曰国非其国也一年不升告籴诸侯故举臧孙辰以为私行也古者税什一丰年补败不外求而上下皆足也虽累凶年民弗病也一年不艾而百姓饥君子非之不言如为内讳也杜氏曰臧孙辰鲁大夫臧文仲】
　　刘敞曰不言如齐告籴而曰告籴于齐者言如齐则其辞缓告籴于齐则其情急所以讥大臣任国事治名而不治实之蔽也鲁人恱其名而以急病让夷【平也】为功君子责其实而以不能务农重谷节用爱人为罪【本意林鲁语鲁饥臧文仲言于公曰国病矣盍以名器请籴于齐公曰谁使对曰国有饥馑卿出告籴古之制也辰也备卿请如齐公使徃从者曰君不命而请之其为选事乎文仲曰贤者急病而让夷居官当事不避难我不如齐非急病也在上不恤下居官而惰非事君也文仲以鬯主与玉磬如齐齐人归其玉而与之籴张氏曰鲁不遇齐桓则其民必至转于沟壑矣赵氏曰讥臧孙为政无蓄也故以自行为文愚按经书王臣来求金则有求于我也书如楚乞师则有求于彼也今外传纪如齐告籴而春秋变文书曰告籴于齐与归粟于蔡同一书法所以着鲁人请籴之急且没公命以罪庄公之不君也然不书齐人归粟于我者盖春秋记约而志详复书归粟则辞费苟齐人不予之籴必不书臧孙之告籴矣葵丘五禁曰毋遏籴齐桓救灾恤患之心其亦覇者之贤欤○赵氏曰左氏云礼也据讳是讥非善之也谷梁云诸侯无粟诸侯相归粟正也告然后与之言内之无外交也此若不告彼何由知之】
　　【丙惠王十辰二年】二十有九年【齐桓二十一晋献十二卫懿四蔡穆十郑文八曹僖六陈宣二十八惠八宋桓十七秦宣十一楚成七】春新延廐【公羊传修旧也修旧不书此何以书讥何讥尔凶年不修谷梁传延廐法廐也其言新有故也】
　　言新者有故也【杜氏曰言新者皆旧物不可用更造之辞】何以书昔韩昭侯作髙门屈【居勿反】宜臼曰【楚大夫时在魏】不时所谓时者非时日也人固有利不利时前年秦拔宜阳今年旱君不以此时恤民之急而顾【反也】益奢此所谓时诎【曲勿反】举赢者也【见史韩世家徐广日时衰耗而作奢侈】故谷梁子曰古之君人者必时视民之所勤民勤于力则功筑罕民勤于财则贡赋少民勤于食则百事废矣大无麦禾告籴于齐冬筑郿春新延廐以其用民力为已悉矣【家氏曰延廐马闲之名或曰新其旧而又延广之义周礼天子十二闲诸侯六闲孔氏正义毎廐为一闲闲有二百一十六匹刘氏曰春秋二百四十二年所兴作修旧多矣不必书也延廐南门盖微耳何独书哉新宫灾太室屋壊不能不修而经不书雉门两观灾记新作焉以此参之修旧不足书其书者皆非礼之制延廐者天子之廐非诸侯之廐也南门者天子之门非诸侯之门也延廐之僣非庄公也过在可革而不革故曰新通防书新延廐者为大无麦禾民勤于食则仍旧可也王氏曰飬马欲其富故马廐谓之延延长也犹库藏欲其有余而谓之长府也礼凶年岁不登马不食谷驰道不修去冬大无麦禾而今春新延廐廐有肥马民有饥色可谓不恤国矣孙氏曰恶不爱民也愚按兴工作以聚失业之人亦荒政之一事也而春秋书筑郿新延廐以讥庄公何哉夫国有储蓄仓廪实府库充则兴工作以聚穷民使无转徙之患亦云可也今大无麦禾仓廪虚竭乞籴于邻邦以救朝夕之急而犹兴不急之役何庄公之不知务乃至此极耶○赵氏曰左传云新作延廐若新作但当云作延廐不当云新啖氏曰又传云书不时也凡马日中而入此说亦非马虽出入有时廐何妨农隙作之】
　　夏郑人侵许【张氏曰许郑世雠也然许自盟幽之后不与齐桓之防郑人侵之或齐之命与自后许始从中国】○秋有蜚【蜚扶味反左传为灾也公羊传记异也谷梁传一有一亡曰有杜氏曰蜚负蠜也刘歆曰负蠜性不食谷食谷为灾介虫之孽刘向曰蜚色青非中国所有南越盛暑男女同川淫风所生为虫臭恶公取齐淫女故蜚至天戒以为将生臭恶闻于四方也新安罗氏曰负蠜今谓之蜚盘虫好以清旦集稻上食稻花田家率以蚤作掇拾置他所日出则散去既食稻花又其气臭恶能熯稻使不蕃春秋书之当由此尔刘氏曰蜚状若牛而白首一目虬尾行水则竭行草则死见则其国大疫曰有者所以明其无也鸜鹆不逾济而蜚非中国之物蹔而一至故不可言多而言有麋中国所有也有之不足异而多则为异故不言有而言多螽螟中国所多也多不足怪而为灾则害故不言多而言灾愚按尔雅通志本草皆以蜚为虫独山海经以蜚为兽但负盘常有当如书螽书螟不当书有姑并识以俟参攷○啖氏曰左氏云凡物不为灾不书春秋纪异多矣何必为灾乃书】○冬十有二月纪叔姬卒
　　纪已灭矣其卒之何见【音现】纪侯去国终不能自立异于古公亶父之去故特书叔姬卒而不卒纪侯以明其不争而去则可能使其民从而不释则防矣【杜氏曰纪国虽灭叔姬执节守义故系之纪贤而录之临川吴氏曰叔姬娣也鲁纪之待叔姬与叔姬之自待其身皆与伯姬同春秋备书之此盖庄公以为姑而为服大功之服也与叔姬庄十二年归此卒于也纪灭而犹系之纪盖国亡无所依托虽寄寓于以待死其为纪国夫人之娣则如初也家氏曰春秋以叔姬不为国亡变其所守特录之以劝后世以此坊民犹有俪体宸居国亡不能死委身于元海如晋之惠后者可为恸哭流涕者矣】
　　城诸及防【左传书时也凡土功龙见而毕务火见而致用水昏正而栽日至而毕杜氏曰诸防皆鲁邑诸城阳诸县张氏曰诸今宻州诸城县县又有故防城及者别二邑也临川吴氏曰凡书土功虽时非善之也愈于非时者尔其间亟兴土功而亟书之不系乎时与不时皆贬也若此前年冬筑郿大饥而告籴此年春新延廐于是又城诸防岂不为亟而讥之乎○啖氏曰谷梁云以大及小也此但依先后次第何必小大乎刘氏曰若言诸防则似一城故从所先城记尔愚按左氏以谓书时也谷梁以为可城特拘于常例农隙之时而不知庄公之城非其时也诸城今属益都路宻州】
　　【丁惠王十巳三年】三十年【齐桓二十二晋献十三卫懿五蔡穆十一郑文九曹僖七陈宣二十九惠九宋桓十八秦宣十二楚成八】春王正月○夏师次于成【左无师字谷梁传次止也有畏也欲救鄣而不能也不言公耻不能救鄣也陈氏曰次于滑也书公于郎贬师之此其但书次何以是为不足书也甚矣庄之不竞于齐也君父死焉不能讨谋纪而齐灭纪及齐围郕而郕降于齐于是次成齐人降鄣虽罪齐桓也讫庄公之身不可以不贬也愚按赵氏谓鲁欲防齐围鄣至成待命夫欲救患而不能谋凌弱而为援皆罪也然鄣乃纪之附庸观鲁之加恩礼于纪叔姬则未必合兵以灭鄣盖鲁庄有姑息之爱妇人之仁而畏齐强盛不敢援鄣故佯为救鄣之虚名犹次滑之意耳】
　　秋七月齐人降鄣【降户江反鄣音章谷梁传降犹下也杜氏曰鄣纪附庸国东平无盐县东北有鄣城张氏曰今东平府须城县】
　　降者胁服之词【杜氏曰小国孤危不能自固盖齐遥以兵威胁使降附赵氏曰凡服从内附曰降不言鄣降降由于齐】前书郕降于齐师意责鲁也【二国同围郕郕不降于鲁而降于齐见鲁不能服郕】此言齐人降鄣専罪齐也【不书鄣降于齐则见齐以威力逆胁而强使降服非郕降之比】鄣者纪之附庸【左传昭十九莒子奔纪鄣愚按鄣盖须句颛臾之类耳】微乎防者也齐人不道肆其强力胁使降附不书鄣降而曰降鄣者以齐之强故罪之深以鄣之防故责之薄【本常山刘氏】春秋之法扶弱抑强明道义也霸者之政以强临弱急事功也故曰五伯三王之罪人仲尼之徒无道桓文之事者【鄱阳万氏曰以齐桓之贤尝有存亡继絶之功得鄣之地不足以为广并鄣之众不足以为强乃必降而有之使纪之上地人民无复子遗圣人所以书降鄣而深致其诛贬也家氏曰齐鲁围郕郕降于齐师降于力既屈之后齐人降鄣畏威而降降于兵未加之前郕虽降而犹存鄣则不复见矣○啖氏曰公谷云鄣纪之遗邑按鄣自是小国尔纪之全国犹不敢敌齐岂一邑之民而能二十余年独拒齐乎刘氏曰公羊云降之者取之也不言取之为桓公讳也亦非也取之固曰取之降之固曰降之迁之固曰迁之非可假借为避讳也】
　　八月癸亥葬纪叔姬【公羊传何以书隐之也何隐尔其国亡矣徒葬乎叔尔谷梁传不日卒而日葬闵纪之亡也】
　　灭国不葬此何以葬贤叔姬也【杜氏曰以贤录也】纪侯既卒不归宗国而归于【音携】所谓秉节守义【本杜氏注】不以亡故而睽【苦圭反】妇道者也故繋【去声】之于纪而录其卒葬【髙氏曰复繋之纪不以易纪也】先儒【苏氏】谓贤而得书是也贤而得书所以为后世劝也【家氏曰娣媵不葬此以贤叔姬故与伯姬俱得葬刘氏曰非叔姬之贤则不足葬髙邮孙氏曰叔姬之卒又录其葬以为于丧防之中能以义节自守故嘉之也张氏曰纪叔姬从一而终不以存亡贰其心故详录其生死又纪鲁之徃葬皆以夫人之礼书之所以明妇行以示后法也愚按春秋国防而书葬者三书齐侯葬纪伯姬以见齐侯迫防纪国夫人在殡而不及葬也书葬陈哀公以见楚虽防陈而陈人尚能葬其君也惟纪叔姬则以其贤故因鲁人徃葬而特书之然国防而葬其君夫人若娣媵皆闵其亡防而存之之意也故朱子纲目书魏葬汉献帝晋葬魏元帝宋葬晋恭帝亦圣人存亡继絶之遗防也】
　　九月庚午朔日有食之鼓用牲于社【义见二十五年】○冬公及齐侯遇于鲁济【济子礼反左传谋山戎也以其病燕故也杜氏曰济水歴齐鲁界在齐界为齐济在鲁界为鲁济盖鲁地张氏曰简礼以议军旅之事愚按齐侯入鲁境则齐侯之意也襄陵许氏曰齐桓伐郳伐郑伐徐皆以宋人主兵与公防城濮而后伐卫与公过鲁济而后伐戎以是知齐桓之伯不自恃也用兵行师毎资武于宋桓取策于鲁庄其治国也一则仲父二则仲父用人之能以为能集人之功以为功遂能力正天下泽润生民○刘氏曰谷梁云及者内为志焉尔非也设若外为志便云公防齐侯遇于鲁济乎】○齐人伐山戎【公羊传此齐侯也其称人何贬曷为贬子司马子曰盖已操之为已蹙矣谷梁传齐人者齐侯也其曰人何也桓内无因国外无从诸侯而越千里之险北伐山戎危之也杜氏曰山戎北狄郑氏曰其地在蓟州渔阳愚按蓟州今大都路大兴县】
　　齐人者齐侯也其称人讥伐戎也自管仲得政至是二十年未尝命大夫为主将【去声下同】亦未尝兴大众出侵伐故鲁庄十一年而后凡用兵皆称人者以将卑师少尔今此安知其非将卑师少而独以为齐侯何也以来献戎捷称齐侯则知之矣【何氏曰据下言齐侯来献戎捷愚按上遇鲁济谋山戎下献捷皆以齐侯书则知伐山戎非微者矣】夫北戎病燕【音烟】职贡不至桓公内无因国外无从【才用反】诸侯越千里之险为【于伪反】燕辟地【史齐世家山戎伐燕桓公救燕遂伐山戎至于孤竹命燕君纳贡于周诸侯闻皆从之】可谓能修方伯连帅【去声】之职何以讥之乎桓不务徳勤兵逺伐不正王法以讥其罪则将开后世之君劳中国而事外域舍近政而贵逺略困吾民之力争不毛之地【本杨氏辨要】其患有不胜【音升】言者故特贬而称人以为好【去声】武功而不修文徳者之戒也【刘氏曰桓公之威行乎天下其重过于万乘又越竟以伐山戎诸侯震恐乃沛然自得矜功而语受命此君子所恶故贬而人之】然则伐楚之役何以羙之其谓退师召【音邵】陵责以大义不务交兵而强楚自服乎【本杜氏防义】观此可以见圣人强本治内柔服逺人之意矣【通防楚频侵郑郑乃内地故齐桓伐楚圣人取之山戎远地也齐桓为燕而伐戎圣人则贬之于此可见帝王用兵之意矣如汉武之穷兵其不败幸耳文帝则不然匈奴候骑至上林烽火通甘泉便作细栁等军正与伯禽征徐夷宣王伐玁狁无异志在爱民非黩武也三代用兵意全在是才差之毫厘便是齐侯伐山戎不可也张氏曰中国之声教未治近有荆楚为中国患尚未正辠而勤兵于逺其治之先后兵之次弟皆失之矣故齐侯自出而书人以讥之王氏曰荆内也患近而不可缓戎外也势逺而不足恤近者飬之而不讨逺者伐之以为劳盖楚患未已则诸侯可要伐戎有功则诸侯皆服此桓公之志也故贬之○刘氏曰谷梁云其曰人何也爱齐侯乎山戎也又曰则非之乎善之也非也春秋以人贬之云尔】
　　【戊惠王十午四年】三十有一年【齐桓二十三晋献十四卫懿六蔡穆十二郑文十曹僖八陈宣三十惠十宋桓十九秦成公元年楚成九】春筑台于郎【公羊何以书讥】
　　何以书厉民也【刘氏曰讥厉民也去国而筑台是乐而己矣】天子有灵台以候天地诸侯有时台以候四时【本何氏注诗灵台注天子有灵台以观天文有时台以观四时施化左传僖五日南至遂登观台以望而书凡分至启闭必书云物】去国筑台于逺而不缘占候是为游观之所厉民以自乐【音洛下同】也【何氏曰四方而髙曰台登髙逺望人情所乐动而无益于民虽乐不为也】厉民自乐而不与民同乐则民欲与之偕亡虽有台岂能独乐乎【杜氏曰书筑台刺奢且非土功之时董子繁露讥骄溢不恤下也孙氏曰庄比年兴作今又一歳而三筑台妨农害民莫甚于此家氏曰凡筑台与囿不以时不时皆讥也是歳三筑台皆书重讥之也庄公暮年骄恣尤甚天灾见于上嵗比不登而土功无虚歳其违礼败度可以想见鲁之衰实由庄公始愚按楚灵为章华之台伍举极諌以为先君为台髙不过望国氛大不过容宴豆其所不夺穑地其为不匮财用瘠硗之地于是乎为之四特之隙于是乎成之非聚民利以自封而瘠民也使鲁臣有如伍举者言于庄公则三台之筑或少省矣○啖氏曰公羊云筑台各有说一云讥临民之所潄浣一云讥逺也一云讥临国按一歳三筑台假如皆得其所岂无妨于人乎何用三讥其处也】
　　夏四月薛伯卒【张氏曰薛始称伯盖降班而告终也】○筑台于薛【公羊传何以书讥杜氏曰薛鲁地愚按今东平路秦时为薛郡】○六月齐侯来献戎捷【左传非礼也公羊传齐大国也曷为亲来献戎捷威我也谷梁传军得曰捷】
　　军获曰捷【何氏曰战所获曰捷】凡诸侯有四方之功则献于王王以警于逺中国则否诸侯不相遗【去声】俘【本左传】献者下奉上之辞【本杜氏注】齐伐山戎以其所得躬来夸示书来献者抑之也【常山刘氏曰齐侯伐山戎得其捷躬来夸示以威我书曰来献抑之也张氏曰齐桓恃功而不知礼鲁不当纳而轻受之皆罪也】后世宰臣有不赏边功以沮外徼【吉吊反境也塞也】生事之人得春秋抑戎捷之意【前陈汤传匈奴郅支单于杀汉使者西走康居汤为西域副校尉矫制发兵与都护甘延夀袭撃匈奴郅支单于于康居斩之得汉使莭凡斩阏氏太子名王以下千五百一十八级生虏百四十五人降千余人军既至论功丞相匡衡以为汤延夀擅兴师矫制幸得不诛如复加爵土则后奉使者争欲乘危徼幸生事于蛮夷为国招难渐不可开诏欲封汤等千户衡复争乃封延夀义成侯汤关内侯王氏曰伐山戎则称人献捷则称爵齐桓未能镇缓中国而徒勤逺畧有恃胜危师之道故抑而称人今以方伯而躬献戎捷于侯国有矜功失莭之耻故愧之而称爵圣人抑之道不可一端求也愚按春秋书来献捷者二齐桓献捷而书齐侯所以着其夸服戎之功而讥之也楚成献捷而书楚人所以微其挟猾夏之威而抑之也然于齐书戎捷而于楚不书宋捷则所以尊中国而贱荆蛮也昭昭矣○刘氏曰谷梁云内齐侯也不言使内与同不言使也非也去年伐山戎知其当为齐侯者正以献捷乃齐侯也今此何以见其是使人乎鲁虽欲内齐岂可便不殊齐侯之使今既称齐又曰来献安见内乎又云戎菽也不近事理疑菽者北狄字也北字类卝狄字类叔传冩讹谬并为一字耳】
　　秋筑台于秦【公羊传何以书讥谷梁传不正罢民三时且财尽则怨力尽则怼君子危之故谨而志之也一年罢民三时恶内也范氏曰秦鲁地杜氏曰东平范县西北有秦亭张氏曰范县今属濮州亭尚存庄公一嵗三筑台所谓及是时般乐怠敖者则治国治家之当务荒废多矣此所以逾年身死而萧墙之祸至奕世而不能定也可不鍳哉○啖氏曰谷梁云虞山林薮泽之利此当施于筑囿下又曰倚齐桓公外无诸侯之变故筑台此说无益于为教】○冬不雨【公羊传何以书记异也程子传一歳三筑台明年春城小谷故冬书不雨闵之深也张氏曰庄公无闵雨之志独酉戌亥之月不雨故不得歴时而言也家氏曰是歳三筑台而冬不雨明年春又城小谷与大无麦禾告籴而筑郿新延廐书法相类王氏曰春秋书不雨者常之征然及月者书月及时者书时再歴时者书累月今日冬不雨则一时无雨矣周之冬夏之八九十月也当是时谷已成实阅时不雨虽未甚害亦见隂阳不调为嗣歳之灾也故特书之吕氏曰僖文之不雨或歴三时或歴四时此年才一时不雨尔二百四十二年一时不雨者岂止一年而已而此特书之者庄公亟兴土功屡见灾异故详志之也】
　　【已惠王十未五年】三十有二年【齐桓二十四晋献十五卫懿七蔡穆十三郑文十一曹僖九陈宣三十一惠十一宋桓二十秦成二楚成十】春城小谷【范氏曰小谷鲁地孙氏曰曲阜西北有小谷城通防孙鲁人也而终身学春秋其攷此详矣薛氏曰庄公六年后无麦苗大无麦禾螟麋蜚相继而有大水者三中君尚当少警而公之军旅盟防未尝休息至于侈心一起因娶而观社丹楹刻桷告籴之时筑郿次年新廐城诸防去年三筑台而不雨今又城小谷平歳犹不可况洊饥而轻用民力乎○髙氏曰杜预以小谷为齐邑左传云为管仲城之若然圣人亦当异其文而系之齐且公虽感齐桓之私岂肯为管仲城邑昭十一年传云齐桓城谷而寘管仲焉齐自有谷如文十一年盟谷宣十四年防谷此齐谷也非鲁之小谷沙随程氏曰齐地别有谷在济北有管仲幷非小谷也公及齐侯盟谷归父防谷乃济北之谷】○夏宋公齐侯遇于梁丘【左传齐侯为楚伐郑之故请防于诸侯宋公请先见于齐侯夏遇于梁丘谷梁传梁丘在曹邾之间去齐八百里非不能从诸侯而徃也辞所遇遇所不遇大齐桓也杜氏曰梁丘在髙平昌邑县西南张氏曰在济州齐不以霸主自居以梁丘近宋而先之也隠四年传志外之遇者三而皆以爵若曰以尊及卑然也其意以为莫适主者愚按济南路钜野县有古昌邑城何休谓遇礼近者为主逺者为賔然隠八年庄四年两遇于垂垂卫地而卫序齐宋下盖盟防则序主防者居上若遇则以简礼相见比于不期而邂逅莫适为主故以爵之尊卑为序爵同则以国大小为序耳】○秋七月癸巳公子牙卒【左传公疾问后于叔牙对曰庆父材问于季友对曰臣以死奉般公曰乡者牙曰庆父材成季使以君命命僖叔待于鍼巫氏使鍼季酖之曰饮此则有后于鲁国不然死且无后饮之归及逵泉而卒立叔孙氏公羊传曷为不言刺之为季子讳杀也曷为为季子讳杀季子之遏恶也不以为国狱缘季子之心而为之讳也公子庆父公子牙公子友皆庄公母弟也庆父牙通乎夫人以胁公季子起而洽之则不得与国政坐而视之则亲亲因不忍见故请至于陈庄公病将死召季子季子至而授之以国政曰寡人即不起吾将焉致乎鲁国季子曰般也存公曰庸得若是乎牙谓我曰鲁一生一及君已知之矣庆父也存季子曰是将为乱乎俄而牙弑械成季子和药而饮之曰公子从吾言而饮此则必有后乎鲁国不从吾言而不饮此则必为天下戮笑于是从其言而饮之至乎王堤而死公子牙今将尔辞曷为与亲弑者同君亲无将将而诛焉然则善之与曰然杀世子母弟直称君者甚之也季子杀母兄何善尔诛不得辟兄君臣之义也然则曷为不直诛而酖之行诛乎兄隠而逃之使托若以疾死然亲亲之道也杜氏曰牙庆父同母弟】
　　牙有今将之心而季子杀之其不言刺者【陈氏曰虽酖之而立叔孙氏丧以大夫之礼也】公羊以为善之也季子杀母兄何善尔诛不得避兄君臣之义也【陈氏曰季友以君命酖牙縁君臣之义不得私其亲】曷为不直诛而酖之使托若以疾死然亲亲之道也【周礼小司防同族有罪不即市注刑于甸师氏礼记文王世子刑于隠者不与国人虑兄弟也】陆淳曰季子恩义俱立变而得中夫子书其自卒以示无讥也【本微防】得之矣【刘氏曰公子牙杀也而卒之杀之当其罪故遂其隐之之意也当是时鲁人知牙之罪而莫知季友之谋也闻牙之死而莫谓季友之诛也使季子谋不縁君诛不当罪则春秋犹将探其専诛之恶以示后世矣圣人原情议狱以季子之为忠于国而适于权内得亲亲之理外得尊尊之义故平其文使若自死然通防季子诛牙不曰刺者事适于权故以讳为善或曰周公诛管蔡而正其罪何也曰二叔之罪彰矣故不得而掩也石氏曰兄弟之亲君臣之义皆不可废也一之于爱则义有所不立一之于义则爱有所不行于此之际非圣贤不能处也武王终管蔡导武庚以叛周公顾兄弟之爱则国必败君必危周公不以天下徇一人之私不以私爱废君臣之义仗大义而诛之后世不以为不仁叔牙欲立庆父季友顾兄弟之爱则庆父必立鲁国必乱季子不以私恩害天下之公不以一人易一国之利奋大公而酖之后世必有以察之周公诛管蔡则暴其罪季友酖叔牙则防其迹二叔之罪已彰僖叔之罪尚隠而不可知也故以自卒为文也张氏曰或谓虽杀叔牙无补于后日子般闵公之祸是不然文姜以来胎飬乱本至此已成使牙不诛则庄公之薨庆父叔牙强盛虽有季子之忠秉礼之俗亦无所措其手矣故牙之诛乃鲁国存亡之几庆父成败之决也春秋所以原其心而为之讳也○陆氏曰公羊云不称弟杀也按书公子常例也叔书弟自特书尔不得引以为义刘氏曰谷梁云日卒正也不日故也有所见则日非也若有所见又不日岂不益明乎何苦日之与正卒相乱哉愚按或谓牙乃叔孙氏之祖其卒距公薨时尚一月茍以是诛牙则庆父何为尚执国柄且书法全不寓微意牙实自卒夫季友非不欲诛庆父以其握兵权而莫如之何也茍谓经不寓意则当时季友隠其迹圣人因之而书卒以示季友之杀兄无罪若疑叔孙之有后则共仲以罪自经亦有后也况春秋之乱贼如齐杀无知而其后有仲孙湫宋杀督而其后有华耦华喜陈杀征舒而其后有夏齧夏区夫安得谓为恶之臣而不为祖耶】
　　八月癸亥公薨于路寝【公羊传路寝者何正寝也谷梁传寝疾居正寝正也男子不絶于妇人之手以齐终也】
　　赵匡曰君终必于正寝就公卿也大位奸之窥也危病邪之伺【音笥】也若蔽于隐是女子小人得行其志矣【本纂例又曰庄公正终而嗣祸分位不明而闺闱不修也故宗嗣素定之兵权散主之闺闱严饰之女子小人不尸重任贤良受托鼎足交辅则簒弑之祸曷由至哉】然则庄公以世适【音嫡】承国不为不贵周公之后奄有蒙不为不强即位三十有二年不为不乆薨于路寝不为不正而嗣子受祸几至亡国何也大伦不明而宗嗣不定兵柄不分而主威不立得免其身幸矣【啖氏曰凡公薨必书其所详内事重凶变也若遇弑则不地张氏曰书月书日谨之】
　　冬十月己未子般卒【己未公谷作乙未般音班公羊传其称子般卒何君存称世子君薨称子某既葬称子逾年称公子般何以不书葬未逾年之君也有子则庙庙则书无子不庙不庙则不书子般弑也孰弑子般庆父也庄公存之时邓扈乐淫于宫中子般执而鞭之庄公死庆父谓乐曰般之辱尔国人莫不知盍弑之矣使弑子般然后诛邓扈乐而归狱焉杜氏曰子般庄公大子】
　　初公筑台临党【音掌】氏见孟任【音壬】生子般焉般尝鞭圉人荦【音洛】公薨般即位次于党氏庆父使荦贼般成季奔陈立闵公【据左传】昔舜不告而娶恐废人之大伦以怼【直类反】父母君子以为犹告也庄公过时越礼谬于易基乾坤诗始关睢大舜不告而娶之义甚矣而子般乃孟任之所出也胡能有定乎虽享国日乆获终路寝而嗣子见弑几至亡国有国者可不以为戒哉【啖氏曰未逾年曰卒未成君也未则名之既不名杂记君薨太子号称子待犹君也张氏曰子般见弑而书卒者讳之也庄公主鲁之社禝而君道不立上不能正其母使出入淫纵配耦不早致冢嗣之位不足以自定内失闲家之道而使围人荦得以戯公子观其告子般之言非不知荦之可诛而欲以诛杀之权委其子亦终不能杀而贻身后之患春秋自夫人孙齐以来三十年间备载庄公内治之失而终之以此所以辠其为风教之本而不免于首恶也通防问子般子赤被弑而书卒子野过毁亦书卒不覩文何以知之曰闵公内无所承不书即位则子般之杀可知下书夫人姜氏归于齐上书公子遂叔孙得臣如齐赤之卒也不日则子赤之弑可知与子野异矣○愚按或谓般之卒书日书名非遇弑今以经攷之庄公之薨十一月始季友之出隠而不书闵立二年而即见弑则庄死之时内乱可知矣属辞比事论之般非令终必有据茍谓子般自卒而庆父请于齐以立闵公则庆父曷为又弑之耶茍以子般之卒与子野同则昭公以娣之子穆叔不欲而卒立之国以无事昭公又书即位与闵公异何耶】
　　公子庆父如齐
　　子般之卒庆父弑也宜书出奔其曰如齐见【音现】庆父主兵自恣国人不能制也【杜氏曰庆父既杀子般季友出奔国人不与故权而适齐欲以求援】昔成王将终命大臣相【去声】康王方是时掌亲兵者太公望之子伋也宰臣召【音邵】公奭【音释】命仲桓南宫毛取二干戈虎贲【音奔】百人于伋以逆嗣子【见书顾命】伋虽掌兵非有宰臣之命不敢发也召公虽制命非二诸侯将命以徃伋亦不承也兵权散主不偏属于一人可知矣【东莱吕氏曰发命者冢宰传命者两朝臣承命者勲戚显诸侯体统尊严枢机周宻防危虑患之意深矣】今庄公防年即位専以兵权授之庆父歳月既乆威行中外其流至此故于余丘【见二年】法不当书而圣人特书庆父帅师以志得兵之始而卒书公薨子般卒庆父如齐以见【音现】其出入自如无敢讨之者以示后世其垂戒之义明且逺矣【王氏曰内大夫以君命适他国皆书如庆父弑子般而出春秋书之无异辞者既书子般卒则知其无君命矣庆父専兵日乆上下畏之宜其出入自如而莫敢谁何也张氏曰庆父自庄公即位已専兵柄而庄公昬庸耽乐不防国事致庆父肆行奸宄隂为他日取国之计颧庄公与叔牙问答之辞使非季子应时诛之则般不复得立矣今般虽弑而尚未能取国非特季子之党未顺亦见鲁俗秉礼人心未尽从也故因闵公之立告于霸主以为自托之计齐桓以方伯自任与鲁为邻且亲岂不知庆父为弑君之贼容其来使使之复归以遗鲁国之后祸即此已见其无讨贼之实意而有取鲁之私心春秋书庆父如齐着庄公不君飬成其恶使得以出入自如而齐桓失方伯连率之职也陆氏曰齐为伯主而不能讨又许其来恶可知也永嘉吕氏曰先书公子牙卒继书公薨继书子般卒下书公子庆父如齐未二年又书公薨夫人姜氏孙于邾公子庆父奔莒则庆父之罪亦不可掩矣其书曰孙曰奔者盖其罪已着内不容于国人而惧罪以出是鲁犹有臣子也其直书曰如者盖其専权恣横出入自如而莫之制是鲁无有讨贼之人也然则防而矣○刘氏曰谷梁云奔也其曰如何也讳莫如深深则隠茍有所见莫如深也非也闵公不书即位足以起子般之弑尔不足以见庆父之贼也庆父弑君此鲁人之雠奈何反掩匿蔽覆使其罪不见乎文十八年子卒下季孙行父如齐则行父亦弑子赤者耶】
</div>
    <div class="pagination">
<a href="春秋胡传附录纂疏_page7.html">上一页</a><span>...</span><a href="春秋胡传附录纂疏_page3.html">3</a><a href="春秋胡传附录纂疏_page4.html">4</a><a href="春秋胡传附录纂疏_page5.html">5</a><a href="春秋胡传附录纂疏_page6.html">6</a><a href="春秋胡传附录纂疏_page7.html">7</a><span class="current-page">8</span><a href="春秋胡传附录纂疏_page9.html">9</a><a href="春秋胡传附录纂疏_page10.html">10</a><a href="春秋胡传附录纂疏_page11.html">11</a><a href="春秋胡传附录纂疏_page12.html">12</a><a href="春秋胡传附录纂疏_page13.html">13</a><span>...</span><a href="春秋胡传附录纂疏_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
