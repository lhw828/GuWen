<!DOCTYPE html>
<html>
<head>
    <meta charset="UTF-8">
    <title>吕氏春秋或问 - 第 4 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吕氏春秋或问 - 第 4 页/共 9 页</h1>
    <div class="content">　　庄公　　公伐齐纳纠齐小白入于齐【九年】
　　或问书纳之义曰春秋书纳者六昭十二年纳北燕伯哀二年纳蒯聩宣十一年纳公孙宁仪行父文十四年纳捷菑僖二十五年纳顿子与此年是也凡皆不受而强致之辞盖二公子各有党小白之党在内故公伐齐以纳纠然襄公见弑小白奔莒纠奔鲁小白与纠皆庶子而小白兄也纠弟也则小白当立纠不当立明矣或曰何以知纠之为弟而小白之为兄邪曰以春秋之所书而知之上书纳纠而下书齐小白入于齐以小白而系之齐则小白当有国明矣忽系之郑则忽当有郑也突不系郑突不当立也小白系齐则小白当有齐也纠不称子纠不当立也羁系之曹羁当有曹也赤不系曹赤不当立也圣人书法之严如此哉是故小白纠之长少不必观之他书观之春秋足矣孔子称管仲之功则曰微管仲吾其被髪左袵矣岂若匹夫匹妇之为谅自经于沟渎而莫之知也使小白不当立而纠当立则管仲之不死为非义使纠不当立而小白当立则召忽之死为伤勇圣人比召忽为自经沟渎之谅而与管仲可为之功则小白纠之长少亦可知矣然公之伐齐纳纠也虽欲纳之而实未能纳也夫纳者虽内弗受亦必志于克入而已矣故虽未入国也而至其国焉则书国如楚人纳顿子于顿晋人纳防菑于邾是也虽未得国而入于邑焉则书邑如齐高偃纳北燕伯于阳晋赵鞅纳卫世子蒯聩于戚是也今公之纳纠也以国则小白己君以邑则纠不能入所以只言公伐齐纳纠而已齐雠国也纠雠子也国可以伐纠可以无纳伐齐非以复讐也志于纳纠而纳纠之义又非能终也终于齐人杀之而已以伐则见败以纳则见杀公之耻深矣
　　战于干时我师败绩
　　或问干时之战春秋书之不讳其败何也曰或谓能与雠人战虽败亦荣也是以不讳然以经攷之则其所以伐齐者非为复雠也为纳纠也使干时之战而出于复雠之心则此战为义战虽败圣人不之耻若是而曰能与雠人战虽败亦荣可也今其所以与齐战者非为复雠也本与齐大夫谋欲纳纠既而伐齐纳之而小白已入齐矣公犹不已也遂与之战是其所以伐齐者本欲纳其亡公子以为徳是岂有复雠之心哉而或以为虽败亦荣非矣
　　齐师灭谭谭子奔莒
　　或问诸侯失国常名之谭子何以不名或曰谭本无罪也而齐灭之罪不在谭子也故不名然尝攷之经则其説有未通者案经诸侯被执以归者未有不名荆败蔡师以蔡侯献舞归晋灭潞氏以潞子婴儿归蔡公孙姓灭沈以沈子嘉归郑游速灭许以许男斯归楚公子结陈公孙佗人灭顿以顿子牂归晋人执戎蛮子赤归楚皆名之而楚人灭防以防子归则不名外诸侯之卒未有不名者宋公和卒蔡侯封人卒齐侯小白卒晋侯周卒皆名之其余莫不名而秦伯薛伯滕子子卒则或不名灭而奔者亦名盖失地之君也名之欲使后人知其为某君也如吴灭徐徐子章羽奔楚是也而齐灭谭谭子奔莒不名楚人灭子奔黄不名狄灭温温子奔卫不名由此观之以归而书名奔而书名与卒而书名皆一义也其不书者则史失之而圣人不能增之也盖温谭夔皆小国也国小则其纪载或有未备者矣若夫中国之诸侯则其奔而或名或不名不可以是例论之也执称曹伯而归则称曹伯襄执称卫侯而归则称卫侯郑卫侯出奔楚不名而归于卫则名卫侯衎出奔齐名之而卫侯入于夷仪则不名此非纪载之未备也而或名或不名则有义矣盖不名则其位未絶名之所以见其为失地之君也不名所以正其位而名之所以别于二君也又与小国之纪载未备者不同矣或曰谭温子岂非见灭于强国而其位未絶邪曰徐子章羽亦见灭于强国者也岂其位遽絶邪吾故曰失国之君必名其不名者皆史失之也
　　宋大水
　　或问春秋纪灾异惟宋特详何也曰公羊谓何以书及我也且宋去鲁甚逺虽大水岂能相及茍及鲁鲁当自书肯书宋乎谷梁谓为王者之后纪异则亦王者之后曷为而不纪耶庄二十年书齐大灾岂王者之后哉杜氏云吊则书昭九年书陈灾于时陈已为楚所灭则鲁何所吊而书之乎黎氏谓春秋详内而略外故内灾必详悉而书之而外灾则于宋郑陈卫或各举其一二以见列国之异也其説是矣然春秋于列国之灾间一二见而于宋事为尤详如雨螽陨石退鹢之类莫不备书非惟大水而已意者夫子虽因鲁史以作经亦必博采而孔子祖宋得其事实为尤详故备録焉其他则因史所书或得其实而后书之不及闻则否
　　纪叔姬归于酅
　　或问纪叔姬之归于酅或以为娣无归之理何也曰此殆不攷经之故案经内女之见于经以其遭人伦之变得书者纪叔姬宋共姬之事为尤详娣不书归而叔姬得书归内女不书葬而叔姬得书葬与宋共姬同详宋共姬之事者以宋共姬之有贤德也详纪叔姬之事者亦以纪叔姬之有贤德也宋共姬纪叔姬皆吾女遭人伦之变者也而其贤德可称故其卒其葬皆得书之观圣人之所书而其贤可知矣纪既亡矣鲁为宗国妇人有来归之义叔姬不归鲁而归酅以纪之五庙在酅不以纪亡而亏妇道也鲁人髙其节义是故其归于酅其卒其葬史册悉书夫子存而弗削焉庄三年纪侯大去其国至是叔姬始归于酅岂纪侯至是而方卒乎
　　齐侯宋人陈人蔡人邾人防于北杏
　　或问案春秋惟主兵则序主兵者为首若盟防则序爵如宋齐卫盟于瓦屋宋陈蔡盟于折是也至北杏之防则序齐于宋之上何也曰盖予齐以伯也城濮之师序晋侯于齐师宋师之上盖予晋以伯也曹南之盟书曰宋公曹人邾人盟于曹南则齐桓没而伯主之权移于宋也辰陵之盟书曰楚子陈侯郑伯则晋文没而伯主之权移于楚也黄池之防书曰公防晋侯及吴子于黄池则两伯之辞也故北杏以前诸侯之盟防皆序爵北杏以后则诸侯之盟防序伯主为首北杏以前诸侯有特相防者北杏以后则诸侯非伯主不防矣北杏之防其至者宋陈蔡邾之大夫耳至幽之盟则宋陈卫郑许滑滕之君也又至葵丘之防则宰周公在防矣然犹未也至于温之防则天王实狩焉其盛极矣有北杏之防则有幽之盟有幽之盟则有葵丘之盟有葵丘之盟则有温之防矣方伯图之未兴也列国诸侯更相吞噬间有若郑庄齐僖之流虽能雄长于一时而终未能执伯主之柄天下纷纷莫之统一亦可叹矣虽然人心犹知有周也及伯图之既兴也列国诸侯向之纷纷而无统者今则翕然惟伯主之为聴下以号令于诸侯上以致天王之狩一时气势声焰赫奕中国赖以少事然自是王命浸微矣圣人之于春秋也固未尝不与伯主之功而亦未尝喜伯主之盛据事直书而善恶自见矣夫以齐桓图伯之初而列国之至者惟宋陈蔡邾而宋陈蔡邾之至者仅以大夫而已以此见伯图之兴虽天下之幸而前乎此者未有此举今而齐桓一旦骤为之列国诸侯终有疑焉而未信者使当是时而有王者作其不翕然而归徃乎
　　公防齐侯盟于柯
　　或问柯之盟齐及鲁平也世雠而平可乎曰胡氏曰始及齐平也世雠而平可乎于有之敌恵敌怨不在后嗣鲁于襄公有不共戴天之雠当其身则释怨不复而主王姬狩于禚防伐卫同围郕纳子纠故圣人详加讥贬以着其忘亲之罪今易世矣而桓公始合诸侯安中国攘荆楚尊天王乃欲修怨怒邻而危其宗社可谓孝乎故长勺之役専以责鲁而柯之盟公与齐侯皆书其爵则以为释怨而平可也或称齐襄复九世之雠而春秋贤之信乎以仲尼所书柯之盟其辞无贬则复九世之雠而春秋贤之者妄矣其诸者借襄公事以深罪鲁庄当其身而释怨邪苏氏曰始及齐平也公羊于此言曹沬手剑劫桓公以反汶阳之田管仲许之要盟可犯而桓公不欺曹子可雠而桓公不怨桓公之信由此着乎天下予以为此春秋之后好事者之浮説而非其实也鲁桓之怨不在桓公曹沬无以其怒一也使曹沬诚以劫得盟如华元子反则春秋要盟不书楚宋之盟书曰宋人及楚人平而不书盟今书公防齐侯盟于柯二也是公羊不足信也鲁仲连称曹子为鲁将三战三北失地五百里及桓公防诸侯曹子以一剑之任拔桓公之心于坛坫之上三战所亡一朝而复案长勺之战庄公始用曹刿以败齐自是鲁未尝敢战安得有所谓三战三败以兵劫桓公求侵地者乎故仲连亦不足信也
　　齐陈曹人伐宋夏单伯防伐宋
　　或问齐桓之将图伯也其次于郎则实挟诸侯以胁宋也防于北杏宋实在焉才一阅嵗而防诸侯以伐宋何也曰左氏以为宋背北杏之防齐请师于周以伐之于理或然春秋之义召盟而后至则曰防盟如僖十九年鄫子防盟于邾是也召伐而后至则称防伐如隠四年翚帅师防伐郑及此年单伯防伐宋是也然则单伯之所以防伐者盖齐请之也齐之所以请师于周者借王命之重以威诸侯也齐桓之兴名曰尊王室而北杏之防未防而宋已背之齐于是请师于周以讨之夫防诸侯而名曰尊王室非诚尊王室也不如是无以为名以防诸侯也讨诸侯而必请师于周非诚尊周也不如是无以为名以威诸侯也春秋书曰齐人陈人曹人伐宋夏单伯防伐宋三国以春伐宋而单伯以夏防之于以见单伯之防伐特出于齐侯之请勉强而从之是以迟迟而后至耳方伯业之未成也故必假王命而行及伯者之令已行则天下不知有王矣虽然齐率诸侯挟王命以伐宋岂诚得宋之罪哉宋有弑君之贼而齐不能讨陈纳弑君之贼而齐不能正北杏之防姑欲诸侯之从已而已大义所在既已失之则其所谓尊周室攘夷狄安中国者是徒张其虚声以窃诸侯之权耳实安在哉前年之防既逸贼而不之讨今年之伐无以为名不假王命之重则不足以威天下是齐桓之志也此一役也倘在于北杏未防之前则弑君之贼不接迹于天下矣惜哉
　　荆入蔡
　　或问荆入春秋而首入蔡何也曰蔡迩楚之国也每观荆楚方强而蔡首被其祸未尝不叹中国之不振旅诸姬实尽而莫之问也入春秋以来蔡尝从王伐郑则犹修勤王之职也防于邓盟于折防于曹则犹交诸侯玉帛之好也伐郑伐卫伐戴则犹同诸侯兵车之防也自败莘以来五年两被荆伐哀侯蒙尘不返而蔡之臣子甘为楚向齐桓称伯蔡仅一从北杏之防自是而后伐宋伐郑两防于鄄两盟于幽防于柽蔡皆不与盖自是折而从楚矣是故召陵加师仅足以得楚人之屈服而不能革蔡人从楚之心齐桓终不得置蔡于盟防也齐桓既没晋文未兴楚成抗衡北方则蔡必预十九年楚盟齐则与蔡俱至二十一年楚防盂则蔡复偕至二十七年楚围宋则蔡复偕至至于城濮之役楚既大创蔡始改图晋之三防黾勉周旋践土之载书曰晋重耳蔡甲午藏在王国列国皆能道之温之防翟泉之盟犹前志也晋文既没而中国之盟防蔡复不与至文十年厥貉之次遂执干戈从楚穆为窥宋之谋十五年晋郤缺讨其不与新城之盟而蔡犹未即晋也成八年晋栾书帅师侵蔡而楚救之晋悼之兴列国悚焉以聴命而蔡且安于楚之宇下襄八年郑欲媚晋而侵蔡获公子爕而楚复兴子囊之师为蔡雠郑终悼之世亦不能得蔡于盟防也晋悼没而楚之役蔡常从之襄二十四年楚伐郑则书曰楚子蔡侯二十六年楚伐郑又书曰楚子蔡侯二十七年宋之防昭元年虢之防蔡公孙归生实序于列国大夫之上四年申之防书曰楚子蔡侯其再伐吴也又书曰楚子蔡侯是中国诸侯其折而从楚者莫如蔡之先也其坚于事楚者莫如蔡之甚也昭十一年楚防诱蔡侯般杀之于申矣楚公子弃疾帅师围蔡矣其冬楚灭蔡执世子有以归用之矣楚防既没而蔡庐复封则蔡之存亡兴废皆宅命于楚而中国安得有之乎蔡朱东国之废置専以费无极之一言而废君立君楚之小臣得以制之矣蔡昭抱累世之憾以一裘一佩之微遭三年拘止之辱沉玉璧以絶楚贽爱子以请晋气愤而情激亦既转而从夏矣而召陵之役晋人求货而辞蔡诸侯侵楚之师不出而楚人围蔡之师反至柏举之战遂使蔡人假手于吴以释憾楚祸虽深蔡忧未已哀元年楚复围蔡使蔡人男女以辨疆于江汝之间蔡人倾覆是惧谋徙州来哭墓而迁君臣相残以及公孙翩之祸迄于春秋之后而蔡终为楚所并是则中国诸侯之蒙祸于楚亦莫如蔡之甚也是故蔡之五祸皆楚为之楚文之执献舞蔡十年无君则蔡之祸一也楚灵之杀蔡般蔡祀将絶则蔡之祸二也楚费无极逐蔡侯朱则蔡之祸三也楚子常拘蔡昭于南郢则蔡之祸四也楚昭迁蔡于江汝则蔡之祸五也凡此皆楚为之其从楚最先其事楚最厚而蒙楚之祸最甚蔡之始受祸于楚也其见于经则曰荆败蔡师以献舞归蔡之终受祸于楚也其见于经则曰楚子陈侯随侯许男围蔡蔡迁于州来观蔡人之祸福而春秋列国之盛衰可观矣向使当荆败蔡师荆入蔡之时而齐桓即能救弱蔡以却强楚则蔡不折而入于楚矣向使践土之后晋伯常如文公之盛则蔡必不舎夏盟而从蛮荆矣向使当蔡昭絶楚从晋之时晋之君能守其先绪而不夺于求货之臣则蔡不至于假吴以释憾而卒致州来之迁矣故其始背中国也在于荆入蔡而齐桓不能救其再背中国也在于晋文没而晋伯不能竞其终背中国而归吴也在于晋伯既衰而不能有蔡也读春秋者宁不为是而三叹哉
　　夫人姜氏如齐
　　或问夫人姜氏如齐圣人备书于册恶之也齐桓之贤而亦书夫人如齐何也曰在礼夫人之适异国父母在则归宁诗之葛覃之称归宁父母是也既没则使卿宁哀二年左楚司马子庚聘于秦为夫人宁是也齐桓之于文姜兄弟也前此已防齐襄其贬不待论而见今襄公既没又如斋焉夫人之失礼甚矣盖自襄公既弑不复如齐鲁齐之盟于柯甫及二嵗不恤前非复有如齐之举然齐桓五霸之贤君必能鉴襄之失而正之以大义焉故夫人至是不复如齐而如莒矣
　　宋人齐人邾人伐郳
　　或问经荘五年郳黎来来朝公羊曰小邾娄也杜氏曰附庸国其后数从齐桓尊周室王命以为小邾子则郳盖出于邾也此年三国伐郳杜注云附庸属宋而叛故齐为之伐郳汪氏曰石氏以为郳有二郳黎来乃是小邾国而三国伐郳乃宋之附庸郳有二也不知是否
　　宋人齐人卫人伐郑
　　或问北杏之防先书齐而此年伐郑与伐郳则先宋何也曰伐郳伐郑凡以为宋也石氏曰春秋之法防盟先主防征伐先主伐此年先宋与伐郳之义同杜预于此特例曰班序上下以国之大小为次范同之盖春秋防盟有以侯而先公者有以男而先伯者卫居陈上而齐桓既伯则后陈蔡居陈下而昭公以前则先卫郑大国也而后纪滑小国也而先滕考斯志也岂特以国之小大为之次哉亦以见周衰礼籍之亡诸侯皆以强弱相制班爵上下不以先王之旧法而先后进退皆出于主防之临时隠公之初滕薛争长鲁人长滕黄池之防吴晋争先诸侯先晋臯鼬之防子鱼一言卫复蔡上澶渊之防良霄先至郑处宋先如此之类皆非周旧圣人一切因其实而书之以见诸侯之纵恣而王制之败壊也夫岂纯在于国之大小哉乃若虞晋灭下阳先书虞于宋之防先书晋又皆以示义也
　　同盟于幽
　　或问书同盟之义曰案经书盟者一百十二而书同盟者十有六荘十六年幽二十七年幽文十四年新城宣十二年清丘十七年断道成五年虫牢七年马陵九年蒲十五年戚十七年柯陵十八年虚朾襄三年鸡泽九年戏十一年亳城北二十五年重丘昭十三年平丘是也公羊曰同盟者何同欲也谷梁曰同外楚也愚尝以意推之窃谓盟而书同固出于诸侯之同欲无可疑者以经攷之齐桓之盟惟再盟于幽皆书同若葵丘牡丘之防则不书同晋文践土翟泉之盟则不书同至于赵盾新城之盟而后书同自是而后不书同者寡矣盖齐桓为幽之盟实在荆入蔡伐郑之后中国诸侯同于惧楚倚桓以为重故两盟于幽皆书同焉若葵丘践土之盟则桓文之盛也主是盟者盖出于桓文之意而诸侯从之故不书同晋文卒而楚益强新城之盟同于惧楚自是而后楚日以强中国之伯业日以不振故凡中国诸侯之相与盟防者皆倚晋以为重凡皆诸侯之所同欲也惟澶渊之盟不书同则平齐晋也臯鼬之盟不书同则刘子不与盟也故有以主是盟则不书同是桓文主伯之盛也二幽之盟而书同则桓公伯业未盛之时新城以后皆书同则晋伯业渐衰之际凡书同者众欲之也众欲则犹未纯乎専主盟也説者以为必尝有异而后书同如左氏所谓郑成陈郑服之是也然两防于鄄亦服异也而何以不书同邪或谓殷见曰同同盟之礼盖天子之礼而齐桓窃之故书曰同然以新城之盟赵盾实主之则以大夫而僭天子之礼疑亦未至是也吾故曰同盟者同欲也虽然初盟于幽不书公再盟而后书公何也曰是春秋之变文也举天下而聴命于一邦古未有是而齐首为之鲁君为是迟迟而不之徃北杏之防鲁不之从齐为是盟于柯以懐鲁伐宋之师王臣实来而鲁不之防再防于鄄宋卫陈郑皆至而鲁不之防鲁东方之望国而周公之祚嗣也齐不得鲁终不可以合诸侯而鲁之君臣犹守先王礼文之旧以为古未有是也是以迟迟焉而不徃至于幽之盟则诸侯皆来而鲁亦不得以不徃矣虽然犹有讳也至于再防于幽则亦不之讳矣荆楚僭王肆行而莫之制不有齐桓倡义以为诸侯主其谁能治之鲁之君臣虽欲勿从焉得而勿从之哉是故挟天子以令诸侯桓文之义春秋之所不予也主夏盟以制强楚桓文之功春秋之所不弃也两盟于幽而皆书同所以奬齐桓制楚之功也






　　春秋或问卷八
　　钦定四库全书
　　春秋或问卷九　　　　　宋　吕大圭　撰
　　庄公　　公子结媵妇遂及齐侯宋公盟【十九年】或问书遂之义曰春秋书遂皆继事之辞然有书之而不为讥者有书之以见讥者如诸侯遂围许齐侯遂伐楚之类所讥不在遂也公子结媵妇遂及齐宋盟公子遂受命如京遂如晋公孙归父未复命遂奔齐仲孙蔑防于戚遂城虎牢此皆书之以讥其専也又有书之以为美者如齐桓帅诸侯之师以侵蔡遂伐楚楚人伐许诸侯遂救许则圣人固许之矣由此言之春秋书遂非専以为讥也顾其事如何尔然所谓遂者大抵皆本为此而遂为彼之辞公羊以为大夫无遂事出境则専之可也此言过矣善乎胡氏之言曰聘礼大夫受命不受辞出竟则可以安社稷利国家则专之可也谓本有此命得以便宜从事特不受专对之辞耳若违命行私虽有利国家安社稷之功使者当以矫制请罪有司当以擅命论刑何者终不以一时之利乱万世之法是春秋之防也
　　齐人宋人陈人伐我西鄙
　　或问此齐桓图伯之时也齐方求我而何为伐我乎曰三不言其故孙先生曰为受郑詹也或有此理然称伐则奉辞也称人则将卑师少也伐我西鄙则非大致伐也不过声罪而已此亦可以见齐桓图伯之事为不轻矣然公子结方以秋与齐宋盟乎鄄而其冬二国来伐孰谓结之専盟为可以安国家利社稷乎使结既盟而齐不来伐则谓为结之功可也是犹当以擅命罪之况无益乎
　　齐人伐戎【二十年】
　　或问或谓齐桓之入至此十年伐郑伐宋灭谭灭遂其恃威力以加于中国者若此圣人皆详録之而于此始一见其伐戎又称人以微之者凡以着其自为封植而缓于救灾止乱也信乎曰不然戎之为侵暴也久矣齐桓之伯岂无意于攘之哉盖缓以图之而未尝急也渐以处之而未尝遽也诸夏诸侯有一焉之不安于我则固不可以从事于逺畧故其汲汲焉以防盟中国之诸侯者所以治其内也十年之久而后有伐戎之举不用大兵不动大众而声罪致讨之义严焉则其规模之素定故也故此年伐戎书人三十年伐山戎亦书人则其不用大兵不动大众亦可知矣一捷之后而戎始不能为列国患戎不能为列国患而后齐得以专意于楚此管仲之规模也此诸葛亮五月渡泸纵禽孟获以服其心而后得以专意于曹魏之意也其不用大兵不动大众者节制之师也读春秋至荘僖之编当知圣人有惓惓桓公管仲之意毋徒槩以伯图而絶之可也虽然齐桓未伯之初灭谭灭遂犹恃力以逞自盟柯之后而春秋书齐之事与灭谭灭遂者异矣意者管仲得志当在盟柯以后乎
　　郑伯突卒【二十一年】
　　或问陈侯郑伯遇于垂者子仪乎突乎曰案左桓十七年高渠弥杀世子忽而立子亹十八年齐杀子亹而立子仪庄十四年傅瑕杀子仪而纳厉公则庄十四年六月以前为郑君者皆子仪也庄四年齐侯郑伯遇于垂此子仪也庄十四年单伯防齐侯宋公卫侯郑伯于鄄十五年又防于鄄十六年同盟于幽此突也然以经攷之子仪之名不见于经而入于栎则书郑伯突卒则书郑伯突突书郑伯则其所谓遇于垂者亦突明矣忽系以世子明其当为世子也突系以伯明其实能君也忽虽当为世子而实不能君突虽能君而实簒要皆不没其实而已矣忽虽归郑而不能君春秋犹不以伯许之况子仪乎借使忽死而子仪乘间得立其为君也微矣安能防诸侯乎故知遇于垂者乃厉公也突始终书爵不没其实而已矣
　　葬我小君文姜
　　或问文姜之行甚矣何以得书葬曰自桓公薨于齐之后而文姜为国君母者二十年庄公以小君葬之圣人安得不书书桓公薨于齐夫人孙于齐以着其罪书夫人如齐如莒以着其恶书薨书以着其实并书于册而是非褒贬自见矣
　　陈人杀御冦
　　或问书杀之义曰春秋书杀大夫四十七皆恶専杀也古者诸侯之大夫皆命于天子诸侯不得専命也大夫有罪则请于天子诸侯不得专杀也葵丘之盟曰母专杀大夫大夫犹不得専杀况世子母弟乎春秋备録之而其罪着矣然杀之罪虽一而重轻之等有三有称君以杀者晋侯申生宋公世子痤天王佞夫称君则君之志也有称国以杀者郑申侯晋阳处父陈泄冶称国则其国君与其大臣咸有罪焉有称人以杀者此年御冦晋人杀先都晋人杀士縠箕郑父陈人杀公子过称人则众杀之也然众杀之义有二有弑君之贼人人得而讨之则称人以杀者讨其罪之辞也如卫人杀州吁郑人杀良霄齐人杀无知之类是也有国乱无政众人擅杀令不出于君而众杀之者如陈人杀御冦之类是也称人虽同而立义异矣曰称人以杀或以为杀有罪而子不从之何也曰杀有罪云者谓其如州吁良霄之类是也其他则不可以是言矣案文七年宋人杀其大夫左氏载昭公欲去羣公子而穆襄之族率国人以攻昭公杀公孙固公孙郑则众杀之也八年宋人杀其大夫司马左氏载宋襄夫人因戴氏之族以杀孔叔公孙钟离及大司马公子卬则众杀之也九年晋人杀其大夫先都晋人杀其大夫士縠及箕郑父则以灵公尚防国乱无政而先都士縠箕郑父之见杀皆非君意则众人擅杀之也昭八年陈人杀其大夫公子过则亦以陈侯卒国乱无主而杀之非君意也故以众杀为文比事而观则称人之为众杀也明矣曰杀之则或称公子或称大夫或称大夫公子何也曰称公子者公子而非大夫也如此年陈人杀其公子御冦昭十四年莒人杀其公子意恢是也或公子而未命为大夫则称公子也或公子而未誓为世子亦称公子也称大夫者大夫而非公子也郑杀申侯晋杀里克之类是也称大夫公子者公子而又为大夫也如成十六年楚杀其大夫公子侧襄五年楚杀其大夫公子壬夫二十年蔡杀其大夫公子燮二十二年楚杀其大夫公子追舒昭八年陈杀其大夫公子过哀二年蔡杀其大夫公子驷是也若公孙黑公孙姓公孙霍则公孙而为大夫也又有书杀其大夫而以官举者则以官重而书之也宋杀其大夫司马是也乃若晋侯杀世子申生则着世适之重也天王杀其弟佞夫则着亲亲之义也观圣人所书而褒贬固已寓乎其中矣
　　公如齐纳币
　　或问公如齐纳币何以书曰公如齐纳币其失礼者三齐为讐国而公与之图婚姻一也文姜之丧始练而纳币二也纳币大夫之事而公亲之三也古者男子二十而冠三十而娶女二十而嫁过与不及非礼也天子诸侯十五而冠者以娶必先冠亦欲国嗣之蚤定也今庄公生于桓六年至是三十有六嵗以世适之正诸侯之贵而无内主盖为文姜所制使必娶于母家而齐女待年未及故自今年之纳币越明年而如齐观社又遇于谷盟于扈皆为婚姻而徃夫娶夫人奉祭祀以为宗庙主不以大义裁之而母言是聴其逾时失礼一至于此圣人一一书之所以垂戒后世也逺矣
　　祭叔来聘【二十三年】
　　或问祭叔来聘何以不书使曰案春秋王臣来聘者八凡伯南季渠伯纠仍叔之子家父宰周公王季子皆言使晋聘鲁者十一齐聘鲁者五宋聘四卫聘四陈郑聘各一楚聘三秦聘一吴聘一凡三十一聘皆言使而此独不言使或谓祭叔以其私来而自以聘礼行也然祭叔来私来也言来而不言聘言聘非自来也自来则非聘也或谓祭叔使人来聘耳其不称使者不与祭叔之使也亦非也此自与武氏子来求赙毛伯来求金为一例尔盖非王命而来求赙故武氏子不言使非王命而来求金故毛伯不言使非王命而来聘故祭叔不言使盖方武氏子之来也嗣王方在丧事无以给周之大臣自以其意来求赙于鲁耳方毛伯之来也襄王尚未葬而未有以葬也周之大臣自以其意来求金于鲁耳方祭叔之来也则以庄十九年五大夫作乱立子頽王出奔温至二十一年郑虢纳之乃克归周当是时王之命令不能以自执而威柄之夺于臣也久矣故祭叔之来聘亦当时大臣自以其意行而不出于王命耳岂必其私来哉或曰武氏子来求赙不称使毛伯来求金不称使盖当丧未君耳嗣子定位于初丧矣而武氏子何以不称使国君逾年即位矣而毛伯何以不称使盖古者君薨聴于冢宰者三年又曰即位矣而未称王也未称王何以知其即位以诸侯之逾年即位亦知天子之逾年即位也以天子三年然后称王亦知诸侯之三年称子也逾年称公矣曷为三年称子縁臣民之心不可一日无君縁终始之义一年不二君縁孝子之心则三年不忍当也为此説者善矣然愚攷之书成王崩逆子钊于南门之外则固称子矣既入翼室恤宅宗则书曰王麻冕黼裳既受诸侯朝则书曰王释冕反丧服然则三年然后称王之説犹有可疑者至谓诸侯三年称子则以经文攷之若僖九年春三月宋公御説卒夏防于葵丘称宋子二十五年夏卫侯燬卒冬盟洮称卫子定四年春二月陈侯吴卒三月防召陵称陈子则皆未逾年也成二年宋公鲍卒卫侯速卒三年防伐郑称宋公卫侯襄四年陈侯午卒五年防戚称陈侯则皆逾年也然则三年称子之説犹有可疑独成四年郑伯坚卒冬郑伯伐许则其为吉礼从事明矣黎氏曰若谓天子必终丧而后即位则匡王恭王何以才逾年而遽称王邪若谓既葬始成君求之天子则景王已葬而猛以子卒求之诸侯则庄僖未葬而闵文先己即位乃知天子诸侯但逾年则改元即位不限葬未葬焉
　　丹桓宫楹　刻桓宫桷
　　或问案成三年甲子新宫灾亲庙切近不忍称故称新宫桓宫乃亲庙切近也斥言桓宫以恶庄也然乎曰不然成三年书新宫灾盖丧制仅终神主方入庙而遇灾故书新宫若桓宫则固已久矣宜其称桓宫也春秋书武宫宫桓宫僖宫皆斥言之然则桓宫亦所宜称非斥言以恶庄也然既书丹桓宫楹又言刻桓宫桷继言如齐逆女夫人姜氏入则桓宫有弗受者矣比事而观之则得失可见
　　公如齐逆女夫人姜氏入
　　或问先书公至而后书夫人入何也曰案经书鲁之逆女使卿行则曰公子如齐逆女还则曰某以夫人至自某盖妇人无自至者也桓三年书公子翚如齐逆女次书齐侯送姜氏于讙公防齐侯于讙后书夫人姜氏至自齐不书翚以夫人至者盖公受之于讙也不书公以夫人至者盖公之行非以逆女也推此而言则此年庄公既以夏如齐逆女矣秋至自齐矣而后书夫人姜氏入是亲迎而不与妇俱至也亲迎而不与妇俱至失夫之道也妇人从夫者也夫人不从夫入失妇之道也夫不夫妇不妇弑闵孙邾之乱兆矣于是庄公生三十有七年而在位二纪矣制于其母必齐女也而后娶齐人重要之为之亲纳币而观社遇谷盟扈一年三见于齐齐之迟迟如彼而公之汲汲如此也夫人之未至也为之丹楹刻桷崇饰宫庙以夸示之其既至也厚大夫宗妇之礼以尊崇之而夫人之入实不与公偕至公之所以宠之者如彼而夫人之慢又如此也备书于册而是非之鉴昭然矣
　　陈侯使女叔来聘
　　或问女叔二以为字而子以为名何也曰此刘敞之言云尔谷梁以为命大夫不名非命大夫则名若以女叔为天子之命大夫则当时列国若晋宋齐卫来聘之卿岂无命大夫者而经皆称其名何独于女叔称字哉左氏以为嘉之故不名然诸国来聘结好者多矣何独嘉女叔也然则女叔之为名也审矣案经书及其大夫孔父者以为字谓贤其能与君存亡也惟刘敞以为君前臣名既名其君于上则不得字其臣于下故父者名也非字也宋人执郑祭仲者皆以为天子命大夫也惟苏氏以为且方名其二君而可以字其臣乎故祭仲名也非字也陈侯使女叔来聘者亦皆以为字惟刘敞以为名故予亦谓女叔名也非字也盖经之所书有书字者则中国之附庸书字如公及邾仪父公防邾仪父萧叔朝公是也王朝之大夫书字则王使荣叔来锡命天王使南季来聘是也诸侯之弟称字则蔡叔盟折蔡季自陈归蔡许叔入许是也孰谓女叔而可以与荣叔南季等乎
　　日有食之鼔用牲于社
　　或问春秋书鼓用牲于社何也曰案日食三十六鼓用牲于社者三庄二十五年六月辛未朔三十年九月庚午朔文十五年六月辛丑朔是也鼔可也鼓用牲于社不可也声阳类也鼓所以作阳而助声也书曰乃季秋月朔辰弗集于房瞽奏鼓啬夫驰庶人走而周官之救日月则有鼓人以诏王鼓有太仆以赞王鼓详于用鼓者急于助阳也天子伐鼓于社者社隂之神也日食则隂胜阳也天子尊诸侯卑天子责神诸侯自责而已诸侯而鼓于社则失正矣复用牲非礼也凡天灾有币无牲牲者祭祀之事也牛三月在涤三月之后方成牲日食而用牲取具于临时耳左氏以为惟正月之朔慝未作然后有伐鼓之事然书载奏鼓乃在季秋又岂必正阳之月耶
　　公子友如陈
　　或问公子母弟一也或称弟或称公子何也曰石氏曰诸侯之尊弟兄不得以属通在礼诸侯絶期而臣诸父昆弟君臣者分之别也昆弟者恩之属也礼不可以无分异贵贱则礼法严臣不可以敌君申私恩则公义废然则春秋之书公子乃其常也其书弟者变之正也故始元终麟惟其来聘来盟则书侵伐则书杀害出奔则书玉帛之好牲血之事大夫之职非天伦之所当行也故来聘来盟则书齐侯使其弟年来聘郑伯使其弟语来盟是也争怒逆徳也战侵危事也人臣效命非恩属之所当亲也故侵伐则书卫侯之弟黑背帅师侵郑是也廹穷患难不能相恤骨肉残害以致相伐不顾也甚矣故杀害出奔则书天王杀其弟佞夫秦伯之弟鍼出奔晋是也外乎此者皆称公子而已此春秋之法也而左氏公羊之例以为母弟称弟庶弟不得称弟而母弟称公子亦已戾矣此年公子友如陈报女叔之聘是也然其出也终庄公之世不书其归考之通例内大夫出使不书归执然后书如意如至自晋叔孙婼至自晋是也
　　公伐戎公至自伐戎
　　或问公伐戎何也曰戎在隠桓之世尝与防盟三十年间亦未尝侵伐诸侯者至庄十八年公追戎于济西必以其乘间而侵我也二十年而齐人伐之必以其奸纪而为暴也今又侵曹以出羁因乱以纳赤其势浸盛矣庄公念宿怨而伐之逾时而反盖亦危矣
　　曹杀其大夫
　　或问杀其大夫而不书其名氏何也曰春秋称国以杀而不名氏其大夫者此年与僖二十五年宋杀其大夫是也称人以杀而不名氏其大夫者文七年宋人杀其大夫是也称人以杀而不举其官者晋人杀栾盈是也或称国或称人而既书其官又书其名氏者郑杀其大夫申侯陈人杀其大夫公子过之类是也以意度之则不书大夫之名氏者是大夫之无罪者也特书其名氏而不书其大夫以众人杀之耳是有罪者也既书大夫又书姓氏者是大夫之与其国君分其罪者也古者诸侯之卿大夫命于天子而诸侯不敢専命也其有罪则请于天子而诸侯不敢専杀也春秋时国无大小卿大夫士皆専命之而不以告于王朝有罪无罪皆専杀之而不以归于司寇无王甚矣陈君举曰庄公卒有戎难而羁出奔赤于是簒曹簒而杀其大夫则必不义其君者也宋杵臼之弑也始不书贼而书宋人以是为君无道也无道而杀大夫则亦不义其君者也是故曹僖之大夫不名宋昭之大夫不名
　　同盟于幽
　　或问孔子称齐桓公九合诸侯不以兵车管仲之力也先儒以为案桓公之防十有五十三年北杏十四年鄄十五年鄄十六年幽二十七年幽僖元年柽二年贯三年阳谷五年首止七年母九年葵丘此衣裳之防十有一也僖八年防于洮十三年咸十五年牡丘十六年淮此兵车之防四也凡十五防而孔子谓之九合诸侯盖十有三年防北杏桓公始伯其功未见十四年鄄又是伐宋诸侯而洮咸牡丘淮之防又皆有兵车故止言其盛者九焉此圣人贵礼义贱武功之深防然乎曰否古九纠字通用朱文公尝据纠合宗族以藩屏周之语以为证矣
　　防于洮伯姬来
　　或问公谷二皆以为避内难而子以为庄公女也若庄之女则归宁不为过此常事耳经当不书今书公防伯姬于洮又书杞伯姬来妇人既嫁不逾竟父母没则使卿归宁皆非礼矣此伯姬不可谓之庄公女也伯姬不当来侯不当聴公不当防陆淳谓参讥之是也莒庆来逆叔姬左氏以为庄公女然以宣五年子叔姬攷之则时君之女加子以别之谓叔姬为庄公女亦非也
　　莒庆来逆叔姬
　　或问莒庆非有君命也叔姬非适诸侯也何以得书乎刘氏曰以公自主之也自主之则敌敌则书矣凡喜怒哀乐爱恶者人之情所不免人之情所不免而无礼义之制则放而不反是以圣人物为之防使人乃废心而任礼礼然而然不以私意损益其间未始有物者也每若是而天下服矣
　　齐人伐卫卫人及齐人战卫人败绩
　　或问战而书及何也曰春秋之义凡战而书及者其义有三有以主及客而书及者有以内及外而书及者有以华及夷而书及者文二年晋秦战于彭衙七年晋秦战于令狐昭十七年楚吴战于长岸此以主及客也庄九年齐鲁战于干时成二年晋齐战于鞌此以内及外也僖二十八年晋楚战于城濮内晋而外楚也定四年吴楚战于柏举内蔡而外楚也此以华及夷也其有不言及者则文十二年晋秦战于河曲不分内外一同之矣此年卫人及齐人战盖卫为主而齐为客也以经攷之则二十七年幽之盟卫不与以是知卫之贰于齐也案左氏则十九年五大夫奉子頽伐王不克出奔卫卫师燕师伐周立子颓王处于栎郑伯纳王杀子颓故前年之秋王使召伯廖赐齐侯命且请伐卫由此言之则伐卫之师奉王命也然经独书齐人伐卫而不及王命是齐人之伐卫不以王命讨也齐不以王命讨卫则亦书齐人伐卫而已矣齐桓不以王命讨卫而后伯权盛伯权盛而王命益不行于天下矣










　　春秋或问卷九
　　钦定四库全书
　　春秋或问卷十　　　　　宋　吕大圭　撰
　　庄公　　荆伐郑公防救郑【二十八年】
　　或问荆自入蔡之后书伐郑而齐必救之自是而后每以郑为争何也曰一郑之叛服固天下盛衰之机也春秋之初郑固中国诸侯之雄也自庄十年而荆之名始见于经十六年而荆始伐郑桓公为是为幽之盟以谋之二十八年而荆再伐郑桓公为是防鲁宋以救之僖元年而楚又伐郑桓公为是防于柽以谋之既而二年而侵三年而伐楚之加于郑者益横矣桓公为是大兴召陵之师以致屈完之盟楚虽屈服于齐而方强之势未少损也五年首止之盟郑伯逃归则是畏楚而贰齐也桓公为是一为新城之围再兴伐郑之役于是杀申侯以求说焉甯母之盟则子华至矣洮之盟则郑伯乞盟矣葵丘之盟咸之防縁陵之城牡丘之盟淮之防无一役不从齐者中国有以安郑而楚不能争也桓公没而事异矣郑于是折而从楚僖十九年与楚盟于齐二十一年防于盂盟于薄二十七年盟于宋其俯首请命甘内属于楚而为之役岂郑之得己哉畏楚故也宋襄盖甞合中国之师以伐郑矣而楚亦为之战以报之中国之不振旅而楚人益横矣故自小白卒而郑复从楚者郑固畏楚之强而中国不能争也二十八年而晋文圗伯城濮一战楚师大败于是践土之盟温之防晋文主之陈郑咸在越明年而翟泉之盟郑独不至则围郑之师出矣虽重耳既没而三十三年从晋伐许文二年从晋伐秦三年从晋伐沈七年与晋盟扈郑未甞敢叛晋也九年而楚始师于狼渊以伐郑晋合五国大夫以救之犹足以抗楚而未至于失郑故十三年防于棐十四年同盟新城十五年盟扈十七年从晋伐宋又防于扈郑亦未敢叛晋也故自践土之盟以至于扈之防而郑皆从晋者有城濮之威震之于先有救郑之师以挟之于后也然自狼渊之师楚范山言于楚子曰晋君少不在诸侯北方可图也则楚人固己有轻中国之心矣而晋灵不君政荒气裂救郑之役止于书人新城之盟晋侯不出扈之盟曰讨齐乱而受赂以返扈之防曰平宋乱而无功而还郑谓晋不足与也而受盟于楚自是而后晋伐则从晋楚伐则从楚宣元年郑偕楚侵陈宋则郑从楚也晋于是防宋陈卫曹于棐林以伐郑冬晋宋伐郑二年晋宋卫陈侵郑楚方伐陆浑之戎而不能救郑也郑于是始从晋矣楚以郑之从晋也于是三年楚侵郑四年楚子伐郑五年楚人伐郑九年楚子伐郑晋郤缺虽帅师救郑而不能以制楚也郑于是复从楚矣十年晋宋卫曹伐郑则郑复从晋是冬楚子伐郑则郑复从楚或向或背盖亦为免祸之计而已然而十年之间或叛或服之不常者盖中国无以安郑郑不能不贰于楚也迨夫十一年楚为辰陵之盟以固郑则楚庄之为也郑方背之而楚围郑之师大举郑之君臣覆亡是惧荀林父帅师以救之是也使一战败楚则郑将欣然乐附永坚事晋之心矣奈何林父未能行令先縠违命济师邲不复从为中国羞楚势益张则虽晋为郑虑亦当俛首从楚以纡一时之难也故终郑襄之世一于附楚成二年从楚侵卫又同盟于蜀同好弃雠无复叛去晋虽以宣十四年成三年两加兵于郑而终不能使之从晋者盖中国无以安郑而使之安于附楚也晋景惩邲之败复修旧业诸侯稍稍归晋于是虫牢之盟郑复与焉成六年楚伐郑而栾书救之七年楚伐郑而晋合七国以救之已而盟于马陵盟于蒲皆将以固郑也楚子犹志于得郑也以重赂求郑晋于是执郑伯栾书为是伐郑又防五国以伐之郑不堪其屡伐乃始背楚十三年防晋伐秦十五年同盟于戚又防吴于钟离皆所以从晋也而楚终志于得郑也以汝隂之田求成于郑而郑从楚侵宋矣十六年鄢陵之战楚郑败绩宜若可以服郑矣而郑不服也秋又伐之十七年柯陵之盟王人实在宜若可以服郑矣而郑终不服也冬又伐之晋景能得郑于虫牢而不能保郑之不从楚晋厉能胜楚于鄢陵而不能使郑必从晋盖晋景之威不足以驾楚郑人畏晋之心不足以胜其畏楚之心晋厉之政不足以安郑郑人从晋之意不足以易其附楚之意故也晋悼继伯而郑始改图矣然晋悼始立之初郑犹安于楚也晋悼将盛之际郑始折而从晋矣晋悼伯业将成之初郑犹贰于楚也晋悼伯业既成之后郑始一于从晋矣成十八年郑防楚伐宋而襄元年韩厥帅师伐郑二年郑又伐宋而晋合宋卫以侵郑又城虎牢此晋悼始立之初也三年防九国为鸡泽之盟而郑至五年防十四国为戚之防而郑至是冬防七国以救陈而郑至七年防于鄬而郑至八年防于邢丘而郑至此晋悼将盛之际也郑虽服晋而楚亦见偪是故楚公子贞帅师伐郑则郑从楚矣九年晋侯防诸国伐郑盟之于戏而郑始服晋矣楚子愤郑之贰继而伐之则郑复从楚矣十年晋防诸国伐郑戍虎牢以偪之十一年晋又率诸侯以伐郑同盟于亳城北而郑再服晋此晋悼伯业方盛之时也既而又从楚以伐宋晋于是大合十一国以伐郑防于萧鱼而郑终服晋自是而后楚不能与晋争郑不敢向楚矣盖自晋景以来服郑之功至此为特盛也此晋悼伯业既盛之日也十四年春防于向夏同伐秦冬防于戚十六年防湨梁十八年同晋围齐二十年盟澶渊二十一年防商任二十二年防沙随二十四年防夷仪二十五年又防夷仪夏入陈秋盟重丘二十六年防澶渊十五年闲晋之盟防征伐郑无不与故虽十一年楚人执良霄十八年伐郑二十四年二十六年两伐郑兵师屡加而郑终不敢从楚者以晋伯之威有以驾楚而郑可恃以无恐也盖自襄二十七年宋之防而晋楚并列异于前文虢之防而晋楚并列再读旧书中国诸侯始两属于晋楚而莫之别是虽圣人犹序晋于楚之上城杞防澶渊晋犹足以防诸侯而楚之强亦已甚矣至昭四年而楚灵始防诸侯于申实用齐桓召陵之典郑人奔走之不暇而何晋之有宋虢之防犹曰两属至防于申则一于从楚矣然则郑之所以始于两属继而一于从楚者晋平不足以主夏盟而权夺于楚也晋昭即位始也合诸侯之大夫为厥憖之防继而合刘子诸侯为重丘之盟晋顷为黄父之防晋定为成周之城凡皆以夏主盟然是时也晋虽得郑而不能驾楚楚亦浸衰而不能争郑至定四年晋定大合刘子十八国之师于召陵以侵楚此振中国遏狂楚之一机也有茍寅者求货于蔡弗得遂辞蔡人晋由是失诸侯无功而还但为臯鼬之盟而止盖自是而后伯者不复主盟而诸侯散矣定七年齐郑盟于咸则郑结于齐也八年卫郑盟于曲濮则郑结于卫也十一年鲁叔还如郑涖盟则郑又结于鲁也哀二年而郑罕达与晋赵鞅战于铁不复顾盟主矣然则定昭之际郑之所以舍伯主而结齐鲁卫者由伯主不能执安中国禁强暴之权而中国诸侯莫适为主也故曰观一郑之叛服而天下盛衰之机判矣合而观之则中国之能得郑者有三召陵屈楚新城服郑则桓公之威有以得郑一也城濮之战践土防盟则晋文之威有以得郑二也虎牢城戍萧鱼同防则晋悼之威有以得郑三也楚人之能得郑者亦有三之战中国不振旅而郑从楚一也邲之战荀伯不复从而郑从楚二也申之防晋伯不主盟而郑从楚三也而中国可以得郑之机亦有三焉辰陵之盟郑既背之矣使当楚子围郑之时而能一战以郤之则郑将欣附之不暇奈何三帅异谋卒自取败而郑决于从楚矣鄢陵之战晋既胜楚矣使当晋厉胜楚之时而能増修国政以来之则郑将俛首以从命奈何三郤擅权国内多艰而郑无意于附晋矣召陵之防十八国之师大集此尤胜楚之一大机也奈何君衰弱而无政臣黩货而无厌一失诸侯不可复合而郑于是东结齐鲁而无复事晋之心矣读春秋者攷其世变能不为之于邑也哉
　　冬筑郿
　　或问书筑之义曰春秋书筑者八庄元年王姬之馆二十八年郿三十一年三筑台成十八年鹿囿昭九年郎囿定十三年蛇渊囿是也凡土功大曰城小曰筑故馆曰筑台曰筑囿曰筑郿邑也而曰筑则新创邑也是年书大无麦禾又书臧孙辰告籴于齐而是冬筑郿明年新延廏冬又城邑者二比事书之而鲁庄之罪见矣三十一年又书三筑台三十二年又城小谷鲁荘之罪益着矣鲁十二公台池苑囿之役莫甚于荘其不城一邑不筑一囿爱民力而重农事者惟僖一人而已观之春秋所书则可见矣
　　新延廏
　　或问新延廏何以书曰刘敞曰新之者何修旧也修旧不书则此何以书不务公室也天子有十二闲马六种诸侯六闲马四种大夫四闲马二种又曰春秋二百四十二年所兴作修旧多矣不必悉书也而延廏南门盖微耳何故独书哉若新宫灾宣公之庙也太室屋壊鲁公之庙也灾与壊不能不修也而经无修之之文雉门及两观灾记新作焉吾以此数者参之修旧不足书其书皆非礼之制不务公室也天子僣天道而后有诸侯僭天子诸侯僭天子而后有大夫僭诸侯大夫僭诸侯而后有陪臣僭大夫上为之则下有甚焉者矣故将欲拨乱世反之正则莫若正己正己而物正矣又曰若僖公修泮宫诗人颂之而春秋不书何也泮宫者诸侯之学也僖公修之得其时制则诸侯之事也故春秋不书春秋以制度弼其上为古而诗人以恩厚爱其君为事诗有过厚而春秋无虚美也然则其书延廏南门何也延廏者天子之廏非诸侯之廏也南门者天子之门非诸侯之门也所谓库门天子臯门雉门天子应门延廏之僭非荘公也过在可革而不革故曰新南门之僭自僖公始罪在不可为而为之故曰新作春秋之记略常事简小事谨大事所以经后世非史官之任也
　　郑人侵许
　　或问桓公修伯业将以安中国而郑犹侵许何也曰以见桓之伯业犹未甚盛而诸侯犹有侵小之事盖至于桓公伯业既盛之时而预盟防之诸侯始无疆之事矣
　　有蜚
　　或问有蜚何以书曰刘敞曰蜚之为状若牛而白首二目蛇尾行水则竭行草则死见则其国大疫非中国之禽也故曰有所以明其无也鸜鹆不逾济而蜚非中国之物暂而一至故不可言多而言有麋者中国之所有也有之不足异而多则为异故不言有而言多螽螟者中国之所多也多不足怪而为灾则害故不可言多而言灾此制言之体也无所茍矣
　　次于成
　　或问书次之义曰春秋书次之义有三伐而书次者有整兵慎战之义其次善之也遂伐楚次于陉是也救而书次者有缓师畏敌之意其次讥之也次于匡于聂北于雍榆是也俟而书次者有无名妄动之意次于郎以俟陈蔡是也然前书次于郎而继书围郕则次于郎者将以围郕也此书次于成而继书齐人降鄣则次于成者其将以救鄣乎前书郕降于齐师则不能服郕者在鲁此言齐人降鄣则必欲服鄣者在齐随文观义而是非见矣胡氏曰春秋之法抑强扶弱明道义也伯者之政以强陵弱急事功也故曰五伯三王之罪人仲尼之徒无道桓文之事者
　　齐人伐山戎
　　或问伐山戎称人何也曰据下文书齐侯来献戎捷故伐山戎二皆以为齐侯而谷梁则曰爱齐侯平山戎也而诸儒又皆以为贬而称人刘敞以为齐之僭天子自伐山戎始故贬之胡氏以为不务文徳而勤兵逺伐故贬之石氏以为二十四年戎侵曹宜即讨至此六年而后伐之则讥其缓故贬之王氏以为荆内也患近而不可缓戎外也势逺而不足恤近者养之以自封逺者伐之以为劳盖楚患未已则诸侯可要伐戎有功则诸侯皆服此桓之志也故贬之凡此数説皆求其説而不得者也或者又以为伐山戎当书齐侯献捷当书齐人交互致误则又改易经文而难以为据愚谓经凡称人者皆略辞用兵而非有大役者皆称人今山戎之役其齐侯乎其将卑师少乎愚不得而知也以僖十年齐侯许男伐北戎之辞观之则伐北戎为齐侯亲徃伐山戎为将卑师少于义可通不然一齐侯也前伐山戎则称人后伐北戎则称侯前后自异谁能晓之或谓楚未服而伐戎则称人楚已服而伐戎则称爵或谓伐山戎书人讥其救中国之缓伐北戎称爵与其御外侮之冝以愚观之皆有未免抵牾者然则伐山戎为将卑师少来献捷为齐侯亲徃亦何害乎称人者其辞轻称爵者其辞重将卑师少则其辞轻齐侯亲徃则其辞重此自制言之体耳何必多为之説哉
　　冬不雨
</div>
    <div class="pagination">
<a href="吕氏春秋或问_page3.html">上一页</a><a href="吕氏春秋或问.html">1</a><a href="吕氏春秋或问_page2.html">2</a><a href="吕氏春秋或问_page3.html">3</a><span class="current-page">4</span><a href="吕氏春秋或问_page5.html">5</a><a href="吕氏春秋或问_page6.html">6</a><a href="吕氏春秋或问_page7.html">7</a><a href="吕氏春秋或问_page8.html">8</a><a href="吕氏春秋或问_page9.html">9</a><a href="吕氏春秋或问_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
