<!DOCTYPE html>
<html>
<head>
    <meta charset="UTF-8">
    <title>春秋宗朱辨义 - 第 8 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋宗朱辨义 - 第 8 页/共 38 页</h1>
    <div class="content">　　夏公如齐观社
　　【庄公急于亲齐故假观社以往齐急于亲鲁故桓亦不之拒葢议婚既成两相为好而不顾君举之不法也】
　　公至自齐
　　【王氏因谷梁尸女之云以公之意实窥齐女而以观社为名故书至以危之然则窥所纳币之女耶齐防恐不若是之不谨窥士民他女耶庄公恐不若是其不肖也葢以着君举之不法故书至于至纳币之后至逆女之前以罪之而不至遇谷不至盟扈以明示其义也】
　　荆人来聘
　　【以礼来聘既不可以州举又不书爵书名而书荆人者畧之也不得比于中国诸侯而史亦不以书中国诸侯者书之也其后防盟侵伐交政既久则于其来聘一如书中国诸侯者书之矣诸儒以为进之者非也夫楚岂真有慕义修礼之实哉张氏逺交近攻之説最是汪氏以始书荆人继书屈完然后书楚子使椒楚子使防罢者始则嘉其慕义继则予其服义及其浸慕中国荐讲聘好则称名称人然如书楚人使宜申来献捷岂嘉其执中国诸侯而人其君名其臣哉】
　　公及齐侯遇于谷
　　【观社而不拒相约而即遇齐鲁之君以昏故而相亲也葢齐桓求合诸侯必欲得鲁故北杏之防不与而为柯之盟鄄之防不与而受文姜之如齐岂髙傒来盟既定庄公亲往纳币而犹难其昏耶必不然矣】
　　萧叔朝公
　　【萧叔朝公与公朝于王所以讥非其地之失礼一也萧既不以礼而公亦受之而不辞者方以小国朝已为幸而不暇以礼责之也】
　　秋丹桓宫楹
　　【丹楹刻桷书以讥僭同一义也然何以五庙并列独于桓宫逾制而盛饰之耶家氏以为娶仇女为夫人知有母而不知有父丹楹刻桷以葢其无父之耻既知有母不知有父又隆于其父而薄于其祖无父无祖禽兽之道所以罪庄公者至矣但当时独于桓庙加意者或以文姜新入庙以配桓公丹其楹而刻其桷者非以崇桓公以崇文姜也崇文姜者以崇齐也在庙者齐女入见者亦齐女崇先姑以悦新妇在庄公借以掩文姜之丑而哀姜则己视为闺中之范矣】
　　冬十有一月曹伯射姑卒
　　十有二月甲寅公防齐侯盟于扈
　　【盟防而婚议既定故亲纳币遇谷而亲迎有期故丹桓宫楹至此两君又为扈之盟者所以寻防之盟也葢文姜之丧既终齐女将归齐桓犹恐庄公之信不坚故再盟以一其心非三年以来齐之盟防遇谷其昏尚疑至此而始决也】
　　二十有四年
　　春王三月刻桓宫桷
　　【前秋丹楹今春刻桷不一时并饰逾年而踵事増华可见庄公原无僭礼成见不过求悦齐女不能禁其侈靡夸大之私心也故以为有意以葢父之耻掩母之丑者犹深文也呜呼亦可嗤矣】
　　塟曹庄公
　　夏公如齐逆女
　　【庄公年三十七始娶哀姜先儒谓受制文姜使不得他娶而必娶齐女也葢尝疑之庄生十四年而即位即位之八年而齐防见弑是时已二十一嵗矣文姜何不使之早娶齐女耶如云必使娶齐襄之女则齐襄既弑十七年而庄公始娶不知哀姜生于何年大约见弑时犹在襁褓以二十余嵗之子制之不娶使待其襁褓之女必不然矣且使庄公制于文姜不敢他娶则逮其既死可以他娶矣而又何必齐女是娶哉当是文姜横主内政制其子使不得有正嫡而其淫行不特内媿其妇而亦外慙齐女故庄公不得他娶虽于齐女而亦无心议婚及之也于其既死而急于娶齐女者鲁人借婚姻于强邻宋之好既絶矣而齐桓又以子纠之故不我好也而此时之桓方合诸侯以创伯干时之役既仇而长勺又败其师桓之不能一日忘我我几无以解之夫人如齐而尚未能释然也髙傒之来葢鲁人夙夜望者约婚既定亲往纳币又观社以亲之遇谷以合之盟扈以坚之而亲迎有期托于礼以自往而后依强隣通婚姻之志始得也凡所以媚齐女者皆所以媚齐桓也殆庄公之志鲁人之志而以为文姜之志者恐非也】
　　秋公至自齐
　　【大夫逆夫人皆书以夫人至公亲逆而独书公至夫人非大夫所宜以者以夫人至非礼也故书以讥之公亲逆当以夫人至而先自至非礼也故亦书以讥之亲迎之礼所以明授受也大夫逆而授之大夫大夫受之授受不明矣公自逆而齐不授公公无所受于齐授受不明矣】
　　八月丁丑夫人姜氏入
　　【谷梁曰日入恶入者也陈氏曰书入以恶哀姜也夫女子之嫁也父母命之齐襄既殁当受齐桓之命庄公亲如齐而不使之従庄以归则非哀姜之罪齐桓之罪也书入以恶哀姜者恶齐桓也不正其従夫之道而以骄悍训之致启后日淫弑之祸而身不得其死故正其罪于后者桓也而兆其祸于先者亦桓也文定谓不可见乎宗庙者以为仇人之女宗庙弗受春秋书入以示义非谓庄公不行见庙之礼也家氏辨之非是】
　　戊寅大夫宗妇觌用币
　　【庄公以几四十之年为一齐女始则曲意以求之继则饰礼以夸耀之似不应昏庸若此故以崇齐女者所以崇齐侯以为其犹有借援保国之深心也然而观社则曹刿谏之丹楹刻桷则御叔谏之至于用币而御叔又谏之鲁犹有人焉而庄公一切拒而不纳则直昏庸之至矣然则公羊以为公一陈佗谷梁所谓尸女者毋亦稔其宠夫人之事而深恶之因以意其必然耶】
　　大水
　　冬戎侵曹曹羁出奔陈赤归于曹
　　【曹羁赤之名实不可攷诸儒因书法与郑忽突同故皆以为羁系曹必曹之世子赤不系曹必曹之庶公子也此当然矣郑庄卒而郑乱曹庄卒而曹乱以为公子争立亦当然矣宋人执祭仲而郑乱戎侵曹而曹乱以为戎之助赤夺羁犹宋之助突夺忽亦当然矣后书曹杀其大夫以为如郑之杀瑕原繁及治雍纠之党类亦当然矣然则羁赤之名实可知也但郑庄卒未逾年忽之出奔不称爵曹庄卒已逾年羁既即位而出奔犹不称爵忽于复归得一正其世子之称羁后不见于经并不得一正其世子之称突归郑为君其后出奔入栎交政诸侯至于卒塟歴歴分明赤归曹之后未尝一与诸侯盟防説左氏者以赤为僖公卒于三十二年而不见于经僖元年柽之防始列曹伯又七年书曹伯卒则班也班亦不知于羁赤何属然则羁赤之名实终不可得而知耶宜乎公羊又有曹大夫之説也顾于赤言之不详则亦不可従葢曹在春秋其国小旧史记其事畧夫子亦无従攷其始末而备书则従诸儒作郑忽突比者可也而赤夺正之罪戎不义而乱曹之罪皆着矣】
　　郭公
　　【文定郭亡之义为是】
　　二十有五年
　　春陈侯使女叔来聘
　　【左氏嘉之不名非也诸儒乃引以説齐仲孙齐髙子之类皆嘉之不名亦不是总之春秋无称字为襃之义也谷梁以为天子之命大夫诸儒従之孙氏谓如郑祭仲鲁单伯之类皆是也然观下书公子友报聘及再如陈塟原仲则友与陈有私交而此为书诸侯聘使之始未必恰好陈有命大夫来而得异于寻常来聘之使也又如仲孙髙子不皆命大夫何独于女叔之书氏书字而知其为命大夫哉夫天子之使礼当以官爵氏字通诸侯之使则当以名通鲁于天子使臣有直书其名者矣而于陈大夫之来举氏举字此后于齐仲孙亦然甚而于髙傒称子于华耦并纪其官又甚而内臣公子友称季子外而宋之来奔者称子哀葢挹损王臣而尊异诸侯之人凌替僭乱公然书于国史而不知其非礼夫子作春秋一仍之而鲁之失不可掩矣此则以着友与陈既有私交而鲁因友交好之故并尊异其来使之臣而称氏称字也】
　　夏五月癸丑衞侯朔卒
　　【朔不书塟诸儒以为朔逆王命故春秋削其塟以治其罪然朔逆王命其罪固大而郑寤生亲与王战射王中肩其罪不尤大耶不削郑庄之塟而削衞恵之塟有治罪有不治罪不可以通矣当是衞立子頽以乱王室庄王告于诸侯齐桓方以尊周为名故于朔之卒诸侯不往防塟鲁亦视齐桓命阙于礼焉旧史不书夫子亦不得而书矣观于逾此两年衞新君不与幽之盟齐桓犹声立子頽之罪奉王命以伐之则朔之卒其为不往防塟何疑】
　　六月辛未朔日有食之鼓用牲于社
　　【文定曰诸侯用币于社伐鼓于朝退而自责吕氏曰天子伐鼓于社社隂之神日食则隂胜阳也二説合之其义始得葢日者阳徳天子之象也日而有食之者阳不胜隂而隂侵之如强臣之逼君后之惑主四逺之侵中国也以天子视诸侯则天子君道为阳诸侯臣道为隂天子伐鼓于社者社隂神伐隂使不得胜阳也诸侯伐鼓于朝者诸侯臣道所以自伐以明不敢干天子也天子所为恐惧修省者惟恐已之立徳有亏谪见于天而思所以补救之也诸侯所为恐惧修省者惟恐已之行事或悖天变于上而思所以挹损之也以诸侯而鼓于社是不知上有天子而俨然以君道自处不思自伐而伐社以胜羣隂为昧于在天之垂象非仅如他事之僭制逾礼而已也】
　　伯姬归于
　　【此以志鲁昏姻之始亦以起防洮来归朝子求妇之端也】
　　秋大水鼓用牲于社于门
　　冬公子友如陈
　　【友鲁之贵公子也报陈之聘而使友行汪氏以为此友私行之阶李氏以为鲁陈之交出于季友原仲之私行者皆是也观于前后之文鲁与陈未见有邦交之实而陈使之来聘既书氏书字以尊异之而后又有塟原仲之事葢莫非季友之私也春秋来聘之使书氏书字只此一见外塟大夫亦只此一见夫子仍而不削者以罪友之私交昧于义而越于礼亦以着友托陈以自固所以能讨牙与庆父之乱以定僖公而其后季孙行父之世结于陈其由来者久也】
　　二十有六年
　　春公伐戎【公无春字】
　　【先公失之于盟戎而戎狄之来御之有道必欲报复而相寻干戈以幸一朝之胜是为以乱易乱春秋书以讥之也】
　　夏公至自伐戎
　　【戎狄是膺鲁史以颂僖公之功庄公伐戎何至遂以为罪然而道在有以御之不在有以胜之故桓之盟戎固失而庄之伐戎亦未为得也春秋至桓之盟至庄之伐其义一而已矣诸儒危之罪之之例于桓庄两公之书至大约可通】
　　曹杀其大夫
　　【诸儒皆以不称名者杀无罪也然则称名者皆为杀有罪乎文定义系乎杀则止书官义系乎人则兼书其名氏説为近之然以为罪在専杀而见杀者之是非有不足纪则又不合使果有是非则义又系乎人而当书其名氏矣何云不足纪耶陈氏以为赤簒曹而杀大夫宋杼臼无道而杀大夫必皆大夫而不义其君者也故皆不名然大夫而不义其君亦有是有非既有是非亦当书名以着之何为而别立不书名之义耶葢春秋大义固在罪其専杀大夫又于罪専杀之中见所杀者之是非其不书名如曹宋杀其大夫或史失之而非夫子削其名氏以别立义也但如宋三杀大夫皆不名一则不纪名而纪司马之官何以史失其名而独详于官耶此等处义不可以强通也】
　　秋公防宋人齐人伐徐
　　【宋序齐上杜氏曰主兵也然宋齐称人庄公亲将文定曰戎徐为鲁患既伐戎又伐徐也二説合之情事始得葢使鲁聴齐以为宋或宋聴齐以为鲁则鲁宋合矣观其前怨未释后好弗通则伐徐之役必鲁宋皆有怨于徐而齐出师两助之耳齐两助鲁宋者所以坚二国辅伯之心也春秋书此以志鲁宋之合于齐所以明年有幽之盟也】
　　冬十有二月癸亥朔日有食之
　　【春秋日食之变而频年者始见于此不鼓不用牲于社观三十年鼔而用牲则此年偶不行耳非知其非礼而止也】
　　二十有七年
　　春公防伯姬于洮
　　【伯姬念父归宁可也庄公念女受其归宁可也必为洮之防何哉饰车服宴饮之盛以侈国人以悦其女犹其所以媚哀姜者也然则公以父子而防不自以为非礼则齐襄文姜以兄弟而防亦不以为非礼矣葢其昏庸之性然也】
　　夏六月公防齐侯宋公陈侯郑伯同盟于幽
　　【前幽之盟犹得八诸侯今盟而衞许滕滑复不至齐桓犹未信于天下诸侯也故不敢自主而再推于诸侯同之谷梁以为得众而所得者四国未为众也汪氏以为陈郑心服不复携贰故书同以美之然得陈郑而失衞许未可云盛也家氏以为后有合十八国不为得众而于四国与其同者大齐桓之不以兵车也然齐桓九合诸侯不以兵车不当二幽同而其余不同也】
　　秋公子友如陈塟原仲
　　【公子友如陈直书塟原仲文定以为无贬者非也其意总以书公子不书公子为襃贬故以友不去公子为无贬耳呉氏以为公之遣行友之防塟原氏之受皆非礼而参讥之者是也文定取礼记县子之言谓春秋深贬王臣以明始乱备书诸国大夫而无讥然则防塟成风则王不称天以示贬而成公之塟晋侯襄公之塟楚子其不书晋侯楚子之塟亦以示无讥而春秋果有此义耶使古礼可废而末流可従则春秋之世诸侯而僭天子抗天子大夫而僭诸侯抗诸侯皆可以无讥而春秋亦可以不作矣即如县子所云大夫赴丧诸侯受哭其是耶非耶其得己耶不得己耶従末流而废古礼乌得无讥季友之塟原仲乌得无讥】
　　冬伯姬来
　　【归宁礼也伯姬春防于洮而冬又来故书以讥之】
　　莒庆来逆叔姬
　　【诸儒讥公自主之説于义当亦有之但莒习于束鄙之风与鲁素不相睦故好防不数虽莒子卒塟亦并不通其丧纪而乃嫁女于其臣春秋所为书以讥之也】
　　伯来朝
　　【焦蓟陈备賔三恪杞宋二王之后宋为公陈杞疑皆称公也但见于春秋宋称公而陈则称侯不闻陈何以降公爵为侯也桓公朝左氏所书杞侯公谷皆作纪侯攷前后事实则公谷为是杞君今始见经爵书伯则之降公而侯降侯而伯皆无凭而知也当是三国虽同为周賔而爵有差等宋为公陈为侯杞为伯原来如此耳此后之降而称子则或为时王所贬或自贬以损朝觐贡赋之礼其説为妥二説又以自贬为无弊春秋従其实以书之也】
　　公防齐侯于城濮
　　【城濮之防谓谋伐衞也谋伐衞而鲁师不防何也葢齐以衞不与幽之盟将假王命声衞罪以伐之而鲁衞兄弟之国恐鲁又背而亲衞故防城濮以坚鲁人之心也】
　　二十有八年
　　春王三月甲寅齐人伐衞衞人及齐人战衞人败绩【左氏以为数之以王命是齐以王命伐衞矣而实则齐怒衞不与幽之盟也衞不与盟齐不返求其所以不信于衞之故而即兴兵以临其境齐之罪也即假王命以声立子頽之罪夫不及衞朔之时以治衞朔而罚及后嗣亦齐之罪也衞于齐人之来伐如申之以王命则当追原先世以自引过即问我以不与幽盟之故亦当托诸辞令以谢齐人两俱不然愤而与战则衞之罪也义自明白文定以齐称人为将卑师少而又主左氏奉王命以立説使齐桓果请王命以讨衞罪既不亲行又不遣大夫将可乎衞朔立子頽以叛王郑突且能入救王难桓方图霸置之不问今其人已死其子一不与盟而即假王命以伐之是叛王无罪而不服伯主有罪矣以公济私岂非春秋所恶哉如是则当従左氏作齐侯伐衞而经书人为贬矣如果将卑师少则不当以请王命立説也葢春秋之初外诸侯侵伐不名大夫而是非曲直则因事以见不在乎书爵书人书师以为襃贬也左氏又因衞人战败之后征师而衞不従约防而衞不至而齐桓不兴再伐之师至于狄入不救城楚丘示恩而衞始与伐楚之役求其故不得疑为取赂而还而不知桓之伐衞即不取赂亦不得为问罪之师而桓方图伯亦必不取赂以解诸侯之体也又战书衞人败亦书衞人谷梁以为人齐不得不人衞李氏以为纪战之燕人城濮柏举之楚人败皆称师此不书衞师书衞人则贬衞可知然衞之及战其贬无疑不以称人为贬也葢纪之战燕助三国以攻纪城濮之战楚得臣来救衞柏举之战楚囊瓦先围蔡葢皆兴师动众以行军之律有事于外故败皆称师齐来伐衞衞仓猝与战征调未齐约束未定不成为师故败不称师观于伐战败之上总纪一日亦可知其事势之促矣春秋従实以书原非立义而诸儒纷纷异説此春秋之义所以晦于后儒之过于深求也】
　　夏四月丁未邾子琐卒
　　秋荆伐郑
　　【荆以州举诸儒皆以为外之也来聘称人又以为嘉其慕义而进之也伐郑复以州举又以为恶其凌弱暴寡而外之也然则越此不十年而伐郑称楚人为复进之耶文定知其不可以通而迁其词曰浸强也岂楚自入蔡以来至此尚未强又必迟之十年而始强耶仍不可以通也葢自此以后纪齐晋攘楚之事为多详于内诸侯则不可以不详楚不详则其事之是非不着也其初之或称国或称人不定者犹后书呉事之称国称人不定皆不必详之之意也】
　　公防齐人宋人救郑
　　【庄公亲与齐宋称人如果将卑师少则于善救郑之中有讥矣楚凭凌中夏诸侯未尝合兵一战今以郑故而三大国出师则天下大势所系也诸侯胜则中国之气振楚胜则楚之势张子元以六百乗伐郑縦郑能整暇示武而知势不敌将奔桐丘齐桓卑其将少其师以往一战不胜天下大势去矣诸儒每以桓不轻举大众为善当此强敌而不亲行有攘荆蛮安中国之志者当如是耶子元初有邪志出师无名其师不直其气不壮闻诸侯师至而退齐桓徼天之幸而成伯业为天下后世之功顾以当日事势度之庄公亲与齐宋必非将卑师少葢皆大夫而不名也僖十五年盟牡丘之后救徐之师始书公孙敖反诸侯之大夫犹未歴叙其名氏外大夫独帅师书名自文三年晋阳处父始外大夫连兵伐国书名自宣六年晋赵盾衞孙免始至鞍之战然后内大夫外大夫之名歴书也春秋之初尚未有也文定每以称人为贬至如救郑之类不可云贬则曰将卑师少不特失于春秋之事而夫子所云礼乐征伐自诸侯出自大夫出者亦并昧其世矣】
　　冬筑郿【郿公谷作防】
　　【冬虽用民力之时而下书大无麦禾则为凶年而兴工作矣故书以讥之文定及张氏之説皆是】
　　大无麦禾
　　【诸儒疑于不书水旱不书螟螽不书饥而书大无麦禾于是文定为仓廪告竭之説刘氏为初不蓄积日侵月削以至于无非一嵗之事之説汪氏为人事之变非天时之灾之説皆不若张氏天时人事两不足之説为合也麦熟于夏禾熟于秋天时有为麦害而禾无伤者有为禾害而麦无伤者有伤而不书者故虽水旱螟螽而不至于麦禾大无也至于麦禾大无而灾甚矣故水旱螟螽不必书麦禾无而民饥大无而民大饥矣故饥不必书然使国与民内外有积犹可也卿出告籴而知内之虚竭矣故曰天时人事两不足也】
　　臧孙辰告籴于齐
　　【春秋书内灾多矣未有书告籴者此书告籴以着庄公奢侈如娶妇防女之类务为靡盛又大兴工作筑邑新廏极台池园囿之观游而国实空虚全不知恤也书臧孙辰者亦以着辰为国卿既不能遏君之欲又不能通国之用至不得已而奔走道途乞怜邻国也】
　　二十有九年
　　春新延廏
　　【书筑郿于大无告籴之前书新廏于大无告籴之后其讥可知矣】
　　夏郑人侵许
　　【郑许之怨终春秋之世不解张氏以为齐桓盟幽而许不与郑人或受齐命而侵之观于书侵不书伐理当然也许叔入许之后郑人凌许之端再肇于此】
　　秋有蜚
　　冬十有二月纪叔姬卒
　　【纪侯之卒塟不书叔姬之卒塟书者鲁女故也亦可以伤纪侯失其国而卒塟不得闻于诸侯矣】
　　城诸及防
　　【文定于新延廏论之极是所谓有利不利时也然一时而城两邑虽不值大无告籴之后书之犹讥矣】
　　三十年
　　春王正月
　　夏师次于成
　　【鄣未必为纪之遗邑亦未必为纪之附庸啖氏以为全纪不能自存况能以一邑抗齐二十年者是也即纪之附庸鲁不能救纪而又救其附庸乎赵氏以为防齐围鄣者是也葢庄公此时坚与齐好既同幽之盟而又助伐郑之师必不为鄣以背齐明矣】
　　秋七月齐人降鄣
　　【郕受围而后降此但书齐人降鄣者必齐师将出鄣自度不能支及其未至而降之以免攻围之害也观此则知鲁次成之师为俟齐师之出以鄣既降而止矣然不书鄣降于齐而书齐人降鄣者以未见侵伐而鄣降如书鄣降于齐则似鄣无故自降而齐人迫鄣以降之恶不着也】
　　八月癸亥塟纪叔姬
</div>
    <div class="pagination">
<a href="春秋宗朱辨义_page7.html">上一页</a><span>...</span><a href="春秋宗朱辨义_page3.html">3</a><a href="春秋宗朱辨义_page4.html">4</a><a href="春秋宗朱辨义_page5.html">5</a><a href="春秋宗朱辨义_page6.html">6</a><a href="春秋宗朱辨义_page7.html">7</a><span class="current-page">8</span><a href="春秋宗朱辨义_page9.html">9</a><a href="春秋宗朱辨义_page10.html">10</a><a href="春秋宗朱辨义_page11.html">11</a><a href="春秋宗朱辨义_page12.html">12</a><a href="春秋宗朱辨义_page13.html">13</a><span>...</span><a href="春秋宗朱辨义_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
