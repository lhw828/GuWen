<!DOCTYPE html>
<html>
<head>
    <meta charset="UTF-8">
    <title>春秋集传释义大成 - 第 3 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋集传释义大成 - 第 3 页/共 9 页</h1>
    <div class="content">








　　卫姬姓侯爵出自周文王幼子康叔武王分殷余民封康叔于河淇之间是为卫侯邑于商墟自康叔至桓公十三世桓公十三年鲁隐公元年也自桓公至出公十五世世纪内除黔牟戴公云十三世出公十三年鲁哀公十四年也出公之后又十二世为秦所灭共三十八世商墟汉为司校尉所领河内汲郡朝歌县唐为河北道卫州卫县宋为河北西路卫州卫县在今河东山西道卫辉路新乡县故朝歌城文公徙楚丘在今东昌路曹州楚丘县成公迁帝丘在今东昌路濮州观城县














　　郑姬姓伯爵出自周厉王少子友宣王封友于王畿内咸林之地是为郑桓公子武公从平王东迁后取虢郐之地定都溱洧而施旧号于新邑是为新郑自桓公至庄公三世庄公二十三年鲁隐公元年也自庄公至声公除子婴计十三世声公二十年鲁哀公十四年也声公之后又八世为韩所灭共二十三世咸林在今奉元路华州郑县溱洧郑都汉为司校尉所领河南郡荥阳宛县唐为河南道郑州新郑县宋为京西北路郑州新郑县在今汴梁路钧州新郑县














　　曹姬姓伯爵出自周文王子曹叔振铎至桓公十一世桓公十五年鲁隐公元年也自桓公至伯阳十五世鲁哀公八年宋灭曹共二十六世汉为兖州刺史所领济隂郡定陶县唐为河东道曹州定陶县宋为京东西路兴仁府定陶县在今东昌路曹州定陶县











　　陈妫姓公爵后国削弱自改侯爵出自帝舜之后至阏父为周武王陶正武王以元女大姬嫁其子胡公满而封诸大皥之墟自胡公至桓公十一世桓公二十三年鲁隐公元年也自桓公至湣公十二世湣公二十一年鲁哀公十四年也当鲁昭公八年楚灭陈后五年复又自春秋后三年湣公为楚所灭连陈佗共二十四世大皥之墟汉为豫州刺史所领頴川郡唐为河南道陈州陈县宋为京西北路陈州宛丘县在今汴梁路陈州宛丘县















　　蔡姬姓侯爵出自周文王子叔度武王封叔度于蔡自叔度至宣侯九世宣侯二十八年鲁隐公元年也自宣侯至成侯十二世成侯十年鲁哀公十四年也成侯之后又三世为楚所灭共二十三世蔡都汉为豫州刺史所领汝南郡唐为河南道蔡州上蔡县宋为京西北路蔡州上蔡县在今汴梁路汝寜府上蔡县后迁州来在今淮西道安丰路霍丘县









　　北燕姬姓伯爵出自周同姓功臣召公奭佐文武有功为周太保食采于召在今奉元路厔县成王封其子于幽蓟是为燕伯自召公至穆侯九世穆侯七年鲁隐公元年也自穆侯至献公十七世献公十二年鲁哀公十四年也献公之后十二世为秦所灭共三十八世燕蓟汉为幽州刺史所领涿郡蓟县唐为河北道幽州卢龙军节度范阳郡蓟县宋初属辽为燕京析津县金灭辽以归宋改名燕山府寻复属金改名永安迁都之改县名大兴今大都路大兴县有古燕城














　　秦嬴姓伯爵出自伯益十九世孙非子为周孝王养马汧渭间受封为附庸传六世至襄公有功于平王始受岐丰之地列为诸侯是为秦伯襄公子文公四十四年鲁隐公元年也自文公至悼公十五世悼公十年鲁哀公十四年也悼公后九世至昭襄王始灭周自昭襄王至子婴六世为汉所灭共二十七世非子始封之地汉为梁州刺史所领天水郡陇西县秦亭唐为陇右道秦州陇城县宋为陜西秦鳯路秦州陇城县在今巩昌路秦州成纪县故始昌城文公都岐陇在今巩昌路陇州德公迁雍在今奉元路兴平县孝公始都咸阳西汉建都长安为京兆东汉置雍州属司校尉所领京兆郡咸阳县唐都长安为京兆咸阳县宋为陜西永兴军路京兆府咸阳县在今奉元路咸阳故城始皇阿房宫地在咸阳县二世望夷宫地在泾阳县如今之奉元城乃前汉及西魏后周隋唐所都之地也







</div>
    <div class="pagination">
<a href="春秋集传释义大成_page2.html">上一页</a><a href="春秋集传释义大成.html">1</a><a href="春秋集传释义大成_page2.html">2</a><span class="current-page">3</span><a href="春秋集传释义大成_page4.html">4</a><a href="春秋集传释义大成_page5.html">5</a><a href="春秋集传释义大成_page6.html">6</a><a href="春秋集传释义大成_page7.html">7</a><a href="春秋集传释义大成_page8.html">8</a><a href="春秋集传释义大成_page9.html">9</a><a href="春秋集传释义大成_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
