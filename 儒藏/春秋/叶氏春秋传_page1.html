<!DOCTYPE html>
<html>
<head>
    <meta charset="UTF-8">
    <title>叶氏春秋传 - 第 1 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>叶氏春秋传 - 第 1 页/共 23 页</h1>
    <div class="content">　　钦定四库全书　　　　　　　　经部五
　　叶氏春秋传　　　　　　　　　春秋类
　　提要
　　【臣】等谨按叶氏春秋传二十卷宋叶梦得撰梦得字少蕴号石林吴县人绍圣四年进士南渡后官至崇信军节度使事迹具宋史文苑传其书以孙复春秋尊王发防主于废传以从经蘓轼春秋集解主于从左氏而废公羊谷梁皆不免有弊故其书考三传以求经不得于事则考于义不得于义则考于事更相发明颇为精核开禧中其孙筠刋于南剑州真得秀防之称其辟邪説黜异端有补世教不浅宋史艺文志又载梦得别有春秋考三十卷谳三十卷指要总例二卷石林春秋八卷今谳考二书散见永乐大典中尚可得其大槩余皆散佚惟此传犹为完书南窻纪事载梦得为春秋书其别有四解释音义曰传证正事实曰考掊击三传曰谳编列凡例曰例尝语徐惇济曰吾之为此名前古所未见也惇济曰吴程秉著书三万余言曰周易摘尚书驳论语弼得无近乎是云云案此传不専释音义其説已非至于以一字名书古人多有即以春秋而论传为通名不必言矣如汉志所载铎氏张氏皆有春秋防公羊传疏有闵因春秋叙后汉书有郑众春秋删隋志有何休春秋议崔灵恩春秋序孙炎先有春秋例夣得博洽安得不见乃以为古无此名必非事实且宋志载梦得春秋指要总例亦不名曰春秋例殆小説附防之词不足据也乾隆四十二年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀
　　叶氏春秋传原序
　　叶子曰春秋为鲁而作乎为周而作乎为当时诸侯而作乎为天下与后世而作乎曰为鲁作春秋非鲁之史也曰为周作春秋非周之史也曰为当时诸侯作春秋非当时诸侯之史也夫以一天下之大必有与立者矣可施之一时不可施之万世天下终不可立也然则为天下作欤为后世作欤故即鲁史而为之经求之天理则君臣也父子也兄弟也朋友也夫妇也无不在也求之人事则治也教也礼也政也刑也事也无不备也以上则日星雷电雨雹雪霜之见于天者皆着也以下则山崩地震水旱无冰之见于地者皆列也泛求之万物则螽螟蝝蜚麋鸜鹆之于鸟兽麦苗李梅雨冰杀菽之于草木者亦无一而或遗也而吾以一王之法笔削于其间穹然如天之在上未尝容其心而可与可夺可是可非可生可杀秋毫莫之逃焉迎之不见其始要之不见其终是以其书断取十有二公以法天之大数备四时以为年而正其行事号之曰春秋以自比于天由是可以为帝由是可以为王由是霸者无所用其力由是乱臣贼子无所窜其身前乎此圣人者作固有尧舜禹汤文武周公焉而莫能外也后乎此圣人者作复有尧舜禹汤文武周公焉而莫能加也是以当孔子时虽游夏之徒不能措一辞自孔子没而三家作吾不知于孔子亲闻之欤传闻之欤至于今千有余嵗天下之言春秋者惟三而已孟子不云乎其事则齐桓晋文其文则史而子之自言则曰其义则丘窃取之矣夫春秋者史也所以作春秋者经也故可与通天下曰事不可与通天下曰义左氏传事不传义是以详于史而事未必实以不知经故也公羊谷梁传义不传事是以详于经而义未必当以不知史故也由乎百世之后而出乎百世之上孰能覈事之实而察义之当欤惟知春秋之所以作为天下也为后世也其所自比者天也其所同者尧舜禹汤文武周公也不得于事则考于义不得于义则考于事事义更相发明犹天之在上有目者所可共覩则其为与为夺为是为非为生为杀者庶防或得而窥之矣天之既丧斯文也后死者不得与于斯文也天之未丧斯文也后世必有作者焉乃酌三家求史与经试尝为之言以俟后之君子而择其中其亦有当尔乎其亦无当尔乎作春秋传二十篇










　　钦定四库全书
　　叶氏春秋传卷一
　　宋　叶梦得　撰

　　春秋何始乎隠公王政不行而王法絶也孟子曰王者之迹熄而诗亡诗亡然后春秋作诗亡于陈灵公则何始乎隠公无王诗也二雅至幽王而絶平王东迁诗下降于国风而王迹熄矣隠公之始平王之末也而恵公先焉何以不始于恵公而始隠公是春秋之义也天者能生杀万物者也天子者继天以取法者也春秋者代天子以行法者也天道运于四时布于十有二月备于三百有六十日周公达而在上故佐天子者列天地四时以为之职而作周官设其属三百有六十以当朞之日而取法者显矣孔子穷而在下故代天子者具四时以为年而作春秋断自隠公为十有二公以当月之数而行法者着矣天之大数不过十二古者天子冕十有二旒服十有二章圭十有二寸其食也鼎十有二物列天下十有二州而时巡以十有二嵗皆所以法天也而孔子不得行之于其君故其托之于春秋亦曰春者天之所以生万物而吾彰善以襃焉者也秋者天之所以杀万物而吾惩恶以贬焉者也是以因古史而为之名兹不以周公天地四时名官者欤夫然故载之十有二公之行事以备其数则亦以三百六十为之属之意也是説也古之人有传之者而何休独知之春秋感获麟而作乎作而絶笔于获麟乎感获麟而作也吾何以知之孔子求为周公者也盖曰天下无道礼乐征伐自诸侯出十世希不失矣自大夫出五世希不失矣陪臣执国命三世希不失矣周之失政自隠公鲁之失政自宣公三桓之不得専国政自阳虎孔子盖伤之而知其莫能为也故其始曰甚矣吾衰也久矣吾不复梦见周公及其中也曰鳯鸟不至河不出图吾已矣夫至于获麟非特王者之瑞不至所以为王者之瑞且不得自保而获焉则曰孰为来哉孰为来哉其察于天者如是其审以为明王不作而天下莫能宗予然后载之空言以为之终而作春秋逆而推之上始于隠公是説也古之人有传之者而杜预独知之惟知春秋之名而后知天子所以法天知春秋之作而后知孔子所以代天子知春秋之取十二公而后知代天子以法天之道如是而可与言春秋矣
　　元年春王正月
　　王者以正朔一天下故协时月正日者天下无不同诸侯继世而有其国故即位而见始者各得称元年以自异年者其总名月者政令之所从施也易曰元者善之长也君子体仁足以长人未有始即位而不求其为仁者也故不曰一年曰元年子曰政者正也子帅以正孰敢不正未有始行事而不求其为正者也故不曰一月曰正月古者命是久矣王者上求法于天而下以为政于天下故春秋举王于元年春正月之间此百王不易之道也诸侯受朔于天子元年者已之所有也正月者王之所颁也知其为王正月而诸侯之道尽矣隠何以不书即位将以治隠也隠受国于恵公则正私其志而欲以让桓则不正其必曰是桓之位而非吾之所得居也故书正月以见正不书即位以治其不正不书非不即位也诸侯继世未有不即位而成君者以为有其位而不能居是以没之以正其志也叶子曰隠桓之事三传言之各不同左氏以仲子为桓母而恵公再娶于宋仲子为嫡夫人桓公为嫡子故谓隠不得立而以即位为摄立桓公为太子而已奉之此以事推之也不知仲子非桓母诸侯礼不得再娶桓恶得为嫡而立则事不足信矣公羊以立子以贵不以长而为子以母贵之论故谓桓幼贵而宜立隠长贱而不宜立此以义推之也不知诸侯一娶九女为贵贱者嫡庶尔礼未有众妾而别贵贱者桓恶得以贵而立则义不足取矣惟谷梁以恵公能胜其邪心而与隠则隠盖受国于恵而正者也隠探先君之邪心而欲以与桓则隠不能守其位而失正者也经书正月不书即位其説在是矣礼王后无嫡则立长恵公既无元妃则隠与桓皆庶子而隠为长隠之宜立不特受之于先君亦礼之所宜立也
　　三月公及邾仪父盟于蔑
　　邾鲁附庸之国也五等之国不能五十里附于诸侯以达于天子曰附庸视王之大夫四命皆以字见仪父邾子克之字也盟天子之事也古者天子与诸侯非其节而时见曰防不能时巡而众见曰同皆设方明盟于国门之外昭神明也诸侯有不协请于天子而后盟司盟掌之诸侯不得擅相盟凡盟之志皆恶也有以外为主彼欲盟而我从之则言公防某盟于某防聚辞也有以内为主我欲盟而连彼则言公及某盟于某及连辞也不日阙文也叶子曰记史者以事系日以日系月然欤曰然春秋以日月为例欤曰否系事以日月史之常也有不可以尽得则有时而阙焉春秋者约鲁史而为之者也日月史不可以尽得则春秋亦安得而尽书哉必将以为例有当见而史一失之则凡为例者皆废矣故日月不可以为例为是説者公羊谷梁之过也然则何以有日或不日有月或不月此史之阙而春秋不能益也以为非义之所在则从史而已间有待之以见义而适得者癸酉大雨震电庚辰大雨雪见时之失也癸亥公之丧至自干侯戊辰公即位见即位之节也而不可为常亦有经成而后亡之者夏五之类是也
　　夏五月郑伯克段于鄢
　　段郑伯母弟也挈郑伯杀世子母弟目君甚之也不曰杀曰克着其以力胜之必于杀而后己也于鄢逺也大夫三命而后氏段不称公子未三命也诸侯之尊弟兄不得以属通必有见焉而后挈之罪在兄而举属不友也罪在弟而举属不恭也段何以不言弟两责之也视之若非兄弟然郑伯与段盖争国者也即位而与之京祭仲以为过制而不禁曰多行不义必自毙既命二鄙贰于己公子吕言之而不聴曰无庸将自及至收贰以为己邑吕复以为得众而不顾曰不义不昵厚将崩不已祸于将萌稔而至于袭我然后一举而以二百乗伐之内有武姜之爱而不之恤必杀而后己者郑伯之志也去而之鄢可以反矣又往及焉杀不足以言之天叙五典兄弟居其一贼其亲而弃其天郑伯无与立于天下矣
　　秋七月天王使宰咺来归恵公仲子之赗
　　仲子恵公之妾母也何以不言夫人非夫人也其卒在隠公之世未尝致为夫人也归死曰赙归生曰赗赙以货财赗以车马宰大宰也上大夫也咺名也王之上大夫以邑爵见而不名妾母非王之所宜赗故咺去邑爵而名贬也叶子曰太宰王之所与治邦国者也葵丘之防宰周公在焉春秋举而加之诸侯之上所以尊王也至僖公而以宰周公来聘盖已屈矣若桓公以弑立而宰渠伯纠聘之则有甚焉故贬而加名仲子妾也而宰咺赗之则又甚焉故贬而去邑爵春秋之用法固有渐也以为王不可以遽贬故即其使以见之将使王天下者有以自反也然王使荣叔归成风含且赗使召伯来防葬不贬荣叔召伯而去天以贬王何也仲子犹妾也成风则致之为夫人矣赗仲子礼之所不宜为也含赗成风而葬之则成之以为夫人非特礼之所不宜为也以妾为嫡此王之所应治不能治而反成之王之不王孰大于此是不足以继天者非使之所可见也
　　九月及宋人盟于宿
　　宋人微者也及者何公也何以不书公杀耻也凡公与微者盟无事而屈之则见公以示贬有为而求之则没公以杀耻宿国也地以国者国亦与盟也叶子曰吾何以知及者之为公欤春秋凡两微者之盟不志畧小事也大夫以上书则或以名或以名氏今但言及而不目其人则谁乎春秋盖有以公及人者矣公及莒人盟于浮来之类是也古者列国之卿当小国之君故礼卿不防公侯防伯子男可也夫公侯卿且不得防况微者乎公与卿大夫微者盟皆耻也然有不得已而非公之本意者则没公有如及阳处父盟者焉则及微者盟而不目其人固以公为耻而没公者也春秋者原情以定罪者也以为有为而求之非吾所欲也吾既以自为耻矣故为之隠而没公无事而屈之可以已矣而吾欲焉则吾何惧于耻故从而着之以见公宋盟之事于传无传而左氏以为始通恵公娶于宋隠公亦娶于宋鲁宋盖婚姻之国也今曰始通则前盖尝有絶之矣宿盟之后宋穆公遂以卒来赴而公葬之自是复遇宋公于清两国不交兵者十年至于齐郑为好然后翚始伐宋则是盟非公有为而求之乎浮来之役左氏以为成纪好善小国也虽以子帛之盟息怨于我我不能自强而犹假以为重至莒以微者敌之而不愧斯亦可已矣而公从之宜其不为公隠也
　　冬十有二月祭伯来
　　祭伯寰内诸侯王之上大夫也来来朝也不书朝不与其朝也古者内诸侯不外交外诸侯不内交有天子在不敢以贰故凡夷狄不责其朝亦不能朝则不书朝凡内诸侯不正其与外朝亦不可受其朝亦不书朝皆曰来叶子曰吾观于诗书以参春秋凡王之公卿大夫士有称爵与邑如周公召公毛伯芮伯者有称氏与爵如刘子单子者有称氏与字如南仲仍叔者有称氏与名如刘夏石尚者有去氏称名如寔者有名氏俱不称称人如王人者然后知诗书之所见其制名者甚备春秋之所书其正名者甚严也凡王之公卿皆大夫也有上大夫有中大夫有下大夫古者二十冠而字曰伯某甫字与名并见故伯牛仲弓之类男子之通称也至五十为大夫则有爵矣又敬其字系以氏而不名以是差而上之大夫始爵以字系氏而不名则南仲仍叔之类皆下大夫也字进则爵下大夫以字系氏中大夫宜以氏系爵则刘子单子之类皆中大夫也爵进则邑中大夫以氏系爵上大夫宜以爵系邑则周公召公毛伯芮伯之类皆上大夫也由字而上则爵而已卿可以兼公皆上大夫故爵邑不嫌同辞下大夫不可兼中大夫之职故以氏与爵为辨此仕于王朝者也其封于寰内三公之田视公侯故公食于邑亦称公州公之类是也卿视伯故卿食于邑亦称伯祭伯之类是也以是差而下之下大夫以字系氏上士宜以氏系名则刘夏石尚皆上士也上士以氏系名中士宜去氏称名则寔中士也中士去氏称名下士微矣名氏俱不足称而称人则王人皆下士也自人为名自名为氏自氏为字自字为爵自爵为邑其等以是为差莫不有命数焉即其命数以推于诸侯之卿大夫士有大国有次国有小国大国公也防国侯伯也小国子男也王之上士三命以名氏见大国防国之卿亦三命亦当以名氏见则甯俞华元之类皆卿也王之中士再命以名见大国防国之大夫小国之卿亦再命亦当以名见则郑宛莒庆之类皆大夫与卿也王之下士一命以人见则大国防国之上士小国之大夫亦一命亦当以人见而大国防国之中士下士与小国之士其辞穷矣皆当以人见则宋人邾人之类皆士也故诸侯之臣非尝入而为王卿士者皆无得以氏字见诸侯无四命之大夫也王之所以为王者以有礼也礼之所以为有礼者以有名分也王政不作而礼废礼废而天下之名分乱矣举先王之典而申之示天下为复有王者必春秋而后能正也
　　公子益师卒
　　公子益师吾大夫之三命者也诸侯之子称公子公子之子称公孙皆氏也公子之尊视大夫大夫三命而后以氏见故公子亦三命而后以氏见内大夫卒外大夫不卒为之服者则卒之不为服者则不卒内外之辞也礼王为三公六卿锡衰诸侯缌衰大夫士疑衰其首服皆弁绖以为君臣同体皆所以示有恩也则诸侯之卿大夫宜亦有以为之服如王之服者也
　　二年春公防戎于濳
　　夏五月莒人入向
　　向国也得而不居曰入入逆辞也入国犹围国未有不以兵者其曰人将卑师少也诸侯以强陵弱以众暴寡而后有入人之国者凡入之志皆恶也
　　无骇帅师入极
　　极国也无骇吾大夫之再命者也帅师将尊师众也二千五百人为师万二千五百人为军周制也然军或谓之大师或谓之六师则师亦军也盖有合而名之者有别而名之者帅师将之也不言使将非君所御也凡将尊师众称某帅师将尊师少称将将卑师众称师将卑师少称人惟君将不言帅师
　　秋八月庚辰公及戎盟于唐九月纪裂繻来逆女纪侯国也裂繻纪大夫之再命者也诸侯娶于他国以上大夫逆女女在国之辞也在国称女在途称妇入国称夫人裂繻不言使母命之也礼宗子无父则母命之亲皆没则已躬命之支子则称其宗弟称其兄春秋凡变事书常事不书逆女常事也此何以书为其母命之一见正也叶子曰昏礼五逆女不与焉逆女娶于他国之道也天子诸侯必亲迎礼欤礼也逆女于他国则亲之礼欤非礼也昏礼主人请期宾告曰某日使者反命主人曰闻命矣及期初婚父亲醮子而命之迎主人筵几于庙而拜迎于门外壻执鴈入升堂再拜奠鴈降出御妇车而壻授绥于门外是谓冕而亲迎故诗着刺不亲迎以俟我于着俟我于庭俟我于堂为言若娶于他国则上大夫逆之即馆及期而后迎焉正也孰有逆女而亲迎之者欤逆女非昏礼之正而先儒一之谓春秋书逆女为讥不亲迎是知迎而不知逆也
　　冬十月伯姬归于纪
　　伯姬公之姑姊妹也妇人谓嫁曰归内女嫁为夫人则书归不为夫人则不书归尊相敌也逆称女别妇也归称伯姬别异姓也以字系姓妇人之通称叶子曰吾何以知伯姬之为姑姊妹欤春秋有言伯姬叔姬季姬者有言子叔姬者古者曰男子曰女子非以别子之称别男女之称也以别乎子必有加子者焉故女子或曰女子子礼所谓女子子在室为父三年者是也或曰子女子礼所谓子女子之长殇中殇大功者是也叔姬而加子者盖今公之子则伯姬叔姬季姬固公姑姊妹也
　　纪子帛莒子盟于密
　　纪子帛左氏作子帛公羊谷梁作子伯当从左氏纪侯国非子爵也子帛纪大夫之字也莒子将不利于鲁子帛以婚之故通与之盟而平焉故以字见襃之也其事则史失之矣凡外诸侯盟防征伐以告则书不以告则不书叶子曰吾何以知子帛之为纪大夫之字欤春秋盖有襃外大夫而字者矣宋子哀是也盟虽诸侯且不得擅为而况大夫乎然爱而知其恶憎而知其善君子之道也春秋虽正名以定罪于罪之间有可録焉亦不以废也楚屈完来盟得以名氏见屈完不得不称名氏者也齐髙子来盟得以字见髙傒不得不称字者也屈完之盟以天下髙傒之盟以鲁见义不得不与子帛可独已乎以子帛为裂繻之字谓莒鲁有怨纪侯既婚于鲁使子帛盟莒以和解之为鲁结好息民其説虽出于杜预然左氏以为鲁故则传之盖有自也
　　十有二月乙卯夫人子氏薨
　　子氏隠公之妻也公死曰薨夫人之死亦曰薨内辞也不书葬夫人之义从君者也先薨则不葬待君而后葬周道也合葬非古也自周公以来未之有改也叶子曰子氏左氏以为隠公之母则声子也公羊以为惠公之母则仲子也声子仲子皆未尝致之为夫人固不得称夫人则子氏称夫人盖隠公之妻谷梁之言是也
　　郑人伐衞
　　声其罪而讨曰伐伐备钟鼓不声其罪而直讨曰侵侵密声有钟鼓而不作罪大则伐小则侵侵伐皆讨罪之辞服则止矣故不书胜败贼贤害民则伐之负固不服则侵之大司马之法也天子在上诸侯不得擅相讨天下无道征伐自诸侯出凡伐之志皆恶也叶子曰吾何以知侵伐之辨欤宋人杀昭公晋赵盾请师以伐宋发令于大庙召军吏而戒乐正曰三军之钟鼓必备焉赵同有疑盾曰大罪伐之小罪惮之袭侵之事陵也是故伐备钟鼓声其罪也战以錞于丁宁儆其民也袭侵密声为蹔事也乃使旁告于诸侯治兵振旅鸣钟鼓以至于宋犹行先王之政也春秋之世征伐自诸侯出虽无适而不为僭然其名则窃取之矣
　　三年春王二月己巳日有食之
　　为天下记异也日天下之至阳也有君道焉有父道焉有夫道焉有中国之道焉食者何伤之也为天下至阳而物得以伤之必有为之然者矣而不可知也日有食之云尔是天下之大异也其食必于朔日月之防也日一日一周天月一月一周天天之大物为十有二辰月一周而与日遇于辰阳得其道则不食不得其道则食故有食不食日月动物也动而或差则不能皆中节月未望则载魄于西晦而见西谓之脁日行迟而月行疾也月既望则遡魄于东朔而见东谓之仄慝日行疾而月行迟也故或食于朔君子一推以其数则凡见其异者不知其可畏也一以为有以致之则不当其物者必以为不信也特举其异而与天下共记焉其必有当之者而畏天者知所警矣凡书月与日而见其朔者正也书月与日而不见朔书月而不见日与朔者差也书月与朔而不见日者史官之失也叶子曰惟上帝不常作善降之百祥作不善降之百殃自尧舜以来天人未尝不相因也有一国之异有天下之异一国之异系一国故大灾可系齐六鹢退飞可系宋鸜鹆来巢可系鲁天下之异系天下故梁山崩沙鹿崩皆晋也而不可系晋日者有目之所共覩其系非以天下欤春秋之时臣弑君子弑父妻弑夫外服侵中国以其道言之则阳之伤也多矣谓其无以致之不可也然日月之行则有冬夏兆而为至裂而为分日食必于朔月食必于望不可差以毫厘谓其非有数焉于其间亦不可也或旷年而不食或仍月而食彊弱在其道盈缩在其行皆圣人所不敢知惟两存而不废是故以为有以致之也先王于是伐鼓用币瞽奏鼓啬夫驰庶人走曰吾以救日也而春秋日食则书之以为有数焉而莫之违先王于是有救日之失而无救月之请曰是其当然而无与于人也而春秋月食则不书所以正人事而全天道也









　　叶氏春秋传卷一
　　钦定四库全书
　　叶氏春秋传卷二
　　宋　叶梦得　撰
　　隠公二
　　三月庚戌天王崩
　　天子曰崩诸侯曰薨大夫曰卒士曰不禄礼也天子记崩不记葬举天下而葬一人不疑也叶子曰周天王见春秋之世者十有二有见崩见葬者有见崩不见葬者有崩葬皆不见者崩以赴书葬以义见庄僖顷不书崩不以告则不得而书也天子七月而葬桓以七年则缓匡以四月简以五月景以二月则速非其时也葬天子亲者也文公以叔孙得臣葬襄王昭公以叔鞅葬景王非其礼也故特书崩所书也庄僖顷三王以不赴不书葬所不书也桓匡简襄景五王以失时违礼特书葬则平恵定灵四王书崩不书葬周不失时鲁不失礼以为常事而不书欤
　　夏四月辛卯尹氏卒
　　尹氏左氏作君氏公羊谷梁作尹氏当从二传夫人不可以氏君王之卿士也外大夫不卒此何以卒天王之丧尝主我而我丧之也何以举族因是以贬世卿也叶子曰古者内诸侯禄外诸侯嗣内诸侯而嗣强也诸侯世国大夫不世爵禄诸侯之大夫而世爵禄僭也春秋之世内诸侯之嗣有如尹氏者其后卒以擅立君诸侯之大夫世爵有如齐崔氏者其后卒以弑君故尹卒以氏书崔杼出奔以氏书以为是世卿者所为故各因其事一见法焉
　　秋武氏子来求赙
　　赙归生者也礼有丧吊而含含而襚襚而赗赗而临五者皆同日臣为君丧致襚曰致废衣于贾人纳货贝曰纳甸于有司赗马入庙门赙马与其币大白兵车不入庙门生事也天王崩于是五月矣鲁当归而不归周不当求而求皆过也何以不言使桓王当丧未君也君薨百官总已聴于冢宰武氏子大夫之在丧者也君子不夺人之丧武氏在丧而命之亦非也诸侯在丧称子系之国大夫在丧称子系之氏
　　八月庚辰宋公和卒
　　外诸侯何以卒以我丧之也同姓临于祖庙同宗同族临于祢庙异姓临于外皆以名见所以正终也不言薨以别乎内也古者制名上可以兼下下不可以兼上诸侯曰薨而天子亦有言君薨聴于冢宰者士曰不禄而诸侯之赴亦有言寡君不禄者故外诸侯卒不嫌与大夫同辞以上兼下也卒者以赴为辞赴则书不赴则不书赴以名则书以名赴不以名则不书以名卒而不赴赴而不以名以为不恭其君外之失也叶子曰诸侯死而赴以名礼欤曰然同盟则赴以名不同盟则不赴以名礼欤曰否此左氏之误也古者无讳至周而后讳然必葬而后讳之者生事终鬼事始也未葬而讳是不懐也子蒲卒哭者呼灭子臯曰若是野哉呼之非也赴之礼也春秋有同盟而不名者宿男卒之类是也有未同盟而名者蔡侯考父卒之类是也岂皆别于盟乎春秋虽以名正然终有不得而名者春秋不能益也从史而已然则礼君赴于他国之辞曰寡君不禄而不名何也非礼也记礼者之失也
　　冬十有二月齐侯郑伯盟于石门
　　外盟也内盟言防及外盟不言防及直曰盟而已内外之辞也必有事焉然后与内同辞鄫子防盟于邾衞人及狄盟是也
　　癸未葬宋穆公
　　外诸侯何以葬以我防之也诸侯之丧士吊大夫防葬礼也卒从正故书名葬从主人故书諡周人以讳事神葬而后举之凡见卒不见葬者我不往防内之失也
　　四年春王二月莒人伐杞取牟娄
　　牟娄杞邑也外取邑不书此何以书不正其以伐取也伐者问罪之师服则止矣从而取其邑是利之也凡国曰灭邑曰取无宗庙社稷君长属之以为己有谓之取
　　戊申衞州吁弑其君完
　　州吁公子也不氏未三命也恶莫大于弑其君不待贬絶而罪自见君子无所加辞焉各正其名而已世子称世子公子称公子大夫以名氏见者称名氏以名见者称名微者称人有称国者为众弑君之辞也
　　夏公及宋公遇于清
　　遇防之薄也清衞地及我接之也防不言及遇言及防所期也遇非所期也宋公在衞而我往从之故以我及宋公诸侯非王命不出境凡遇之志皆恶也叶子曰遇天子冬见诸侯之礼也诸侯相遇亦有为之礼者欤曰未有两君相见而不为礼者也昭公孙于野井齐侯来唁公既哭以人为葘以幦为席以鞍为几曰以遇礼相见则诸侯之遇固有礼矣然则季姬及鄫子遇于防亦礼欤曰非此之谓也桃丘之防衞侯不至书公弗遇此不以礼言也季姬非所见而见故假遇以为辞使若适相值然固不嫌与诸侯之遇同辞也
　　宋公陈侯蔡人衞人伐郑
　　宋公陈侯何以称爵君将不言师也君行师从不嫌于无师故外称爵内称公
　　秋翚帅师防宋公陈侯蔡人衞人伐郑
　　翚吾大夫之再命者也翚名也
　　九月衞人杀州吁于濮
　　濮陈地也称人以杀讨贼之辞也臣弑君在官者杀无赦子弑父在宫者杀无赦夫人而可讨也此杀州吁者石碏也而曰衞人以是为衞人皆得讨也
　　冬十有二月衞人立晋
　　晋桓公之弟也不氏未三命也衞人众辞也石碏既杀州吁衞人逆晋于邢而立之立者不宜立也以其不宜立也故特书立焉以见义之得与其立也晋则何以谓之得与其立以弟继兄谓之宜立不可也致万民而询立君周道也众以为可立而立之谓之不宜立不可也叶子日公仪仲子之丧舍其孙而立其子子服伯子曰仲子亦犹行古之道也昔者文王舍伯邑考而立武王微子舍其孙腯而立衍子防问诸孔子孔子曰否立孙春秋所谓宜立者孔子之言是也然不可以文王为不得立武王微子为不得立衍春秋所谓宜立者文王微子之意是也国君有嫡而立嫡无嫡而立长正也不幸无嫡又无长不与之立则无君与之立则未知其孰宜立也先王于是有致万民而询立君之道使桓公而有嫡与长则石碏必立之矣今见晋不见嫡与长是桓公无嫡又无长也衞人立晋而不得立则衞安得有君乎此春秋所以与晋也故因晋一见法焉以为异乎尹氏立王子朝也
　　五年春公矢鱼于棠
　　矢鱼公羊谷梁作观鱼左氏作矢鱼当从左氏矢射也古者天子诸侯将祭必亲射牲因而获禽亦以共祭春献鱼之节也公将以盘逰盖托射牲以祭焉以公为荒矣于是公子彄谏曰鸟兽之肉不登于俎皮革齿牙骨角毛羽不登于器则公不射非其矢也棠鲁地于棠逺也
　　夏四月葬衞桓公
　　宋穆公称公二王后也衞侯爵也桓公何以亦称公主人之辞也叶子曰五等诸侯皆称公礼欤曰礼也人有十等王臣公公臣大夫古者五等诸侯有别而称之者有合而称之者别而称之者实之所在不可得而越者也故诸公之仪不可为侯伯侯伯之仪不可为子男合而称之者名之所在可得而通者也故五服之别槩曰侯服五等之名槩曰诸侯举其中以包上下也诸侯即位逾年于其国中得称公岂不以臣子皆欲推尊于其君者欤公之为言上以别乎王下以别乎大夫者也故有言后王君公者矣有言坐而论道谓之王公者矣子曰公子孙曰公孙非特许其臣子也虽王亦假之矣是以鲁侯爵而诸公皆书公诸国之葬皆称公寰内诸侯葬亦称公周道也以为贬其僭者误也
　　秋衞师入郕
　　郕国也
　　九月考仲子之宫初献六羽
</div>
    <div class="pagination">
<span class="current-page">1</span><a href="叶氏春秋传_page2.html">2</a><a href="叶氏春秋传_page3.html">3</a><a href="叶氏春秋传_page4.html">4</a><a href="叶氏春秋传_page5.html">5</a><a href="叶氏春秋传_page6.html">6</a><span>...</span><a href="叶氏春秋传_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
