<!DOCTYPE html>
<html>
<head>
    <meta charset="UTF-8">
    <title>惠氏春秋左传补注 - 第 5 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>惠氏春秋左传补注 - 第 5 页/共 12 页</h1>
    <div class="content">　　王曰止　高诱曰止禁止也
　　谁居注居辞也释文云居音基　案檀弓云何居我未之前闻也注云居读为姬姓之姬齐鲁之闲语助也列子黄帝篇云闗尹谓列子曰姬鱼语女张湛云姬音居鱼当作吾是居姬互训葢古音同也
　　侵败王略注法度　案略封也昭七年传曰天子经略天子谓之略诸侯谓之封
　　三年传伐廧咎如讨赤狄之余焉　案僖廿三年传狄人伐廧咎如贾逵曰赤狄之别种隗姓杜注亦同赤狄种类已尽惟廧咎犹在故复讨其余刘以为廧咎之国即是赤狄之余杜以为余民散入其国岂其然乎　成十三年注云季隗廧咎如赤狄之女也是杜自相矛盾
　　荀骓　案世本骓諡文子
　　齐侯朝于晋将授玉　史记晋世家云齐顷公如晋欲上尊晋景公为王景公让不敢王劭案张衡曰礼诸侯朝天子执玉既授而反之若诸侯自相朝则不授玉齐顷公战败朝晋而授玉是欲尊晋侯为王太史探其防而言子惠子曰授玉古文左传作授王司马子长谓齐欲尊晋为王葢晋作六军拟于王矣故齐欲尊之犹战国东帝西帝之例也古文不可见存之以备异説栋案古玉字皆作王左氏传多古字古言故玉从王定五年传云改步改玉晋语作改玉改行荀卿王霸篇又云改玉改行是古玉作王之证西汉刘子骏治左氏始改王为玉周礼九嫔职云凡祭祀赞玉齍注云故书玉为王杜子春读为玉是古文皆以王为玉之证　上文云晋作六军拟于王矣故史记以授玉为尊晋为王【诸侯相朝授玉此僭礼也下年传云郑伯如晋授玉于东楹之东是有授玉之事平子之説未允】
　　六年传沃饶而近盬　服防曰土平有溉曰沃
　　有汾浍以流其恶　周书曰地有五行不通曰恶七年传谗慝贪惏　子惠子曰方言曰贪杀也楚谓之贪惏残也又云杀人而取其财曰惏二子杀巫臣之族而分其室故曰贪惏
　　八年经晋侯使韩穿来言汶阳之田　聘礼云若有言则以束帛如享礼注引此传为证又云无庭实也
　　宋公使公孙夀来纳币　服防曰不称主人母命不通故称使妇人无外事
　　传祁奚　高诱吕览注云祈奚高梁伯之子祈黄羊也又云黄羊祈奚字
　　九年传执诸铜鞮　刘昭案上党记曰铜鞮晋别宫墟闗犹存有北城去晋宫二十里羊舌所邑
　　操南音　刘逵曰商角徴羽各有引钟仪楚人思在楚故操南音南音始于涂山之女见吕氏春秋
　　虽有丝麻无弃菅蒯　蒯玉篇引作菽云与蒯同李登声类曰蒯草中为索苦怪切
　　虽有姬姜无弃蕉萃　淮南説林曰有荣华者必有憔悴有罗纨者必有麻蒯蕉萃犹憔悴也
　　十年传大子州蒲　应劭旧君讳议引作州满陆氏云本或作满刘子曰州满今春秋左氏本皆作州蒲误也当为州满事见王邵续书志栋谓王氏当据仲逺説
　　晋侯梦大厉　李颐庄子解云死而无后曰厉
　　忠为令徳非其人犹不可况不令乎　陆粲曰非其人谓叔申本非贤者虽欲效忠不见信于君适以自害耳栋案陆氏此言是教人慎勿为善非君子之言也吕览曰贤主之所悦不肖之所诛髙诱引此传以为证杜氏之説未可非也【近代李厚庵亦以于忠肃事况之】
　　十二年传道路无壅　唐石经作雍栋案古壅字皆作雍【説文作雝】无从土者
　　十三年传民受天地之中以生所谓命也　以五行言则五六为天地之中以爻位言则二五为天地之中以四时言则春秋为天地之中天地之中命也民受之以生即所谓性也性为中情为和中庸之中和卽天地之中也故曰天命之谓性易曰各正性命保合太和在易又谓之利贞故曰利贞者情性也
　　戮力同心　唐石经及宋本皆作勠说文曰勠并力也从力翏声战国防曰勠力同忧髙诱曰勠力勉力也其字从力诅楚文又作缪力葢古字假借
　　蔑死我君　唐石经初刻云蔑我先君后改从今本陆氏曰本或以我字在死上案僖卅三年传栾枝曰其为死君乎寻文义当云蔑我死君郑康成易注云蔑轻慢也
　　十四年传宗卿之嗣注同姓之卿　国之宗臣故曰宗卿书曰记宗功是也宗臣兼同异姓故汉之萧曹亦为宗臣
　　卫侯飨苦城叔　王符曰郤犨食采于苦号苦成叔又曰苦城城名也在河东盐池东北
　　十五年经宋华元自晋归于宋　传止华元于河上则华元未至晋时在晋境耳而云自晋者鱼石以华元有平晋楚之功惧以晋讨为复之故书法亦曰自晋着其所自复耳蒋杲云
　　传盗憎主人民恶其上　子惠子曰盗憎主人民怨其上周庙金人铭也其词曰古之慎言人也无多言多言多败故云子好直言必及于难
　　十六年传渎齐盟　崔憬易注云渎古黩字传皆以渎为黩
　　范文子曰我若羣臣辑睦以事君多矣　唐石经云我若退羣臣辑睦以事君多矣又何求案碑退字又何求三字皆旁増当是晁公武据蜀石经益之
　　陈于军中而疏行首　司马法曰凡陈行惟疏淮南子曰疏队而击之髙诱曰疏分也
　　其卦遇复曰南国防射其元王中厥目　子惠子曰此与僖十五年传千乗三去三去之余获其雄狐皆夏商之易也或据周易以解之皆不得其义葢夏商占七八周易占九六其辞义各有异同不可强解也
　　蹲甲而射之彻七札焉　蹲古文作踆蹲犹立也羣经音辨云蹲才丸切郑康成读七札一甲之度也扬雄太曰比札为甲贾公产周礼疏云一叶为一札吕览爱士篇云韩原之战晋惠公之右路石奋投而击缪公之甲中之者已六札矣言六札者惟一札未陷耳知甲以七札为数也彻七札者犹贯甲也
　　楚子使工尹襄问之以弓　谷梁传云聘弓鍭矢麋信曰古者以弓矢相聘问故左传云楚子问郤至以弓
　　有韎韦之跗注　诗瞻彼洛矣云韎韐有奭毛传云韎韐茅搜染草也郑笺云茅搜韎韐声也又驳五经异义云韎草名齐鲁之间言韎韐声如茅搜字当为韎陈留人谓之蒨韦昭国语注云昭谓茅草今绛草也急疾呼茅搜成韎也郑康成杂问志曰韎韦之不注不读如跗跗幅也注属也幅有属也以浅赤韦为弁又裁韦如布帛之幅而连属以为衣而素裳白舄也栋案不与跗古字通见诗笺以跗注为不注者郑所受春秋异读也
　　识见不谷而趋　栋案识当为适外传作属训为适髙诱曰不谷不禄也人君谦以自称也
　　三肃使者而退　子惠子曰为十七年栾书譛郤至张本
　　好以暇　唐石经初刻无以字
　　展车马注展陈也　康成曰展整也
　　子叔声伯使叔孙豹请逆于晋师　服虔以为叔孙豹先在齐矣此时从国佐在师声伯令人就齐师使豹豹不忘宗国闻白国佐为鲁请逆家君曰玩下召豹于齐及昭四年传则服説为长
　　公还待于郓　京相璠曰公羊作运字今东郡廪邱县东八十里有故运城即此城也
　　侨如曰不可以再罪奔卫　唐石经曰遂奔卫今本皆脱遂字
　　十七年传匡句须吉　应劭风俗通曰匡鲁邑句须为之宰其后氏焉
　　声伯梦渉洹　郦元曰许慎説文吕忱字林竝云洹水出晋鲁之间御览隋图经曰洹水出隆虑县西北俗谓安阳河即声伯梦渉之所源出林虑山东平地
　　盈其懐　王逸楚辞章句曰在袖曰懐
　　余恐死故不敢占也　服虔曰声伯恶琼瑰赠死之物故畏而不言也
　　皆尸诸朝　康成论语注曰大夫于朝士于市昭十四年尸雍子与叔鱼于市正义曰晋杀三郤皆尸于朝此尸于市者以其贱故也栋案论语尸诸市朝孟子若挞之于市朝索隐谓市之行列有如朝位故曰市朝王制谓刑人于市则此尸诸朝疑即市朝或云朝或云市随文言之非有二所
　　一朝而尸三卿　韩非子载厉公语曰吾一朝而夷三卿予不忍尽也周礼凌人曰大丧其夷槃氷郑氏云夷之言尸也尸之槃曰夷槃牀曰夷牀衾曰夷衾移尸曰夷于堂皆依尸而为说是夷与尸古字通又古夷字作与尸相近故或从尸或从也
　　十八年传周子有兄而无慧　案大戴礼曰慧种生圣痴种生狂故昌邑王清狂不惠【惠与慧古字通】
　　羊舌职　子惠子曰说苑作芈殖殖为舌职合声籍偃　韦昭曰籍偃晋大夫籍季之子籍游也世本曰襄生司功大伯伯生候季子子生籍游游生谈
　　爵不逾徳　荀卿子曰爵赏不逾徳是以为善者劝以塞夷庚注夷庚吴晋徃来之要道　案繁钦辨惑曰吴人者以船樴为舆马以巨海为夷庚臧荣绪晋书曰司徒王谧议曰夷庚未入乘舆旋馆陆机辨亡论曰旋皇舆于夷庚然则夷庚者通谓车马往来之大道以其在彭城故属之吴晋也【小尒疋曰庚通也】
　　襄元年经楚公子壬夫　匡谬正俗曰楚公子王夫字子辛今之学者以其字子辛遂改王夫为壬夫按楚有公子午字子庚庚是十干午是十二支法有相配辛壬同是十干与庚午不类当依本字读为王夫
　　传寘诸瓠丘注河东垣县有壶丘亭案壶与瓠通见毛公传二年传正舆子　子惠子曰荀子曰莱不用子马而齐并杨倞曰或曰正舆子字子马
　　三年传组甲三百被练三千注组甲漆甲成组文被练练袍　马融曰组甲以组为甲里公族所服被练以练爲甲里卑者所服贾逵曰组甲以组缀甲【服虔同】车士服之被练帛也以帛缀甲步卒服之凡甲所以为固者以盈窍而任力者半卑者所服组盈窍而尽任力尊者所服栋谨案礼说称贾氏义为长少仪曰国家縻敝则甲不组縢逸周书曰年不登甲不缨縢孔晁曰缕绳甲不以组【引见初学记】葢组甲之工靡于被练故凶岁不组縢所以节财也考工圅人云凡察革之道眂其钻空欲其惌也空惌则坚窍满则固帛粗故任力者半组细故尽任力吕览有始篇曰邾之故法爲甲裳以帛高诱曰以帛缀甲卽被练昰也公息忌谓邾君曰不若以组甲凡甲之所以爲固以满窍也今窍满矣而任力者半耳且组则不然窍满则尽任力矣邾君以爲然高诱曰组甲以组连甲贾氏之说葢本于此
　　乃盟于耏外　京相璠曰今临淄惟有澅水西北入泲即地理志曰如水矣耏如声相似然则澅水即耏也
　　其将来辞　韦昭曰辞陈其辞状也
　　军法有死无犯为敬　韦昭曰有死其事无犯其令昰为敬命案晋语韩献子为司马赵孟使人以其乘车干行献子执而戮之宣子召而礼之曰夫军事无犯犯而不隐义也韦说颇胜于杜
　　反役与之礼食　韦昭曰反役自役反礼食公食大夫之礼
　　士富为候奄　晋语曰使范献子为候奄韦昭曰献子范文子之族昆弟士富也是范氏有两献子矣
　　四年传文王帅殷之叛国以事纣　周书程典曰维三月旣生魄文王合六州之侯奉勤于商孔晁曰三分天下有其二以服事殷也
　　季孙曰略注不以道取曰略　匠庆请用蒲圃之木故季孙曰略正义言令匠庆略他木失之
　　有穷后羿　玉篇引作□説文曰□夏后时诸侯夷羿国也从邑穷省声
　　生浇及豷　浇说文引作敖论语作奡尚书云无若丹朱傲刘向引作敖管子云若敖之在尧説文引书作傲云读若傲论语奡荡舟【以上説文】是敖与奡通今传作浇者敖浇音相近师读各异故也
　　败于狐骀　礼记作台骀淮南子墬形曰沂出台骀术篆文台壶字相似壶又与狐通故传作狐骀杜氏以为卽番县之目台山案目台即淮南子目骀山淄水所出杜说非也【目台山今杜解本作目台亭非是刘昭补注亦引作目台山】
　　靡奔有鬲氏　汲郡古文曰帝相廿八年寒浞使其子浇弑帝伯靡出奔鬲杜氏以爲夏遗臣事羿者案羿死于帝相八年言夏遗臣是也言事羿者非也
　　六年传甲寅堙之注堙土山也　孙子谋攻篇曰攻城之法脩橹轒輼三月而后成距堙杜牧云距堙者踊土稍高而前以附其城也
　　环城傅于堞　淮南子兵略曰设渠壍傅堞而守髙诱曰傅守也
　　七年传公登亦登注礼登阶臣后君一等　聘礼曰至于阶三让公升二等注云先宾升二等君行一臣行二韩非子载穆叔语曰今子不后寡君一等是其证也
　　八年传子国曰国有大命　荀卿子引诗云国有大命不可以告人妨其躬身故下云童子言焉将为戮矣
　　一介行李　唐石经及释文宋本皆作个徐曰个字不合六书之体当作介
　　九年传陈畚局　唐石经作梮正义曰其字从手此臆説也汉书引此传云陈畚輂輂音菊与梮同音史记河渠书云山行则梮韦昭曰梮木器如今轝牀人举以行也然则輂与梮音义皆同故孔氏书正义以为梮輂本一字古篆变易形字体改易说者不同未知孰是
　　以出内火　汉书引云以出入火案周毛伯郑敦云毛伯内门立中庭内读为入立读为位古文春秋经公即位为公卽立出入火为出内火皆古文也尚书云九江内锡大龟史记内作入是古入字皆作内徐邈音内为纳非也
　　相土因之故商主大火　汲郡古文曰帝相十五年商侯相士作乗马遂迁于商邱郑康成注周礼校人引世本亦云相士作乘马古文士土相乱如盄和钟以土为士牧敦以士为土之类【详见上】土又与杜通故荀子云杜作乘马左传从古文故以土为杜
　　遇艮之八　服防曰爻在初六九三六四六五上九惟六二不变连山归藏之占以不变者为占栋案易干凿度曰阳动而进隂动而退故阳以七隂以八为彖易一隂一阳合而为十五之谓道阳变七之九隂变八之六亦合于十五则彖变之数若之一也郑康成注云彖爻之不变动者九六爻之变动者系辞曰爻效天下之动也然则连山归藏占彖本质性也周易占变者效其流动也彖者断也如郑此言连山归藏占彖故下文虽引周易仍用二易以彖为占顾氏补正其说支离不可从也【晋语曰公子筮之得贞屯悔豫皆八也筮史占之皆曰不吉闭而不通爻无为也葢以不变为占故云爻无为也司空季子曰是抂周易皆利建侯又董因曰臣筮之得秦之入曰是谓天地配亨小往大来是虽用周易而仍占彖夏殷之法也】
　　随其出也　虞翻注易随卦曰随隂随阳谓随卦三隂皆随阳故卦名随隂随阳犹母随子故随其出也
　　门于剸门　张揖广雅曰门守也
　　斩行栗　毛诗国风东门之栗毛传云栗行上栗也次于隂口而还　服虔曰参南曰隂口者水口也国君十五而生子冠而生子　贾服说皆以为人君礼十二而冠案髙诱淮南子注曰三十而娶者隂阳未分时俱生于子男从子数左行三十年立于己女从子右行二十年亦立于己合夫妇故圣人因是制礼使男三十而娶女二十而嫁其男自已数左行得寅故人十月而生于寅男子数从寅起女自已数左行得申亦十月而生于申故女数从申起歳星十二歳而周天天道十二而僃故国君十二歳而冠冠而娶十五生子重国嗣也故不从制【説文曰元气起于子子人所生也男左行三十女右行二十俱立于己为夫妇裹妊于己已为子十月而生男起已至寅女起已至申故男年始寅女年始申也案高注与説文同故宋人亦以淮南为许愼注也】
　　冠乎成公之庙　服虔曰成公卫曾祖故以祧为曾祖庙时不冠于卫之始祖以非己庙故也
　　祈以币更　吕览二月纪是月也祀不用牺牲用圭璧更皮币高诱曰更代也以圭璧代牺牲也管子四时篇曰除神位谨祷币【通币】梗周礼女祝掌以时梗襘禳之事注云郑大夫读梗为亢谓招善而亢恶去之杜子春读梗为更谓梗御未至也案此则更读为梗杜元凯谓以币更牲未之考也详见礼説
　　十年经会呉于柤注柤楚地　京相璠曰柤宋地今彭城偪阳县西北有柤水沟去偪阳八十里司马彪郡国志曰彭城偪阳有柤水
　　偪阳　释文云偪徐仙音甫目反栋案徐音是也古今人表作福阳知古皆作福音也
　　传士庄伯【服本】云云其将不免乎　服防曰免脱也言将不脱罪祸不以寿终也传举此者为十九年齐杀其大夫髙厚二十五年崔杼弑其君光起本也
　　郰人纥　唐石经及宋本皆作郰郦元引作鄹论语同案聚字古或省文作取说文曰郰鲁下邑孔子乡
　　建大车之轮而防之以甲以为橹　正义曰建立也立此大车之轮而覆之以甲以为橹也　子惠子曰甲覆楯非覆轮当云立之大车之轮
　　右拔防以成一队注百人为队　髙诱曰军二百人为队【淮南】司马法云五人为伍十伍为队【见李卫公兵法】是又以五十人为队国语曰百人为彻行行头皆官师贾逵云百人为一队也官师队大夫也故杜据以为説
　　余羸老也　高诱曰羸劣人也
　　亲受矢石　后汉书坚镡传曰辄先当矢石注石谓发石以投人也墨子曰备城者积石百枝重十钓以上者
　　桑林　庄子汤有桑林之舞司马彪曰桑林汤乐也崔撰曰宋舞乐名
　　偪阳妘姓也使周内史选其族嗣纳诸霍人礼也　高诱淮南子注云天子不灭姓古之政也
　　献兆于□姜　高诱曰兆契之兆世所以占吉凶者也
　　尔车非礼也　唐石经曰尔车多非礼也案注当有多字
　　尉止　尉止尉翩以尉为氏谓之尉氏圈称陈留风俗传曰尉氏郑国之东鄙狱官名郑大夫尉氏之邑故栾盈曰臣将归死于尉氏是也
　　诸侯之师还郑而南　释文曰还本亦作环栋案郑氏士丧礼注云古文环作还哀三年传道还公宫同公羊传云以地还之也又云师还齐侯皆与环同
　　筚门闺窦　説文引云筚门圭窬康成礼记注云筚门荆竹织门也圭窬门旁窬也穿墙为之如圭矣王篇亦引作窬窬与窦同物同音
　　十一年传西济于济隧注济隧水名　京相璠曰郑地也又曰荥泽在荥阳县东南与济隧合济隧上承河水于卷县北河南迳卷县故城东又南迳衡雍城西
　　同盟于亳　案经云同盟于亳城北二传皆云京城北公羊疏云服氏之经亦作京城北与此传同栋案亳城当依服氏作京京郑地在荣阳隐元年传谓之京城是也亳无考非也
　　司慎司盟　服虔曰二司天神司盟司慎不敬者监司察盟者
　　女乐二八　王逸楚辞章句曰二八二列大夫有二列之乐韦昭曰八人为列备八音也
　　书曰居安思危注逸书　案周书程典曰于安思危于始思终于迩思备于逺思近于老思行不备无违严戒
　　十二年传同姓于宗庙　毛苌诗传云同姓同祖也杨梁　京相璠曰杨梁宋地今睢阳东南三十里有故杨梁今曰杨亭也俗名之曰缘城非西北去梁国八十里刘昭引杜注云有地名杨亭与京相説同
　　王使隂里结之　先郑有婚礼结言结字本此传十三年传什吏　周书大聚曰十夫为什以年为长即什吏也
　　窀穸　孔宙碑作窀夕説文云窀之厚夕説文无穸字明不从穴也
</div>
    <div class="pagination">
<a href="惠氏春秋左传补注_page4.html">上一页</a><a href="惠氏春秋左传补注.html">1</a><a href="惠氏春秋左传补注_page2.html">2</a><a href="惠氏春秋左传补注_page3.html">3</a><a href="惠氏春秋左传补注_page4.html">4</a><span class="current-page">5</span><a href="惠氏春秋左传补注_page6.html">6</a><a href="惠氏春秋左传补注_page7.html">7</a><a href="惠氏春秋左传补注_page8.html">8</a><a href="惠氏春秋左传补注_page9.html">9</a><a href="惠氏春秋左传补注_page10.html">10</a><span>...</span><a href="惠氏春秋左传补注_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
