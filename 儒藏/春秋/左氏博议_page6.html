<!DOCTYPE html>
<html>
<head>
    <meta charset="UTF-8">
    <title>左氏博议 - 第 6 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>左氏博议 - 第 6 页/共 7 页</h1>
    <div class="content">　　周公王孙蘓讼于晋【文十四年周公将与王孙蘓讼于晋王叛王孙蘓而使尹氏与聃啓讼周公于晋赵宣子平王室而复之】
　　昔者文王聴虞芮之讼而商道始衰【史记周纪】聴讼非文王之心也东冰西炭冻者不得不西左渊右陆溺者不得不右虞芮之讼文王未尝招之使来盖麾之不能去也文王虽不与虞芮期而虞芮自至故议者以二国之向背筮商周之兴亡也舜避朱禹避均益避启【见孟子】其辞其受未尝不视狱讼之所归以为决虞芮之讼近舍朝歌而逺趍丰镐彼纣虽屈强于酒池肉林间直坐焉耳吾尝持是而观后世隆替之由权在则昌权出则亡未有失其权而国不随亡者也周道既降孱王仆臣不能主方夏之柄侪于列国至匡王之世则殆甚焉周公大臣也王孙蘓卿士也二臣有讼不之王而之晋君天下者尚将照临万国大明淑慝外薄海表咸得其职今至不能尸堦戺之讼则国之置王果何用乎虞芮介然逺国矣其质成于周议者尚为商危之向若飞亷恶来内相忿竞弃纣而即文纣虽无道亦未必能堪也匡王怡然坐视不惟不骇反使人于晋助所厚者之讼惴惴然恐其不伸巍然被衮号称天子顾乃企足矫首待晋之予夺以为轻重何其衰也是周之危过于商而匡王之无耻甚于纣也周之頺敝甚于周季何为当亡而不亡晋侯之小心不及于文王何为可取而不取盖尝思其故矣纣之末年虽三分失其二然威令尚行境内凶虐尚能及人故民不堪其暴而共亡之晚周之防门内小讼犹不得专虽欲淫侈谁听其掊克虽欲残酷谁受其指令其起其仆近不系斯民之休戚逺不系诸侯之强弱晋虽阳尊貎敬实不过以邾莒遇之耳何嫌何疑而欲之哉故周非不亡无可亡也晋非不取不足取也大抵能害人者必能利人能杀人者必能生人纣虽下愚不移然操柄犹未尽失使其移比干之戮于崇侯【比干諌而死】移崇侯之宠于比干【崇侯虎有宠于纣】朝鹿台之财暮钜桥之粟【武王伐纣散鹿台之财钜桥之粟】乌知其不祈天永命编名六七君之列乎至于匡王枵然建空名于六服之上礼乐刑政举不在已虽欲自奋其道何由是将偾之商犹有复起之望未坠之周已如既陨之时也左支废右支缓奄奄余息绵百世而阅千龄乐乎哉周过其厯之言吾未敢信







　　左氏博议卷二十
　　钦定四库全书
　　左氏博议卷二十一
　　宋　吕祖谦　撰
　　晋侯秦伯围郑【僖三十年秋晋侯秦伯围郑佚之狐言于郑伯曰国危矣若使烛之武见秦君师必退公从之辞曰臣之壮也犹不如人今老矣无能为也已公曰吾不能早用子今急而求子是寡人之过也然郑亡子亦有不利焉许之夜缒而出见秦伯曰秦晋围郑郑既知亡矣若亡郑而冇益于君敢以烦执事越国以鄙逺君知其难也焉用亡郑以陪邻邻之厚君之薄也若舍郑以为东道主行李之往来共其困乏君亦无所害且君尝为晋君赐矣许君焦瑕朝济而夕设版焉君之所知也夫晋何厌之有既东封郑又欲肆其西封若不阙秦将焉取之阙秦以利晋唯君图之秦伯説与郑人盟使子逢孙杨孙戍之乃还子犯请击之公曰不可防夫人之力不及此因人之力而敝之不仁失其所与不知以乱易整不武吾其还也】
　　天下之事有非出于人情之常者其终必不能安受施者致其报施者享其报人情之常也居施者之地而为报者之事非人情之常也矫也其所以矫情而为之者抑有説矣彼徒见夫有徳于人者责报则两伤忘报则两全也遂以谓忘报者犹足以全其恩况吾度越常情之外居施者之地而为报者之事其恩厚岂有涯哉抑不知君子不尽人之欢亦不尽己之欢不竭人之忠亦不竭己之忠人与己无二情也人受施于我其报犹有时而厌况我有施于人反仆仆然为报者之事是果人情之所安乎惟其不出于吾情之所安虽矫而行之激而为之矫者怠激者衰则吾情终有时而不能继矣恩之而不能继则衅隙生焉曾不如相忘者之为安也常理之外不可加一毫之理常情之外不可加一毫之情是故过厚者必薄过亲者必踈过爱者必憎过喜者必怒情岂有过而不反者哉盖尝观秦穆晋文之争端然后知常情之果不可加也晋文以一亡公子而列于五霸揆厥本原果谁之力耶流离之时使无秦穆则为尫为瘠为僵为殍吕郤之难使无秦穆则为灰为烬为烟为埃始拔之于尫瘠僵殍之中终脱之于灰烬烟埃之外使袭先祀使君万民使专土疆使擅利势一身之间自冕及舄皆秦穆所致也有丘山之施而不受涓滴之报在秦穆既为盛徳矣今秦穆非特不责报于晋乃反致其报于晋务欲加于常情以结晋之欢焉呜呼情果可加则圣人已先加之矣圣人所不能加而秦穆则欲加之岂自以为胜于圣人耶秦穆始欲加圣人之所不能加终则自不能继而怨随之隙开于郑之围而成于殽之役吾是以知始之加乃终之损也或者咎秦穆与晋俱围郑反背晋而成之吾谓是固秦穆之罪然其祸源正不在是一室之人同盘而食辛甘酸咸所嗜犹杂然而不齐况二国并立形异势异利异害异秦穆乃以秦狥晋无役不防无盟不同挟未报之徳矫情屈意反若受役于晋者是安可乆耶衅隙不发于今必于后烛之武之説三大夫之戍特衅隙之迹而非其端也噫晋人初受秦穆生全之际懐恩未报方以为我负秦习见秦穆服从之乆少有不合遽以为秦负我是秦穆之以恩召怨固可责晋人之以恩为怨尤可责也以恩为怨少知自爱者皆耻之独秦穆之失不得不之以告学者焉露之濡根茎苗节无不沾雨之降丘陵原隰无不被天之恩物至矣然日出阳升则天不知有露也云归空霁则天不知有雨也种一草植一木幸而滋荣则朝环夕绕认以为己恩爬搔培壅未必不反为物之害者其秦穆类耶
　　秦穆出师袭郑【僖三十二年子自郑使告于秦曰郑人使我掌其北门之管若潜师以来国可得也穆公访诸蹇叔蹇叔曰劳师以袭逺非所闻也师劳力竭逺主备之无乃不可乎师知所为郑必知之勤而无所必有悖心且行千里其谁不知公辞焉召孟明西乞白乙使出师于东门之外蹇叔哭之曰孟子吾见师之出而不见其入也公使谓之曰尔何知中夀尔墓之木拱矣蹇叔之子与师哭而送之曰晋人御师必于殽殽有二陵焉其南陵夏后臯之墓也其北陵文王之所辟风雨也必死是间余收尔骨焉秦师遂东】秦师过周北门【僖三十三年秦师过周北门左右免胄而下超乗者三百乗王孙满尚幼观之言于王曰秦师轻而无礼必败轻则寡谋无礼则脱入险而脱又不能谋能无败乎及滑郑商人髙将市于周遇之以乗韦先牛十二犒师曰寡君闻吾子将步师出于敝邑敢犒从者孟明曰郑有备矣不可兾也攻之不克围之不继吾其还也防滑而还晋原轸曰秦违蹇叔而以贪勤民天奉我也奉不可失敌不可纵纵敌患生违天不祥必伐秦师栾枝曰未报秦施而伐其师其为死君乎先轸曰秦不哀吾丧而伐吾同姓秦则无礼何施之为吾闻之一日纵敌数世之患也谋及子孙可谓死君乎遂命夏四月败秦师于殽百里孟明视西乞术白乙丙以归文嬴请三帅公舍之秦伯素服郊次乡师而哭曰孤违蹇叔以辱二三子孤之罪也不替孟明孤之过也大夫何罪且吾不以一掩大徳】秦使孟明为政【文元年殽之役晋人既归秦帅秦大夫及左右皆言于秦伯曰是败也孟明之罪也必杀之秦伯曰是孤之罪也周芮良夫之诗曰大风有隧贪人败类听言则对诵言如醉匪用其良覆俾我悖是贪故也孤之谓矣孤实贪以祸夫子夫子何罪复使为政】晋秦战彭衙复用孟明【文二年秦孟明视帅师伐晋以报殽之役二月晋侯御之甲子及秦师战于彭衙秦师败绩秦伯犹用孟明孟明增修国政重施于民赵成子言于诸大夫曰秦师又至将必辟之惧而増徳不可当也诗曰毋念尔祖聿修厥徳孟明念之矣念徳不怠其可敌乎】秦济河焚舟【文三年秦伯伐晋济河焚舟取王官及郊晋人不出遂自茅津济封殽尸而还遂霸西戎用孟明也君子是以知秦穆公之为君也举人之周也与人之壹也孟明之臣也其不解也能惧思也子桑之忠也其知人也能举善也诗曰于以采蘩于沼于沚于以用之公侯之事秦穆有焉夙夜匪解以事一人孟明有焉诒厥孙谋以燕翼子子桑有焉】
　　天下之事以利而合者亦必以利而离秦晋连兵而伐郑郑将亡矣烛之武出説秦穆公立谈之间存郑于将亡不惟退秦师而又得秦置戍而去【僖三十年】何移之速也烛之武一言使秦穆背晋亲郑弃强援附弱国弃旧恩召新怨弃成功犯危难非利害深中秦穆之心讵能若是乎秦穆之于晋相与之乆也相信之深也相结之厚也一怵于烛之武之利弃晋如涕唾亦何有于郑乎他日利有大于烛之武者吾知晋穆必飜然从之矣是则子袭郑之谋实烛之武有以开之也举郑国之人咸诵烛之武退两国之师续百年之祀于颊舌之间孰知危亡之衅亦已牙于武之颊舌乎秦穆从烛之武之言而戍郑者非爱郑也利在焉故也从子之言而袭郑者非憎郑也利在焉故也心无晋郑惟利之趋岂有轻絶数十年缔交之晋而反重结数年始附之郑者乎烛之武以利始之子以利终之使外无髙之谋内有三子之应岂复有郑乎是烛之武之留戍乃所以留祸虽免国于晋而输国于秦也君子之重言利其以是哉秦穆既以利轻絶晋亦必以利轻絶郑利心一开不能自窒宜其蔑蹇叔之谏而取殽之败也殽之役説者或归其曲于晋以谓秦所袭者郑所灭者滑于晋未有朝夕之急乃冒丧而邀之吾以为晋固可责秦穆亦不得无罪焉孙权与刘备约同伐刘璋备方髪入山之辞以拒权不旋踵而自取之此权所以深怨而有荆州之师也【见三国志】晋与秦同围郑秦独退师留戍以背晋不旋踵而自袭之此晋所以深怨而有殽之师也前则恐人分其利后则以己专其利最人情之所甚恶知权之怨备则知晋之怨秦矣安可独归曲于晋乎然秦穆惩殽之败仍用孟明增修国政竟刷大耻夫子骤列其悔过之誓于二帝三王之后者抑有意焉一悔可以破百非一善可以涤百利秦穆在春秋中朝议暮贬左瑕右玷虽擢髪不足以数其罪及入于书则温然粹然不见防隙是典谟诰誓之秦穆而非复春秋之秦穆也圣人之劝深矣自时厥后晋有邲之败【宣十二年】齐有鞌之败【成二年】楚有鄢陵之败【成十六年】其余败军者未易槩举如秦之惩败而悔过者则无闻焉此书之所以止于秦也继秦穆而有悔过自誓之举则夫子之序书讵终于秦耶
　　齐国庄子聘鲁郊劳赠贿礼成而加之以敏【僖三十三年齐国庄子来聘自郊劳至于赠贿礼成而加之以敏臧文仲言于公曰国子为政齐犹有礼君其朝焉臣闻之服于有礼社稷之卫也】郑公孙段相郑伯礼无违【昭三年夏四月郑伯如晋公孙段相甚敬而卑礼无违者晋侯嘉焉授之以防曰子丰有劳于晋国余闻而弗忘赐女州田以胙乃旧勲伯石再拜稽首受防以出君子曰礼其人之急也乎伯石之汰也一为礼于晋犹荷其禄况以礼终始乎诗曰人而无礼胡不遄死其是之谓乎】昭公如晋郊劳赠贿无失礼【昭五年公如晋自郊劳至于赠贿无失礼晋侯谓女叔齐曰鲁侯不亦善于礼乎对曰鲁侯焉知礼公曰何为自郊劳至于赠贿礼无违者何故不知对曰是仪也不可谓礼礼所以守其国行其政令无失其民者也今政令在家不能取也有子家羁不能用也奸大国之盟陵虐小国利人之难不知其公室四分民食于他思莫在公不图其终为国君难将及身不恤其所礼之本末将于此乎在而屑屑焉习仪以亟言善于礼不亦逺乎君子谓叔侯于是乎知礼】孟僖子不能荅郊劳【昭七年三月公如楚郑伯劳于师之梁孟僖子为介不能相仪及楚不能荅郊劳】孟僖子病不能相礼乃讲学之【昭七年九月公至自楚孟僖子病不能相礼乃讲学之苟能礼者从之及其将死也召其大夫曰礼人之干也无礼无以立吾闻将有逹者曰孔丘圣人之后也我若没必属説与何忌于夫子使事之而学礼焉以定其位故孟懿子与南宫敬叔师事仲尼】赵简子问子太叔揖让周旋之礼【昭二十五年夏防于黄父谋王室也赵简子令诸侯之大夫输王粟具戍人曰明年将纳王子太叔见赵简子简子问揖逊周旋之礼焉对曰是仪也非礼也简子曰敢问何谓礼对曰吉也闻诸先大夫子产曰夫礼天之经也地之义也民之行也天地之经而民实则之云云】
　　同言者权之以事同事者权之以人国荘子聘鲁郊劳赠贿礼成加敏而臧文仲称之鲁昭公朝晋郊劳赠贿无失礼而晋平公称之至于赵简子之问礼亦止于揖逊周旋之间焉是三者其言同也其事同也因其同而同之则女叔齐之对平公子太叔之对简子既皆以为仪而不以为礼彼臧文仲其亦知仪而不知礼者欤是殆未尝权之以人也臧文仲何如人也其身死其言凛然在春秋中如砥柱之屹横流非女叔齐子太叔軰所敢仰望也臧文仲之所知女叔齐子太叔所不能知者多矣未有女叔齐子太叔之所知臧文仲反不能知者也今女叔齐子太叔尚识其为仪而臧文仲乃指以为礼其必有説矣道无精粗无本末未尝有礼外之仪亦未尝有仪外之礼也升降裼袭与穷神知化者本无二涂扫洒应对与存心养性者本无二説未有析礼与仪为两物者也礼与仪既不可离故古者言礼与仪亦未尝有所择专言礼者如曰大礼如曰有礼非谓礼中无仪也专言仪者如曰多仪如曰威仪非谓仪中无礼也随意而言随言而足曷尝闻指一物而为礼又指一物而为仪者哉春秋之初去古犹近是理未亡此臧文仲之论所以不数数然为之区别也徳又下衰礼与仪始判而不合见拜者止谓之拜见揖者止谓之揖见献者止谓之献见酬者止谓之酬遂以此为礼之极而至理精义漫不复知矣故女叔齐子太叔不得已而指之曰此仪也非礼也仪之外当知复有所谓礼也二人者夫岂不知言出而道离哉亦有所不得已焉耳使其居臧文仲之时肯判礼仪以开破裂之渐耶是非女叔齐子太叔之説变于臧文仲之説盖女叔齐子太叔之时薄于臧文仲之时也孔子不攻异端【孔子曰攻乎异端斯害也已】而孟子则攻之【孟子正人心息邪説距诐行放淫辞以承三圣】岂乐异于孔子哉亦廹于时耳世俗乃谓因孟子之言而异端之害始出因女叔齐子太叔之言而礼仪之辨始明抑不知君子如孔子之不攻而不如孟子之攻愿如臧文仲之不辨不愿如女叔齐子太叔之辨昏昏之毁吾所甘受察察之名乃吾力辞而不可得者也此岂易与世士言耶鲁昭公知郊劳赠贿之礼而不知干侯之危【二十九年】孟僖子不知郊劳摈相之礼而反知孔子之圣当时之所谓礼者不足以定贤愚如此为君子者安得不力辨于毫厘之际耶苟尚如臧文仲之信国庄子则吾恐伯石之汰亦可以声音笑貎取州田之赏矣吾是以知女叔齐子太叔之谓有所不得已也
　　狼瞫死秦师【文二年春秦孟明率师伐晋秦师败绩晋襄公缚秦囚使莱驹以戈斩之囚呼莱驹失戈狼瞫取戈以斩囚禽之以从公乘遂以为右箕之役先轸黜之而立续简伯狼瞫怒其友曰盍死之瞫曰吾未获死所其友曰吾与女为难瞫曰周志有之勇则害上不登于明堂死而不义非勇也共用之谓勇吾以勇求右无勇而黜亦其所也谓上不我知黜而宜乃知我矣子姑待之及彭衙既陈以其属驰秦师死焉晋师从之大败秦师君子谓狼瞫于是乎君子诗曰君子如怒乱庶遄沮又曰王赫斯怒爰整其旅怒不作乱而以从师可谓君子矣云云】
　　誉人之所毁者未必皆近厚也毁人之所誉者未必皆近薄也然君子常欲求善于众毁之中而不忍求恶于众誉之外是文毁为誉者君子之本心变誉为毁者要非君子之得已也狼瞫之死左氏之所誉也自左氏既誉之后更千百年大不见排于君子小不见嗤于众人共相保持其名而至于今日我乃一旦抉其隐其匿堕毁其千百年所保持之名是岂君子之所忍邪瞫为戎右先轸不知其勇而黜之瞫不死于先轸而死于秦师抑其怒于雠其怒于公战是固世所共誉也苟以正义责之则瞫在所毁不在所誉何也瞫怒先轸不知其勇其死于秦者所以彰先轸之不知人也名则忠晋而实愧先轸也呜呼是诚瞫过也同于为过有轻重焉有小大焉阳处父易贾季之班【文六年】先轸黜狼瞫之右同是时也同是事也同是怨也贾季则积其忿而杀阳处父狼瞫则移其忿而死秦师观贾季之狠则知狼瞫之贤矣虽曰不免于过焉其轻重大小非可以贾季并论也自子文之无愠而视狼瞫则可责自贾季之报怨而视狼瞫则可嘉君子之待狼瞫当恕而不当严也必严以正义责之夺其忠晋之誉而归以愧先轸之毁何其责人无己耶抑不知春秋诸臣憾于黜免肆其悖逆因收秩而逐王者吾于石速见之矣【庄十九年】因夺政而逐君者吾于司宼亥见之矣【昭二十五年】孰肯如瞫死敌以愧人耶使当时之臣被黜免者皆如瞫死敌以愧人则为国者惟患愧人者之不多耳苟诚多焉邻敌外宼将无容足之地矣论者盍奬其死敌之功而怜其愧人之情勿探其愧人之情而掩其死敌之功也吾故曰君子之待狼瞫当恕而不当严也然瞫烈士也回犯上之气而为狥国之勇虽未中节要非常人之所能望也待常人当以常法待非常人不当以常法恕常法也所以待常人也拊摩戱狎所以待孩孺加之成人则为侮阔畧优容所以待乡邻加之益友则为踈苟以待常人之恕而待非常之人则恕之适所以辱之也以瞫之义烈岂仆仆乞怜而求人之恕者耶瞫虽往矣吾想其心必受人之责而不愿受人之恕也请得而备责之人心当知所止职当战则战当守则守职当先则先当后则后心止于事事止于心非可出其位也惟各止其位故冉有之用戈不为雠齐【家语】顔回之后至不为惧匡【论语】子思之守国不为厚卫曾子之避宼不为畏越【孟子】皆止其所止而已矣狼瞫前日为右死敌可也既不为右固可以止今乃无职而侵在职者之忧轻进而死于敌则是心不止于事而思出其位矣思不出位出位则邪思之所既邪虽所成之功壮伟劲厉外为人之所叹誉而一心之间实忿怼怨恨之所集也当瞫赴敌之时忿怼怨恨交冲竞起含毒而没虽得千百年之虚誉岂能救其心之扰哉我实清渊人以我为污渠于我何损我实丘垤人以我为岱华于我何加君子当自观之吾之所以为吾者如何耳人之毁誉何有焉九原可作吾意狼瞫乐闻吾之言未必不过于左氏之誉也
　　楚人灭江秦伯降服【文四年楚人灭江秦伯为之降服出次不举大夫谏公曰同盟灭虽不能救敢不矜乎吾自惧也君子曰诗云惟彼二国其政不获惟此四国爰究爰度其秦穆之谓矣】
　　天下之可惧者惟出乎利害之外乃能知之风涛浩荡舟中之人不知惧也而舟外之人为之惧酣醉怒骂席上之人不知惧也而席外之人为之惧狂之既瘳追思方狂之时不知何以自容痛之既定追思方痛之时不知何以自处身防乎吉防祸福之涂志战乎抢攘争夺之境瞀颠错昏惑舛逆未有知惧之为惧者也春秋之世王泽既竭反道败徳乱伦悖理不可槩举尊莫尊于王而有如子頽之出王【庄十九年】有如子带之出王【僖二十四年】此天下之大变也此事之大可惧者也亲莫亲于父而有商臣之弑父【文十四年】有如蔡般之弑父【襄三十年】此天下之大变也此事之大可惧者也自是而降则如灭国之祸尤所谓惨烈而可惧者国于天地有与立焉封殖于唐虞长育于夏商溉灌润泽于文武成康之际庙陈四代之鼎府藏百世之典籍朝有世臣野有世农肆有世工市有世贾虽蕞尔小国不知几人之力几日之功扶持保卫而至于斯也一旦忽为强暴之所陵灭系其君俘其臣墟其宫迁其社刋其木堙其井圣贤千余年之所培养者芟灭无余此岂小故也哉凶威虐熖可骇可愕可悯可伤而当时之君视之恬不以为惧赴告之车未反而金石之乐已淫简册之墨未干而淫虐之令已下此无他惟处于危乱之中而不知惧之可惧也秦穆公于江之灭独怵然戒惕然悟避朝贬食不胜其忧非出于危乱之外岂能深见可惧之真者乎天下诸侯皆处于危乱之内而穆公独出于危乱之外何也盖自殽函一悔之后【僖三十三年】虗气俱尽正心徐还回视前日之所夸者今皆可惭回视前日之所安者今皆可怪股栗于众人熟寝之时目于众人交贺之际此避朝贬食之事秦之羣臣以为过而穆公犹以为不足也穆公信能推此惧心而充之视天下之诸侯国一灭则心一警心一警则政一新是伤彼所以药此损彼所以増此也固可以离危亡之门而卜治安之基矣岂止西戎之霸耶
　　随会能贱而有耻【注见前卷】
　　凡人之疾能仰而不能俯谓之籧篨能俯而不能仰谓之戚施二者均疾也彼之不能仰犹此之不能俯其疾岂有深浅之辨哉形而有疾心亦有疾可贵而不可贱者籧篨之类也厥疾之证有余于节廉而不足于劳苦可贱而不可贵者戚施之类也厥疾之证有余于劳苦而不足于节廉证虽不同同于为疾而已矣世俗乃喜其一而恶其一能贵而不能贱者则谓之髙能贱而不能贵者则谓之卑是説既行狷介之士竞以髙亢自喜闻金糓米盐之语则傲晲而不听视鞭扑棰楚之事则呕哕而不观清逺闲旷梦寐于大庭尊庐之上周旋于浮丘洪崖之间方无事时非不可喜也一旦纳之于浩攘丛剧之投之于廹急颠顿之地则艴然骇怵然惧虽舆台皂平昔屏息避道仰望之于泥涂之下者皆得而靳侮之前日之髙乃所以为今日之卑受岂非世俗之説误之乎身有俯仰而疾无浅深疾有贵贱而名无髙卑以籧篨之所有易戚施之所无是谓无疾之人以贵者之所有易贱者之所无是谓无偏之士乌可喜其一而恶其一哉晋人之称随防者前后相望独郤成子能贱而有耻一语非特可以见随会之全徳亦可以起后世一偏之疾此吾所以三复其言而不厌也负于途贩于肆耕于野泯泯棼棼所谓贱者天下岂少哉然彼皆当贱者也非能贱者也以随防之雅量旷识乃不屑不厌下亲劳苦之事冝廊庙而安闾阎是以谓之能贱宜圭组而安布韦是以谓之能贱宜钟鼎而安簟瓢是以谓之能贱既甘贱者之劳苦而复去贱者之卑汚全人之所不能全斯其所以为全徳欤想随防身亲贱事之时趋则皆趋役则皆役焦焦然一庸保也至于临之以利廹之以害则劲厉之节凛然于冒没争夺之中清微之风肃然于埃土氛翳之表昻屹涌溢挺防而出盖有不可得而掩者随会无贱者之所短贱者无随会之所长其独称全人于晋国有以也哉抑尝深味郤成子之语能贱者固难于有耻然所以无耻者实由乎不能贱也公卿大臣出入禁门訏谟帝所一有失节则天下之责四靣而至彼岂不知为可耻哉其所以忍愧负辱徘徊而不敢者正所以能贵而不能贱也彼其心以谓一旦忤防谴责随至冕服褫矣徒驭散矣宾客落矣一闻其语犹心悸而神泣况身履之耶此所以宁受耻而不顾也向使其贵而能贱则安能郁郁坐受天下之谯责耶故郤成子之语又当以马文渊之説终之















　　左氏博议卷二十一
<经部,春秋类,左氏博议>
　　钦定四库全书
　　左氏博议卷二十二
　　宋　吕祖谦　撰
　　甯嬴从阳处父【文五年冬晋阳处父聘于卫反过甯甯嬴从之及温而还其妻问之嬴曰以刚商书曰沈渐刚克高明柔克夫子壹之其不没乎天爲刚德犹不于时况在人乎且华而不实怨之所聚也犯而聚怨不可以定身余惧不获其利而离其难是以去之六年贾季杀阳处父】
　　易喜者必易厌有书于此一读而使人喜者屡读必厌有乐于此一奏而使人喜者屡奏必厌葢是书是乐之味尽发于一读一奏之间外虽可喜而中既无余矣其初之喜乃所以爲终之厌也善著书者藏其趣于无趣之中非欲掩人之目也得趣于无趣则其趣无时而穷也善作乐者藏其声于无声之中非欲塞人之耳也得声于无声则其声无时而穷也至书无恱人之浅效而有化人之深功至乐无娯人之近音而有感人之余韵凡天下之理不能窥于未得味之前必不能舍于既得味之后也昔吾夫子设敎于洙泗之间子贡初见挟其智而傲之子路初见挟其勇而陵之【并见家语】夫以夫子之圣犹不能动物悟人于一日之速也彼阳处父何人耶甯嬴一见之于涂遽弃其妻子蹑屩担簦从之如不及自世俗观之其移人之速若过于夫子矣然夫子虽不能服由赐于一见而能役由赐于终身阳处父虽能致甯嬴于一朝而不能留甯嬴于数日以一朝之功而较终身之效孰胜孰负孰优孰劣必有能辨之者矣抑尝深考甯嬴之言然后知阳处父所以易使人喜易使人厌者抑有由也葢处父之刚尽之于外而中无留者溢于声音浮于笑貌泛于歩趋流于寝食平生之神气皆发露于众人耳目之前外虽震厉而中无所蓄外虽畅茂而中无所根其始见也其美易见其德易亲所以易使人喜也其既见也索之易穷探之易尽所以易使人厌也发之爲春华曽不能敛之爲秋实玩虚华而忘实味是岂爲腹不爲目者所肯留哉此甯嬴所以乍喜乍厌而不避徃来之烦也虽然甯嬴舍处父于数舍之迩伯宗慕处父于数世之下【伯宗晋大夫】是甯嬴弃处父之华于芳烈方盛之时伯宗拾处父之华于顦顇既落之日使伯宗居甯嬴之地得事处父于未有祸败之前吾知其终身执鞭与之同戮而不悔矣嬴之知几贤乎哉邾文公迁于绎【文十三年邾文公卜迁于绎史曰利于民而不利于君邾子曰苟利于民孤之利也天生民而树之君以利之也民既利矣孤必与焉左右曰命可长也君何弗爲邾子曰命在养民死之短长时也民苟利矣迁也吉莫如之遂迁于绎五月邾文公卒君子曰知命】
　　理之未明君子责也置是责而不忧其责固不可逭惴惴然不胜其责而亟求理之明则天下之患必自此始自夫人之有亟心也始求说于理之外姑借世俗之所共信者以明吾理乐其说之易行忘其害之终及夫岂知今日之快乃所以召他日之患耶嚣淫妖祥之说执左道以迷民者也辞而辟之不责之君子将谁责然君子任是责者不亟于明理而急于辨诬谓以理告人喻者十三以事告人喻者十九蚩蚩之氓难以是非动易以祸福囘于是俯取祸福之说即其共信者而晓之武王不避徃亡而胜商【见北史】明帝不避反支而隆汉【见本纪】太宗不避辰日而兴唐【见张公谨传】汝谓必凶我反得吉汝谓必否我反得亨借是事以明是理向之溺于嚣淫妖祥之说者果何辞而对耶呜呼是徒思其说之易而不思其害之及也说以事立亦以事隳人以事信亦以事疑君子所恃以辟嚣淫妖祥之说者理在焉故也苟舍吾理而屑屑然较事之中否则人虽今日以事而信吾说他日亦必以事而攻吾说矣自古及今嚣淫妖祥之说其不验固众然幸而偶合者亦不乏也我专举其不验者彼专举其偶验者万一彼之事多于吾之事则吾不战而自屈矣至正之理不与事对今吾以欲亟之故舍理就事下与异端并立于争夺之而侥幸于一胜危矣哉善夫左氏之论邾文公也文公卜迁于绎瞽史以爲不利文公不从其言贺迁者在门吊丧者在闾此固瞽史得以借口而辟其说者之所讳避而不敢称也今左氏不讳不避明着之书又从而以知命许之独何欤葢左氏所主者在理不在事事之偶验不足爲吾说之助其偶不验亦不足爲吾语之疵也有是理然后有是验布筭以歩星有是理也故验不验之说生焉测圭以视日有是理也故验不验之说生焉乃若夀夭死生之正命嚣淫妖祥之邪说判爲二途邈不相渉安得以彼命之夀不夀爲此说之验不验哉当文公之既死指以爲瞽史之验者固不足论当文公之未死指以爲瞽史之不验者亦不免舍理就事也左氏所以发知命之言于文公既死之后者良以事虽偶合理本不然违卜而终既不足以损文公之明则言卜而验者岂足以増瞽史之重哉吁瞽史所以能簧鼓一世者不过幸其事之验耳自左氏知命之言立则事虽偶验人不复言瞽史之技至是而穷矣伐其本塞其源信矣左氏之善爲论也
　　齐公子商人骤施于国【文十四年子叔姬妃齐昭公生舍叔姬无宠舍无威公子商人骤施于国而多聚士尽其家贷于公有司以继之夏五月昭公卒舍即位秋七月乙夘夜齐商人弑舍而让元元曰尔求之久矣我能事尔尔不可使多蓄憾将免我乎尔爲之】
　　自治之说古今论治者以爲根极然固有名似而实非者不可不深辨也自治之说曰木有蠧而风摧之隄有穴而水溃之国有隙而奸乘之无蠧之木视风如吷无穴之隄视水如陆无隙之国视奸如愚吾苟自治其国浑全坚密无间之可入则虽有老奸巨猾亦将敛手缩颈退就民伍何变之敢生此固世俗所谓自治之说也即不知木与风相拒故常防其蠧堤与水相拒故常防其穴苟有国者惴惴然深闭固守日与姧相拒则爲治者亦劳矣且彼未尝察姧之所由生也惟皇上帝降衷于下民岂有生而恶者哉物有以动之矣匹夫掉臂而行于道未有爲盗之心也少焉见道旁之室珍货溢目而藩防级夷莫适爲主然后寇攘之计始兴未见是室则无是心既见是室则有是心是其爲盗不出于心而出于室明矣齐公子商人弑其君舍而簒其国议者皆追咎昭公嫡庶不严使商人乘隙以骋乱吾独谓商人未尝乘昭公之隙而昭公实开商人之隙也向若昭公之时国势上尊民志下定则虽有悍戾过商人者亦曷尝有觊觎之念哉惟其贱正妃而叔姬无宠轻冡嗣而舍无威邦本既揺商人始动其无君之心而聚施之计行矣施而谓之骤者见其昔未尝施而今骤施也昔未施而今骤施是昔未尝有此心而今始有之也商人本心无恶因昭公示之以利而动于恶然则簒弑之恶果生于商人耶果生于昭公耶尚论古人者当追咎昭公之生奸不当追劝昭公之防奸也物来攻我我则防之自我致乱将何所防耶以木忧风则可以蠧忧风则不可以堤忧水则可以沼忧水则不可未有己招之而已防之也不思己之生奸而反尤奸之攻己有见于人而无见于己其用心果如何耶此自治之论名似而实非不可不深察也虽然天下固有元恶大憝发衅端于无衅之中者矣殆未可专责人君之开隙也曰人君以天下爲一体万物盈于天地间阖防盈虚徃来起伏皆君心之发见也后世果真有性恶之人则君固不任其责矣惟恶不出于性而出于物故虽君未尝亲诱之苟爲物所诱是亦君诱之也虽君未尝亲陷之苟爲物所陷是亦君陷之也将何地以逃其责故曰百姓有过在子一人
　　楚鬬克公子爕作乱【文十四年楚庄王立子孔潘崇将袭羣舒使公子爕与子仪守而伐舒蓼二子作乱城郢而使贼杀子孔不克而还八月二子以楚子出将如商密庐戢黎及叔麋诱之遂杀鬬克及公子爕初鬬克囚于秦秦有殽之败而使归求成成而不得志公子爕求令尹而不得故二子作乱】
　　理有常然而事有适然因适然之事而疑常然之理智者不由也歴数天下之事出于常然者十之九出于适然者百之一以一废百奚可哉父子天性也父不以尝有商般而疑其子【商臣蔡般】兄弟天伦也兄不以尝有蔡霍而疑其弟【蔡叔霍叔】相虽有莽【王莽】而古今之廊庙未尝无相将虽有卓【董卓】而古今邉阃未尝无将苟持不必然之事而夺必然之理则物物可畏人人可防其心焦然无须臾宁矣君人者固有常体操至公以格天下合此者升戾此者黜向此者擢犯此者刑初未尝容心于其间故有谴怒而无猜嫌有踈斥而无疑贰旦见其恶投之岭海暮见其善列之朝廷上无永废之人下无自絶之志此固君人者之常体也险薄之徒乃谓已踈者不可再亲已逺者不可再近一经摈辱即为仇怨如鬬克公子爕之于楚特以结秦成而功不酬求令尹而请不遂伺间投隙卒成大变况于罹投放窜殛之刑者乎故吾不废之则已既废则使不能复兴可也吾不退之则已既退则使不能复进可也是説既行世主之心术始蛊矣抑不知二子之变葢出常理之外南向而治一日万机赏未直功爵未满志者骈肩交蹠巧厯有所不能计苟皆如二子之爲则滔滔四顾孰非君之雠乎推而下之则尝笞之仆不可荷囊槖尝叱之狗不可卫门阑也世宁有是理耶自古及今挈于鼎镬起于碪质释于囹圄任股肱心膂之闳大博硕震耀彛鼎者代不乏人盍条陈彚举以开广主意不当独摘二子之乱败其君恢然之度也二子之乱固不可以常理论彼楚庄命之居守待以不疑无负于二子而二子则负之无乃有君人之度乎是不然守国重事也非临大节不可夺者莫能也令尹非可求之官而臣之有劳于国亦岂当如市人计物取直哉二子之浮浅躁露如是虽守一障犹难之况委之空宫而授之钥乎吾见楚庄无君人之明而未见其全君人之度也信如是説则人君号为度有余而明实不足者必将济之以察欤曰是非两物也道学不讲蔽者遂谓恢厚纯诚不足以御末世之变于是揣摩以钩人之臆度以料人之情日求而日踈曽不知天理洞然本无不烛而吾乃揣摩以汨之臆度以挠之溷乱方寸使之舛错其所以自智者乃所以自昏也揣摩臆度之私尽则是非美恶之理彰至明之地本在恢厚纯诚中世俗乃舍之而竞求于谲诈辨慧之际何异贾楚而屠燕哉尔欲察毋厌昬尔欲巧毋厌拙
　　单伯请子叔姬【文十四年襄仲使告于王请以王宠求昭姬于齐曰杀其子焉用其母请受而罪之冬单伯如齐请子叔姬齐人执之又执子叔姬】季文子如晋【文十五年春季文子如晋为单伯与子叔姬故也注云因晋请齐】齐人赦单伯归子叔姬【文十五年齐人来归子叔姬王故也注云单伯虽见执能守节不移终逹王命使叔姬得归】
　　前人未决之讼后人之责也前儒未判之疑后儒之责也吏职官府儒职简牍官府有枉简牍亦有枉辨今世之枉者属之吏辨异世之枉者属之儒人虽有去有来然同一官府也事虽有久有近然同一简牍也吏不得以非己之时而却其讼儒者亦岂以非己之时置其疑而不辨哉单伯为鲁请子叔姬于齐左氏无异辞公羊谷梁两家以为单伯淫于叔姬是以见执从左氏耶则单伯无毫髪之愆从公谷耶则单伯有丘山之恶此千载未断之狱待后儒之阅实也吾请以经为律以传为按以同时之人为左验平反而昭雪之今诉人之罪者所诉之谍其氏族爵位乡土犹不能知则弗待讯鞠而知其为诬单伯实周臣而公谷乃以为鲁之大夫周鲁之辨且复倒置尚未辨其为何国人则所言之罪岂足信乎吾非据左氏而指单伯为周臣也公谷方与左氏讼左氏之言虽直焉能折二家之口哉吾之所以指单伯而为周臣者葢以经知之非以左氏知之畿内诸侯见于经者多矣祭伯之来【隠元年】凡伯之伐【隠七年】毛伯之锡命【文元年】召伯之防【文五年】考其书法与单伯无少异公谷何所据而以彼为周以此为鲁乎自周之外经未有书诸侯之臣为伯者觕举内大夫以明之翚挟柔溺豹婼意如之类不氏而名者也叔孙得臣仲孙何忌之类兼氏而名者也公子庆父公弟叔之类配亲而名者也仲遂叔老叔弓叔之类配仲叔而名者也二百四十二年之间不书名者独季子来归一语而已曷尝闻内大夫不名而书伯者乎公谷之诬了然矣政使如公谷之説以单伯为鲁大夫则圣经不名而书伯亦当如季子之比季友有讨乱之略有托孤之忠以身为一国之安危故春秋不名以贵之若单伯果鲁大夫圣经不名而书伯必有大功大善居季子之右安得反负淫齐之罪乎负甚大之罪而得甚美之褒则何以爲孔子何以爲春秋孔子是则公谷非孔子非则公谷是持二説以诘二家虽秦仪代厉亦未必能置对也左公谷者曰单伯之列于经自请叔姬以前如逆王姬如伐宋如防鄄不絶于简至请叔姬之后则载于策者有单子而无单伯庸讵知书伯者非鲁书子者非周乎曰爵列升降各随其时如滕前侯而后子不闻其两滕也【十一年滕侯卒桓二年滕子来朝】杞前伯而后子不闻其有两杞也【僖十七年伯来朝僖二十三年子卒】是何足以病吾説哉或者又曰前古枉直未辨者何可胜数单伯之事特牛一毛仓一粟耳浩浩尘编子能尽发而细辨之乎曰人无故负更百世而莫能雪后之人又以为琐屑而不足问是终天地而无伸眉之日矣推是心以涖官临政则揽山积之文书对至之黎庶必将厌其丛脞漫不复经意抑不知我视之甚防彼视之甚重我视之甚缓彼视之甚急亦何爱顷刻之劳而使彼赍没身之恨乎肄于塾听于府执笔之际皆不可不思
　　宋华耦辞宴【文十五年宋华耦来盟其官皆从之书曰宋司马华孙贵之也公与之宴辞曰君之先臣督得罪于宋殇公名在诸侯之策臣承其祀其敢辱君请承命于亚旅鲁人以为敏】
　　君子之立言待天下甚尊期天下甚重虽至奥至邈之理未尝敢轻视天下逆料其不能知故识虽在一世之先而心尝处一世之后是非推逊不伐而自托于谦退也降衷在天秉彜在民凡具耳目鼻口号为人者罔不备叅賛化育之神经纬幽明之用吾其敢以浅心隘量大弃之于罢冗无能之地乎至于父母之邦尤君子之所祗畏而不敢忽者也维桑与梓必恭敬止于一草一木犹严如是况于人乎左氏世传以为鲁史则鲁其父母之邦也其载华耦来聘无故扬其先人之恶以辞宴乃系之曰鲁人以为敏左氏之意岂不以耦之辞令鲁人之所夸而非君子之贵乎耦之言少知礼义者皆知贱之虽当时二三浮薄辈妄相矜然曲阜蒙七百里之封宁无一人知其非者今槩称鲁人以为敏果哉左氏之论也概称鲁人以为敏是谓鲁空国无君子抑不思所谓鲁人者谁非尔之党友乎谁非尔之姻戚乎谁非尔之师长乎一出言而尽置党友姻戚师长于庸鄙之域倨傲暴慢之气勃然可掬归之以不孙不弟之名吾意左氏不能辞也昔吾夫子亦尝称鲁矣曰鲁无君子斯焉取斯【论语】是夫子一言而待鲁为君子左氏一言而待鲁为小人人心之不同如是哉鲁一鲁耳夫子以夫子之心观之故见其可称左氏以左氏之心观之故见其可鄙所存易于内而所观变于前也或谓左氏之言鲁人特蚩蚩之流耳至于闳达博雅之君子敢名之以鲁人哉曰闳达博雅之君子其材虽出人千百等然履鲁地啜鲁泉服鲁药食鲁粟茍不名之以鲁人岂九夷八蛮之人乎一为君子而背乡闾蔑名教不以鲁人自命是外父兄而耻与同类也夫岂君子之所敢安哉吾益见左氏之误也虽然众不可尽言也本不可忘也左氏之失固不可复蹈也乃若十人之聚三家之市凡鄙汚下皆无足取断之一言不亦可乎曰至理均赋先觉者为圣为贤未觉者为庸为鄙彼虽未觉然是理洋溢徃来于眉睫歩趋间屈伸俯仰无非动人悟物者吾方左酬右酢之不暇慢心何自而生人见吾与庸鄙接而不知吾常与天理接也终日与天理接敢轻乎哉
　　公孙敖二子【文十五年齐人归公孙敖之丧襄仲欲勿哭惠伯曰丧亲之终也虽不能始善终可也史佚有言曰兄弟致美救乏贺善吊灾祭敬丧哀情虽不同母絶其爱亲之道也子无失道何怨于人襄仲説帅兄弟以哭之他年其二子来孟献子爱之闻于国或譛之曰将杀子献子以告季文子二子曰夫子以爱我闻我以将杀子闻不亦逺于礼乎逺礼不如死皆死】
　　物之移人者莫如权位仰视其冠昔鹖今貂俯视其服昔緼今貉饥视其食昔箪今鼎渇视其饮昔瓢今巵是孰使之然哉权位移之也其移有大者焉卑者可使踞重者可使浮朴者可使华恪者可使慢其移又有大者焉贵者自处于尊未足骇使尊者反安于卑可骇也尊者反安于卑未足骇使贵者并忘其尊可骇也吾是以知权位之移者不特其人而又且及他人不特移当时而又且及后世居权位之间者可轻乎哉始公孙敖生谷与难而出奔复生二子于莒孟献子实谷之子其视公孙敖则祖庙也其视在莒之二子则叔父季父也二子还鲁传称孟献子爱之闻于国及有伐之譛二子则曰夫子以爱我闻我以将杀子闻不亦逺于礼乎乃皆犯冦而死味二子之言反视孟献子若大父行自处于孺子之列左氏从而载之亦忘二子之为叔父也献子虽地居宗主位列国卿然天属尊卑要有常分爱而不敬固已非礼二子见人爵之尊而忘天属之重后人之载笔者亦从而忘之权位之移人可畏哉本宗之亲长幼高下虽牧圉皁甚戆而昏者犹能数之今一移于权位卑者自视若尊尊者自视若卑缪乱舛错不复能记则他事遗落者可胜计乎父兄之所训师友之所诏其废忘者不知其几也稚幼之所志壮大之所习其废忘者不知其几也邦国之所系朝廷之所纪其废忘者不知其几也凡吾前日之所学所闻所讲所画棊布别罗列胷次皆坐声利而汨陈之可不深惧呜呼孟献子之没至于今将二千祀矣其声华宠利荡为太虚不可控搏焉有气焰之能移人哉然读其书者习其章句安其训诂尚有不寤二子之为叔父献子之为兄子者况于身处其时亲当其地乃欲卓然自觉于沉酣胶扰之中难矣哉



　　左氏博议卷二十二
　　钦定四库全书
　　左氏博议卷二十三
　　宋　吕祖谦　撰
　　齐人侵我西鄙【文十五年齐侯侵我西鄙谓诸侯不能也遂伐曹入其郛讨其来朝也季文子曰齐侯其不免乎己则无礼而讨于有礼者曰女何故行礼礼以顺天天之道也已则反天而又以讨人难以免矣诗曰胡不相畏不畏于天君子之不虐幼贱畏于天也在周颂曰畏天之威于时保之不畏于天将何能保以乱取国奉礼以守犹惧不终多行无礼弗能在矣】
　　言在此而观在此者众人之观也言在此而观在彼者君子之观也两讼在庭甲操劵契乙奉质剂聱牙撑拒健吏阁笔不能下他日偶视故府之牍适听道路之言罅开节觧举无遁情牍岂豫为此时设言岂特为此事发哉邈乎不相渉而其证甚的寥乎不相及而其谕甚亲吾知其説矣无心之言其言真无心之见其见定是故观言有术略其专而察其旁坚白乎求之惠邓清浄乎求之老庄刑名乎求之申韩耕稼乎求之陈许规规然自局于简册之内而不敢骋君子谓之俗儒取守之论儒者之所争而未有知其所由始者也自叔孙通陆贾之徒进説于时而逆取顺守之説【贾时时前説称诗书高帝骂之曰乃公居马上得之安事诗书贾曰马上得之寜可以马上治乎且汤武逆取而以顺守之文武并用长久之术也】浸淫于天下后之人虽争之强辨之疾终莫能泝其源而拔其根殆观其专而不观其旁之病也盗发于秦盗获于吴众人不察之地可不少留意耶齐懿公伐曹入其郛季文子非之累数十言其辞虽不一大要皆为懿公发也吾读其语至于以乱取国奉礼以守犹惧不终然后知秦汉取守之説其所从来逺矣文子之言本论伐曹偶及于取守寓意而非造意泛言而非立言从容游谈忽不自知判取守为两事吾是知逆取顺守之论滥觞于春秋而襄陵于秦汉也吾请置叔孙通陆贾之徒而独与季文子辨取守一道也源泾而澜渭根莸而叶薫古无是论也取守之论其分于春秋之际乎吾于文子之言有见也百年礼法之家不幸而子弟欲败其家犹必徘徊犹豫半出半入未敢奋然遽行其意彼其意礼法未逺其心犹有所畏也尧舜禹汤文武以来取以是守以是未尝斯须去礼前圣后圣相付甚严至于春秋列国正其隙方开之时故文子之言犹若有所惮者既曰以乱取矣以礼守矣复继之曰犹惧不终一语开之一语闭之一语招之一语麾之前语方脱口而遽汲汲于自赎岂非取守之论方分而文子之心犹有所未安者时寖逺论寖广至于隋唐之际所谓逆取顺守弄文墨者徃徃道之晏然不疑若误记以为六籍语者尚奚言哉此吾所以独与文子辨而切意取守之论起于春秋之时也唐太宗并缘此义手二昆【杀太子建成齐王元吉】临朝而无愧色第贞观之治前代鲜居其右者世俗遂谓文子之言犹信胠箧探囊而揖逊守之谓之工于守财则可谓之勇于改过则不可为盗者弃其所攘然后不谓之盗逆取者舍其所取然后不谓之逆安有身拥盗物而自名顺守者乎吾是以知取守之无二道也
　　楚大饥庸人帅羣蛮叛楚【文十六年楚大饥庸人帅羣蛮以叛楚麇人率百濮聚于选将伐楚于是申息之北门不啓楚人谋徙于阪高蔿贾曰不可我能徃冦亦能徃不如伐庸夫麇与百濮谓我饥不能师故伐我也若我出师必惧而归百濮离居将各走其邑谁暇谋人乃出师旬有五日百濮乃罢自庐以徃振廪同食次于句澨使庐戢黎侵庸及庸方城庸人逐之囚子防三宿而逸曰庸师众羣蛮聚焉不如复大师且起王卒合而后进师叔曰不可姑又与之遇以骄之彼骄我怒而后可克先君蚡冒所以服陉隰也又与之遇七遇皆北唯禆鯈鱼人实逐之庸人曰楚不足与战矣遂不设备楚子乗驲防师于临品分为二队子越自石溪子贝自仭以伐庸秦人巴人从楚师羣蛮从楚子盟遂灭庸】
　　丰歉在人而不在天强弱在人而不在地归丰歉于天闭口而俟死者也归强弱于地束手而就亡者也是故天时虽歉以人而丰地势虽强以人而弱强弱丰歉之权系于人而已楚地跨南服威令行于诸侯自蚡冒以来羁百蛮以长绳而鞭棰之虽舆台隷人莫不气吞鴃舌之君长岁小饥馑庸人率羣蛮而叛之正如蚊防扑缘何足介意而一国骇惧聚谋徙都仰视庸濮岌如泰山之将压栗栗危惧朝不谋夕当是时楚国封疆岂削于前舆赋岂减于旧哉特主谋者弱虽封疆舆赋之盛不能使之强也及蔿贾之言一发大小老稚皆有奋心自庐以徃振廪同食见气之盈而不见囷之竭见师之饱而不见岁之饥溃蛮灭庸四境如扫呜呼不有君子其能国乎蔿贾未谋也则楚以强爲弱蔿贾既谋也则楚以歉爲丰无其人则山川形势地虽与之而不能全有其人则运馈粮饷天虽夺之而不能病人之权重矣哉或曰楚之是役有庐戢黎之兵有子防之谍有师叔之谋有子越子贝之旅合众智萃羣力用集大勋岂专蔿贾之功欤曰至难囘者天下之势是势一囘则风驱雷动云飞川决虽僬侥戚施亦皆鸣劒抵掌赴功名之防故囘大势号爲天下之至难有张良以决鸿沟之追则参勃信布之徒不可胜用也【项羽自知少助食尽乃与汉王约中分天下割鸿沟以西为汉以东为楚羽解东归汉王欲西归张良谏遂用其计五年围羽垓下楚地悉定】有邳彤以决河北之留则弇异汉恂之徒不可胜用也【世祖从蓟还失军欲至信都彤乃选精骑迎世祖与世祖防信都世祖虽得二郡之助而兵众未合议者多言可因信都兵自送西还长安彤曰今释此而归岂徒空失河北必更惊动三辅堕损威势非计之得者也世祖善其言乃止】天下患无张良而不患无参勃信布天下患无邳彤而不患无弇异汉恂当楚人防画未定之际使无蔿贾之一言退自窜于版高之墟则虽有数子之智勇不过﨑岖草莾间其有匹夫之决者不过先狗马填沟壑耳贾也昌言于庭抉楚国頽仆之势而起之徧国中勃勃皆有生意淬戈砺刃惟恐见敌之晚虽无数子岂无能办此者乎战于外鼓于中筹于上用力愈佚受赏愈醲昔之治兵葢未尝无次第于其间也
　　郑子家爲书告赵宣子【文十七年晋侯搜于黄父遂复合诸侯于扈于是晋侯不见郑伯以为贰于楚也郑子家使执讯而与之书以告赵宣子曰寡君即位三年召蔡侯而与之事君十一月随蔡侯以朝于执事十二年六月归生佐寡君之嫡夷以请陈侯于楚而朝诸君十四年七月寡君又朝以蒇陈事十五年五月陈侯自敝邑徃朝于君徃年正月烛之武徃朝夷也八月寡君又徃朝以陈蔡之密迩于楚而不敢二焉则敝邑之故也虽敝邑之事君何以不免在位之中一朝于襄而再见于召夷与孤之二三臣相及于绛虽我小国则蔑以过之矣今大国曰尔未逞吾志敝邑有亡无以加焉古人有言曰畏首畏尾身其余几又曰鹿死不择音小国之事大国也德则其人也不德则其鹿也鋋而走险急何能择命之罔极亦知亡矣将悉敝赋以待于鯈唯执事命之晋巩朔行成于郑赵穿公婿池为质焉】
　　井有余润圃者不爲之増畦车有余载驭者不为之増槖天下之理惟厚于养而薄于求然后可以相待而至于无穷先王之有天下也分地分民以建诸侯圭焉而朝鼎焉而食辂焉而趋鼐焉而燕台其门观其阙秋毫皆君赐也虽旦荐币而暮奉笾犹不足以荅天地大德而先王制为五服六年一朝之典夫岂欲佚诸侯而骄之哉葢在我者常欲有余在彼者常欲不足使诸侯养其忠而不得尽展蓄其力而不得尽施此所以传百世而无不轨不物之患也晋于郑何益哉尝建置其社稷乎未尝也尝拥立其君长乎未尝也虽时有涓滴之惠然干戈相寻德不偿怨彼其所以涂蓍道君臣相望于晋之郊者岂得已哉特畏其力焉耳晋人犹不餍其多求于郑郑不胜其求移书以直之晋人气禠神夺仆仆然行成遣质惟恐不及以大国之尊而下行小国之事甘受屈辱而不敢辞葢求之太尽固有以招之也周不能岁朝诸侯而晋则能之晋之拊循诸侯过于周则可乎然则执讯之辱不发于郑亦必发于他国也过任之事父不能得之子无己之求君不能得之臣况俱号为诸侯者乎虽然晋楚俱大国也郑介晋楚之间者也郑之于晋其抗辞以对者葢非一端如瓌馆登陴争承问后之类行行然每不肯为晋下至于事楚则异是矣饬车而朝走币而使惟恐少忤其意敢抗辞以对者殆无几何其勇于晋而怯于楚乎曰晋中国也可告语者也楚蛮夷也不可告语者也郑有晋憾犹敢诉焉至于楚则不敢诉而敢叛二者孰为得失哉以迹而论则楚恭而晋倨以心而论则晋亲而楚踈人徒见郑之君臣入楚之境貌恭心肃遂以为畏楚入晋之境辞费説烦遂以为慢抑不知为晋楚谋者宁受其畏乎宁受其慢乎必知所去取矣谏防不至于朝诉谍不至于府晏然靖谧号为无事以晋楚之事格之无乃犹有可察者乎邴歜阎职弑齐懿公【文十八年齐懿公之为公子也与邴歜之父争田弗胜及即位乃掘而刖之而使歜仆纳阎职之妻而使职骖乘夏五月公游于申池二人浴于池乃谋弑懿公纳诸竹中舍爵而行】
　　事有出于常情之外者非人之所不能及则必不能及人者也肘腋怨雠腹心仇敌旷怀大度高出于常情之外夫岂常人所及哉智不逾于常人而欲为非常人之事则必愚者也闇者也发褚以示盗者也决隄以俟溺者也跣足于雄虺之榛而裸身于饿虎之蹊者也至于奸雄凶猾之人每持宁我负人无人负我之语睚眦之怨必削株拔根无噍类乃止彼岂不知含洪光大为盛德事哉葢思其上者慨然以为不可学至其下者冁然以为不足学也齐懿公夺阎职之妻刖邴歜之父而复亲近二人者与之狎昵卒屠其躯意者懿公岂不分菽麦者耶则戕君窃国机略初不在人后乃于人情易见之利害舛错如此世未有知其説者抑不知懿公之事他人视之若不近人情而懿公实未尝不用其情也彼懿公身为公族而弑其君于其父子亲族之间亦已薄矣至于宗族残忍鸷暴慹然无情推己之情而谓人皆然此其所以日亲歜职而不料其果于复雠也人怪懿公之不近人情而不知懿公之祸正坐以己之情而度人之情也请以太子劭之事实之劭与弟濬俱谋逆潘妃者濬之母而劭之所欲杀也劭将杀其母而亲其子疑若非人之情抑不知劭濬之情同于悖逆元嘉之变潘妃既戮而濬之附劭有加于前兄枭弟镜何其异躯而同情也【南史宋文帝纪】商人之待歜职正如劭之待濬自谓人皆如已不复置疑此吾所以推懿公之祸正在于用情也吾考传之所载二子既戕懿公舍爵而行略无所惮而又切有所感焉当懿公谋逆之时贷粟之际曲泽私德伪声虚誉营丘之民奔走而歌舞之故能以支代宗而窃其国居位未几以凶虐而杀其身向日之受其姑息者竟无一人仗戈以赴其急推刃之人缓歩出郊略无所惮至于是然后知区区之小惠果不足恃也齐懿公罪恶贯盈本无足责吾特表而出之以为好行小惠者之戒
　　襄仲杀恶及视及叔孙惠伯立宣公【注在十七卷】
　　天下之乱无形者不可讨无志者不果讨无助者不能讨合是三无乱之所以成也匿机闭键覆阱韬戈城府高深不见纎隙是谓无形视国传舍视君奕棋小冦不诃大冦不御是谓无志胆壮形羸志强势弱孑然孤立莫救危亡是谓无助发于彼者有形立于我者有志资于外者有助亦何奸之不消何难之不平哉宜消而长宜平而倾此君子之所以深嗟而屡叹也叔仲惠伯之祸吾尝三复其事而悲之惠伯受遗辅政履危疑之朝固当蚤警暮戒大布耳目剪荆于萌芽之始殪虎兕于蠕动之初虽深谲沉隠之谋犹必钩考而披抶之况襄仲亲以杀嫡立庶之计显语惠伯不讯而承不索而获是天发其奸赐惠伯以讨乱之机也惠伯抚机不发见乱之形恬不为备意者惠伯沉浮媕阿无狥国之志欤恶视之难杀身就义凛然不负其意谓惠伯无狥国之志者诬也有狥国之志而见逆国之形是宜忠愤俱发百舍一赴如注坡马如纵壑鱼如解縚鹰靡容晷刻之缓顾乃束手待毙噤无所为殆惠伯困于无助畏襄仲之多助而不敢发也襄仲所恃为助者独齐耳出姜实齐女而子恶齐之自出也齐所以不顾其亲而从其请者特以襄仲专政欲以亲鲁耳惠伯若亟遣使于齐援婣戚之义明利害之数以感动齐侯则齐未必不翻然改计葢弃至亲之甥而即甚踈之人齐必不为也舍已立之君而待将簒之贼齐又不为也堕救患之名而取党奸之谤齐又不为也惠伯傥如前所陈以晓齐侯则齐知子恶有惠伯为之内主又知襄仲不能专鲁之权则安肯舍此而助彼乎襄仲既失齐助则块然几上肉耳侨如倚晋倾鲁气葢一国晋人朝悔而侨如夕走【成十六年】惠伯诚能厚结齐驩以孤襄仲之援吾见临淄之未反而东门之室已虚矣释此不为乃捐身命甘与草木同腐此君子所以深为惠伯惜也呜呼襄仲泄谋于人在法当败公室连姻于齐在法当亲惠伯可讨不讨而使襄仲转败为成可附不附而使齐侯变亲为怨虽有区区之心何救玉之毁乎是以君子恶徒善
　　季文子出莒仆【文十八年莒纪公生太子仆又生季佗爱季佗而出仆且多行无礼于国仆因国人以弑纪公以其寳玉来奔纳诸宣公公命与之邑曰今日必授季文子使司冦出诸竟曰今日必达公问其故季文子使大史克对曰先大夫臧文仲敎行父事君之礼行父奉以周旋弗敢失队曰见有礼于其君者事之如孝子之养父母也见无礼于其君者诛之如鹰鹯之逐鸟雀也先君周公制周礼曰则以观德德以处事事以度功功以食民作誓命曰毁则为贼掩贼为藏窃贿为盗盗器为奸主藏之名頼奸之用为大凶徳有常无赦在九刑不忘行父还观莒仆莫可则也孝敬忠信为吉徳盗贼藏奸为凶德夫莒仆则其孝敬则弑君父矣则其忠信则窃寳玉矣其人则盗贼也其器则奸兆也保而利之则主藏也以训则昏民无则焉不度于善而皆在于凶德是以去之】
　　鲁道衰而权移于季氏议者徒见其专权之祸而不见其窃权之由吾读左氏书至季文子出莒仆之事然后知季氏窃权之始葢在此也权君之所司也堂陛甚高扄鐍甚严操柄甚尊岂人臣能一旦徒手而夺其权哉必有隙焉然后能乘之必有名焉然后能假之必有术焉然后能攘之吾于莒仆之事未尝不三叹文子之险且谲也宣公簒立大臣未附国人未信其权未有所属此千载一时之大隙也以季子之富强投其隙而攫取其权谁曰不克然取之太迫则君不安于上民不厌于下虽刼而留之其权终有时而还故因莒仆之事借其名閟其术嘿收一国之权于掌中而人不悟深矣哉文子之谋也莒仆弑君窃邑宣公不惟纳之而又欲封之是固羣臣之所当争也文子托去恶之名改君命而使司冦斥仆于境外以尝试宣公意以谓君苟怒我耶则吾固可自附于忠愤爱君之徒君苟听我耶则鲁之大柄自是归我矣退不失誉进不失权君有从违我无増损其自为计乃如此自古之盗权者皆觊成而恶败葢成则受大福败则蹈大祸未有如文子之计不幸不成犹不失蹇谔之称者其为计可谓高出古人之右矣既而宣公果惑于史克之对终莫能诘一时上下皆为所君嘉其直人诵其忠而不知国命已移于防防之中更千百载观者犹以斥莒仆为文子之美莫有辨其为窃权之始者吁死诸葛可以走生仲达【诸葛亮与司马懿对垒渭南相守百余日亮数挑战懿不出亮卒于军中长史杨仪整军而出百姓奔告司马懿懿追之姜维令仪反旗鸣鼓若将向懿者懿领军退不敢逼于是杨仪结阵而去入谷然后发丧百姓为之谚曰死诸葛走生仲达懿闻之曰吾能料生不能料死故也】死姚崇可以筭生张説【姚元崇将死戒其子曰疾果不救则以吾平生好玩所寳置于张丞相彼得之当为吾作神道碑既而张説果受其子献而为之撰其碑后既觉乃曰死姚崇尚能以计中生张説】孰谓既死之文子余欺遗谲尚能欺千百岁之后乎至其后世子孙取卞城费舞佾设拨之类狼纵之迹若泥中之鬬兽葢得文子之粗者也吾详考史克之对歴数莒仆之罪言虽指仆而意讥宣公宣公负簒弑之恶实鲁之仆耳闻克之言其颡能无泚乎克内则阴中宣公之隠以胁之外则盛称文子之功以诳之一胁一诳捭阖箝制真季氏徒也然克之辞浮丽夸靡学者或咀其华而忘其实吾请摘其妄以示之克首称先大夫臧文仲敎行父事君之礼行父奉以周旋罔敢失坠见无礼于其君者诛之如鹰鹯之逐鸟雀也呜呼行父尚记文仲之教乎前日襄仲之难嗣主受弑无礼于君孰大于是行父乃恬若不见者文仲之敎何在也不鹰鹯于襄仲而鹰鹯于莒仆可怜哉克之缪妄不情若此类甚众姑发其一以告学者使无惑焉宋公杀母弟须及昭公子【文十八年宋武氏道昭公子将奉司城须以作乱十二月宋公杀母弟须及昭公子使戴庄桓之族攻武氏于司马子伯之馆遂出武穆之族使公孙师为司城公子朝卒使乐吕为司冦以靖国人】武氏之族以曹师伐宋【宣三年宋文公即位三年杀母弟须及昭公子武氏之谋也使戴桓之族攻武氏于司马子伯之馆尽逐武穆之族武穆之族以曹师伐宋秋宋师围曹报武氏之乱也】
　　身后之爱憎可以验身前之臧否闻其名而共慕之见其嗣而共恤之是人也必有遗爱在民者也闻其名而共诋之见其嗣而共疾之是人也必有遗衅在人者也故是非善恶之辨必至于子孙而后定以朱之淫而宾于虞【见尚书】以盈之材而亡于晋【见晋语】非尚论其先果何以致之哉宋昭公之无道也不能其大夫至于君祖母众叛亲离而殒其身者也人亡而虐不亡骨朽而恶不朽其平日之所践歴犹将削其迹而去之况所谓子孙者岂有措足之地乎然武氏道昭公子而为乱虽不克成然余殃流毒更三四年而后息使宋人果憾昭公则眇然弱息焉能摇民心倾国势震荡讙动一至于此殆未有知其説者也生而向死而背者世固尝有是矣曷尝闻生则厌之死则怀之者乎彼昭公果何以得此于民哉君天也民之于君固有不可解于心者昭公虽无道然尝托在君位矣君民之间葢自有不胶漆而固者前日之怨岂民之本心哉物有以迫之鈇焉焉则怨桁焉槢焉则怨畋焉游焉则怨台焉囿焉则怨至于身没之后鈇桁槢朽畋游弛台囿荒前日之怨窅然空然堕于眇茫漫不见踪迹氷泮则水生尘尽则鉴彻怨去则思来斯民始怵恻凄追惟畴昔君臣之义见其遗嗣恻怛兴怜故奸宄乘之犹足疑误羣听此真民之本心也惜乎怨在身前思在身后昭公亲当今日之怨而不及待他日之思此其所以履危亡而莫救欤当昭公将弑之际徬徨四顾无非仇敌涂穷势极自赴阬阱抑不知民心本未尝忘昭公特夺于残虐不暇思耳使昭公奋发悔悟改前之爲则民将移其身后之思于身前向之鸱鸮皆鸾鳯也向之堇皆参术也向之碪质皆几席也向之仇敌皆姻娅也迁善之门飜手可辟适治之路举足可登乃延颈待毙自谓无防愚矣哉






　　左氏博议卷二十三
<经部,春秋类,左氏博议>
　　钦定四库全书
　　左氏博议卷二十四
　　宋　吕祖谦　撰
　　晋不竞于楚【宣元年晋荀林父以诸侯之师伐宋宋及晋平晋又防诸侯于扈将为鲁讨齐皆取赂而还郑穆公曰晋不足与也遂受盟于楚晋侯侈赵宣子为政骤谏而不入故不竞于楚】
　　下流固恶之所归也举夏之恶皆归桀举商之恶皆归纣虽有龙逢比干之徒持一篑而障横流终莫能遏其归也君子不幸而立暴君之朝蹙頞疾首坐视其君为恶之所归而不能遏则有之矣怙乱肆行推恶于君忍以其君为归恶之地者是诚何心哉晋灵公之不君固众恶之所归也侈以败国贪以失隣皆灵公之实恶而非所谓归恶也吾独怪荀林父当时号贤大夫伐宋之役亦取赂而还浸失郑之助而成楚之强意者迫于灵公之暴而不得骋邪则林父是役秉専征本非有所牵制也固宜指弑君之罪以明大义于天下顾乃怵于小利迁延退却林父非不自爱重者胡为而甘受贪惏之名也哉其心必谓灵公之贪侈闻于天下吾虽受赂而罪诸侯必以罪灵公而不罪我幸有灵公以为归恶之地固可借灵公自解以逃巽懦苟得之责此其所以取赂而无所惮也不然则林父前尝事襄公矣何为而不取赂邪后尝事成公矣何为而不取赂邪不前不后而独取赂于灵公之朝者盖襄成失徳不闻于诸侯于是时受赂则恶名必归于已至于灵公则素负贪侈之名宜林父得以嫁其恶也左氏载晋失诸侯不竞于楚之由亦不过归罪灵公之侈初无一言罪其臣果不出林父之所料则林父之为谋亦宻矣呜呼庄蹻为盗于楚而楚之盗皆托之庄蹻庄蹻宜得此名者也已实为盗而归庄蹻以盗名者是亦一庄蹻也【庄蹻楚威王时为将】灵公为恶于晋而晋之恶皆托之灵公灵公宜得此名者也已实为恶而归灵公以恶名者是亦一灵公也况林父被服名教习知君臣之义而忍为此其恶殆甚于灵公矣鼯鼷昏出鸱鸮夜号乗闇妄动物多有之吾不意林父亦为此态也或曰君淫亦淫君奢亦奢古之人固有自毁而分谤者【齐管仲】安知林父之不为此邪曰谤可止而不可分分谤所以増谤也君有失犹望臣正之君有过犹望臣规之苟同君之恶自谓分谤上下相济混然一体则复何望焉一君之侈纵民且告病诸臣又为侈纵以附益之民何以堪乎是其于谤不能分之使薄适以増之使多也一炬之火炎岗燎原鬰攸蓬勃或者乃分为数炬欲以杀火之势有是理乎故曰分谤者所以増谤也
　　郑人获狂狡【宣二年春郑公子归生受命于楚伐宋战于大棘宋师败绩囚华元狂狡赂郑人郑人入于井倒防而出之获狂狡君子曰失礼违命宜其为禽也戎昭果毅以聴之之谓礼杀敌为果致果为毅易之戮也】
　　君子之与邪说辨也不得已也矞宇嵬一世皆倾辨之则吾道存不辨则吾道丧此其势不得不与之辨也世皆知其非而吾犹辨焉是得已而不已也然天下之患每自不辨始一粟在地有时而生一説在世有时而行彼其说虽浅谬狂僻夫人皆知其非然要有是说存于世今日弃之安知他日无取之者乎今日鄙之安知他日无慕之者乎君子徒见始之人不彼信也遂不复置之齿颊间抑不知是说在世自根而芽自芽而叶浸长浸兴日以滋大百年之外数传之余终必误人而后止吾是以知邪说果不可使有也宋襄公持不重伤不擒二毛之说以败于【僖二十二年】举国皆咎之其说不足以移人可知矣裹粮坐甲固敌是求非我杀彼则彼杀我当是之时反欲纵敌以为仁其迂暗至此尚足与之辨乎况国人皆知咎公必无肯蹈其覆辙者是襄公之说适以自误而不足以误人固君子之所不必辨也三四世之后乃有狂狡者生长于宋闻襄公之风而恱之大棘之役与郑人战不忍郑人之入于井倒防而出之反为郑人所获祖襄公之余论自取俘虏然则襄公之说近不能移当时之国人逺乃能误后世之狂狡是知邪说不足以惑当时者未必不能惑后世君子之与邪说辨其可以当时之从违为断乎凡天地之间有是物必有嗜之者有是说必有从之者动人之物不必真动人之说不必异昌歜羊品凡味劣更千百年未尝得爼豆于柤梨橘柚之间忽有嗜之者至终身不能忘【文王嗜昌歜曽晢嗜羊枣】异端邪说之在天下固有鄙陋乖误不足以欺愚众者然安知世无偏好独向若狂狡之于宋襄乎吾是以益知异端邪说果不可存于世也自道术既裂异端邪说起如猬毛所闻者可得而攻所不闻者乌乎而攻之所见者可得而攻所不见者乌乎而攻之今欲禽狝草薙使无一说之存于世难矣哉曰是不难其本在正人心而已孟轲氏出与诸子辨独觕举杨墨一二家以例其余同时如列御冦庄周者未尝问也同时如申不害商鞅者未尝问也同时如邹衍公孙龙者未尝问也孟氏岂纵敌为吾道累哉盖人心一正则诐淫邪遁之辞殱荡无遗固不待歴诋而徧攻之也一日既升羣隂皆伏一雨既浃羣物皆濡牖牖而烛之畦畦而溉之则天之为天也盖劳
　　郑伐宋囚华元【宣二年春郑公子归生受命于楚伐宋宋华元乐吕御之二月壬子战于大棘宋师败绩囚华元获乐吕及甲车四百六十乗俘二百五十人馘百人狂狡辂郑人郑人入于井倒防而出之获狂狡君子曰失礼违命宜其为禽也戎昭果毅以聴之之谓礼杀敌为果致果为毅易之戮也将战华元杀羊食士其御羊斟不与及战曰畴昔之羊子为政今日之事我为政与入郑师故败君子谓羊斟非人也以其私憾败国殄民于是刑孰大焉诗所谓人之无良者其羊斟之谓乎残民以逞】
　　天下之情固有厚之而薄薄之而厚者不可不察也子弟与乡人皆在席觞酒豆肉必先乡人而后子弟岂人情固厚于踈而薄于亲乎盖踈则相责故不可不与亲则相恕故可以不与其待乡人物至而情不至所谓厚之而薄者也其待子弟物不至而情至所谓薄之而厚者也凡人情相与至于无间则用之不怿置之不愠予之不辞夺之不怨旷然相期于形骸之外夫岂以薄物细故而遽为向背哉华元杀羊食士而其御羊斟不与人皆以为待羊斟之薄吾独以为待羊斟之厚焉元之意岂不以斟为吾御几年矣左执鞭右奉辔旦则皆出暮则皆入险阻寒暑升降骤驰无不与吾俱相悉已深相信已熟今日飨士吾肘腋同体之人岂计一杯羮以为轻重姑及踈者逺者可也羊虽不及然亲厚之意固已逾百牢而丰五鼎矣斟不知享其意而徒欲享其食忿戾勃兴驱车趋敌投华元于死地覆丧师徒而不顾元待之以君子之心斟报之以小人之行非特负元乃负国也议者或谓元御下寡恩以起羊斟之怒吾观元之为人乐易慈祥之气温然可挹其免于囚虏而归再与斟遇犹慰解勉劳若恐伤其意者下至役之嘲谯亦逡巡退避而不校则元岂寡恩者哉元尚能恕斟于既为变之后乃不能抚斟于未交兵之前无是理也此吾所以论元之待斟盖厚而非薄也然元亦不能无罪焉日与斟周旋不知其肺腑犹以君子待之一罪也箪食豆羮见于色之人乃与共载托于死生二罪也情意未孚而遽忘彼我示无间三罪也明不足以烛奸诚不足以动物何适而不逢祸哉惜乎华元有君子之资而未尝学也
　　晋赵盾侵郑【宣二年秦师伐晋以报崇也遂围焦夏晋赵盾救焦遂自隂地及诸侯之师侵郑以报大棘之役楚鬭椒救郑曰能欲诸侯而恶其难乎遂次于郑以待晋师赵盾曰彼宗竞于楚殆将毙矣姑益其疾乃去之】楚灭若敖氏【宣四年令尹子文卒鬭般为令尹子越为司马蒍贾为工正譛子而杀之子越为令尹已为司马子越又恶之乃以若敖氏之族圄伯嬴于轑阳而杀之遂处烝野将攻王王以三王之子为质焉弗受师于漳澨秋七月戊戌楚子与若敖氏战于臯浒伯棼射王汏辀及鼓跗着于丁寕又射汏辀以贯笠毂师惧退王使巡师日吾先君文王克息获三矢焉伯棼窃其二尽于是矣鼓而进之遂灭若敖氏】
　　物以顺至者必以逆观天下之祸不生于逆而生于顺劒楯戈防未必能败敌而金缯玉帛每足以灭人之国霜雪霾雾未必能生疾而声色畋游每足以殒人之躯久矣夫顺之生祸也物方顺吾意而吾又以顺观之则见其吉而不见其凶溺心纵欲盖有陷于死亡而不悟者矣至于拔足纷华寓目昭旷彼以顺至我以逆观停筯于大嚼之时覆觞于剧饮之际惟天下之至明者能之鬭椒汰侈于楚帅兵救郑晋赵盾乃退师示怯以顺适其意而益其疾椒也遂谓赵盾真畏己者凭恃其强肆为悖逆亲集矢于其君之车以覆其宗盾投之以顺而椒不观之以逆殆非盾之能误椒盖椒之不能察盾也然盾之为谋者难察之中犹有可察者焉豪奴悍婢嚚顽狠戾阖室之人皆畏避之出而詈市人则必奋臂与之鬭盖其威行于家而不行于市此殆易晓也椒之跋扈楚人素畏之尔一出楚境与敌国遇则相视犹道路之人何为遽下之哉赵盾卷斾改辕未战而却逡巡若有所惧者此理之不当然也理不当然而然其必有所以然矣椒于此曷不深致其观乎谓晋封略不如楚则否谓晋谋臣不如楚则否谓晋甲兵不如楚则否反覆推考莫知其端是殆养我而纳之于祸也牛羊犬豕醉于豢养身日腯而死日近椒趾方颅圆灵而为人乃坐受仇敌之豢养侈増贯盈自赴刀几亦愚矣向使椒独肆其侈不遇赵盾以养其恶岂遽至于此极乎曰意在于善凡所遇者皆养吾善之物也意在于恶凡所遇者皆养吾恶之物也岂必遇赵盾之设谋者然后能养其恶哉一雨露也一寒暑也梧槚得之以养其柯条荆棘得之以养其芒刺造物者何尝有心厚梧槚之材而稔荆棘之毒欤咸其自养而未有养之者也椒苟意于善盾虽示弱而养其恶未必不逆观其诈悚然儆惧而啓改过之门矣盾本将以养其恶椒反资以养其善殆惟恐遇盾之不蚤也晋灵公不君【宣二年晋灵公不君厚敛以雕墙从台上弹人而观其辟丸也宰夫胹熊蹯不熟杀之寘诸畚使妇人载以过朝赵盾士季见其手问其故而患之将諌士季曰諌而不入则莫之继也防请先不入则子继之三进及溜而后视之曰吾知所过矣将改之稽首而对曰人谁无过过而能改善莫大焉诗曰靡不有初鲜克有终夫如是则能补过者鲜矣君能有终则社稷之固也岂惟羣臣赖之又曰衮职有阙惟仲山甫补之能补过也君能补过衮不废矣犹不改宣子骤諌公患之使鉏麑贼之晨往寝门辟矣盛服将朝尚早坐而假寐麑退叹而言曰不忘恭敬民之主也贼民之主不忠弃君之命不信有一于此不如死也触槐而死】
　　天下之乱常基于微而成于着知微者谓之君子知著者谓之众人黍离之叹虽舆台牧圉共悲之至若见铜驼荆棘于全盛之时则非知几者莫能也晋灵公暴戾凶虐觞赵盾而伏甲攻焉人莫不以为骇君臣非敌国也殿陛非战塲也长戈大防不用之于邉陲而用之于宴席弁冕毁裂爼豆抢攘是非可骇之尤者乎抑不知灵公素与争臣为敌彼其殿陛之间化为战场亦已久矣特其迹未着人不能深察耳灵公失政之初固已外其臣而雠敌遇之窃取用兵之谋而为拒諌之计随防将入諌屡进而屡不视是制之以静者也深沟髙垒以待敌者也其在兵法名曰形随防将进说迎为悔过以塞其口是示之以弱者也甘言卑辞以诱敌者也其在兵法名曰声形之而不能御声之而不能动兵法既穷则直搏战而已此赵盾继諌于随防之后所以幽有鉏麑之贼明有嗾獒之举也心攻不下始以力攻心战不胜始以力战人见其既动干戈方矍然骇惧自识者观之则灵公肺腑之内念念举兵樽爼之上日日流血方臣主相际都俞吁咈之时固已使之寒心矣盾也不知其君以仇敌遇已尚譊譊进说不止迄致伏甲之变何其见之晚也为盾谋者将奈何曰二国相怨一使可和二垒相持一可解岂有仇敌尚可通而君臣终不可通者乎情暌则君门万里情通则万里君门其相去一间耳君臣固有复通之理彼灵公之无道殆未易以常法论讵可责盾以必通哉是又不然灵公与盾本君臣特以疑阻而视之若仇敌耳若鉏麑与盾风马牛不相及操刃而来是乃真仇敌也其入门伺隙之际岂复有善意哉一见其盛服假寐形神俱肃戢毒蠲忿寜毙其躯而不敢损盾之毫芒诚敬之动人也如是仇敌之真者犹可孚格况素号君臣暂为仇敌者乎使盾保养此敬立朝之际常如将朝之时未必灵公之意不囘也平旦之气真粹清明如水未波如空未云如玉未雕如琴未鼓当盾盛服将朝之顷此时此境前追唐虞于既往后借洙泗于方来岂复春秋争夺之世哉惜其出与物接机械横生上不能救主失下不能免恶名囘视平旦真粹清明之地驷奔电逝而不可还矣虽然春敷秋槁者众木之性也旦存昼亡者众人之气也乔松巨栢贯四时而柯叶不改其视春秋何有气之得其养者昏晨晡昳混混同流亦安得旦昼之辨哉故出乎木之类者无春秋出乎人之类者无旦昼
　　晋赵穿弑灵公【宣二年九月晋侯饮赵盾酒伏甲将攻之其右提弥明知之趋登曰臣侍君宴过三爵非礼也遂扶以下公嗾夫獒焉明搏而杀之盾曰弃人用犬虽猛何为鬭且出乙丑赵穿攻灵公于桃园宣子未出山而复太史书曰赵盾弑其君以示于朝宣子曰不然对曰子为正卿亡不越竟反不讨贼非子而谁宣子曰呜呼我之懐矣自诒伊感其我之谓矣孔子曰董狐古之良史也书法不隠赵宣子古之良大夫也为法受恶惜也越竟乃免】许悼公饮太子止药卒【昭十九年夏许悼公疟饮太子止之药卒太子奔晋书曰弑其君君子曰尽心力以事君舍药物可也】
　　手有髙下故委轻重于权目有憎爱故委妍媸于镜心有偏党故委是非于圣人天下之所以归诚委已惟圣人之聴何也至公而可以裁天下之不公也至平而可以揆天下之不平也至正而可以服天下之不正也中天下而立并受万世是非之讼天髙海澄众理自见不为顔闵而损毫发之过不为跖蹻而増锱铢之恶苟持衡不定轩轾靡常则何以为万世公议之主哉左氏载赵盾之弑君托为仲尼之言曰为法受恶吾切意非仲尼之言也盾果有恶岂容其辞盾果无恶岂容其受操当罚之柄者但当核其有无耳岂论辞受之地哉今言为法受恶是盾本无弑君之恶作史者为法而强加之盾亦为法而勉受之耳寜有圣人肯许秉笔者輙加之以恶乎圣人果许秉笔者加人以恶则万世是非之衡至是而挠矣法为罪设者也无疾则无方无罪则无法若谓盾非弑君特为法而受恶则罪与法岂两物邪自斯言既出而赵盾之事始为后世所疑矣盾之弑君本无可疑灵公之殒虽假手于赵穿然桃园之难不作于盾未出奔之前而作于盾方出奔之后盾身朝出穿变夕兴盾若不奔穿亦不弑是弑君之由实起于盾穿特为盾役耳使穿専弑君之谋则事捷之后当席其威而窃国灵何有于一亡大夫复推之秉大柄乎则穿之弑为盾而不为己明矣盾闻君弑而亟反不惟不能讨穿又遣迎新君以固其宠是徳其为已用而隂报之也卒为将犯阵及其成功必曰将破敌而不曰卒破敌奴为主推刃及其论罪必曰主杀人而不曰奴杀人穿既为盾弑君盾虽欲辞弑君之名得乎既不可辞何名为受董狐书之仲尼因之皆以正法而治盾之实恶不闻有所谓为法受恶者也后世误信左氏遂以为真仲尼之言乃谓圣人之笔固有名诛而实贷文抑而意扬者沿及许世子止之事亦意以其非亲弑附之于为法受恶之义抑不知杀人之情有谋有故有戯有误谓之杀则同也杀人之具有刃有梃有醪有药谓之杀亦同也世有误以药杀人者等之于戕刼屠剥辈刑辟轻重固有间矣然不谓之杀人则不可许止误进药不幸而杀其君虽视商臣蔡般之恶相去不啻千万至于弑君之名安得而不与之同乎书其弑君盖法所当然亦非所谓为法受恶也左氏托为仲尼之言误后世如此抑其间又有甚纰漏者益知其非圣人之语焉董狐责盾之两言深中其肝膈之所谓亡不出竟者盖责其迁延宿留潜有所待以为与谋之证耳曷常谓在竟内则有罪在竟外则无罪乎左氏不逹狐之意复托仲尼之言曰惜也越竟乃免审如是则后有奸臣贼子如盾者逆谋既定从近闗出候于竟外闻事克而徐归遂可脱弑逆之名矣是为奸臣贼子画逃罪之防也夫岂圣人语邪晋成公为公族【宣二年初骊姬之乱诅无畜羣公子自是晋无公族及成公即位乃宦卿之适而为之田以为公族又宦其余子亦为余子其庶子为公行晋于是有公族余子公行赵盾请以括为公族曰君姬氏之从子也防君姬氏则臣狄人也公许之冬赵盾为旄车之族使屏季以其故族为公族大夫】
　　兴于治而废于乱法之良者也兴于乱而废于治法之弊者也帝辛以暴侈毒天下炮烙刳剔之刑钜桥鹿台之赋丛然并起武王服事牧野首反商政还成汤太甲武丁之典于一日闻向者淫虐之法悉芟悉锄本拔源塞曷尝深毒遗害以诿后之人哉至于成康之世虽欲除弊固已无弊之可除矣后世有弊之可除必前世除弊之未尽其美在后其责在前吾见恵帝除挟书之律然后知髙帝之缓于儒术也吾见文帝除诽谤之令然后知髙帝之缓于忠言也髙帝代秦虽日不暇给他事纵未能尽革至于儒术之废忠言之壅寜忍坐视没身而不问乎幸而恵文刋除其弊使亦如髙帝之不问则终四百年之业名汉而实秦矣后世因恵文之得而知髙帝之失吾亦因晋成之举而知文公之阙焉晋自骊姬之难诅无蓄羣公子晋于是乎无公族至成公践祚而始复之由成公上距骊姬之世所歴者几君矣先文公而作者如恵如懐盖不足责也后文公而继者如襄如灵亦不足责也独文公名列五覇号称明君身受春秋贤者之责乃循骊姬之约宗族离析曽不知恤岂可舍此而他责乎况骊姬之难文公尝亲被之矣其所以颠顿奔走适狄适卫适齐适曹适郑适楚齿发老于道路者正坐骊姬之诅也幸而反国正位盍惩创是祸转思公子公姓散在逺裔多歴嵗时岂无骇惧危栗如吾之斩袪者乎岂无空之饿惫如吾之乞食者乎岂无慢侮陵辱如吾之观浴者乎以吾身前日之困悴度他人今日之艰勤是宜亟发号令鸠集抚摩以尽惇叙之义顾乃急于功利不暇更革时异事改虽其诸子如乐在陈雍在秦俱未免流离之患再三传之后始克正之吾是以为文公恨也天下之弊法固有经千百年而不能废者矣卫鞅之阡陌也汉武之盐铁也张滂之税茗也【唐食货志】刘守光之沮兵也是虽知其弊然或掣其前或牵其后未易以朝夕去至若公族之制复何所龃龉哉令出堂陛而法成有司矣文公之犹豫不变果何意也善为文公辞者吾将问之
</div>
    <div class="pagination">
<a href="左氏博议_page5.html">上一页</a><a href="左氏博议.html">1</a><a href="左氏博议_page2.html">2</a><a href="左氏博议_page3.html">3</a><a href="左氏博议_page4.html">4</a><a href="左氏博议_page5.html">5</a><span class="current-page">6</span><a href="左氏博议_page7.html">7</a><a href="左氏博议_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
