<!DOCTYPE html>
<html>
 <head>
  <meta charset="utf-8"/>
  <title>
   左传杜林合注 - 第 4 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   左传杜林合注 - 第 4 页/共 15 页
  </h1>
  <div class="content">
   传六年春郑人来渝平更成也【杜渝变也公之为公子战于狐瓖为郑所执逃归怨郑郑伐宋公欲救宋宋使者失辞公怒而止忿宋则欲厚郑郑因此而来故经书渝平传曰更成】○翼九宗五正顷父之子嘉父逆晋侯于随【杜翼晋旧都也唐叔始封受懐姓九宗职官五正遂世为晋强家五正五官之长九宗一姓为九族也顷父之子嘉父晋大夫○顷音倾】纳诸鄂晋人谓之鄂侯【杜鄂晋别邑诸地名疑者皆言有以示不审阙者不复记其阙他皆仿此前年桓王立翼侯之子于翼故不得复入翼别居鄂林既有哀侯在翼遂以鄂侯别其号○鄂五各反】○夏盟于艾始平于齐也【杜春秋前鲁与齐不平今乃弃恶结好故言始平于齐】○五月庚申郑伯侵陈大获【林大获俘馘】往岁郑伯请成于陈【成犹平也】陈侯不许五父谏曰亲仁善邻国之宝也君其许郑【杜五父陈公子佗林亲近仁人善事邻国国家之重寳】陈侯曰宋卫实难【杜可畏虽也○难乃旦反】郑何能为【林宋卫大国实可畏难郑小国何能为害】遂不许君子曰善不可失恶不可长其陈桓公之谓乎长恶不悛从自及也【林言为善之机不可失为恶之念不可长陈桓不许郑成是失善机而长恶念长其恶而不改随而自及于祸也杜悛止也从随也○悛七全反】虽欲救之其将能乎商书曰恶之易也如火之燎于原不可乡迩【杜商书盘庚言恶易长如火焚原野不可乡近○燎力召反又音力吊反乡本又作向同许亮反】其犹可扑灭【杜言不可扑灭○扑普卜反】周任有言曰【杜周任周大夫○任音壬】为国家者见恶如农夫之务去草焉芟夷蕰崇之絶其本根勿使能殖则善者信矣【林见恶非独恶人凡恶念恶事皆是如农夫之治田圃必以去草为先务并草之本根而絶之勿使草能生殖信伸同义恶者既屈则善者自伸矣杜芟刈也夷杀也蕰积也崇聚也○去起吕反芟所衔反説文作癹匹未反云以足蹋夷草蕴纡粉反信如字一音申】○秋宋人取长葛【林经书冬而传书秋葢秋取冬乃告也】○冬京师来告饥公为之请籴于宋卫齐郑礼也【杜告饥不以王命故传言京师而不书于经也虽非王命而公共以称命已国不足旁请邻国故曰礼也传见隐之贤林京大也师众也天子之居必以众大之辞言之五糓不熟曰饥周以饥告于鲁也鲁国不足故请籴于邻国以供王命得救荒事君之礼○为于伪反籴直厯反】○郑伯如周始朝桓王也【杜桓王即位周郑交恶至是乃朝故曰始】王不礼焉【林桓王不加礼貌于郑】周桓公言于王曰我周之东迁晋郑焉依【杜周桓公周公黑肩也周采地扶风雍县东北有周城幽王为犬戎所杀平王东徙晋文侯郑武公左右王室故曰晋郑焉依林言平王东迁洛阳之时晋文侯郑武公扞王于艰此我周之所依赖者也○焉如字或于防反】善郑以劝来者犹惧不蔇况不礼焉郑不来矣【林厚善抚郑以劝奬诸侯来朝犹恐诸侯之不至况不礼于郑郑伯不复来朝矣杜蔇至也为桓五年诸侯从王伐郑传○蔇其器反】
　　经【乙丑】七年春王三月叔姬归于纪【杜无传叔姬伯姬之娣也至是归者待年于父母国不与嫡俱行故书】○滕侯卒【杜传例曰不书名未同盟也滕国在沛国公丘县东南】○夏城中丘【杜城例在庄二十九年中丘在琅邪临沂县东北林鲁邑此书城之始也】○齐侯使其弟年来聘【杜诸聘皆使卿执玉帛以相存问例在襄九年林此齐聘之始也】○秋公伐邾【林此伐邾之始也】○冬天王使凡伯来聘【杜凡伯周卿士凡国伯爵也汲郡共县东南有凡城林周聘之始】戎伐凡伯于楚丘以归【杜戎鸣钟鼔以伐天子之使见夷狄强虣不书凡伯败者单使无众非战陈也但言以归非执也楚丘卫地在济隂城武县西南林此戎患之始也凡伯家父皆大雅之旧人】
　　传七年春滕侯卒不书名未同盟也凡诸侯同盟于是称名故薨则赴以名【杜盟以名告神故薨亦以名告同盟】告终称嗣也以继好息民【杜告兦者之终称嗣位之主嗣位之主当奉而不忘故曰继好好同则和亲故曰息民○好呼报反】谓之礼经【杜此言凡例乃周公所制礼经也十一年不告之例又曰不书于策明礼经皆当书于策仲尼修春秋皆承策为经丘明之传博采众记故始开凡例特显此二句他皆仿此林经常也谓之常礼】○夏城中丘书不时也【林夏非城筑之时妨农事也】○齐侯使夷仲年来聘结艾之盟也【林艾盟在六年林即弟年】○秋宋及郑平七月庚申盟于宿公伐邾为宋讨也【杜公距宋而更与郑平欲以郑为援今郑复与宋盟故惧而伐邾欲以求宋故曰为宋讨○为于伪反】○初戎朝于周发币于公卿凡伯弗宾【杜朝而发币于公卿如今计献诣公府卿寺林如今奉使而私觌之礼】冬王使凡伯来聘还戎伐之于楚丘以归【杜传言凡伯所以见伐】○陈及郑平【杜六年郑侵陈大获今乃平】十二月陈五父如郑涖盟【杜涖临也】壬申及郑伯盟歃如忘【杜志不在于歃血也○歃色洽反忘亡亮反服防云如而也】泄伯曰五父必不免不赖盟矣【林言五父必不免于祸不籍盟歃以为重林泄伯郑泄驾○泄息列反】郑良佐如陈涖盟【杜良佐郑大夫】辛巳及陈侯盟亦知陈之将乱也【杜入其国观其政治故总言之也皆为桓五年六年陈乱蔡人杀陈佗传】○郑公子忽在王所故陈侯请妻之【林忽郑庄公子三年为质于周以忽有王宠故请以女妻之○妻七计反】郑伯许之乃成昬【杜为郑忽失齐昬援以至出齐传】经【丙寅】八年春宋公卫侯遇于垂【杜垂卫地济隂句阳县东北有垂亭林特相遇不书书宋卫将以为参盟也】○三月郑伯使宛来归祊【杜宛郑大夫不书氏未赐族祊郑祀泰山之邑在琅邪费县东南○宛于阮反祊必彭反】庚寅我入祊【杜桓元年乃卒易祊田知此入祊未肯受而有之】○夏六月己亥蔡侯考父卒【杜无传襄六年传曰杞桓公卒始赴以名同盟故也诸侯同盟称名者非唯见在位二君也尝与其父同盟则亦以名赴其子亦所以继好也蔡未与隐盟盖春秋前与惠公盟故赴以名林宣公卒桓侯封人立】○辛亥宿男卒【杜无传元年宋鲁大夫盟于宿宿与盟也晋荀偃祷河称齐晋君名然后自称名知虽大夫出盟亦当先称已君之名以啓神明故薨皆从身盟之例当告以名也传例曰赴以名则亦书之不然则否辟不敏也今宿赴不以名故亦不书名诸例或发于始事或发于后者因宜有所异同亦或丘明所得记注本末不能皆备故林元年同盟不赴以名故不名】○秋七月庚午宋公齐侯卫侯盟于瓦屋【杜齐侯尊宋使主防故宋公序齐上瓦屋周地林此参盟之始也有参盟然后有主盟】○八月葬蔡宣公【杜无传三月而葬速】○九月辛夘公及莒人盟于浮来【杜莒人微者不嫌敌公侯故直称公例在僖二十九年浮来纪邑东莞县北有邳乡邳乡西有公来山号曰邳来开杜此好莒之始吾君特防外大夫始此】○螟【杜无传为灾】○冬十有二月无骇卒【杜公不与小敛故不书日卒而后赐族故不书氏】
　　传八年春齐侯将平宋卫【杜平宋卫于郑】有防期宋公以币请于卫请先相见【林宋敬齐命故以币帛将意请命于卫先与卫侯相见】卫侯许之故遇于犬丘【杜犬丘垂也地有两名】○郑伯请释泰山之祀而祀周公以泰山之祊易许田三月郑伯使宛来归祊不祀泰山也【杜成王营王城有迁都之志故赐周公许田以为鲁国朝宿之邑后世因而立周公别庙焉郑桓公周宣王之母弟封郑有助祭泰山汤沐之邑在祊郑以天子不能复巡守故欲以祊易许田各从本国所近之宜恐鲁以周公别庙为疑故云已废泰山之祀而欲为鲁祀周公逊辞以有求也许田近许之田林此郑庄公请于鲁欲舍周祭泰山之从祀而为鲁祀周公之别庙祊郑人从祀泰山之汤沐邑许田鲁人朝宿之邑祊近鲁许近郑归祊于鲁不从祀于泰山也○泰如字东岳】○夏虢公忌父始作卿士于周【杜周人于此遂畀之政】○四月甲辰郑公子忽如陈逆妇妫辛亥以妫氏归甲寅入于郑陈鍼子送女先配而后祖鍼子曰是不为夫妇诬其祖矣非礼也何以能育【杜鍼子陈大夫礼逆妇必先告祖庙而后行故楚公子围称告庄共之庙郑忽先逆妇而后告庙故曰先配而后祖林鍼子见其事而讥之曰是不能终为夫妇诬罔其祖矣非娶妇之礼也娶妻本为继宗守祀计今诬其祖则不为祖宗所佑何以能生育乎○鍼其亷反诬兦符反】○齐人卒平宋卫于郑【林春将平宋卫而未结故曰辛平宋卫于郑】秋防于温盟于瓦屋以释东门之役礼也【杜防温不书不以告也定国息民故曰礼也平宋卫二国忿郑之谋郑不与盟故不书林以解四年围郑东门之憾】○八月丙戌郑伯以齐人朝王礼也【杜言郑伯不以虢公得政而背王故礼之齐称人畧从国辞上有七月庚午下有九月辛夘则八月不得有丙戌林郑庄因齐僖在周地故以齐朝王得事上之礼】○公及莒人盟于浮来以成纪好也【杜二年纪莒盟于宻为鲁故今公寻之故曰以成纪好○好呼报反】○冬齐侯使来告成三国【杜齐侯冬来告称秋和三国】公使众仲对曰君释三国之图以鸠其民君之惠也寡君闻命矣敢不承受君之明德【林言齐僖解释三国相图之患使三国不相攻战以安集其民人安诸侯之恩惠寡君谓我公闻齐之成命矣周易乘承之义在上曰乘在下曰承此言承受盖谦辞敢不顺下风而承受齐君之明德也杜鸠集也】○无骇卒羽父请諡与族公问族于众仲【林无骇鲁大夫羽父公子翚也諡死者易名之称号也族氏也羽父为无骇请諡及为其子请族氏于君也諡不必问故但问何以为无骇之族氏】众仲对曰天子建德【杜立有德以为诸侯】因生以赐姓【杜因其所由生以赐姓谓若舜由妫汭故陈为妫姓】胙之土而命之氏【林报之以土地因其所封地为之族氏若胡公封于陈命曰陈氏也○胙才故反】请侯以字【杜诸侯位卑不得赐姓故其臣因氏其王父字】为諡因以为族【杜或使即先人之諡称以为族】官有世功则有官族邑亦如之【杜谓取其旧官旧邑之称以为族皆禀之时君林谓世世居其官而有功者则以其官为族若晋之士氏中行氏之类或以所封之邑若赵氏韩氏魏氏之类】公命以字为展氏【杜诸侯之子称公子公子之子称公孙公子之子以王父字为氏无骇公子展之孙故为展氏】
　　经【丁夘】九年春天王使南季来聘【杜无传南季天子大夫也南氏李字也】三月癸酉大雨震电庚辰大雨雪【杜三月今正月○电徒练反雨于付反传同】○挟卒【杜无传挟鲁大夫未赐族○挟音协】○夏城郎○秋七月○冬公防齐侯于防【杜防鲁地在琅邪县东南】
　　传九年春王三月癸酉大雨霖以震书始也【杜书癸酉始始雨日林经书大雨震电传言霖以震见自癸酉日始以后皆雨霖以震○霖音林尔雅云乆雨谓之淫淫雨谓之霖】庚辰大雨雪亦如之书时失也【杜夏之正月防阳始出未可震电既震电又不当大雨雪故皆为时失林霖震电而又雨雪所以为异盖自庚辰以后亦连绵雨雪不止也】凡雨自三日以往为霖【杜此解经书霖也而经无霖字经误】平地尺为大雪【林言凡春秋书雨书霖书大雪之义】○夏城郎书不时也【林凡土功水昬正而栽木营室星也小雪十月中气昏见正中今书夏故曰不时】○宋公不王【杜不共王职】郑伯为王左卿士以王命讨之伐宋【林时周人虽畀虢公政郑庄公犹为左卿士也故得奉王命讨其不共王职】宋以入郛之役怨公不告命【杜入郛在五年公以七年伐邾欲以説宋而宋犹不和也林以隐公五年辞宋使不救宋故怨鲁不告鲁以受伐之命】公怒絶宋使【林隐公怒宋絶其往来之泛使也○使所吏反】○秋郑人以王命来告伐宋【杜遣使致王命也伐宋未得志故复更告之】○冬公防齐侯于防谋伐宋也【林春秋之初齐郑一党也故郑告伐宋而齐僖公防鲁以谋之】○北戎侵郑郑伯御之患戎师曰彼徒我车【林言北戎以别戎之杂处中国者也徒步兵言戎皆步兵车车战言郑皆车战】惧其侵轶我也【林惧车战难于进退为歩兵之所侵突杜轶突也○轶直结反又音逸】公子突曰使勇而无刚者尝冦而速去之【杜公子突郑厉公也尝试也勇则能往无刚不耻退林勇而轻进可以试敌之坚锐无刚易退可以致敌之追蹑】君为三覆以待之【杜覆伏兵也林使郑君为伏兵三处以待戎之追蹑○覆扶又反下同】戎轻而不整贪而无亲胜不相让败不相救先者见获必务进进而遇覆必速奔后者不救则无继矣乃可以逞【林言戎兵轻易而不整其行伍贪利而不相亲附惟贪利故得胜不肯相让而独进不相亲附故遇败不肯相救而先奔在前者见有所获必务先进先进者遇伏兵必速奔走而归后者见先者败走必不相救则戎兵无后继矣乃可以快志于戎杜逞解也○轻遣政反逞敕领反】从之戎人之前遇覆者奔祝逐之衷戎师前后击之尽殪【林祝聃郑大夫师勇而无刚者先犯戎而速奔至后伏兵起戎还走祝聃反逐之伏兵衡击戎师之中第一伏击其前祝聃与第二伏击其后并第三伏击其中戎前后中三处受敌故曰衷戎师前后击之戎人之前者尽死杜殪死也○聃乃甘反又土甘反衷丁仲反又音忠殪于计反】戎师大奔【杜后驻军不复继也林戎人之在后驻军不救者皆大奔】十一月甲寅郑人大败戎师【杜此皆春秋时事虽经无正文所谓必广记而备言之将令学者原始要终寻其枝叶究其所穷他皆放此】
　　经【戊辰】十年春王二月公防齐侯郑伯于中丘【杜传言正月防癸丑盟释例推经传日月癸丑是正月二十六日知经二月误】○夏翚帅师防齐人郑人伐宋【杜公子翚不待公命而贪防二国之君疾其专进故去氏齐郑以公不至故亦更使微者从之伐宋不言及明翚专行非郑之谋也及例在宣七年】○六月壬戌公败宋师于菅【杜齐郑后期故公独败宋师书败宋未陈也败例在庄十一年菅宋地○菅古顽反】辛未取郜辛巳取防【杜郑后至得郜防二邑归功于鲁故书取明不用师徒也济隂成武县东南有郜城高平昌邑县西南有西防城林郜防宋二邑郑入之以归于我也郑取郜防归于我不书郑讥不在郑晋取济西汶阳邾田归于我不书晋讥不在晋也○郜古报反字林又工竺反】○秋宋人卫人入郑宋人蔡人卫人伐戴郑伯伐取之【杜三国伐戴郑伯因其不和伐而取之书伐用师徒也书取克之易也戴国今陈留外黄县东南有戴城○戴音再字林作戴】○冬十月壬午齐人郑人入郕
　　传十年春王正月公防齐侯郑伯于中丘癸丑盟于邓为师期【杜寻九年防于防谋伐宋也公既防而盟盟不书非后也盖公还告防而不告盟邓鲁地林九年防于防谋伐宋故今防盟为出师之期日】○夏五月羽父先防齐侯郑伯伐宋【杜言先防明非公本期释翚之去族】○六月戊申公防齐侯郑伯于老桃【杜防不书不告于庙也老桃宋地六月无戊申戊申五月二十三日日误】壬戌公败宋师于菅庚午郑师入郜辛未归于我庚辰郑师入防辛巳归于我【杜壬戌六月七日庚午十五日庚辰二十五日郑伯后期而公独败宋师故郑频独进兵以入郜防入而不有命鲁取之推公上爵让以自替不有其实故经但书鲁取以成郑志善之也】君子谓郑庄公于是乎可谓正矣以王命讨不庭【林言郑庄公以王命讨宋之不王其曰不庭者下之事上皆成礼于庭中犹言不趋走于王庭也】不贪其土以劳王爵正之体也【杜劳者叙其勤以答之诸侯相朝逆之以饔饩谓之郊劳鲁侯爵尊郑伯爵平故言以劳王爵林不贪郜防土地之利以答勤劳之鲁行师之正有体有用不贪者正之体也○劳力报及】○蔡人卫人郕人不防王命【林三国不防伐宋盖九年郑以王命来告伐宋想皆告于诸侯故曰不防王命】○秋七月庚寅郑师入郊犹在郊【杜郑师还驻兵于逺郊】宋人卫人入郑【杜宋卫竒兵乘虚入郑】蔡人从之伐戴【杜从宋卫伐戴也】八月壬戌郑伯围戴癸亥克之取三师焉【杜三国之军在戴故郑伯合围之师者军旅之通称林得隽曰克取宋卫蔡三师取言易也】宋卫既入郑而以伐戴召蔡人蔡人怒故不和而败【林言蔡人不与入郑伐戴乃召之蔡人怒宋卫不同其入郑之功不与宋卫和以至于败也杜言郑取之易也】○九月戊寅郑伯入宋【杜报入郑也九月无戊寅戊寅八月二十四日】○冬齐人郑人入郕讨违王命也【林讨郕拒违王命不防伐宋】
　　经【己巳】十有一年春滕侯薛侯来朝【杜诸候相朝例在文十五年林此诸侯朝鲁之始亦旅见之始○薛息列反】○夏公防郑伯于时来【杜时来郲也荧阳县东有厘城郑地也】○秋七月壬午公及齐侯郑伯入许【杜与谋曰及还使许叔居之故不言灭也许颍川许昌县】○冬十有一月壬辰公薨【杜实弑书薨又不地者史防所讳也】
　　传十一年春滕侯薛侯来朝争长【杜薛鲁国薛县林滕薛同为侯爵故争为长○长丁丈反】薛侯曰我先封【杜薛祖奚仲夏所封在周之前】滕侯曰我周之卜正也【杜卜正卜官之长】薛庻姓也我不可以后之【杜庻姓非周之同姓林薛任姓滕姬姓故指薛为庻姓同姓之亲不可以后于庻姓】公使羽父请于薛侯曰君与滕君辱在寡人周谚有之曰山有木工则度之宾有礼主则择之【林欲薛让滕为长故独使人请于薛侯周之俗语有之山林有木工师则度其材之小大而用之宾客有礼主人则择其序之尊卑而行之○谚音彦俗言也度大洛反】周之宗盟异姓为后【杜盟载书皆先同姓例在定四年】寡人若朝于薛不敢与诸任齿【林言周家宗室有盟誓之事皆先同姓而后异姓设若我公来朝薛国我姬姓诸侯不敢与任姓诸侯并列杜齿列也○任音壬】君若辱贶寡人则愿以滕君为请【林谦言薛若辱加贶赐于鲁君则愿请以滕君为长】薛侯许之乃长滕侯○夏公防郑伯于郲谋伐许也郑伯将伐许五月甲辰授兵于大宫【林郲即经书时来之地鲁郑共谋伐许授兵赋车马也大宫郑祖庙也葢授兵车于祖庙也凡出师必告于祖庙而奉迁庙之主以行○大音泰】公孙阏与颖考叔争车【杜公孙阏郑大夫林争车者争所赋之车○阏于葛反】颖考叔挟辀以走【杜辀车辕也林授车之时未有马故以手挟辕而走○挟音协辀张留反】子都防棘以逐之【杜子都公孙阏棘防也】及大逵弗及子都怒【杜逵道方九轨也林益防防以逐颖考叔○逵求反尔雅云九达谓之逵杜云道方九轨此依考工记】○秋七月公防齐侯郑伯伐许庚辰傅于许【林傅附也三师附于许之城下○傅音附】颖考叔取郑伯之旗蝥弧以先登【林颖考叔取郑庄公之旗名蝥弧者率先郑兵以登许国之城○蝥兦侯反弧音胡】子都自下射之顚【杜顚队而死○射食亦反】瑕叔盈又以蝥弧登【林瑕叔盈郑大夫考叔既顚越而下故瑕叔盈又以蝥弧登】周麾而呼曰君登矣【杜周徧也麾招也○麾许危反又许伪反呼火故反】郑师毕登【林郑师见君之旗信君已登故师尽登城】壬午遂入许许庄公奔卫【杜奔不书兵乱遁逃未知所在】齐侯以许让公【林既入许以其土地让与鲁】公曰君谓许不共【杜不共职贡○共音恭本亦作供音同】故从君讨之许既伏其罪矣虽君有命寡人弗敢与闻乃与郑人郑伯使许大夫百里奉许叔以居许东偏【林许君出奔是伏不共之罪虽齐有以许与鲁之命鲁不敢闻此命而辄受齐鲁既不受许乃以与郑郑庄公见齐鲁相逊亦不敢自有许国乃使许大夫名百里者奉许庄公之弟许叔居许束偏以见不全得国也杜东偏东鄙也○与音预】曰天祸许国鬼神实不逞于许君而假手于我寡人【林言上天降祸于许国鬼神实怒许君而不得自逞其志而降之罚借手于我以讨许罪杜借手于我寡德之人以讨许】寡人唯是一二父兄不能共亿【杜父兄同姓羣臣共给亿安也林不能共给而亿安之○亿于力反】其敢以许自为功乎寡人有弟不能和协而使糊其口于四方【杜弟共叔段也糊鬻也段出奔在元年林不能和睦而叶比之而使叔段寄食于四方之国○糊音胡説文云寄食】其况能久有许乎吾子其奉许叔以抚柔此民也吾将使获也佐吾子【林吾子谓百里其奉许庄公之弟以抚绥柔顺此许东偏之氏也我将使郑大夫公孙获佐助百里以治许】若寡人得没于地【杜以寿终】天其以礼悔祸于许【杜言天加礼于许而悔祸之】无宁兹许公复奉其社稷【杜无寜寜也兹此也林言宁止此许叔居许东偏许庄公复还国而奉其社稷之祭祀○复扶又反又音服】唯我郑国之有请谒焉如旧昬媾【杜谒告也妇之父曰昬重昬曰媾林如旧日姻媾之亲○媾古豆反】其能降以相从也【杜降降心也林降心以从郑之请告】无滋他族实偪处此以与我郑国争此土也吾子孙其覆亡之不暇而况能禋祀许乎【林无生他姓族类之心处此许地以偪害郑以与我郑争此许国之土地若他族处此相偪害则我郑国之子孙救覆兦之不暇而况能禋祀许之山川乎杜洁齐以享谓之禋祀谓许山川之祀○覆芳服反暇行嫁反禋音因】寡人之使吾子处此不唯许国之为亦聊以固吾圉也【林言我之使许叔处许东偏之地不惟为许国之社稷亦頼汝以固我之边陲也杜圉边陲也○为于伪反圉鱼吕反】乃使公孙获处许西偏曰凡而器用财贿无寘于许我死乃亟去之吾先君新邑于此【林言汝之器用财物货贿无寘于许西偏之地郑自桓公受封至庄公才二世故曰新邑于郑杜此今河南新郑旧郑在京兆贿呼罪反字林音悔寘之豉反置也亟纪力反急也】○王室而既卑矣周之子孙日失其序【林郑与周同姓诸姬之子孙日失其次序】夫许大岳之也【杜大岳神农之后尧四岳也继也○大音泰】天而既厌周德矣吾其能与许争乎君子谓郑庄公于是乎有礼【林王室卑子孙失序则天弃周德可知我郑国岂能以天之所厌而与许争为雄长哉此言郑庄公得伐叛讨贰存已继絶之礼○厌于艳反】礼经国家定社稷序民人利后嗣者也许无刑而伐之服而舍之【杜刑法也】度德而处之量力而行之相时而动无累后人【林言礼之用经理其国家安定其社稷敎民长防尊卑之序为后嗣万世无疆之利者也许国家无刑法而伐之许服其罪而舍其国度许德之厚薄而处之度郑力之强弱而行之聊以固吾圉是相时而动我死乃亟去之是无累后人也○度待洛反量音良下同相息亮反累考伪反】可谓知礼矣○郑伯使卒出豭行出犬鸡以诅射颖考叔者【杜百人为卒二十五人为行行亦卒之行列疾射颖考叔者故令卒及行间皆诅之○卒尊忽反豭音加猪别名行户刚反诅侧虑反】君子谓郑庄公失政刑矣政以治民刑以正邪既无德政又无威刑是以及邪【杜大臣不睦又不能用刑于邪人林谓失政正刑邪之道政者正也所以治民刑者测也所以正邪既无德以美其政又无威以用其刑臣下不懐德畏威是以及邪僻之行○邪似嗟反下同】邪而诅之将何益矣【林邪不能治而假诅祝将何益于国家之事矣】○王取邬刘【杜二邑在河南缑氏县西南有邬聚西北有刘亭○邬乌户反】蒍邘之田于郑【杜为邘郑二邑林周桓王取郑四邑之田○蒍尤委反邘音于】而与郑人苏忿生之田【杜苏忿生周武王司冦苏公也林盖苏公受此田以为采邑苏氏叛王桓王不能有其田故以易四邑于郑○忿芳粉反】温【杜今温县】原【杜在沁水县西】絺【杜在野王县西南○絺勑之反】樊【杜一名阳樊野王县西南有阳城○樊扶袁反】隰郕【杜在懐县西南○隰详立反郕尚征反】櫕茅【杜在修武县北○櫕才官反】向【杜轵县西有地名向上○向舒亮反】盟【杜今盟津○盟音孟】州【杜今州县】陉【杜阙○陉音刑】隤【杜在修武县北○隤徒回反】懐【杜今懐县凡十三邑皆苏忿生之田櫕茅隤属汲郡余皆属河内】君子是以知桓王之失郑也恕而行之德之则也礼之经也已弗能有而以与人人之不至不亦宜乎【林已所不欲勿使于人今王以已所不能有之十二邑而易郑人所自有之四邑君子是以知桓王失郑庄之心也推已及人之谓恕恕者德之法则也礼之经纪也十二邑非王所有而与郑人使自取之人谓郑也宜郑之不臣服乎周也杜为桓五年从王伐郑张本】○郑息有违言【杜以言语相违恨】息侯伐郑郑伯与战于竟息师大败而还【林与息战于郑之境葢逆息师而战杜息国汝南新息县○竟音境息一本作鄎音息】君子是以知息之将亡也【林师败亡国之兆也为庄公十四年楚灭息】不度德【杜郑庄贤○度待洛反】不量力【杜息国弱】不亲亲【杜郑息同姓之国】不徴辞不察有罪【杜言语相恨当明征其辞以审曲直不宜轻鬭】犯五不韪而以伐人其丧师也不亦宜乎【杜韪是也林五者不是息皆犯之而兴师以伐郑其取败也宜其然也○韪韦鬼反丧息浪反】○冬十月郑伯以虢师伐宋壬戌大败宋师以报其入郑也【杜入郑在十年】宋不告命故不书凡诸侯有命告则书不然则否【杜命者国之大事政令也承其告辞史乃书之于防若所传闻行言非将君命则记在简牍而已不得记于典防此盖周礼之旧制】师出臧否亦如之【杜臧否谓善恶得失也灭而告败胜而告克此皆互言不须两告乃书○否音鄙又方九反】虽及灭国灭不告败胜不告克不书于防○羽父请杀桓公将以求大宰【杜大宰官名林欲为隐杀桓以求大宰之官○大音泰】公曰为其少故也吾将授之矣【林为桓公尚少故摄鲁国吾将以君位授桓公矣○为于伪反少诗照反】使营菟裘吾将老焉【杜菟裘鲁邑在泰山梁父县南不欲复居鲁朝故别营外邑○菟兔都反裘音求】羽父惧反谮公于桓公而请弑之【林以隐公不从而惧祸及已反谮隐公于桓公谓隐将杀桓请为桓弑隐以下杀　上曰弑○谮侧鸩反】公之为公子也与郑人战于狐壤止焉【杜内讳获故言止狐壤郑地】郑人囚诸尹氏【杜尹氏郑大夫】赂尹氏而祷于其主钟巫【林隐公行贿赂于尹氏祈祷于尹氏所主祭钟巫之神○赂音路祷丁老反或多报反巫亡夫反】遂与尹氏归而立其主【林遂与尹氏俱逃归鲁国而立钟巫之庙于鲁】十一月公祭钟巫齐于社圃【杜社圃园名○圃布古反】馆于寪氏【杜馆舍也寪氏鲁大夫○寪于委反】壬辰羽父使贼弑公于寪氏立桓公而讨寪氏有死者【杜欲以杀君之罪加寪氏而复不能正法诛之传言进退无据】不书葬不成丧也【齐桓弑隐簒立故丧礼不成】

　　左传杜林合注卷二
&lt;经部,春秋类,左传杜林合注&gt;
　　钦定四库全书
　　左传杜林合注卷三　　明　王道焜
　　赵如源　同编
　　桓公一【公名轨惠公之子隐公之弟弑兄自立史记亦名允諡法辟土服远曰桓】
　　周【桓王九年○鲁桓公十五年桓王崩子庄王立】
　　郑【庄公三十三年○鲁桓公十一年庄公卒子昭公忽立是年忽奔卫厉公突立桓十五年厉公奔蔡昭公归郑秋郑伯突入于栎桓十七年昭公弑立子舋桓十八年齐弑舋郑祭仲立子仪】
　　齐【僖公二十年○鲁桓公十四年僖公卒子襄公诸儿立】
　　宋【殇公九年○鲁桓公二年殇公弑庄公冯立】
　　晋【○翼哀侯七年鲁桓公二年哀侯侵陉庭陉庭与曲沃武公谋桓三年曲沃伐翼获哀侯晋人立其子小子侯桓七年曲沃武公杀小子侯桓八年曲沃防翼○曲沃武公五年王命虢仲立晋哀侯之弟缗于晋】
　　卫【宣公八年○鲁桓公十二年宣公卒惠公朔立桓十六年惠公奔齐公子黔牟立】
　　蔡【桓侯四年○鲁桓公十七年桓侯卒子哀侯献舞立】
　　曹【桓公四十六年○鲁桓公十年曹桓公卒庄公射姑立】
　　滕【详见隐公元年】
　　陈【桓公三十四年○鲁桓公五年陈桓公卒陈佗杀大子免而自立桓六年蔡人杀陈佗厉公跃立桓十二年厉公卒庄公林立】
　　杞【武公详见隠公元年】
　　薛【详见隐公元年】
　　莒【详见隐公元年】
　　邾【仪父详见隐公元年】
　　许【许叔详见隐公元年○鲁桓公十五年许叔入于许】
　　小邾【详见隠公元年】
　　楚【武王三十年○鲁桓公六年伐随使随请周尊楚号周室不听还报楚桓公八年熊通怒自立为楚武王与随人盟而去详见庄公四年传注】
　　秦【详见隠公元年】
　　吴【详见隠公元年】
　　越【详见隠公元年】
　　经【庚午】元年春王正月公即位【杜嗣子位定于初丧而改元必湏逾年者继父之业成父之志不有变于中年也诸侯每首歳必有礼于庙诸遭丧继位者因此而改元正位百官以序故国史亦书即位之事于防桓公簒立而用常礼欲自同于遭丧继位者释例论之偹矣林春秋自隠至文六君惟桓文书即位亦惟桓文书锡命请命之礼废矣成公以后皆书即位而无锡命王室感讽诸侯之意不复讲也】○三月公会郑伯于垂郑伯以璧假许田【林假不返也○假举下反】○夏四月丁未公及郑伯盟于越【杜公以簒立而修好于郑郑因而迎之成礼于垂终易二田然后结盟垂大丘卫地也越近垂地名郑求祀周公鲁听受祊田令郑废泰山之祀知其非礼故以璧假为文时之所隠林结祊成也】○秋大水【杜书灾也传例曰凡平原出水为大水】○冬十月
　　传元年春公即位脩好于郑郑人请复祀周公卒易祊田【林隠公八年郑人请释泰山之祀而祀周公以泰山之祊易许田鲁虽已入祊而犹未肯易许田故郑人复请祀周公之别庙在许者以成易祊之约○复扶又反】公许之三月郑伯以璧假许田为周公祊故也【杜鲁不冝听郑祀周公又不冝易取祊田犯二不冝以动故隐其实不言祊称璧假言若进璧以假田非久易也林周公祊二事也为许为周公汤沐之邑祊为郑人从祀泰山朝宿之邑皆有关王制不冝私易故托辞璧假以文其非礼之实也○为于伪反】○夏四月丁未公及郑伯盟于越结祊成也【结成易二田之事也传以经不书祊故独见祊】盟曰渝盟无享国【杜渝变也林变此盟誓则不能长享其国家○渝羊未反享许丈反】○秋大水凡平原出水为大水【林广平曰原凡广平之原皆出水则为水灾】○冬郑伯拜盟【杜郑伯若自来则经不书若遣使则当言郑人不得称郑伯疑谬误林郑庄公拜谢于越之盟或亲来或遣使皆不可考】○宋华父督见孔父之妻于路【杜华父督宋戴公孙也孔父嘉孔子六世祖林督见孔父之妻于道路之间冶容诲淫可知○华戸化及大夫氏也后皆同督音笃】目逆而送之曰美而艳【杜色美日艳○艳以瞻反】
　　经【辛未】二年春王正月戊申宋督弑其君与夷及其大夫孔父【杜称督以弑罪在督也孔父称名者内不能治其闺门外取怨于民身死而祸及其君林殇公弑庄公立】○滕子来朝【无传隠十一年称侯今称子者葢时王所黜】○三月公会齐侯陈侯郑伯于稷以成宋乱【杜成平也宋有弑君之乱故为防欲以平之稷宋地】○夏四月取郜大鼎于宋戊申纳于大庙【杜宋以鼎赂公大庙周公庙也始欲平宋之乱终于受赂故僃书之戊申五月十日○郜古报反大庙音泰传大庙仿此】○秋七月杞侯来朝【杜公即位而来朝】○蔡侯郑伯会于邓【杜颍川召陵县西南有邓城林此惧楚之始也蔡郑邓三国为防以惧楚也】○九月入杞【杜不称主帅微者也弗地曰入】○公及戎盟于唐冬公至自唐【杜传例曰告于庙也特相防故致地也凡公行还不书至者皆不告庙也隐不书至谦不敢自同于正君书劳策勲林此书至防之始】
　　传二年春宋督攻孔氏杀孔父而取其妻公怒督惧遂弑殇公君子以为有无君之心而后动于恶【杜虽有君若无也林督虽有君心实无之而后动恶念以杀孔父无所忌惮也】故先书弑其君【林据弑君在杀孔父后而经书弑君及孔父故传以此释之】防于稷以成宋乱为赂故立华氏也【杜经称平宋乱者葢以鲁君受赂立华氏贪纵之甚恶其指斥故逺言始与齐陈郑为会之本意也传言为赂故立华氏明经本书平宋乱为公讳讳在受赂立华氏也犹璧假许田为周公祊故所谓婉而成章督未死而赐族督之妄也○为于伪反】宋殇公立十年十一战【杜殇公以隠四年立十一战皆在隐公世】民不堪命【林宋之民皆不堪殇公争战之命】孔父嘉为司马督为大宰故因民之不堪命先宣言曰司马则然【杜言公之数战则司马使尔嘉孔父字○大音泰】已杀孔父而弑殇公召庄公于郑而立之以亲郑【杜穆公之子冯也隐三年出居于郑冯入宋不书不告也○立之以为君因庄公以亲睦郑国】以郜大鼎赂公【杜郜国所造器也故系命于郜济隂成武县东南有北郜城】齐陈郑皆有赂故遂相宋公【林曹稷诸侯皆有赂也言督所以相宋庄公○相息亮反】○夏四月取郜大鼎于宋戊申纳于大庙非礼也【林言受弑逆者之赂器而纳于大庙以污祖宗之盛徳非礼之甚也】臧哀伯谏曰【臧哀伯鲁大夫僖伯之子】君仁者将昭徳塞违以临照百官犹惧或失之故昭令徳以示子孙【杜谓为人之君者将昭明善徳闭塞恶邪以此道临照百官如日月之照临犹恐或失其道故昭明美徳以示其子孙】是以清庙茅屋【以茅餙屋着俭也清庙肃然清净之称也】大路越席【大路玉路祀天车也越席结革○越戸括反】大羮不致【大羮肉汁不致五味】粢食不凿【杜黍稷曰粢不精凿○粢音咨食音嗣饼也凿子洛反精米也字林作糓子沃反云粝米一斛舂为八斗】昭其俭也【杜此四者皆示俭】衮冕黻珽【杜衮画衣也冕冠也黻韦韠以蔽膝也珽玉笏也若今吏之持簿○衮古本反黻音弗下同珽他项反】带裳幅舄【带革带也衣下曰裳幅若今行縢者舄复履○幅音逼舄音昔】衡紞纮綖【衡维持冠者紞冠之垂者纮缨从下而上者綖冠上覆○紞多敢反字林丁坎反纮获耕反綖音延字林弋善反】昭其度也【杜尊卑各有制度】藻率鞸鞛【杜藻率以韦为之所以借玉也王五采公侯伯三采子男二采鞸佩刀削上饰鞛下饰○率音律鞸补顶反鞛布孔反】鞶厉游缨【鞶绅带也一名大带厉大带之垂者游旌旗之游缨在马膺前如索羣○鞶歩于反游音留】昭其数也【杜尊卑各有数】火龙黼黻【杜火画火也龙画龙也白与黑谓之黼形若斧黑与青谓之黻两已相戾林此上衣下裳之饰○黼音甫】昭其文也【杜以文章明贵贱】五色比象昭其物也【杜车服器械之有五色皆以比象天地四方以示器物不虚设○比并是反】钖鸾和铃昭其声也【钖在马额鸾在镳和在衡钤在旂动皆有鸣声○钖音扬马面当卢】三辰旂旗昭其明也【杜三辰日月星也画于旂旗象天之明】夫徳俭而有度登降有数文物以纪之声明以发之以临照百官百官于是乎戒惧而不敢易纪律今灭徳立违而寘其赂器于大庙以明示百官百官象之其又何诛焉【林夫人君之徳俭而有尊卑之制度不为苦节之俭尊卑有降杀之数则不为上下无别文章器物所以纪载此徳也徳声大明所以扬此徳也以此徳照临百官然后百官有所戒谨恐惧而不敢变易国家之纪纲法律桓公受赂灭其善徳而立违邪之臣华督寘其所赂郜鼎之器于鲁之大庙以贿赂明示于百官上所好者下必甚焉故百官从而象法之不可复诛责也○寘之豉反置也】国家之败由官邪也官之失徳宠赂章也郜鼎在庙章孰甚焉【林言国家所以败由百官之违邪也百官之所以至失正徳而违邪者由宠臣之受贿赂章明无所忌惮也今桓公以郜鼎纳于大庙贿赂章明孰甚于此○邪似嗟反】武王克商迁九鼎于雒邑【杜九鼎殷所受夏九鼎也武王克商乃营雒邑而后去之又迁九鼎焉时但营雒邑未有都城至周公乃卒营雒邑谓之王城即今河南城也故传曰成王定鼎于郏鄏林九鼎夏禹所铸三代相传以为有国之寳故武王克商迁九鼎于成周之雒邑焉○雒音洛本亦作洛】义士犹或非之而况将昭违乱之赂器于大庙其若之何【林义士伯夷之属犹或不以武王为是而况昭明受乱人之贿器纳之大庙其何以治国家照临百官】公不听周内史闻之曰臧孙达其有后于鲁乎君违不忘谏之以徳【杜内史周大夫官也僖伯谏隠观鱼其子哀伯谏桓纳鼎积善之家必有余庆故曰其有后于鲁林周内史闻其事而美之曰臧哀伯其后必有余庆于鲁君有违邪之事不忘以徳谏其君】○秋七月杞侯来朝不敬杞侯归乃谋伐之【林公即位而来朝行礼不恭朝毕归国谋伐杞以讨不恭之罪】○蔡侯郑伯会于邓始惧楚也【杜楚国今南郡江陵县北纪南城也楚武王始僭号称王欲害中国蔡郑姬姓近楚故惧而会谋】○九月入杞讨不敬也【林讨来朝不敬】○公及戎盟于唐修旧好也【杜惠隠之好○好呼报反】○冬公至自唐告于庙也凡公行告于宗庙反行饮至舍爵策勲焉礼也【杜爵饮酒器也既饮置爵则书勲劳于策言速纪有功也林凡公出行谓盟防征伐之役告于祖宗之庙反自行役告至于庙而饮酒数者皆出入之礼也○舍音赦旧音舍】特相会往来称地让事也【杜特相防公与一国防也防必有主二人独防则莫肯为主两让防事不成故但书地林往出防也来告至也称地如会于唐至自唐是也】自参以上则往称地来称会成事也【林自参国以上言防于某至自防成防事也○参七南反亦音三上时掌反】○初晋穆侯之夫人姜氏以条之役生大子命之曰仇【杜条晋地大子文侯也意取于战相仇怨林穆侯七年战条以是年生大子文侯○仇音求】其弟以千亩之战生命之曰成师【杜桓叔也西河界休县南有地名千亩意取能成其众林穆侯十年战千亩有功以是年又生子】师服曰异哉君之名子也【师服晋大夫○名如字或弥政反】夫名以制义【杜名之必可言也林义者宜也名子以制其宜也】义以出礼【杜礼从义出林得其宜则礼敬生故义所以出礼】礼以体政【杜政以礼成林政者正也礼者天下之正位故礼所以体政】政以正民是以政成而民听易则生乱【杜反易礼义则乱生也】嘉耦曰妃怨耦曰仇古之命也【杜自古有此言林嘉善之配耦则名之曰妃怨讐之配耦则名之曰仇古之命名如此○耦五口反妃芳非反】今君命大子曰仇弟曰成师始兆乱矣兄其替乎【杜穆侯爱少子桓叔俱取于战以为名所附意异故师服知桓叔之党必盛于晋以倾宗国故因名以讽谏林穆侯以怨仇之意名大子以得众之义名其次子嫡庶之名反逆晋国之乱始兆于此矣○替他计反废也】惠之二十四年晋始乱故封桓叔于曲沃【杜惠鲁惠公也晋文侯卒子昭侯元年危不自安封成师为曲沃伯林危不自安故曰始乱】靖侯之孙栾賔傅之【靖侯桓叔之高祖父言得贵宠公孙为传相○靖才并反栾力官反】师服曰吾闻国家之立也本大而末小是以能固【林国家之所以能植立者根本强大而枝叶弱小末枝叶也以大制小故能安固】故天子建国【林惟天子至尊得建立公侯伯子男五等诸侯之国】诸侯立家【林诸侯位卑故但可立卿大夫之家】卿置侧室【杜侧室众子也得立此一官】大夫有贰宗【杜适子为小宗次者为贰宗以相辅贰】士有子弟【士卑自以其子弟为仆】庶人工商各有分亲皆有等衰【杜庶人无复尊卑以亲疏为分别也衰杀也林庶人为农者工执技艺者商行商贸迁有无者各有亲疏以相分别自天子至于庶人各有等第降杀此皆本大而末小所以辨上下定民志也○分扶问反又如字亲七刃反又如字衰初危反】是以民服事其上而下无觊觎【林民志素定故能尽心力以事其上不敢冀望上位○觊音冀觎羊朱反字林羊住反说文云欲也】今晋甸侯也而建国本既弱矣其能久乎【林晋甸服之诸侯也而封建桓叔于曲沃大都耦国是先自弱其根本矣言不久必为曲沃所并也○甸徒练反】惠之三十年晋潘父弑昭侯而纳桓叔不克【杜潘父晋大夫也昭侯文侯子林是时桓叔欲入晋晋人兵攻桓叔桓叔败还归曲沃】晋人立孝侯【杜昭侯子也】惠之四十五年曲沃庄伯伐翼弑孝侯【杜庄伯桓叔子翼晋国所都】翼人立其弟鄂侯鄂侯生哀侯【林曲沃庄伯弑孝侯晋人攻庄伯庄伯复入曲沃晋人复立孝侯之子郄为鄂侯鄂侯以鲁隠公五年奔随其年秋王立鄂侯之子先于翼是为哀侯】哀侯侵陉庭之田【林陉庭翼南鄙邑侵夺其田也○陉音刑】陉庭南鄙启曲沃伐翼【林翼哀侯所都启曲沃伐翼葢开而导之也】
　　经【壬申】三年春正月公防齐侯于嬴【杜经之首时必书王明此厯天王之所班也其或废法违常失不班厯故不书王嬴齐邑今泰山嬴县○经三年正月从此尽十七年皆无王唯十年有王传以为义或有王字者非羸音盈】○夏齐侯卫侯胥命于蒲【杜申约言以相命而不歃血也蒲卫地在陈留长垣县西南林书惟天子称命此私相命也诸侯不请命而私相命于是始】○六月公会杞侯于郕○秋七月壬辰朔日有食之既【杜无传既尽也厯家之説谓日光以望时遥夺月光故月食日月同会月奄日故日食食有上下者行有高下日光轮存而中食者相奄密故日光溢出皆既者正相当而相奄间疏也然圣人不言月食日而以日食为文阙于所不见】○公子翚如齐逆女【杜礼君有故则使卿逆】九月齐侯送姜氏于讙【杜讙鲁地济北蛇丘县西有下讙亭已去齐国故不言女未至于鲁故不称夫人○讙呼端反】公会齐侯于讙【无传】夫人姜氏至自齐【杜无传告于庙也不言翚以至者齐侯送之公受之于讙】○冬齐侯使其弟年来聘○有年【无传五谷皆熟书有年】
　　传三年春曲沃武公伐翼次于陉庭【林鲁隠公十年晋哀侯三年曲沃庄伯卒子称代立是为曲沃武公凡师再宿为信过信为次此数宿于陉庭之地】韩万御戎梁为右【杜韩万庄伯弟也御戎仆也右戎车之右】逐翼侯于汾隰【杜汾隰汾水边林曲沃武公逐哀侯于汾水边也下湿曰隰○汾扶云反汾水名】骖絓而止【林骖騑马葢哀侯骖结于木而止○骖七南反絓戸卦反】夜获之及栾共叔【杜共叔桓叔之传栾賔之子也身传翼侯父子各殉所奉之主故并见获而死○共音恭】○会于嬴成昬于齐也【公不由媒介自与齐侯会而成昬非礼也】○夏齐侯卫侯胥命于蒲不盟也○公会杞侯于郕杞求成也【二年入杞故今来求成】○秋公子翚如齐逆女修先君之好故曰公子【杜昬礼虽奉时君之命其言必称先君以为礼辞故公子翚逆女传称修先君之好公子遂逆女传称尊君命互举其义○好呼报反】齐侯送姜氏非礼也凡公女嫁于敌国姊妹则上卿送之以礼于先君【林以加礼于先君之遗体○齐侯送姜氏本或作送姜氏于讙】公子则下卿送之【林公所自生之女降姊妹一等】于大国虽公子亦上卿送之于天子则诸卿皆行公不自送于小国则上大夫送之○冬齐仲年来聘致夫人也【杜古者女出嫁又使大夫随加聘问存谦敬序殷勤也在鲁而出则曰致女在他国而来则总曰聘故传以致夫人释之】○芮伯万之母芮姜恶芮伯之多宠人也故逐之出居于魏【杜为明年秦侵芮张本芮国在冯翊临晋县魏国河东河北县林芮国名万芮伯名姜母之姓以芮伯内宠外宠皆非贤徳之人故逐芮伯○芮如锐反恶乌路反】
　　经【癸酉】四年春正月公狩于郎【杜冬猎曰狩行三驱之礼得田狩之时故传曰书时礼也周之春夏之冬也田狩从夏时郎非国内之狩地故书地○狩乎又反】○夏天王使宰渠伯纠来聘【杜宰官渠氏伯纠名也王官之宰当以才授位而伯纠摄父之职出聘列国故书名以讥之国史之记必书年以集此公之事书首时以成此年之嵗故春秋有空时而无事者今不书秋冬首月史阙文他皆仿此○纠居黝反】
　　传四月春正月公狩于郎书时礼也【杜郎非狩地故唯时合礼】○夏周宰渠伯纠来聘父在故名○秋秦师侵芮败焉小之也【秦以芮小轻之故为芮所败】○冬王师秦师围魏执芮伯以归【杜三年芮伯出居魏芮更立君秦为芮所败故以芮伯归将欲纳之林秦以芮伯居魏故围魏君为十年秦纳芮传】经【甲戌】五年春正月甲戌己丑陈侯鲍卒【杜未同盟而书名者来赴以名故也甲戌前年十二月二十一日己丑此年正月六日陈乱故再赴赴虽日异而皆以正月起文故但书正月慎疑审事故从赴两书○鲍歩饱反】○夏齐侯郑伯如纪【杜外相朝皆言如齐欲灭纪纪人惧而来告故书】○天王使仍叔之子来聘【杜仍叔天子之大夫称仍叔之子本于父字幼弱之辞也讥使童子出聘】○葬陈桓公【无传】○城祝丘【无传齐郑将袭纪故】○秋蔡人卫人陈人从王伐郑【杜王自为伐郑之主君臣之辞也王师败不书不以告林从王伐郑君臣之辞也自伐郑无功而后王命始不行于天下○从如字又才用反】○大雩【杜传例曰书不时也失龙见之时林书大雩之始○雩音于祭名】○螽【无传蚣蝑之属为灾故书○螽音终】○冬州公如曹【杜不书奔以朝出也为下实来书也曹国今济隂定陶县】
　　传五年春正月甲戌己丑陈侯鲍卒再赴也于是陈乱文公子佗杀大子免而代之【杜佗桓公弟五父也称文公子明佗非桓公母弟也免桓公太子林言文子佗以见佗不当立杀太子免而代之簒也○佗大何反免音问】公疾病而乱作国人分散故再赴【林当陈侯疾病而陈佗作乱国人惧而分散释陈所以再赴之故】○夏齐侯郑伯朝于纪欲以袭之纪人知之【林假朝礼将以袭纪纪人知其诈○袭音习】○王夺郑伯政郑伯不朝【杜夺不使知王政】秋王以诸侯伐郑郑伯御之王为中军虢公林父将右军蔡人卫人属焉【林桓王以三国伐郑郑不受伐故御王师桓王自将中军虢公林父为王卿士故将右军○将子匠反下同】周公黑肩将左军陈人属焉【杜黑肩周桓公也】郑子元请为左拒以当蔡人卫人【杜子元郑公子拒方陈○拒俱甫反下同】为右拒以当陈人曰陈乱民莫有鬭心若先犯之必奔【林陈军不整莫有战鬭之心若先犯陈师陈必先奔】王卒顾之必乱蔡卫不枝固将先奔既而萃于王卒可以集事从之【林顾见陈奔必惊而乱蔡卫不能枝持固将先王卒而奔败既败诸国聚攻王卒可以成胜敌之事杜萃聚也集成也○卒尊忽反下同萃似类反】曼伯为右拒【杜曼伯檀伯○曼音万】祭仲足为左拒原繁高渠弥以中军奉公为鱼丽之陈先偏后伍伍承弥缝【杜司马法车战二十五乘为偏以车居前以伍次之承偏之隙而弥缝阙漏也五人为伍此盖鱼丽陈法○丽力知反缝扶容反】战于繻葛【杜繻葛郑地○繻音须】命二拒曰旝动而鼓【杜旝旃也通帛为之葢今大将之麾也执以为号令林郑人命其左右二拒见旝动则各鸣鼔以进军也○旝古外反又古沽反本亦作桧建大木置石其上机以磓敌】蔡卫陈皆奔王卒乱郑师合以攻之王卒大败祝聃射王中肩王亦能军【虽军败身伤犹殿而不奔故言能军○射食亦反中丁仲反】祝聃请从之公曰君子不欲多上人况敢陵天子乎茍自救也社稷无陨多矣【林言君子不欲多出人之上况敢侵犯桓王乎茍自救其祸难郑国杜稷不至颠陨所幸多矣杜郑于此收兵自退○陨于敏反】夜郑伯使祭足劳王且问左右【杜祭足即祭仲之字葢名仲字仲足也劳王问左右言郑志在茍免王讨之非也林庄公使祭仲问劳桓王问左右安否此皆恭而无礼之辞○劳力报反】○仍叔之子弱也【杜仍叔之子来聘童子将命无速反之心久留在鲁故经书夏聘传释之于未秋】○秋大雩书不时也【十二公传唯此年及襄二十六年有两秋此雩祭之例欲显天时以指事故重言秋异于凡事】凡祀启蛰而郊【言凡祀通下三句天地宗庙之事也启蛰夏正建寅之月祀天南郊○蛰直立反】龙见而雩【龙见建已之月苍龙宿之体昬见东方万物始盛待雨而大故祭天逺为百谷祈膏雨○见贤遍反】始杀而尝【建酉之月隂气始杀嘉谷始熟故荐尝于宗庙】闭蛰而烝【建亥之月昆虫闭户万物皆成可荐者众故烝祭宗庙释例论之备矣○闭必计反又必结反字林芳结反烝之承反】过则书【十日有吉否过次节则书以讥慢也】○冬淳于公如曹度其国危遂不复【杜淳于州国所都城阳淳于县也国有危难不能自安故出朝而遂不还○度待洛反复音服后不音者皆同】
　　经【乙亥】六年春正月寔来【杜寔实也不言州公者承上五年冬经如曹问无异事省文从可知○寔时力反】○夏四月公会纪侯于成【杜成鲁地在泰山钜平县东南】○秋八月壬午大阅【齐为大国以戎事征诸侯之戍嘉美郑忽而忽欲以有功为班怒而诉齐鲁人惧之故以非时简车马林书大阅之始○阅音悦】○蔡人杀陈佗【杜佗立逾年不称爵者篡立未防诸侯也传例在庄二十二年林鲁庄公二十二年传陈厉公蔡出也故蔡人杀五父而立之陈厉公跃立】○九月丁卯子同生【杜桓公子庄公也十二公唯子同是适夫人之长子备用大子之礼故史书之于防不称大子者书始生也】○冬纪侯来朝
　　传六年春自曹来朝书曰寔来不复其国也【杜亦承五年冬传淳于公如曹也言奔则来行朝礼言朝则遂留不去故变文言寔来】○楚武王侵随【杜随国今义阳随县林汉东姬姓国】使防章求成焉【杜防章楚大夫林楚反使其大夫防章先求成于随○防于委反】军于瑕以待之【杜瑕随也林楚军于瑕以待随之报○瑕下加反】随人使少师董成【杜少师随大夫董正也林少师随侯之有宠大夫使少师正二国之成也○少诗照反后皆放此】鬭伯比言于楚子曰吾不得志于汉东也我则使然【杜鬭伯比楚大夫令尹子文之父林言我楚之不得逞志于汉东诸侯也我则失防而使之然汉东居汉水之东】我张吾三军而被吾甲兵以武临之彼则惧而协以谋我故难间也汉东之国随为大随张必弃小国小国离楚之利也【林我且张大吾三军之众而被吾之坚甲利兵以威武而临汉东之诸侯彼诸侯则恐惧而叶心以谋御我之防故难离间其心此楚之失防随若自张大必弃絶小国而不叶心以谋楚小国离心则随势自孤随势孤而无援此楚国之利也杜张自侈大也○被皮寄反问间厠之间张猪亮反一音如字】少师侈请羸师以张之【林随少师之心素自侈大诸楚子藏其精兵示以羸弱以张大少师之心使忽楚杜羸弱也○侈昌氏反又式氏反羸劣追反下同】熊率且比曰季梁在何益【杜熊率且比楚大夫季梁随贤臣○率音律且子余反】鬭伯比曰以为后图少师得其君【杜言季梁之谏不过一见从随侯卒当以少师为计故云以为后图二年蔡侯郑伯防于邓始惧楚楚子自此遂盛终于抗衡中国故传备言其事以终始之林解且比之意以为后举之图言今虽未行吾计后举必堕吾计中季梁虽贤不如少师有宠得君之深若其言不行则浸润肤受无所不至此所以后举必堕吾计也】王毁军而纳少师【杜从伯比之谋】少师归请追楚师随侯将许之【杜信楚弱也】季梁止之曰天方授楚楚之羸其诱我也君何急焉臣闻小之能敌大也小道大淫所谓道忠于民而信于神也上思利民忠也祝史正辞信也今民馁而君逞欲祝史矫举以祭臣不知其可也【林楚自若敖蚡冒以来方强盛故曰天方授之也楚之示羸葢欲诱我以堕其计当缓以图之何必急焉小国之能敌大国也小国有道大国淫虐无道尽心为民为忠诚实事神为信此所谓有道而后可敌大国也传曰小大之狱虽不能察必以情曰忠之属也此即上思利民之忠其祝史陈信于鬼神无媿辞此即祝史正辞之信今民皆饥馁而君独纵欲是无上思利民之忠祝史诈称功徳以诳于鬼神是无祝史正辞之信堕国无道如此臣未知其可以敌楚也祝太祝史太史皆主祭○馁奴罪反饿也矫居兆反】公曰吾牲牷肥腯粢盛丰备何则不信【杜牲牛羊豕也牷纯色完全也腯亦肥也黍稷曰粢在器曰盛○牷音全腯徒忽反】对曰夫民神之主也【杜言鬼神之情依民而行】是以圣王先成民而后致力于神【杜先养人民使之成就而后致力于事鬼神】故奉牲以告曰博硕肥腯谓民力之普存也【杜博广也硕大也】谓其畜之硕大蕃滋也谓其不疾瘯蠡也谓其备腯咸有也【杜虽告神以博硕肥腯其实皆当兼此四谓民力适完则六畜既大而滋也皮毛无疥癣兼备而无有所阙○畜吁又反下皆同蕃音烦瘯七木反本又作蔟同蠡力果反说文作瘰云瘯瘰皮肥也】奉盛以告曰絜粢丰盛谓其三时不害而民和年丰也【林不夺农时春夏秋无有灾害使得尽力耕耘故和气致祥而年谷丰登也】奉酒醴以告曰嘉栗防酒【林嘉善也栗谨敬也言有加善敬谨之徳以将其美酒】谓其上下皆有嘉徳而无违心也所谓馨香无谗慝也【杜馨香之远闻林此言牲牷粢盛酒醴之所以馨香者上下皆无谗谀邪慝之行所以馨香也书曰黍稷非馨明徳惟馨此即无谗慝也○慝他得反】故务其三时【林此以下言先成民之事】脩其五敎【杜父义母慈兄友弟共子孝林脩君臣父子兄弟夫妇朋友五者之敎】亲其九族以致其禋祀【禋防敬也九族谓外祖父外祖母从母子及妻父妻母姑之子姊妹之子女子之子并已之同族皆外亲有服而异族者也林此言后致力于神之事○九族杜释与孔安国郑不同禋音因】于是乎民和而神降之福故动则有成今民各有心而鬼神乏主【林以忠于民而得民和以信于神而神降之福故动则有成功孔子曰我战则克祭则受福是也今随国之民各有异心而不和民心不和是鬼神无主也杜民饥馁也】君虽独丰其何福之有【林君虽独丰于事神神将吐之其何降福之有】君姑脩政而亲兄弟之国庶免于难【林君且内修政事以成民为先而亲睦汉东诸姬兄弟之国庻几可免于楚之祸难○难乃旦反】随侯惧而修政楚不敢伐【林为八年楚伐随张本】○夏会于成纪来谘谋齐难也【杜齐欲灭纪故来谋之○难乃旦反】○北戎伐齐【林言北戎以别戎之种类襍处于中国者】齐侯使乞师于郑郑太子忽帅师救齐六月大败戎师获其二帅大良少良甲首三百以献于齐【杜甲首被甲者首○帅所类反少诗照反】于是诸侯之大夫戍齐齐人馈之饩【林诸侯以戎难故遣大夫助齐戍守生曰饩馈诸侯之大夫生饩○馈其媿反遗也饩许既反牲腥曰饩】使鲁为其班后郑【杜班次也鲁亲班齐馈则亦使大夫戍齐矣经不书盖史阙文林郑伯爵故郑忽之班后于诸侯】郑忽以其有功也怒【林骄功故怒鲁之后已】故有郎之师【郎师在十年】公之未昬于齐也齐侯欲以文姜妻郑大子忽【林盖文姜未嫁鲁之前齐僖公先欲以嫁郑忽○妻七计反下同】大子忽辞人问其故大子曰人各有耦齐大非吾耦也诗云自求多福【林言人各有配耦齐大国也郑小国非齐大国之耦杜诗大雅文王言求福由已非由人也】在我而已大国何为君子曰善自为谋【林在我反求诸己而已何为倚大国以为重杜言独洁其身谋不及国】及其败戎师也齐侯又请妻之【杜欲以佗女妻之】固辞人问其故大子曰无事于齐吾犹不敢今以君命奔齐之急而受室以归是以师昬也【林言往时未有功于齐吾犹不敢娶齐女今奉君命赴救奔齐之急难而受妻室以归是以师要齐而得昬也】民其谓我何【杜言必见怪于民】遂辞诸郑伯【杜假父之命以为辞为十一年郑忽出奔卫传】○秋大阅简车马也○九月丁卯子同生以大子生之礼举之【林鲁十二公唯子同生是适夫人之长子故备用大子之礼举之】接以大牢【大牢牛羊豕也以礼接夫人重适也○接如字郑注礼记作捷读此者亦或捷音】卜士负之士妻食之【杜礼世子生三日卜士负之射人以桑弧蓬矢射天地四方卜士之妻为乳母○食音嗣】公与文姜宗妇命之【杜世子生三月君夫人沐浴于外寝立于阼阶西乡世妇抱子升自西阶君命之乃降盖同宗之妇林公与文姜及同宗之妇命之名也】公问名于申繻对曰名有五有信有义有象有假有类【申繻鲁大夫繻音须】以名生为信以徳命为义以类命为象取于物为假取于父为类【林若唐叔虞鲁公子友宋仲子生而有文在其手故曰以名生若文王名昌知其必能昌盛周邦武王名知其必能兵诛暴故曰以徳命若孔子首象尼丘因命名曰丘而字仲尼故曰以类命若伯鱼生而有人馈之鱼因名曰鲤故曰取于物若今子同生与父同日因名之曰同故曰取于父】不以国【国君之子不自以本国为名也】不以官【林不以本国官职之号】不以山川【林不以本国山川之名】不以隐疾【杜隐痛疾患辟不祥也】不以畜牲【杜畜牲六畜】不以器币【杜币玉帛】周人以讳事神名终将讳之【杜君父之名固非臣子所斥然礼既卒哭以木铎狥曰舍故而讳新谓舍亲尽之祖而讳新死者故言以讳事神名终将讳之自父至高祖皆不敢斥言林此周礼也殷以前未有讳法○周人以讳事神名众家多以名字属下句】故以国则废名【杜国不可易故废名】以官则废职以山川则废主以畜牲则废祀以器币则废礼【林以官为名则因讳名而废其职国主山川今以山川为名当改其山川之名是废王以畜牲为名则名猪废猪名羊废羊是废祭祀大牢少牢之礼以器币为名则不敢用此器币是废祭祀爼豆玉帛之礼】晋以僖侯废司徒【杜僖侯名司徒废为中军】宋以武公废司空【杜武公名司空废为司城】先君献武废二山【杜二山具敖也鲁献公名具武公名敖更以其乡名山】是以大物不可以命【林是以国家大物如官职山川畜牲器币皆不可以命名】公曰是其生也与吾同物命之曰同【杜物类也谓同日】○冬纪侯来朝请王命以求成于齐公告不能【杜纪微弱不能自通于天子欲因公以请王命公无宠于王故告不能】



　　左传杜林合注卷三
　　钦定四库全书
　　左传杜林合注卷四　　明　王道焜
　　赵如源　同编
　　桓公二
　　经【丙子】七年春二月己亥焚咸丘【杜无传焚大田也咸丘鲁地高平钜野县南有咸亭讥尽物故书○焚扶云反】○夏谷伯绥来朝【○绥须唯反】邓侯吾离来朝【杜不总称朝者各自行朝礼也谷国在南乡筑阳县北林谷邓书名贬也鲁在泰山之下谷邓在方城之外两君之好不相及也有朝桓公者必若谷邓而后贬】
　　传七年春谷伯邓侯来朝名贱之也【杜辟陋小国贱之礼不足故书名以春来夏乃行朝礼故经书夏】○夏盟向求成于郑既而背之【盟向三邑名隐十一年王以与郑故求与郑成○盟音孟向伤亮反背音佩】秋郑人齐人卫人伐盟向王迁盟向之民于郏【林郏王城盟向之民不欲从郑故王迁盟向之民于郏○郏古洽反】○冬曲沃伯诱晋小子侯杀之【杜曲沃伯武公也小子侯哀侯子林以计诱而杀之非用兵也】
　　经【丁丑】八年春正月己卯烝【无传此夏之仲月非为过而书者为下五月复烝见渎也例在五年○烝之承反】○天主使家父来聘【杜无传家父天子大夫家氏父字林家父凡伯皆大雅之旧人也】○夏五月丁丑烝【无传】○秋伐邾【无传】○冬十月雨雪【无传今八月也书时失○雨于付反】○祭公来遂逆王后于纪【杜祭公诸侯为天子三公者王使鲁主昬故祭公来受命而迎也天子无外故因称王后卿不书举重略轻林祭公来不称王使王未有成命也遂专也是故书遂始于此○祭侧界反】
　　传八年春灭翼【曲沃灭之】○随少师有宠楚鬭伯比曰可矣雠有衅不可失也【林言前年张随之计可行矣讐者指随而言谓少师无徳而有宠此随之衅隙可乘不可失此机会杜衅瑕隙也无德者宠国之衅也○衅许觐反】○夏楚子合诸侯于沈鹿【林沈鹿楚地欲以求隙讨随也】黄随不防【杜黄国今弋阳县】使防章让黄【责其不防】楚子伐随军于汉淮之间季梁请下之弗许而后战【杜下之请服也林待楚弗许而后交战○下遐嫁反】所以怒我而怠冦也【林所以怒我而欲怠冦志也欲使随人怒楚之不恕而楚人不直其君亦有怠心也】少师谓随侯曰必速战不然将失楚师【林此盖以六年嬴师之事入随侯之左腹故谓今若不速战当又如前年失楚师也○将失楚师一本无师字】随侯御之望楚师【杜遥见楚师】季梁曰楚人上左君必左【君楚君也】无与王遇且攻其右右无良焉必败偏败众乃携矣【林盖见当时楚之精兵皆在左故言楚以左为上楚君必在左无与楚王之精兵合战且先攻其右师右无精兵在焉必先败偏师败楚师之众乃有携贰之心矣】少师曰不当王非敌也弗从战于速杞随师败绩随侯逸【林不当楚王之左师不足以言对敌也不从季梁之谋杜速杞随地逸逃也】鬭丹获其戎车与其戎右少师【杜鬭丹楚大夫戎车君所乘兵车也戎右车右也宠之故以为右】秋随及楚平楚子将不许鬭伯比曰天去其疾矣【杜去疾谓少师见获而死林盖以少师为随之疾今少师见获是天去其疾矣言随国未可克○去起吕反】随未可克也乃盟而还○冬王命虢仲立晋哀侯之弟缗于晋【杜虢仲王卿士虢公林父○缗亡巾反】○祭仲来遂逆王后于纪礼也【天子娶于诸侯使同姓诸侯为之主祭公来受命于鲁故曰礼】
　　经【戊寅】九年春纪季姜归于京师【杜季姜桓王后也季字姜纪姓也书字者伸父母之尊】○夏四月○秋七月○冬曹伯使其世子射姑来朝【曹伯有疾故使其子来朝○射音亦又音夜】
　　传九年春纪季姜归于京师凡诸侯之女行唯王后书【杜为书妇人行例也适诸侯虽告鲁犹不书林女子谓嫁曰有行此言凡诸侯之女嫁也盖以王后母仪天下为天地宗庙社稷之主不可不书】　巴子使韩服告于楚请与邓为好【杜韩服巴行人巴国在巴郡江州县○好呼报反】楚子使道朔将巴客以聘于邓【道朔楚大夫巴客韩服】邓南鄙鄾人攻而夺之币【杜鄾在今邓县南水之北林要巴客于道攻而夺其往聘之币帛○鄾音忧】杀道朔及巴行人【林行人即韩服】楚子使防章让于邓邓人弗受【杜言非鄾人所攻】夏楚使鬭廉帅师及巴师围鄾【杜鬭廉楚大夫林围鄾讨其杀使夺币也】邓养甥聃甥帅师救鄾三逐巴师不克【二甥皆邓大夫○聃乃甘反】鬭廉衡陈其师于巴师之中以战而北【杜衡横也分巴师为二部鬭廉横陈于其间以与邓师战而伪北北走也○衡如字一音横陈直觐反又如字北如字一音佩稽康音胷背】邓人逐之背巴师而夹攻之【杜楚师伪走邓师逐之背巴师巴师攻之楚师自前还与战○背音佩夹古洽反又皆协反】邓师大败鄾人宵溃【林陷于两师之中前后受敌故民逃其上曰溃鄾人见邓败故惧而夜溃杜宵夜也○溃戸对反】○秋虢仲芮伯梁伯荀侯贾伯伐曲沃【杜梁国在马翊夏阳县荀贾皆国名林虢仲八年立晋侯于晋故以四国伐曲沃武公】○冬曹大子来朝賔之以上卿礼也【诸侯之适子未誓于天子而摄其君则以皮帛继子男故賔之以上卿各当其国之上卿】享曹大子初献乐奏而叹【杜酒始献○享许两反】施父曰曹大子其有忧乎非叹所也【杜施父鲁大夫林言曹大子其有忧患之事乎朝享所以观威仪省祸福故曰非叹所也○施色豉反人名字父音甫】
　　经【己卯】十年春王正月庚申曹伯终生卒【杜未同盟而赴以名林桓公卒子庄公姑射立】○夏五月葬曹桓公【无传】○秋公防卫侯于桃丘弗遇【杜无传卫侯与公为防期中背公更与齐郑故公独往而不相遇也桃丘卫地济北东阿县东南有桃城】○冬十有二月丙午齐侯卫侯郑伯来战于郎【改侵伐而书来战善鲁之用周班恶三国封有辞】
　　传十年春曹桓公卒【终施父之言】○虢仲谮其大夫詹父于王【杜虢仲王卿士詹父属大夫○谮侧鸩反詹章亷反】詹父有辞以王师伐虢夏虢公出奔虞【林詹父有自直之辞愬于王王右詹父故以师伐虢杜虞国在河东大阳县】○秋秦人纳芮伯万于芮【林三年芮伯奔魏芮人更立君秦以四年为芮所败故围魏执芮伯以归至是而纳之以困芮也】○初虞叔有玉【杜虞叔虞公之弟】虞公求旃【杜旃之也林虞公从虞叔求之虞姬姓国公爵周太王之于仲雍之后周武王封之于虞○旃之然反】弗献既而悔之曰周谚有之匹夫无罪怀璧其罪【林言匹夫本无罪盖由其怀璧则人利其璧以害其身此其所以为罪璧美玉也○谚音彦】吾焉用此其以贾害也【林行商曰商坐肆曰贾贾者坐而待价者也此言贾祸盖谓懐玉坐而待祸害之至如贾之坐而待价○贾买也焉于防反贾音古】○乃献之又求其宝剑叔曰是无厌也无厌将及我【杜将杀我○厌于盐反下同】遂伐虞公故虞公出奔共池【杜共池地名阙○共音洪一音恭】○冬齐卫郑来战于郎我有辞也初北戎病齐【在六年】诸侯救之郑公子忽有功焉齐人饩诸侯使鲁次之【林使鲁为之班次】鲁以周班后郑郑人怒请师于齐齐人以卫师助之故不称侵伐【不称侵伐而以战为文明鲁直诸侯曲故言我有辞以礼自释交绥而退无败绩】先书齐卫王爵也【郑主兵而序齐卫下者以王爵次之也春秋所以见鲁犹秉周礼】
　　经【庚辰】十有一年春正月齐人卫人郑人盟于恶曹【林战郎之诸侯也战称君盟称人略之也郑败王师齐灭后之母家卫亦抗子突而自立自有参盟莫甚于恶曹故略之也杜恶曹地阙】○夏五月癸未郑伯寤生卒【杜同盟于元年赴以名林世子忽立是为昭公】○秋七月葬郑庄公【杜无传三月而葬速】○九月宋人执郑祭仲【杜祭氏仲名不称行人听廹胁以逐君罪之也行人例在襄十一年释例详之林此书执之始】突归于郑【杜突厉公也为宋所纳故曰归例在成十八年不称公子从告也文连祭仲故不言郑】郑忽出奔卫【杜忽昭公也庄公既葬不称爵者郑人贱之以名赴林此书奔卫始忽系郑而突不系郑以突为簒也】○柔防宋公陈侯蔡叔盟于折【杜无传柔鲁大夫未赐族者蔡叔蔡大夫叔名也折地阙林此大夫防盟诸侯之始故贬之至公子结不贬矣○折之设反又市列反】○公防宋公于夫钟【杜无传夫钟郕地○夫音扶】○冬十有二月公防宋公于阚【杜无传阚鲁地在东平须昌县东南○阚口暂反】
　　传十一年春齐卫郑宋盟于恶曹【宋不书经阙】○楚屈瑕将盟贰轸【林贰轸二国名将以师盟之○屈居忽反楚大夫氏贰音二轸之反皆国名】郧人军于蒲骚将与随绞州蓼伐楚师【杜郧国在江夏云杜县东南有郧城蒲騒郧邑绞国名州国在南郡华容县东南蓼国今义阳棘阳县东南胡阳城○郧音云国名騒音萧又音縿绞古卯反蓼音了本或作鄝同随绞州蓼四国名】莫敖患之【莫敖楚官名即屈瑕○敖五刀反】鬭亷曰郧人军其郊必不诫【林言郧人军于蒲騒未出其国之郊邑恃其近郊必不戒谨设备】且日虞四邑之至也【杜虞度也四邑随绞州蓼也邑亦国也○且人逸反】君次于郊郢以御四邑【杜君谓屈瑕也郊郢楚地林谓屈瑕次师于楚地之郊郢以御四国之兵使不得来○郢以井反又以政反】我以锐师宵加于郧郧有虞心而恃其城莫有鬭志若败郧师四邑必离【林我鬬亷自称统精鋭之兵以夜而加伐于郧师郧有虞度四国之心必不虞楚师之来恃其城近则小小失利必走保其城必无致死战鬬之志若我既败郧师四国闻郧之败必惊而离散不复来至】莫敖曰盍请济师于王【杜盍何不也济益也○盍戸各反济笺计反】对曰师克在和不在众商周之不敌君之所闻也【林言用兵克敌在师众和同一心不在师徒之众多杜商纣也周武王也传曰武王有乱臣十人纣有亿兆夷人】成军以出又何济焉莫敖曰卜之对曰卜以决疑不疑何卜遂败郧师于蒲骚卒盟而还【林郧既败四国不至故屈瑕终与贰轸为盟而还】○郑昭公之败北戎也【在六年】齐人将妻之昭公辞祭仲曰必取之君多内宠子无大援将不立【林言郑庄公内多宠妾子谓昭公若无大国之援将不得立为君○妻七计反下同援于眷反】三公子皆君也【杜子突子亹子仪之母皆有宠林皆将抗宠以为君也】弗从○夏郑庄公卒初祭封人仲足有宠于庄公【杜祭郑地陈留长垣县东北有祭城封人守封疆者因以所守为氏】庄公使为卿为公娶邓曼生昭公故祭仲立之【林自祭封人升为郑卿为郑庄娶邓女曰邓曼曼邓姓○为于伪反曼音万】宋雍氏女于郑庄公曰雍姞生厉公【雍氏姞姓宋大夫也以女妻人曰女○雍于恭反女尼据反姞其吉反又其秩反】雍氏宗有宠于宋庄公故诱祭仲而执之【杜祭仲之如宋非会非聘见诱而以行人应命林宋为雍氏欲立其所出故诱祭仲至宋而执之】曰不立突将死亦执厉公而求赂焉【林宋亦执突而求报谢之赂】祭仲与宋人盟以厉公归而立之○秋九月丁亥昭公奔卫己亥厉公立
　　经【辛巳】十有二年春正月○夏六月壬寅公会杞侯莒子盟于曲池【杜曲池鲁地鲁国汶阳县北有曲水亭】○秋七月丁亥公会宋公燕人盟于谷丘【杜谷丘宋地燕人南燕大夫】○八月壬辰陈侯跃卒【杜无传厉公也十一年与鲁大夫盟于折不书葬鲁不会也壬辰七月二十三日书于八月从赴林厉公卒庄公林立○跃羊略反】○公会宋公于虚【虚宋地○虚去鱼反】○冬十有一月公会宋公于【宋地】○丙戌公会郑伯盟于武父【杜武父郑地陈留济阳县东北有武父城○武父地名音甫有父字者皆同甫音】○丙戌卫侯晋卒【杜无传重书丙戌非义例因史成文也未同盟而赴以名林宣公卒惠公朔立】○十有二月及郑师伐宋丁未战于宋【林既书伐宋又重书战者以见宋之无信也庄十一年传例曰皆陈曰战尤其无信故以独战为文】
　　传十二年夏盟于曲池平杞莒也【杜隐四年莒人伐杞自是遂不平林于是鲁为盟以平之】○公欲平宋郑秋公及宋公盟于句渎之丘【杜句渎之丘即谷丘也宋以立厉公故多责赂于郑郑人不堪故不平林时责赂在宋故欲平宋郑而独先盟宋○句古侯反渎音豆】宋成未可知也故又会于虚冬又会于【林宋未肯许平鲁又会宋以速其成】宋公辞平故与郑伯盟于武父【杜宋公贪郑赂故与公三会而卒辞不与郑平林公以三会宋公卒不得宋成故怒而与郑盟】遂帅师而伐宋战焉宋无信也君子曰茍信不继盟无益也诗云君子屡盟乱是用长无信也【杜诗小雅言无信故数盟数盟则情疏情疏而憾结故云长乱林举诗以深责宋盟之无信也○屡力具反本又作娄音同长丁丈反】○楚伐绞军其南门莫敖屈瑕【林即十一年败郧蒲骚者】曰绞小而轻轻则寡谋请无扞采樵者以诱之【林绞小国而轻狂轻狂则寡于谋画请无以师卫采樵以诱绞之出杜扞卫也樵薪也○轻遣政反扞戸旦反樵在遥反】从之绞人获三十人【林获楚采樵者三十人】明日绞人争出驱楚役徒于山中【林绞人不知其计明日争出驱楚执役采樵之徒于山中】楚人坐其北门而覆诸山下【杜坐犹守也覆设伏兵而待之○覆扶又反】大败之为城下之盟而还【城下盟诸侯所深耻】伐绞之役楚师分渉于彭【杜彭水在新城昌魏县林楚人分其师以渉于彭水言渉者深厉浅揭非以舟济也】罗人欲伐之使伯嘉谍之三巡数之【林欲伐渉彭之师使罗大夫伯嘉谍伺楚师三偏数其师之多少杜罗熊姓国在宜城县西山中后徙南郡枝江县谍伺也巡偏也○谍徒协反数色阻反】
　　经【壬午】十有三年春二月公会纪侯郑伯己巳及齐侯宋公卫侯燕人战齐师宋师卫师燕师败绩【杜大崩曰败绩例在庄十一年或称人或称师史异辞也卫宣公未葬惠公称侯以接邻国非礼也】○三月葬卫宣公【无传】○夏大水【无传】○秋七月○冬十月
　　传十三年春楚屈瑕伐罗鬭伯比送之还谓其御曰莫敖必败举趾高心不固矣【林讨其去年欲伐楚师莫敖即屈瑕也言屈瑕必为罗所败凡人志气扬扬则举足髙蹈谓人莫已若也今莫敖举趾髙盖骄甚备敌之心已不固矣杜趾足也】遂见楚子曰必济师【难言屈瑕将败故以益师讽谏○见贤遍反济笺计反】楚子辞焉【不解其防故拒之】入告夫人邓曼邓曼曰大夫其非众之谓【杜邓曼楚武王夫人言伯比意不在于益众也】其谓君抚小民以信训诸司以徳而威莫敖以刑也莫敖狃于蒲骚之役将自用也【林抚慰士卒小民以恩信教训诸司将佐以文武之令徳刑非独刑罚也传曰一人刑善百姓昭明凡国之政事皆刑也以下文见莫敖而告诸天之不防易知此是欲以严明之政成莫敖使之恐惧修省莫敖以十一年败郧于蒲騒十二年败绞将狃而恃之以胜为可常故曰狃于蒲騒之役将自用而不信人言杜狃快也○狃女久反】必小罗君若不鎭抚其不设备乎【林必以罗国为小而忽之君若不镇压而抚绥之必以不设备取败也】夫固谓君训众而好鎭抚之【杜抚小民以信也○好呼报反又如字】召诸司而劝之以令徳【杜训诸司以徳也】见莫敖而告诸天之不假易也【杜诸之也言天不借贷慢易之人威莫敖以刑也○易以豉反】不然夫岂不知楚师之尽行也楚子使赖人追之不及【林若曰不然彼伯比岂不知楚师之尽行而有济师之请也楚子因邓曼之言悟伯比之防乃使赖国之人仕于楚者往追屈瑕杜赖国在义阳随县○尽津反此类可以意求】莫敖使徇于师曰谏者有刑【杜徇宣令也林言敢以伐罗事谏者有刑罚○徇似俊反】及鄢乱次以济【杜鄢水在襄阳宜城县入汉林乱其前后行伍之次序以济鄢水○鄢于晚反又于万反乱次以济本或作乱次以济其水】遂无次且不设备及罗罗与卢戎两军之【杜卢戎南蛮○卢如字本或作庐音同】大败之莫敖缢于荒谷羣师囚于冶父【杜缢自经也荒谷冶父皆楚地○缢一豉反荒如字本或作巟音同冶音也】以听刑【林以听楚之典刑】楚子曰孤之罪也【林楚子引咎自责曰是孤不能从谏之罪非羣师之过诸侯自称曰孤】皆免之○宋多责赂于郑【杜立突赂】郑不堪命故以纪鲁及齐与宋卫燕战不书所战后也【公后地期不及其战故不书所战之地】郑人来请脩好【林郑厉公使人来请修盟于武父之好○好呼报反】
　　经【癸未】十有四年春正月公会郑伯于曹【杜修十二年武父之好于曹地会与会】○无冰【无传书时失】○夏五【不书月阙文】郑伯使其弟语来盟○秋八月壬申御廪灾【杜御廪公所亲耕以奉粢盛之仓也天火曰灾例在宣十六年○廪力锦反】乙亥甞【杜先其时亦过也既戒日致齐廪虽灾茍不害嘉谷则祭不应废故书以示法】○冬十有二月丁巳齐侯禄父卒【杜无传隐六年盟于艾○僖公卒襄公立】○宋人以齐人蔡人卫人陈人伐郑【杜凡师能左右之曰以例在僖二十六年林以一国而用诸侯之师于是始此伯者之所由兴也】
　　传十四年春会于曹曹人致饩礼也【杜熟曰饔生曰饩林会于曹故曹人致生饩之餽得地主之礼也】○夏郑子人来寻盟且修曹之会【杜子人即弟语也其后为子人氏林来寻武父盟且修曹会之好】○秋八月壬申御廪灾乙亥甞书不害也【林灾其屋救之则息不及谷不妨祭祀故春秋先书廪灾后书尝以见不害】○冬宋人以诸侯伐郑报宋之战也【林报十二年战于宋之役】焚渠门入及大逵【杜渠门郑城门逵道方九轨○逵求反】伐东郊取牛首【杜东郊郑郊牛首郑邑】以大宫之椽归为卢门之椽【杜大宫郑祖庙卢门宋城门告伐而不告入取故不书林以郑祖庙之椽为宋城门之椽辱之也○大音泰椽直专反榱也图曰椽方曰桷说文云周谓之椽齐鲁谓之桷】
　　经【甲申】十有五年春二月天王使家父来求车○三月乙未天王崩【杜无传桓王也林桓王崩庄王立桓王至庄三年葬】○夏四月己巳葬齐僖公【无传】○五月郑伯突出奔蔡【杜突既簒立权不足以自固又不能倚任祭仲反与小臣造贼盗之计故以自奔为文罪之也例在昭三年】郑世子忽复归于郑【杜忽实居君位故今还以复其位之例为文也称世子者忽为大子有母氏之宠宗卿之援有功于诸侯此太子之盛者也而守介节以失大国之助知三公子之彊不从祭仲之言修小善絜小行从匹夫之仁忘社稷之大计故君子谓之善自爲谋言不能谋国也父卒而不能自君郑人亦不君之出则降名以赴入则逆以大子之礼始于见逐终于见杀三公子更立乱郑国者实忽之由复归例在成十八年林世子忽即昭公也已居君位而复称世子者明突之簒也】○许叔入于许【杜许叔庄公弟也隐十一年郑使许大夫奉许叔居许东偏郑庄公既卒乃入居位许人嘉之以字告也叔本不去国虽称入非国逆例】○公会齐侯于艾【林齐地】○邾人牟人葛人来朝【杜无传三人皆附庸之世子也其君应称名故其子降称人牟国今泰山牟县葛国在梁国寕陵县东北○牟亡侯反】○秋九月郑伯突入于栎【杜栎郑别都也今河南阳翟县未得国直书入无义例也○栎音厯】○冬十有一月公防宋公卫侯陈侯于袲伐郑【杜袲宋地在沛国相县西南先行会礼而后伐也○袲昌氏反】
　　传十五年春天王使家父来求车非礼也诸侯不贡车服【杜车服上之所以赐下】天子不私求财【杜诸侯有常职贡】○祭仲专郑伯患之使其壻雍纠杀之将享诸郊雍姬知之【林将为祭仲设享于郑郊而杀之雍姬雍纠之妻祭仲之女知其将杀祭仲之谋】谓其母曰父与夫孰亲其母曰人尽夫也父一而已胡可比也【杜妇人在室则天父出则天夫女以为疑故母以所生为本解之林言凡人皆可嫁以为夫生我者一父而已夫之亲安可以父为比】遂告祭仲曰雍氏舍其室而将享子于郊【林子谓其父子者男子之通称也○舍音舍】吾惑之以告祭仲杀雍纠尸诸周氏之汪【杜汪池也周氏郑大夫杀而暴其尸以示戮也○汪乌黄反】公载以出【杜愍其见杀故载其尸共出国】曰谋及妇人宜其死也【林言雍纠机事不密而与其妻共谋宜其为祭仲所杀而死也】夏厉公出奔蔡【林厉公畏祭仲害已故出奔蔡】○六月乙亥昭公入【林即经书世子忽厉公既出奔故昭公得入国】○许叔入于许○公会齐侯于艾谋定许也○秋郑伯因栎人杀檀伯而遂居栎【杜檀伯郑守栎大夫○檀徒干反】○冬会于袲谋伐郑将纳厉公也弗克而还【林先会而后谋伐郑故经书会袲伐郑厉公居郑别都之栎故诸侯伐郑将纳之】
　　经【乙酉】十有六年春正月公会宋公蔡侯卫侯于曹○夏四月公会宋公卫侯陈侯蔡侯伐郑【春既谋之今书会者鲁讳议纳不正蔡常在卫上今序陈下盖后至】○秋七月公至自伐郑【杜用饮至之礼故书林此书至伐之始】○冬城向【杜传曰书时也而下有十一月旧说因谓传误此城向亦俱是十一月但本事异各随本而书之耳经书夏叔弓如滕五月葬滕成公传云五月叔弓如滕即知但称时者未必与下月异也又推校此年闰在六月则月却而节前水星可在十一月而正也诗云定之方中作于楚官此未正中也功役之事皆总指天象不与言厯数同也故传之释经皆通言一时不月别○向失亮及】○十有一月卫侯朔出奔齐【杜惠公也朔谗构取国故不言二公子逐罪之也】
　　传十六年春正月防于曹谋伐郑也【杜前年冬谋纳厉公不克故复更谋】○夏伐郑秋七月公至自伐郑以饮至之礼也【林以行饮至舍爵防勲故曰用饮至之礼详见桓二年】○冬城向书时也【林凡土功水昬正而栽今已冬水星将正故曰书时】○初卫宣公烝于夷姜生急子【夷姜宣公之庶毋也上淫曰烝○烝之承反急如字诗作伋】属诸右公子为之娶于齐而美公取之【林即下文右公子职盖以急子托公子职宣公为急子娶妻于齐公知其其遂自取之即新台之诗所谓纳伋之妻作新台于河上以要之是也○属音烛下同为于伪反】生寿及朔属寿于左公子【林即下文左公子泄盖以寿托左公子泄杜左右媵之子因以为号】夷姜缢【杜失宠而自经死】宣姜与公子朔构急子【杜宣姜宣公所取急子之妻构会其过恶○构古豆反】公使诸齐使盗待诸莘将杀之【杜莘卫地阳平县西北有莘亭○使所吏反莘所中反】寿子告之使行【行去也】不可曰弃父之命恶用子矣有无父之国则可也及行饮以酒寿子载其旌以先盗杀之急子至曰我之求也此何罪请杀我乎又杀之二公子故怨惠公十一月左公子泄右公子职立公子黔牟【林寿子宣姜所生故知其谋以告急子使急子出奔他国急子不肯曰父命使齐若出奔是弃其父之命也安用此子为若奔他国必不为人所容若有无父之国则可往奔也及急子将出行夀子欲代急子之死故假设祖道而醉急子以酒旌使者之旗寿子乘急子之醉而窃其使旌以先行盗见寿子载旌以为急子故误杀之急子后至盗所语盗曰君将使汝求杀我也此夀子何罪而枉被杀请杀我以成汝事盗又杀急子即二子乘舟之诗所谓宣公二子争相为死是也二公子左公子泄右公子职也以杀其所托公子之故怨惠公黔牟卫之羣公子○恶音乌饮于鸠反一本以作之泄息列反黔其亷反又音琴】惠公奔齐经【丙戌】十有七年春正月丙辰公会齐侯纪侯盟于黄【黄齐地】○二月丙午公会邾仪父盟于趡【杜趡鲁地称字义与蔑盟同二月无丙午丙午三月四日也日月必有误○趡翠轨反】○夏五月丙午及齐师战于奚【杜奚鲁地皆陈曰战林此齐鲁交兵之始齐鲁之兵始于奚而终于艾陵】○六月丁丑蔡侯封人卒【杜十一年大夫盟于折林桓侯卒哀侯立】○秋八月蔡季自陈归于蔡【季蔡侯弟也言归为陈所纳】○癸巳葬蔡桓侯【杜无传称侯盖谬误三月而葬速】○及宋人卫人伐邾○冬十月朔日有食之【杜甲乙者厯之纪也晦朔者日月之防日食不可以不存晦朔晦朔须甲乙而可推故日食必以书朔日爲例林是年冬郑之高渠弥弑昭公忽而立子亹十八年齐杀子亹郑祭仲立昭公弟子仪】
　　传十七年春盟于黄平齐纪且谋卫故也【林纪为鲁亲齐襄欲灭纪故鲁为盟以平齐纪卫逐其君故为盟而并谋卫故】○及邾仪父盟于趡寻蔑之盟也【林蔑盟在隐元年寻盟修好也】○夏及齐师战于奚疆事也【杜争疆界也○疆居良反下同】于是齐人侵鲁疆疆吏来告公曰疆埸之事愼守其一而备其不虞【杜虞度也不度犹不意也○埸音亦】姑尽所备焉事至而战又何谒焉【杜齐背盟而来公以信待故不书侵伐林言汝司疆场之事谨守其一定之疆界而防备其不虞度不意之事且尽汝所备御之道若有兵事至则与之接战又何必先来告谒】○蔡桓侯卒蔡人召蔡季于陈【杜桓侯无子故召季而立之季内得国人之望外有诸侯之助故书字以善得众称归以明外纳】秋蔡季自陈归于蔡蔡人嘉之也【杜嘉之故以字告】○伐邾宋志也【邾宋争彊鲁从宋志背趡之盟】○冬十月朔日有食之不书日官失之也【林日官失其甲乙之日】天子有日官诸侯有日御【杜日官日御典厯数者】日官居卿以底日礼也【杜日官天子掌厯者不在六卿之数而位从卿故言居卿也底平也谓平厯数林重敬授人时之礼也○底音防下同】日御不失日以授百官于朝【杜日官平厯以班诸侯诸侯奉之不失天时以授百官】○初郑伯将以高渠弥爲卿昭公恶之固谏不听昭公立惧其杀已也【林言初时郑庄公将以高渠弥为郑国之卿昭公时为世子恶高渠弥之为人及昭公立为君高渠弥惧昭公恶而杀之○恶乌路反下同】辛卯弑昭公而立公子亹【杜公子亹昭公弟○亹音尾】君子谓昭公知所恶矣公子达曰【公子达鲁大夫】高伯其为戮乎复恶已甚矣【林髙伯即高渠弥其为戮乎者将必有人祸天刑之诛戮杜复重也本为昭公所恶而复弑君重为恶也○复扶又反一音服则乖注意】经【丁亥】十有八年春王正月公防齐侯于泺【杜泺水在济南厯城县西北入济○泺卢笃反又力角反一音洛说文匹沃反】○公与夫人姜氏遂如齐【公本与夫人俱行至泺公与齐侯行防礼故先书防泺既防而相随至齐故曰遂】○夏四月丙子公薨于齐【杜不言戕讳之也戕例在宣十八年】丁酉公之丧至自齐【杜无传告庙也丁酉五月一日有日而无月】○秋七月○冬十有二月己丑葬我君桓公【无传九月乃葬缓慢也】
　　传十八年春公将有行遂与姜氏如齐【杜始议行事】申繻曰女有家男有室无相渎也谓之有礼易此必败【杜女安夫之家夫安妻之室违此则为渎今公将姜氏如齐故知其当致祸乱○渎徒木反】公会齐侯于泺遂及文姜如齐齐侯通焉公谪之【林齐襄公与文姜私通此诗人所为赋南山之诗鸟兽之行淫乎其妹者也杜谪谴也○谪直革反责也又丁革反】以告【杜夫人告齐侯】夏四月丙子享公【齐侯为公设享燕之礼】使公子彭生乘公公薨于车【杜上车曰乘彭生多力拉公干而杀之○乘如字又防证反】鲁人告于齐曰寡君畏君之威不敢宁居来修旧好礼成而不反无所归咎恶于诸侯请以彭生除之【林言桓公畏齐君之威灵不敢安居于国来齐修旧日之盟好朝享礼毕而不反其国不知君死之由故咎无所归耻辱之恶闻于诸侯因彭生与公同车而薨请杀彭生而除君之耻辱○好呼报反咎其九反】齐人杀彭生【杜不书非卿】○秋齐侯师于首止【杜陈师首止讨郑弑君也首止卫地陈留襄邑县东南有首乡】子亹会之高渠弥相【林子亹郑所立以为君者不知齐将讨已故会之○相息亮反】七月戊戌齐人杀子亹而轘高渠弥【杜车裂曰轘○讨其弑昭公也○轘音患】祭仲逆郑子于陈而立之【杜郑子昭公弟子仪也林先出在陈故祭仲逆于陈而立之】是行也祭仲知之故称疾不往曰祭仲以知免仲曰信也【杜时人讥祭仲失忠臣之节仲以子亹为渠弥所立本既不正又不能固位安民宜其见除故即而然讥者之言以明本意○知音智又如字】○周公欲弑庄王而立王子克【杜庄王桓王大子王子克庄王弟子仪○弑申志反】辛伯告王遂与王杀周公黒肩王子克奔燕【杜辛伯周大夫林以周公之谋告庄王先其事而杀之克恐王杀已故出奔燕】初子仪有宠于桓王桓王属诸周公辛伯谏曰并后【杜妾如后○属音烛】匹嫡【杜庶如嫡○嫡丁厯反】两政【杜臣擅命】耦国【杜都如国】乱之本也周公弗从故及【林辛伯以子仪庶子以宠秩如适欲使周公稍减抑之以消祸难周公弗从其言故及于难】




　　左传杜林合注卷四
　　钦定四库全书
　　左传杜林合注卷五　　明　王道焜
　　赵如源　同编
　　庄公一【公名同桓公之子母文姜谥法胜敌尧乱曰庄】
　　周【庄王四年○鲁庄公十二年庄王崩子僖王立庄十七年僖王崩孙惠王立】
　　郑【子仪元年○鲁庄公十四年郑传瑕杀子仪而纳厉公庄二十一年厉公卒子文公捷立】
　　齐【襄公五年○鲁庄公八年襄公弑庄九年齐桓公小白入于齐是年齐管仲为政】
　　宋【庄公十八年○鲁庄公二年宋庄公卒子闵公捷立庄十二年闵公弑弟桓公御说立】
　　晋【翼晋侯缗十四年侯缗之二十七年鲁庄公之十六年也曲沃武公伐晋灭之○曲沃武公二十三年鲁庄公十六年灭晋侯缗周僖王命曲沃伯以一军为晋侯始更号曰晋武公鲁庄公十七年武公卒子献公佹诸立】
　　卫【惠公七年黔牟四年○鲁庄公六年齐纳惠公放黔牟于周庄二十五年惠公卒子懿公赤立】蔡【哀侯二年○鲁庄公十年楚败蔡师执哀侯以归庄十九年哀侯卒于楚蔡人自立其子肸为缪侯】曹【庄公九年○鲁庄公二十三年曹庄公卒子僖公夷立鲁庄公三十二年僖公卒子昭公班立】滕【详见隐公元年】
　　陈【鲁庄公元年十月庄公林卒弟宣公杵臼立】
　　杞【详见隐公元年及僖公元年】
　　薛【鲁庄公三十一年薛伯卒】
　　邾【鲁庄公十六年邾子克卒即仪父也邾子琐立庄公二十八年邾子琐卒文公籧篨立】
　　许【许叔入许五年即僖公四年许穆公新臣也】
　　小邾【鲁庄公五年郳犂来来朝详见隐公元年】
　　楚【武王四十八年○鲁庄公四年卒子文王熊赀立庄十九年文王卒子堵敖熊囏立庄二十二年熊恽弑兄堵敖代立是为楚成王史记以庄十八年为堵敖元年堵敖立五年遇弑楚成立十六年齐桓公以兵侵楚至陉庄公三十年楚子文为令尹】
  </div>
  <div class="pagination">
   <a href="左传杜林合注_page3.html">
    上一页
   </a>
   <a href="左传杜林合注.html">
    1
   </a>
   <a href="左传杜林合注_page2.html">
    2
   </a>
   <a href="左传杜林合注_page3.html">
    3
   </a>
   <span class="current-page">
    4
   </span>
   <a href="左传杜林合注_page5.html">
    5
   </a>
   <a href="左传杜林合注_page6.html">
    6
   </a>
   <a href="左传杜林合注_page7.html">
    7
   </a>
   <a href="左传杜林合注_page8.html">
    8
   </a>
   <a href="左传杜林合注_page9.html">
    9
   </a>
   <span>
    ...
   </span>
   <a href="左传杜林合注_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
