<!DOCTYPE html>
<html>
<head>
    <meta charset="UTF-8">
    <title>春秋左传正义 - 第 74 页/共 226 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传正义 - 第 74 页/共 226 页</h1>
    <div class="content">　　○正义曰：溜，谓檐下水溜之处。入门伏而不省，起而更进，三进而及於君之屋溜。言迫於公之前也。
　　曰：“吾知所过矣，将改之。”稽首而对曰：“人谁无过，过而能改，善莫大焉。《诗》曰：‘靡不有初，鲜克有终。’《诗 大雅》也。
　　○鲜，息浅反，少也，下同。夫如是，则能补过者鲜矣。君能有终，则社稷之固也，岂惟群臣赖之。又曰：‘衮职有阙，惟仲山甫补之’，能补过也。《诗 大雅》也。衮，君之上服。阙，过也。言服衮者有过，则仲山甫能补之。
　　○衮，古本反。君能补过，衮不废矣。”常服衮也。犹不改。宣子骤谏，公患之，使鉏麑贼之。鉏麑，晋力士。
　　○鉏，仕俱反。麑音迷，一音五兮反。晨往，寝门辟矣，盛服将朝。尚早，坐而假寐。不解衣冠而睡。
　　○辟，婢亦反。盛，音成，本或作成。睡，垂伪反。麑退，叹而言曰：“不忘恭敬，民之主也。贼民之主，不忠；弃君之命，不信。有一於此，不如死也。”触槐而死。槐，赵盾庭树。
　　○槐音怀，又音回。 
　　秋，九月，晋侯饮赵盾酒，伏甲，将攻之。其右提弥明知之，右，车右。
　　○饮，於鸩反。提，本又作祗，上支反。弥，面皮反。趋登，曰：“臣侍君宴，过三爵，非礼也。”遂扶以下。公嗾夫獒焉，明搏而杀之。獒，猛犬也。
　　○遂扶，旧本皆扶，房孚反；服虔注作跣，先典反，云“徒跣也”。今杜注本往往有跣者，嗾，素口反；《说文》云，使犬也；服本作<口取>。夫音扶。獒，五羔反；《尚书传》云，大犬也；《尔雅》云，狗四尺为獒；《说文》云，犬知人心可使者。搏，音博。 
　　[疏]“趋登”至“非礼也”。
　　○正义曰：此言饮赵盾酒，是小饮酒耳，非正燕礼。燕礼：献酬之后，方脱屦升堂，行无筭爵，非止三爵而已。其侍君小饮则三爵而退。《玉藻》云：“君子之饮酒也，受一爵而色洒如也，二爵而言言斯，礼已三爵而油油以退。”郑玄云：“礼饮过三爵则敬杀，可以去矣。”是三爵礼讫，自当退也。提弥明言此之时，未必已过三爵，假此辞以悟赵盾耳。
　　○“遂扶”至“獒焉”。
　　○正义曰：服虔本扶作跣。注云：赵盾徒跣而下走。礼，脱屦而升堂，降阶乃纳屦，堂上无屦，跣则是常，何须云遂跣而下？且遂者，因上生下之言。提弥明言讫而遂，不得为赵盾遂也。杜本作扶，言扶盾下阶也。服虔云：嗾，<口取>也。夫，语辞。獒，犬名。公乃<口族>夫獒，使之噬盾也。《释畜》云：“狗四尺为獒。”是大犬之名，以其使之噬盾，故云：“獒，猛犬也。”
　　盾曰：“弃人用犬，虽猛何为！”责公不养士，而更以犬为已用。斗且出，提弥明死之。初，宣子田於首山，舍于翳桑，田，猎也。翳桑，桑之多荫翳者，首山在河东蒲坂县东南。
　　○翳，於计反。荫音阴，又於鸩反。见灵辄饿，问其病。灵辄，晋人。曰：“不食三日矣。”食之，舍其半。问之。曰：“宦三年矣，宦，学也。
　　○食之音嗣，下同。舍其音舍。 
　　[疏]注“宦，学也”。
　　○正义曰：《曲礼》云“宦学事师”，则二者俱是学也。但宦者学仕宦，学者寻经艺，以此为异耳。
　　未知母之存否，今近焉，去家近。请以遗之。”使尽之，而为之箪食与肉，箪，笥也。
　　○遗，唯季反，下注同。箪音丹。笥，思嗣反。 
　　[疏]注“箪，笥也”。
　　○正义曰：郑玄《曲礼》注云：“圆曰箪，方曰笥。”然则俱是竹器，方圆异名耳，故以箪为笥。郑玄《论语》注亦云“箪，笥也”。
　　置诸橐以与之。既而与为公介，灵辄为公甲士。
　　○橐，他洛反。而与音预。公介音界。倒戟以御公徒而免之。问何故。对曰：“翳桑之饿人也。”问其名居，问所居。不告而退，不望报也。遂自亡也。辄亦去。乙丑，赵穿攻灵公於桃园。穿，赵盾之从父昆弟子。乙丑，九月二十七日。
　　○攻，如字；本或作弑。 
　　[疏]注“穿赵”至“弟子”。
　　○正义曰：《晋语》云“赵衰，赵夙之弟”。《世族谱》，盾是衰子，穿是夙孙，是穿为盾之从父昆弟之子也。《世本》：“夙为衰祖，穿为夙之曾孙。”《世本》转写多误，其本未必然也。
　　宣子未出山而复。晋竟之山也。盾出奔，闻公弑而还。
　　○竟音境，下文注同。弑，申志反。大史书曰“赵盾弑其君”，以示於朝。宣子曰：“不然。”对曰：“子为正卿，亡不越竟，反不讨贼，非子而谁？”宣子曰：“乌呼！《诗》曰：‘我之怀矣，自诒伊慼。’其我之谓矣。”逸《诗》也。言人多所怀恋，则自遗忧。
　　○大音泰。孔子曰：“董狐，古之良史也，书法不隐。不隐盾之罪。
　　○赵宣子，古之良大夫也，为法受恶。善其为法受屈。
　　○为，于伪反，注同。惜也，越竟乃免。”越竟，则君臣之义绝，可以不讨贼。 
　　[疏]注“越竟”至“讨贼”。
　　○正义曰：哀八年传公山不狃云：“君子违，不適雠国，未臣而有伐之，奔命焉，死之可也。”注云“未臣所適之国，则可还奔命，死其难”。如彼传文，虽则出奔，臣义未绝，此注云“越竟，则君臣之义绝”者，以仲尼云“越竟乃免”，出竟则免责，明其义已绝也。襄三十年“郑人杀良霄”，传曰：“不称大夫，言自外入也”。去国不称大夫，是为义绝之验，旦受君之命，乃得为臣，今君欲杀已，逃奔他国，君之於臣既已绝矣，臣之於君能无绝乎？董狐云“子为正卿，反不讨贼”，明其威足讨贼，卿位犹在，故责之耳。我以君宠得为国卿，仗君之威，故群下用命，亦既失位出奔，国人不复畏我，国内自有贼乱，非我所能禁之。故越竟得免，由义绝故也。不狃之言，谓已以他故出奔，非是君欲杀已，闵其宗国，宜还救之。昭二十一年，宋公子城以晋师救宋，是其事也。襄二十七年传曰：“崔氏之乱，申鲜虞来奔，仆赁於野，以丧庄公。”彼是公之宠臣，去国而行君服，岂复责无罪而将见杀、逃窜而行免死者，皆令反服君乎？《礼 檀弓》曰：“穆公问於子思曰：‘为旧君反服，古与？’子思曰：‘古之君子，进人以礼，退人以礼，故有旧君反服之礼也。今之君子，进人若将加诸膝，退人若将队诸渊，无为戎首，不亦善乎？又何反服之礼之有？’”是言去国虽同，本情有异，不可以一概论也。
　　宣子使赵穿逆公子黑臀于周而立之。黑臀，晋文公子。
　　○臀，徒门反。 
　　[疏]注“黑臀，晋文公子”。
　　○正义曰：《周语》单襄公云：“吾闻成公之生也，其母梦神规其臀以黑，曰“使有晋国’，故命之曰‘黑臀’。”《晋世家》：“成公者，文公少子，其母周女也。”
　　壬申，朝于武宫。壬申，十月五日。既有日而无月，冬又在壬申下，明传文无较例。
　　○较音角。 
　　初，丽姬之乱，诅无畜群公子，诅，盟誓。
　　○丽，力知反。诅，侧虑反。 
　　[疏]“初丽”至“公子”。
　　○正义曰：服虔云：丽姬与献公及诸大夫诅无畜群公子，欲令其二子专国。杜虽不注，义似不然。若丽姬身为此诅，姬死即应复常，何得比至於今？国无公族，岂复文襄之霸，遂踵丽姬法乎？盖为奚齐、卓子以庶篡適，晋国创其为乱，不用复畜公子。案检传文及《国语》，文公之子雍在秦，乐在陈，黑臀在周，襄公之孙谈在周，则是晋之公子悉皆出在他国，是其因行而不改，成公今始革之。故传本其初也，则是国内因丽姬之乱，乃设此诅，非丽姬自为诅也。若丽姬为诅，不须言丽姬之乱，以言之乱，知其创丽姬也。自此之后，虽立公族而显者亦少，唯有悼公之弟扬干，悼公之子慭，二人名见於传。昭十八年，郑人救火，“子产辞晋公子、公孙於东门”。以外更无其人，良由逼於六卿，不被任用故耳。
　　自是晋无公族。无公子，故废公族之官。 
　　[疏]注“无公”至“之官”。
　　○正义曰：不畜群公子，故无公族。是公族之官，掌教公之子弟也。下注云：“馀子，適子之母弟，亦治馀子之政。”子属馀子之官，则適子属公族之官也。孔晁注《国语》云：“公族大夫掌公族及卿大夫子弟之官。”是卿之適子属公族也。《晋语》云：栾伯请公族，悼公曰：“荀家惇惠，荀会文敏，黡也果敢，无忌慎靖，使兹四人者为之。膏粱之性难正也，故使惇惠者教之，文敏者道之，果敢者谂之，慎靖者脩之。”使兹四人者为公族大夫，是公族主教诲也。
　　及成公即位，乃宦卿之適子而为之田，以为公族。宦，仕也。为置田邑以为公族大夫。
　　○適，本又作嫡，丁历反，下注同。为置，于伪反。又宦其馀子，亦为馀子；馀子，嫡子之母弟也，亦治馀子之政。 
　　[疏]注“馀子”至“之政”。
　　○正义曰：下庶子为妾子，知馀子则是適子之母弟也。言亦为馀子，则知馀子之官，亦治馀子之政，今主教卿大夫適妻之次子也。下云“庶子为公行”，掌率公之戎车，则公行不教庶子。然则卿大夫之妾子，亦是馀子之官教之矣。
　　其庶子为公行。庶子，妾子也，掌率公戎行。
　　○行，户郎反，注及下同。 
　　[疏]注“庶子”至“戎行”。
　　○正义曰：下句赵盾自以为庶，为旄车之族，则旄车之族即公行也。掌车而谓之公行，知其掌率公戎车之行列也。
　　晋於是有公族、馀子、公行。皆官名。 
　　[疏]“晋於”至“公行”。
　　○正义曰：此晋有公族、馀子、公行。《诗 魏风》有公族、公路、公行，其公族、公行既同，公路似此馀子。但馀子不主路车，公路非馀子也，当与公行为一，以其主君路车谓之公路，主车行列谓之公行，其实正是一官，诗人变文以韵句耳。《周礼》无此三官之名。《夏官》有“诸子”，下大夫二人，掌国子之倅，事与公族同也。《春官》有“巾车”，下大夫二人，掌王之五路，事与公行同也。无馀子同者，天子诸侯礼异耳。
　　赵盾请以括为公族，括，赵盾异母弟，赵姬之中子屏季也。
　　○括，古活反。中，如字，又丁仲反。屏，步丁反。曰：“君姬氏之爱子也。赵姬，文公女、成公姊也。微君姬氏，则臣狄人也。”公许之。盾，狄外孙也。姬氏逆之以为適，事见僖二十四年。
　　○见，贤遍反。冬，赵盾为旄车之族，旄车，公行之官。盾本卿適，其子当为公族，辟屏季故，更掌旄车。
　　○旄音毛，一本作軞。 
　　[疏]注“旄车”至“旄车”。
　　○正义曰：主公车行列谓之公行，车皆建旄，谓之旄车之族。《诗》云：“孑孑干旄。”又曰：“建旐设旄。”是公车必建旄也。《周礼》主车之官谓之巾车。巾者，衣也，主衣饰之车。谓之巾车。此掌建旄之车，谓之旄车之族。盾本卿之適子，其子世承正適，当为公族。使辟屏季，故更为旄车之族，自以身为妾子，故使其子为妾子之官。知非盾身自为旄车之族，而云使其子者，旄车之族，贱官耳。盾身既为正卿，无容退掌贱职。六年经称“晋赵盾、卫孙免侵陈”。仍书於经，非身退位，故知使其子耳。原同长而使赵括者，沈氏云：以其君姬氏之爱子，故使之，非正適也。
　　使屏季以其故族为公族大夫。盾以其故官属与屏季，使为衰之適。
　　○衰，初危反。 
　　[疏]注“盾以”至“之適”。
　　○正义曰：族即属也。故官属者，父时旧官属也。将父时官属尽与屏季，使季为衰之正適也。盾之此意，欲令身死之后，使屏季承其父，后为赵氏宗主。但晋人以盾之忠，更使其子朔承盾后耳。
　　【经】三年，春，王正月，郊牛之口伤，改卜牛。牛死，乃不郊。（牛不称牲，未卜日。犹三望。） 
　　葬匡王。无传。四月而葬，速。 
　　楚子伐陆浑之戎。 
　　夏，楚人侵郑。 
　　秋，赤狄侵齐。无传。 
　　宋师围曹。 
　　冬，十月，丙戌，郑伯兰卒。再与文同盟。 
　　[疏]注“再与文同盟”。
　　○正义曰：兰以僖三十三年即位，文二年盟于垂陇，七年于扈，十四年干新城，鲁、郑俱在，当言三同盟，而云再者，以扈之盟，经文不序诸侯，故不数。刘炫规之，非也。
　　葬郑穆公。无传。 
　　【传】三年，春，不郊，而望，皆非礼也。（言牛虽伤死，当更改卜，取其吉者，郊不可废也。前年冬，天王崩，未葬而郊者，不以王事废天事。《礼记 曾子问》：“天子崩未殡，五祀不行，既殡而祭。”自启至于反哭，五祀之祭不行，巳葬而祭。） 
　　[疏]注“言牛”至“而祭”。
　　○正义曰：案经，牛死在正月，郊当用三月，其间足得养牛。牛虽一伤一死，当更改卜取其吉者，郊天之礼不可废也。牛死而遂不郊，故为非礼也。不郊非礼，则於礼得郊礼，诸侯为天子斩衰，天王崩未葬，而得郊者，不以王事废天事也。引《曾子问》者，举动轻以明重也。初死以至於殡，启殡以至反哭，於此之间，五祀之祭不行耳。既殡之后，启殡以前，五祀之祭犹尚不废，郊天必不废矣。故郑注云“郊社亦然”。《王制》云：“丧三年不祭，唯祭天地社稷，为越紼而行事。”郑玄云：“不敢以卑废尊。”紼輴车索，礼天子殡於西序，欑輴车而涂之系紼，以备火灾。言越紼而行事，是在殡得祭也。案《曾子问》：“既殡而祭，其祭也。尸入，三饭不侑，酳不酢而已矣。”谓尸唯三饭，祝不侑，劝其食。食罢，主人酌酒酳尸，尸不酢主人。《曾子问》又云：“巳葬而祭，祝毕献而已。”谓尸饭而侑，劝讫，酳尸，尸酢主人。酢讫，又布祝席，祝坐，主人酌酒以献祝，献毕而止。故郑注云“既葬弥吉，毕献祝而后止”是也。郑又注彼云“天子七祀，言五者，关中言之。”案《礼记 祭法》云：王为群姓立七祀，曰司命，曰中霤，曰国门，曰国行，曰泰厉，曰尸，曰灶。王自为立七祀。诸侯为国立五祀，曰司命，曰中霤，曰国门，曰国行，曰公厉。诸侯自为立五祀。大夫立三祀：曰族厉，曰门，曰行。適士立二祀：曰门，曰行。庶士、庶人立一祀，或立户，或立灶。是其义也。
　　望，郊之属也。不郊，亦无望可也。已有例在僖三十一年。复发传者，嫌牛死与卜不从异。
　　○复，扶又反。 
　　晋侯伐郑，及郔。郑及晋平，士会入盟。郔，郑地。为夏楚侵郑传。
　　○郔音延。 
　　楚子伐陆浑之戎，遂至於雒，观兵于周疆。雒水出上雒冢领山，至河南巩县入河。
　　○疆，居良反。定王使王孙满劳楚子。王孙满，周大夫。
　　○劳，力报反。楚子问鼎之大小、轻重焉。示欲逼周取天下。对曰：“在德不在鼎。昔夏之方有德也，禹之世。
　　○夏，户雅反。远方图物，图画山川奇异之物而献之。贡金九牧，使九州之牧贡金。铸鼎象物，象所图物，著之於鼎。
　　○铸，之树反。著，张虑反；旧直略反。百物而为之备，使民知神、奸。图鬼神百物之形，使民逆备之。故民入川泽、山林，不逢不若。若，顺也。螭魅罔两，螭，山神，兽形。魅，怪物。罔两，水神。
　　○螭，敕知反。魅，亡备反，本又作鬽。罔，亡丈反。两，本又作<虫两>，音同。《说文》云：罔两，山川之精物也。 
　　[疏]注“螭山”至“水神”。
　　○正义曰：螭，山神，兽形。魅，怪物。先儒相传为然。《鲁语》仲尼云：“木石之怪夔、罔两，水之怪龙、罔象”，则罔两是木石之神。杜以为水神者，《鲁语》贾逵注云：冈两、罔象，言有夔、龙之形而无实体。然则罔两、罔象皆是虚无，当总彼之意，非神名也。上句言山林、川泽，则螭魅罔两四神。文十八年注“螭魅，山林异气所生”。螭魅既为山林之神，则罔两宜为川泽之神，故以为水神也。
　　莫能逢之，逢，遇也。用能协于上下，以承天休。民无灾害，则上下和而受天祐。
　　○休，许虬反，下同。祐音右。桀有昏德，鼎迁于商，载祀六百。载、祀，皆年。
　　○载、祀。《尔雅》云：商曰祀，唐、虞曰载，周曰年，夏曰岁。 
　　[疏]注“载祀皆年”。
　　○正义曰：《释天》云：“唐虞曰载，商曰祀，周曰年。”孙炎云：“载，取物终更始。祀，时祭祀一讫。年，取年穀一熟。”是载、祀皆年之别名，複言之耳。《律历志》云：“商三十一王，六百二十九年。”
　　商纣暴虐，鼎迁于周。德之休明，虽小，重也。不可迁。
</div>
    <div class="pagination">
<a href="春秋左传正义_page73.html">上一页</a><span>...</span><a href="春秋左传正义_page69.html">69</a><a href="春秋左传正义_page70.html">70</a><a href="春秋左传正义_page71.html">71</a><a href="春秋左传正义_page72.html">72</a><a href="春秋左传正义_page73.html">73</a><span class="current-page">74</span><a href="春秋左传正义_page75.html">75</a><a href="春秋左传正义_page76.html">76</a><a href="春秋左传正义_page77.html">77</a><a href="春秋左传正义_page78.html">78</a><a href="春秋左传正义_page79.html">79</a><span>...</span><a href="春秋左传正义_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
