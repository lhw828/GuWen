<!DOCTYPE html>
<html>
<head>
    <meta charset="UTF-8">
    <title>春秋平义 - 第 1 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋平义 - 第 1 页/共 32 页</h1>
    <div class="content">　　钦定四库全书　　　　　经部五
　　春秋平义　　　　　　　春秋类
　　提要
　　【臣】等谨案春秋平义十二卷
　　国朝俞汝言撰汝言字右吉秀水人是书成于康熙丙辰书中多引旧文其自立论无几然自宋孙复以来説春秋者务以攻击三传相髙求驾乎先儒之上而穿凿烦碎之弊日生自元延祐以后説春秋者务以尊崇胡传为主求利于科举之途而牵就附合之弊亦遂日甚明张岐然尝作平文以纠其谬而去取未能皆允汝言此书亦与岐然同意而简汰精审多得经意正不以多生新解为长前有自序谓经之失不在浅而在于深春秋为甚可谓片言居要矣此本为汝言原稿涂乙补缀朱墨纵横其用心勤笃至今犹可想见也朱彛尊经义攷载缪泳之言称汝言研精经史尤熟于明代典故尝撰有宰相列卿年表其诗古文名渐川集今皆未见葢亦好学深思之士所由与腹髙谈者异欤乾隆四十三年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀









　　春秋平义序
　　传经之失不在浅而在于深春秋为甚以其笔削出自圣人必有不可测识之防然后可以揆乱世反之正左氏以事求之丛记杂陈容饰盛而神理不居公谷胡氏诸儒以意测之探微索隐谨毛发之细而其大体所在愈求而愈逺要其故不过二端曰春秋天子之事也圣人之刑书也以为天子之事可以进退百辟以为刑书而名称日月无徃非刀锯斧钺之用而圣人之意愈隐汝言泛澜其中者有年初渉之而茫然再亲之而华文瓌辩可喜可愕而不忍释数四读之而得其指归圣人之笔削合乎人情宜乎时势未尝有矜奇异众之举而时措咸宜无不协乎正直刚柔之徳向之可喜可愕者皆与圣人逺焉者也于是偏访诸家著述辑成春秋平义一十二卷其言皆出于儒先不入臆测一语使其言足録不以其人而弃之言不足録亦不以其人而存之务得其平而己夫知圣人之不逺于人而人亦不逺人以求道而学术一矣而天下平矣宁独春秋也哉丙辰仲冬二十八日渐川诸生俞汝言识














　　钦定四库全书
　　春秋平义卷一　　　　　　秀水俞汝言撰隠公【名息姑惠公之子母声子夫人子氏姬姓侯爵自伯禽受封十一世在位一十一年諡法不尸其位曰隠】
　　程子頥曰春秋鲁史记之名也夫子之道既不行于天下于是因鲁史立百王不易之大法平王东迁在位五十一年卒不能复兴先王之业孟子曰王者之迹熄而诗亡诗亡然后春秋作适当隠公之初故始于隠公
　　元年春王正月
　　元年者正始也春周时之春也王正月夏时之十一月也【髙攀龙孔义】春正月者其旧文也疑若用夏正者书王见正月之为子也【邵寳简端録】系王于春所承者天之道所志者天子之事所纪者公之年不言即位有与公疑位者也【罗喻义野编】刘恕谓惠公爱少子立为太子国人不与而立隠隠曰我将让焉太子徯望十年不获而羽父弑隠于是桓曰隠摄也吾取之左氏信桓之欺故曰摄公糓信隠之诈故曰让【黄震日抄】昔无今有者皆夫子所笔昔有今无者皆夫子所削也夫子之笔始于书王夫子之削始于不书即位【吕祖谦集觧】
　　三月公及邾仪父盟于蔑【鲁地凡邾公羊并作邾娄蔑公谷作昩　私盟之始】公与曰公也何可三月无公盟书【野编】我所欲曰及公摄位而欲求好于邾也仪父邾君之字也邾鲁之附庸中国之附庸例称字【孔义】凡记防盟于王法所不得为者皆贬若以结信于鲁故得贵之则桓十七年盟趡又何为乎【刘敞权衡】
　　夏五月郑伯克段于鄢【郑地】
　　段不弟故不言弟如二君故曰克称郑伯讥失教也谓之郑志不言出奔难之也【左传】于鄢远也【糓梁】凡弟及世子家事也目君大夫国事也系国【野编】
　　秋七月天王使宰咺来归惠公仲子之赗【王室下交诸侯之始】昔者夫子序书夏商周称王春秋系王于天则何以异于书或曰为万世之法也或曰不然于是有僣王者不天之系则无以着无二之义也【简端録】国有疑于公者决之曰公天下有疑于王者决之曰天王【野编】不曰夫人曰惠公仲子者妾称也【程传】天子而赗妾母是啓僣也【赵匡纂例】惠公仲子者惠公之仲子也桓之母也或徴其手文曰【古文鲁字】夫人也君子不言知其为仲子而已矣赗曰仲子之赗宫曰仲子之宫　称天而王尊但称王而王亦尊盖春秋为天子之事岂得有所褒贬于天子哉　惠公仲子公羊以为兼之是也成九年之书僖公成风也亦然程子以惠公之妾为惠公之仲子犹可以僖公之母为僖公之仲子则不可【朱朝瑛读春秋畧记】文九年秦人来归僖公成风之禭传曰秦人弗夫人也知此宰咺来归惠公仲子之赗王亦弗夫人也故春秋亦弗夫人也其以夫人奉仲子失在隠不在王也书之以正隠尔【野编】以改葬故所以厚惠公也并归仲子所以定桓公也【辨义】惠公之妾仲子也左氏以为兼赗公与仲子故在公以为缓在仲子以为豫仲子于是时盖已卒矣君子信经【邵寳左觽】吕朴卿有言曰春秋周大夫不名爵从其爵单伯刘子之类是也未爵称字家父荣叔之类是也舎是无名者矣是故经书鲁隠元年天王使宰咺来归惠公仲子之赗书名而不书氏者士也桓四年天王使渠伯紏来聘书氏及字者卿大夫也僖七年天王使宰周公来聘书官而不名氏者三公也始使士继使大夫终使三公天子日防诸侯日强其情不甚明白哉【或问】
　　九月及宋人盟于宿【参盟之始】
　　惠公之季年败宋师于莒公立而求成焉盟于宿鲁志也称及称人皆非卿也【程传】及宋人盟于宿隠公之私也隠公之初鲁犹强间于齐宋郑之间相为依附然宋郑不两合而皆以齐为主齐为宋则附齐而援宋齐为郑则附齐而援郑既盟宋矣石门与艾之盟与齐郑成而渝宋之盟隠公之私甚矣【蔡汝楠劄记】经恶私盟始于蔑虑参盟始于宿公七年伐邾十年伐宋二盟寻畔坎牲加书宁足信哉【张溥传断】
　　冬十有二月祭伯来【王臣私交之始】
　　来书【野编】来朝也祭伯非王命而私交不与其朝也【孔义】先儒有王臣无外交之説非也天下有道诸侯顺轨岂有内外之限其相交好乃常礼也然委官守而远相朝无是道也周礼世相朝谓隣国尔【程传】
　　公子益师卒【众仲】
　　大夫卒书【野编】公子益师孝公之子【日抄】称公子公子故使为卿也或日或不日因旧史也古之史记事简略日月或不偹春秋因旧史有可损而不能益也【郑传】朱子曰春秋一首不书即位即君臣之事也书仲子嫡庶之分即夫妇之事也书及邾盟朋友之事也书郑伯克段即兄弟之事也一开首人伦便尽在
　　二年春公防戎于潜【书防之始亦外交之始防戎于潜春秋之始防呉于黄池春秋之终】防书【野编】周衰戎狄杂居中夏鲁有疆埸之交不得不防之也【戴溪】诸侯非有天子之事不得出防诸侯况防戎哉【孙复防】
　　夏五月莒人入向【入国之始】
　　入书向国也【野编】莒子娶于向向姜不安莒而归莒人入向以姜氏还【左传】书人防者也【程传】入者得而不居也【公羊】
　　无骇帅师入极【骇糓作侅大夫专兵之始】
　　极国也【野编】无骇不氏未赐族也书帅师用大众也非王命而入人国邑见诸侯之不臣也【胡安国传】
　　秋八月庚辰公及戎盟于唐【鲁地　盟戎狄之始】
　　潜之防犹请盟而辞复与之盟益非义矣【孔义】韩愈言春秋谨严君子以为深得其防何谨乎盟于唐而书日谨之也【胡传】
　　九月纪裂繻来逆女【裂繻公糓作履緰】
　　冬十月伯归于纪
　　内女嫁书【野编】内女嫁为诸侯夫人则书逆书归明重事也先儒谓诸侯当亲迎亲迎者迎于所馆故有亲御授绥之礼岂有委宗庙社稷远适他国以逆妇者乎诗称文王亲逆于渭未尝出疆也【程传】为来逆非卿又为叔待年而书也【胡宁通防】
　　纪子帛莒子盟于宻【莒邑公谷作子伯此外相盟之始】
　　阙文也【程传】子帛杜预以为履繻之字春秋无大夫在诸侯上者此必纪侯莒子也纪廹于齐而与于莒故相盟天下无主则小国不安而齐人灭纪之端见矣【季本私考】杜氏以为子纪字误昭公四年莒人以牟娄奔鲁则为鲁近矣此时尚未迁縁陵也自此以前因莒人入向而鲁为莒纪盟于宻以聨其交自此以后八年公与莒人盟于浮来以成其外皆可佐证【辨义】
　　十有二月乙卯夫人子氏薨
　　糓梁谓隠之妻以不书葬知为君夫人苏辙谓桓公之母仲子也特立之庙而不祔故不书葬黄震以归仲子之卒应在隠前按后考仲子之宫为桓之母无疑
　　郑人伐衞【诸侯专征伐之始】
　　伐书【野编】段之乱公孙滑出奔衞衞人为伐郑取廪延郑人既以王师虢师伐衞南鄙矣今复擅兴师何为乎【孔义】
　　三年春王二月己巳日有食之
　　事在二月则书王二月在三月则书王三月无事则书时书首月日有食之有食之者也【程】异书言日不言朔食晦日也古之为厯者食朔则朔食晦则晦谓之平朔今之为厯者虽晦也必移之朔谓之定朔故后世无食晦者【野编】经书日食三十六其行有常度矣然毎食必书示后世治厯明时之法也有常度则非异矣然每食必书示后世遇灾而惧之意也【胡传】曷为或日或不日或言朔或不言朔曰某月某日朔日有食之者食正朔也不言日夜食也不言朔朔在前也不言朔与日朔在后也【苏辙】长厯推己巳实是朔日而不书朔史失之也【左防】
　　三月庚戌天王崩【平王崩孙桓王立】
　　崩上坠之形四海之内皆当奔赴鲁君不徃罪不书而自见也【程传】天王崩鲁不防葬者凡七诸侯皆然当是时谁欤伯者谓之尊王不亦愧乎【邵寳】春秋歴十有二王桓襄匡简景志崩志葬者赴告及鲁徃防之也平惠定灵志崩不志葬者赴告虽及鲁不防也庄僖顷崩葬皆不志者王室不告鲁亦不及也【胡传】
　　夏四月辛卯君氏卒【君公谷作尹】
　　声子也隠公将不终为君故不称夫人不称子氏而称君氏何也哀公之母曰姒氏卒哀未君也隠既君矣不称子氏而称君氏着其君也公羊糓梁曰此尹氏也天子之大夫也天王崩为鲁主故卒之王子虎刘卷皆天子之大夫也其卒未尝不名其曰尹氏而不名非尹氏也盖君氏也【蘓辙】任氏曰声子也谓君氏犹言寡小君也王防谓君之母氏谓如经之称夫人氏传称君氏之类【通説】以夫人礼成仲子之防则声子犹娣侄也娣侄之防史不书防于是以吾君之防其母不可不书史法适夫人丧不用夫人礼亦书某氏卒如姒氏孟子是也而声子独称君氏礼妾为女君之党服摄为君则不为女君之党服声子以摄女君之贵异乎众娣侄女君称小君则摄如君得称君氏故特书君氏卒以明声子继室之为正惠公再娶之非礼【赵汸属辞】
　　秋武氏子来求赙【来求之始】
　　武氏子者天子之大夫也其称武氏子何也未毕防孤未爵而使之非正也不言使桓未君也归死者曰赗归生者曰赙归之正也求之非正也周虽不求鲁不可以不归鲁虽不归周不可以求之【苏辙】木讷赵氏曰凡书求赙求车求金皆诛诸侯不贡而天下无王也尚何责天王哉先师宗谕王贯道尝言周凡三求求赙以平王崩求车以桓王将崩求金以襄王崩皆以防事之有阙赙赗之不供也鲁不尽臣子之职致周王下求谓鲁秉周礼可乎【日抄】
　　八月庚辰宋公和卒【穆公卒弟殇公立】
　　诸侯卒书葬书【野编】崩薨者臣子之尊称故外诸侯称卒以别内也【孔义】凡诸侯同盟名于载书朝聘防问皆以名通故卒则书名不然则否左氏曰诸侯同盟死则赴以名礼君薨赴于他国曰寡君不禄臣子而名其先君非礼也【苏辙】
　　冬十有二月齐侯郑伯盟于石门【外诸侯特相盟之始】
　　齐郑之交始此【孔义】齐郑为一当时未有伯各于其党【野编】书此为艾之盟张本【赵木讷】外特相盟不书必闗于天下之故而后书莒纪无足道也齐郑合天下始多故矣天下之无王郑为之也天下之无伯齐为之也是故书齐郑盟石门以志诸侯之合书齐郑盟于咸以志诸侯之散是春秋之终始也春秋于隠桓庄之际唯郑多特笔于襄昭定哀之际于齐多特笔焉【陈良后传】
　　癸未葬宋穆公【穆公糓作缪】
　　诸侯告防鲁徃防葬则书【程传】
　　四年春王二月莒人伐杞取牟娄【伐国取邑之始】
　　外取邑书内取邑书【野编】诸侯相伐取地于是始取者收夺之名【孔义】赵鹏飞曰莒入春秋首加兵于向今又弱杞而攘其邑然至昭五年莒牟夷卒以牟娄来奔戴溪曰徒为叛人之资耳【日抄】
　　戊申衞州吁弑其君完【桓公此书弑之始】
　　不称公子身为大恶絶之于其先君也其又有以属称者或过其亲之以啓乱或见其以亲而反讐事同词异各有义而不可例拘【孔义本程传】
　　夏公及宋公遇于清【衞地书遇之始】
　　遇书鲁宋为一【野编】古有遇礼以待不期之防亦相期也而同于不朝之简故书曰遇及者内为志也【孔义】为衞谋也【日抄】
　　宋公陈侯蔡人衞人伐郑【诸侯防伐之始亦东诸侯分党之始于是齐郑一党也鲁宋陈蔡衞一党也东诸侯分党而天下始多故矣】
　　衞使宋为主使大夫将故序衞人于陈蔡之下【服防】宋殇不诛弑君之贼不念穆公舎其子而立已反以冯在郑从州吁伐郑故是役也首谋在卫而以宋主兵【孔义】不见人伐卫卫乃伐人耶卫风云从孙子仲平陈与宋主兵者州吁将者公孙文仲也宋公为之与夷宋之完也【野编】
　　秋翚帅师防宋公陈侯蔡人衞人伐郑【大夫专将之始】
　　宋公使来乞师公不义州吁而辞焉公子翚请以师防之公弗许固请而行【苏氏】羽父我之州吁也乱者治矣治夫与于乱者也与于乱者治而乱者其孤矣【野编】
　　九月衞人杀州吁于濮【陈地州谷梁作祝】
　　称衞人众词也举国杀之也【程传】伐郑称人责词也杀州吁称人众词也伐郑之役公孙文仲为主将而称人则是指国人听州吁号令从文仲而南行者也故曰责词其杀州吁则石碏谋之而使右宰丑涖之称人则是人皆有欲讨贼之心亦夫人之所得讨也故曰众词于濮者悯衞国之人着诸侯之罪也以讨贼许众人以失贼罪隣国【胡传】吁二月弑君九月方讨为期也乆传者尤有不足之词焉其得乆者由宋鲁陈蔡助之胡传罪邻国有以哉【传断】
　　冬十有二月衞人立晋【宣公】
　　以衞晋推之宋御説晋黒臀周宜无不书于防者何也黒臀也周也皆立于弑君者御説定意于国人故皆削不书与国伐郑以定州吁而天子不能正故特书立晋以着衞人讨贼立君之义于天下结正五国辅簒之罪也陈氏曰必若衞人讨贼而后可书立是也【属辞】杀州吁曰衞人立晋亦曰衞人抑何以异吾闻乱臣贼子人人得而诛未闻国君人人得而立之也此其所以异也【邵寳】濮陈地也请涖于衞故曰衞人杀之也晋自当立立晋者谁耶故曰衞人立之也比于蔡人杀陈佗则陈有佚贼比于齐人杀无知则齐无立君天下后世知衞有人焉已矣【野编】
　　五年春公矢鱼于棠【矢公糓作观鲁地】
　　君举书观鱼非事也【野编】
　　夏四月葬衞桓公【十四日而葬】
　　讨贼而始葬鲁徃防故书【孔义】
　　秋衞师入郕【公作盛】
　　衞之乱郕侵衞今故入郕【左传】郕被隣国之兵自衞始至十年齐郑连兵入郕庄八年公及齐师围郕而郕降于齐文十二年郕伯来奔自此不复见于经国遂灭矣【木讷】
　　九月考仲子之宫初献六羽
　　考者始成而祀也诸侯不再娶孟子入惠公之庙仲子无祭享之所为别立宫以祀之因其来赗而正名之曰仲子之赗因其考宫而正名之曰仲子之宫而夫人众妾之分定矣初献六羽者始用六佾也不谓之佾而曰羽者羽以象文德妇人无武事故谓之羽而不曰佾也【胡传】八佾用宗庙乆矣而不自知其僣也至于考仲子之宫而用六羽春秋书之幸之也而有遗憾焉诸侯之妾之用六羽犹诸侯之用八也【简端録】
　　邾人郑人伐宋
</div>
    <div class="pagination">
<span class="current-page">1</span><a href="春秋平义_page2.html">2</a><a href="春秋平义_page3.html">3</a><a href="春秋平义_page4.html">4</a><a href="春秋平义_page5.html">5</a><a href="春秋平义_page6.html">6</a><span>...</span><a href="春秋平义_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
