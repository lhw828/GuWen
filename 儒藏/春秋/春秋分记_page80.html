<!DOCTYPE html>
<html>
<head>
    <meta charset="UTF-8">
    <title>春秋分记 - 第 80 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋分记 - 第 80 页/共 122 页</h1>
    <div class="content">　　经二十有四年夏狄伐郑冬天王出居于郑
　　传二十四年郑之入滑也滑人听命【在二十年】师还又即卫郑公子士泄堵俞弥帅师伐滑王使伯服防孙伯如郑请滑郑伯怨惠王之入而不与厉公爵也又怨襄王之与卫滑也故不听王命而执二子王怒将以狄伐郑富辰谏曰不可臣闻之大上以徳抚民其次亲亲以相及也昔周公吊二叔之不咸故封建亲戚以藩屏周管蔡郕霍鲁卫毛聃郜雍曹胜毕原酆郇文之昭也邘晋应韩武之穆也凡蒋邢茅胙祭周公之也召穆公思周徳之不类故纠合宗族于成周而作诗曰棠棣之华鄂不韡韡凢今之人莫如兄弟其四章曰兄弟防于墙外御其侮如是则兄弟虽有小忿不废懿亲今天子不忍小忿以弃郑亲其若之何庸勲亲亲昵近尊贤徳之大者也即聋从昩与顽用嚚奸之大者也弃徳崇奸祸之大者也郑有平惠之勲【平王东迁晋郑是依惠王奔虢郑纳之】又有厉宣之亲【郑始祖桓公友周厉王子宣王母弟】弃嬖宠而用三良【七年杀嬖臣申侯十六年杀宠子子华三良叔詹堵叔申叔】于诸姬为近四徳具矣耳不听五声之和为聋目不别五色之章为昧心不则徳义之经为顽口不道忠信之言为嚚狄皆则之四奸具矣周之有懿徳也犹曰莫如兄弟故封建之其怀柔天下也犹惧有外侮扞御侮者莫如亲亲故以亲屏周召穆公亦云今周徳既衰于是乎又渝周召以从诸奸无乃不可乎民未忘祸王又兴之【前有子頽之乱中有叔带召狄】其若文武何王弗听使颓叔桃子出狄师夏狄伐郑取栎王徳狄人将以其女为后富辰谏曰不可臣闻之曰报者倦矣施者未厌狄固贪惏王又啓之女徳无极妇怨无终狄必为患王又弗聼初甘昭公【王子带】有宠于惠后将立之未及而卒昭公奔齐王复之又通于隗氏【王所立狄后】王替【废】隗氏颓叔桃子曰我实使狄狄其怨我遂奉大叔以狄师攻王王御士将御之王曰先后其谓我何【惠后】宁使诸侯图之王遂出及坎欿国人纳之秋颓叔桃子奉大叔以狄师伐周大败周师获周公忌父原伯毛伯富辰王出适郑处于汜大叔以隗氏居于温　冬王使来告难曰不谷不徳得罪于母弟之宠子带鄙在郑地汜敢告叔父臧文仲对曰天子防尘于外敢不奔问官守王使简师父告于晋使左鄢父告于秦天子无出书曰天王出居于郑辟母弟之难也【叔带即襄王同母弟】天子凶服降名礼也郑伯与孔将鉏石甲父侯宣多省视官具于汜而后听其私政礼也
　　程頥曰襄王避带之乱越在诸侯之境书曰天王出居于郑自取之也王者以天下为家故曰自周无出示无外也春秋之时王者政令仅行于境内才出畿甸即非王有故书曰出圣人之法拨乱世反之正则曰普天之下莫非王土非诸侯所得专也故书曰居
　　传二十五年春秦伯师于河上将纳王狐偃言于晋侯曰求诸侯莫如勤王诸侯信之且大义也晋侯辞秦师而下三月甲辰次于阳樊右师围温【大叔在温故】左师逆王夏四月丁巳王入于王城取大叔于温杀之于隰城戊午晋侯朝王王享醴命之宥请隧弗许曰王章也未有代徳而有二王亦叔父之所恶也与之阳樊温原櫕茅之田【详见晋】
　　经二十有八年夏五月公防晋侯齐侯宋公蔡侯郑伯卫子莒子盟于践土陈侯如防公朝于王所冬公防晋侯齐侯宋公蔡侯郑伯陈子莒子邾人秦人于温天王狩于河阳壬申公朝于王所晋人执卫侯归之于京师经二十有九年夏六月防王人晋人宋人齐人陈人蔡人秦人盟于翟泉【传见晋】
　　经三十年冬天王使宰周公来聘公子遂如京师遂如晋
　　传三十年冬王使周公阅来聘飨有昌歜【在感切】白黒形盐【昌歜昌蒲】辞曰国君文足昭也武可畏也则有备物之飨以象其徳荐五味羞嘉谷盐虎形以献其功吾何以堪之
　　文公经元年春天王使叔服来防【僖公】夏四月天王使毛伯来锡公命叔孙得臣如京师
　　经三年夏五月王子虎卒【五月从赴】
　　传三年夏四月乙亥王叔文公卒来赴吊如同盟礼也【与僖公同盟翟泉】
　　经五年春王正月王使荣叔归含且赗三月王使召伯来防葬【成风】
　　经八年秋八月戊申天王崩冬十月乙酉公孙敖如京师不至而复丙戌奔莒
　　传八年秋襄王崩冬穆伯如周吊丧不至以币奔莒
　　顷王【諡灋慈仁和民曰顷】
　　【名王臣襄王子文八年嗣立明年改元至十四年崩在位六年经不书崩葬】
　　文公经九年春毛伯来求金【以共葬事】二月叔孙得臣如京师辛丑葬襄王
　　传九年春王正月毛伯卫来求金非礼也不书王命未葬也二月庄叔如周葬襄王
　　经十年秋七月及苏子盟于女栗
　　传十年秋七月及苏子盟于女栗顷王立故也
　　传十四年春顷王崩周公阅与王孙苏争政故不赴凡崩薨不赴则不书祸福不告亦不书惩不敬也
　　秋七月周公将与王孙苏讼于晋王叛王孙苏而使尹氏与聃啓讼周公于晋赵宣子平王室而复之
　　匡王【諡灋贞心大度曰匡】
　　【名班顷王子文十四年嗣立明年改元至宣二年崩在位六年】
　　文公传十七年秋周甘歜败戎于邥垂乗其饮酒也宣公经二年冬十月乙亥天王崩【无传】
　　定王【諡灋大虑慈民曰定】
　　【名瑜顷王子宣二年嗣立明年改元至成五年崩在位二十一年】
　　宣公经三年春王正月葬匡王【无传四月而葬速】
　　传三年春楚子【庄王】伐陆浑之戎遂至于雒观兵于周疆定王使王孙满劳楚子楚子问鼎之大小轻重焉【亦欲偪周取天下】对曰在徳不在鼎昔夏之方有徳也逺方图物贡金九牧铸鼎象物百物而为之备使民知神奸故民入川泽山林不逢不若【顺也】魑魅罔两莫能逢之用能协于上下以承天休桀有昏徳鼎迁于商载祀六百商纣暴虐鼎迁于周徳之休明虽小重也其奸回昏乱虽大轻也天祚明徳有所底止成王定鼎于郏鄏卜世三十卜年七百天所命也周徳虽衰天命未改鼎之轻重未可问也
　　刘安世曰书传之间大有害事者若卜世卜年是也先王之有天下日慎一日而惧其不终故书曰天难谌命靡常此文武周公之意岂预为歴数乆长之说以告子孙使子孙恃天命恣强虐而不惧危亡乎曰若是则王孙满之妄乎曰盖有说矣当楚子之问鼎王室之威不能制也天子之徳不能怀也故假天命神告之事以拒之且曰卜世三十卜年七百而今尚未也楚子问鼎之时定王之世也自武王至是二十四世凡四百余年矣古人唯司马迁窥见其意故周纪云王使王孙满应设以辞楚兵乃去盖设之以事以拒其言也不然则文武周公之意荒矣
　　传六年夏定王使子服求后于齐冬召桓公逆王后于齐
　　经九年夏仲孙蔑如京师
　　传九年春王使来征聘【征召也言周微】夏孟献子聘于周王以为有礼厚贿之
　　经十年秋天王使王季子来聘
　　传十年秋刘康公来报聘
　　经十有五年夏六月王札子杀召伯毛伯
　　传十五年夏六月王孙苏与召氏毛氏争政使王子捷【王札子】杀召戴公及毛伯卫卒立召襄
　　经十有六年夏成周宣榭火
　　传十六年夏成周宣榭火人火之也凡火人火曰火天火曰灾
　　秋为毛召之难故王室复乱王孙苏奔晋晋人复之冬晋侯使士防平王室定王享之原襄公相礼殽烝【升也详见礼乐书】
　　成公经元年秋王师败绩于茅戎
　　传元年春晋侯使瑕嘉平戎于王【平文十七年邥垂之役】单襄公如晋拜成刘康公徼戎将遂伐之【戎平还欲要其无备】叔服曰背盟而欺大国此必败背盟不祥欺大国不义神人弗助将何以胜不听遂伐茅戎三月癸未败绩于徐吾氏【茅戎之别】秋王人来告败
　　经五年冬十有一月己酉天王崩
　　传五年冬十一月己酉定王崩
　　简王【諡灋一徳不懈曰简】
　　【名夷定王子成五年嗣立明年改元至襄元年崩在位十四年】
　　成公经八年秋七月天子使召伯来赐公命
　　传十一年夏周公楚恶惠襄之偪也【惠王襄王之族】且与伯与争政不胜怒而出及阳樊【晋地】王使刘子复之盟于鄄而入三日复出奔晋　秋晋郤至与周争鄇曰王命刘康公单襄公讼诸晋郤至曰温吾故也故不敢失【郤氏旧邑】刘子单子曰昔周克商使诸侯抚封苏忿生以温为司宼与檀伯逹封于河苏氏即狄又不能于狄而奔卫【僖十年】襄王劳文公而赐之温【僖二十五年】狐氏阳氏先处之而后及子若治其故则王官之邑也子安得之晋侯使郤至勿敢争【新注争田而讼诸晋见周室衰】
　　经十有二年春周公出奔晋
　　传十二年春王使以周公之难来告书曰周公出奔晋凡自周无出周公自出故也
　　经十有三年春三月公如京师
　　传十三年春三月公如京师及诸侯朝王遂从刘康公成肃公防晋侯伐秦成子受脤于社不敬刘子曰吾闻之民受天地之中以生所谓命也是以有动作礼义威仪之则以定命也能者养之以福不能者败以取祸是故君子勤礼小人尽力勤礼莫如致敬尽力莫如敦笃敬在养神笃在守业国之大事在祀与戎祀有执膰戎有受脤神之大节也今成子惰弃其命矣其不反乎夏五月成肃公卒于瑕
　　经十有五年春三月晋侯执曹伯归于京师
　　经十有六年秋公防尹子晋侯齐国佐邾人伐郑曹伯归自京师
　　经十有七年夏公防尹子单子晋侯齐侯宋公卫侯曹伯邾人伐郑冬公防单子晋侯宋公卫侯曹伯齐人邾人伐郑
　　襄公元年秋九月辛酉天王崩【无传】
　　灵王【諡灋不勤成名曰灵】
　　【名泄心简王子襄元年嗣立明年改元至二十八年崩在位二十七年】
　　襄公经二年春王正月葬简王【无传五月而速】
　　经三年夏六月公防单子晋侯宋公卫侯郑伯莒子邾子齐世子光己未同盟于鸡泽
　　传五年春王使王叔陈生愬戎于晋【戎陵虣周室告愬于盟主】晋人执之士鲂如京师言王叔之贰于戎也【王叔反有二心于戎失奉使之义】
　　傅十年冬王叔陈生与伯舆争政王右伯舆【右助】王叔陈生怒而出奔及河王复之【欲奔晋】杀史狡以说焉【说王叔】不入遂处之【处之河上】晋侯使士匄平王室王叔与伯舆讼焉王叔之宰与伯舆之大夫瑕禽坐狱于王庭士匄聼之王叔之宰曰荜门闺窦之人而皆陵其上其难为上矣【言伯舆防贱之家】瑕禽曰昔平王东迁吾七姓从王牲用备具王赖之而赐之骍旄之盟曰世世无失职若荜门闺窦其能来东底乎【底至也】且王何赖焉今自王叔之相也政以贿成而刑放于宠官之师旅不胜其富吾能无荜门闺窦乎唯大国图之下而无直则何谓正矣范宣子曰天子所右寡君亦右之所左亦左之使王叔氏与伯舆合要王叔氏不能举其契【要契之辞】王叔奔晋不书不告也单靖公为卿士以相王室【代王叔】
　　传十二年冬灵王求后于齐齐侯问对于晏桓子桓子对曰先王之礼辞有之天子求后于诸侯诸侯对曰夫妇所生若而人妾妇之子若而人无女而有姊妹及姑姊妹则曰先守某公之遗女若而人齐侯许昏王使隂里结之
　　经十五年春刘夏逆王后于齐
　　传十五年春官师从单靖公逆王后于齐卿不行非礼也
　　经二十有四年冬叔孙豹如京师
　　传二十有四年冬齐人城郏【王城齐庄叛晋求媚于天子】穆叔如周聘且贺城
　　经二十八年冬十有二月甲寅天王崩
　　传二十八年冬十一月癸巳天王崩未来赴亦未书礼也【嫌时已闻丧当书】十二月王人来告丧问崩日以甲寅告故书之以征过也






　　春秋分记卷四十五
<经部,春秋类,春秋分记>
　　钦定四库全书
　　春秋分记卷四十六　　　　宋　程公说　撰周天王第二
　　景王　　　　　　　　敬王
　　景王【諡灋由义而齐白景】
　　【名贵灵王子襄二十八年嗣立明年改元至照二十二年崩在位二十五年】
　　襄公传二十九年夏五月葬灵王【不书鲁不防】郑上卿有事子展使印段往伯有曰弱不可子展曰与其莫往弱不犹愈乎诗云王事靡盬不遑启处【四牡】东西南北谁敢宁处坚事晋楚以蕃王室也王事无旷何常之有遂使印段如周
　　经三十年夏五月天王杀其弟佞夫王子瑕奔晋传三十年　初王儋【丁甘切】季卒【灵王弟】其子括将见王而叹单公子愆期为灵王御士过诸廷闻其叹而言曰鸣呼必有此夫【欲有此朝延之权】入以告王且曰必杀之不慼而愿大视躁而足髙心在他矣不杀必害王曰童子何知及灵王崩儋括欲立王子佞夫【灵王子景王弟】佞夫弗知戊子儋括围蒍逐成愆成愆奔平畤五月癸巳尹言多刘毅单蔑甘过巩成杀佞夫括瑕廖奔晋书曰天王杀其弟佞夫罪在王也
　　昭公传七年单献公弃亲用羇冬十月辛酉襄顷之族杀献公而立成公
　　传九年春周甘人与晋阎嘉争阎田晋梁丙张趯率隂戎伐颍【周邑】王使詹桓伯辞于晋曰我自夏以后稷魏骀芮歧毕吾西土也【在夏世以后稷功受此五国为西上之长】及武王克商蒲姑商奄吾东土也巴濮楚邓吾南土也肃慎燕亳吾北土也吾何迩封之有【迩近】文武成康之建母弟以蕃屏周亦其废队是为【为后世废队兄弟之国当救之】岂如弁髦而因以敝之【童子垂髦始冠必三加冠成礼而弃其始冠】先王居梼杌于四裔以御魑魅故允姓之奸居于州【隂戎之祖】伯父惠公归自秦而诱以来【僖十五年晋惠自秦归二十二年秦晋迁陆浑之戎于伊川】使偪我诸姬入我郊甸则戎焉取之戎有中国谁之咎也【咎在晋】后稷封殖天下今戎制之不亦难乎伯父图之我在伯父犹衣服之有冠冕木水之有本原民人之有谋主也伯父若裂冠毁冕拔本塞原专弃谋主虽戎狄其何有余一人【伯父犹然虽戎狄无所可责】叔向谓宣子曰文之伯也岂能改物【文公虽伯未能改正服色】翼戴天子而加之以共自文以来世有衰徳而暴蔑宗周以宣示其侈诸侯之贰不亦宜乎且王辞直子其图之宣子说王有姻防【外亲之防】使赵成如周吊且致阎田与襚【送死衣】反颍俘王亦使賔滑执甘大夫襄以说于晋晋人礼而归之
　　传十一年秋单子防韩宣子于戚视下言徐叔向曰单子其将死乎朝有着定【朝内列位常处谓之表着】防有表【野防设表为位】衣有禬【领也】带有结防朝之言必闻于表着之位所以昭事序也视不过结襘之中所以道容貌也言以命之容貌以明之失则有阙今单子为王官伯而命事于防视不登带言不过歩貌不道容而言不昭矣不道不共不昭不从无守气矣冬十二月单成公卒
　　传十二年周原伯绞虐其舆【众也】臣使曹【羣也】逃冬十月壬申朔原舆人逐绞而立公子跪寻【绞公】绞奔郊甘简公无子立其弟过过将去成景之族【成公景公皆过先君】成景之族赂刘献公【欲使杀过】丙申杀甘悼公而立成公之孙防【平公】丁酉杀献大子之傅庾皮之子过杀瑕辛于市及宫嬖绰王孙没刘州鸠隂忌老阳子【甘悼公党】
　　经十有三年秋公防刘子晋侯齐侯宋公卫侯郑伯曹伯莒子邾子膝子薛伯杞伯小邾子于平丘
　　传十五年夏六月乙丑王大子寿卒【景王子】　秋八月戊寅王穆后崩【夀之母】　冬十二月晋荀栎【文伯】如周葬穆后籍谈为介既葬除防以文伯宴樽以鲁壶【鲁所献壶】王曰伯氏诸侯皆有以鎭抚王室晋独无有何也文伯揖籍谈对曰诸侯之封也皆受明器于王室以镇抚其社稷故能荐彛器于王晋居深山戎狄之与邻而逺于王室王灵不及拜戎不暇其何以献器王曰叔氏而忘诸乎【叔籍谈字】叔父唐叔成王之母弟也其反无分乎宻须之皷与其大路文所以大搜也【文王伐宻须得其皷路】阙巩之甲武所以克商也唐叔受之以处参虚匡有戎狄【参虚实沈之次晋之分野】其后襄之二路【周襄王赐晋文大路戎路】鏚钺秬鬯【鏚斧钺金钺秬黑黍鬯香酒】彤弓虎贲文公受之以有南阳之田【僖二十八年】抚征东夏非分而何夫有勲而不废有绩而载奉之以土田抚之以彞器旌之以车服明之以文章子孙不忘所谓福也福祚之不登叔父焉在且昔而髙祖孙伯黡【谈九世祖】司晋之典籍以为大政故曰籍氏及辛有之二子董之晋于是乎有董史女司典之后也何故忘之籍谈不能对賔出王曰籍父其无后乎数典而忘其祖籍谈归以告叔向叔向曰王其不终乎吾闻之所乐必卒焉今王乐忧若卒以忧不可谓终王一歳而有三年之防二焉于是乎以丧賔宴又求彞器乐忧甚矣且非礼也彝器之来嘉功之由非由防也三年之防虽贵遂服礼也【天子诸侯除防当在卒哭今王既葬而除故讥其不逆新注三年之防自天子逹于庶人杜预谓天子诸侯除防当在卒哭今王既葬而除此但见春秋时制非古制】王虽弗遂宴乐以早亦非礼也礼王之大经也一动而失二礼无大经矣言以考典典以志经忘经而多言举典将焉用之
　　传十八年春王二月乙夘周毛得杀毛伯过而代之【代居其位】苌曰毛得必亡是昆吾稔之日也侈故之以【昆吾夏伯也侈恶积熟以乙夘日与桀同诛】而毛得以济侈于王都不亡何待【为二十六年毛伯奔楚传】　秋葬曹平公往者见周原伯鲁焉与之语不说学归以语闵子马闵子马曰周其乱乎夫必多有是说而后及其大人【在位者】大人患失而惑又曰可以无学无学不害不害而不学则苟而可于是乎下陵上替能无乱乎夫学殖也不学将落原氏其亡乎
　　传二十一年春天王将铸无射【钟名音亦】泠州鸠曰王其以心疾死乎今钟槬矣王心弗堪其能乆乎【详见礼乐书】经二十有二年夏四月乙丑天王崩六月叔鞅如京师葬景王王室乱刘子单子以王猛居于皇　秋刘子单子以王猛入于王城　冬十月王子猛卒【未即位不言崩】传二十二年王子朝賔起有宠于景王【子朝景王长庶子起子朝之傅】王与賔孟【即起】説之欲立之刘献公之庶子伯蚠事单穆公恶賔孟之为人也愿杀之又恶王子朝之言以为乱愿去之賔孟适郊见雄鸡自断其尾问之侍者曰自惮其牺也【畏为牺牲故自残毁】遽归告王且曰鸡其惮为人用乎人异于是牺者实用人人牺实难已牺何害【设使宠人如宠牺则不宜假人以招祸喻子朝欲使王早宠异之】王弗应【十五年大子寿卒王立子猛后复欲立子朝而未定】夏四月王田北山使公卿皆从将杀单子刘子【王知单刘】
　　【不欲立子朝欲因田猎先杀之】王有心疾乙丑崩于荣锜氏戊辰刘子挚卒无子单子立刘蚠五月庚辰见王【见王猛】遂攻賔起杀之盟羣王子于单氏六月丁巳葬景王王子朝因旧官百工之防职秩者与灵景之族以作乱【灵王景王子孙】帅郊要饯之甲以逐刘子【蚠】壬戌刘子奔扬单子逆悼王【子猛】于庄宫以归王子还【子朝党】夜取王以如庄宫癸亥单子出【失王故奔】王子还与召庄公谋曰不杀单旗不捷与之重盟必来背盟而克者多矣从之樊顷子曰非言也必不克【樊齐单刘党】遂奉王以追单子及领大盟而复【领周地欲重盟令单子刘子复归】杀挚荒以说【委罪于荒】刘子如刘单子亡乙丑奔于平畤羣王子追之单子杀还姑发弱鬷延定稠【八子灵景之族】子朝奔京【其党死故】丙寅伐之【单子伐京】京人奔山刘子入于王城辛未巩简公败绩于京乙亥甘平公亦败焉　叔鞅至自京师【葬景公还】言王室之乱也闵马父曰子朝必不克其所与者天所废也【谓羣防职秩者】单子欲告急于晋　秋七月戊寅以王如平畤遂如圃车次于皇【出次以示急】刘子如刘单子使王子处【子猛党】守于王城盟百工于平宫辛夘鄩肸伐皇【子朝党】大败获鄩肸壬辰焚诸王城之市【焚鄩肸】八月辛酉司徙丑以王师败绩于前城【子朝所得邑】百工叛己巳伐单氏之宫败焉【为单氏所败】庚午反伐之【单氏仄伐百工】辛未伐东圉　冬十月丁巳晋籍谈荀跞帅九州之戎及焦瑕温原之师以纳王于王城庚申单子刘蚠以王师败绩于郊前城人败陆浑于社十一月乙酉王子猛卒【乙酉在十一月经书十月误】不成防也己丑敬王即位【王猛母弟王子匄】馆于子旅氏十二月庚戌晋籍谈荀跞贾辛司马督帅师军于隂【籍谈所军】于侯氏【荀跞所军】于谿泉【贾辛所军】次于社【司马督所次】王师军于汜于汜于解次于任人闰月晋箕遗乐征右行诡济师取前城【三子晋大夫】军其东南王师军于京楚【子朝所在】辛丑伐京毁其西南
　　敬王【諡灋令善典灋曰敬】
　　【名匄景王子昭二十二年景王崩国人立长子猛是为悼王子朝攻杀猛自立晋人攻子朝立匄明年改元四年入成周子朝王城为西周敬王成周为东周十六年子朝之徒复作乱敬王奔晋十七年晋定公入之于周三十九年哀之十四年获麟经终至哀十八年崩在位四十三年】
　　昭公经二十有三年春王正月晋人围郊　秋七月天王居于狄泉尹氏立王子朝
　　传二十三年春王正月壬寅朔二师围郊【王师晋师】癸夘郊鄩溃丁未晋师在平隂王师在泽邑王使告间【音闲子朝败故】庚戌还【晋师还】　夏四月乙酉单子取訾刘子取墙人直人【三邑属子朝】六月壬午王子朝入于尹【自京入尹氏邑】癸未尹圉【文公】诱刘佗杀之【刘蚠族敬王党】丙戌单子从阪道刘子从尹道伐尹单子先至而败刘子还【单子败故】己丑召伯奂南宫极以成周人戍尹【子朝之党】庚寅单子刘子樊齐以王如刘【辟子朝出】甲午王子朝入于王城次于左巷　秋七月戊申鄩罗纳诸庄宫尹辛败刘师于唐丙辰又败诸鄩甲子尹辛取西闱丙寅攻蒯蒯溃【敬王居狄泉尹氏又立子朝】八月丁酉南宫极震苌谓刘文公曰君其勉之先君之力可济也【谓蚠之父公欲立子猛未及而卒】周之亡也其三川震【幽王时】今西王之大臣亦震天弃之矣【子朝在王城】东王必大克【敬王居狄泉在王城之东】传二十四年春王正月辛丑召简公南宫嚚以甘桓公见王子朝刘子谓苌曰甘氏又徃矣对曰何害同徳度义大誓曰纣有亿兆夷人亦有离德余有乱臣十人同心同徳此周所以兴也君其务徳无患无人戊午王子朝入于邬三月庚戌晋侯使士景伯涖问周故【就问子朝敬王曲直】士伯立于干祭而问于介众晋人乃辞王子朝不纳其使【众言子朝曲】六月壬申王子朝之师攻瑕及杏皆溃【敬王邑】郑伯如晋子大叔相见范献子献子曰若王室何对曰老夫其国家不能恤敢及王室抑人亦有言曰嫠不恤其纬【织者常苦纬少寡妇所宜忧】而忧宗周之陨为将及焉今王室实蠢蠢焉【动扰貌】吾小国惧矣然大国之忧也吾侪何知焉吾子其早图之诗曰瓶之罄矣惟罍之耻王室之不寜晋之耻也献子惧而与宣子图之乃征防于诸侯期以明年　冬十月癸酉王子朝用成周之寳珪于河【求福于河】甲戌津人得诸河上【珪自出水】隂不佞以温人南侵【敬王大夫晋以温兵助敬王南侵子朝】拘得玉者取其玉将卖之则为石王定而献之与之东訾
　　经二十有五年夏叔诣防晋赵鞅宋乐大心衞北宫喜郑游吉曹人邾人滕人薛人小邾人于黄父
　　传二十五年夏防于黄父谋王室也赵简子令诸侯之大夫输王粟具戍人曰明年将纳王　宋乐大心曰我不输粟我于周为客【二王后为賔客】若之何使客晋士伯曰自践土以来【僖二十八年】宋何役之不防而何盟之不同曰同恤王室子焉得辟之子奉君命以防大事而宋背盟无乃不可乎右师不敢对受牒而退士伯告简子曰宋右师必亡奉君命以使而欲背盟以干盟主无不祥大焉冬十月壬申尹文公渉于巩焚东訾弗克
　　经二十有六年冬十月天王入于成周尹氏召伯毛伯以王子朝奔楚
　　传二十六年夏四月单子如晋告急五月戊午刘人败王城之师于尸氏【王城子朝之徒】戊辰王城人刘人战于施谷刘师败绩　秋七月己巳刘子以王出庚午次于渠王城人焚刘【烧刘子邑】丙子王宿于褚氏丁丑王次于萑谷庚辰王入于胥靡辛巳王次于滑晋知跞赵鞅帅师纳王使女寛守阙塞【晋大夫守之备子朝】　冬十月丙申王起师于滑辛丑在郊【子朝邑】遂次于尸十一月辛酉晋师克巩召伯盈逐王子朝【伯盈本党子朝更逐之逆敬王】王子朝及召氏之族毛伯得尹氏固南宫嚚奉周之典籍以奔楚隂忌【子朝党】奔莒以叛召伯逆王于尸及刘子单子盟遂军圉泽次于隄上癸酉王入于成周甲戌盟于襄宫晋师使成公般【音班】戍周而还十二月癸未王入于庄宫王子朝使告于诸侯曰昔武王克殷成王靖四方康王息民并建母弟以藩屏周亦曰吾无专享文武之功且为后人之迷败倾覆而溺入于难则振救之至于夷王王愆于厥身【厉王父】诸侯莫不并走其望以祈王身至于厉王王心戾虐万民弗忍居王于彘诸侯释位以间王政【间与也】宣王有志而后效官至于幽王天不吊周王昏不若用愆厥位携王【幽王少子】奸命诸侯替之而建王嗣【平王】用迁郏鄏则是兄弟之能用力于王室也至于惠王天不靖周生颓祸心施于叔带恵襄辟难越去王都则有晋郑咸黜不端【晋文杀叔带郑厉杀子頽为王室去不端直人】以绥定王家则是兄弟之能率先王之命也在定王六年秦人降妖曰周其有髭王亦克能脩其职诸侯服享二世共职【灵景】王室其有间王位诸侯不图而受其乱灾【间王位谓子朝也今子朝以为王猛受乱灾谓楚也】至于灵王生而有髭王甚神圣无恶于诸侯灵王景王克终其世今王室乱单旗刘狄【蚠也】剥乱天下壹行不若谓先王何常之有唯余心所命其谁敢讨之帅羣不吊之人以行乱于王室侵欲无厌规求无度贯渎鬼神慢弃刑灋倍奸齐盟傲很威仪矫诬先王晋为不道是摄是賛思肆其罔极兹不谷震荡播越窜在荆蛮未有攸厎若我一二兄弟甥舅奬顺天灋无助狡猾以从先王之命毋速天罚赦图不谷则所愿也敢尽布其腹心及先王之经而诸侯实深图之昔先王之命曰王后无适则择立长年钧以徳徳钧以卜王不立爱公卿无私古之制也穆后及大子寿早夭即世【十五年】单刘賛私立少以间光王亦唯伯仲叔季图之【伯仲叔季揔谓诸侯】闵马父闻子朝之辞曰文辞以行礼也子朝干景之命逺晋之大以专其志无礼甚矣文辞何为
</div>
    <div class="pagination">
<a href="春秋分记_page79.html">上一页</a><span>...</span><a href="春秋分记_page75.html">75</a><a href="春秋分记_page76.html">76</a><a href="春秋分记_page77.html">77</a><a href="春秋分记_page78.html">78</a><a href="春秋分记_page79.html">79</a><span class="current-page">80</span><a href="春秋分记_page81.html">81</a><a href="春秋分记_page82.html">82</a><a href="春秋分记_page83.html">83</a><a href="春秋分记_page84.html">84</a><a href="春秋分记_page85.html">85</a><span>...</span><a href="春秋分记_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
