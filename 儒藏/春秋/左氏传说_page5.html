<!DOCTYPE html>
<html>
 <head>
  <meta charset="utf-8"/>
  <title>
   左氏传说 - 第 5 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   左氏传说 - 第 5 页/共 8 页
  </h1>
  <div class="content">
   左氏传説卷八　　　　宋　吕祖谦　撰襄公
　　诸侯同伐齐齐侯御诸平隂【十八年】
　　鞌之战大败齐师【成二年】
　　晋之伐齐其大战有二当齐顷公之时鞌之战郤克为帅大败齐师齐灵公之时平隂之战荀偃将中军亦败齐师此两战有难易不同当郤克与顷公对敌以顷公之所为克之胜甚难荀偃与灵公为对敌以灵公之所为偃之胜甚易考其事大槩可见郤克之战当时顷公气吞晋师如余姑翦灭此而后朝食如求逄丑父三出三入于晋军之闲到得败北之后犹且如此其君之强勇可知其臣如髙固桀石以投人系桑本以徇曰欲勇者贾余余勇其臣又可知故郤克之胜为甚难若荀偃之遇灵公而灵公则昬懦之君观范宣子告析文子自其乡入文子告公公恐遂登巫山以望晋师晋人使司马斥山泽之险伪以斾而疏陈之使乗车者左实右伪以斾先舆曳柴而从之且以山上空张许多旌旗又曳柴以扬尘皆以虚声恐吓如入无人之境丙寅晦齐师夜遁到得入平隂围卢伐雍门洋洋然如入无人之境举此以见得偃之胜甚易以两战观之郤克成功之难而既胜之后羣帅相让不敢居其功如范文子至不敢先入郤伯曰君之训也二三子之力也臣何力之有焉范叔曰庚所命也克之制也爕何力之有焉栾伯曰爕之诏也士用命也书何力之有焉退然不居其功如此此其所甚难然而未几犹且满盈君臣骄纵如郤克则辱于齐侯如晋侯则不敬鲁君夫成大功而能警戒相让其后尚不免有满盈之心况荀偃克兹孱敌如入无人境其功初不足道而且以功自居宜其一胜之后霸业遂衰合两战论之犹有可言者鞌之战虽止于败齐师然于顷公之强而賔媚人致赂求和亲朝晋则是一战之后能服齐也平隂之战晋师直至其城下灵公虽却走邮棠太子光叩马止之能料其晋师将退而齐侯终不下晋及庄公即位大隧之盟方及晋平以此见晋之君臣皆不足此霸业所以衰也
　　齐侯遂东太子光后光即位杀太子牙【十九年】
　　齐侯娶于鲁无子其侄生光以为太子仲子生牙戎子请以为太子许之仲子曰不可公曰在我而已遂东太子光到得灵公疾甚崔杼逆太子光而立之杀戎子执公子牙杀二人而太子光即位庄公得国皆是崔杼之力其终何故见杀于崔杼之手当时立得不正了所谓以此始亦必以此终得之始初不正国柄自然归崔杼灵公既废庄公庄公乃乘君父危笃之时却私与强臣深结杀戎子而即位得之不以其道惟其得之非正故杼恃援立之功而不可制方庄公即位未几杼遂杀髙厚而兼其室便是崔杼弑君履霜坚氷之渐在此使庄公虽不贪淫亦被杀縁庄公初立之时不正故也古之人行一不义杀一不辜而得天下皆不为正此之谓也范宣子逐栾盈栾盈复入于晋【二十三年】
　　栾盈奔楚初无大罪范宣子直以其势位逼己两不相容而逐之盈亡之后自楚适齐自齐入绛几危晋室盈之罪尤大当时宣子逐盈之势甚迫既禁锢之使无容足之地所以激成栾盈之祸宣子虽先逐栾盈晋亦从此衰夫晋以堂堂之大国逐一亡大夫东西南北任其所之可也何至勤天下之诸侯见得霸业不竞故诸侯得以轻侮晋室而至于失诸侯也古者大夫出疆三年不反然后收其田里栾盈无大罪乃两合诸侯无所容于天地间其势无聊安得而不作乱非其本心使宣子疾之不如此之甚栾盈亦不至如此罪在宣子不可专罪盈虽然就盈身上论亦不得无罪自栾书弑厉公势已炙手可热继以栾黡骄狠侈虐上无君下无同列以栾书之强又继之以黡之虐栾氏之门如烈火炎炎可畏盈于此继祖父之业正当恐惧脩省尚恐不济却又如何用箕遗黄渊嘉父等人以固其党使其如楚子文自毁其家以纾楚国之难尚未能免却招许多人如以火济火其势方炎正满盈之后不能自损抑又却如此虽宣子之罪而纵风止炎抱薪救火遂致灭栾氏之门实栾盈之罪也
　　晋栾盈复入于晋入于曲沃【二十三年】
　　晋栾盈得罪于晋遂出奔齐自齐复入旧邑帅曲沃之甲以昼入绛夫晋以堂堂之大国范宣子为政不设戒备而使叛臣得日以兵而入于国都当时晋国之社稷不亡若缀旒然使向者因栾氏之汰诸侯从而救之则晋之不亡者几希宣子秉政而至此葢縁他倚靠外面里面都不曾谨封疆明斥候使持兵直入国都几亡社稷与其外面号令诸侯何如自家谨守分疆宣子初当盈奔在外时非是不知戒观其两次大合诸侯以重锢栾氏宣子自以为诸侯决不受栾氏矣他只管去外面理会里面守备都懈怠了及盈既入曲沃宣子都不知前面更无一人之御葢縁只去外面理防然当时处这大乱当此大变粗能支持致败栾氏存晋社稷者其谋皆出于乐王鲋栾氏之入也宣子仓皇无计王鲋敎之以奉君走固宫又敎之以栾所得惟魏氏而可强取使当时不从王鲋奉君之谋则栾氏之势殆未可御不从强取魏氏之谋则魏氏以佐悼公之智而助栾氏未易可去王鲋必欲劫而取所以终败栾氏其功亦大矣然看得王鲋之功固有力于晋亦所以为晋之害王鲋在晋一嬖臣也安晋之谋不出于晋之士大夫而出于嬖幸之王鲋则晋君岂不轻视士大夫而益重嬖臣之宠乎故使嬖臣之权愈重而晋之愈不振而霸业愈衰者士大夫之过也
　　季武子无嫡子公弥长而爱悼子【二十三年】
　　季武子无嫡子公弥长而悼子少武子偏爱废长立少始者访于家臣申丰申丰据义守正不从其言退归尽室将行他日又访之对曰其然将具敝车而行武子废长之心稍止他日又访臧纥纥谄谀容悦之人欲将迎武子之意乃曰饮酒吾为子立之乃废公鉏立悼子大抵人心未定之际最看他问得甚防人彼其欲为不正之举其初心未敢便为使其问得正人则陈善闭邪私心决不敢啓若是问一个容悦谄谀之人逢其恶其事易做得成唐明皇虽有废立太子之意问张九龄九龄据义守正不从其言明皇虽有废立之意终未敢为到得访李林甫林甫便承当此事使明皇一日杀三子明皇之张九龄武子之申丰也明皇之林甫武子之臧武仲也古之人君必使朝廷之上蔼蔼然多吉士皆无一憸人厠于其间葢平时未见其害正恐当是非未决邪正未分时若有一个小人逢君之恶便到覆亡国家如闲时固未害何故上之人未有所问到得上之人一有所问小人便因风纵燎推波助澜以此知古之君子在朝不可容一小人葢为此然而臧纥助武子立少葢欲依托季氏自固权位然武仲所以出奔亦縁此虽然目下甚得武子意然公鉏却怨他公鉏后来却效臧纥之举以胁季武子故孟孙氏卒废秩立羯武子问之鉏即以何长之有惟其才也之言劫武子葢武子废鉏之时有择才而立之语武子怀前之歉遂不复问武子正卿也鉏陪臣也武子父也鉏子也以正卿而受制于陪臣以父而受制于子人心不可有所歉也如此臧武仲所以成季武子之志不过欲媚武子以固有其权而已使其当初不媚武子未必便失其位以此知天下事不可计校惟其守正道则位可常有小人当以是为诫太史书崔杼弑君崔子杀之其弟嗣书而死者二人其弟又书南史氏闻太史尽死执简以徃【二十五年】
　　齐崔杼弑庄公其一时凶威虐焰举国无一人敢御太史书崔杼弑君已自是难崔杼杀太史而其弟嗣书则又难二人死而其弟复嗣书则尤难且三人死而其弟又书则愈难南史氏执简以往则又愈难大抵君子守正果坚则小人虽有如此凶威虐焰终不能移夺然这里须看得非偶然如此盖文武成康涵养数百年风俗所以有此且以本朝论之自太祖太宗真宗以来朝廷之上养成一个爱君忧国犯顔逆耳防风俗故一时忠臣辈出当时如青苗如市易如保甲如户役争者殆未以一二计固不可悉数止以一事论之李定以资浅入台而宋敏求从之而去李大林继之又去苏颂又去黜者相踵而争者方切当是时天下有三舍人之号齐之三太史即我宋之三舍人也观三太史之事当知文武成康涵养风俗之所致观三舍人之事当知我祖宗涵养风俗之所致学者不可不知
　　蒍掩为司马子木庀赋掩书土田【二十五年】
　　蒍掩为司马子木使庀赋掩书土田有曰町原防井衍沃此得井田之制先辈尝论先王井田之制如画棊局有邱陵原隰必不可行遂谓井田之制不可行于后世观此则先王之制初未尝如棊局何故其言原防之闲其地不得方正如井田则别为小顷町至衍沃平美之地则用井田之法先王之制曷尝槩之以棊局之画哉观此则前辈疑井田之论破矣
　　程郑卒子产始知然明【二十五年】
　　晋程郑卒子产始知然明问为政对曰视民如子见不仁者诛之如鹰鹯之逐鸟雀也子产喜以语子太叔曰他日吾见蔑之面而已今吾见其心矣子产何故喜之如是之深葢子产是个要人合己者何故他却是个善善恶恶明白防人然明如此説话有以合己故深喜之不然刑书之事何其听之不如是之喜大抵人最怕要人合己使子产闻与其杀不辜宁失不经之言而喜之如是则子产是进一步处
　　秦伯使其弟鍼如晋叔向命召行人子员子朱曰当御三云叔向不应【二十六年】
　　秦伯使其弟鍼如晋修成叔向命召行人行人是通国好主辞命之官子朱亦居行人之职而次又轮当到他朱自以为当御三云叔向不应不胜其忿遂抚劒从叔向叔向亦不平拂衣从之平公曰晋其庶乎吾臣所争者大这一段事尽有可论就叔向身上言之叔向为晋之卿既知子朱是奸以事君者平时当告平公使黜之无使居行人之职则可也叔向既使之居是职而不使之任是事叔向之罪一也当时叔向要命行人子贠而不命子朱既不能去时论到却潜召子贠岂别无善道理可以调防至他三説又漠然不应反激子朱之怒遂致按劒相逐仅免害人此叔向之罪二也葢叔向自谓我晋之上卿下视行人之贱直欲以气陵之不然正当召他而乃召子贠岂无一个委曲调防道理惟其欲以气陵之所以至此若就平公身上言之虽是叔向之罪亦平公之暗有以致之平公庸暗之君居朝之日不能正色端拱威棱气焰足以震压小人之心岂有行人敢持刃于朝畧无顾忌平公庸暗之甚方且曰吾臣所争者大晋其庶乎岂有行人敢抚劒以逐卿于朝近而朝廷犹如此逺而四境争闘相寻畧无頋忌直视为故常矣此其为至庸最暗处大抵暗有三等有一等临事虽知之而无以镇服其臣而其臣至于无所畏者此暗而未甚者也至于其臣如此至于漠然而不知者此暗之甚者也至于其臣如是而反以为兴国之兆者此以乱为治以危为安以恶为善又暗之极者也平公之暗正是暗之极者幸而得一师旷与之言曰公室惧卑臣不心竞而力争不务德而争善若是心竞务德便是唐虞之朝百僚师师百工惟时气象至于抚劒相逐于朝事固无有未説唐虞虽当覇主之盛如文公悼公之时朝廷之上六卿协和便相推逊亦无此等事以是见得平公霸业之闲至于如此遂衰
　　宋寺人伊戾无宠于太子痤谮诸公而害之【二十六年】
　　宋寺人伊戾无宠于太子痤欲害太子当时内则有夫人之欲立而为之主其谋于内又有左师之恶太子而为之和其谋于外主之于内和之于外此所以终害太子这一段就宋公身上看方楚客过宋太子以其与己有旧请野享之伊戾请从之公曰夫不恶汝乎是平公固知太子之恶伊戾既而为伊戾逺近之言所惑即遣其往伊戾才往便谋害太子及其往则欿用牲加书徴之驰告公曰太子为乱公又防説为我子又何求是公又果知太子决不为变伊戾之言决不可信既而又为伊戾欲速言所惑使人窥之卒囚太子看此一段便见得平公都闇矣大抵人之闇者遇事之始未尝不晓得一二及其被人惑后则渐渐入于闇而不自知使平公能充此明守之能坚终必不至如此昬闇惟其不能于明处思量所以不免被人惑向使能就他夫不恶汝乎与为我子又何求之説上守之以坚则伊戾自无所容其奸矣就左师身上看宋向戌能弭诸侯之兵当时号为名卿乃内与宠姬用谋戕害冢嗣人臣大恶亦无过于此以戍之罪虽诛之可也平公方且置而不问平公之心必谓戍能弭诸侯之兵故可以功掩过殊不知害国本大恶也弭诸侯之兵小善也发毫之善岂能掩邱山之恶平公之闇又不言而可知若就佐身上説则尤有可论者夫人同谋共杀太子他日居太子之位者佐也是祸根皆本于佐是佐为恶首佐处此嫌疑之地何故太子却説道惟佐也能免我又与之期约曰日中不来吾知死矣佐之处此地何故能使太子不疑而反求解于佐以此见得佐平日于孝友慈祥上做工夫浃洽于兄弟之闲至使危疑之际太子信而不疑佐固可取然至左师聒而而与之语遂为戍所留过期而不报卒致太子于死地是佐以曾于平公前为太子解了聒语之际操守不定为他移换痤死即为太子想是时亦为利所动因救太子不力使佐于此时操守若定则身处嫌疑之地既为太子解了当急报太子如救焚拯溺既可以脱太子之死又可以去一己之恶名何暇顾向戌之言论其始则固可取论其后则佐虽诛首可也宋向戌欲弭诸侯之兵以为名【二十七年】宋左师请免死之邑【同上】
　　宋向戌欲防晋楚诸侯以弭兵左氏书曰欲弭诸侯之兵以为名左氏书得极好最得法观左氏书以为名三字便见得向戌之弭兵非是果欲息民欲求息民之名耳当时大国惟晋与楚向戌善于赵文子又善于令尹子木晋楚既从诸小国自不得不赴故卒成弭兵之一事其后向戌挟弭兵之事又书左师请赏公与之邑六十则向戌弭兵之意非果欲息天下之民平诸侯之争区区为一己之利而已上而为名下而为利左氏于前书弭兵为名既有以诛其心于后则记其请邑之事又有以正其罪左氏真有书法则戌弭兵之谋其心固可知矣当时子罕之言犹有可论者以是而论弭兵以为名是固可辞及其以邑示子罕子罕削而投之左师便辞邑向氏欲攻司城左师曰夫子存我德莫大焉又可攻乎其初可罪至此而能悔亦可嘉又须看弭兵是全生灵之事息战争之苦固善然惟圣人能内外无患自非圣人内宁必有外忧此意正与孟子入则无法家拂士之意同又如本朝李文靖为相当时南北皆未宁或至旰食羽檄日至庙堂王文正每以为忧叹曰我辈安能坐致太平得优游无事耶文靖公曰少有忧勤足为警戒参政谓今日多事万一边鄙既宁窃恐朝廷事反多于今日参政自将见之其后澶渊既盟之后及北讲和西戎纳款而东封西祀搜讲坠典靡有暇日丁谓王钦若诸人相继更进迭用天下纷纷果如文靖之言子罕之言亦文靖之意





　　左氏传説卷八
&lt;经部,春秋类,左氏传说&gt;
　　钦定四库全书
　　左氏传说卷九　　　　宋　吕祖谦　撰
　　襄公
　　崔杼废成立明【二十七年】
　　庆封好田耆酒【二十八年】
　　陈无宇言得庆氏之木百车于庄【同上】
　　崔杼废成立明崔成崔疆杀东郭偃棠无咎于崔氏之朝庆封使卢蒲嫳帅甲攻崔氏杀成与疆尽俘其家而杼遂缢死大抵小人以势利相合一旦势均力敌必相屠戮而后已初崔杼弑庄公立景公而相之庆封为左相弑崔庆同为此逆谋杼弑君之后收一国之权其凶威虐焰太史书而死者三人举齐国无一人敢当之者孰得而灭之及其死也乃以家祸而死因其处家无法废嫡立庶遂致祸由内作故不旋踵而灭亡如安庆绪之弑安禄山史朝义之弑史思明皆如此自古之奸雄其威焰可畏无有能御之者其终未有不死于内乱安禄山陷京师迫天子其声势盖天下当时外面虽有张睢阳顔平原之徒尽忠于国何曽损得禄山一毫毛及其死也乃其子安庆绪杀之史思明僭叛飞扬奄据河北其声势再盖天下当时外面虽有郭汾阳李临淮之徒尽忠为国何曽损得思明一毫毛及其死也乃其子史朝义杀之奸雄之人看他凶强谁损得他而其终也其祸却自内始譬如百围之木外面谁能摇撼得他动及其仆未有不自内蠧崔氏旣弑庄公以庆封为左相至庆封谋于卢蒲嫳嫳曰崔之薄庆之厚也庆氏终灭崔氏崔氏旣灭庆封自谓无事好田嗜酒与庆舎政未几而有卢蒲癸王何之变夫崔杼弑君未几而庆封俘其室庆封戕崔氏未几而卢蒲癸破其家夫崔庆相继当国一时威虐可畏外人不可得而灭其祸皆发于内也然崔庆之乱也又须防庆封其初甚精宻及旣灭崔杼之后君臣泰然自谓可以专齐国之柄卢蒲嫳庆封之所与谋者也子雅子尾之事嫳自谓譬之禽兽吾寝处其皮君臣都恁地骄解了此其所以终于亡且当时灭庆氏之人皆争分财货玉帛惟陈无宇之志皆不在货财但对曰得庆氏之木百车于庄是其簒齐之大志已萌于此学者观此当知沛公入关珍货无所取妇女无所幸而范増所以忧看此一段虽可以为齐喜亦可以为齐忧庆氏旣平而得目前之安是可喜也祸乱旣平之后陈恒弑君之胎实萌于此岂不深可忧乎学者当看于此
　　呉季札来聘观乐【二十九年】
　　季札来聘鲁请观周乐鲁使乐工为之歌诸国之风及历代之诗如小大雅颂之类札随所观次第品评之有论其声者有论其义者如所谓美哉渊乎美哉泱泱乎美哉沨沨乎广哉熙熙乎之类此皆是论其声也如所谓忧而不困思而不惧乐而不大而婉险而易行思而不贰怨而不言曲而有直体之类此皆是论其义也以此知古人之诗声与义合相发而不可偏废至于后世义虽存而声则亡矣大抵诗人之作诗发乎情性止乎礼义固其义也至声依永律和声则所为诗之义又赖五音六律之声以发扬之然后鼓舞动荡使人有兴起之意如清庙之瑟朱而防越一唱而三叹有遗音者矣至今清庙之诗其义虽存而一唱三叹之音何在然音虽亡而义存学者亦可涵泳其音节使有所兴起也所谓工以纳言时而飏之五音六律今之世固不可求须想像所谓歌永言声依永律和声庶几声义交相发然鲁工之所歌乃未删之诗而今之诗已经孔子删定故鲁为季札歌诸国之风置豳于秦魏之前然札随所歌品评又有可议者如歌小雅之诗则曰周徳之衰乎至后世文中子则曰孰谓季札子知乐小雅乌乎衰其周之盛乎小雅之一诗季札以为周之衰而文中子以为周之盛盖是中子错看了当时鲁史乐工为季札歌诸国之诗欲观历代之乐一时之间每国不过歌一两篇而已若使其于风雅颂一一徧歌则虽穷年越嵗歌亦未能毕岂一朝一夕之间乐工能尽歌之乎札所听者乐工偶歌变风故札随所歌言之且如歌唐季札则曰其有陶唐氏之遗民乎不然何其忧之逺也这只是歌蟋蟀一篇分明以此知文中子亦错观了这二段又须看得次序与今之次序不同以此知孔子删诗大段移转以季札之言考之声音尚可想见如歌秦则曰此之谓夏声此则全以声论非无衣小戎之所可见札当时观乐一一品评之札见舞韶箾则曰若有他乐不敢请己杜预以为鲁用四代之乐故及韶箾而季札知其终然其义似不止此要皆不必如此说盖韶之乐虞舜之时最和气之所聚观益稷之篇所载其和可以想而知之故韶最为尽善美虽善如云门亦不能出此札一闻之有感于中其曰不敢请己者非谓听乐欲止于此言其乐无加于此也正如孔子在齐闻韶三月不知肉味之意相类能知此意则知札观乐之意此殆未易以言语训诂求也
　　呉季札聘列国观人材【二十九年】
　　当是时季札历聘诸国遇鲁则说叔孙穆子过齐则说晏平仲过郑则说子产过衞则说蘧伯玉史狗史防公子荆公叔发之徒过晋则说叔向夫呉僻陋在夷而未尝通于中国今一旦札自呉出见诸国贤者便倾盖如故若素相知以是知贤者同声相应同气相求初不可以逺近论也如一见穆子便说子其不得死乎好善而不能择人一见晏子便说纳政与邑以免栾髙之难见一人便说许多话如平生心腹之友盖同心之言其臭如兰故如此又防过戚闻钟声一段札在戚闻钟声曰异哉夫子获罪于君以在此惧犹不足而又何乐夫子之在此犹燕之巢于幕上君又在殡而可以为乐留数语在文子胷中而能使文子感之终身不听琴瑟夫文子逐卫献公而以邑叛附晋是衞之贼臣小人之尤者今一旦闻札之言遂至终身感悟不听乐其变化转移之速使当时未逐君之前文子获与札处朝夕闻札之言未必不改移迁转归之于善以是知有国家者不患有小人而患无君子盖有君子则小人已为他移夺变化衞之蘧伯玉夫子亦尝称之以君子就当时言之伯玉地位已髙亦未易及然把伯玉比季札只看这一事知文子逐君之时伯玉不能止之不过从近关出而已何伯玉不能化文子于乆处之余而札能悟之于一言之顷以是知伯玉之地位固已髙而札之地位又髙于伯玉也伯玉不能已文子于未逐君之时而季札数语能使终身不听琴瑟则伯玉与季札已争数等如不有季札则伯玉地位已尽髙看札方知地歩高多在学者当如此看
　　郑子产如陈涖盟而知陈亡【三十年】
　　郑子产如陈涖盟归告大夫曰陈亡国也不可与也聚禾粟缮城郭恃此二者而不抚其民其君弱植公子侈太子卑大夫敖政多门能无亡乎这见子产之观国与他人不同常人如拙医之观形子产之观国如良医之视脉自常人观陈国之形其聚禾粟则富矣缮城郭则强矣子产独于陈国富强之中而察一国之脉知其君弱植公子侈大夫敖政多门虽有富强之形而不足恃矣
　　郑子皮授子产政【三十年】
　　郑子皮授子产政子产为政始终左右调防人皆归功于子皮非子皮子产不能自立信然考子皮实迹愈见其难及子皮四世之望临政当子皮而乃退然以逊子产子产之立于郑非子皮不能者三初伯有之乱子产不助子驷攻伯有子驷欲攻子产子皮两止之及伯有旣死其乱旣平次第当子皮为政子皮又授之子产子产辞以国小而偪族大多宠子皮曰虎帅以听孰敢犯子以子皮郑国之望帅其人以聼子产其谁不从及丰卷将田猎以祭子产弗许子张征役欲攻子产子产奔晋子皮又止之而逐丰卷生子产于旣死还子产于己奔向使伯有之乱子产无子皮则子产不能自保其身中间无子皮则子产不得为政后来丰卷之乱子产无子皮则子产亦不得安于郑是子产为政始终皆子皮之力固是如此然子产所以见知于子皮子皮所以终始爱防子产又有可论观子皮使尹何为邑子产曰少未知可否子皮又曰使夫往而学焉子产又曰犹未能操刀而使割也其伤实多子皮一闻子产此言曰善哉虎不敏吾闻君子务知大者逺者小人务知小者近者我小人也微子吾不知也今而后知不足自今请虽吾家听子而行其至诚恳切如此前面许多事迹却不似这一段至诚恳切开心见意惜乎其不登圣人之门使其得登圣人之门殆未可量子皮固是虚心如此又须看子产与子皮道同气合略无一毫居功收能处方且忠告善道曰人心不同如其面焉吾岂敢谓子面如吾面乎子产之谦抑一至于此此所以感动子皮致他终始爱防他看子皮所言便见得子皮用子产看子产所对便见得子产所以用于子皮者精神骨髓都在此前面事迹亦都在此然子产内政又有可论处观其有事伯石赂与之邑及丰卷旣奔以他罪论来自当终身不复入郑可也子产为之其规模甚有次序其先皆是去委曲相就盖当时有强家大族以乱治如子产赂伯石人问其故曰安定国家必大焉先如伯石三辞卿子产既恶之复处之髙位如旣逐丰卷三年而复反其田里以定反侧之情与劝焚载书皆是一意当时都是委曲相遂却要就这上看纪纲自外观之似若懦弱委靡如怕强家大族之模棱殊不知郑国族大多宠子产怕他来坏了我纪纲故外面特先恁地调防他了然后纪纲可立至其都鄙有章上下有服田有封洫庐井有伍等事立经陈纪大人之忠俭者与之泰侈者毙之然后出赏罚示劝惩其规模截然有不可犯者此两事须当合看子产之为政特外面如此示弱他国中纪纲未尝不立也然此只是论子产好处然子产亦有不是处观郑人游于乡校以论执政然明劝毁乡校子产曰我闻忠善以损怨不闻作威以防怨这几句虽三代之名臣所言亦不过如此则子产地位不是不髙其后欲铸刑书叔向劝之坚执不从看这一处与向时所言大段各别此是何故盖子产才地虽髙不得圣人为之依归此子产所以止于子产不能无所失以子产之贤尚如此此学者不可不勉
　　昭公
　　郑徐吾犯之妹美公孙楚聘之公孙黒又使强委禽焉犯惧告子产【元年】
　　郑子产之为政当时强家大族蟠根错节势若难制然子产卒能削制强族使政归君上者盖子产为之自有次序就当时巨族中观之其跋扈难制无如子晳伯有然子晳之党盛伯有之族子晳之势强伯有之势弱前此数年郑国之所以不盛者以此二人为之害也及子晳旣杀伯有子晳之势愈强后来其恶浸长至于欲杀子南而取其妻此一段事以常法断之子南之聘在前子晳之聘在后自合直子南而曲子晳矣然今乃执子南而放之于子晳则置而不问子产盖以子晳之族尚强未可遽加以罪故委曲斟酌调防驾其罪于子南也使子产便杀子晳则其之亟未必不再有伯有之乱矣然子产之放子南其理亦不至于全曲他当时盖立得名字好了何故布币之事子晳直而子南曲二人互有曲直也故子产曰直钧然子晳是上大夫子南是嬖大夫以卑犯尊以贱陵贵事出倒置故子产特立此名字以归罪于子南若名字不正则放一子南虽可以委曲调护强家大族然郑国之纪纲未必不由此坏之此子产非遽然放子南必咨之大叔盖大叔是子南族最贤者咨其族而后放之所以使其族体察子产不得已之意若不咨而遽然放之未必不反致怨于游氏也此皆权轻重识事机如此非有渊深之识欲做此等事不能到也及其后罪盈恶贯亲戚叛之子产乃乗其机而讨之至于数其犯罪五与之相抗略无少恕何前日治之如此之缓今日治之如此其急也盖前日子晳之党尚盛治之若急适所以至于召乱今日子晳之党已离故急乗此机而去之不敢缓此一段学者最要看晋侯求医于秦秦伯使医和视之曰疾不可为也【元年】
　　晋平公疾求医于秦秦伯使医和视之论晋侯疾证之外而及良臣将死赵孟问谁当良臣对曰主之谓矣此一段见得先王之典礼销磨未尽虽工之技微亦获知之其后言国之大臣有灾祸兴而无改焉必受其咎今君至于淫以生疾将不能图社稷大抵国之大臣在乎养其君德保其君体三代之时为大臣者皆能如此故其典礼之遗虽工技亦知之至汉唐则无知者如霍光固可托六尺之寄百里之命其后昭帝以夭终则光所以养其德保其体者可知唐李德裕外诛藩镇之强梁者而使武宗终惑神仙则是德裕无以养其德保其体尽此道者莫如周公佐成王所以养其德保其体公专以身任此事故无逸之作教之以先王之夀夭戒之以无逸豫遂使成王终其夭命而临崩之际死生矻然不乱后之为大臣必如周公而后可汉唐之间虽有霍光德裕之相昭帝武宗犹不知保养之意
　　韩宣子聘于鲁见易象与鲁春秋曰周礼尽在鲁【二年】
　　韩宣子来聘且告为政此一段可见当时君弱臣强之渐春秋时诸侯即位则告政于邻国为其继先君之政不敢轻其事且欲继旧好也宣子晋之大夫为政之初乃行诸侯朝聘之礼及观书于太史氏见易象与鲁春秋则知周礼尽在鲁矣此数句最要看观易象鲁春秋与周礼初无干预须看得宣子善观书处如春秋周礼自易看若易与周礼大不相干此最难看盖左氏所书合于礼者褒之不合于礼者贬之此与周礼相去犹近然左氏所释乃鲁之旧史未经夫子之笔削者宣子但见夫子未笔削之春秋不见夫子已笔削之春秋夫子已笔削之后抑扬髙下无非妙用所在此非宣子所能见易象之初未有爻辞至文王周公始为之大抵经礼三百曲礼三千吉凶军賔嘉皆寓于其中故易之三百八十四爻所以该在是礼周公作周礼之书所以具其条目是以周公旣作易之后又作周礼实相表里如此知周礼之所以尽在鲁也宣子固不能知此必其得于老师宿儒之传故能言之
　　郑游吉如晋送少姜之葬梁丙张趯曰甚矣子之为此来也【三年】
　　晋有少姜之丧故郑游吉如晋送葬梁丙张趯一见游吉曰甚矣哉子之为此来也其意盖谓晋乃一嬖妾之丧正不必逺觐大矣则亦自悼晋国之丧故子太叔言将得已乎昔文襄之霸也其务不烦诸侯令诸侯三歳而聘五嵗而朝有事而防不协而盟君薨大夫吊卿共葬事夫人士吊大夫送葬足以昭礼命事谋阙而已无加命矣今嬖宠之丧不敢择位而数于守适惟惧获戾岂敢惮烦少姜有宠而死齐必继室今兹吾又来贺不唯此行也张趯又善其言乃曰然自今子无事矣其意谓自后晋国之衰大矣夫亦且不来矣譬如火焉火中寒暑乃退此乃盛满之时必有倾覆之患二大夫退子太叔告人曰张趯有知其犹在君子之后乎盖讥其交结未深便自不隐宗国之衰此固如此至齐侯欲继室于晋而使晏婴来请观晏婴之言亦不隐宗国之衰叔向之告晏婴亦不自隐宗国之衰观此二段其意似觉相似而张趯见讥于子太叔而晏婴叔向略无一言相讥何故盖叔向晏婴是一等之贤人屏藩篱破崖岸如石投水不知所问爱民忧国之心恻然有动于中虽各言其宗国之衰不以为讥也至于张趯不度其交之浅深一见太叔之贤便欲强亲附之至言宗国之衰略无所隐匿便说通心腹话张趯只是佞防之人耳宜其不免于子太叔之讥也此固如此考之后一段尤可见其强附处其后郑子皮如晋贺夫人张趯使谓太叔曰自子之归也小人粪除先人之弊庐曰子其将来今子皮实来小人失望张趯于太叔旣去之后犹有强附之心故太叔告之曰吉贱不获来畏大国尊夫人也且孟曰而将无事吉庻几焉至此太叔之言非特讥之又且觉得有憎厌之意大抵学者见一贤者如道同气合之时我能破藩篱与之言虽彼有崖岸此固不足论如道不相似而彼不亲我而我强附之是交浅言深未尝不见憎厌于人观张趯之事苟非其人则当察言观色不可强去附人观叔向晏子之事于道同气合之人则当剖破藩篱不可有所间隔





　　左氏传说卷九
　　钦定四库全书
　　左氏传说卷十　　　　宋　吕祖谦　撰
　　昭公
　　楚灵王使椒举如晋求诸侯【四年】
　　楚灵王使椒举求诸侯于晋当时晋平公怠惰溺于宴安无诸侯之志其臣亦无奋然有志为宏逺规模楚灵王初欲求诸侯问于子产子产固已料之于先矣言晋君少安不在诸侯则楚强晋弱宜晋之必从楚也然初间灵王使椒举之来晋侯欲不许司马侯曰不可晋楚惟天所相不可与争君其许之而修德以待其归吾犹将事之晋侯又未肯乃言晋有三不殆其何敌之有国险而多马齐楚多难必待司马侯反覆调护然后许之何晋侯初闲未肯许它必待至于再至于三而后许也当时楚方强晋方弱晋自是不能与楚争何故初闲尚欲不许盖天下之事人不自量者最多使人而皆知自量则弱自安于弱如此则诸侯何战夺之有正縁衰世之君不知自量故内有削弱之实而外欲避削弱之名不肯屈意下心以为人役尚欲争虚气晋君之病正在此向使平公不得司马侯委曲调防亦未必从晋旣不能主诸侯诸侯势必从楚则以楚之威熖亦必自防诸侯矣当是时晋伤威损重多矣而頼一司马侯调护许楚之请今诸侯之从楚必竟是因晋侯许之后从之则伤威损重犹未至扵极也然司马侯当时地位不在六卿之列所以其力止如此但就事上面能使晋侯不至于伤威损重若在六卿之列须能辅晋侯忍强楚侵陵之耻扫雪奋迅治楚之罪可也
　　六月丙午楚子合诸侯于申【四年】
　　当时灵王旣杀其君却要得诸侯为申之防当时诸夏之君莫不咸在楚子见得如此盛其心已满所以欲示诸侯侈然自满子产已知其不过十年学者到这里最要识得他器量浅深之别处大抵人之分量满溢又各自有先后如齐桓公图霸业以前三十年都不曽满到得葵丘之防方满晋悼公图霸业以前七八年都不曽满到得萧鱼之防方满然未有如楚灵王得诸侯便满以此见人之分量不同方葵邱未防之前三十年间固尝有安王室之功有服强楚之功有防诸侯之功初不见其自满也方萧鱼未防之前七八年间固尝合诸侯和戎狄亦未尝自满齐桓公必至三十年之乆方始自满桓公到此分量去不得故满唯其满得迟所以为五霸之盛其不能不满是以止于五霸悼公和戎以正诸华三驾而楚不能与争都未尝满到萧鱼之防分量亦去不得故满以桓公三十年校悼公之七八年其满溢之迟速分量之浅深霸业之久近已大段不同至于楚灵王则大异其所以不悠久终为天下笑今楚灵王方一防诸侯便侈然自满度量之浅深不言可知晋悼公之分量逺不及齐桓公楚灵之分量又逺不如晋悼公之甚也虽然自楚灵王志意未满之前有识之君子己自逆料他必至于此何故初间他一出来做事所为无不如意东西南北无不服从一求诸侯于晋晋便许一伐呉呉便克一伐頼頼便灭一伐朱方朱方便克承篡弑之余而以无道行之自以谓天下事皆可等闲做反所以速其祸败使当时晋尚强尚有龃龉于其间楚之祸败亦未必如此之速奈何晋日以柔懦不能与楚争楚王之心到此故侈然志盈而意满唯其满得速所以祸败也亦速
　　郑子产作丘赋国人谤之【四年】
　　子产作丘赋国人谤之是改三代井田之法如鲁作丘甲一般子寛告之子产拒子寛之言甚峻推原子产为政此一段事盖自有说郑小国也中立乎晋楚强国之间前后数年从晋不从楚从楚则不从晋不过但供一邉贡赋而已则小国尚可支持到楚灵王方无道晋平公衰弱又不能与之校郑以蕞尔之小国事两霸主朝廷贡赋与平时所贡之物已添了一倍所以子产不得已作丘赋当时其他诸侯亦莫不供两霸主贡赋何故其他诸侯皆能供而不至作丘赋何独郑不能供而作丘赋须是推原子产所以作丘赋之意盖子产为政常欲使郑国整齐有余不使到阙乏地位所以不恤人之谤已而作之大率子产为人必欲要就窄狭中却示其寛裕衰弱中却示其强大子产之规模多是如此是以有得力处有不得力处其他诸国则是到阙乏时逐旋为之子产不肯教国中有困乏之患于是寜甘心受谤而不顾所以多取于民其弊至于如此故子寛曰作法于凉其弊犹贪作法于贪弊将若之何寛之言天下之至言也大抵士君子要识微虑逺有髙见逺识而能推原存亡之所以然方谓之通逹国体若不能如此只随事上看必学有所未至也子寛见子产不从遂知国氏先亡又知蔡及曹滕无礼而先亡又知郑无法而先卫亡可谓能推原得数百年存亡兴衰之迹者其识甚逺其见甚明惜乎子产不能听也
　　公如晋自郊劳至于赠贿无失礼【五年】
　　鲁昭公如晋自郊劳至赠贿无失礼者女叔齐谓鲁侯焉知礼夫自郊劳至赠贿皆无违何故谓之不知礼观女叔齐之言谓是仪也非礼也礼与仪本非二事凡周旋上下俯仰揖逊之际无非至理之所在到得后世析而观之仪自仪礼自礼至有以仪为非礼女叔齐不特辨鲁侯仪礼之分乃所以深警晋平公不知礼之本平公之时六卿方强何异鲁三家有女叔齐叔向不能用何异有子家覊不能用是鲁晋当时皆不知礼之本矣方从事虚文而不能于实事上理防此女叔齐所以深警动他盖周之衰大抵皆徇末忘本从事于末而不知本实寓于此也故林放问礼之本夫子曰大哉问是当时皆不知其本惟林放独知而能问然夫子又曰礼云礼云玉帛云乎哉乐云乐云钟鼓云乎哉当时皆从事于钟鼓王帛之末而不知钟鼓玉帛者固有本末存焉今须看得礼乐固不在于玉帛钟鼓而亦不在于玉帛钟鼓之外使圣人有作虽不徒徇乎末而所以为本者又岂在于钟鼓玉帛之外哉学者不可縁女叔齐之言遂分仪与礼为两事使昭公果知郊劳赠贿之为礼而能立礼之本则三家决不至于盛而鲁亦未至遽弱也
　　郑人铸刑书叔向使诒子产书【六年】
　　子产铸刑书叔向诒子产书曰昔先王议事以制不为刑辟又曰民知争端矣将弃礼而征于书锥刀之末将尽争之乱狱滋丰货赂并行子产不从大抵古者象以典刑示五刑之大法而已其条目轻重浅深生杀一切付之以人未尝立为定法民之有罪者随其事而权其轻重故不得乗吾隙以投其奸后世立法纎悉曲折尽着于此便起人争心奸人得以执其法以取必于上所以叔向言民知争端将弃礼而徴于书锥刀之末将尽争之盖三代之治略示大纲才略示大纲刑便无定所以人心常警动敬戒而不敢犯当子产未铸刑书民但知有五刑而不知有五刑条目故民犹有敬戒之心及刑书既铸民皆可以便已自营执上之法而取必于上开人伪心尧舜立法之意都失了盖子产只要目前整齐不为后计正縁他规模如此但要无一法之可议一事之可指而不知流弊于后世亦是不曽讲学之过然以作田赋铸刑书二者观之方其作田赋浑罕谏之曰作法于凉其弊犹贪作法于贪弊将若何则不可以无法其铸刑书也叔向谏之则以为不为刑辟大扺赋之与刑二者之用正相反赋不可使之无定刑不可使之有定盖赋自有中制不可多取一分多则大桀小桀不可少一分少则大貉小貉岂可不定若刑则不可有定盖先王议事以制不为刑辟临事制刑人当谨戒及纎悉既着为法则小人执法为奸子产于二事正相反赋不可不守法却变法刑不可定法却作刑书以此知天下事治乱相去正如弈棊当去东处着却去西处着了当去西处着却去东处着了以东为西以西为东则胜负可知当时子产能以作田赋之心用之于铸刑书必不使之有定法以铸刑书之心作田赋必不使之无定法
　　穿封戍为陈公曰城麇不谄【八年】
　　穿封戍囚郑皇颉公子围与之争之【襄二十六年】
　　楚灵王在当时最号强暴无道然当时得以威行于中国虽终于灭亡然飞扬强大尚至于十四年盖灵王虽是无道其间亦有一二件好处且如使穿封戍为陈公曰城麇之役不谄当灵王为王子时与穿封戍争囚郑皇颉戍操戈欲逐王子围是仇雠之人今既即位不惟不报其雠旣灭陈又封之为陈公如此等事正如齐桓公忘射钩之雠而用管仲晋文公忘斩袪之雠而用寺人披异世一揆此皆与桓文暗合处若是他全是无道时虽凶威恶焰足以凭陵诸侯如何过得十四年惟其间有一二件与贤君暗合处故当时虽以无道行之犹可支持十余年大抵天下之道最不可须臾离如穿封戍事故可取至于申无宇执人于王宫在灵王之虐冝若必诛而无赦今乃寛假慰遣之盖十事中有一二事暗合所以过得十四年故当时虽以凶威虐焰加于天下而不至于亡者由此故也若专凶焰暴虐以无道行之只如州吁数月便亡大抵暴不可恃若专以无道必不能久厯考篡弑之人粗能支持皆出于此后世之君却谓天道难知而不知天道本不难知也










　　左氏传说卷十
　　钦定四库全书
　　左氏传说卷十一　　　　宋　吕祖谦　撰昭公
　　晋侯饮酒乐膳宰屠蒯请佐公使尊而遂酌以饮工【九年】
　　晋平公饮酒乐膳宰屠蒯请佐公使尊而遂酌以饮工公愧悔之心隐然而生本欲废知氏縁此遂止看此一事犹见得三代工执艺事以谏气象大抵三代以前谏官无定职各随事以谏膳宰乃饮食之官其职甚贱到得晋平公时尚能一举爵转移平公之心盖风声气习相传未泯后世工执艺事以谏之风稍衰谏有定官言路始狭不似三代之时人人皆可以谏也当晋平公之时晋虽号为衰世其朝非无君子所谓叔向司马叔侯如膳宰屠蒯皆有深虑逺识以是只衰世未尝无贤人然而晋卒以衰者虽有贤人只縁安顿不定晋之时居六卿之位者皆委靡自私之人虽叔向女齐之徒不沉下僚虽有区区之心无所自尽闲或因职事规正得一二事大体不正故终难着手以此知乱世未尝无君子只是安顿不定然君子在下僚虽不能回国家之大势然随小随大亦可以裨助国家古之贤者所以自隐于抱关击柝之间岂独全身逺害而已彼亦知其欲因事规正人君过失也如屠蒯之举爵则谏可见矣周甘人与晋阎嘉争阎田晋梁丙张趯率隂戎伐颍【九年】
　　自春秋以来论霸业到得晋平公之世最衰以其侈泰懦弱失诸侯文公霸业自襄公以来最衰莫如平公最可罪亦莫如平公自五霸初起齐桓本是尊王其后晋文公河阳之狩虽有以臣召君之罪然尚有依傍王室之名自襄公以来虽不及文公之盛尊王室之意渐衰然未有如平公凭陵王室观周甘人与晋阎嘉争阎田晋梁丙张趯率隂戎伐颍前此只是不能尊王室尚自未敢伐虽如郑伯射王中肩却是王先伐郑郑伯不得已而御之使中国诸侯敢伐天子平公实啓其端故王使詹桓伯责晋以为我在伯父犹衣服之有冠冕木水之有本源民人之有谋主也伯父犹欲裂冠毁冕拔本塞源专弃谋主虽戎狄其何有余一人其辞甚峻周之东迁繄诸侯是頼言语不曽如此峻故其告命之辞无非抚摩奬劝而已到此言语却如此非周之强能然亦是晋无礼之甚深犯周王之怒当时頼有叔向调防谓宣子曰文之霸也岂能改物翼戴天子而加之以共自文以来世有衰德而暴灭宗周之事非一盖当时五霸之衰君臣之分不明不知尊卑只问强弱不知邪正只计利害犹頼当时有叔向尚知尊周之义调防韩宣子使不为己甚固则可嘉然叔向之言复谓且王辞直子其图之其言似是移于习俗而不自知盖天子诸侯本非校曲直之地到此亦不知有天子之尊如平公宣子不知尊周固不足道贤如叔向亦以为等尽而校曲直以是知习俗之移人虽贤者不能免
　　诸大夫如晋葬平公也郑子皮将以币行
　　晋平公之丧诸侯遣诸大夫送葬郑子皮欲以见新君之礼行子产止之以郑之小所费不赀必将尽用则郑必困子皮固请以行及既葬诸侯大夫皆欲见新君惟叔孙昭子以为非礼叔向果辞之诸大夫皆无辞以退子皮遂尽用其币而还一如子产所料子皮归乃自叹曰非知之实难将在行之夫子知之矣我则不足又言我实纵欲而不自克观子皮数语能深自克责如此因观此一段见得天下事听言甚难以子皮倾心听子产言无不行初间授之以政既以国事归之后来谏尹何为邑又曰虽吾家听子而行国事家事既一委心听之到用币一事却信子产不过到得果然有害而无益方悔其初之不聼子皮自言我实纵欲而不能自克是的当言语凡人举事或得人劝之岂谩然不知正縁私欲不能自克故尔观子皮言虽此一时之语想后来自克之愈深以其言有力也盖当初听子产之言岂不欲从又恐侥幸可以见新君看得不真二者交战于胷中故终归一邉去惟两者交战不能自决此自克工夫所以不能用也故孔子曰吾未见能见其过而内自讼者也子皮可谓能自讼矣
　　楚子伏甲而飨蔡侯于申醉而杀之【十一年】楚子奉孙呉以讨于陈而遂县之【同上】
　　楚灵王以强暴凶虐之力吞灭诸侯固非一国至灭陈灭蔡是失人心最深处他当时要灭陈奉孙呉要整顿社稷及其听命遂灭之本以定国诱之而终之以灭国此固是逆人心之大处到得灭蔡又以甘言重币诱之到得蔡侯既至遂飨灵侯于申醉而执杀之又刑其士七十人乗其虚而灭其国此两事最是逆人心之甚者唯其如此故后来灵王所以不得其终其初灵王威行于诸侯固自灭蔡始而灵王丧身亦起于灭二国正縁弃疾在陈与蔡合谋遂弑灵王于干谿观灵王之所以死不在其他而在陈蔡正縁灭陈蔡失人心太甚故祸端起于人怨之最深处以此见天理不可诬且如秦灭六国皆以兵伐而取之虽无道行之犹自干戈相持胜负已分唯楚最无罪独以重币诱懐王而杀之其后天下亡秦祸端亦起于楚之遗民盖其灭楚亦是逆人心之大处当时言楚虽三户亡秦必楚以此见人心之怨之深者不可支也楚灵王秦始皇之亡其揆一也楚子为令尹杀大司马防掩使蔡洧守国夺成然邑【十三年】
　　楚公子比自晋归于楚弑其君防于干谿【十三年】
　　楚灵王之亡自为令尹之后以至于弑于干谿之前无一日不得其志所以志得意满终于丧其身譬如人平时或有疾病一警动之故其起居饮食调护未必不保其生若平时无疾恃此恣纵一旦有疾反至扵不可救药灵王所以死正縁平日略无龃龉所以直至众叛亲离不可救处灵王之亡正縁楚最强盛之时晋室既弱诸侯皆在下风边楚之国如陈如蔡皆已相吞灭当时天下大势尽归于楚唯其如志所以侈心无厌亦速其亡左氏叙楚灵王所以致叛乱之由如所谓杀大司马防掩而取其室使蔡洧守国夺成然邑使为郊尹等数事其所以致人怨非一端然君子防灵王所以亡固是如此然亦不専在此只縁许多仇怨之人皆置在腹心之地此所以亡然看灵王敢置此等人于腹心之地正縁他轻视一世以为天下之人皆无能为所以如此当其未亡之际见得甲兵之众土地之广四方诸侯莫不拱服自视不胜其强及至众叛亲离彷徨无措孑然一身周章山林之间到此许多意气都不见了以此知灵王不曽见得真强弱前日所以横行四海臣服诸侯下视一世而不知其所谓强者当时尽是外面虚气凑合得成一个强亦非真强到此众叛亲离师溃之际都无预于一个身已处外面虚气都解散了只孑然一独夫而已灵王非特外面之强是假虚气虽一身之强亦是假虚气观其卜有小天下之言则以一身之外无加于我及干谿之溃到此都无防如右尹请待于郊以听国人王则曰众怒不可犯欲乞师诸侯王则曰皆叛矣以此知前日外面凑合得成都不干楚灵王事正縁他只看得外面甲兵之强土地之广养得许多虚气此亦为无道人君之戒当时灵王之所以亡固是众怨交作正縁公子弃疾观从捣其虚而入其国盖干谿之师父母妻子皆在内惟其据根本之地士卒各顾其家盖灵王所以亡也观此亦是用兵之法且以孙权取关羽当时其势甚不可御却得吕蒙陆逊乗虚先入荆州是以关羽之师皆溃当时楚虽无道其权谋威力尚赫然若非先据根本之地如何便灭得他楚人所以灭得灵王盖以先据根本之地故也



　　左氏传説卷十一
　　钦定四库全书
  </div>
  <div class="pagination">
   <a href="左氏传说_page4.html">
    上一页
   </a>
   <a href="左氏传说.html">
    1
   </a>
   <a href="左氏传说_page2.html">
    2
   </a>
   <a href="左氏传说_page3.html">
    3
   </a>
   <a href="左氏传说_page4.html">
    4
   </a>
   <span class="current-page">
    5
   </span>
   <a href="左氏传说_page6.html">
    6
   </a>
   <a href="左氏传说_page7.html">
    7
   </a>
   <a href="左氏传说_page8.html">
    8
   </a>
   <a href="左氏传说_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
