<!DOCTYPE html>
<html>
<head>
    <meta charset="UTF-8">
    <title>春秋左传注疏 - 第 37 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传注疏 - 第 37 页/共 45 页</h1>
    <div class="content">



　　春秋左氏传注疏卷四十八考证
<经部,春秋类,春秋左传注疏>
　　钦定四库全书
　　春秋左传注疏卷四十九【起昭公二十年尽二十年】
　　晋杜氏注　唐陆徳明音义　孔颖达疏
　　经二十年春王正月
　　夏曹公孙防自鄸出奔宋注无传尝有玉帛之使来告故书鄸曹邑音义【鄸莫公反一音亡增反字林音梦案梦字字林亡忠反使所吏反】疏【注正义曰宣十年传例曰凡诸侯之大夫违告于诸侯曰某氏之守臣某失守宗庙敢告所有玉帛之使者则告不然则否注云玉帛之使谓聘恩好不接故不告如杜之意此为奔者之身尝有玉帛之使于彼国已经相接则告若奔者未尝往聘恩好不接则不告唯告奔者尝聘之国余不告也曹防曾来聘鲁故云尝有玉帛之使来告故书也此与二十二年宋华亥向宁华定自宋南里出奔楚其文正司彼华亥等入南里以叛又从南里出奔则此亦应然贾逵云前此以鄸叛也叛便从鄸而出叛不告故不书是言既以鄸叛又从鄸而出也南里系宋此鄸不系曹者鄸是大都得以名通南里是宋都之里非别邑故系于宋此鄸及定十一年萧皆是别邑故不系国也曹是小国其臣书名者少此会书名盖备于礼成爲卿也释例曰小国之卿或命而礼仪不备或未加命数故不书之邾卑我之等其奔亡亦多所书唯数人而已知其合制者少也杜言数人谓此公孙防与邾□邾卑我也是杜意以会备礼成卿故书名也刘云春秋未尝书曹人来聘非徒会不见经谓玉帛之使谓国家所有交好皆告之非奔者之身尝聘也今贾又云所以华亥向宁射姑等不见有玉帛来聘者以其时未为卿也】
　　秋盗杀衞侯之兄絷注齐豹作而不义故书曰盗所谓求名而不得音义【絷张立反】疏【注正义曰襄十年郑尉止司臣等杀子驷子国书曰盗杀郑公子騑公子尉止之徒皆士书之为盗释例曰士杀大夫则书曰盗则此书盗贬之使同于士也三十一年传説春秋褒贬之义云或求名而不得或欲盖而名彰惩不义也齐豹为衞司寇守嗣大夫作而不义其书为盗又曰春秋书齐豹曰盗惩不义也宣十七年传例曰凡称弟皆母弟公羊传曰母兄称兄此絷与衞侯同母故称兄】
　　冬十月宋华亥向宁华定出奔陈注与君争而出皆书名恶之音义【华戸化反争争鬬之争恶乌路反】
　　十有一月辛卯蔡侯卢卒注无传未同盟而赴以名音义【卢力乌反本又作庐力于反】
　　传二十年春王二月己丑日南至注是嵗朔旦冬至之嵗也当言正月己丑朔日南至时史失闰闰更在二月后故经因史而书正月传更具于二月记南至日以正歴也疏【注正义曰歴法十九年为一章章首之嵗必周之正月朔旦冬至僖五年正月辛亥朔日南至是章首之嵗年也计僖五年至往年合一百三十三年是为七章今年复为章首故云是嵗朔旦冬至之嵗也朔旦冬至谓正月之朔当言正月己丑朔日南至今传乃云二月己丑日南至是错名正月为二月也歴之正法往年十二月后宜置闰月即此年正月当是往年闰月此年二月乃是正月故朔日己丑日南至也时史失闰往年错不置闰闰更在二月之后传于八月之下乃云闰月戊辰杀宣姜是闰在二月后也不言在八月后而云在二月后者以正月之前当置闰二月之后即不可故据二月言之时史谓闰月为正月故经因史而书正月从其误而书之传以经之正月实非正月更具于二月记南至之日以正歴之失也日南至者谓冬至也冬至者周之正月之中气歴法闰月无中气中气必在前月之内时史误以闰月为正月而置冬至于二月之朔既不晓歴数故闰月之与冬至悉皆错也杜下注云时鲁侯不行登台之礼使梓愼望氛是杜意以为时鲁之君臣知此己丑是冬至之日但不知其不合在二月耳服防云梓慎知失闰二月冬至故独以二月望气则服意以为当时鲁人置冬至于正月之内独梓愼知二月己丑是眞冬至耳其义或当然也】梓愼望氛注氛气也时鲁侯不行登台之礼使梓愼望氛音义【氛芳云反】曰今兹宋有乱国几亡三年而后弭蔡有大丧注为宋华向出奔蔡侯卒传音义【几音祈又音机弭弥尔反】叔孙昭子曰然则戴桓也注戴族华氏桓族向氏汰侈无礼已甚乱所在也注传言妖由人兴音义【汰音泰】○费无极言于楚子曰建与伍奢将以方城之外叛自以为犹宋郑也齐晋又交辅之将以害楚其事集矣王信之问伍奢伍奢对曰君一过多矣注一过纳建妻何信于谗王执伍奢注忿奢言使城父司马奋杀大子未至而使遣之注知大子寃故遣令去音义【奋方问反寃于元反令力呈反】三月大子建奔宋王召奋奋使城父人执己以至疏【正义曰服防云城父人城父大夫也】王曰言出于余口入于尔耳谁告建也对曰臣告之君王命臣曰事建如事余臣不佞注佞才也不能茍贰奉初以还注奉初命以周旋不后命故遣之既而悔之亦无及己王曰而敢来何也对曰使而失命召而不来是再奸也注奸犯也音义【使而所吏反又如字奸音干】逃无所入王曰归从政如他日注善其言令使还音义【还音环下还豹同】无极曰奢之子材若在吴必忧楚国盍以免其父召之彼仁必来不然将爲患王使召之曰来吾免而父棠君尚谓其弟员注棠君奢之长子尚也爲棠邑大夫员尚弟子胥音义【盍户腊反棠君尚君或作尹员音云长丁丈反】曰尔适吴我将归死吾知不逮注自以知不及员音义【知音智注及下知也同一音如字逮音代一音大计反】我能死尔能报闻免父之命不可以莫之奔也亲戚爲戮不可以莫之报也奔死免父孝也度功而行仁也注仁者贵成功音义【度待洛反】择任而往知也注员任报讐音义【任音壬注同】知死不辟勇也注尚爲勇父不可弃注俱去爲弃父名不可废注俱死爲废名尔其勉之相从爲愈注愈差也音义【差初卖反】疏【正义曰勉谓努力尔其勉之令勉力报讐比于相从俱死爲愈也病差谓之愈言其胜共死也服防云相从愈于共死则服意相从使员从其言也语法两人交互乃得称相独使员从己语不得爲相从也】伍尚归奢闻员不来曰楚君大夫其旰食乎注将有吴忧不得早食音义【旰古旦反】楚人皆杀之员如吴言伐楚之利于州于注州于吴子僚音义【僚力雕反】公子光曰是宗爲戮而欲反其讐不可从也注光吴公子阖庐也反复也员曰彼将有他志注光欲杀僚不利员用事故破其议而员亦知之余姑爲之求士而鄙以待之注计未得用故进勇士以求入于光退居边鄙音义【姑爲于僞反】乃见鱄设诸焉注鱄诸勇士音义【见贤遍反鱄音专】疏【正义曰见谓爲之绍介使之见光下文齐豹见宗鲁于公孟亦然犹论语云门人见之也】而耕于鄙注爲二十七年吴弑僚传音义【弑申志反】○宋元公无信多私而恶华向华定华亥与向宁谋曰亡愈于死先诸注恐元公杀己欲先作乱音义【恶音乌路反】华亥僞有疾以诱羣公子公子问之则执之夏六月丙申杀公子寅公子御戎公子朱公子固公孙援公孙丁拘向胜向行于其廪注八子皆公党音义【御鱼吕反又如字援于眷反拘九于反廪力甚反】公如华氏请焉弗许遂劫之注劫公疏【正义曰公未知诸人已死故犹往请之】癸卯取大子栾与母弟辰公子地以爲质注栾景公也辰及地皆元公弟音义【栾力官反质音致下同辰及地皆元公弟案公子辰是景公之母弟地是辰兄皆当爲元公之子今注皆作元公弟误耳】疏【注正义曰定十年经书宋公之弟辰当景公之世辰及地不得爲元公弟也世族谱辰地皆云元公子此诸本皆云元公弟当时传写误耳】公亦取华亥之子无慼向宁之子罗华定之子啓与华氏盟以爲质注爲此冬华向出奔传音义【慼于歴反】○衞公孟絷狎齐豹注公孟灵公兄也齐豹齐恶之子爲衞司寇狎轻也音义【狎戸甲反】夺之司冦与鄄注鄄豹邑音义【鄄音绢】有役则反之无则取之注絷足不良故有役则以官邑还豹使行公孟恶北宫喜褚师圃欲去之注喜贞子音义【恶乌路反禇中吕反圃布五反去起吕反】公子朝通于襄夫人宣姜注宣姜灵公嫡母音义【朝如字嫡丁歴反本又作适】惧而欲以作乱故齐豹北宫喜褚师圃公子朝作乱初齐豹见宗鲁于公孟注荐达也音义【见贤遍反】爲骖乘焉注爲公孟骖乘音义【骖七南反乘绳证反注及下骖乘与乗一乗驷乗就公乘皆同】将作乱而谓之曰公孟之不善子所知也勿与乗吾将杀之对曰吾由子事公孟子假吾名焉故不吾远也注言子借我以善名故公孟亲近我音义【与音预又如字逺于万反借子夜反近附近之近】虽其不善吾亦知之抑以利故不能去是吾过也今闻难而逃是僭子也注使子言不信也音义【难乃旦反僭子念反】子行事乎吾将死之以周事子注周犹终竟也疏【注正义曰杜意终不泄子言是终事子即谓杀公孟之言】而归死于公孟其可也丙辰衞侯在平寿注平寿衞下邑公孟有事于盖获之门外注有事祭也盖获衞郭门齐子氏帷于门外而伏甲焉注齐豹之家使祝鼃寘戈于车薪以当门注要其前也音义【鼃乌娲反寘之防反要一遥反】使一乗从公孟以出注亦如前车寘戈于薪寻其后音义【从如字又才用反】使华齐御公孟宗鲁骖乘及闳中注闳曲门中音义【华戸化反下同闳音宏】疏【正义曰诸本皆华上有使字计华齐是公孟之臣自爲公孟之御非齐氏所当使必不得有使字学者以上文有使祝鼃使一乗下有使华寅乘贰车使华寅执盖以此妄加使字今定本有使非也】齐氏用戈击公孟宗鲁以背蔽之断肱以中公孟之肩皆杀之公闻乱乘驱自阅门入庆比御公公南楚骖乘使华寅乘贰车注公副车音义【断丁管反肱古反中丁仲反下中南楚同乘驱如字又绳证反阅音悦比如字又毗志反】疏【正义曰乘驱者乗车而疾驱也阅门者衞城门葢偏侧之门其路逺齐氏】及公宫鸿駵魋驷乘于公注鸿駵复就公乘一车四人音义【駵音留魋徒回反复扶又反】公载宝以出褚师子申遇公于马路之衢遂从注从公出音义【衢其俱反从才用反注及下注同】过齐氏使华寅肉袒执盖以当其阙注肉袒示不敢与齐氏争执盖蔽公而去阙空也以盖当侍从空阙之处音义【袒徒旱反争争鬬之争处昌虑反】齐氏射公中南楚之背公遂出寅闭郭门注不欲令追者出音义【射食亦反令力呈反】逾而从公注逾郭出音义【从才用反又如字下从公同】公如死鸟注死鸟衞地析朱鉏宵从窦出徒行从公注朱鉏成子黑背孙音义【析星歴反鉏仕居反窦音豆】齐侯使公孙青聘于衞注青顷公之孙音义【顷音倾】既出闻衞乱使请所聘公曰犹在竟内则衞君也乃将事焉注将事行聘事音义【竟音境】遂从诸死鸟请将事辞曰亡人不佞失守社稷越在草莽吾子无所辱君命賔曰寡君命下臣于朝曰阿下执事注阿比也命已使比衞臣下音义【莽莫荡反】臣不敢贰注贰违命也主人曰君若惠顾先君之好昭临敝邑鎭抚其社稷则有宗祧在注言受聘当在宗庙也音义【好呼报反祧他雕反】乃止注止不行聘事衞侯固请见之注欲与青相见不获命以其良马见注以爲相见之礼音义【马见贤遍反下注客礼见同】爲未致使故也注未致使故不敢以客礼见音义【为于伪反使所吏反注同】疏【注正义曰客礼见者若已致君命则享有庭实复有私觌私靣之礼今爲未致使故但以良马见也】衞侯以爲乘马注喜其敬己故贵其物音义【乗绳证反又如字】賔将掫注掫行夜音义【掫侧九反又祖侯反行下孟反】疏【注正义曰下文终夕与于燎故知掫是行夜也説文云掫夜戒有所击也从手取声】主人辞曰亡人之忧不可以及吾子草莽之中不足以辱从者敢辞賔曰寡君之下臣君之牧圉也若不获扞外役是不有寡君也注有相亲有音义【从才用反圉鱼吕反扞戸旦反】臣惧不免于戾请以除死亲执铎终夕与于燎注设火燎以备守音义【铎待洛反与音预下不与闻谋与于青之赏同燎九召反又力吊反一本作终夕与于燎】齐氏之宰渠子召北宫子注北宫喜也北宫氏之宰不与闻谋杀渠子遂伐齐氏灭之丁巳晦公入与北宫喜盟于彭水之上注喜本与齐氏同谋故公先与喜盟疏【正义曰丙辰丁巳乃是频日其事既多不应二日之中并为此事今杜不云日误者以误在可知故杜不言且宣二年壬申朝于武宫注云壬申十月五日既有日而无月冬又在壬申下明传文无较例又注哀十一年传云此事经在十二月螽上今倒在下更具列其月以为别者丘明本不以为义例故不皆齐同如杜此言或传因简牍之辞不复具显其日月刘以为日误而规杜氏非也】秋七月戊午朔遂盟国人八月辛亥公子朝褚师圃子玉霄子髙鲂出奔晋注皆齐氏党闰月戊辰杀宣姜注与公子朝通谋故衞侯赐北宫喜諡曰贞子注灭齐氏故疏【正义曰諡法外内用情曰贞】赐析朱鉏諡曰成子注宵从公故而以齐氏之墓予之注皆未死而赐諡及墓田传终而言之衞侯告宁于齐且言子石注子石公孙青言其有礼疏【注正义曰案世本顷公生子夏胜胜生子石青是也】齐侯将饮酒徧赐大夫曰二三子之敎也注喜青敬衞侯音义【徧音遍】苑何忌辞曰与于青之赏必及于其罚注何忌齐大夫言青若有罪亦当幷受其罚音义【苑于元反】在康诰曰父子兄弟罪不相及注尚书康诰疏【正义曰此非康诰之全文引其意而言之其本文云子弗祗服厥父事大伤厥考心于父不能字厥子乃疾厥子于弟弗念天显乃弗克恭厥兄兄亦不念鞠子哀大不友于弟惟吊兹不于我政人得罪孔安国云至此不孝不慈弗友不恭不于我执政之人得罪乎导敎不至所致又曰文王作罚刑兹无赦言刑此不孝不慈之人无赦也刑不慈者不可刑其父又刑其子刑不孝者不可刑其子又刑其父是为父子兄弟罪不相及】况在羣臣臣敢贪君赐以干先王注言受赐则犯康诰之义琴张闻宗鲁死注琴张孔子弟子字子开名牢音义【牢力刀反】疏【注正义曰家语云孔子弟子琴张与宗鲁友七十子篇云琴牢卫人字子开一字张则以字配姓为琴张即牢曰子云是也贾逵郑众皆以为子张即颛孙师服防云案七十子传云子张少孔子四十余嵗孔子是时四十知未有子张郑贾之説不知所出】将往吊之仲尼曰齐豹之盗而孟絷之贼女何吊焉注言齐豹所以为盗孟絷所以见贼皆由宗鲁音义【女音汝】君子不食奸注知公孟不善而受其禄是食奸也不受乱注许豹行事是受乱也不爲利疚于回注疚病回邪也以利故不能去是病身于邪音义【为于伪反疚居又反邪似嗟反下同】不以回待人注知难不告是以邪待人音义【难乃旦反下同】不盖不义注以周事豹是盖不义不犯非礼注以二心事絷是非礼○宋华向之乱公子城注平公子公孙忌乐舎注舎乐喜孙司马彊向宜向郑注宜郑皆向戌子楚建注楚平王之亡大子郳申注小邾穆公子音义【郳五兮反】出奔郑注八子宋大夫皆公党辟难去其徒与华氏战于鬼阎注八子之徒众也颍川长平县西北有阎亭音义【阎似亷反又似冉反】败子城子城适晋注子城为华氏所败别走至晋为明年子城以晋师至起本疏【正义曰上云八子奔郑而此又云适晋者子城本意与七子同心奔郑故上云奔郑及其败后遂率意适晋以请师】华亥与其妻必盥而食所质公子者而后食公与夫人每日必适华氏食公子而后归华亥患之欲归公子向宁曰唯不信故质其子若又归之死无日矣公请于华费遂将攻华氏注费遂大司马华氏族音义【盥古缓反而食音嗣下食公子同质音致下同费扶味反】对曰臣不敢爱死无乃求去忧而滋长乎注恐杀大子忧益长音义【去起吕反长丁丈反注及下同】臣是以惧敢不听命公曰子死亡有命余不忍其訽注訽耻也音义【訽许侯反本或作诟同】疏【正义曰言我子死亡自有天命天命欲尽非人所免我不忍其耻欲丧子以伐之】冬十月公杀华向之质而攻之戊辰华向奔陈华登奔吴注登费遂之子党华向者向宁欲杀大子华亥曰干君而出又杀其子其谁纳我且归之有庸注可以爲功善使少司寇牼以归注以三公子归公也牼华亥庶兄音义【少诗照反下注少皥同牼苦耕反】曰子之齿长矣不能事人以三公子爲质必免注质信也送公子归可以自明不叛之信音义【质如字注同】疏【正义曰言年齿既长不能他国事人爲臣】公子既入华牼将自门行注从公门去公遽见之执其手曰余知而无罪也入复而所注而女也所所居官音义【遽其据反女音汝】○齐侯疥遂痁注痁疟疾音义【疥旧音戒梁元帝音该依字则当作痎説文云两日一发之疟也痎音皆后学之徒佥以疥字为误案传例因事曰遂若痎已是疟疾何为复言遂痁乎痁失亷反】疏【正义曰后魏之世尝使李绘聘梁梁人袁狎与绘言及春秋説此事云疥当为痎痎是小疟痁是大疟疥患积久以小致大非疥也狎之所言梁主之説也案説文疥掻也疟热寒并作痁有热疟痎二日一疟今人疟有二日一亦有频日者俗人仍呼二日一久不差者为痎疟则梁主之言信而有徴也是齐侯之疟初二日一后遂频日热故曰疥遂痁以此久不差故诸侯之賔问疾者多在齐也若其不然疥搔小患与疟不类何云疥遂痁乎徐仙民音作疥是先儒旧説皆为疥遂痁初疥后疟耳今定本亦作疥】期而不瘳诸侯之賔问疾者多在注多在齐音义【期音基瘳勑留反】疏【正义曰期三日有六旬又六日法天数三百六十五度四分度之一帝言闰从全数故言三百六十又六日合三百六十五日又四分度之一分欠三分不成六日大月却还天朞十度小月不尽置闰】梁丘据与裔款注二子齐嬖大夫音义【裔以制反嬖必计反】言于公曰吾事鬼神丰于先君有加矣今君疾病爲诸侯忧是祝史之罪也诸侯不知其谓我不敬君盍诛于祝固史嚚以辞賔注欲杀嚚固以辞谢来问疾之賔音义【盍戸腊反嚚鱼巾反】疏【注正义曰服防云祝固齐大祝史嚚大史也谓祝史之固陋嚚闇不能尽礼荐羙至于鬼神怒也其意以爲请诛祝史之嚚闇固陋者嚚固非人名也案庄三十二年神降于莘虢公使祝应宗区史嚚享焉彼是人名则此亦名也世族谱齐杂人内有祝固史嚚此云欲杀嚚固是杜必以为人名也】公説告晏子晏子曰日宋之盟注日往日也宋盟在襄二十七年音义【説音悦】屈建问范会之徳于赵武赵武曰夫子之家事治言于晋国竭情无私其祝史祭祀陈信不愧其家事无猜其祝史不祈注家无猜疑之事故祝史无求于鬼神音义【屈居勿反治直吏反愧九位反本又作媿猜七才反】疏【正义曰彼传赵武对曰夫子之家事治言于晋国无隐情其祝史陈信于鬼神无愧辞此晏子言之其辞微多于彼其意亦不异也】建以语康王注楚王音义【语鱼据反】康王曰神人无怨宜夫子之光辅五君以爲诸侯主也注五君文襄灵成景疏【正义曰文公为戎右襄灵为大夫成公为卿景公爲大傅】公曰据与款谓寡人能事鬼神故欲诛于祝史子称是语何故对曰若有徳之君外内不废注无废事上下无怨动无违事其祝史荐信无愧心矣注君有功徳祝史陈説之无所愧疏【正义曰此犹如孝经上下无怨也言人臣及民上下无相怨耳服防云上下谓人神无怨即如服言下云上下怨疾复是人与神相怨疾也】是以鬼神用飨国受其福祝史与焉注与受国福音义【与焉音预注同下祝史与焉亦同】其所以蕃祉老寿者爲信君使也其言忠信于鬼神其适遇淫君外内颇邪上下怨疾动作辟违从欲厌私注使私情厌足音义【蕃音烦祉音耻爲于伪反又如字下为暴君使同颇普何反邪似嗟反辟匹亦反从子用反下淫从同或音如字厌于艳反注同】高台深池撞钟舞女斩刈民力输掠其聚注掠夺取也音义【撞直江反刈本又作艾鱼废反掠音亮聚才住反又如字】疏【正义曰输堕也故爲堕毁夺其所聚之物】以成其违不恤后人暴虐淫从肆行非度无所还忌注还犹顾也疏【正义曰肆纵恣也恣意行非法度之事也】不思谤讟疏【正义曰俗本作畏定本作思】不惮鬼神神怒民痛无悛于心其祝史荐信是言罪也注以实白神是为言君之罪音义【讟徒木反悛七全反】其盖失数美是矫诬也注盖掩也音义【数所主反矫居表反】疏【正义曰掩盖愆失妄数羙善是矫诈诬罔也】进退无辞则虚以求媚注作虚辞以求媚于神音义【媚眉记反】是以鬼神不飨其国以祸之祝史与焉所以夭昬孤疾者爲暴君使也其言僭嫚于鬼神公曰然则若之何对曰不可爲也注言非诛祝史所能治音义【僭子念反下僭令同嫚武諌反】山林之木衡鹿守之泽之萑蒲舟鲛守之薮之薪蒸虞候守之海之盐蜃祈望守之注衡鹿舟鲛虞候祈望皆官名也言公专守山泽之利不与民共音义【萑音丸鲛音交薮素口反蒸之丞反麄曰薪细曰蒸蜃市轸反】疏【注正义曰周礼司徒之属有林衡之官掌廵林麓之禁郑云衡平也平林麓之大小及所生者竹木生平地曰林山足曰麓此置衡麓之官守山林之木是其宜也舟是行水之器鲛是大鱼之名泽中有水有鱼故以舟鲛为官名也周礼山泽之官皆名为虞每大泽大薮中士四人郑云虞度也度知山之大小及所生者泽水所钟也水希曰薮则薮是少水之泽立官使之候望故以虞候为名也海是水之大神有时祈望祭之因以祈望为主海之官也此皆齐自立名故与周礼不同山泽之利当与民共之言公立此官使之守掌専山泽之利不与民共故鬼神怒而加病也】县鄙之人入从其政偪介之闗暴征其私注介隔也迫近国都之关言边鄙既入服政役又爲近关所征税枉暴夺其私物音义【其政如字一音征偪彼力反介音界近附近之近】疏【注正义曰聘礼及竟谒闗人郑云古者竟上为闗又周礼司闗注云闗界上之门然则礼之正法国之竟界之上乃有闗耳自竟至国更无闗也齐与竟内更复置闗不与常礼同以隔外内故注介为隔也迫近国都为闗以隔边鄙之人县鄙之人入从国之政役近闗又征税夺其私物而使民困也】承嗣大夫强易其贿注承嗣大夫世位者音义【强其犬反贿呼罪反】布常无艺注艺法制也言布政无法制疏【正义曰布其寻常之政无凖艺】徴敛无度宫室日更淫乐不违注违去也内宠之妾肆夺于市注肆放也外宠之臣僭令于鄙注诈爲教令于边鄙私欲飬求不给则应注飬长也所求不给则应之以罪音义【应应对之应注同长丁丈反】疏【正义曰言此嬖宠之臣私冇所欲长养其情求物共之民不共给则应之以罪】民人苦病夫妇皆诅祝有益也诅亦有损聊摄以东注聊摄齐西界也平原聊城县东北有摄城音义【诅庄虑反祝之又反下善祝同】姑尤以西注姑尤齐东界也姑水尤水皆在城阳郡东南入海疏【正义曰聊摄姑尤皆是邑也管仲夸楚言其竟界所至故逺举河海也晏子言其人多故唯举属邑言之也】其爲人也多矣虽其善祝岂能胜亿兆人之诅注万万曰亿万亿曰兆音义【亿于力反】君若欲诛于祝史修徳而后可公説使有司寛政毁闗去禁薄敛已责注除逋责音义【説音悦去起吕反下以去其否同敛力验反责本又作债同逋布胡反】○十二月齐侯田于沛注言疾愈行猎沛泽名音义【沛音贝】招虞人以弓不进注虞人掌山泽之官公使执之辞曰昔我先君之田也旃以招大夫弓以招士皮冠以招虞人臣不见皮冠故不敢进乃舎之仲尼曰守道不如守官注君招当往道之常也非物不进官之制也音义【旃之然反】疏【正义曰周礼孤卿建旃大夫尊故麾旃以招之也逸诗翘翘车乗招我以弓古者聘士以弓故弓以招士也诸侯服皮冠以田虞人掌田猎故皮冠以招虞人也】君子韪之注韪是也音义【韪于鬼反】○齐侯至自田晏子侍于遄台子犹驰而造焉注子犹梁丘据音义【田本亦作佃音同遄市专反造七报反】公曰唯据与我和夫晏子对曰据亦同也焉得为和公曰和与同异乎对曰异和如羮焉水火醯醢盐梅以烹鱼肉燀之以薪注燀炊也音义【夫音扶焉于防反羮音庚旧音衡醯呼兮反醢音海烹普庚反煑也燀章善反燃也炊昌垂反】疏【正义曰醯酢也醢肉酱也梅果实似杏而醋礼记内则炮豚之法云调之以醯醢尚书説命云若作和羮尔惟盐梅是古人调鼎用梅醢也此説和羮而不言防古人未有豉也礼记内则楚辞招魂备论饮食而言不及豉史游急就篇乃有芜荑盐豉盖秦汉以来始为之耳】宰夫和之齐之以味济其不及以泄其过注济益也减也音义【齐才细反又如字泄息列反】疏【正义曰齐之者使酸咸适中济益其味不足者泄减其味大过者】君子食之以平其心君臣亦然注亦如羮君所谓可而有否焉注否不可也臣献其否以成其可注献君之否以成君可君所谓否而有可焉臣献其可以去其否是以政平而不干民无争心故诗曰亦有和羮既戒既平注诗颂殷中宗言中宗能与贤者和齐可否其政如羮敬戒且平和羮备五味异于大羮音义【争争鬬之争和齐并如字一读上戸卧反下才细反】鬷嘏无言时靡有争注鬷总也嘏大也言总大政能使上下皆如和羮音义【鬷子工反嘏古雅反总音摠】疏【正义曰诗言殷王中宗非徒身自贤明亦有和羮之臣臣与其君可否相济如宰夫之和齐羮也此臣既敬戒其事矣既志性和平矣中宗总齐大政自上及下无怨恨之言时民无有相争鬬讼者也言其上下悉如和羮注正义曰诗商颂烈祖之篇祀中宗之诗也中宗殷王大戊汤之玄孙也有桑谷之异惧而脩徳殷道复兴故表显之号为中宗殷人祭其庙述其徳而歌此诗也言亦有者臣能谏君君能改悔亦者两相湏之意也言中宗能与臣之贤者和齐可否其为政教如宰夫和齐羮之味也敬戒且平言此贤臣之性行也乐记云大羮不和郑云大羮肉湆不调以盐菜桓二年传云大羮不致注云大羮肉汁不致五味和羮备五味异于大羮也鬷总嘏大毛诗传文也言中宗为天子总大政能使上下皆如和羮焉传引此诗证民无争心则以时靡有争谓时无有争也】先王之济五味注济成也和五声也以平其心成其政也声亦如味一气注须气以动音义【一气杜解以为人气也服云歌气也】疏【正义曰服防云歌气也杜言须气以动则一气不止为歌吹人以气生动皆由气弹击石莫不用气气是作乐之主故先言之人作诸乐皆须气以动则与服少异】二体注舞者有文武疏【正义曰乐之动身体者唯有舞耳文舞执羽籥武舞执干戚舞者有文武之二体】三类注风雅颂疏【正义曰乐以歌诗为主诗有风雅颂其类各别知三类是风雅颂也一国之事诸侯之诗为风天下之事天子之诗为雅成功告神为颂是三者类别各不同】四物注杂用四方之物以成器疏【正义曰乐之所用八音之器金石竹匏土革木其物非一处能备故杂用四方之物以成器】五声注宫商角徴羽音义【五声宫为君商为臣角为民征为事羽为物徴张里反】疏【正义曰汉书律歴志云五声者宫商角征羽也所以作乐者谐八音荡涤人之邪志令其正性移风易俗也五声和八音谐而乐成商之为言章也物成熟可章度也角触也物触地而出戴芒角也宫中也居中央畅四方唱始施生为四声纲也徴祉也物盛大而蕃祉也羽宇也物聚臧宇覆之也夫声者中于宫触于角祉于徴章于商宇于羽故四声为宫纪也是五声之名义也声之清浊凡有五品自然之理也圣人配于五方宫居其中商角徴羽分配四方四时之物春生夏长秋成冬聚取其事而爲之名也志又云五声之本生黄钟之律九寸爲宫或益或损以定商角徴羽九六相生隂阳之应也乐记云宫爲君商为臣角为民徴为事羽为物月令春其音角夏其音征中央土其音宫秋其音商冬其音羽郑云声始于宫宫数八十一属土以其最浊君之象也三分宫去一以生征徴数五十四属火以其防清事之象也三分徴益一以生商商数七十二属金以其浊次宫臣之象也三分商去一以生羽羽数四十八属水以其最清物之象也三分羽益一以生角角数六十四属木以其清浊中民之象也志言或损或益者下生三分损一上生三分益一九六相生者以九生六是三损一也以六生九是三益一也损益之数清浊之差无可以相凖况以黄钟九寸自乘为九九八十一定之为宫数因宫而损益以定商角征羽之差言其相校如此数也唯相凖况耳非言实有此数可用之也】六律注黄钟大簇姑洗防賔夷则无射也阳声爲律阴声为吕此十二月气音义【大音防簇七豆反防人谁反射音亦】疏【正义曰周礼大师掌六律六吕以合隂阳之声阳声黄钟大簇姑洗防賔夷则无射隂声大吕应钟南吕林钟小吕夹钟月令以小吕为仲吕律歴志云律有十二阳六为律隂六为吕黄帝之所作也黄帝使伶伦自大夏之西昆崘之隂取竹之窍厚均者断两节间而吹之以为黄钟之宫制十二筩以听鳯凰之鸣其雄鸣爲六雌鸣亦六以比黄钟之宫是为律本黄钟黄者中之色也钟者种也天之中数五五为声声上宫五声莫大焉地之中数六六为律律有形有色色上黄五色莫盛焉故阳气施种于黄泉滋萌万物为六气元也以黄色名元气律者着官声也始于子在十一月大吕吕旅也言隂大旅助黄钟宣气而芽物也位于丑在十二月大簇簇奏也言阳气大奏地而达物也位于寅在正月夹钟言隂气夹助大簇宣四方之气而出种物也位于卯在二月姑洗洗洁也言阳气洗物辜洁之也彼注云辜必也位于辰在三月仲吕言微隂始起未成著于其中旅助姑洗宣气齐物也位于已在四月防賔防继也賔道也言阳气始道隂气使继飬物也位于午在五月林钟林君也言隂气受任助防賔君主种物使长大茂盛也位于未在六月夷则则法也言阳气正法度而使隂气夷当伤之物也位于申在七月南吕南任也言隂气旅助夷则任成万物也位于酉在八月无射射厌也言阳气究物而使隂气毕剥落之终而复始无厌已也位于戌在九月应钟言隂气应无射该藏万物而杂阳阂种也彼注云外闭曰闵位于亥在十月是解六律六吕之名义也如志之言初为律者以竹为之吹其声也其后则用铜爲之以候气后汉书章帝时零陵文学奚景于隂泠道舜祠下得白玉管是古人或以玉为管也续汉书云候气之法为土室三重戸闭涂衅必周密布缇缦于室中以木为案每律各一内庳外高从其方位加律其上以葭莩灰实其端案歴而候之其月气至则灰飞而管通盖音声之道与天地之气通故取律以候气月令正月律中大簇郑云律者候气之管以竹为之中犹应也正月气至则大簇之律应应谓吹灰也是其旧説然也其律吕相生郑注周礼大师职云黄钟之初九下生林钟之初六林钟又上生大簇之九二大簇又下生南吕之六二南吕又上生姑洗之九三姑洗又下生应钟之六三应钟又上生防賔之九四防賔又上生大吕之六四大吕又下生夷则之九五夷则又上生夹钟之六五夹钟又下生无射之上九无射又上生中吕之上六周位者象夫妻异位者象子母所谓律取妻而吕生子也子午以东为上生子午以西为下生五下六上乃一终矣郑云同位象夫妻者黄钟初九林钟初六及大簇九二南吕六二之类同在初二之位故象夫妻异位象子母者谓林钟初六生大簇九二初之与二其数不同故为异位象子母律生于吕是为同位故云律取妻吕生于律则为异位故云吕生子言五下者谓林钟夷则南吕无射应钟皆是子午以东之管下而生之故云下生六上者谓大吕大簇夹钟姑洗仲吕防賔皆是子午以西之管上而生之故云上生黄钟为律之首不是余管所生不入其数上生者三分益一下生者三分减一皆左旋隔八而相生】七音注周武王伐纣自午及子凡七日王因此以数合之以声昭之故以七同其数以律和其声谓之七音音义【七音宫商角徴羽变宫变征也】疏【正义曰声之清浊数不过五而得有七音者终五以外更变为之也贾逵注周语云周有七音谓七律谓七器音也黄钟为宫大簇为商姑洗为角林钟为徴南吕为羽应钟为变宫防賔为变徴是五声以外更加变宫变征为七音也周语云景王将铸无射问律于伶州鸠对曰律所以立均出度也古之神瞽考中声而量之以制度律均钟百官轨仪故先王贵之王曰七律者何对曰昔武王伐殷嵗在鹑火月在天驷日在析木之津辰在斗柄星在天鼋星与辰之位皆在北维我姬氏出自天鼋则我皇妣大姜之侄逢公之所冯神也嵗之所在则我周之分野也月之所在辰为农祥我大祖后稷之所经纬也王欲合是五位三所而用之自鹑及驷七列也南北之揆七同也凡神人以数合之以声昭之数合声和然后可同也故以七同其数而以律和其声于是乎有七律也是言周乐有七音之意也五位者嵗月日星辰之位也三所者星与日辰之位是一所也嵗之所在是二所也月之所在是三所也武王以殷之十二月二十八日戊午师其年嵗星在鹑火之次也其日月合宿于房五度房即天驷之星也日在箕七度箕于次分在析木之津也日月之防谓之辰斗柄斗前也戊午后三日得周二月辛酉朔日月合朔于箕十度在斗前一度是为辰在斗柄也星在天鼋者星于五星为水星辰星是也天鼋即枵次之别名也于是辰星在婺女之宿其分在天鼋之宿次也鹑是张星也驷是房星也天宿以右旋为次张翼轸角亢氐房凡七宿是自鹑火至驷为七列宿有七也鹑火在午天鼋在子斗柄所建月移一次是自午至子为南北之揆七同也揆度也度量星之有七同也武王既见天时如此因此以数比合之其数有七也以声昭明之声亦宜有七也故以七同其数五声之外加以变宫变徴也此二变者旧乐无之声或不防而以律和其声调和其声使与五音谐防谓之七音由此也武王始加二变周乐有七音耳以前未有七杜言武王伐纣自午及子凡七日者尚书泰誓云戊午王次于河朔又牧誓云时甲子昧爽王朝至于商郊牧野乃誓又武成云戊午时逾孟津癸亥陈于商郊甲子受率其旅若林前徒倒戈攻于后以北血流标杵一戎衣天下大定是自戊午至甲子七日也刘云杜既取国语之文以七同其数以律和其声何爲又云自午及子凡七日乎是杜意以武王爲七日之故而作乐用七音也违国语之文是杜説谬今知不然者以尚书国语俱有七义事得两通故杜兼而取之刘以为杜背国语之文而规杜过非也】八风注八方之风音义【八风易纬通卦验云东北曰条风东方曰明庶风东南曰清明风南方曰景风西南曰凉风西方曰阊阖风西北曰不周风北方曰广莫风条风又名融风景风一名凯风】疏【正义曰易纬通卦验云立春调风至春分明庶风至立夏清明风至夏至景风至立秋凉风至秋分阊阖风至立冬不周风至冬至广莫风至调风一名融风十八年传云是谓融风是调融同也此八方之风以八节而至但八方风气寒暑不同乐能调隂阳和节气隐五年传曰舞所以节八音而行八风故乐以八风相成也八节之风亦与八卦八音相配贾逵云兑为金为阊阖风也干为石为不周风也坎为革为广莫风也艮为匏为融风也震为竹为明庶风也巽为木为清明风也离为丝为景风也坤为土爲凉风也是先儒依易纬配八风也】九歌注九功之徳皆可歌也六府三事谓之九功音义【六府水火金木土谷三事正徳利用厚生也】疏【正义曰九歌之事尚书大禹谟与文七年传具有其文】以相成也注言此九者合然后相成为和乐清浊小大短长疾徐哀乐刚柔迟速高下出入周疏以相济也注周密也音义【哀乐音洛下及注皆同周疏传本皆作流然此五句皆相对不应独作周流古本有作疏者案注训周爲密则与疏相对宜为疏耳】疏【正义曰周疏以上凡十事皆两字相对其义相反乃言乐声如此相反以成音曲犹羮之水火相反人之和而不同也杜训周爲密则疏为希亦相反也俗本疏作流易系辞云周流六虚仲尼燕居云周流无不徧也涉彼文而误耳杜既以周为密则流当为疏今定本作流非也】君子听之以平其心心平徳和故诗曰徳音不瑕注诗风也义取心平则徳音无瑕阙音义【彼贫反】疏【正义曰诗风狼防美周公摄政逺则四国流言近则成王不知周大夫美其不失其圣也云公孙硕肤徳音不瑕郑云不瑕言不可疵瑕也】今据不然君所谓可据亦曰可君所谓否据亦曰否若以水济水谁能食之若琴瑟之专壹谁能听之同之不可也如是饮酒乐公曰古而无死其乐若何晏子对曰古而无死则古之乐也君何得焉昔爽鸠氏始居此地注爽鸠氏少皡氏之司寇也音义【专如字董遇本作抟音同】季萴因之注季萴虞夏诸侯代爽鸠氏者音义【萴仕侧反夏戸雅反】疏【注正义曰此相传説也以逢伯是殷之诸侯此在逢伯之前故以为虞夏时也爽鸠在少皥之世至虞夏歴代多矣未必其间更无他姓据晏之言云代爽鸠氏】有逢伯陵因之注逢伯陵殷诸侯姜姓蒲姑氏因之注蒲姑氏殷周之间代逢公者而后大公因之古者无死爽鸠氏之乐非君所愿也注齐侯甘于所乐志于不死晏子言古以节其情愿音义【大音泰爽鸠氏之乐一本作乐之】疏【正义曰自古者其无死爽鸠至今犹存则此齐地是爽鸠氏得而乐也君不得为齐君不死之事此乐爽鸠氏之有非君所愿乐也晏子以爽鸠氏为始故言爽鸠之乐计爽鸠以前处齐地者犹应代有人矣】○郑子产有疾谓子大叔曰我死子必爲政唯有徳者能以寛服民其次莫如猛夫火烈民望而畏之故鲜死焉水懦弱民狎而翫之注狎轻也音义【鲜息浅反懦乃乱乃卧二反一音儒狎户甲反翫五乱反】则多死焉故寛难注难以治音义【治直吏反】疾数月而卒大叔爲政不猛而寛郑国多盗取人于萑苻之泽注萑苻泽名于泽中劫人音义【数所主反萑音丸苻音蒲又如字】大叔悔之曰吾早从夫子不及此兴徒兵以攻萑苻之盗尽杀之盗少止音义【尽杀之本或作尽之杀衍字】疏【正义曰既言尽杀之复云盗少止者尽谓尽萑苻之内盗也少止谓郑国余处之盗由此少止】仲尼曰善哉政寛则民慢慢则纠之以猛注纠犹摄也音义【紏居黝反】猛则民残残则施之以寛寛以济猛猛以济寛政是以和诗曰民亦劳止汔可小康惠此中国以绥四方施之以寛也注诗大雅汔其也康绥皆安也周厉王暴虐民劳于苛政故诗人刺之欲其施之以寛音义【汔许乙反苛音何】毋从诡随注诡人随人无正心不可从音义【毋本又作无从子用反注同诡九委反】以谨无良注谨勑愼也式遏寇虐惨不畏明纠之以猛也注式用也遏止也惨曾也言爲寇虐曾不畏明法者亦当用猛政纠治之音义【遏于反惨七感反】柔逺能迩以定我王平之以和也注柔安也迩近也逺者懐附近者各以能进则王室定疏【正义曰此诗大雅民劳之篇刺厉王之诗也其下十句诗之文也仲尼分为三叚每以一句释之汔其也康绥皆安也止辞也于是厉王以苛政劳民故言当今之民亦大疲劳止其可以小息之中国京师也四方诸夏也施惠于此京师中国以绥彼诸夏之民此四句者欲其施之以寛也诡随谓诡人为善随人小恶此虽恶之小者其事不可舎从也毋得从此诡随之人以谨勑彼无善之人无善之恶大于诡随诡随不从则无善息止是谨勑之也寇虐之恶人又大于无善式用也遏止也惨曾也王当严为刑威用止臣民之间有爲寇盗苛虐曾不畏明白之刑者此四句者欲其纠之以猛也柔安也迩近也能谓材能也王者当以寛政安慰逺人使之懐附则各以材能自进者是近人也逺者懐而归近者以能自进用此以定我为王之功此二句者言平之以和也注正义曰释诂云汔几也杜以几其同声故以汔为其也康绥皆安及下注遏止皆释诂文也式用惨曾释言文也】又曰不竞不絿不刚不柔注诗殷颂言汤政得中和竞强也絿急也音义【絿音求】布政优优百禄是遒注优优和也遒聚也音义【遒在由反又子由反】和之至也疏【正义曰诗商颂长之篇述成汤之徳也汤之为政不大强不大急不大刚不大柔布行政敎优优然和绥百种福禄于是聚而归之言其和之至也竞强释言文也絿急遒聚毛传文也】及子产卒仲尼闻之出涕曰古之遗爱也注子产见爱有古人之遗风疏【正义曰案上子大叔悔后已云仲尼曰善哉今方言及子产卒闻之者上所云先美子大叔之善法政用子产生时法也此出涕重羙子产身之贤故传云及子产卒欲显仲尼美之意也】







　　春秋左传注疏卷四十九
　　春秋左氏传注疏卷四十九考证
　　曹公孙会自鄸出奔宋○【臣浩】按公羊传谓会是公子喜时之后是子臧之子也刘敞谓奔未有言自者此言自鄸待放也左既无传各以意説耳
　　传春王二月己丑日南至注当言正月己丑朔日南至○【臣召南】按汉书律歴志昭公二十年春王正月距辛亥百三十三嵗是辛亥后八章首也正月己丑朔旦冬至失闰故传曰二月己丑日南至是杜注所本也又按是年嵗为己卯
　　传遇公于马路之衢○林尧叟曰马路衢名
　　传衞侯赐北宫喜諡曰贞子赐析朱鉏諡曰成子注皆未死而赐諡○王应麟困学纪闻曰是人臣生而諡也【臣浩】闻诸【臣】何焯曰得宋椠本不全左传有昭二十年卫侯赐北宫喜事杜注曰皆死而赐諡及墓田传终言之较近刻少未字而字意顿明义尤协【臣浩】按王应麟之説非也果若未死赐諡是豫凶事非礼杜当以为讥不应云终言之
　　传聊摄以东注聊摄齐西界也平原聊城县东北有摄城○【臣召南】按聊城县两汉属东郡后汉志聊城有聂城引左传聊摄是也又于乐安国蓼城注引杜预曰县东北有摄城不亦误乎聊城之西即衞地所谓齐西界也
　　传招虞人以弓不进○【臣浩】按此即孟子所谓齐景公招虞人以旌不至者也但此作招以弓耳
　　传五声疏唱始施生为四声纲也○各本俱脱施字今依律歴志本文添
　　又疏羽宇也物聚臧宇覆之也○各本俱讹作物聚宇而覆之也今改正
　　传七音疏星与辰之位皆在北维○国语本文作星与日辰之位皆在北维日字不可省
　　又疏月之所在是三所也○上文既曰三所者星与日辰之位是一所也嵗之所在是二所也则月之所在句下应有是三所也四字监本脱今添补
　　又疏其年嵗星在鹑火之次也其日月合宿于房五度○【臣召南】按其日月合宿于房五度一句理不可解其日即二十八日戊午日也合宿者合朔也此日之月既与日会何以为二十八日乎且既合于房五度矣又何以后三日辛酉朔复会于箕十度也观下言辛酉朔日月会于箕十度则知此句言戊午之夕月实在房耳日竝不在房也岂惟不在房亦竝不在心而在尾也戊午之日日在箕七度其夕月在房五度月行一日夜过十三度则二十九日己未之夕在尾九度晦日庚申之夕在箕四度故至辛酉朔旦与日会于箕之十度为南斗之前一度故日辰在斗柄也推寻文义似应作其日之夕月宿房五度
　　传季萴因之注季萴虞夏诸侯代爽鸠氏者疏此相传説也○【臣召南】按汉书地理志曰少昊之世有爽鸠氏虞夏时有季萴汤时有逢公柏陵殷末有薄姑氏皆爲诸侯国此地至周成王时薄姑氏与四国共作乱成王灭之以封师尚父此即杜注所本非相传説也
　　传蒲姑氏因之○蒲姑氏地理志作薄姑氏后汉郡国志乐安国博昌有薄姑城薄蒲二字字形相类而字音相转莫定其孰是
　　传而后太公因之○顔师古曰武王封太公于齐初未得爽鸠之地成王以益之也
　　传故寛难○赵汸补注曰为政用猛非君子之道也或是因太叔所偏而矫之





　　春秋左氏传注疏卷四十九考证
　　钦定四库全书
　　春秋左传注疏卷五十【起昭公二十一年尽二十三年】
　　晋杜氏注　唐陆徳明音义　　孔颖逹疏
　　经二十有一年春王三月葬蔡平公
　　夏晋侯使士鞅来聘注晋顷公即位通嗣君音义【顷音倾】宋华亥向寜华定自陈入于宋南里以叛注自外至故曰入披其邑故曰叛南里宋城内里名音义【披普彼反】疏【注正义曰贾逵云书入华防兄弟作乱召而逆之是贾以此入从国逆之例也释例曰春秋称入其例有二施于师旅则曰弗地在于复归则曰国逆国逆又以立为例逆而不立则非例所及诸在例外称入直自外入内记事常辞义无所取而贾氏皆以为例如此甚多是杜意以贾氏逆之为非故云自外至故曰入以显异之也五年传叔孙昭子数防牛之罪云又披其邑将以赦罪彼注云披析也此分析君邑以自属己故曰叛也传称华氏居卢门以南里叛宋城旧墉及桑林之门守之知此南里是宋城之内里名】
　　秋七月壬午朔日有食之
　　八月乙亥叔輙卒注叔弓之子伯张
　　冬蔡侯朱出奔楚注朱为大子则失位遂微弱为国人所逐故以自出为文
　　公如晋至河乃复注晋人辞公故还
　　传二十一年春天王将铸无射注周景王也无射钟名律中无射音义【铸之树反射音亦注同中丁仲反】疏【注正义曰周语云景王二十一年将铸大钱二十三年将铸无射单穆公曰不可作重币以絶民资又铸大钟以鲜其继三年之中而有离民之器二焉国其危哉王弗听问之泠州鸠州鸠对王又弗听卒铸大钟二十四年钟成二十五年王崩孔晁于二十四年注云昭二十一年如彼云则此年铸钟成之年而传云将铸无射者此为州鸠之言张夲州鸠以未成之时为此言故此年发传而言将也州鸠此下之言与周语州鸠之言全不同者彼是对王之问此是自言其事异时别言故不同也周语及此皆论钟事故云无射钟名其声于律应无射之管故以律名名钟襄十九年季武子作林钟亦是钟声应林钟之律也此无射之钟在王城铸之敬王居洛阳葢移就之也秦灭周其钟徙于长安歴汉魏晋常在长安及刘裕灭姚又移于江东歴宋齐梁陈时钟犹在东魏使魏収聘梁収作聘游赋云珍是器无射在县是也及开皇九年平陈又迁于西京置太常寺时人悉得见之至十五年勅毁之】泠州鸠曰王其以心疾死乎注泠乐官州鸠其名也音义【泠力丁反字或作伶非也】夫乐天子之职也注职所主也夫音乐之舆也注乐因音而行而钟音之器也注音由器以发天子省风以作乐注省风俗作乐以移之疏【注正义曰汉书地理志曰凢民凾五常之性而有刚柔缓急音声不同系水土之风气故谓之风好恶取舍动静无常随君上之情欲故谓之俗是觧风俗之名但风俗盛衰随时隆替国之将灭风敝俗烦天子新受命者省此风俗之敝乃作乐以移之孝经曰移风易俗莫善于乐孔安国云风化也俗常也移太平之化易衰敝之常也地理志以风为夲俗为末言圣王在上统理人伦必移其夲而易其末此混同天下一之乎中和然后王教成是説作乐移风之事也】器以钟之注钟聚也以器聚音舆以行之注乐须音而行疏【正义曰为上言钟音之器也故此云器以钟之言器以钟聚其音又上言音乐之舆也故此云舆以行之承上语不伦者亦犹易系辞云天尊地卑乾坤定矣卑髙以陈贵贱位矣随文便而言耳】小者不窕注窕细不满音义【窕他雕反】大者不槬注槬横大不入音义【槬戸化反】疏【正义曰言小不至窕则窕是细之意也大不至槬则槬是大之义也説文云窕深肆极也由细故能极于深是窕为细不满谓不能充满心也槬声近横故为横大心所不容故不入心也下窕则不咸咸如字夲或作感戸暗反】则和于物物和则嘉成注嘉乐成也故和声入于耳而藏于心心亿则乐注亿安也音义【亿于力反乐音洛】窕则不咸注不充满人心音义【咸如字夲或作感户暗反】槬则不容注心不堪容心是以感感实生疾今钟槬矣王心弗堪其能久乎注为眀年天王崩传○三月葬蔡平公蔡大子朱失位位在卑注不在适子位以长防齿音义【适丁歴反长丁丈反】疏【注正义曰丧大记记国君初死之礼云既正尸子坐于东方卿大夫父兄子姓立于东方有司庶士于堂下北靣郑云正尸者谓迁尸牖下南首也子姓谓众子孙也姓之言生也其男子立于主人后彼言子坐东方谓大子即郑所谓主人也彼初死之时即别适庶况其至葬君道成矣大子失其位眀其不在适子位也位在卑是以长防为齿盖处其庶兄之下】大夫送葬者归见昭子昭子问蔡故以告昭子叹曰蔡其亡乎若不亡是君也必不终诗曰不觧于位民之攸塈注诗大雅塈息也音义【觧佳卖反塈许器反】今蔡侯始即位而适卑身将从之注为蔡侯朱出奔传○夏晋士鞅来聘叔孙为政注叔孙昭子以三命为国政季孙欲恶诸晋注憎叔孙在己上位欲使得罪于晋音义【恶乌路反】使有司以齐鲍国归费之礼为士鞅注鲍国归费在十四年牢礼各如其命数鲁人失礼故为鲍国七牢音义【费音秘故为于伪反】疏【正义曰十四年传曰司徒老祁虑癸来归费齐侯使鲍文子致之是鲍国归费之事也杜以周礼掌客云上公饔饩九牢侯伯七牢子男五牢以诸侯牢礼各以其命数卿大夫来者亦当牢礼如其命数计鲍国齐卿不过三命于法当三牢而鲁人失礼为鲍国七牢也下云加四为十一知夲七也刘云案聘礼使卿主国待之饔饩五牢则臣之牢礼不依命数鲍国礼当五牢加二牢耳今知非者杜以掌客诸侯牢礼各依命数以卿大夫无文故杜据诸侯言之不谓卿大夫以下亦依命数而刘以郑注掌客爵卿五牢爵大夫三牢爵士大牢而规杜非也】士鞅怒曰疏【正义曰七牢于礼厚矣而鞅怒者但陈设为鞅鞅必不怒其时鲁人报云鲍国之礼鞅遂怒其轻己】鲍国之位下其国小而使鞅从其牢礼是卑敝邑也将复诸寡君鲁人恐加四牢焉为十一牢注言鲁不能以礼事大国且为哀七年吴征百牢起音义【恐邱勇反下注同】○宋华费遂生华防华多僚华登防为少司马多僚为御士注公御士音义【防勅俱反少诗照反】与防相恶乃谮诸公曰防将纳亡人注亡人华亥等音义【恶如字又乌路反】亟言之音义【亟欺冀反】疏【正义曰服防云亟疾也疾言之欲使信则服防读为亟也或当为亟亟数也数言之】公曰司马以吾故亡其良子注司马谓费遂为大司马良子谓华登死亡有命吾不可以再亡之对曰君若爱司马则如亡注言若爱大司马则当亡走失国死如可逃何逺之有注言亡可以逃死勿虑其逺以恐动公公惧使侍人召司马之侍人宜僚饮之酒而使告司马注告司马使逐防音义【饮于鸩反下同】司马叹曰必多僚也吾有谗子而弗能杀吾又不死抑君有命可若何乃与公谋逐华防将使田孟诸而遣之疏【正义曰抑语助若如也言吾有谗子谓多僚也虽知其谗既不能杀多僚华防虽枉为君有逐防之命可如何言无如之何遂谋逐之】公饮之酒厚酬之注酬酒币赐及从者司马亦如之注亦如公赐音义【从才用反】张匄尤之注张匄华防臣尤怪赐之厚音义【匄古反夲亦作丐】曰必有故使子皮承宜僚以剑而讯之注子皮华防讯问也音义【讯音信】宜僚尽以告注告欲因田以遣之张匄欲杀多僚子皮曰司马老矣登之谓甚注言登亡伤司马心已甚吾又重之不如亡也五月丙申子皮将见司马而行则遇多僚御司马而朝张匄不胜其怒遂与子皮臼任郑翩杀多僚注任翩亦防家臣音义【重直用反见贤遍反胜音升任音壬翩音篇】刼司马以叛而召亡人壬寅华向入乐大心丰愆华牼御诸横注梁国睢阳县南有横亭音义【愆起防反夲或作衍睢音虽】华氏居卢门以南里叛注卢门宋东城南门六月庚午宋城旧鄘及桑林之门而守之注旧鄘故城也桑林城门名音义【鄘音容夲或作墉】○秋七月壬午朔日有食之公问于梓慎曰是何物也祸福何为注物事也对曰二至二分注二至冬至夏至二分春分秋分日有食之不为灾日月之行也分同道也至相过也注二分日夜等故言同道二至长短极故相过疏【正义曰日月之行交则相食自然之理但日为君象月为臣象隂既侵阳如臣掩君圣人因之设教制为轻重以夏之四月纯阳之月时阳极盛隂气未作正当阳盛之时不宜为弱隂所侵以为大忌此月日食灾最重也余非阳盛之月为灾稍轻至于分至之月日食即不为灾又觧不为灾之意以二分画夜等似其同一道二至长短极竝行则相过以为理必相侵故言不为灾刘云此皆假其事以为等差其实灾之大小不如此也且诗云十月之交朔日辛卯日有食之亦孔之丑先儒以为周之十月夏之八月秋分之月也而甚可丑恶七年四月甲辰朔日食春分之月也而云鲁卫恶之卫大鲁小安在乎二分之食不为灾足明此是先贤寓言非实事也注正义曰日之行天一日一周月之行天二十九日有余已得一周日月异道互相交错月之一周必半在日道里从外而入内也半在日道表从内而出外也或六入七出或七入六出凡十三出入而与日一防歴家谓之交道通而计之一百七十三日有余而有一交交在望前朔则日食望则月食交在望后望则月食后月朔则日食此自然之常数也交数满则相过非二至乃相过也传之所言以二分日夜等者春分之时朔则日在娄望则月在角秋分之时朔则日在角望则月在娄娄角是天之中道日月俱从中道故昼夜等似有体敌之理月可敌日冬至之时朔则日在斗望则月在井夏至之时朔则日在井望则月在斗斗井南北昼夜长短之极似若月之极长可以掩日然故云至相过谓絶相县殊也此至惟冬至耳言二至者全句以成文此皆假托以为言也以日者天之大明人君之象不可亏损故于正阳之月其灾为重于分至之月其害为轻于余月之食其灾为水假之以垂训非实事也】其他月则为灾阳不克也故常为水注隂侵阳是阳不胜隂疏【正义曰其他月非分至之月则为灾日食是隂侵阳是阳不胜也故日食常为水灾庄二十三年六月日食秋大水此二十四年五月日食梓慎曰将水昭子曰旱也其年八月大雩旱也则亦不是常为水也又七年四月甲辰朔日食春分之月而云鲁卫恶之常水之言既无其验足知是贤圣假托日食以为戒耳】于是叔輙哭日食注意在于忧灾昭子曰子叔将死非所哭也八月叔輙卒○冬十月华登以呉师救华氏注登前年奔吴齐乌枝鸣戍宋注乌枝鸣齐大夫厨人濮曰注濮宋厨邑大夫音义【厨直诛反濮音卜】军志有之先人有夺人之心后人有待其衰盍及其劳且未定也伐诸若入而固则华氏众矣悔无及也从之丙寅齐师宋师败吴师于鸿口注梁国睢阳县东有鸿口亭音义【先悉荐反后戸豆反盍戸腊反】获其二帅公子苦雂偃州员注二帅吴大夫音义【帅色类反注同雂古舍反员音云又音圆】华登帅其余注吴余师以败宋师公欲出注出奔厨人濮曰吾小人可借死注可借使死难音义【难乃旦反】而不能送亡君请待之注请君待复战决胜负音义【而不能送亡君絶句复扶又反下文复即之同】疏【正义曰服防以君上属孙毓以君下属杜注不明亦似上属】乃狥曰徽者公徒也注徽识也音义【狥似俊反徽许归反説文作幑识夲又作帜申志反又音昌志反一音式】疏【注正义曰礼记大传云圣人南靣而治天下必改正朔殊徽号郑云徽号旌旗之名也周礼大司马云中夏教茇舍辩号名之用帅以门名县鄙各以其名家以号名乡以州名野以邑名百官各象其事以辨军之夜事郑云号名者徽识所以相别也乡遂之属谓之名家之属谓之号百官之属谓之事在国以表朝位在军又象其制而为之被之以备死事帅谓军将及师帅旅帅至伍长也以门名者所被徽识如其在门所树者凡此言以也象也皆谓其制同耳县鄙谓县正鄙师至邻长也家谓食采地者之臣也乡以州名亦谓州长至比长也野谓公邑大夫百官以其职从王者此六者皆书其官与名氏焉夜事戒夜守之事也草止者慎于夜于是主别其部职如郑此言则徽识制如旌旗书其所任之官与姓名于上被之于背以备其死知是谁之尸也士丧礼云为铭各以其物亡则以缁长半幅頳末长终幅广三寸书铭于末曰某氏某之柩今之铭旌旗幡也此生之徽识如死之铭旌其制之大小盖亦如铭旌也书其官名即今之军记令其各自徽欲知其助公多少如汉书绛侯之令军人云为刘氏者左袒】众从之公自杨门见之注见国人皆徽睢阳正东门名杨门下而廵之曰国亡君死二三子之耻也岂专孤之罪也齐乌枝鸣曰用少莫如齐致死齐致死莫如去备注备长兵也音义【去起吕反】彼多兵矣请皆用剑从之华氏北复即之注北败走厨人濮以裳裹首而荷以走曰得华登矣遂败华氏于新里注新里华氏所取邑音义【裹音果荷何可反又音何】翟偻新居于新里既战説甲于公而归注居华氏地而助公战音义【偻音力主反説他活反下注同】华妵居于公里亦如之注妵华氏族故助华氏亦如偻新説甲归传言古之为军不呰小忿音义【妵他口反下注同呰夲又作訾才斯反又音紫】十一月癸未公子城以晋师至注城以前年奔晋今还救宋曹翰胡注曹大夫音义【翰音寒又戸旦反】会晋荀呉注中行穆子音义【行戸郎反】齐苑何忌注齐大夫卫公子朝注前年出奔晋今还卫救宋丙戌与华氏战于赭丘注赭丘宋地音义【赭音者丘又作丘同】郑翩愿为鹳其御愿为鵞注郑翩华氏党鹳鵞皆陈名音义【鹳古唤反鵞五多反陈直觐反】子禄御公子城庄堇为右注子禄向宜音义【庄堇音谨夲或作庄堇父】干犫御吕封人华豹张匄为右注吕封人华豹华氏党音义【犫尺由反】疏【正义曰吕邑封人官名豹即下文华豹是也夲或豹上有华王肃董遇并云吕封人华豹释例谱一人再见名字不同皆两载之宋杂人内有吕封人豹华豹为一人知此夲无华也今定夲有华】相遇城还华豹曰城也城怒而反之注怒其呼己反还战将注豹则闗矣注注矢闗引弓音义【注之树反闗乌环反夲或作弯同下同音附】曰平公之灵尚辅相余注平公公子城之父音义【相息亮反】豹射出其间注出子城子禄之间音义【射食亦反又音食夜反下及注皆同】将注则又关矣曰不狎鄙注狎更也音义【更音庚】疏【正义曰服防云狎更也子城谓华豹曰不更射为鄙一曰城言我不狎习故鄙然则豹已闗矣何虑不射公子城何当属之云不更射为鄙城方与豹相射此非谦让之所又何须自言不习为鄙服之二説皆非杜亦训狎为更言更递也城谓豹女频射我不使我得更递是为鄙也豹服此言故抽矢而止此豹亦不逹军之战礼也】抽矢注豹止不射城射之殪注豹死音义【殪一计反】张匄抽殳而下注殳长丈二在车边音义【殳音殊长直亮反又如字】射之折股扶伏而击之折轸注折城车轸音义【折之设反下及注同扶伏并如字上又音蒲下又蒲北反夲或作匍匐同】又射之死注匄死干犫请一矢注求死城曰余言女于君注欲活之音义【女音汝】对曰不死伍乘军之大刑也注同乘共伍当皆死音义【乘绳证反注及下同】干刑而从子君焉用之子速诸乃射之殪注犫又死音义【焉于防反】大败华氏围诸南里华亥搏膺而呼见华防曰吾为栾氏矣注晋栾盈还入作乱而死事在襄二十三年音义【搏音博呼好故反】防曰子无我迋不幸而后亡注迋恐也音义【迋求枉反恐邱勇反】使华登如楚乞师华防以车十五乘徒七十人犯师而出注犯公师出送华登食于睢上哭而送之乃复入注入南里音义【睢音虽复扶又反】楚防越帅师将逆华氏大宰犯谏曰诸侯惟宋事其君今又争国释君而臣是助无乃不可乎音义【防于委反】疏【正义曰言诸侯之内唯宋之臣民善事其君言以前未尝有叛逆者也俗夲或无其字若无其字则是唯宋事楚检于时宋国不属楚也】王曰而告我也后既许之矣注为明年华向出奔楚传疏【正义曰谓大宰犯谏在华登出师之后】○蔡侯朱出奔楚费无极取货于东国注东国隐大子之子平侯庐之弟朱叔父也而谓蔡人曰朱不用命于楚君王将立东国若不先从王欲楚必围蔡蔡人惧出朱而立东国朱愬于楚楚子将讨蔡无极曰平侯与楚有盟故封注盟于邓依陈蔡人以国音义【愬音素】其子有二心故废之注子谓朱也灵王杀隐大子其子与君同恶徳君必甚疏【正义曰荷恩谓之徳言荷君恩必甚也】又使立之不亦可乎且废置在君蔡无他矣注言权在楚则蔡无他心○公如晋及河鼓叛晋注叛晋属鲜虞晋将伐鲜虞故辞公注将有军事无暇于待賔且惧泄军谋音义【泄息列反又以制】
　　经二十有二年春齐侯伐莒
　　宋华亥向宁华定自宋南里出奔楚注言自南里别从国去音义【别彼列反】
　　大搜于昌间注无传音义【搜所求反间如字】
　　夏四月乙丑天王崩六月叔鞅如京师葬景王注叔鞅叔弓子三月而葬乱故速音义【鞅于丈反】王室乱注承叔鞅言而书之未知谁是故但曰乱疏【正义曰传曰叔鞅至自京师言王室之乱是鲁史承叔鞅之言而书之也闵马父闻叔鞅之言乃遥度其事云子朝必不克是未知谁是谁非也故史但书曰乱不言某人某人为乱鲁史书事必待告乃书传闻行言不书之此承叔鞅之言即书策者鲁是周之宗国既闻王室之乱义当释位救之鲁闻周乱所忧在己承言即书见鲁之忧王室也公羊传曰何言乎王室乱言不及外也其意言兄弟争位室内自乱其乱不及外国故指言王室也】
　　刘子单子以王猛居于皇注河南巩县西南有黄亭辟子朝难出居皇王猛书名未即位音义【单音善巩九勇反难乃旦反】疏【注正义曰传曰巩简公败绩于京甘平公亦败焉单子欲告急于晋以王如平畤遂如圃车次于皇是辟子朝之难出居皇也王人以在皇告故书皇也景王既葬猛当成君仍书名者王室大乱未得以礼即位故也如莒展弑君而立未防诸侯元年书莒展舆出奔呉郑忽嗣父而立郑人贱之不以为君桓十一年书郑忽出奔卫然则未成君者法当书名此王猛虽未即位异于诸侯故称王而以名系之刘云以王当国亦如莒展以名系国也】
　　秋刘子单子以王猛入于王城注王城郏鄏今河南县晋助猛故得还王都音义【郏古洽反鄏音辱】
　　冬十月王子猛卒注未即位故不言崩疏【注正义曰未即位不成为王故不言崩也书王子猛卒者未成为君系父言之故称子犹鲁之子般子野卒】
　　十有二月癸酉朔日有食之注无传此月有庚戌又以长厯推校前后当为癸卯朔书癸酉误疏【注正义曰案传十二月庚戌晋籍谈云云庚戌上去癸酉三十七日若此月癸酉朔其月不得有庚戌也又传十二月下有闰月晋箕遗云云又云辛丑伐京辛丑是壬寅之前日也二十三年传曰正月壬寅朔二师围郊则辛丑是闰月之晦日也又计明年正月之朔与今年十二月朔中有一闰相去当为五十九日此年十二月当为癸卯朔经书癸酉明是误也故言长歴推校十一月小甲戊朔传有乙酉十二日也又有己丑十六日也十二月大癸卯朔传有庚戌八日也闰月小癸酉朔传有闰月辛丑二十九日也明年正月壬寅朔则上下符合矣】
　　传二十二年春王二月甲子齐北郭啓帅师伐莒注啓齐大夫北郭佐之后莒子将战苑羊牧之谏注牧之莒大夫音义【苑于元反牧之州牧之牧】曰齐帅贱其求不多不如下之大国不可怒也弗听败齐师于寿余注莒地音义【帅所类反下之遐嫁反】齐侯伐莒注怒败莒子行成司马灶如莒涖盟注灶齐大夫莒子如齐涖盟盟于稷门之外注稷门齐城门也莒于是乎大恶其君注为明年莒子来奔传音义【恶乌路反】○楚防越使告于宋曰寡君闻君有不令之臣为君忧无宁以为宗羞注无宁宁也言华氏为宋宗庙之羞耻寡君请受而戮之对曰孤不佞不能媚于父兄注华向公族也故称父兄以为君忧拜命之辱抑君臣日战君曰余必臣是助亦唯命人有言曰唯乱门之无过君若惠保敝邑无亢不衷以奬乱人孤之望也唯君图之音义【过音古禾反亢苦浪反衷音忠】疏【正义曰亢髙也衷善也奬劝也无高贵不善之事以劝乱人为恶也易曰亢龙有悔言其位高也】楚人患之注患宋以义距之诸侯之戍谋曰若华氏知困而致死楚耻无功而疾战非吾利也不如出之以为楚功其亦无能为也已注言华氏不能复为宋患音义【复扶又反下复欲同】救宋而除其害又何求乃固请出之宋人从之疏【正义曰若华氏知困而致死战或败诸侯之师也楚耻无功而疾战战胜则楚独有功二者并非吾诸侯之利也闻楚师将至华氏即出亦是楚之功也不如出之以为楚功其此华氏亦无所能为也己言虽放令出亦不复能为宋害言宋人虑更为害决欲取杀之故诸侯之戍固请出之宋人乃从之】己巳宋华亥向宁华定华防华登皇奄伤省臧士平出奔楚注华防已下五子不书非卿音义【省悉井反又所景反臧子郎反】宋公使公孙忌为大司马注代华费遂边卭为大司徒注卭平公曾孙代华定音义【卭五郎反】乐祁为司城注祁子罕孙乐祁犂音义【犂力私反又力兮反】仲防为左师注防仲江孙代向宁音义【防音基】乐大心为右师注代华亥乐挽为大司宼注挽子罕孙音义【挽音晚】以靖国人注终梓慎之言三年而后弭音义【弭弥氏反】○王子朝賔起有宠于景王注子朝景王之长庶子賔起子朝之音义【朝如字凡人名字皆张遥反或云朝错是王子朝之后又音潮案错姓亦有两音长丁丈反】疏【注正义曰二十六年传子朝使告于诸侯云单刘赞私立少知朝年长于猛也賔孟欲立子朝明是子朝之傅】王与賔孟説之欲立之注孟即起也王语賔孟欲立子朝为大子音义【説如字又音悦语鱼据反】疏【正义曰贾逵云賔孟子朝之傅也王爱子朝因爱其傅故朝起并有宠于景王也与賔孟并谈説之欲立朝为大子周语云景王欲杀下门子乃云賔孟适郊见雄鸡贾逵云下门子周大夫王猛之傅也景王欲立朝故先杀猛然则王与賔孟言説既欲立朝乃杀猛傅议久不决故賔孟假雄鸡断尾以劝之】刘献公之庶子伯蚠事单穆公注献公刘挚伯蚠刘狄穆公单旗音义【蚠扶粉反一音扶云反挚音至下同】恶賔孟之为人也愿杀之又恶王子朝之言以为乱愿去之注子朝有欲位之言故刘蚠恶之音义【恶乌路反去起吕反有欲位之言一夲位作立】疏【正义曰伯蚠是果决有知谋者也愿得杀賔孟去子朝所以强单子之心故刘子亦与同志共立子猛也于賔孟云愿杀之于子朝云愿去之者朝是王之宠子王在不可专杀愿逐去而已献諡法知质有圣曰献】賔孟适郊见雄鸡自断其尾问之侍者曰自惮其牺也注畏其为牺牲奉宗庙故自残毁音义【断丁管反惮待旦反牺许宜反】遽归告王且曰鸡其惮为人用乎人异于是注鸡牺虽见宠饰然卒当见杀若人见宠饰则当贵盛故言异于鸡音义【遽其据反】牺者实用人人牺实难己牺何害注言设使宠人如宠牺则不宜假人以招祸难使牺在己则无患害己喻子朝欲使王早宠异之音义【难乃旦反】疏【正义曰説文云牺宗庙之牲也曲礼云天子以牺牛郑云牺纯毛也周礼牧人掌牧六牲以共祭祀之牲牷郑云六牲谓牛马羊豕犬鸡牷体完具也又曰祭祀共牺牲以授充人系之郑云牺牲毛羽完具也授充人者当殊养之然则祭祀之牲选其毛羽完具者养之以为牺牺者宠养祭牲之名賔孟感鸡以毛羽牷具恐其被养为牺故自断其尾残毁其形賔孟怪而问之侍者曰自惮其牺言此鸡惮畏其被宠养也賔孟因此感悟疾归以鸡事告王且又言曰鸡其惮畏为人用乎人则异于是鸡矣鸡被宠饰终当见杀人被宠饰则当贵盛此其所以异于鸡也牺者宠牲之名因以牺喻宠子即名宠子为牺言宠爱为牺者依法用牲今宠爱为牺者乃实用人言牺当用纯徳之人犹如祭牺当用纯色之牲也他人之有纯徳宠之如牺后实招祸难矣己子之有纯徳宠之如牺有何害也但人有亲疎若疎人被宠爱为牺实为祸难若己家亲属宠爱如牺有何患害他人谓子猛亲属谓子朝也牺者实用人上人是对牲为称普据凡人也人牺实难此下人据疎外之人人字虽同上下人意异注正义曰牺者系养之名耳言宠饰者当养之时必为之服饰以异之如今之系五采也史记称楚王欲以庄周为国相谓使者曰郊祭牺牛养之数歳衣以文绣牵入太庙是时欲为孤豚岂可得乎是亦饰之事賔孟言人牺实难假疎人以为説人为疎姓之人宠养疎人擅权害主故言设使宠人如宠牺则不宜假人以招祸难假借他人以权或将反来害己子猛虽亦王子不得王宠与他人无异使牺在己家则无害己喻子朝子朝是己之子欲使王早宠异之如宠牺也】王弗应注十五年大子寿卒王立子猛后复欲立子朝而未定賔孟感鸡盛称子朝王心许之故不应音义【应应对之应注同】疏【注正义曰贾逵以为大子夀卒景王不立适子郑众以为寿卒王命猛代之后欲废猛立朝耳服防以贾为然杜今从郑説者二十六年传闵子马云子朝子景之命则景有命矣若不命猛更命谁乎若子朝子猛并未有命俱是庶子朝年又长于次当立自求为嗣宜矣刘蚠何以恶其为乱而欲去之若俱未被立王意不偏羣臣无党王命为嗣则莫敢不从何须将杀单刘以立朝也杜以此知大子寿卒王立子猛为适其后复欲立子朝而王意未定賔孟感鸡自毁因此盛称子朝之羙王心许賔孟故不应虑其泄言也】夏四月王田北山使公卿皆从将杀单子刘子注北山洛北芒也王知单刘不欲立子朝欲因田猎先杀之音义【从才用反芒音亡】王有心疾乙丑崩于荣锜氏注四月十九日河南巩县西有荣锜涧音义【锜鱼锜反涧古晏反】疏【注正义曰此于乙丑之下言四月十九日戊辰之下言二十二日显言此二日者此年之传其日最多经之与传又时月多错故此显言二日欲令自此以下依次推之易验耳】戊辰刘子挚卒注二十二日无子单子立刘蚠注蚠事单子故五月庚辰见王注见王猛音义【见贤遍反注同】遂攻賔起杀之注党子朝故盟羣王子于单氏注王子猛次正故单刘立之惧诸王子或党子朝故盟之疏【注正义曰猛朝俱是王子单刘必欲立猛眀猛是次正当立故也公羊多有次正之语杜取其説猛为次正不知其夲盖是大子寿之母弟或是穆后侄娣之子或母贵也】○晋之取鼓也注在十五年既献而反鼓子焉注献于庙又叛于鲜虞注叛晋属鲜虞六月荀吴略东阳注略行也东阳晋之山东邑魏郡广平以北音义【行下孟反】使师伪籴者负甲以息于昔阳之门外注昔阳故肥子所都音义【籴音狄】遂袭鼓灭之以鼓子鸢鞮归使涉佗守之注守鼓之地渉佗晋大夫音义【鸢悦全反鞮丁兮反佗徒多反守手又反又如字】○丁巳葬景王王子朝因旧官百工之丧职秩者与灵景之族以作乱注百工百官也灵王景王之子孙音义【丧息浪反下注羣丧同】帅郊要饯之甲注三邑周地音义【要一遥反饯贱浅反】以逐刘子注逐伯蚠壬戌刘子奔注周邑单子逆悼王于庄宫以归注悼王子猛也王子还夜取王以如庄宫注王子还子朝党也不欲使单子得王猛故取之癸亥单子出注失王故出奔王子还与召庄公谋曰注庄公召伯奂子朝党也音义【召上照反奂音唤】不杀单旗不防注旗单子也音义【旗音其捷才接反】与之重盟必来背盟而克者多矣从之注从还谋也音义【背音佩下注同】樊顷子曰非言也必不克注顷子樊齐单刘党音义【顷音倾夲或作须字】疏【注正义曰此下二十三年单子刘子樊齐以王如刘故知是单刘党也】遂奉王以追单子注王子还奉王及领大盟而复注领周地欲重盟令单子刘子复归音义【令力呈反】杀挚荒以説注委罪于荒音义【説如字又音悦】刘子如刘注归其采邑单子亡乙丑奔于平畤注平畤周地知王子还欲背盟故亡走音义【奔于平畤一夲作于平畤音止又音市下同夲或作平寿误】疏【正义曰此上言子还夜取王以如庄宫遂与召庄谋杀单旗与之重盟必来来而杀之王子还遂奉王追单子及领遂与重盟而还杀挚荒者为前取王如庄宫令单子失王而出奔更杀挚荒以觧説此事单子觉还欲背又奔平畤】羣王子追之单子杀还姑发弱鬷延定稠注八子灵景之族因战而杀之音义【鬷子工反稠直由反】疏【注正义曰以上言王子还此八人还居其首还既称王子眀八子皆王子也故知灵景之族】子朝奔京注其党死故丙寅伐之注单子伐京京人奔山刘子入于王城注子朝奔京故得入辛未巩简公败绩于京乙亥甘平公亦败焉注甘巩二公周卿士皆为子朝所败音义【巩九勇反】疏【正义曰谥法一意不曰简布纲持纪曰平注正义曰知为子朝所败者以传云败绩于京故知是悼王党为子朝所败也】叔鞅至自京师注葬景王还言王室之乱也注经所以书闵马父曰子朝必不克其所与者天所废也注闵马父闵子马鲁大夫天所废谓羣丧职秩者单子欲告急于晋秋七月戊寅以王如平畤遂如圃车次于皇注出次以示急戊寅七月三日经书六月误也音义【圃音补】疏【注正义曰传言七月戊寅杜以长歴推校之戊寅是七月三日眀传是也经书王猛居皇乃在六月下知经六月误也】刘子如刘单子使王子处守于王城注王子处子猛党守王城距子朝盟百工于平宫注平宫平王庙辛卯鄩肸伐皇注鄩肸子朝党音义【鄩音寻肸许乙反】大败获鄩肸壬辰焚诸王城之市注焚鄩肸八月辛酉司徒丑以王师败绩于前城注丑悼王司徒前城子朝所得邑百工叛注司徒丑败故己巳伐单氏之宫败焉注百工伐单氏为单氏所败疏【注正义曰知单氏所败者以上云伐单氏下云反伐之是单氏反伐百工也若单氏被败焉能反伐百工】庚午反伐之注单氏反伐百工辛未伐东圉注百工所在洛阳东南有圉郷音义【圉鱼吕反】冬十月丁巳晋籍谈荀跞帅九州之戎注九州戎陆浑戎十七年灭属晋州乡属也五州为乡音义【跞力狄反】及焦瑕温原之师注焦瑕温原晋四邑以纳王于王城注丁巳在十月经书秋误疏【注正义曰传言冬十月丁巳杜以长歴推之丁巳是十月十四日经书此事在秋其下乃有冬知经误】庚申单子刘蚠以王师败绩于郊注为子朝之党所败前城人败陆浑于社注前城子朝众社周地音义【社市者反夲或作杜下皆同】十一月乙酉王子猛卒注乙酉在十一月经书十月误虽未即位周人諡曰悼王疏【注正义曰传言十一月乙酉杜以长歴推校之乙酉是十一月十二日知经书十月误也上云单子逆悼王于庄宫悼王即猛也经书为卒传言其諡故觧之虽未即位周人諡曰悼王敬王猛之母弟敬王位定乃追諡之】不成丧也注释所以不称王崩己丑敬王即位注敬王王子猛母弟王子匄音义【匄古害反】疏【注正义曰敬王名匄夲纪文也夲纪不言敬王是猛之母弟先儒相传説耳諡法夙夜共事曰敬】馆于子旅氏注子旅周大夫○十二月庚戌晋籍谈荀跞贾辛司马督注司马乌音义【督音笃】帅师军于隂注籍谈所军于侯氏注荀跞所军于谿泉注贾辛所军巩县西南有明谿泉次于社注司马督所次王师军于泛于觧次于任人注王师分在三邑洛阳西南有大觧小觧音义【泛音凡觧音蟹任音壬】闰月晋箕遗乐征右行诡济师取前城注三子晋大夫济师渡伊洛音义【行戸郎反诡九委反】军其东南王师军于京楚辛丑伐京毁其西南注京楚子朝所在
　　经二十有三年春王正月叔孙婼如晋注谢取邾师音义【婼勅略反】
　　癸丑叔鞅卒注无传
　　晋人执我行人叔孙婼注称行人讥晋执使人音义【使所吏反】疏【注正义曰传説鲁取邾师则是鲁有罪矣而讥晋执者凡诸侯有罪盟主当以师讨之不得执其使人故讥之】
　　晋人围郊注讨子朝也郊周邑围郊在叔鞅卒前经书后从赴疏【注正义曰徃年传闰月辛丑晋师王师伐京毁其西南注云京子朝所在此年传正月壬寅朔二师围郊计辛丑壬寅频日耳葢京城既毁郊是子朝之邑故二师围之故云讨子朝也郊不系周者大都以名通也传称朔日围郊至癸丑乃叔鞅卒癸丑正月十二日也是围郊在叔鞅卒前也晋人来告围郊不以围郊日告之告在叔鞅卒后故经书在后是从赴也围郊在朔或亦在叔孙婼如晋之前但行无日未必不以朔行据鞅卒有日而言之】
　　夏六月蔡侯东国卒于楚注无传未同盟而赴以名秋七月莒子庚舆来奔音义【舆音余】
　　戊辰呉败顿胡沈蔡陈许之师于鸡父注不书楚楚不战也鸡父楚地安丰县南有鸡备亭音义【父音甫】疏【正义曰此战获胡沈之君明是胡沈之君自将也顿序于上顿亦君自将也获陈大夫陈是大夫将则蔡许亦大夫将也故云顿胡沈祭陈许君在臣上各自以大小序耳桓十三年经书齐师宋师卫师燕师败绩此不每国书师而总云师者传无其説杜不为注是史畧文非义例也贾逵云不国国书师恶其同役而不同心案隐十年宋人蔡人卫人伐戴郑伯伐取之传曰宋卫既入郑而以伐戴召蔡人蔡人怒故不和而败亦是同役而不同心彼既不变其文此何当变文以见义乎知贾之妄注正义曰杜知楚不战者以传云战于鸡父吴子以罪人先犯胡沈与陈三国败舍胡沈之囚使奔许与蔡顿师噪而从之三国奔是战于鸡父之时先犯胡沈陈后破许蔡顿也六国既陈战败而奔下传始云楚师大奔是六国败后楚师怖惧不得成陈望风而奔故传云不言战楚未陈杜云不书楚楚不战刘用服防义云不书楚楚讳败不告然则必其楚人来告容或讳败若吴人来告岂代楚讳乎刘违背传文而规杜非也】胡子髠沈子逞灭注国虽存君死曰灭音义【髠苦门反逞勅逞反】疏【注正义曰公羊传曰君死于位曰灭其意言夲国虽存其君见杀与灭国相类据君身言之谓之灭】获陈夏齧注大夫死生通曰获夏齧征舒孙音义【夏戸雅反齧五结反】疏【注正义曰宣二年郑人获华元生获也哀十一年获齐国书死获也故云大夫死生通曰获案世夲宣公生子夏夏生御叔叔生征舒舒生惠子晋晋生御寇寇生悼子齧齧是征舒曾孙杜云孙未详】
　　天王居于狄泉注敬王辟子朝也狄泉今洛阳城内大仓西南池水也时在城外音义【大音泰】疏【注正义曰此事传无其文不言无传者传称六月庚寅单子刘子樊齐以王如刘当从刘而居狄泉不是全无其事故不云无传也狄泉今洛阳城内大仓西南池水是也若在城内宜云王居成周知此时在城外也今在城内者土地名云或曰定元年城成周乃绕之入城内也】尹氏立王子朝注尹氏周世卿也书尹氏立子朝明非周人所欲立疏【注正义曰宣王之世有尹吉甫春秋以来数有尹子见经是其食采于尹世为周卿士也以其世为卿士宗族强盛故能专意立朝不言尹子而言尹氏者见其氏族强故能立之也敬王是单刘所立不书单子立者敬王猛之母弟兄死次正当立立之是当朝不应立立庶以乱国书尹氏立朝所以恶尹氏也隐四年卫人立晋善其得众书卫人言举国共立之此书尹氏立朝明非周人所欲立独尹氏立之耳】
　　八月乙未地震
　　冬公如晋至河有疾乃复
　　传二十三年春王正月壬寅朔二师围郊注二师王师晋师也王师不书不以告癸卯郊鄩溃注河南巩县西南有地名鄩中郊鄩二邑皆子朝所得音义【鄩音寻溃户内反】丁未晋师在平隂王师在泽邑注平隂今河隂县王使告间注子朝败故音义【间音闲】庚戌还注晋师还○邾人城翼注翼邾邑还将自离姑注离姑邾邑从离姑则道径鲁之武城音义【径音经】疏【注正义曰邾鲁接连竟界相错邾人从翼邑还邾先径鲁之武城然后始至离姑而后至邾故举离姑为道次】公孙鉏曰鲁将御我注鉏邾大夫音义【鉏仕居反下同御鱼吕反】欲自武城还循山而南注至武城而还依山南行不欲过武城音义【过古禾反下遂过同】徐鉏丘弱茅地注三子邾大夫音义【茅亡交反】曰道下遇雨将不出是不归也注谓此山道下湿遂自离姑注遂过武城武城人塞其前注以兵塞其前道疏【正义曰此所塞之处必有隘道当是已过武城之邑未出武城之竟故得塞其前断其后而攻取之】断其后之木而弗殊邾师过之乃推而蹷之遂取邾师获鉏弱地注取邾师不书非公命音义【断丁管反殊如字説文云死也一曰断也蹷其月反又音厥又居卫反】疏【注正义曰传言武城人则是武城之大夫自専为此谋也既取邾师邾始愬晋晋人来讨乃令叔孙徃谢叔孙以年初即行则鲁取邾师事在徃年因叔孙婼如晋追言之】邾人愬于晋晋人来讨音义【愬息路反】叔孙婼如晋晋人执之书曰晋人执我行人叔孙婼言使人也注嫌外内异故重发传音义【使所吏反重直用反下重发同】晋人使与邾大夫坐注坐讼曲直疏【注正义曰周礼小司寇云命夫命妇不躬坐狱讼凡断狱者皆令竞者坐而受其辞故使并坐讼曲直】叔孙曰列国之卿当小国之君固周制也注在礼卿得防伯子男故曰当小国之君疏【注正义曰僖公十九年传曰在礼卿不防公侯防伯子男可也于礼得与相防故当小国之君】邾又夷也注邾杂有东夷之风寡君之命介子服回在注子服回鲁大夫为叔孙之介副音义【介音界注同】请使当之不敢废周制故也乃不果坐韩宣子使邾人聚其众将以叔孙与之注与邾使执之叔孙闻之去众与兵而朝注示欲以身死音义【去起吕反】士弥牟谓韩宣子注弥牟士景伯音义【弥亡支反牟亡侯反】曰子弗良图而以叔孙与其讐叔孙必死之鲁亡叔孙必亡邾邾君亡国将焉归注时邾君在晋若亡国无所归将益晋忧音义【焉于防反下同】子虽悔之何及所谓盟主讨违命也若皆相执焉用盟主注听邾众取叔孙是为诸侯皆得輙相执乃弗与使各居一馆注分别叔孙子服回音义【别彼列反】疏【注正义曰贾逵云使邾鲁大夫各居一馆郑众云使叔孙子服回各居一馆邾鲁大夫夲不同馆无为复言使各居一馆也欲分别叔孙与子服回不得相见各听其辞耳服防并载两説仍云贾氏近之案传云各居一馆之下即云士伯听其辞而愬诸宣子乃皆执之则皆执各居一馆者也若是邾鲁别馆岂执邾大夫乎且下云馆叔孙于箕舍子服回于他邑明此各居一馆是分别子服与叔孙恐其相教示】士伯听其辞而愬诸宣子乃皆执之注二子辞不屈故士伯愬而执之疏【注正义曰鲁人实取邾师二子辞不屈者葢以朝聘征伐过他国必假道乃行邾人不假鲁道是邾亦合责不假道小过也取其师大罪也蹊田夺牛为报已甚故士伯愬而执之久囚其使足以谢邾故晋以明年释之】士伯御叔孙从者四人过邾馆以如吏注欲使邾人见叔孙之屈辱音义【从才用反下同】疏【正义曰御谓进引也引叔孙诣于狱也叔孙从者唯有四人先过于邾君之馆然后以之如吏故杜云欲使邾人见叔孙之屈辱】先归邾子士伯曰以刍荛之难从者之病将馆子于都注都别都谓箕也音义【刍初俱反荛而昭反】叔孙旦而立期焉注立待命也从旦至莫为期音义【期夲又作朞同居其反】乃馆诸箕舍子服昭伯于他邑注别囚之范献子求货于叔孙使请冠焉注以求冠为辞取其冠法而与之两冠曰尽矣注既送作冠模法又进二冠以与之伪若不觧其意音义【模莫胡反字从木觧音蟹】为叔孙故申丰以货如晋注欲行货以免叔孙音义【为于伪反】叔孙曰见我吾告女所行货见而不出注留申丰不使得出不欲以货免音义【女音汝】吏人之与叔孙居于箕者请其吠狗弗与及将归杀而与之食之注示不爱音义【吠扶废反】疏【正义曰狗有吠守者有主猎者主猎者贵吠守者贱吏人请叔孙乞其吠守之狗】叔孙所馆者虽一日必葺其墙屋注葺补治也音义【葺七入反】去之如始至注不以当去而有所毁壊音义【壊音怪】○夏四月乙酉单子取訾刘子取墙人直人注三邑属子朝者訾在河南巩县西南音义【訾子斯反】六月壬午王子朝入于尹注自京入尹氏之邑疏【注正义曰知自京入尹者以前年子朝在京王师虽毁其西南不言克京又今年二师围郊不言子朝在郊故云自京入尹刘以为前年王师已克子朝从京入郊郊溃不知子朝所在而规杜非也】癸未尹圉诱刘佗杀之注尹圉尹文公也刘佗刘蚠族敬王党音义【圉鱼吕反佗徒河反】丙戌单子从阪道刘子从尹道伐尹单子先至而败刘子还注单子败故音义【阪音反又扶板反】己丑召伯奂南宫极以成周人戍尹注二子周卿士子朝党奂召庄公庚寅单子刘子樊齐以王如刘注辟子朝出居刘子邑甲午王子朝入于王城次于左巷注近东城音义【近附近之近】秋七月戊申鄩罗纳诸庄宫注鄩罗周大夫鄩盻之子尹辛败刘师于唐注尹辛尹氏族唐周地丙辰又败诸鄩甲子尹辛取西闱注西闱周地音义【闱音韦一音晖】丙寅攻蒯蒯溃注河南县西南蒯乡是也于是敬王居狄泉尹氏立子朝音义【蒯苦怪反】○莒子庚舆虐而好剑苟铸劒必试诸人国人患之又将叛齐乌存帅国人以逐之注乌存莒大夫音义【好呼报反铸之树反】庚舆将出闻乌存执殳而立于道左惧将止死注殳长丈二而无刅音义【殳音殊】疏【注正义曰诗毛传文也考工记云殳长寻有四尺八尺曰寻是其长丈二也又考工记戈防皆有刃殳不言刃是无刃也】苑羊牧之曰君过之注牧之亦莒大夫乌存以力闻可矣何必以弑君成名遂来奔齐人纳郊公注郊公着丘公之子十四年奔齐音义【着直除反又直虑反】○吴人伐州来楚防越帅师注令尹以疾从戎故防越摄其事及诸侯之师奔命救州来吴人御诸钟离子瑕卒楚师熸注子瑕即令尹不起所疾也呉楚之间谓火灭为熸军之重主丧亡故其军人无复气势音义【熸子潜反字林子兼反复扶又反下王徃复败复增修同】呉公子光曰诸侯从于楚者众而皆小国也畏楚而不获己是以来吾闻之曰作事威克其爱虽小必济注克胜也军事尚威疏【正义曰尚书征云威克厥爱允济爱克厥威允罔功是古有此言】胡沈之君防而狂注狂无常音义【狂求匡反】陈大夫齧壮而顽顿与许蔡疾楚政楚令尹死其师熸帅贱多宠政令不壹注帅贱防越非正卿也军多宠人政令不壹于越音义【帅所类反注及下帅贱同】七国同役而不同心注七国楚顿胡沈蔡陈许帅贱而不能整无大威命楚可败也若分师先以犯胡沈与陈必先奔三国败诸侯之师乃摇心矣诸侯乖乱楚必大奔请先者去备薄威注示之以不整以诱之音义【去起吕反】后者敦陈整旅注敦厚也音义【陈直觐反下未陈并注同】呉子从之戊辰晦战于鸡父注七月二十九日违兵忌晦战击楚所不意疏【注正义曰成十六年传郤至曰陈不违晦以犯天忌我必克之注云晦月终隂之尽故兵家以为忌楚以兵之忌日不意呉来击之必不设备吴人故违兵忌以晦出兵而战击楚所不意也僖二十二年之战书己巳朔成十六年鄢陵之战书甲午晦此书戊辰而不言晦者释例曰经传之见晦朔此时史随其日而存之无义例也贾氏云之战讥宋襄故书朔鄢陵之战讥楚子故书晦鸡父之战夷之故不书晦左氏既无此説案鸡父之战经传备详其例非夷之实晦战而经不书晦明经不以晦示褒贬】呉子以罪人三千先犯胡沈与陈注囚徒不习战以示不整三国争之呉为三军以系于后中军从王注从呉王光帅右掩余帅左注掩余呉王寿梦子吴之罪人或奔或止三国乱呉师击之三国败获胡沈之君及陈大夫舍胡沈之囚使奔许与蔡顿曰吾君死矣师噪而从之三国奔注三国许蔡顿音义【噪素报反】楚师大奔书曰胡子髠沈子逞灭获陈夏齧君臣之辞也注国君社稷之主与宗庙共其存亡者故称灭大夫轻故曰获获得也疏【注正义曰传言舍胡沈之囚使曰吾君死矣是胡沈之君死称灭也释例曰国君者社稷之主百姓之望当与社稷宗庙共其存亡者也而见获于敌国虽存若亡死之与生皆与灭同故曰胡子髠沈子逞灭诸以战伤死虽败绩而不见擒故经皆不曰灭则杜意国君生见获亦书为灭也刘谓此胡沈之君战死故言防也春秋君战生见获者皆言以归不书灭何得言虽存若亡皆为灭公羊传曰其言灭获何别君臣也君死于位曰灭生得曰获大夫生死皆曰获以为君死曰灭生曰以归韩战贬晋侯从大夫例故书获以规杜失今知非者庄十年齐师灭谭谭子奔莒定六年郑游速灭许以许男斯归是君存称灭刘以为生获于敌但言以归不得称灭规杜非也但君存称灭则灭文在上灭谭灭许是也国存君死则灭文在下胡子沈子是也】不言战楚未陈也注嫌与陈例相渉故重发之○八月丁酉南宫极震注经书乙未地动鲁地也丁酉南宫极震周地亦震也为屋所压而死音义【压夲又作厌同于甲反】疏【注正义曰经书乙未地震谓鲁国之地动也丁酉南宫极震则周地亦震周鲁相去千里故震日不同以震而死明为屋所压】苌谓刘文公曰君其勉之先君之力可济也注文公刘蚠也先君谓蚠之父献公也献公亦欲立子猛未及而卒周之亡也其三川震注谓幽王时也三川泾渭洛水也地动川岸崩疏【注正义曰周语云幽王二年西周三川皆震伯阳父曰周将亡矣阳伏而不能出隂廹而不能烝于是有地震今三川实震是阳失其所而镇隂也阳失而在隂原必塞原塞国必亡夫水土演而民用也水土无演民乏财用不亡何待昔伊洛竭而夏亡河竭而商亡今周徳若二代之季矣其川原又塞塞必竭夫国必依山川山崩川竭亡之征也川竭山必崩若亡不过十年数之纪也夫天之所弃不过其纪是嵗也三川竭岐山崩十一年幽王乃灭注国语者亦云三川泾渭洛也西周在雍州之域周礼职方氏正西曰雍州其川泾汭其浸渭洛郑云浸可以为灌溉者】今西王之大臣亦震天弃之矣注子朝在王城故谓西王东王必大克注敬王居狄泉在王城之东故曰东王○楚大子建之母在郥注郥郥阳也平王娶秦女废大子建故母归其家音义【郥古閴反】召吴人而啓之冬十月甲申呉大子诸樊入郥注诸樊吴王僚之大子音义【呉大子诸樊案呉子遏号诸樊王僚是遏之弟子先儒又以为遏弟何容僚子乃取遏号为名恐传写误耳未详】疏【正义曰吴子诸樊吴王僚之伯父也僚子又名诸樊乃与伯祖同名吴人虽是东夷理亦不应然也此久逺之书又字经篆或误耳】取楚夫人与其寳器以归楚司马防越追之不及将死众曰请遂伐吴以徼之注徼要其胜负音义【徼古尧反要一遥反】疏【正义曰土地名郥是蔡地蔡在楚之东北故建母在郥得召吴人也于时蔡常从楚且失夫人故防越追之】防越曰再败君师死且有罪注此年秋败于鸡父设徃复败为再败亡君夫人不可以莫之死也乃缢于防澨注防澨楚地音义【缢一赐反澨市制反】○公为叔孙故如晋及河有疾而复注此年春晋为邾人执叔孙故公如晋谢之音义【为于伪反注及下注邻国为之守相为同】○楚囊瓦为令尹注囊瓦子囊之孙子常也代阳匄音义【囊乃郎反】城郢注楚用子囊遗言已筑郢城矣今畏吴复增脩以自固音义【郢以井反又余政反】疏【注正义曰襄十四年子囊将死遗言谓子庚必城郢君子谓子囊忠将死不忘卫杜稷可不谓忠乎彼子囊城郢君子谓之为忠此囊瓦城郢沈尹戌谓之必亡事不同者国而无城不可以治楚自文王都郢城郭未固子囊心欲城之其事未暇将死而令城郢故可谓之为忠今郢既固矣足以为治而囊瓦畏吴侵偪恐其入宼国都更复增脩其城又求自固不能逺抚边竟惟欲近守城郭沈尹谓之必亡为其事异故也】沈尹戌曰子常必亡郢茍不能卫城无益也古者天子守在四夷注徳及逺音义【守手又反下文除守其交礼并同】天子卑守在诸侯注政卑损诸侯守在四邻注邻国为之守诸侯卑守在四竟注裁自完音义【竟音境下及注同】慎其四竟结其四援注结四邻之国为助音义【援于眷反】民狎其野注狎安习也音义【狎戸甲反】三务成功注春夏秋三时之务民无内忧而又无外惧国焉用城今呉是惧而城于郢守已小矣卑之不获能无亡乎注不获守四竟音义【焉于防反】昔梁伯沟其公宫而民溃注在僖十八年疏【注正义曰事在十九年诸夲皆然当是传写误】民弃其上不亡何待夫正其疆埸脩其土田险其走集注走集边竟之垒辟音义【疆居良反埸音亦垒力轨反辟音壁】亲其民人明其伍注使民有部伍相为望疏【正义曰贾服王董皆作五贾逵云五五方之也敬授民时四方中央之王云五山林泽川平地也董云五四方及国中之奸谋也杜作伍故云使民有部伍相为望彼诸夲葢以上多云四故误为五也】信其邻国慎其官守守其交礼注交接之礼不僭不贪不懦不耆注懦弱也耆彊也音义【僭子念反懦乃乱反又乃卧反耆巨支反一音直支反】疏【正义曰不僭守信也不贪防正也不懦不受辱也不彊不陵人也此皆论守竟之事不僭不贪不耆谓不徃侵邻国也不懦谓不使人侵己也】完其守备以待不虞又何畏矣诗曰无念尔祖聿脩厥徳注诗大雅无念念也聿述也义取念祖考则述治其徳以显之疏【正义曰诗大雅文王篇也无念念也聿述也言王者念女先祖之法则还当述治其先祖之徳以显之】无亦监乎若敖蚡冒至于武文注四君皆楚先君之贤者音义【蚡扶粉反冒莫报反】疏【注正义曰楚世家云周成王始封熊绎于楚以子男之田居丹阳歴十四君至于熊仪是为若敖若敖生霄敖霄敖生蚡冒蚡冒卒弟熊逹立是为武王武王生文王始都郢杜文十六年云蚡冐楚武王父虽不从世家以蚡冒为武王兄要沈尹以四君为贤故特言之】土不过同注方百里为一同言未满一圻音义【圻音祈】疏【正义曰言土虽至九百里犹止名同故云不过同非谓百里以下也知者以楚是子爵土方二百里明非百里也】慎其四竟犹不城郢今土数圻注方千里为圻音义【数所主反】疏【正义曰如楚世家云武王以上未都于郢据当时都郢故以郢言之谓不筑其国都也】而郢是城不亦难乎注言守若是难以为安也为定四年吴入楚传



　　春秋左传注疏卷五十
　　春秋左氏传注疏卷五十考证
　　传天王将铸无射○【臣召南】按汉书五行志引此作将铸无射钟钟字葢汉志所自加也
　　传二至二分日有食之不为灾○【臣照】按梓慎以二分二至日食不为灾知古算术之疎葢自梓慎始知日食可算而以分同道至相过为言则又失之逺也梓慎以前大约并不知日食之故
　　刘子单子以王猛入于王城○吕祖谦曰洛诰我乃卜涧水东瀍水西惟洛食先儒以为今河南城也所谓王城也成王定鼎于郏鄏是也我又卜瀍水东亦惟洛食先儒以为今洛阳也即所谓成周也是时以成周为下都所谓成周既成分正东郊是也至敬王时自王城迁而都之【臣召南】桉成周去王城四十里汉之河南县周公所城雒邑也后汉郡国志河南春秋时谓之王城注引博物记曰王城方七百二十丈郛方一十里南望雒水北至陜山又引地道记曰去雒城四十里是也汉之雒阳县周所谓成周也
　　传恶賔孟之为人也疏故刘子亦与同志○以文义推之刘子应作单子言单穆公与刘蚠同志也
　　传单子逆悼王于庄宫以归注悼王子猛也○悼监夲讹作博今改正
　　传晋籍谈荀跞帅九州之戎○【臣召南】按左氏叙次俱以官爵为先后十五年荀跞如周籍谈为介王称跞为伯氏谈为叔氏是籍谈为大夫也此传及后十二月皆叔籍谈于荀跞之上岂谈此时已为卿乎晋之六卿皆在又不见有为卿之文何也
　　尹氏立王子朝○孙复曰立者簒词言尹氏立王子朝其恶可知也
　　传南宫极震○赵汸补注曰但言南宫极震明是以震而死不必为屋所压也
　　传慎其四竟犹不城郢疏如楚世家云武王以上未都于郢○【臣召南】按楚世家文王熊赀始都郢又按汉书地理志云文王自丹阳徙此












</div>
    <div class="pagination">
<a href="春秋左传注疏_page36.html">上一页</a><span>...</span><a href="春秋左传注疏_page32.html">32</a><a href="春秋左传注疏_page33.html">33</a><a href="春秋左传注疏_page34.html">34</a><a href="春秋左传注疏_page35.html">35</a><a href="春秋左传注疏_page36.html">36</a><span class="current-page">37</span><a href="春秋左传注疏_page38.html">38</a><a href="春秋左传注疏_page39.html">39</a><a href="春秋左传注疏_page40.html">40</a><a href="春秋左传注疏_page41.html">41</a><a href="春秋左传注疏_page42.html">42</a><span>...</span><a href="春秋左传注疏_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
