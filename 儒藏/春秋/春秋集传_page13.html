<!DOCTYPE html>
<html>
<head>
    <meta charset="UTF-8">
    <title>春秋集传 - 第 13 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋集传 - 第 13 页/共 32 页</h1>
    <div class="content">　　秋公孙敖会晋侯于戚
　　内大夫始特防诸侯也
　　冬十月丁未楚世子商臣弑其君頵【頵丘伦反】
　　公孙敖如齐
　　二年春王正月甲子晋侯及秦师战于彭衙秦师败绩此秦人伐晋也其不言伐何以战败绩见义也晋厉公尝及秦师战于麻隧秦师败绩不书书晋伐秦讥在晋则秦师败绩不足书也晋悼公尝及秦师战于栎晋师败绩不书书秦伐晋责秦之党楚则晋师败绩为中国讳之可也秦穆公之悔过自誓志乎报怨摅忿而已于是不替孟明以替殽之役故伐晋不书而书战书败绩恶其不知自反以丧师非国君子民之道也程子曰秦人越国以袭人虽忿无以为辞也故其来不称伐以忿取败故书败绩
　　丁丑作僖公主
　　主为练主也作主不书过时则书之公羊传曰主者曷用虞主用桑练主用栗用栗者藏主也谷梁传曰立主丧主于虞吉主于练作僖公主讥其后也何休氏曰礼作练主当以十三月髙抑崇曰周人卒哭而祔祔而易主是谓虞主既朞而练练而易主是谓练主僖公薨十有五月非练之时而作主犹未祔庙也犹未祔庙者欲跻者故也是以谨而日之
　　三月乙巳及晋处父盟
　　左氏传曰晋人以不朝来讨公如晋晋人使阳处父盟公以耻之书曰及处父盟以厌之也适晋不书讳之也谷梁传曰不言公处父伉也为公讳也何以知其与公盟以其日也何以不言公之如晋所耻也出不书反不致也张主一曰盟于晋之国都而君不出耻甚矣故讳之王防氏曰内没公而外去氏者既刺公以不朝致辱又卑晋以非礼盟公也
　　夏六月公孙敖防宋公陈侯郑伯晋士縠盟于垂陇【郑地】晋主夏盟恒日虽大夫盟日此何以不日以吾大夫防诸侯盟也春秋日月之法莫严于君臣莫辨于内外之别故吾君及诸侯盟恒日虽有大夫日【僖公盟洮于向】虽防大夫盟诸侯日【新城赵盾】其不日者必有故也吾大夫特盟诸侯不月自参以上不日【桓十一盟折】虽防大夫盟诸侯不日【据此及文十八年虚折】所以严君臣之分也必吾大夫与外大夫盟而后日敌也非敌而日者异之也不疑于伉者也【文十六齐侯哀二邾子】舍是则与外监也故于邢之类不月苟吾君大夫与之盟则皆日【隐二年盟戎文八年公子遂盟戎】不欲卑吾君与大夫所以谨内外之辨也陈氏传曰晋遂以大夫盟诸侯也大夫而与诸侯敌于是始故书大夫专盟自士縠也士縠非卿也见晋之卑诸侯也
　　自十有二月不雨至于秋七月
　　公羊传曰记异也大旱以灾书此亦旱也曷为以异书大旱之日短而云灾故以灾书此不雨之日长而无灾故以异也谷梁传曰歴时而言不雨文不忧雨也不忧雨者无志乎民也
　　八月丁卯大事于太庙跻僖公
　　大事者禘也讥不在用禘故畧言之公羊传曰跻者升也讥逆祀也其逆祀奈何先祢而后祖也谷梁传曰先亲而后祖也逆祀也逆祀则是无昭穆也则是无祖也无祖则无天也君子不以亲亲害尊尊此春秋之义也刘侍读曰僖公于闵非父子也然而与亲父子无以异者受国焉耳君之则我以臣事之父之则我以子奉之是故为人后者则为之子矣髙抑崇曰人君以兄弟为后者必非有子者也引而为嗣臣子一体矣不继所受国而继先君则是所受国者竟莫之嗣也生则以臣子事之死则以兄弟治之非所以受国之意也胡侍讲曰有天下者事七世诸侯五世父死子继兄亡弟及名号虽不同其为世一也
　　冬晋人宋人陈人郑人伐秦
　　陈氏传曰此晋先且居宋公子成陈辕涛涂郑公子归生也曷为不序大夫将犹称人也自阳处父专将书大夫是故春秋之始大夫将恒称人由救郑之后畧之始称人矣胡侍讲曰晋人再败秦师在恒情亦可以已矣而报复无已残民结怨之道也
　　公子遂如齐纳币
　　纳币不书【据桓宣成皆取于齐不书纳币知纳币不使大夫乃礼之常】使大夫则书之志礼之变也公羊传曰讥丧娶也取在三年之外则何讥乎丧取三年之内不图昬三年之恩疾矣非虚加之也以人心为皆有之以人心为皆有之则曷为独于取焉讥娶者大吉也非常吉也其为吉者主于己以为有人心焉则宜于此焉变矣
　　三年春王正月叔孙得臣防晋人宋人陈人卫人郑人伐沈沈溃
　　以其服于楚也
　　夏五月王子虎卒
　　王大夫不卒【据成十三成肃公昭十一年单成公】此其卒之何以尝主诸侯之盟也左氏传曰来赴吊如同盟故卒之也曷为不称爵王臣无外交于是天子为之赴故不言爵也陈庄子死赴于鲁鲁人欲勿哭缪公召县子而问焉曰古者大夫束脩之问不出竟虽欲哭焉得哭诸今之大夫交政于中国虽欲勿哭焉得而勿哭然则非礼也盖衰世之志也是故翟泉之盟卒王子虎臯鼬之防卒刘卷舍是王臣无书卒者矣
　　秦人伐晋
　　陈氏传曰此秦伯也曷为称人殽之誓孔子有取焉而秦穆之连兵无虚岁君子以为秦人不足进乎伯也是故自韩原秦不以爵见于经至康公而遂外之终南蒹葭之作秦非无人也而秦不用其不复东征宜哉
　　秋楚人围江
　　报沈之役也晋先仆伐楚以救江不书不足书也
　　雨螽于宋
　　左氏传曰坠而死也公羊传曰记异也
　　冬公如晋
　　晋人请改盟也
　　十有二月己巳公及晋侯盟
　　晋阳处父帅师伐楚以救江
　　于是晋以江故告于王王叔桓公晋阳处父伐楚以救江则其不书王叔何不以伐楚救江累王室也襄公败秦师于殽而归纵淫自将以敌秦怨而忘楚患伐许之役三国伐秦四国伐沈五国皆以大夫专之而楚人围江以微者往救襄公之志荒矣于是不能亲率诸侯以救江绌楚而屈王臣与其大夫俱以伐楚无益于救江之实而使天子受其名是故特书阳处父而王叔桓公不书不以累王室也伐不言以救于是言以救江与之以救中国之名所以责其实也王防氏曰诸侯大夫未有帅师而称名氏曰某曰处父何也政在诸侯则大夫皆称人政在大夫故称氏名以罪之也始于处父者以其盟鲁侯搜于董易中军今救江而伐楚专之甚者也故始之也陈氏传曰晋大夫书帅师于是始大夫强也自是恒书大夫畧之则称人
　　四年春公至自晋
　　夏逆妇姜于齐
　　不言逆之者逆之者微也曰妇者有姑之辞无姑则以夫人之礼至有姑则以妇礼至也姜不言氏者异之不正成风以妾祖姑为昬主而当妇礼也若妾姑也则不书氏故穆姜亦不氏所以别适姑也左氏传曰卿不行也君子是以知出姜之不允于鲁也曰贵聘而贱逆之君而卑之不允宜哉
　　狄侵齐
　　秋楚人灭江
　　晋侯伐秦
　　张洽氏曰晋侯不以江亡为耻而亟报秦怨其为盟主末矣
　　衞侯使俞来聘
　　冬十有一月壬寅夫人风氏薨
　　陈氏传曰夫人某氏薨适称也此庄公之妾也则曷为以适称称之丧之以夫人之礼也隐公之丧桓母犹有疑焉是故别庙也祔姑称諡伉然如夫人则自文公之丧成风始也胡侍讲曰礼庶子为君为其母无服不敢二尊者也邦君之妻邦人称之曰君夫人称诸异邦曰寡小君敌体之称也若夫妾媵则非敌矣以妾媵为夫人徒欲尊其所爱而不虞卑其身以妾母为夫人徒欲贵其所生而不虞贱其父卑其身则失位贱其父则无本失位无本不亦悖乎
　　五年春王正月王使荣叔归含且赗
　　王不称天异之也天子于诸侯赗之含之小君亦如之礼也文公尊其妾母为夫人天子不能正于是赴于京师而天子使其大夫赗之含之以成其为夫人是乱人纪也故王不称天称天则疑于赗惠公仲子不言来者畧之畧之亦所以异其事也是故来防葬亦不称天称天则疑于防葬僖公
　　三月辛亥葬我小君成风
　　啖叔佐曰葬成风祔庙也二夫人祔庙非礼也苏子由曰仲子非适故为之立宫而不祔不葬礼也自成风以来妾母皆葬盖祔也鲁礼之变自此始矣
　　王使召伯来防葬
　　陈氏传曰王不称天于追锡桓公见之至是再见其再见何以夫人之礼葬成风也庄僖之际天下知有盟主而已而襄之季年更有事于诸侯于是叔服防葬毛伯锡命尤汲汲于鲁也尤汲汲于鲁则何为乎成风一人赗含之二人防葬之以是怀诸侯吾见周之益陵夷也文武之教着于南雅莫急于君夫人也桓以少簒长成风以庻乱适王道熄矣而庄襄不能正又从而襃赏之是以天命施之天讨也是故王不称天
　　夏公孙敖如晋
　　秦人入鄀【鄀音若】
　　不月有以来之也左氏传曰鄀叛楚即秦又贰于楚夏秦人入鄀
　　秋楚人灭六
　　冬十月甲申许男业卒
　　六年春葬许僖公
　　夏季孙行父如陈
　　秋季孙行父如晋
　　八月乙亥晋侯驩卒
　　冬十月公子遂如晋葬晋襄公
　　盟主薨卿共葬事非礼也郑游吉曰先王之制诸侯之丧士吊大夫送葬唯嘉好聘享三军之事于是乎使卿文襄之伯也君薨大夫吊卿共葬事夫人士吊大夫送葬此礼乐之自诸侯出也
　　晋杀其大夫阳处父
　　晋狐射姑出奔狄
　　晋襄公卒狐射姑杀阳处父则称国以杀何两下相杀不道两下相杀不道则处父何以书讥君也襄公搜于夷使狐射姑将阳处父请改搜于董易中军襄公卒狐射姑使人杀阳处父君失政也君失政则大夫専专则争争则相杀是故以国杀书之讥不在相杀也
　　闰月不告月犹朝于庙
　　不告月者不告朔也告月必以朔故亦曰告朔庙者太庙也天子颁十二月朔于诸侯诸侯受而藏之太庙月朔则朝于太庙大夫南面奉天子之命君北面受之因以特羊荐谓之告月文公以闰非常月闲不告庙犹以朔日朝于太庙故书之志礼之所由失也左氏传曰闰以正时时以作事不告闰朔弃时政也何休氏曰先受朔政乃朝庙王教尊朝庙私也髙抑崇曰知朝庙之不可已则告月之礼曷为可已也
　　七年春公伐邾
　　为须句故也僖公取须句反其君邾人再灭之
　　三月甲戌取须句遂城郚【句音俱郚音吾】
　　取国不月【据僖公取须句宣公取根牟襄公取邿】此其日何遂絶其祀也左氏传曰取须句寘文公子焉非礼也志在逼邾而无存亡继絶之义故日以异之遂城郚避邾难也
　　夏四月宋公王臣卒
　　宋人杀其大夫
　　称人以杀众辞也大夫者大司马固也则曷为不名死君难也宋成公卒国乱其弟御杀其世子而自立国人杀御而立昭公襄夫人者君祖母也有淫行昭不礼焉公子鲍者昭庶兄也有佞才夫人私之于是夫人欲杀昭而立鲍穆襄之族攻公杀公孙固公孙郑于公宫则大夫者昭公之所与存亡者也是故称人以杀而不名名之则疑于陈公子过
　　戊子晋人及秦人战于令狐
　　此晋赵盾及秦伯也而皆称人晋败秦师也而曰战何也交讥之也晋襄公卒晋人欲立长君使先蔑逆公子雍于秦舍适嗣不立而外求君晋既知罪矣于是乎立适嗣夷臯尝逾年矣且夷臯秦出也而康公犹自将以纳雍则晋岂无辞乎于是晋御秦师败诸令狐而赵盾秦伯皆称人两有罪也诈战曰败之战敌不言师败绩此败之矣而以敌辞书则其罪均也程子曰晋始逆公子雍既而悔之故秦兴兵以纳之晋不谢秦秦纳不正皆罪也故称人陈氏传曰秦晋之交兵于是再世自令狐之后连兵不悉书矣于八年秦伐晋取武城不书于十年晋伐秦取少梁不书而书秦伐晋也
　　晋先蔑奔秦
　　谷梁传曰不言出在外也
　　狄侵我西鄙
　　秋八月公防诸侯晋大夫盟于扈
　　此公防诸侯宋公衞侯陈侯郑伯许男曹伯晋赵盾也则曷为不序无伯之辞也晋君幼赵盾以大夫主诸侯而卒使晋不竞于楚于是晋弗伯而楚兴此天下之大变也春秋辨实之际以楚之所以兴实由中国之无伯故于灵公之盟防畧不序诸侯而楚君将悉从其恒称以罪晋也凡大夫不称大夫必杀而后称大夫非杀而称大夫者众辞【襄十六溴梁】非众辞则国无君也【庄九年齐大夫】此非无君也而亦以无君之辞称之不正其以大夫而主诸侯故着之是经之变文也不日畧之也以日为恒则不日为畧也【于新城书至】弗为功也以致为恒则不致以为变也陈氏传曰晋始失伯也凡称诸侯必前目而后凡也前有王人后无王人书曰诸侯盟于某则王人不与也【据首止王世子葵丘宰周公】前无吾君后有吾君书曰公防诸侯盟于某则吾君尝不与也【据僖二十年盟薄二十七年盟宋】未始有不与者也而但曰诸侯一役而再有事也【僖二十八年围许襄十九年盟祝柯二十五年盟重丘】非一役再有事则非凡辞也非凡辞者散辞也谷梁传曰其曰诸侯畧之也
　　冬徐伐莒
　　徐尝称人矣则曷为复其恒称叛诸夏也
　　公孙敖如莒涖盟
　　八年春王正月
　　夏四月
　　秋八月戊申天王崩
　　冬十月壬午公子遂防晋赵盾盟于衡雍【郑地】
　　大夫与外大夫盟日敌也
　　乙酉公子遂防雒戎盟于暴【雒音洛郑地】
　　其日乙酉距壬午四日尔传言盟于衡雍遂防伊雒之戎则曷为再书公子胡侍讲曰春秋谨内外之辨雒邑天地之中而戎居之再称公子各日其防以深别之示内外有辨终不可杂也许氏曰大夫而主盟诸侯自扈之会始也君子恶之
　　公孙敖如京师不至而复丙戌奔莒
　　谷梁传曰不言所至【据公子遂书至黄乃复】未如也未如而曰如不废君命也未复而曰复不专君命也杜元凯曰不言出受命而出自外行也
　　螽【音终】
　　宋人杀其大夫司马
　　此公子卬也不名则曷为称其官有杀而代之者也宋人将弑其君于是先杀其司马而以华耦代之则司马者昭公之所与存亡者也司马既死则兵非昭公之兵矣兵非其兵则公子鲍之弑械成矣是故特书其官举者书其官者以异其事也谷梁传曰其以官称无君之辞也
　　宋司城来奔
　　此荡意诸也不名则曷为称其官宋司城者司空也司空既出则国非昭公之国矣既杀其司马又出其司城则六卿之在位者皆公子鲍之党而已陈氏传曰凡奔非其罪不书苟接我也不可以不书则不以称名之例书之是故未有书官者于是官从其官未有书字者于是字从其字【子哀】
　　九年春毛伯来求金
　　求金以供葬也周室微诸侯不助丧也左氏传曰非礼也不书王命未葬也公羊传曰毛伯天子之大夫也何以不称使当丧未君也逾年矣何以谓之未君即位矣而未称王也未称王何以知其即位以诸侯之逾年即位亦知天子之逾年即位也以天子三年然后称王亦知诸侯于其封内三年称子也逾年称公矣则曷为于其封内三年称子縁臣民之心不可一日无君縁始终之义一年不二君不可旷年无君縁孝子之心则三年不忍当也王者无求求金非礼也
　　夫人姜氏如齐
　　二月叔孙得臣如京师辛丑葬襄王
</div>
    <div class="pagination">
<a href="春秋集传_page12.html">上一页</a><span>...</span><a href="春秋集传_page8.html">8</a><a href="春秋集传_page9.html">9</a><a href="春秋集传_page10.html">10</a><a href="春秋集传_page11.html">11</a><a href="春秋集传_page12.html">12</a><span class="current-page">13</span><a href="春秋集传_page14.html">14</a><a href="春秋集传_page15.html">15</a><a href="春秋集传_page16.html">16</a><a href="春秋集传_page17.html">17</a><a href="春秋集传_page18.html">18</a><span>...</span><a href="春秋集传_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
