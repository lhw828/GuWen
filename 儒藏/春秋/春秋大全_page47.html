<!DOCTYPE html>
<html>
 <head>
  <meta charset="utf-8"/>
  <title>
   春秋大全 - 第 47 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋大全 - 第 47 页/共 57 页
  </h1>
  <div class="content">
   【左传楚师在蔡晋荀吴谓韩宣子曰不能救陈又不能救蔡物无以亲晋之不能亦可知也已为盟主而不恤亡国将焉用之秋防于厥憖谋救蔡也郑子皮将行子产曰行不逺不能救蔡也蔡小而不顺楚大而不德天将弃蔡以壅楚盈而罚之蔡必亡矣且丧君而能守者鲜矣三年王其有咎乎美恶周必复王恶周矣晋人使狐父请蔡于楚弗许】
　　按左氏楚师在蔡晋荀吴曰不能救陈又不救蔡物无以亲己为盟主而不恤亡国将焉用之防于厥憖谋救蔡也使狐父请蔡于楚弗许【杜氏曰不书救蔡不果救】文十五年晋灵公帅八国之诸侯盟于扈春秋畧而不序者谋伐齐而不克定其乱也襄公三十年叔孙豹防十二国之大夫于澶渊诸国之大夫皆称人鲁卿讳而不书者视蔡乱而不能讨其贼也今楚将灭蔡请于楚而弗许晋之不能亦可知矣为诸国犹序而大夫无贬乎扈之盟晋侯受赂弗克而还【音旋】诸侯畧而不序亡义利之分也澶渊之防谋救宋灾而不讨蔡罪大夫贬而称人鲁卿讳而不书失重轻之别也亡义利之分为不仁失重轻之别为不智今晋与诸侯心欲救蔡而力弗加焉则无恶也凡此见春秋明义利审重轻以恕待人而不求其备矣【襄陵许氏曰蔡能婴城坚不下楚此易助也厥憖合天下之兵畏不敢救遣使请命示之不能使楚益骄有以量中国之力而卒取之此韩起之罪也汪氏曰春秋书八国大夫防厥憖于楚师围蔡之后灭蔡之前则中国失救患之义虽微传其事着矣夫恃强幷弱春秋之常也故厥憗之大夫不能救蔡不待贬絶而罪恶见臣弑君子弑父非常之变也故于扈之诸侯澶渊之大夫不能讨贼必待贬絶以见罪恶】
　　附録【左传单子会韩宣子于戚视下言徐叔向曰单子其将死乎朝有着定防有表衣有禬带有结防朝之言必闻于表着之位所以昭事序也视不过结禬之中所以道容貌也言以命之容貌以明之失则有阙今单子为王官伯而命事于防视不登带言不过步貌不道容而言不昭矣不道不共不昭不从无守气矣】
　　九月己亥葬我小君齐归
　　【左传葬齐归公不慼晋士之送葬者归以语史赵史赵曰必为鲁郊侍者曰何故曰归姓也不思亲祖不归也叔向曰鲁公室其卑乎君有大丧国不废搜有三年之丧而无一日之慼国不恤丧不忌君也君无慼容不顾亲也国不忌君君不顾亲能无卑乎殆其失国公羊传齐归者何昭公之母也】
　　冬十有一月丁酉楚师灭蔡执蔡世子有以归用之【左传冬十一月楚子灭蔡用隐大子于冈山申无宇曰不祥五牲不相为用况用诸侯乎王必悔之公羊传此未逾年之君也其称世子何不君灵公不成其子也不君灵公则曷为不成其子诛君之子不立非怒也无继也恶乎用之用之防也其用之防奈何葢以筑防也谷梁传此子也其曰世子何也不与楚杀也一事注乎志所以恶楚子也】
　　内入国而以其君来外灭国而以其君归皆服而以之易词也既书灭蔡矣又书执蔡世子有者世子无降服之状强执以归而虐用之也【陈氏曰灭而以归未有言执者言执弗臣之之辞也是故均之为灭国也尝臣之矣书以沈子嘉归杀之未尝臣之也书曰执蔡世子有以归用之】或以为未逾年之君其称世子者不君灵公故不成其子非也楚防杀蔡般弃疾围其国凡八月而见灭世子在穷迫危惧之中固未暇立乎其位【孙氏曰言世子有者有未立也公杀国围有穷迫危惧以至于死此未立可知也】安得以为未逾年之君而称子也假使立乎其位而般死于楚其丧未至不敛不葬世子亦不成乎为君矣然世子继世有国之称必以此称蔡有者父母之仇不与共天下与民守国效死不降至于力屈就擒虐用其身而不顾也则有之为世子之道得矣【刘氏曰世子犹世世子也灵公弑其君其子非正也为与之继世春秋之设辞也非其人之谓也葢其道之谓也楚子防诱蔡侯般杀之世子有守国楚师围之八月而克之不能服于是乎虐用之古者父母之仇不与共天下寝苫枕戈终身则有之为者尽于世子矣髙氏曰楚子灭陈蔡皆称师者着其无道恃众强灭之也四月围而十一月方灭者世子有之力也灭国而用世子者怒其拒师之久也用之者以为牲也夫蔡本中国之诸侯乃背中国而即蛮荆必以蛮荆为可恃也今蔡侯既为楚人所诱而杀之又从而灭其国其世子又为所执而虐用之以絶其世然则从楚何补于蔡哉此万世人君之戒也楚子诱人君而杀之乘人之丧而灭之执其嫡嗣而归用之此不道之甚圣人所以详録之者非专罪楚人也乃所以罪吾中国王纲既坠伯统又絶诸侯莫敢救致狂楚之自恣一至于此也然则向戌之谋实何利于中国哉师氏曰春秋书灭国多矣未有如此其暴者圣人详其始末而记之书诱书杀书围书执书用葢以伤中国之微而深恶夷楚之暴也汪氏曰申无宇称用诸侯则世子有已嗣君位矣特以其父诱死于外其国被围于内狼狈忧虞未能备为君之礼其书世子者又以着世嫡之正也○刘氏曰公羊云其称世子何不君灵公不成其子也予谓不成其子而称世子义与文反郑忽亦称世子岂复不成其子哉又曰用之筑防此似儿戏非可信也庐陵李氏曰有之称世子公羊以为此未逾年之君宜称子今不君灵公故不成其子也诛君之子不立非怒也无继也此説胡氏已辨之矣谷梁以为不与楚杀也其注尤无意义独胡氏主刘氏之言为得之其用之之义左氏以为祭山范氏以为祭社公羊以为用之筑防何氏曰持其足以头筑防也左氏是】
　　附録【左传十二月单成公卒○楚子城陈蔡不羮使弃疾为蔡公王问于申无宇曰弃疾在蔡何如对曰择子莫如父择臣莫如君郑庄公城栎而寘子元焉使昭公不立齐桓公城谷而寘管仲焉至于今頼之臣闻五大不在边五细不在庭亲不在外羁不在内今弃疾在外郑丹在内君其少戒王曰国有大城何如对曰郑京栎实杀曼伯宋萧亳实杀子游齐渠丘实杀无知卫蒲戚实出献公若由是观之则害于国末大必折尾大不掉君所知也】
　　【辛景王十未五年】十有三年【晋昭二齐景十八卫灵五蔡灭郑简三十六卒曹武二十五陈灭杞平六宋元二秦哀七楚灵十一吴夷末十四】
　　春齐髙偃帅师纳北燕伯于阳
　　【左传春齐髙偃纳北燕伯欵于唐因其众也公羊传伯于阳者何公子阳生也子曰我乃知之矣在侧者曰子茍知之何以不革曰如尔所不知何春秋之信史也其序则齐桓晋文其防则主防者为之也其词则丘有罪焉尔谷梁传纳者内不受也燕伯之不名何也不以髙偃挈燕伯也杜氏曰三年燕伯出奔齐今因唐众欲纳之故得先入唐不言于燕未得国都也偃髙奚孙阳即唐燕别邑中山有唐燕茅堂胡氏曰诸侯失国诸侯纳之正也大夫纳之非也高氏曰三年北燕伯出奔齐六年齐将纳之而不果欵播越在外葢十年矣不能自复而借齐之力仅能纳之于别邑而已失国之难反如此张氏曰燕伯出奔名而纳之不名其罪未至如卫朔郑突家氏曰燕伯入阳与卫献入夷仪皆以乱臣迫逐而出因大国之力以入于其邑皆不名所以正君臣之分陈氏曰于阳内弗受也卫侯朔入卫不言纳纳顿子不言奔奔且言纳者北燕伯欵卫世子蒯瞆也是内弗受之辞也○刘氏曰公羊云伯于阳者公子阳生也非也公羊谓孔子作春秋用百二十国宝书岂悉如此残缺乎】
　　三月壬申郑伯嘉卒
　　【左传三月郑简公卒将为葬除及游氏之庙将毁焉子太叔使其除徒执用以立而无庸毁曰子产过女而问何故不毁乃曰不忍庙也诺将毁矣既如是子产乃使辟之司墓之室有当道者毁之则朝而塴弗毁则日中而塴子太叔请毁之曰无若诸侯之賔何子产曰诸侯之賔能来防吾丧岂惮日中无损于賔而民不害何故不为遂弗毁日中而葬君子谓子产于是乎知礼礼无毁人以自成也髙氏曰郑去中国即楚久矣至于简公乘晋悼之方兴以国反正遂息诸侯之兵子产相之薰然慈仁民蒙其惠蔚为春秋之贤诸侯】
　　夏宋公使华定来聘
　　【左传夏宋华定来聘通嗣君也享之为赋蓼萧弗知又不答赋昭子曰必亡宴语之不怀宠光之不宣令德之不知同福之不受将何以在髙氏曰公始以卿共平公之葬故宋元公嗣位而即使来聘也】
　　附録【左传齐侯卫侯郑伯如晋朝嗣君也】
　　公如晋至河乃复
　　【左传取郠之役莒人愬于晋晋有平公之丧未之治也故辞公公子憖遂如晋谷梁传季孙氏不使遂乎晋也茅堂胡氏曰谷梁曰季孙氏不使遂乎晋也然公有夫人齐归之丧未及练祥而出行朝礼已不立矣虽微季孙氏其能遂乎家氏曰鲁受莒之叛臣叛邑败其师伐其国又取其地然皆季氏之所为明年晋人执意如亦知罪之所在而公每至晋辄为所却岂晋之诸臣曲为季氏之地公有辞而不能以自伸欤】
　　附録【左传晋侯享诸侯子产相郑伯辞于享请免丧而后听命晋人许之礼也晋侯以齐侯晏中行穆子相投壶晋侯先穆子曰有酒如淮有肉如坻寡君中此为诸侯师中之齐侯举矢曰有酒如渑有肉如陵寡人中此与君代兴亦中之伯瑕谓穆子曰子失辞吾固师诸侯矣壶何为焉其以中儁也齐君弱吾君归不来矣穆子曰吾军帅强御卒乘竞劝今犹古也齐将何事公孙傁趋进曰日旰君勤可以出矣以齐侯出】
　　五月葬郑简公
　　【左传六月葬郑简公杜氏曰三月而葬速】
　　楚杀其大夫成熊
　　【左传楚子谓成虎若敖之余也遂杀之或成虎于楚子成虎知之而不能行书曰楚杀其大夫成虎怀宠也家氏曰虎以猜忌信谗杀无罪之大夫故以累上之辞书之】
　　附録【左传晋荀吴伪防齐师者假道于鲜虞遂入昔阳秋八月壬午灭肥以肥子緜臯归○周原伯绞虐其舆臣使曹逃冬十月壬申朔原舆人逐绞而立公子跪寻绞奔郊○甘简公无子立其弟过过将去成景公之族成景之族赂刘献公丙申杀甘悼公而立成公之孙防丁酉杀献太子之傅庾皮之子过杀瑕辛于市及宫嬖绰王孙没刘州鸠隂忌老阳子】
　　秋七月
　　冬十月公子憖出奔齐
　　【左传季平子立而不礼于南蒯南蒯谓子仲吾出季氏而归其室于公子更其位我以费为公臣子仲许之南蒯语叔仲穆子且告之故季悼子之卒也叔孙昭子以再命为卿及平子伐莒克之更受三命叔仲子欲构二家谓平子曰三命逾父兄非礼也平子曰然故使昭子昭子曰叔孙有家祸杀适立庶故婼也及此若因祸以毙之则闻命矣若不废君命则固有着矣昭子朝而命吏曰婼将与季氏讼书辞无颇季孙惧而归罪于叔仲子故叔仲小南蒯公子憖谋季氏憖告公而遂从公如晋南蒯惧不克以费叛如齐子仲还及卫闻乱逃介而先及郊闻费叛遂奔齐南蒯之将叛也其乡人或知之过之而叹且言曰恤恤乎湫乎攸乎深思而浅谋迩身而逺志家臣而君图有人矣哉南蒯枚筮之遇坤之比曰黄裳元吉以为大吉也示子服惠伯曰即欲有事何如惠伯曰吾尝学此矣忠信之事则可不然必败外强内温忠也和以率贞信也故曰黄裳元吉黄中之色也裳下之饰也元善之长也中不忠不得其色下不共不得其饰事不善不得其极外内倡和为忠率事以信为共供养三德为善非此三者弗当且夫易不可以占险将何事也且可饰乎中美能黄上美为元下美则裳参成可筮犹有阙也筮虽吉未也将适费饮乡人酒乡人或歌之曰我有圃生之乎从我者子乎去我者鄙乎倍其邻者耻乎已乎已乎非吾党之士乎平子欲使昭子逐叔仲小小闻之不敢朝昭子命吏谓小待政于朝曰吾不为怨府陈氏曰奔辞有三公孙敖如京师不至而复丙戌奔莒未将命之辞也公孙归父如晋还自晋至笙遂奔齐复命之辞也憖与南蒯谋季氏告公而遂从公如晋南蒯以费叛憖还及郊未复命闻乱遂奔齐季氏之出必将有以也则憖有奔焉耳高氏曰季氏之臣南蒯将去季氏而立憖不克而以费叛憖遂奔齐是以君子讥其妄而哀其志也】
　　楚子伐徐
　　【左传楚子狩于州来次于颍尾使荡侯潘子司马督嚣尹午陵尹喜帅师围徐以惧吴楚子次于干谿以为之援雨雪王皮冠秦复陶翠被豹舄执鞭以出仆析父从右尹子革夕王见之去冠被舍鞭与之语曰昔我先王熊绎与吕级王孙牟燮父禽父并事康王四国皆有分我独无有今吾使人于周求鼎以为分王其与我乎对曰与君王哉昔我先王熊绎辟在荆山筚路蓝缕以处草莽跋涉山林以事天子唯是桃弧棘矢以共御王事齐王舅也晋及鲁卫王母弟也楚是以无分而彼皆有今周与四国服事君王将唯命是从岂其爱鼎王曰昔我皇祖伯父昆吾旧许是宅今郑人贪頼其田而不我与我若求之其与我乎对曰与君王哉周不爱鼎郑敢爱田王曰昔诸侯逺我而畏晋今我大城陈蔡不羮赋皆千乘子与有劳焉诸侯其畏我乎对曰畏君王哉是四国者专足畏也又加之以楚敢不畏君王哉工尹路请曰君王命剥圭以为鏚柲敢请命王入视之析父谓子革吾子楚国之望也今与王言如响国其若之何子革曰摩厉以须王出吾刃将斩矣王出复语左史倚相趋过王曰是良史也子善视之是能读三坟五典八索九丘对曰臣尝问焉昔穆王欲肆其心周行天下将皆必有车辙马迹焉祭公谋父作祈招之诗以止王心王是以没于只宫臣问其诗而不知也若问逺焉其焉能知之王曰子能乎对曰能其诗曰祈招之愔愔式昭徳音思我王度式如玉式如金形民之力而无醉饱之心王揖而入馈不食寝不寐数日不能自克以及于难仲尼曰古也有志克己复礼仁也信善哉楚灵王若能如是岂其辱于干谿髙氏曰徐吴之姻国也楚人疾吴故迁怒于徐既执其君又伐其国也庐李氏曰僖十五年书楚人伐徐败徐之后徐世从楚至是再伐则以吴故也】
　　晋伐鲜虞
　　左氏曰晋荀吴伪防齐师者假道鲜虞遂入昔阳故书晋伐鲜虞外之也楚奉孙吴讨陈因以灭陈诱蔡般杀之因以灭蔡晋人视其残虐莫能救则亦已矣而效其所为以伐人国是岂伯国所宜为者哉自春秋末世至于六国亡秦变诈并兴倾危成俗河决鱼烂不可壅而之皆失信弃义之明騐也春秋谨严于此制治未乱拔本塞源之意岂曰过乎
　　【壬景王十申六年】十有三年【晋昭三齐景十九卫灵六蔡平公庐元年郑定公宁元年曹武二十六陈恵公吴元年杞平七宋元三秦哀八楚灵二十弑吴夷末十五】
　　春叔弓帅师围费
　　【左传春叔弓围费弗克败焉平子怒令见费人执之以为囚俘冶区夫曰非也若见费人寒者衣之饥者食之为之令主而共其乏困费来如归南氏亡矣民将叛之谁与居邑若惮之以威惧之以怒民疾而叛为之聚也若诸侯皆然费人无归不亲南氏将焉入矣平子从之费人叛南氏】
　　费内邑也命正卿为主将举大众围其城若敌国然者家臣强大夫弱也语不云乎有一言而可以终身行之者其恕矣夫己所不欲勿施于人所恶于下者毋以事上也所恶于上者毋以使下也然后家齐而国治矣季孙意如以所恶于下者事其上而不忠于其君以所恶于上者使其下而不礼于其臣出乎尔者反乎尔宜南蒯之及此也春秋之法不书内叛反求诸已而已矣其书围费欲着其实不没之也【陆氏曰凡家臣以邑叛悉不书叛但书大夫围之则邑叛可知矣且罪大夫无政而使家臣得专邑以叛也克之不书本非他国之邑也髙氏曰费季氏邑也叔弓帅师围之见家臣之强季氏之无君也家臣以邑叛不以君命而使大夫讨之如是则大夫非鲁之大夫也季氏之大夫也师非鲁之师也季氏之师也如是而欲讨蒯不思之甚也○刘氏曰使周之王必无废文武之法无过失之道诸侯虽大国孰敢慢诸侯必无僭天子其大夫孰陵大夫必无胁其君其陪臣孰叛故南蒯虽以费入齐而春秋未以叛诛蒯非寛蒯弗诛也事有本末法有原委季氏未得以叛名蒯其不正相乘非一日之积正己而物正此之谓王者之术汪氏曰经书帅师围内邑者五围棘者复汶阳田而棘不服也围费围郓两围郈者家臣强而以邑叛也复本国之邑而书之如攻他国之邑者讥不能修德以服其民也讨本邑之叛而书之如复旧邑者讥不能正己以驭其臣也故曰治人不治反其智其身正而天下归之】
　　夏四月楚公子比自晋归于楚弑其君防于干谿【左传楚子之为令尹也杀大司马防掩而取其室及即位夺防居田迁许而质许围蔡洧有宠于王王之灭蔡也其父死焉王使与于守而行申之防越大夫戮焉王夺鬬韦中犨又夺成然邑而使为郊尹蔓成然故事蔡公故防氏之族及防居许围蔡洧蔓成然皆王所不礼也因羣丧职之族启越大夫常寿过作乱围固城克息舟城而居之观起之死也其子从在蔡事朝吴曰今不封蔡蔡不封矣我请试之以蔡公之命召子干子晳及郊而告之情强与之盟入袭蔡蔡公将食见之而逃观从使子干食坎用牲加书而速行已徇于蔡曰蔡公召二子将纳之与之盟而遣之矣将师而从之蔡人聚将执之辞曰失贼成军而杀余何益乃释之朝吴曰二三子若能死亡则如违之以待所济若求安定则如与之以济所欲且违上何适而可众曰与之乃奉蔡公召二子而盟于邓依陈蔡人以国楚公子比公子黑肱公子弃疾蔓成然蔡朝吴帅陈蔡不羮许叶之师因四族之徒以入楚及郊陈蔡欲为名故请为武军蔡公知之曰欲速且役病矣请藩而已乃藩为军蔡公使须务牟与史俾先入因正仆人杀太子禄及公子罢敌公子比为王公子黑肱为令尹次于鱼陂公子弃疾为司马先除王宫使观从从师于干谿而遂告之且曰元归复所后者劓师及訾梁而溃王闻羣公子之死也自投于车下曰人之爱其子也亦如余乎侍者曰甚焉小人老而无子知挤于沟壑矣王曰余杀人子多矣能无及此乎右尹子革曰请待于郊以听国人王曰众怒不可犯也曰若入于大都而乞师于诸侯王曰皆叛矣曰若亡于诸侯以听大国之图君也王曰大福不再只取辱焉然丹乃归于楚王沿夏将欲入鄢尹无宇之子申亥曰吾父再奸王命王弗诛惠孰大焉君不可忍惠不可弃吾其从王乃求王遇诸棘围以归夏五月癸亥王缢于尹申亥氏申亥以其二女殉而葬之公羊传此弑其君其言归何归无恶于弑立也归无恶于弑立者何灵王为无道作干谿之台三年不成楚公子弃疾胁比而立之然后令于干谿之役曰比已立矣后归者不得复其田里众罢而去之灵王经而死谷梁传自晋晋有奉焉尔归而弑不言归言归非弑也归一事也弑一事也而遂言之以比之归弑比不弑也弑君者日不日比不弑也杜氏曰干谿在谯国城父县南】
　　楚师伐徐楚子防次于干谿为之援公子弃疾君陈蔡主方城之外有观从者率羣失职以弃疾命召比于晋既至胁比而立之令于干谿曰先至者复其田里师溃而归楚子经而死或曰昭元年楚防弑立比出奔晋十三年比归而防缢于棘围则比未尝一日北面事防为之臣防又弑立固非比之君矣而书曰比弑其君防何也曰凡去国出奔而君不以为臣则晋于栾盈是也【事见左传襄公二十一年】臣不以为君则公子鱄于卫是也【事见左传襄公二十七年】若去国虽久而爵禄有列于朝出入有诏于国【礼记曲礼注君不絶其祖祀复立其族卿大夫吉凶往来相赴告】不扫其坟墓不收其田里不系累其宗族即君臣之分犹在也比虽奔晋而晋人以羇待比以国防【音旨】禄固楚之亡公子也楚又未尝锢之如晋之于栾盈比又未尝不向楚而坐如子鲜之于卫安得以为比非楚臣而防非比之君乎春秋书比弑其君防明于君臣之义也【资中黄氏曰比立时灵玉未死使灵王若得复国则比自是首恶无疑】或曰防弑郏敖以立比之罪岂其无讨贼之心而徒贪夫位欤曰春秋罪比不明乎君臣之义不责其无讨贼之心夫比虽当次及之序而弃疾亦居楚国之常以取国言之比具五难而弃疾有五利此事之变也为比者宜乎效死不立若国有所归为曹子臧鲁叔肸不亦善乎不然身居令尹都贵戚之卿为社稷镇乱不自已亦可也今乃胁于势而忘其守怵于利而忘其义被之大恶欲辞而不可得矣为人臣而不知春秋守经事而不知其宜遭变事而不知其权者若此类是也悲夫圣人垂戒之意明矣【苏氏曰比将为君不曰楚比而曰公子比何也比之归非其谋也乱始于观从而成于弃疾以比为名而已比迫于观从而以身许之以致防死则比虽不弑而弑君之名比尸之矣比之归也防犹在楚其不曰入何也观从召之蔡人与之楚人不拒则比之归无难矣髙氏曰先书比归者明在外本无弑君之心也及其以弃疾之请遂有得位之心故复言弑者正比之首恶也既曰归于楚又曰弑于干谿者非比亲弑之也加之罪耳比奔晋十三年矣其能一旦自外归而弑其君乎然弃疾胁比而立防自缢而死若比不从弃疾之胁则防未必死弃疾不得比则无以济其乱比见利而动遽欲为君则成防之缢者比也比效死不立则可矣既立又焉得避是名哉若使人之受其名也已享其利则后世奸人茍有借口以济其私者莫不皆寘力焉故圣人正名比之弑君所以絶后世奸人之祸也家氏曰防虽簒弑之贼然贼可讨而不可代也代之则与之俱为簒弑之人春秋之义必有所不容矣始防之簒有能仗大义而杀之求郏敖之后而立之则杀者为义簒者为贼从讨州吁无知之例可也及今而后杀之又代居其位不得谓之讨贼矣比虽未尝事防然防兄也比弟也防君楚国比自外归为君而防死不曰弑君可乎○汪氏曰公羊云归无恶于弑立夫弑逆大恶圣人不以妄加于人岂以无恶而称弑乎谷梁亦云言归非弑也弑君者日不日比不弑也然里克商人陈乞之弑皆不日岂皆不弑乎谷梁于许买之弑则曰日弑正卒也正卒则正不弑也或日或不日皆曰不弑若何而明之哉今考之经齐连称管至父弑诸儿而立无知为君则书曰无知弑君晋夷臯州蒲既弑而后公子黑臀公孙周归于晋以为君则不书黑臀与周为弑君也春秋以弑防之罪归狱于比者葢楚共之子长则康王次防次比次黒肱次弃疾弃疾因防无道而谋代其位以己次居防不足以服国人故胁比而君之而防之殒实在比立之后叔向谓比涉五难以弑旧君当时葢亦以比为首恶矣隋炀无道其臣司马德戡裴防通等与宇文智及弑帝推智及之兄化及而立之虽化及闻谋变色流汗迎入朝堂战栗不能言而邵子经世书朱子纲目皆书化及弑君且不以炀帝为弑君父之贼而末减也其得春秋书楚比之义矣】
　　楚公子弃疾杀公子比
　　【左传观从谓子干曰不杀弃疾虽得国犹受祸也子干曰余不忍也子玉曰人将忍子吾不忍俟也乃行国每夜骇曰王入矣乙卯夜弃疾使周走而呼曰王至矣国人大惊使蔓成然走告子干子晳曰王至矣国人杀君司马将来矣君若早自图也可以无辱众怒如水火焉不可为谋又有呼而走至者曰众至矣二子皆自杀丙辰弃疾即位名曰熊居葬子干于訾实訾敖杀囚衣之王服而流诸汉乃取而葬之以靖国人使子旗为令尹楚师还自徐吴人败诸豫章其五帅平王封陈蔡复迁邑致羣赂施舍寛民宥罪举职召观从王曰唯尔所欲对曰臣之先佐开卜乃使为卜尹使枝如子躬聘于郑且致犨栎之田事毕弗致郑人请曰闻诸道路将命寡君以犨栎敢请命对曰臣未闻命既复王问犨栎降服而对曰臣过失命未之致也王执其手曰子毋勤姑归不谷有事其告子也他年尹申亥以王柩告乃改葬之初灵王卜曰余尚得天下不吉投诟天而呼曰是区区者而不余余必自取之民患王之无厌也故从乱如归初共王无冡适有宠子五人无适立焉乃大有事于羣望而祈曰请神择于五人者使主社稷乃徧以璧见于羣望曰当璧而拜者神所立也谁敢违之既乃与巴姬密埋璧于大室之庭使五人齐而长入拜康王跨之灵王肘加焉子干子晳皆逺之平王弱抱而入再拜皆厌纽鬭韦龟属成然焉且曰弃礼违命楚其危哉子干归讳宣子问于叔向曰子干其济乎对曰难宣子曰同恶相求如市贾焉何难对曰无与同好谁与同恶取国有五难有宠而无人一也有人而无主二也有主而无谋三也有谋而无民四也有民而无德五也子干在晋十三年矣晋楚之从不闻达者可谓无人族尽亲叛可谓无主无衅而动可谓无谋为羇终世可谓无民亡无爱征可谓无德王虐而不忌楚君子干涉五难以弑旧君谁能济之有楚国者其弃疾乎君陈蔡城外属焉苛慝不作盗贼伏隐私欲不违民无怨心先神命之国民信之姓有乱必季实立楚之常也神一也有民二也令德三也宠贵四也居常五也有五利以去五难谁能害之子干之官则右尹也数其贵宠则庶子也以神所命则又逺之其贵亡矣其宠弃矣民无怀焉国无与焉将何以立宣子曰齐桓晋文不亦是乎对曰齐桓卫姬之子也有宠于僖有鲍叔牙賔须无隰朋以为辅佐有莒卫以为外主有国髙以为内主从善如流下善齐肃不藏贿不从欲施舍不倦求善不厌是以有国不亦宜乎我先君文公狐季姬之子也有宠于献好学而不贰生十七年有士五人有先大夫子余子犯以为腹心有魏犨贾佗以为股肱有齐宋秦楚以为外主有栾郤狐先以为内主亡十九年守志弥笃惠怀弃民民从而与之献无异亲民无异望天方相晋将何以代文此二君者异于子干共有宠子国有奥主无施于民无援于外去晋而不送归楚而不逆何以冀国公羊传比已立矣其称公子何其意不当也其意不当则曷为加弑焉尔比之义宜乎效死不立大夫相杀称人此其称名氏以弑何言将自是为君也谷梁传当上之辞也当上之辞者谓不称人以杀乃以君杀之也讨贼以当上之辞杀非弑也比之不弑有四取国者称国以弑楚公子弃疾杀公子比比不嫌也春秋不以嫌代嫌弃疾主其事故嫌也】
　　弃疾立比为王而已为司马固君比矣而又杀之则宜书曰弃疾弑其君比而曰弑公子比何也初子干归自晋观从假弃疾命而召之来则来坎牲加书而强之盟则盟帅四族众而使之入楚则入杀太子禄而立之为王则王周走而呼于国中谓众怒如水火而逼之自杀则自杀其行止迟速去就死生皆观从与国人所为而比未尝可否之也安得为弃疾之君乎【汪氏曰比未能君楚故不为弃疾之君也】然比兄也黒肱弟也弃疾其季弟也立比为王肱为令尹疾为司马葢国人以长幼之序立之也则宜书曰楚人杀比而春秋变文归狱弃疾者诛其本意在于代比而非讨之也【汪氏曰比纂立为君而弃疾不以贼讨比则是杀比而夺之位虽微传其事着矣】所谓轻重之权衡曲直之绳墨而怀恶者亦无所隐其情矣【赵氏曰弃疾假立为君国人心亦未服比虽立亦未如君故以两下相杀之辞言之也不言弃疾之杀其兄比亦杀兄俱无骨肉之爱也张氏曰公子比己为王弃疾为司马则君臣若已定矣及弃疾杀比乃不以弑君书者君臣之分未定而弃疾谲杀之也比贪为君之利不能效死不立不得不伏首恶之罪若夫分未正而以谲杀之于暧昧之中目之以两下相杀可矣未可称弑君也髙氏曰比复称公子不以讨贼之辞加之者非讨贼也杀而代之也悯比堕弃疾之谋以深罪弃疾也弃疾本图位而胁立比比既立遂杀而簒之改名曰居葢杀君之人名在诸侯之策故公子围改名防公子弃疾改名居陈氏曰比首恶之名则杀之宜称人其曰楚公子弃疾杀公子比何灵王之弑弃疾为之也则是以公子杀公子耳非讨贼也书弑其君比则比疑于齐舍书楚人杀比则弃疾疑于石碏雍廪不然是两下之狱勿书可也春秋之脩辞谨矣庐陵李氏曰比若实弑君则不当仍书公子弃疾若真讨贼则不当不书人楚国若实君比则不当不书其君书公子则比异于州吁无知不书人则弃疾异于石碏雍廪不书其君则楚人视比异于商人蔡般此春秋之变文也○汪氏曰公羊作弑公子比夫弑者下杀上之辞故虽里克弑君之子犹书曰杀安有书公子某弑公子某之文哉】
　　秋公防刘子晋侯齐侯宋公卫侯郑伯曹伯莒子邾子滕子薛伯伯小邾子于平丘
　　【左传晋成虒祁诸侯朝而归者皆有贰心为取郠故晋将以诸侯来讨叔向曰诸侯不可以不示威乃并征防告于吴秋晋侯防吴子于良水道不可吴子辞乃还七月丙寅治兵于邾南甲车四千乘羊舌鲋摄司马遂合诸侯于平丘子产子太叔相郑伯以防子产以幄幕九张行子太叔以四十既而悔之每舍损焉及防亦如之次于卫地叔鲋求货于卫淫刍荛者卫人使屠伯馈叔向羮与一箧锦曰诸侯事晋未敢携贰况卫在君之宇下而敢有异志刍荛者异于他日敢请之叔向受羮反锦曰晋有羊舌鲋者渎货无厌亦将及矣为此役也子若以君命赐之其已客从之未退而禁之汪氏曰刘子献公王卿士平丘在陈留长垣县南】
　　按左氏晋成虒祁诸侯朝而归者皆有贰心齐侯往朝于晋燕而投壶曰寡人中此与君代兴晋人知其亦将贰也叔向曰诸侯不可以不示威乃并征防治兵于邾南甲车四千乘遂合诸侯于平丘方是时楚人暴横陵蔑中华在宋之盟争晋先歃及虢之防仍读旧书遂召诸侯为申之举迁頼于鄢县陈灭蔡此乃敌国外患临深履薄恐惧省戒之时其君当于法家拂【音弼】士以德脩国政其臣当急于责难陈善以礼格君心内结夏盟外敌王忾复悼公之业若弗暇也今乃施施然安于不竞无愤耻自强之志惟宫室台榭是崇是饰及诸侯皆贰顾欲示威征防而以兵甲耀之不亦末乎春秋之法制治于未乱保邦于未危贵事之预耻以茍成而不要诸道者也是以深恶此防如下文所贬云明其义者然后知仲尼作经于一台囿之筑一宫室门观之作必谨而书以重民力其弭乱持危固结人心之虑逺矣【张氏曰晋平主盟内惑于宠嬖以女色蛊其心外崇建宫室以侈丽夸诸侯故楚防尽召诸侯而肆为宗主吞灭亲姻坐视不救及平公卒昭公立而楚防毙乃幸楚乱欲立威以服诸侯而不知大势已去徒洽亲防本末倒置内外离心诸侯益贰此平丘之防所以益隳霸业也陈氏曰晋之不自强于主盟自重丘而后皆大夫尔于是复合诸侯叔向请之刘子临之诸夏犹有属焉而齐人不可郑人争承鲁不预盟列国之君大夫旅见于楚晋之合诸侯由是止鄟陵之后参盟复作晋非盟主矣汪氏曰晋主夏盟不竞于楚久矣以诸侯皆贰而防平丘然不能脩德以感人心而徒示甲兵之威不能辨分以服人心而乃盟天子之老是以虽大合十三国之君而临之以刘献公文悼之防盟未有如斯之盛而卒失霸业者无其本而专事其末故也晋昭在位仅六年始防八国之大夫而不能救蔡继防十三国之诸侯而不能振霸业其亦不足称矣】
　　八月甲戌同盟于平丘
　　【左传晋人将寻盟齐人不可晋侯使叔向告刘献公曰抑齐人不盟若之何对曰盟以底信君茍有信诸侯不贰何患焉告之以文辞董之以武师虽齐不许君庸多矣天子之老请帅王赋元戎十乘以先啓行迟速唯君叔向告于齐曰诸侯求盟已在此矣今君弗利寡君以为请对曰诸侯讨贰则有寻盟若皆用命何盟之寻叔向曰国家之败有事而无业事则不经有业而无礼经则不序有礼而无威序则不共有威而不昭共则不明不明弃共百事不终所由倾覆也是故明王之制使诸侯岁聘以志业间朝以讲礼再朝而防以示威再防而盟以显昭明志业于好讲礼于等示威于众昭明于神自古以来未之或失也存亡之道恒由是兴晋礼主盟惧有不治奉承齐牺而布诸君求终事也君曰余必废之何齐之有惟君图之寡君闻命矣齐人惧对曰小国言之大国制之敢不听从既闻命矣敬共以往迟速唯君叔向曰诸侯有间矣不可以不示众八月辛未治兵建而不斾壬申复斾之诸侯畏之邾人莒人愬于晋曰鲁朝夕伐我几亡矣我之不共鲁故之以晋侯不见公使叔向来辞曰诸侯将以甲戌盟寡君知不得事君矣请君无勤子服惠伯对曰君信蛮夷之诉以絶兄弟之国弃周公之后亦唯君寡君闻命矣叔向曰寡君有甲车四千乘在虽以无道行之必可畏也况其率道其何敌之有牛虽瘠偾于豚上其畏不死南蒯子仲之忧其庸可弃乎若奉晋之众用诸侯之师因邾莒杞鄫之怒以讨鲁罪间其二忧何求而弗克鲁人惧听命甲戌同盟于平丘齐服也令诸侯日中造于除癸酉退朝子产命外仆速张于除子太叔止之使待明日及夕子产闻其未张也使速往乃无所张矣及盟子产争承曰昔天子班贡轻重以列列尊贡重周之制也卑而贡重者甸服也郑伯男也而使从公侯之贡惧弗给也敢以为请诸侯靖兵好以为事行理之命无月不至贡之无艺小国有阙所以得罪也诸侯修盟存小国也贡献无极亡可待也存亡之制将在今矣自日中以争至于昏晋人许之既盟子大叔咎之曰诸侯若讨其可渎乎子产曰晋政多门贰偷之不暇何暇讨国不竞亦陵何国之为程子曰楚弃疾立诸侯惧之故同盟以自为】按左氏晋将寻盟齐人不可叔向曰诸侯有间矣不可以不示众辛未治兵建而不斾【汪氏曰建立旌旗不曵其斾斾游也】壬申复斾诸侯畏之【汪氏曰军将战则斾故曳斾以恐之】辞诸鲁曰寡君有甲车四千乘在虽以无道行之犹必可畏牛虽瘠偾于豚上其畏不死南蒯子仲之忧庸可弃乎若奉晋之众间其二忧何求而弗克请君无勤鲁人听命甲戌同盟于平丘其书同盟者刘子与盟同惧楚也【汪氏曰首止葵丘王世子宰周公不与盟故书诸侯盟此不书诸侯而但言同盟则刘子亦与是盟也楚弃疾立复封陈蔡而中国恐诸侯同有惧楚之心故书同盟】防与盟同地再书平丘者书之重词之复其中必有美恶焉见行事之深切着明故词繁而不杀也是盟葢或善之而以为恶何哉【汪氏曰刘氏意林谓平丘兴灭继絶推其美殆与葵丘明王禁无以异故皆防盟同地而再言之今考陈蔡之复国实由于楚而晋昭未尝有懿德美行超絶卓异非常之迹也谓春秋美平丘过矣】盟虽衰世之事然有定人道之大伦者矣有备天子之明禁者矣有束牲不歃相命而信自喻者矣有纳斥候禁侵掠诚格而不复叛者矣其次犹以载书词命相争约于大神而不敢越者则未闻主盟中国奉承齐犠而矜其威力恐迫诸侯又信蛮夷之诉絶兄弟之欢求逞私愤间其忧疑如此盟者流及战国强众相夸恫疑恐喝恣行陵暴死者十九积习所致有自来矣春秋礼义之大宗也曽是以为善乎词繁而不杀则恶其竞力不道为后世鉴也【家氏曰自晋楚为成晋之君臣自谓天下无事媮惰茍安无复自强之志楚由是窃霸权虎视中夏晋君臣防伏而不敢出几二十年今楚防罪盈恶稔自防覆亡晋昭乃复为防于平丘号召诸夏如病痱沉痼之人强自支拄人之见之者知其无能有为是防也齐不肯受盟晋人治兵邾南大陈戎马胁而与之盟晋亦可鄙甚矣书同盟讥王臣不当下同列国之盟且讥晋人不当以兵胁诸侯而与之同盟是所谓一书再讥也髙氏曰晋若果能与刘子大合诸侯以讨楚平弑逆之罪亦足以强中国之威矣今但同盟于此何所为哉虽然楚人自是不入冦而中国为之少安亦由此盟也○庐陵李氏曰晋自重丘之后防盟皆大夫至此而再合诸侯葢晋昭即位乘楚之乱中国又将有可为之机矣惜乎叔向以晋之贤大夫不能以义匡其君而乃导之以威力是以诸侯不服而晋之合诸侯遂止于此谷梁以为善其因楚有难而反陈蔡之君公羊注又以为诸侯欲讨弃疾是皆不得其传而臆度之言也陈氏则又幸晋之能合诸侯而罪诸侯之不能崇晋亦是一説】
　　公不与盟
　　【谷梁传同者有同也同外楚也公不与盟者可以与而不与讥在公也其日善是盟也程子曰晋罪公不使与盟虽欲辱公然得不与同盟之罪实为幸也】
　　臣子之于君父隐讳其耻礼也十二国防于平丘公独见辞不得与盟斯亦可耻矣为直书其事而不隐也晋主此盟德则不竞而矜兵甲之威肆胁持之术以诸侯上要天子之老而歃血【礼记曲礼五官之长曰伯自称于诸侯曰天子之老】以中国同于蛮荆簒立之主而结盟无礼义忠信诚慤之心而以威诈涖之具此五不韪者得不与焉幸也圣人笔削春秋凡鲁君可耻者必为之隐讳至防于沙随而公不得见盟于平丘而公不得与自众人常情必深沮丧以为辱矣仲尼推明其故自反而缩虽晋国之严不可及也彼以其威我以其理彼以其势我以其义夫何慊乎哉直书其事示后世立身行己之道也其垂训之用大矣【茅堂胡氏曰叔向之言北宫黝也鲁人之言曽子守约者也鲁人能言而不能信故恐而不敢与盟圣人信其义以训后世故直书其事而不以为讳也髙氏曰此晋侯听邾莒之诉而辱公使不得与盟也夫晋侯与公同体当同心同力以攘夷狄而诸侯咸防乃听邾莒之妄诉与众弃公不以比数孙氏曰与公同事而不同盟非所以宗诸侯也天下孰不解体故自是讫防召陵诸侯复不出者二十四年如鄟陵之防晋自不出其不足以宗诸侯矣○刘氏曰谷梁云可以与而不与讥在公也非也公于晋唯令之从岂其独能违众不盟乎推谷梁之意以与为相与之与推春秋之意以与为与及之与汪氏曰或谓春秋揭公于不与盟之上则是不与盟之意主于鲁非也沙随之不见公不可言公不见而平丘之不与盟不可言诸侯不盟公此属辞之体也苟曰鲁昭不肯与盟则其防诸侯于平丘果何为乎庐陵李氏曰程子曰楚弃疾立诸侯惧之故同盟公不得与于同盟之罪实为幸也胡氏全本此若谷梁以平丘为善则固宜以不与为讥公矣公羊以为晋疑公与楚故不与公盟而春秋讳公若自公不肯与盟然此説亦通至陈氏説又不然葢如胡氏则以沙随不见平公不与作一例而与黒壊相对为曲直之辞如陈氏则以沙随之不见公与平丘之公不与自相对为曲直之词窃尝考之不见公与公不与文意诚若小不同而陈氏説亦精究事理胡氏则全无贬鲁之文恐亦小偏故防校二家论之黒壤之曲全在鲁故讳而不书沙随平丘之曲虽在晋然沙随以侨如之谮鲁实无罪而平丘以邾莒之诉鲁亦不能无责焉故于曲之中又分曲直也如此则书法两通矣】
　　晋人执季孙意如以归
　　【左传公不与盟晋人执季孙意如以幕防之使狄人守之司铎射怀锦奉壶饮氷以蒲伏焉守者御之乃与之锦而入晋人以平子归子服湫从】
　　称人以执非伯讨也自文以来公室微弱三家专鲁而季氏罪之首也及意如尤为强逼元年伐莒疆郓十年伐莒取郠中分鲁国以自封殖而使其君民食于家其不臣甚矣何以为非伯讨乎晋人若按邾莒所诉有无之状究南蒯子仲奔叛之因告于诸侯以其罪执之请于天子以大义废之选于鲁卿更意如之位收敛私邑为公室之民使政令在君三家臣顺则方伯之职脩矣今鲁与邾通好亦不朝夕伐莒而郓郠之故又非昭公意也徒以邾莒之言曰我之不共【汪氏曰谓不供晋贡】鲁故之以遂辞鲁君而执意如则是意在货财而不责其无君臣之义也何得为伯讨乎称人以执罪晋之偷也【汪氏曰沙随不见公则执行父平丘公不得与盟则执意如晋人固知季氏之专鲁政矣惜乎汨于私欲但知以霸令威鲁而不能以霸政治季氏是以徒能辱鲁君而季孙得逭其讨由晋之诸卿专权而芘强家故也】
　　附録【左传子产归未至闻子皮卒哭且曰吾已无为为善矣唯夫子知我仲尼谓子产于是行也足以为国基矣诗曰乐只君子邦家之基子产君子之求乐者也且曰合诸侯艺贡事礼也】
　　公至自防
　　【公羊传公不与盟者何公不见与盟也公不见与盟大夫执何以致防不耻也为不耻诸侯遂乱反陈蔡君子不耻不与焉临川吴氏曰公虽不与同盟然已与平丘之防矣故以防致○庐陵李氏曰公羊以公与二国以上出防盟得意致防不得意不致为例故此条致命以为不耻也此説似然矣但其下文以为诸侯遂乱反陈蔡君子不耻不与焉注云时诸侯将征弃疾弃疾封陈蔡以説诸侯诸侯不复讨楚楚乱遂成故公直不与也其説无据故不取】
　　附録【左传鲜虞人闻晋师之悉起也而不警边且不脩备晋荀吴自着雍以上军侵鲜虞及中人驱冲竞大而归】
　　蔡侯庐归于蔡陈侯吴归于陈
　　【左传楚之灭蔡也灵王迁许胡沈道房申于荆焉平王即位既封陈蔡而皆复之礼也隐太子之子庐归于蔡礼也悼太子之子吴归于陈礼也公羊传此皆灭国也其言归何不与诸侯专封也谷梁传善其成之防而归之故谨而日之此未尝有国也使如失国辞然者不与楚灭也】
　　楚防迁六小国于荆山【汪氏曰许胡沈道房申】又灭陈蔡而县之及弃疾即位复诸迁国封蔡及陈隐太子有之子庐归于蔡悼太子偃师之子吴归于陈曰归者顺词也陈蔡昔皆灭矣不称复归者不与楚防之得灭也其称归于者国其所宜归也【何氏曰使若有国自归者也】庐与吴皆亡世子之子也而弃疾封之可谓有奉矣不言自楚者不与楚子之得封也其称侯者位其所固有也【常山刘氏曰陈蔡者先王之封国非楚可灭非楚可复也故书爵书归言二君之嗣位其所固有国其所宜归也二君名者素非诸侯至此始立也髙氏曰楚灵不道暴灭陈蔡而平王始依陈蔡之国借以发难今既得位遂复陈蔡以报其功暴灵之恶而归恩于己以説中国而春秋不言归自楚者见二国之复乃自当复非楚人得灭而复之也】陈列圣之后蔡王室之亲见灭于楚防而诸侯不能救复封于弃疾而诸侯不能与是以蛮荆制诸夏也圣人至是惧之甚葢有不得已焉制春秋为后法大要皆天子之事也其义则以公天下为心兴灭国继絶世异于自私其身欲擅而有之者也故书法如此为天下国家而不封建欲望先王之治难矣【孙氏曰楚平既立将矫楚灵之恶以説中国也然则善欤非善也圣人不作诸侯不振二国之命制在蛮荆孔子以陈蔡二君自归为文所以抑强楚而存中国也临川吴氏曰楚防灭陈蔡而并其上地庐蔡灵之孙吴陈哀之孙当有其国而为君者也故其复国也书国书爵书名知失国之君归其国然突亦归而簒国者也不当有国故不系国○王氏曰齐桓之存亡国春秋虽不予以专封之权犹不没其救患之美故书城楚丘城縁陵而不书城卫杞也楚防灭陈蔡而弃疾复其国春秋既不予以擅权而专封亦不予其悔过而继絶故止书蔡平陈惠之归其国而不言自楚归若二国之自能兴复焉尔公谷以为二国之复出于平丘之诸侯夫厥憖之大夫欲救蔡而不能救岂以陈蔡之地既入于楚中国诸侯不兴兵伐楚而遽能复之耶资中黄氏曰二君归国是已入国来告之词则楚之复二君在盟以前矣若以二君归为晋盟之功则其归当在九月十月今盟后便书归未闻盟之功如此神速也庐陵李氏曰二君书法与卫侯郑归于卫同所谓同于旧有国之例也诸説皆通胡氏此条不称复归之例似与不书复絶之也之例不同夫既不与楚防之得灭当书复以见其未絶何得反不书复乎谷疏曰不言复归者虽同失国之辞实未尝有国故不得言复归其説似可通】
　　冬十月葬蔡灵公
　　【左传礼也谷梁传变之不葬有三失德不葬弑君不葬灭国不葬然且葬之不与楚灭且成诸侯之事也陆氏曰国复乃葬凡三十有一月○刘氏曰谷梁云不与楚灭且成诸侯之事非也楚本不当灭蔡则蔡虽灭非灭也不为诸侯而成之也茅堂胡氏曰夫不与楚灭使蔡侯得以礼葬其祖信矣葬自内録我有往则书而灵公者即世子般也前葬其父今葬其身于此见恩意之施于般厚矣不以其有罪明矣乃以此为成诸侯之事殆非春秋之意乎】
　　公如晋至河乃复
　　【左传公如晋荀吴谓韩宣子曰诸侯相朝讲旧好也执其卿而朝其君有不好焉不如辞之乃使士景伯辞公于河汪氏曰公之如晋葢以请季孙也既不得与平丘之同盟而犹欲托躬朝之礼以请其臣其失进退之义亦甚矣宜其见辞于晋而不得入也】
　　吴灭州来
　　【左传令尹子旗请伐吴王弗许曰吾未抚民人未事神未修守备未定国家而用民力败不可悔州来在吴犹在楚也子姑待之髙氏曰成六年吴入州来葢本楚属也至是取之春秋详楚伐吴畧吴伐楚而志其甚者灭州来是也吴人以州来封季子之后又以迁蔡焉王氏曰州来本近楚小国楚尝取以为附庸及兹楚乱吴遂出其不意而灭之不书帅师不书侵伐以见其灭之之易也】
　　附録【左传季孙犹在晋子服惠伯私于中行穆子曰鲁事晋何以不如夷之小国鲁兄弟也土地犹大所命能具若为夷弃之使事齐楚其何瘳于晋亲亲与大赏共罚否所以为盟主也子其图之谚曰臣一主二吾岂无大国穆子告韩宣子且曰楚灭陈蔡不能救而为夷执亲将焉用之乃归季孙惠伯曰寡君未知其罪合诸侯而执其老若犹有罪死命可也若曰无罪而惠免之诸侯不闻是逃命也何免之为请从君惠于防宣子患之谓叔向曰子能归季孙乎对曰不能鲋也能乃使叔鱼叔鱼见季孙曰昔鲋也得罪于晋君自归于鲁君微武子之赐不至于今虽归骨于晋犹子则肉之敢不尽情归子而不归鲋也闻诸吏将为子除馆于西河其若之何且泣平子惧先归惠伯待礼】


　　春秋大全卷三十
&lt;经部,春秋类,春秋大全&gt;
　　钦定四库全书
　　春秋大全卷三十一
　　明　胡广等　撰
　　昭公下
　　【癸景王十酉七年】十有四年【晋昭四齐景二十卫灵七蔡平二郑定二曹武二十七卒陈惠二杞平八宋元四秦哀九楚平王居元年吴夷末十六】
　　春意如至自晋
　　【左传尊晋罪已也尊晋罪己礼也谷梁传大夫执则致致则名意如恶然而致见君臣之礼也】
　　按左氏季孙犹在晋子服惠伯私于中行穆子曰鲁事晋何以不如夷之小国土地犹大所命能具若为夷弃之使事齐楚何瘳于晋乃归季孙其始执之为乏邾莒之供而非有扶弱击强之义也其终归之为土地犹大所命能具而非有不能救蔡为夷执亲之悔也然则晋人喜怒皆以利发其劝沮皆以利行违道甚矣故平丘之防深加贬斥自是而后诸侯不合二十余年至于召陵又以贿败十有八国之诸侯而书侵楚以讥之于是晋日益衰外携内叛不复振矣利之能败人国家乃如此春秋之深戒也【陈氏曰大夫不致必见执也而后致亦危之也孙氏曰至名不称氏前见也刘氏曰左氏以舍族为尊晋罪已非也一事再见卒名尔鲁本无罪何罪己之有】
　　附録【左传南蒯之将叛也盟费人司徒老祁虑癸伪废疾使请于南蒯曰臣愿受盟而疾兴若以君灵不死请待间而盟许之二子因民之欲叛也请朝众而盟遂刼南蒯曰羣臣不忘其君畏子以及今三年听命矣子若弗图费人不忍其君将不能畏子矣子何所不逞欲请送子请期五日遂奔齐侍饮酒于景公公曰叛夫对曰臣欲张公室也子韩晳曰家臣而欲张公室罪莫大焉司徒老祁虑癸来归费齐侯使鲍文子致之】
　　三月曹伯滕卒
　　夏四月
　　附録【左传夏楚子使然丹简上国之兵于宗丘且抚其民分贫振穷长孤防养老疾收介特救灾患宥孤寡赦罪戾诘奸慝举淹礼新叙旧禄勲合亲任良物官使屈罢简东国之兵于召陵亦如之好于边疆息民五年而后用师礼也】
　　秋葬曹武公
　　八月莒子去疾卒
　　【在位十四年子郊公嗣左传秋八月莒着丘公卒郊公不慼国人弗顺欲立着丘公之弟庚舆蒲余侯恶公子意恢而善于庚舆郊公恶公子铎而善于意恢公子铎因蒲余侯而与之谋曰尔杀意恢我出君而纳庚舆许之】卒自外録者也莒人来赴故鲁史书其卒葬自内録者也鲁人不往是以阙其葬自昭公以来虽薛杞微国无不防其葬者【汪氏曰六年葬杞文公二十四年葬平公三十一年葬薛献公】何独于莒则不往乎方是时意如专政而莒尝诉其疆郓取郠之罪于方伯而见执矣为是怒莒故独不防其葬也夫怨不弃义恶不忘亲怒不废礼在桓公时虽与卫战而宣公卒则往葬之【汪氏曰襄十八年同围齐十九年犹葬灵公】不以私故絶吉凶庆吊往来施执之常礼也以此见意如之专恣矣若意如者其傲狠修怨敢施于昭公与莒子及其在晋闻除馆西河则恐惧逃归如一匹夫何也小人无礼喜怒勇怯不中节皆若是耳茍不逺之其能国乎【襄陵许氏曰昭公以来微国皆葬而莒着丘公不葬者莒卒无谥也】
　　附録【左传楚令尹子旗有德于王不知度与养氏比而求无厌王患之九月甲午楚子杀阙成然而灭养氏之族使阙辛居郧以无忘旧勲】
　　冬莒杀其公子意恢
　　【左传冬十二月蒲余侯兹夫杀公子意恢郊公奔齐公子铎逆庚舆于齐齐隰党公子鉏送之有赂田谷梁传言公子而不言大夫莒无大夫也莒无大夫而曰公子意恢意恢贤也曹莒皆无大夫其所以无大夫者其义异也髙邮孙氏曰公谷皆以为曹莒无大夫葢曹莒小国其大夫之位才当大国之士春秋诸侯之士皆不书名故曹莒大夫之名不见于经其有事系惩劝法当书者则虽贱而名之邾庶其黒肱莒牟夷意恢是也陈氏曰书杀意恢以非其罪也汪氏曰意恢之死罪累上也故以国杀为文而不去其族襄陵许氏曰公子铎首乱而无见焉者韩愈曰春秋书王法不诛其人身此类皆所以表见王道若铎不书者多矣】
　　附録【左传晋邢侯与雍子争鄐田久而无成士景伯如楚叔鱼摄理讳宣子命断旧狱罪在雍子雍子纳其女于叔鱼叔鱼蔽罪邢侯邢侯怒杀叔鱼与雍子于朝宣子问其罪于叔向叔向曰三人同罪施生戮死可也雍子自知其罪而赂以买直鲋也鬻狱邢侯专杀其罪一也已恶而掠美为昏贪以败官为墨杀人不忌为贼夏书曰昏墨贼杀臯陶之刑也请从之乃施邢侯而尸雍子与叔鱼于市仲尼曰叔向古之遗直也治国制刑不隐于亲三数叔鱼之恶不为末减曰义也夫可谓直矣平丘之防数其贿也以寛卫国晋不为暴归鲁季孙称其诈也以寛鲁国晋不为虐邢侯之狱言其贪也以正刑书晋为不颇三言而除三恶加三利杀亲益荣犹义也夫】
　　【甲景王十戌八年】十有五年【晋昭五齐景二十一卫灵八蔡平三郑定三曹平公须元年陈惠三平九宋元五秦哀十楚平二吴夷末十七卒】
　　春王正月吴子夷末卒
　　二月癸酉有事于武宫籥入叔弓卒去乐卒事
　　【左传春将禘于武公戒百官梓慎曰禘之日其有咎乎吾见赤黒之祲非祭祥也丧氛也其在涖事乎二月癸酉禘叔弓涖事籥入而卒去乐卒事礼也公羊传其言去乐卒事何礼也君有事于庙闻大夫之丧去乐卒事大夫闻君之丧摄主而往大夫闻大夫之丧尸事毕而往谷梁传君在祭乐之中闻大夫之丧则去乐卒事礼也君在祭乐之中大夫有变以闻可乎大夫国体也古之人重死君命无所不通】
　　左氏曰禘于武宫【杜氏曰武宫鲁武公庙成六年复立】叔弓涖事籥入而卒去乐卒事有事于宗庙闻大夫之丧则去乐而祭可乎按曽子问君在祭不得成礼者夫子语之详矣【礼记曽子问诸侯祭社稷爼豆既陈闻天子崩后之丧君薨夫人之丧孔子曰废】而无有及大臣者是知祭而去乐不可也有事于宗庙遭大夫之变则以闻可乎按礼卫有大史栁庄寝疾君曰若疾革虽当祭必告是知祭而以闻不可也礼莫重于当祭大夫有变而不以闻则内得尽其诚敬之心于宗庙外全隐恤之意于大臣是两得之也然则有事于宗庙大臣涖事籥入而卒于其所则如之何礼虽未之有可以义起也有事于宗庙大臣涖事籥入而卒于其所去乐卒事其可也縁先祖之心见大臣之卒必闻乐不乐縁孝子之心视已设之馔必不忍轻彻故去乐而卒事其可也宗庙合礼者常事不书茍以为可则春秋何书乎此记礼之变而书之者也【家氏曰祭者主于诚慤不贰事者也故当祭虽大夫之丧不得以闻卫臣栁庄疾革其君必使以告为之变其常也叔弓预于祭猝有疾而死则君为之彻乐卒事可也若叔弓自殁于其家知栁庄之比则当待祭毕而后告不当以卑而废尊春秋书之记礼之变其常耳此与襄仲之卒去籥其礼不同不可引以为证也髙氏曰成六年武宫非礼也此有事于武宫则知自立宫之后祭之如亲庙方其祭也而叔弓涖事籥入而卒此岂雉鼎之变而已哉○啖氏曰谷梁言大夫之卒虽当祭礼皆告于君按宗庙大事大夫卒小事以理言之应待祭毕赵氏曰左氏云禘于武宫僖宫襄宫葢见经中禘于庄公以为庙合行之故妄云尔汪氏曰行有事武宫乃春祠之祭而不书祭名者以叔弓之卒去乐卒事变礼而书之非时祭之失故止曰有事而不曰祠也左氏以禘为四时之祭遂误以为禘耳】
　　夏蔡朝吴出奔郑
　　【左传楚费无极害朝吴之在蔡也欲去之乃谓之曰王唯信子故处子于蔡子亦长矣而在下位辱必求之吾助子请又谓其上之人曰王唯信吴故处诸蔡二三子莫之如也而在其上不亦难乎弗图必及于难夏蔡人逐朝吴朝吴出奔郑王怒曰余唯信吴故寘诸蔡且微吴吾不及此女何故去之无极对曰臣岂不欲吴然而前知其为人之异也吴在蔡蔡必速飞去吴所以翦其翼也杜氏曰朝吴故蔡大夫公孙声子归生之子】朝吴蔡之忠臣虽不能存蔡而能复蔡其从于弃疾者谓蔡灭而弃疾必能封之也弃疾以其忠于旧君而信之使居旧国可谓知所信矣则为出奔费无极害其宠也无极楚之谗人去朝吴出蔡侯朱丧大子建杀连尹奢屏王耳目使不聪明卒使吴师入郢辱及宗庙谗人为乱可不畏乎为国有九经而尊贤为上劝贤有四事而去谗为首志朝吴出奔而入郢之使兆矣然朝吴身居旧国处危疑之地茍有谮之者则王不能无动也能以忠信自任而杜谗谄之谋则善矣而费无极乃语之曰子亦长矣而在下位辱也欲为之请以名利累其心而莫之觉不知亦甚矣故特书其出奔以罪吴为后戒也
　　六月丁巳朔日有食之
　　附録【左传六月乙丑王太子寿卒秋八月戊寅王穆后崩】
　　秋晋荀吴帅师伐鲜虞
　　【左传晋荀吴帅师伐鲜虞围鼓鼓人或请以城叛穆子弗许左右曰师徒不勤而可以城何故不为穆子曰吾闻诸叔向曰好恶不愆民知所适事无不济或以吾城叛吾所甚恶也人以城来吾独何好焉赏所甚恶若所好何若其弗赏是失信也何以庇民力能则进否则退量力而行吾不可以欲城而迩奸所丧滋多使鼓人杀叛人而缮守备围鼓三月鼓人或请降使其民见曰犹有食色姑修而城军吏曰城而不取勤民而顿兵何以事君穆子曰吾以事君也一邑而教民怠将焉用邑邑以贾怠不如完旧贾怠无卒弃旧不祥鼓人能事其君我亦能事吾君率义不爽好恶不愆城可而民知义所有死命而无二心不亦可乎鼓人告食竭力尽而后取之克鼓而反不戮一人以鼓子防鞮归】
　　晋灭潞氏甲氏及再伐鲜虞皆用大夫为主将而或称人或称国或称其名氏何也【汪氏曰宣十二年荀林父灭潞称晋师宣十六年士防灭甲氏留吁称晋人昭十二年荀吴伐鲜虞称晋此年及定四年五年士鞅伐围鲜哀六年赵鞅伐鲜虞皆称将称帅师】以殄灭为期而无矜恻之意则称人见利忘义而以谲计欺诈行之则称国以正兵加敌而不纳其叛臣则称名氏夫称其名氏非褒之也才免于贬尔而春秋用兵御狄之畧咸见矣【蜀杜氏曰前既外之今不复贬者春秋择其重者而为之辞陈氏曰尝狄晋矣则荀吴何以无贬于初伐贬余实録而已尔】
  </div>
  <div class="pagination">
   <a href="春秋大全_page46.html">
    上一页
   </a>
   <span>
    ...
   </span>
   <a href="春秋大全_page42.html">
    42
   </a>
   <a href="春秋大全_page43.html">
    43
   </a>
   <a href="春秋大全_page44.html">
    44
   </a>
   <a href="春秋大全_page45.html">
    45
   </a>
   <a href="春秋大全_page46.html">
    46
   </a>
   <span class="current-page">
    47
   </span>
   <a href="春秋大全_page48.html">
    48
   </a>
   <a href="春秋大全_page49.html">
    49
   </a>
   <a href="春秋大全_page50.html">
    50
   </a>
   <a href="春秋大全_page51.html">
    51
   </a>
   <a href="春秋大全_page52.html">
    52
   </a>
   <span>
    ...
   </span>
   <a href="春秋大全_page48.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
