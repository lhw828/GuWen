<!DOCTYPE html>
<html>
<head>
    <meta charset="UTF-8">
    <title>春秋辑传 - 第 26 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋辑传 - 第 26 页/共 44 页</h1>
    <div class="content">　　左传以其救萧也　楚有事于中国常自郑及宋宋不为固本之图轻为兵先而与之争于外今年之伐明年之围又明年之平而南北之势成矣
　　秋螽【公作】
　　冬晋杀其大夫先縠【縠作谷音同】
　　按左传赤狄伐晋及清先縠召之也冬晋人讨邲之败与清之师而杀之尽灭其族邲之战三帅不欲也先縠愎戾专行以及于败至是以为讨然君不择将是以其国予敌也晋之从政者新未能行令其佐先縠刚愎不仁敌国知之矣而晋侯懵焉又释赵旃魏锜不讨而独诛縠同罪异讨杀者不受治矣越椒将攻王楚庄尚思子文之治楚而复克黄之所今不念先轸之旧勲而尽灭其族不又过乎故称国以杀不去其大夫罪累上也
　　十有四年春卫杀其大夫孔达
　　左传清丘之盟晋以卫之救陈也讨焉使人弗去曰罪无所归将加而师孔达曰苟利社稷请以我説春孔达缢而死卫人以说于晋而免复室其子使复其位　胡传罪累上也
　　夏五月壬申曹伯夀卒
　　晋侯伐郑
　　左传夏晋侯伐郑为邲故也【晋败于邲郑遂属楚】告于诸侯搜【简阅车马】焉而还中行桓子之谋也曰示之以整使谋而来郑人惧使子张【穆公孙】代子良于楚郑伯如楚谋晋故也郑以子良为有礼故召之　按十二年晋救郑不及郑已从楚而晋徒败于邲故又责服于郑诸葛武侯之败于街亭也考微劳甄壮烈引咎责躬布所失于竟内厉兵讲武以为后圗戎士简练民忘其败使晋能然何难于制楚而服郑乎桓文之师犹以庙谋节制为本故能取威定霸晋成之师弟子舆尸出不以律败不知创而用防无已春秋直书其事而义自见矣
　　秋九月楚子围宋
　　左传楚子使申舟【无畏】聘于齐曰无假道于宋亦使公子冯聘于晋不假道于郑申舟以孟诸之役恶宋【文十年楚子田孟诸无畏抶宋公仆】曰郑昭宋聋晋使不害我则必死王曰杀女我伐之见犀【申舟子】而行及宋宋人止之华元曰过我而不假道鄙我也鄙我亡也【同我于县鄙与亡国同】杀其使者必伐我伐我亦亡也亡一也乃杀之楚子闻之投袂而起屡及于窒皇【寝门阙】劒及于寝门之外车及于蒲胥之市秋九月楚子围宋　按是时楚已得陈郑许蔡非得宋不已故灭萧以偪之不假道以挑之歴三时而围不解卒得宋平而后已宋服则齐鲁可摇矣此楚围中国之序也郑在楚之彀中未易旦夕争也是时急莫先于救宋宋救捷则郑亦可招矣而晋不知所先后劳师于郑而缓于救宋乃比之虽鞭之长不及马腹不知宋既去则楚威震及齐鲁而南北之势成矣岂但失郑而已甚矣晋人之顚冥也胡氏以端本为説专一责宋夫宋伐陈固有啓衅之道然清丘之盟晋宋卫曹咸在以同惧楚为志而相要以恤病讨贰其策未为不善但诸侯不同心而遂败之耳春秋之义志内外消长之大机均责诸侯而首罪晋其所关者天下之势周公惩荆舒驱猛兽以宁百姓之道非为一国谋也
　　葬曹文公
　　冬公孙归父防齐侯于谷
　　大夫防诸侯始于单伯防齐侯于鄄继见于公孙敖防晋侯于戚至此非霸事而私相防矣庄僖以下大夫未专政也文宣以下大夫始专政矣【或曰谋楚也】
　　十有五年春公孙归父防楚子于宋【鲁大夫始特防楚】
　　左传孟献子言于公曰臣闻小国之免于大国也聘而献物【物玉帛皮币也】于是有庭实旅百【主人亦设笾豆百品实于庭以答宾】朝而献功【献其治国若征伐之功于牧伯】于是有容貌【威仪容顔】采章【车服文章】嘉淑【令辞称讃】而有加货【命宥币帛】谋其不免也诛而荐贿则无及也今楚在宋君其图之公说春公孙归父防楚子于宋　按以千乘之鲁为之以道犹可自强齐晋诸与国犹可责以信义互为声援也谋其不免至于荐贿何其卑乎昔楚执宋公以伐宋以献捷威鲁而鲁惧先诸侯而趋之今楚子围宋威未至鲁而鲁震先宋之未平而求媚焉何其益卑乎孟献子号贤大夫而谋国若此亦可鄙也已　以贿欵夷晋魏綘施之于戎则其属也以此制御使仰我鼻息不敢叛者也赵宋施之于契丹则其敌也已非画矣犹曰休兵息战使饵于我而我不失中国之盛强也南宋施之于金人则其仇也我挟不报之憾势不并存彼有兼我之力岂以赂餍得我之宇其利岂不大于赂乎谋其不免而计出于此者亦可谓愚矣秦桧主和士子说春秋凡此类皆讳之如公孙归父防楚子于宋皆以罪其贰霸为说朱子曰春秋岂率天下以从三王之罪人哉特罪其叛中国耳
　　夏五月宋人及楚人平
　　左传宋人使乐婴齐告急于晋晋侯欲救之伯宗【晋大夫】曰不可古人有言曰虽鞭之长不及马腹天方授楚未可与争虽晋之强能违天乎谚曰髙下在心川泽纳污山薮藏疾【山之有林薮毒害者居之】瑾瑜【美玉】匿瑕【玉之病】国君含垢天之道也君其待之乃止使解扬如宋使无降楚曰晋师悉起将至矣郑人囚而献诸楚楚子厚赂之使反其言不许三而许之登诸楼车使呼宋人而告之遂致其君命楚子将杀之使与之言曰尔既许不谷而反之何故非我无信女则弃之速即尔刑对曰臣闻之君能制命为义臣能承命为信信载义而行之为利谋不失利以卫社稷民之主也义无二信【欲为义者不行两信】信无二命【欲行信者不受二命】君之赂臣不知命也受命以出有死无霣又可赂乎臣之许君以成命也死而成命臣之禄也寡君有信臣下臣获考死又何求楚子舎之以归夏五月楚师将去宋申犀稽首于王之马前曰无畏知死而不敢废王命王弃言焉王不能答申叔时仆【御也】曰筑室反耕者【筑室于宋分兵归田示无去志】宋必听命从之宋人惧使华元夜入楚师登子反之牀起之曰寡君使元以病告曰敝邑易子而食析骸以爨虽然城下之盟有以国毙不能从也去我三十里唯命是听子反惧与之盟而告王退三十里宋及楚平华元为质盟曰我无尔诈尔无我虞　公羊传外平不书【书平五宣四年平莒及郯昭七年暨齐平定十年及齐平十一年及郑平皆内平】此何以书大其平乎已也【已谓二大夫】何大其平乎已【据大夫无遂事】庄王围宋军有七日之粮尔尽此不胜将去而归尔于是使司马子反乗堙而闚宋城宋华元亦乘堙而出见之司马子反曰子之国何如华元曰惫矣曰何如曰易子而食之析骸而炊之司马子反曰嘻甚矣惫虽然吾闻之也围者柑马而秣之【柑者以木衔其口不欲令食粟示有畜积】使肥者应客是何子之情也华元曰吾闻之君子见人之厄则矜之小人见人之厄则幸之吾见子之君子也是以告情于子也司马子反曰诺勉之矣吾军亦有七日之粮尔尽此不胜将去而归尔揖而去之反于庄王庄王曰何如司马子反曰惫矣曰何如曰易子而食之析骸而炊之庄王曰嘻甚矣惫虽然吾今取此然后归尔司马子反曰不可臣已告之矣军有七日之粮尔庄王怒曰吾使子往视之子曷为告之司马子反曰以区区之宋犹有不欺人之臣可以楚而无乎是以告之也庄王曰诺【先以诺受絶子反语】舎而止虽然吾犹取此然后归尔【欲徴粮待胜也】司马子反曰然则君请处于此臣请归尔庄王曰子去我而归吾孰与处于此吾亦从子而归尔引师而去之故君子大其平乎已也【大其有仁恩】此皆大夫也其称人何贬曷为贬【据大其平】平者在下也　谷梁传人者众辞也平称众上下欲之也　按楚之围宋九月于此不惟宋之惫也甚楚亦兵罢食尽而将去矣凡外平不书者彼既事解不来告也此书者宋幸得平以告诸侯故鲁史有其事耳暨齐平不称人此称人者围者与被围者两力俱竭华元子反因上下之意权事宜以生两国之民谷梁所谓上下欲之是也臣无专美而亦有従权应变以成君济国之义公羊谓大其平乎已则不知无专美之义谓贬其平者在下则不知有从权应变之道也夫宋之急至于易子而食析骸而炊其望援如在水火而四邻环视莫之动心楚军亦止有七日之粮尔而晋不能出一师以撼之待其威单力尽徐自解罢书曰宋人及楚人平伤中国之失道也明王不兴贤霸不出强者恣其力贪者满其意人之类不将胥而尽乎此孔子所以惧而作春秋也
　　六月癸夘晋师灭赤狄潞氏以潞子婴儿归
　　左传潞子婴儿之夫人晋景公之姊也酆舒为政而杀之又伤潞子之目【酆舒潞相】晋侯将伐之诸大夫皆曰不可酆舒有三隽才不如待后之人伯宗曰不可必伐之狄有五罪隽才虽多何补焉不祀一也耆酒二也弃仲章【潞贤人】而夺黎氏【黎侯国上党壶关县有黎亭】地三也虐我伯姬四也伤其君目五也怙其隽才而不以茂徳兹益罪也后之人或者将敬奉徳义以事神人而申固其命若之何待之不讨有罪曰将待后母乃不可乎晋侯従之六月癸卯晋荀林父败赤狄于曲梁辛亥灭潞酆舒奔卫卫人归诸晋晋人杀之　按狄人与诸夏各有分域彼不自量而来犯则彼之不祥膺之可也彼不吾犯而我贪其土地灭而取之则我亦不祥也据左氏潞子与晋婚姻也其相酆舒伤君目弑君夫人而君不能讨晋人讨之则执酆舒而诛之可也其君无罪其民无罪乃灭其国而以其君归谓之何哉楚为封豕长蛇以蚕食上国天下岌岌乎有胥而为楚之势不此之惧而以广地于狄为得计悖亦甚矣荀林父败军之将不克报于楚而徒逞志于狄方以为功而受狄臣千室之赏春秋畧而不书而书晋师以见其劳民动众縦大敌弃诸夏而施侮夺于裔夷之为可耻也　灭国以其君归皆称爵　言奔者不名以归者名　夷狄之君称子公羊云潞子之为善也躬足以亡耳谷梁云其曰潞子贤也皆谬説也
　　秦人伐晋
　　左传秋七月秦桓公伐晋次于辅氏【晋地】壬午晋侯治兵于稷以畧【取也】狄土【稷晋地河东闻喜县西有稷山时新破狄土地未定度秦师之缓故别遣魏颗距秦而晋侯尚自东行定狄】立黎侯而还【狄夺其地故晋复立之】及雒【晋侯还及雒地雒晋地】魏颗败秦师于辅氏获杜囘秦之力人也
　　王札子杀召伯毛伯
　　左传王孙苏与召氏毛氏争政【三人皆王卿士】使王子捷【即王札子】杀召戴公及毛伯卫卒立召襄【襄召戴公之子】　谷梁传王札子者当上之辞也【王臣有书字而言子者王季子是也有书子而系名者王子虎是也此变文先名而曰王札子恶天子不以礼闲之而任以权也札葢天子之庶兄】杀召伯毛伯不言其何也【按此谬説也凡杀大夫称其者皆君也此岂可云王札子杀其大夫召伯毛伯乎】两下相杀也两下相杀不志乎春秋此其志何也矫王命以杀之非忿怒相杀也故曰以王命杀也【以王命杀谓言王札子杀召伯毛伯是知以王命而杀之】以王命杀则何志焉为天下主者天也继天者君也君之所存者命也为人臣而侵其君之命而用之是不臣也为人君而失其命是不君也君不君臣不臣此天下所以倾也胡传邢侯专杀雍子于朝叔向以杀人不忌为贼请施邢侯君子以为义【事见昭十四年】王札子之罪当服此刑而天王不能施之无政刑矣　杜氏曰王札子王子札也葢经文倒札字
　　附左传晋侯赏桓子狄臣千室【千家】亦赏士伯以衍之县【士伯士贞子】曰吾获狄土子之功也防子吾丧伯氏矣【伯桓子宇邲之败晋侯将杀林父士伯谏而止】
　　秋螽
　　仲孙蔑防齐髙固于无娄【公作牟娄】
　　同承筐　杜氏曰无娄杞邑
　　初税亩
　　左传初税亩非礼也谷出不过借【周法民耕百亩公田十亩借民力而治之税不过此】以丰财也　公羊传税亩者何履亩而税也【时宣公无恩信于民民不肯尽力于公田故履践按行择其善亩谷好者取之】初税亩何以书讥始履亩而税也古者什一而借什一者天下之中正也多乎什一大桀小桀寡乎什一大貉小貉什一行而颂声作矣　　谷梁传古者什一借而不税初税亩非正也古者三百步为里名曰井田井田者九百亩公田居一私田稼不善则非吏【非责也吏田畯也私田稼不善是吏劝相无方使人不尽力故责吏】公田稼不善则非民【民当先公后私】初税亩者非公之去公田而履亩十取一也以公之与民为已悉矣【悉谓尽其力】古者公田为居井灶葱韮尽取焉【损其庐舎家作一园以种五菜外种楸桑】　杜氏曰公田之法十取其一今又履其余亩复十収其一故哀公曰二吾犹不足遂以为常故曰初　赵氏曰谷梁云非公之去公田而履亩十取一也按税亩盖公田租外又履步其亩十税其一论语云二吾犹不足是也若云公田而于一井中均行十一之税所得与借何殊是又不得谓之二矣
　　冬蝝生【蝝帨全反】
　　胡传始生曰蝝既大曰螽秋螽未息冬又生子灾重及民也详志之者急民事谨天灾仁人之心王者之务也　赵氏曰左氏注云未为灾而书之者幸其冬生不为物害喜而书之按此类生讫便为灾如蚕生而食叶也但为秋螽未息冬又生子重为民灾故书谷梁云非灾亦非也
　　饥
　　十有六年春王正月晋人灭赤狄甲氏及留吁
　　左传春晋士防帅师灭赤狄甲氏及留吁铎辰【铎辰不书留吁之属】三月献狄俘晋侯请于王戊申以黻冕命士防将中军且为大傅【代林父将中军且加以大傅之官黻冕命卿之服大傅孤卿　天子大傅三公之官也诸侯大傅三孤之官也周礼典命云公之孤四命郑众云九命上公得置孤卿一人春秋时晋为伯主侯亦置孤卿有大傅阳子大师贾佗】于是晋国之盗逃奔于秦羊舌职曰吾闻之禹称善人不善人逺此之谓也善人在上则国无幸民谚曰民之多幸国之不幸也是无善人之谓也　胡传按左氏董是役者士防也上将主兵其称人贬辞也甲氏潞之余种留吁其残邑也春秋于外裔攘斥之不使乱区夏则止矣必欲尽殄灭之无遗类岂仁人之心王者之事乎
　　夏成周宣榭火【榭公作谢火公谷作灾】
　　左传人火之也凡火人火曰火天火曰灾　杜氏曰成周洛阳宣榭讲武屋别在洛阳者　尔雅室有东西厢曰庙无东西厢有室曰寝无室曰榭谓屋歇前刘氏曰公羊云外灾不书此何以书新周也非也
　　谷梁云周灾不志亦非也宋灾犹志况周灾乎来告则书尔　啖氏曰公羊云宣榭者宣宫之榭也按宣王之庙毁已久矣纵不毁止当在王城不当在成周也　髙邮孙氏曰公谷皆云乐器之所藏榭藏乐器则何独名宣乎　汪氏曰榭既无室何以藏乐器乎李氏尧俞曰庙不应有榭榭不应藏乐榭者讲武
　　之所宣者其宣王之所为乎　楚语云榭不过讲军实故知榭是讲武屋也窃疑宣王南征北伐讲武于此遂以为名
　　秋郯伯姬来归
　　左传出也　胡传春秋内女出夫人归凡男女之际详书于策所以正人伦之本也
　　冬大有年
　　七年大旱十年大水六年螽十五年螽又蝝生十年十五年皆饥而此年以有年书志民庆也
　　十有七年春王正月庚子许男锡我卒
　　丁未蔡侯申卒
　　夏葬许昭公
　　葬蔡文公
　　胡传日卒书名赴而得礼记之详也葬而不月其略在内
　　六月癸卯日有食之
　　杜氏曰不书朔官失之
　　已未公防晋侯卫侯曹伯邾子同盟于断道【断音短】左传春晋侯使郤克徴【召也】防于齐齐顷公帷妇人使观之郤子登妇人笑于房【跛而登阶故笑之】献子怒出而誓曰所不此报无能涉河献子先归使栾京庐【郤克之介使】待命于齐曰不得齐事无复命矣郤子至请伐齐晋侯弗许请以其私属又弗许齐侯使髙固晏弱蔡朝南郭偃防【晏弱桓子】及敛盂髙固逃归夏防于断道讨贰也盟于卷楚【即断道】辞齐人晋人执晏弱于野王执蔡朝于原执南郭偃于温【执三子不书非卿野王县今属河内】　谷梁传同者有同也同外楚也　按郤克徴防本为谋楚谷梁之説是也胡氏以为谋伐齐此大误矣徴防在未见笑之先左氏载妇人笑于房自为鞌之战张本耳断道之盟同志于外楚此天下之大计也因小忿而忘大计舎攘夷匡世之功而雪一笑之耻晋之所以可罪也
　　附左传秋八月晋师还　范武子请老【初受随曰随武子后更受范】郤献子为政
　　秋公至自防
　　冬十有一月壬午公弟叔肸卒【肸许乙反】
　　谷梁传其曰公弟叔肸贤之也其贤之何也宣弑而非之也非之则胡为不去也曰兄弟也何去而之与之财则曰我足矣织屦而食终身不食宣公之食君子以是为通恩也以取贵于春秋　胡传称弟得弟道也称字贤也论情可以明亲亲言义可以厉不轨公孙婴齐与叔老皆肸之子叔老生叔弓叔弓生
　　辄与叔鞅辄生叔诣
　　十有八年春晋侯卫世子臧伐齐
　　左传晋侯卫太子臧伐齐至于阳谷齐侯防晋侯盟于缯以公子彊为质于晋晋师还蔡朝南郭偃逃归
　　公伐
　　夏四月
　　附左传夏公使如楚乞师欲以伐齐
　　秋七月邾人戕鄫子于鄫【戕音墙鄫谷作缯】
　　左传凡自虐其君曰弑自外曰戕　胡传戕者残贼而杀之也【公羊语】于鄫者刺臣子不能救君难也
　　甲戌楚子旅卒【旅谷作吕楚始书卒】
　　左传楚庄王卒楚师不出既而用晋师【成二年战于鞌是】楚于是乎有蜀【鲁地】之役　公羊传何以不书葬呉楚之君不书葬辟其号也
　　公孙归父如晋
　　冬十月壬戌公薨于路寝
　　归父还自晋至笙遂奔齐【笙公谷作柽】
　　左传公孙归父以襄仲之立公也有宠欲去三桓以张公室与公谋而聘于晋欲以晋人去之冬公薨季文子言于朝曰使我杀适立庶以失大援者仲也夫臧宣叔【文仲子武仲】怒曰当其时不能治也后之人何罪子欲去之许【武仲名】请去之【武仲时为司防主行刑】遂逐东门氏【襄仲居东门故曰东门氏】子家还及笙【子家归父字】坛帏复命于介【除地为坛而张帷将去使介反命于君】既复命袒括发即位哭三踊而出【依在国丧礼设哭位公薨故】遂奔齐书曰归父还自晋善之也公羊传还者何善辞也何善尔归父使于晋还自晋至柽闻君薨家遣墠帷哭君成踊反命于介自是走之齐　杜氏曰笙鲁竟也故不言出　归父以君命出使未反而君薨在聘礼有执圭复命于殡之文升自西阶子臣皆哭成公君臣死君而忘父逐之亟也谷梁子曰捐殡而奔其父之使者是亦奔父也得经意矣　按行父因归父谋去三桓假杀适立庶之説以逐东门氏不臣之迹着矣始而与襄仲同谋以成宣公之簒使齐纳赂身为之役无所不至及君死未殡讐其预归父之谋乃发其恶而逐其臣视嗣君无如也季氏无君世济其恶岂不行父为之首哉然宣公出尔之报亦可谓昭然者矣臧孙许阳怒而不力争又代为去之奸臣之党也司冦掌国之平乃受权臣頥指气使始逐莒仆今逐东门氏不啻鹰犬臧文仲教行父事君之礼见无礼于其君者如鹰鹯之逐鸟雀也为之子者为私门鹰犬可以愧死矣归父之去诸家皆善其有礼然不闻楚箴尹克黄之事乎使于齐还及宋闻若敖氏既灭其人曰不可以入矣箴尹曰弃君之命独谁受之君天也天可逃乎遂归复命而自拘于司败使归父能如是斯尽人臣之道矣或曰归父谋去三桓归必见杀矣曰去三桓以张公室其心虽未可知其事未见非正君死未殡季氏以私恨逐其家归父不忍死其君归复命而又杀之彼独不畏公义之讨乎死生命也心明义直进退皎然一以尽人臣之道二亦足以慑奸臣之心而惜乎归父之未足以及此也　或曰归父欲去三桓不谋于素厚之齐而谋于初交之晋及不克又不奔晋而奔齐左氏所载恐未必实葢三桓以向不事晋之罪归之　传云归父以襄仲之立公也有宠此句可思行父专政宣公所忌归父用事又三家所忌故宣公薨而反







　　春秋辑传卷七
<经部,春秋类,春秋辑传>
　　钦定四库全书
　　春秋辑传卷八
　　明　王樵　辑
　　成公
　　元年春王正月公即位
　　二月辛酉葬我君宣公
　　无氷
　　杜氏曰周二月今之十二月而无冰书冬温　胡传无氷者常燠也按洪范曰豫恒燠若此政事舒缓纪纲纵弛之象成公幼弱政在三家其象已见策书所载皆经邦大训人有微而不登其姓名事有小而不记其本末雨雹冰雪何以悉书天人一理也万物一气也观于隂阳寒暑之变以察其消息盈虚此制治于未乱慎于微之意也每慎于微然后王事备矣
　　三月作丘甲
　　左传为齐难故作丘甲　杜氏曰周礼九夫为井四井为邑四邑为丘丘十六井出戎马一匹牛三头四丘为甸甸六十四井出长毂一乘戎马四匹牛十二头甲士三人步卒七十二人此甸所赋今鲁使丘出之讥重敛故书　胡传为齐难作丘甲作者不宜作也唐太宗问李靖楚广与周制如何靖曰周制一乘步卒七十二人甲士三人以二十五人为一甲凡三甲共七十五人然则一丘所出十有八人积四丘而具一乘耳今作丘甲即丘出一甲是一甸之中共百人为兵矣则未知其所作者三甸而増一乘乎每乘而増一甲乎鲁至昭公时尝搜于红革车千乘则计甸而増乘未可知也楚人二广之法一乘至用百有五十人则鲁每乘而増一甲亦未可知也赋虽不同其实皆为益兵其数皆増三之一耳　按成公以前甸赋车一乘每乘步卒七十二人甲士三人每甲士统二十四人即五伍为两也甲士为之长故亦名两为甲毎甸四丘共出三甲是为兵车一乘之数作丘甲则一丘出一甲其于赋増三之一也杜征南最号知兵及释此亦误　公羊云讥始丘使也何休云讥使丘民作铠也谷梁云古者农工皆有职以事上甲非人人之所能为也丘作甲非正也范甯云甲铠也按以甲为铠以作丘甲为使丘作铠不待深于文义者始知其妄也杜氏云长毂一乘甲士步卒七十五人此甸所赋使丘出之按丘者十六井耳甸乃六十四井使丘供甸赋是加四倍恐无此理且经自云丘甲不云丘乘也此条惟胡氏得之葢司马法旧制四丘出三甲三甲七十五人今欲益兵或三甸而増乘或每乘而増甲大要是一丘出一甲四丘为百人矣四丘六十四井五百一十二家也出百人视旧为増三之一故民犹可供若如杜氏之説岂有一丘十六井一百二十八家而使之出一乘之赋哉
　　夏臧孙许及晋侯盟于赤
　　左传闻齐将出楚师夏盟于赤　按前年鲁乞师于楚欲以伐齐楚师不出今齐又将出楚师欲以伐鲁故惧而与晋盟赤棘晋地也称及鲁所欲也宣公之有国也襄仲谋于齐而立之自是疎晋而亲齐及其患三桓之专也归父谋于晋而欲去之不克见逐而奔齐自是三桓仇齐而媚晋矣归父本与晋谋去三桓及其不克乃不奔晋而奔齐者晋亦强家用事宁肯为鲁去强家哉此其议必有所不谐也幸而宣公遽薨使其尚在则昭公阳州之孙不待季平之世矣是时齐少懦矣三家本欲叛齐而事晋加以上怨宣公于是追治襄仲之事而逐归父此其所以叛齐之决而从晋之坚也成公即位之初方经大故未闻拊循其民而作丘甲将以修怨于邻国且以反好为仇则昨齐今晋而无恧色乞师报怨则乍晋乍楚而无愧辞为操如此盟亦何赖而汲汲以干于大国又出于三桓忿戾之私罪可见矣
　　秋王师败绩于茅戎【公谷作贸戎】
　　左传晋侯使瑕嘉平戎于王刘康公邀戎将伐之叔服曰背盟而欺大国必败不听遂伐茅戎三月癸未败绩于徐吾氏【徐吾氏茅戎之别也】　杜氏曰茅戎戎别种也不言战王者至尊天下莫之得挍故以自败为文不书败地而书茅戎明为茅戎所败　啖氏曰王师不书战无敌也敌则但书败而巳人臣无敌君之义也常山刘氏曰王者不能以义征四夷乃徼戎以取败圣人立法垂教一书王师败绩于茅戎而尊王之义与王自取败及诸侯不勤王之义咸见之矣
　　冬十月
　　谷梁传季孙行父秃晋郤克眇卫孙良夫跛曹公子手偻同时而聘于齐齐使秃者御秃者使眇者御眇者使跛者御跛者使偻者御偻者萧同侄子处台上而笑之闻于客客不説而去　郤克眇范氏从杜氏作跛　按恐无四国聘使秃眇跛偻适在同时之理此事当从左氏　范氏曰经冬十月下疑脱季孙行父如齐六字
　　附左传冬臧宣叔令修赋缮完具守备曰齐楚结好我新与晋盟晋楚争盟齐师必至【间晋之争】虽晋人伐齐楚必救之是齐楚同【共也】我也知难而有备乃可以逞
　　二年春齐侯伐我北鄙
　　左传春齐侯伐我北鄙围龙【鲁邑在泰山博县西南】顷公之嬖人卢蒲就魁门焉龙人囚之齐侯曰勿杀吾与而盟无入而封弗听杀而膊【磔也】诸城上齐侯亲鼓士陵城三日取龙遂南侵及巢丘【取龙及侵巢丘不书其义未闻】
　　夏四月丙戌卫孙良夫帅师及齐师战于新筑卫师败绩
　　左传卫侯使孙良夫【林父之父】石稷【碏四世孙】甯相【甯俞子】向禽将侵齐与齐师遇【齐伐鲁还而卫师与之遇也】石子欲还【卫本闻齐伐鲁而潜师侵之故遇其师而欲还】孙子曰不可以师伐人遇其师而还将谓君何若知不能则如【如不如也】无出今既遇矣不如战也夏有【阙文失新筑战事】石成子曰师败矣子不少须众惧尽【成子石稷也卫师已败而孙良夫复欲战故成子欲使须救】子丧师徒何以复命皆不对又曰子国卿也陨子辱矣子以众退我此乃止且告车来甚众齐师乃止次于鞫居【卫地】新筑人仲叔于奚救孙桓子【大夫守邑以邑冠之呼为某人】桓子是以免既卫人赏之以邑辞请曲县【音悬轩县也周礼天子乐宫县四面诸侯轩县阙南方】繁【步于反】缨【马饰】以朝许之仲尼闻之曰惜也不如多与之邑唯器与名不可以假人　杜氏曰新筑卫地皆陈曰战　良夫不从石稷之言必进而战丧师辱国春秋所以罪良夫而以之主是战也
　　六月癸酉季孙行父臧孙许叔孙侨如公孙婴齐帅师防晋郤克卫孙良夫曹公子首及齐侯战于鞌齐师败绩【郤去逆反首公谷作手鞌音安】
</div>
    <div class="pagination">
<a href="春秋辑传_page25.html">上一页</a><span>...</span><a href="春秋辑传_page21.html">21</a><a href="春秋辑传_page22.html">22</a><a href="春秋辑传_page23.html">23</a><a href="春秋辑传_page24.html">24</a><a href="春秋辑传_page25.html">25</a><span class="current-page">26</span><a href="春秋辑传_page27.html">27</a><a href="春秋辑传_page28.html">28</a><a href="春秋辑传_page29.html">29</a><a href="春秋辑传_page30.html">30</a><a href="春秋辑传_page31.html">31</a><span>...</span><a href="春秋辑传_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
