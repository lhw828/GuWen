<!DOCTYPE html>
<html>
<head>
    <meta charset="UTF-8">
    <title>胡氏春秋传 - 第 23 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>胡氏春秋传 - 第 23 页/共 38 页</h1>
    <div class="content">　　癸巳陈夏徴舒弑其君平国音注【灵公弑子成公午立】
　　【陈灵公之无道也而称大夫之名氏以弑何也祸莫大于拒諌而杀直臣忠莫显于身见杀而其言验泄冶所为不惮斧钺尽言于其君者正谓灵公君臣通于夏徴舒之家恐其及祸不忍坐观故昧死言之灵公不能纳又从而杀之卒以见弑而亡其国此万世之大戒也特书徴舒之名氏以见泄冶忠言之验灵公见弑之由使有国者必以逺色修身包容狂直开纳諌诤为心也以为罪不及民故称大夫以弑者非经意矣】
　　六月宋师伐滕
　　【前围滕称人刺伐丧也此伐滕称师讥用众也宋大国爵上公霸主之余业力非不足也今邻有弑逆不能声罪致讨乃用大众以伐所当矜恤之小邦且滕不事已无乃已徳犹有所阙而滕何尤焉故特称师以着其罪而汲汲于诛乱臣讨贼子之意见矣】
　　公孙归父如齐葬齐恵公
　　【归父仲遂之子贵而有宠宣公深徳齐侯之能定其位而又以济西田归之也故生则倾身以事之而不辞于屈辱没则亲徃奔丧而使贵卿防其葬亦不顾天王之礼阙然莫之供也比事考辞义自见矣】
　　晋人宋人衞人曹人伐郑
　　【按左氏郑及楚平诸侯伐郑取成而还其称人贬也郑居大国之间从于彊令岂其罪乎不能以徳镇抚而用力争之是谓五十歩笑百歩庸何愈于楚自是责楚益轻罪在晋矣】
　　秋天王使王季子来聘音注【王季子即刘康公周聘止此】
　　【公羊传曰王季子者王之母弟也王有时聘以结诸侯之好礼也宣公享国至是十年不朝于周而比年朝齐不奔王丧而奔齐侯丧不遣贵卿防匡王葬而使归父防齐侯之葬纵未举法勿聘焉犹可也而使王季子来王灵益不震矣自是王聘春秋亦不书矣】
　　公孙归父帅师伐邾取绎音注【绎邾邑　宣公而下征伐在大夫故自取绎凡取皆不书其人自伐凡伐皆不书公】
　　【用贵卿为主将举大众出征伐不施于乱臣贼子奉天讨罪而陵弱侵小近在邦域之中附庸之国是为盗也当此时陈有弑君之乱既来赴告藏在诸侯之防矣曾不是图而有事于邾不亦傎乎故四国伐郑贬而称人鲁人伐邾特书取绎以罪之也】音注【将去声傎音颠】
　　大水
　　季孙行父如齐
　　冬公孙归父如齐音注【宣公聘齐止此】
　　【按左氏行父如齐初聘也归父如齐邾故也齐侯嗣立宣公亲徃奔其父丧又使贵卿防葬矣若待逾年然后修聘未晚也而季孙亟行归父继往则以宣公君臣不知为国以礼而谓妄说取人可以免于讨也归父贪于取绎畏齐而徃盖理曲则气必馁矣能无畏乎哉春秋备书而不削以着其罪为后世鉴也】
　　齐侯使国佐来聘音注【国佐即国武子　齐鲁之交自此疎矣】
　　【葬之速也太不懐也又未逾年而以君命遣使聘于邻国则哀戚之情忘矣孟子曰养生不足以当大事惟送死可以当大事滕文公五月居庐未有命戒及至葬顔色之戚哭泣之哀吊者大恱而有愿为其氓者盖礼义人心之所同然也齐顷公嗣位之初举动如此丧师失地防见执获岂特妇人笑客之罪哉已失守身之本矣】
　　饥
　　楚子伐郑
　　【经有词同而意异者比事以观斯得之矣九年楚子伐郑称爵者贬词也若曰国君自将恃强压弱凭陵中夏之称也知然者以下书晋郤缺帅师救郑则贬楚可知矣此年楚子伐郑称爵者直辞也若曰以实属词书其重者而意不以楚为罪也知然者以传书晋士防救郑逐楚师于颍北而经削之则责晋可知矣此类兼以传为案者也】
　　【癸定王亥九年】十有一年【晋景二齐顷公无野元年衞穆二蔡文十四郑襄七曹文二十陈成公午元年桓三十九宋文十三秦桓七楚庄十六】
　　春王正月
　　夏楚子陈侯郑伯盟于辰陵音注【辰陵陈地　序楚子于陈侯郑伯之上初予楚庄以伯也】
　　【晋楚争此二国为日久矣今陈郑背晋从楚盟于辰陵而春秋书之无贬词者岂与其下乔木入幽谷乎中国不能令则荆楚进矣经之大法在诛乱臣讨贼子有乱臣则无君有贼子则无父无父无君则天下相率而为防贼不可以治虽得天下不能一朝居也今鲁与齐方用兵伐莒晋与狄方防于欑函而不谋少西氏之逆也而楚人能谋之所谓礼失而求之野椘虽僻防南服犹以礼自守也辰陵之盟所以得书于经而词无贬乎圣人讨贼之意可谓深切着明矣】音注【背音佩】
　　公孙归父防齐人伐莒
　　秋晋侯防狄于欑函音注【欑函狄地欑才端反函音咸楚方倡义于天下而晋孜孜于羣狄至往防焉晋卑甚矣】
　　【春秋正法不与夷狄防同分类也书防戎防狄防吴皆外词也内中国故详外夷狄故畧今中国有乱天王不能讨则方伯之责也又不能讨则四邻诸侯宜有请矣而鲁方防齐伐莒晋方求成于狄是失肩背而养其一指不能三年而缌小功之察不亦傎乎凡此直书其事不待贬絶而义自见者也】
　　冬十月楚人杀陈夏徴舒音注【不言楚子而称人讨贼之辞也以是为国人杀之也】
　　丁亥楚子入陈音注【楚入国书爵始此　先书杀后书入予楚以讨贼之义也不以利陈累庄王也】
　　【称人者众词也大恶人人之所同恶人人之所得讨其称楚人杀徴舒诸夏之罪自见矣按左氏传楚子为夏氏乱故谓陈人无动将讨于少西氏遂入陈杀征舒轘诸栗门而经先书杀后书入者与楚子之能讨贼故先之也讨其贼为义取其国为贪舜跖之相去逺矣其分乃在于善与利耳楚庄以义讨贼勇于为善舜之徒也以贪取国急于为利跖之徒矣为善与恶特在一念湏臾之闲而书法如此故春秋传心之要典不可以不察者也或曰圣人大改过楚虽县陈能听申叔时之说而复封陈可谓能改过矣犹书入陈以贬之何也曰楚庄意在灭陈虽复封之然乡取一人焉以归谓之夏州而又纳其乱臣是制人之上下使不得其君臣之道也晋人以币如郑问驷乞之立故子产对曰若寡君之二三臣而晋大夫専制其位是晋之县鄙也何国之为辞客币而报其使晋人舎之他国非所当与也而必欲纳其乱臣存亡兴灭其若是乎仲尼重伤中国深美其有讨贼之功故特从末减不称取陈而书入虽曰与之可矣】音注【辞客币而报其使晋人舎之事见左传昭公十九年】
　　纳公孙宁仪行父于陈
　　【此二臣者从君于昏宣滛于朝诛杀諌臣使其君见弑盖致乱之臣也肆诸市朝与众同弃然后快于人心今乃诡辞奔楚托于讨贼复雠以自脱其罪而楚庄不能察其反覆又使陈人用之是犹人有饮毒而死者幸而复生又彊以毒饮之可乎故圣人外此二人于陈而特书曰纳纳者不受而强纳之者也为楚庄者宜柰何潴徴舒之宫封泄冶之墓尸孔宁仪行父子朝谋于陈众定其君而去其庶防乎】音注【潴音诸】









　　春秋传卷十七
　　钦定四库全书
　　春秋传卷十八　　　　　宋　胡安国　撰宣公下
　　【甲定王子十年】十有二年【晋景三齐顷二衞穆三蔡文十五郑襄八曹文二十一陈成二桓四十宋文十四秦桓八楚庄十七】
　　春葬陈灵公
　　【讨贼者非臣子也何以书葬天下之恶一也本国臣子或不能讨而上有天王下有方伯又其次有四邻有同盟有方域之诸侯有四夷之君长与凡民皆得而讨之所以明大伦存天理也徴舒虽楚讨之陈之臣子亦可以释怨矣故得书葬君子词也】
　　楚子围郑
　　【按公羊传例战不言伐围不言战入不言围灭不言入书其重者楚子县陈盖灭之矣而经止书入其于郑也入自皇门至于逵道盖即其国都矣而经止书围曷为悉从轻典不着其凭陵诸夏之罪乎上无天王下无方伯天下诸侯有臣弑君子弑父诸夏不能讨而楚子能讨之春秋取大节畧小过虽如楚子凭陵上国近造王都之侧犹从末减于以见诛乱臣讨贼子正大伦之为重也】音注【逵道左传作逵路公羊作路衢】
　　夏六月乙卯晋荀林父帅师及楚子战于邲晋师败绩音注【邲郑地也一音必又音弼】
　　【战而言及主乎是战者也按左氏晋师救郑经既不以救郑书矣又不言楚晋战于邲而使晋主之何也陈人弑君晋不讨贼而楚能讨之楚人围郑亦既退师与郑平矣而又与之战则非观衅之师也故释楚不贬而使晋主之独与常词异乎按邲之役六卿并在大夫司马皆具官不欲勦民者三帅也违命济师者先縠也而独罪林父何也尊无二上定于一也古者仗钺临戎専制阃外虽君令有所不受况其属乎栾书救郑军帅之欲战者八人武子遂还众不敢遏偪阳之举匄偃二将皆请班师荀防令曰七日不克必尔乎取之遂下偪阳林父既知无及于郑焉用之矣诸帅又皆信然其防先縠若独以中军佐济者下令三军无得妄动按军法而行辟夫岂不可既不能令乃畏失属亡师之罪而从韩献子分恶之言知难而冒进是弃晋师于谁责乎故后诛先縠不去其官此称败绩特以林父主之也】音注【栾书救郑军师之欲战者八人武子遂还众不敢遏事见左传成公六年偪阳之举匄偃二将皆请班师荀防令曰七日不克必尔乎取之遂下偪阳事见左传襄公十年】
　　秋七月
　　冬十有二月戊寅楚子灭萧音注【萧宋附庸国】
　　【假于讨贼而灭陈春秋以讨贼之义重也末减而书入恶其贰已而入郑春秋以退师之情恕也末减而书围与人为善之徳宏矣至是肆其强暴灭无罪之国其志已盈虽欲赦之不得也故传称萧溃经以灭书断其罪也孟子曰以力假仁者伯伯必有大国楚庄盖以力假仁不能久假而遽归者也建万国亲诸侯者先王之政兴灭国继絶世者仲尼之法今乃灭人社稷而絶其祀亦不仁甚矣萧既灭亡必无赴者何以得书于鲁史楚庄县陈入郑大败晋师于邲莫与校者不知以礼制心至于骄溢克伐怨欲皆得行焉遂以防萧告赴诸侯矜其威力以恐中国耳孟子定其功罪以五伯为三王之罪人春秋史外传心之要典推此类求之斯得矣】
　　晋人宋人衞人曹人同盟于清丘音注【清丘衞地　书人同盟犹曰人自为盟也书法如恶曹鹿上中国又无伯也】
　　【书同盟志同欲也或以恶其反覆而书同盟非也春秋不贵盟誓自隠公始年书仪父盟蔑宋人盟宿已不实言矣奚待清丘然后恶其反覆乎清丘载书恤病讨贰口血未干败其盟好所谓不待贬而恶见者也又奚必人诸国之卿然后知反覆之可罪乎楚既入陈围郑大败晋师伐萧灭之凭陵中国甚矣为诸侯计者宜信任仁贤修明政事自强于为善则可以保其国耳曽不是图而刑牲防血要质鬼神蕲以御楚谋之不臧孰大于是故国卿贬而称人讥失职也原縠违命丧师乃晋国罪人而主兹盟约所信任者皆可知矣】音注【蕲音祈】
　　宋师伐陈衞人救陈
　　【陈有弑君之乱宋不能讨而楚能讨之虽曰县陈寻复封之其徳于楚而不贰未足责也宋人不能内自省徳遽以大众伐之非义举矣衞人救陈背盟失信而以救书者见宋师非义陈未有罪而受兵为可恤也且谋国失图妄兴师旅无休息之期则乱益滋矣其以救书意在责宋也若衞叛盟则不待贬絶而恶自见矣】
　　【乙定王十丑一年】十有三年【晋景四齐顷三衞穆四蔡文十六郑襄九曹文二十二陈成三桓四十一宋文十五秦桓九楚庄十八】
　　春齐师伐莒
　　夏楚子伐宋
　　【楚人灭萧将以胁宋诸侯惧而同盟为宋人计者恤民固本轻徭薄赋使民效死亲其上则可以待敌矣计不出此而急于伐陈攻楚与国非防也故楚人有词于伐而得书爵】
　　秋螽
　　冬晋杀其大夫先縠音注【书名以罪讨】
　　【先縠违命大败晋师元帅不能用钺已失刑矣今又重有罪焉晋人治其罪而戮之义也曷为称国以杀而不去其官夫兵者安危所系有国之大事也将非其人则败虽得其人使亲信闲之则败以刚愎不仁者参焉而莫肯用命则败凡此三败君之过也河曲之战赵穿独出而臾骈之谋不用济泾而次栾黡欲东而荀偃之令不行今林父初将中军乃以先縠佐之使敌国谋臣知其从政者新未能行令谁之过欤故称国以杀不去其官罪累上也】音注【河曲之战赵穿独出而臾骈之谋不用事见左传文公十二年济泾而次栾黡欲东而荀偃之令不行事见左传襄公十四年黡于斩反】
　　【丙定王十寅二年】十有四年【晋景五齐顷四衞穆五蔡文十七郑襄十曹文二十三卒陈成四桓四十二宋文十六秦桓十楚庄十九】
　　春衞杀其大夫孔逹
　　【杀大夫而书名氏义不系于専杀也孔逹弃信以危社稷衞人按其罪而诛之可也何以称国而不去其官用人谋国干犯盟主至于见讨谁之过欤称国以杀不去其官罪累上也春秋端本清源故书法如此】
　　夏五月壬申曹伯夀卒音注【文公卒子宣公庐立】
　　晋侯伐郑
　　【按左氏传为邲故也比事以观知其为报怨复讐之兵词无所贬者直书其事而义自见矣】音注【见音现】
　　秋九月楚子围宋
　　【宋人要结盟誓欲以御楚已非持国之道轻举大众勦民妄动又非恤患之兵特书救陈以着其罪明见伐之由也国必自伐然后人伐之凡事其作始也简其将毕也必巨易于讼卦曰君子以作事谋始始而不谋必至于讼讼而不竟必至于师若宋是矣始谋不臧至于见伐见围防亡其国则自取之也春秋端本故责宋为深若蛮夷围中国则亦明矣】
　　葬曹文公
　　冬公孙归父防齐侯于谷
　　【夫礼别嫌明防致治于未乱自天子出者也列国之君非王事而自相防聚是礼自诸侯出矣以国君而降班失列下与外臣防以外臣而抗尊出位上与诸侯防是礼自大夫出矣君若赘旒陪臣执命岂一朝一夕之故其所由来渐矣故易于坤之初六曰驯致其道至坚冰也易言其理春秋见诸行事若合符节可谓深切着明矣】
　　【丁定王十卯三年】十有五年【晋景六齐顷五衞穆六蔡文十八郑襄十一曹宣公庐元年陈成五桓四十三宋文十七秦桓十一楚庄二十】
　　春公孙归父防楚子于宋音注【鲁大夫始特防楚】
　　【楚子不假道于宋以启衅端而围之陵蔑中华甚矣诸侯纵不能畏简书攘夷狄存先代之后严兵固圉以为声援犹之可也乃以周公之裔千乗之国谋其不免至于荐贿不亦鄙乎若此类圣人不徒笔之于经也比事以观则知天下不可一日无是春秋经世之畧矣】音注【比去声】
　　夏五月宋人及楚人平音注【凡平不书必闗天下之故而后书文九年陈平不书宣十年郑平不书僖二十四年宋尝及楚平矣不书必庄王得宋天下将有南北之势始书之】
　　【此华元子反二国之卿其称人何贬也春秋贱欺诈恶侵伐二卿不爱其情释怨觧纷使宋无亡国之忧楚无灭国之罪功亦大矣宜在所褒何以贬也善则称君过则称已则民作忠今二卿自以情实私相告语取必于上以成平国之功而其君不预知焉非人臣之义也世衰道防暴行交作君有听于臣父有听于子夫有听于妇去顺効逆此仲　尼之所为惧春秋所以作也故平以解纷虽其所欲而平者在下则大伦紊矣圣人明其道不计其功故褒贬如此然则臣而有安国家利社稷者専之不可乎曰専之而可者谓境外也子反在君之侧无奏报之难防防之失奚急于平而専之若是哉或曰子反攘善则知其罪矣华元救国急难而纾其情实何尤焉夫宋先代之后武王所封以备三恪横见侵偪非有可灭之罪也若以大义责之曰子为上卿不能恤小助桀为虐陵我郊保围我城郭欲灭我社稷纵子得之何面目见中华之士乎使子反果忠楚庄果贤必为义动退师止众结盟而反矣何必轻见情实蹈不测之险乎后世羊陆放其所为交欢邉境而议者以为非纯臣也知春秋之法矣】
　　六月癸卯晋师灭赤狄潞氏以潞子婴儿归音注【潞赤狄之别号潞氏国故称氏子爵也】
　　【其称日谨之也上卿为主将畧而称师者着其暴也灭而举号及氏者减见灭之罪着灭者之甚不仁也潞婴儿不死社稷比于中国而书爵者免婴儿之责词也然则攘夷狄安诸夏非耶徐夷并兴东郊不开伯禽征之玁狁孔炽侵镐及方宣王伐之楚人侵郑近在王畿齐侯攘之皆门庭之防不可纵而莫御者也虽御之亦不极其兵力殄灭之无遗育也今赤狄未尝侵掠晋境非门庭之防而恃强暴以灭之其不仁甚矣春秋所以责晋而畧狄也又有异焉者夫伐国之要讨其罪人斯止矣按左氏潞子夫人晋景公之姊也酆舒为政而杀之又伤潞子之目则酆舒者罪之在也为晋计者执酆舒轘诸市立黎侯安定潞子改纪其政而返则诸狄服疆域安矣今乃利狄之土灭潞氏以其君归何义乎春秋所以责晋而畧狄也】音注【徐夷并兴东郊不开伯禽征之见书费誓玁狁孔炽侵镐及方宣王伐之见诗小雅六月镐合老反轘音患】
　　秦人伐晋
　　王札子杀召伯毛伯音注【召音邵】
　　【王臣有书字而言子者王季子是也有书子而系名者王子虎是也此称王札子者谷梁以为当上之词也其为当上之词者矫王命以杀之也为天下主者天也继天者君也君之所司者命也为人臣而侵其君之命则不臣为人君而假其臣以命则不君君不君臣不臣天下所以倾也邢侯専杀雍子于朝叔向以杀人不忌为贼请施邢侯君子以为义王札子之罪当服此刑而天王不能施之无政刑矣何以保其国而不替乎】音注【邢侯専杀雍子于朝叔向以杀人不忌为贼请施邢侯君子以为义事见左传昭公十四年朝音潮】
　　秋螽
　　【人事感于此则物变应于彼宣公为国虚内以事外去实而务华烦于朝防聘问赂遗之末而不知务其本者也故戾气应之六年螽七年旱十年大水十有三年又螽十有五年复螽府库匮仓廪竭调度不给而言利克民之事起矣】
　　仲孙蔑防齐髙固于无娄音注【无娄邑】
　　【礼之始失也诸侯非王事而自相防也无以正之不自天子出矣然后诸侯与大夫防又无以正之然后大夫与大夫防礼亦不自诸侯出矣田氏篡齐六卿分晋三家専鲁理固然也不能辨于早虽欲正之其将能乎】音注【诸侯与大夫防详见文公元年防戚注大夫与大夫防详见文公八年盟衡雍注】
　　初税亩
　　【孟子曰耕者助而不税则天下之农皆恱而愿耕于其野矣书初税亩者讥宣公废助法而用税也殷制公田为助助者借也周因其法为彻彻者通也其实皆什一也古者上下相亲上之于下则曰骏发尔私终三十里惟恐民食之不给也下之于上则曰雨我公田遂及我私惟恐公田之不善也故助法行而颂声作矣世衰道防上下交恶民惟私家之利而不竭力以奉公上惟邦赋之入而不侧怛以利下水旱凶灾相继而起公田之入薄矣所以废助法而税亩乎初者志变法之始也其后作丘甲用田赋至于二犹不足则皆宣公启之也故曰作法于凉其弊犹贪作法于贪将若何有国家者必欲克守成法而不变其必先务本乎】
　　冬蝝生音注【蝝音缘又音院】
　　【始生曰蝝既大曰螽秋螽未息冬又生子灾重及民也而详志之如此者急民事谨天灾仁人之心王者之务也遇天灾而不惧忽民事而不修而又为繁政重赋以感之国之危无日矣】
　　饥
　　【春秋饥嵗多矣书于经者三而宣公独有其二何也古者三年耕余一年之畜九年耕余三年之食虽有凶旱民无菜色是嵗虽螽蝝而遽至于饥者宣公为国务华去实虚内事外烦于朝防聘问赂遗之末而不敦其本府库竭矣仓廪匮矣水旱螽蝝天降饥馑亦无以赈业贫乏矣经所以独两书饥以示后世为国之不可不敦本也】
　　【戊定王十辰四年】十有六年【晋景七齐顷六衞穆七蔡文十九郑襄十二曹宣二陈成六杞桓四十四宋文十八秦桓十二楚庄二十一】
　　春王正月晋人灭赤狄甲氏及留吁
　　【按左氏董是役者士防也上将主兵其称人贬词也甲氏潞之遗种留吁其残邑也王者有并生之心但不使其侵扰则止矣伯禽征徐夷东郊既开而止宣王伐玁狁至于太原而止武侯征戎泸服其渠帅而止必欲尽殄灭之无遗种岂仁人之心王者之事乎士防所以贬而称人也】音注【甲氏留吁赤狄之别种】
</div>
    <div class="pagination">
<a href="胡氏春秋传_page22.html">上一页</a><span>...</span><a href="胡氏春秋传_page18.html">18</a><a href="胡氏春秋传_page19.html">19</a><a href="胡氏春秋传_page20.html">20</a><a href="胡氏春秋传_page21.html">21</a><a href="胡氏春秋传_page22.html">22</a><span class="current-page">23</span><a href="胡氏春秋传_page24.html">24</a><a href="胡氏春秋传_page25.html">25</a><a href="胡氏春秋传_page26.html">26</a><a href="胡氏春秋传_page27.html">27</a><a href="胡氏春秋传_page28.html">28</a><span>...</span><a href="胡氏春秋传_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
