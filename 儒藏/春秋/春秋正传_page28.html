<!DOCTYPE html>
<html>
<head>
    <meta charset="UTF-8">
    <title>春秋正传 - 第 28 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋正传 - 第 28 页/共 44 页</h1>
    <div class="content">　　正传曰书冬叔孙豹如邾善其如也左氏曰冬穆叔如邾聘且修平愚谓聘而修平者圣人之所善也故春秋书之其亦与人为善之意乎
　　季孙宿如晋
　　正传曰宿行父之子始嗣立为大夫据左氏谓晋人以鄫灭来讨故宿如晋此季孙宿如晋之由也葢鲁前既以属鄫告晋至是聴莒灭之故晋人来讨若曰尔属鄫何以聴鄫之见灭也然宿以父丧未周非有国家金革之事而遽如晋则其如之非礼可见矣此春秋所以书之欤
　　十有二月齐侯灭莱
　　正传曰书齐侯灭莱则贪残之兵可见矣左氏曰十一月齐侯灭莱莱恃谋也于郑子国之来聘也四月晏弱城东阳而遂围莱甲寅堙之环城傅于堞及杞桓公卒之月乙未王湫帅师及正舆子棠人军齐师齐师大败之丁未入莱莱共公浮柔奔棠正舆子王湫奔莒莒人杀之四月陈无宇献莱宗器于襄宫晏弱围棠十一月丙辰灭之迁莱于郳髙厚崔杼定其田愚谓以大事小国君之仁也兴灭国继絶世先王之政也齐侯恃其强大逞其愤而灭小国非仁矣絶灭人之社稷宗庙定其田焉其悖先王兴灭继絶之道矣何以令天下乎
　　【灵王六年】七年【晋悼七年齐灵十六年卫献十一年蔡景二十六年郑僖五年卒曹成十二年陈哀三年杞孝公匄元年宋平十年秦景十一年楚共二十五年吴寿梦二十年】
　　春郯子来朝
　　正传曰书郯子来朝志邦交之礼也左氏以为始朝公也葢公即位至是七年矣而始朝者以为慢然而虽加一日犹愈于已也故春秋书之髙氏曰郯少皥氏之后也前世圣贤之后所封之国皆逼近四夷先王之意非特以蕃王室盖用夏变夷也后世子孙徃徃多变于夷者反渐其习俗然也
　　夏四月三卜郊不从乃免牲
　　正传曰周夏四月即夏之春二月此郊乃祈谷之祀也书夏四月三卜郊不从乃免牲见非礼之中又非礼也谷梁曰夏四月不时也左氏曰孟献子曰吾乃今而后知有卜筮夫郊祀后稷以祈农事也是故啓蛰而郊郊而后耕今既耕而卜郊宜其不从也愚谓古者冬至日郊天迎阳至故不卜郊此卜郊乃祈谷左氏谷梁二传乃谓不时既耕卜郊皆误也鲁之郊非礼矣以四阳而郊非其时又非礼矣故春秋以非时书而非礼之祀自见矣
　　小邾子来朝
　　正传曰书小邾子来朝志邦交之礼也左氏曰小邾穆公来朝亦始朝公也愚谓小邾以襄公即位而来朝得朝聘之正礼也
　　城费
　　正传曰城者筑城也费季氏邑也书城费志非礼也孔子曰大夫无百雉之城而季氏城费又以夏役夺民时二者皆非礼之甚矣左氏曰南遗为费宰叔仲昭伯为隧正欲善季氏而求媚于南遗谓遗请城费吾多与而役故季氏城费胡氏曰夫文子相三君无衣帛之妾无食粟之马无藏金玉无重器备则固忠于公室而不顾其所食之私邑也及行父卒宿之不忠遂专鲁国之政羣小媚之无故劳民妄兴是役季氏益张其后孔子行乎季孙三月不违至于帅师堕费其越礼不度可知矣然则书城费乃履霜坚氷之戒强私家弱公室之萌据事直书而义自见矣用人不惟其贤惟其世岂不殆哉
　　秋季孙宿如卫
　　正传曰书季孙宿如卫志其如之礼也左氏曰秋季武子如卫报子叔之聘且辞缓报非贰也愚谓春秋之如有不同有谋人而如者有贪利而如者非圣人之所与也至于报聘而辞缓则有睦邻修好之道故春秋书而与之
　　八月螽
　　正传曰书螽志灾也圣人重民食之情见矣
　　冬十月卫侯使孙林父来聘壬戌及孙林父盟
　　正传曰书卫侯使孙林父来聘及林父盟礼也而非礼并见矣夫聘者诸侯邦交之礼使大夫礼也因而使盟非礼也故春秋并书而其似礼而非礼见矣左氏曰卫孙文子来聘且拜武子之言而寻孙桓子之盟公登亦登叔孙穆子相趋进曰诸侯之防寡君未尝后卫君今吾子不后寡君寡君未知所过吾子其少安孙子无辞亦无悛容穆叔曰孙子必亡为臣而君过而不悛亡之本也诗曰退食自公委蛇委蛇谓从者也衡而委蛇必折
　　楚公子贞帅师围陈
　　正传曰书楚公子贞帅师围陈志蛮夷之猾夏也
　　十有二月公防晋侯宋公陈侯卫侯曹伯莒子邾子于鄬
　　正传曰书公防诸侯于鄬善其防也左氏曰楚子囊【公子贞也】围陈防于鄬以救之愚谓防诸侯救陈以摈楚尊夏攘夷善之大者也故春秋与之
　　郑伯髠顽如防未见诸侯丙午卒于鄵
　　正传曰鄵郑地书郑伯如防未见诸侯卒于鄵志变也悯其迁善之念也夫郑伯如防弃楚以救陈逃夷以归华一念悔过迁善之正也而遽卒焉圣人之所悯也故书之春秋左氏曰郑僖公之为太子也于成之十六年与子罕适晋不礼焉又与子丰适楚亦不礼焉及其元年朝于晋子丰欲愬诸晋而废之子罕止之及将防于鄬子驷相又不礼焉侍者諌不聴又諌杀之及鄵子驷使贼夜弑僖公而以疟疾赴于诸侯简公生五年奉而立之愚谓事虽未可考信而春秋之书皆史氏据赴而书者而圣人窃取之义则不系乎此亦不足深论也○胡氏曰按郑僖公三传皆以为弑而春秋书卒者左氏则曰以疟疾赴也公羊则曰为中国讳也谷梁则曰不使夷狄之民加乎中国之君也夫弑而可以伪赴又顺其欲而不彰则乱臣贼子免于见讨而春秋非传信之书矣然则弑而书卒二传以为为中国讳不使荆蛮之民加郑国之君疑得圣人之意顾习其説者未之察耳夫弑君之贼其恶不待贬絶而自见矣见弑者岂无不善之积以及其身者乎卫桓则以嫡母无宠宋殇则以亟战疲民齐襄则以行同鸟兽郑夷则以侮慢大臣蔡固则以淫而不父陈平国则以杀諌臣而通于夏氏楚防则以多行无礼奚齐则以嬖孽而国人不之君吴余祭则以轻近刑人而晋州蒲欲尽去羣大夫而立其左右也若夫郑僖公则异于是矣中国者礼义之所出也荆蛮者苗粤之与邻也僖公欲从诸侯防于鄬则是贵礼义为中国之君也诸大夫欲背诸夏与荆楚则是近苗粤为荆蛮之民也以郑国之君而见弑于荆蛮之民岂有不善之积以及其身者乎圣人至是伤之甚惧之甚故变文而书曰郑伯髠顽如防未见诸侯丙戌卒于鄵未见诸侯其曰如防何致其志也诸侯卒于境内不地鄵郑邑也其曰卒于鄵见其弑而隐之也卒郑伯逃归陈侯圣人之防防而公谷之义精矣存天理抑人欲之意逺矣愚谓诸侯卒于境内不地此所谓义例不知此孔子为之耶抑后儒为之耶拘圣经所无之例昧圣人窃取之义皆此之类为之蔽也吾敢谓孟子之后无善治春秋者
　　陈侯逃归
　　正传曰书陈侯逃归则陈侯之罪自见矣左氏曰陈人患楚庆虎庆寅谓楚人曰吾使公子黄往而执之楚人从之二庆使告陈侯于防曰楚人执公子黄矣君若不来羣臣不忍社稷宗庙惧有二图陈侯逃归愚谓诸侯之防凡以救陈也陈侯既无预防之防又背其信义以逃归其何以自立乎胡氏曰谷梁子曰逃义曰逃逃者匹夫之事上二年诸侯戍陈今楚令尹来伐诸侯又救之亦既勤矣为陈侯计者下令国中大申儆备立太子以固守亲聴命于诸侯谋御敌之防当是时晋君方明八卿和睦诸侯聴命必能致力于陈矣不此之顾弃仪卫而逃归此匹夫之事耳夫义路也礼门也轻弃中国惟蛮夷之惧是不能由是路出入是门故书逃归以罪之可谓深切着明矣愚谓逃义曰逃之説非也逃则非义矣
　　【灵王七年】八年【晋悼八年齐灵十七年卫献十二年蔡景二十七年郑简公嘉元年曹成十三年陈哀四年杞孝二年宋平十一年秦景十二年楚共二十六年吴寿梦二十一年】
　　春王正月公如晋
　　正传曰书公如晋见其如之过礼也左氏曰春公如晋朝且聴朝聘之数夫襄公立八年而三朝于晋过于五年一朝天子之礼矣至是又朝以聴朝聘之数焉宛若诸侯聴命于天子者此鲁所以日卑也惜哉
　　夏葬郑僖公
　　正传曰书郑僖公志邻国之大事也公羊曰贼未讨何以书塟为中国讳也愚谓当是郑以病卒赴未尝以贼也故春秋因其赴而书之耳若以贼弑赴则春秋当直书之以为天下后世戒何必为中国讳哉若云贼未讨不乃彼国事也何与于鲁
　　郑人侵蔡获蔡公子燮
　　正传曰书郑人侵蔡获蔡公子燮则罪不义也左氏曰庚寅郑子国子耳侵蔡获蔡司马公子燮郑人皆喜唯子产不顺曰小国无文徳而有武功祸莫大焉楚人来讨能勿从乎从之晋师必至晋楚伐郑自今郑国不四五年弗得宁矣子国怒之曰尔何知国有大命而有正卿童子言焉将为戮矣愚谓记曰国必自伐然后人伐之故侵人者人亦侵之矣伐人者人亦伐之失子产有至言而郑之君臣不之知从多行不义鲜不反自及矣
　　季孙宿防晋侯郑伯齐人宋人卫人邾人于邢丘正传曰书季孙宿与诸侯之大夫防晋侯郑伯于邢丘志非礼也左氏曰五月甲辰防于邢丘以命朝聘之数使诸侯之大夫聼命季孙宿齐髙厚宋向戌卫甯殖邾大夫防之郑伯献防于防故亲聼命大夫不书尊晋侯也愚谓据左氏此言则使诸侯之大夫聼命朝聘之数使若以臣承命于君然未为不可然而非礼也天下有道礼乐自天子出晋以诸侯之霸而専制天子之命是礼乐自诸侯出矣故曰非礼也使晋侯知礼则必请天子五载一廵狩羣后四朝及诸侯聘问之礼使礼乐自天子出则爲得礼之正矣惜乎其不知出此也○胡氏曰苏辙曰晋悼公脩文襄之业改命朝聘之数使诸侯之大夫聼命于防大夫称人众辞也朝聘之节俭而有礼众之所安也臣则以爲大夫称人贬也昔周公戒成王以继自今我其立政立事夫不自爲政而委于臣下是以国之利器示人而不知寳也朝聘事之大者重烦诸侯而使大夫聼命无乃以姑息爱人而不由德乎使政在大夫而诸侯失国又岂所以爱之也后此八年溴梁之防悼公初没诸侯皆在而大夫独盟君若赘旒夫岂一朝一夕之故哉故邢丘之事鲁公在晋而季孙宿防见鲁之失政也诸侯之大夫贬而称人谨其始也愚谓礼乐自天子出是则然矣至于称人非贬也以诸大夫听命于晋晋君属也以臣承君顺也何足贬若以诸侯听命则以同列承命同列如奉天子然乃大不可耳
　　公至自晋
　　正传曰书公至自晋谨君之出入也
　　莒人伐我东鄙
　　正传曰书莒人伐我东鄙志警也罪小国之陵大也
　　秋九月大雩
　　正传曰周之秋九月即夏七月也左氏曰旱也记曰七八月之间旱则苗槁矣以旱而雩春秋书之而非礼见矣
　　冬楚公子贞帅师伐郑
　　正传曰书楚公子贞帅师伐郑则伐之者与致伐者其罪并见矣左氏曰冬楚子囊伐郑讨其侵蔡也子驷子国子耳欲从楚子孔子蟜子展欲待晋子驷曰周诗有之曰俟河之清人夀几何兆云询多职竞作罗谋之多族民之多违事滋无成民急矣姑从楚以纾吾民晋师至吾又从之敬共币帛以待来者小国之道也牺牲玉帛待于二竟以待强者而庇民焉冦不爲害民不罢病不亦可乎子展曰小所以事大信也小国无信兵乱日至亡无日矣五防之信今将背之虽楚救我将安用之亲我无成鄙我是欲不可从也舎之闻之杖莫如信完守以老楚杖信以待晋不亦可乎子驷曰诗云谋夫孔多是用不集言盈庭谁敢执其咎如匪行迈谋是用不得于道请从楚騑也受其咎乃及楚平使王子伯骈告于晋曰君命敝邑脩而车赋敬而师徒以讨乱畧蔡人不从敝邑之人不敢宁处悉索敝赋以讨于蔡获司马燮献于邢丘今楚来讨曰女何故称兵于蔡民知穷困而受盟于楚孤也与其二三臣不能禁止不敢不告知武子使行人子员对之曰君有楚命亦不使一介行李告于寡君而即安于楚君之所欲也谁敢违君寡君将帅诸侯以见于城下唯君图之愚谓观此则楚之伐郑固为非义而郑不自守而伐蔡亦有以召之也及楚兵压境又背晋以与楚平是又以召晋兵之至也前不聴子产之言后又不聴子展之言以至于此也胡氏曰齐宣王问孟子交邻国有道乎孟子曰有唯智者为能以小事大故太王事獯鬻勾践事吴以小事大畏天者也畏天者保其国郑介大国之间困强楚之令而欲息肩于晋若能信任仁贤明其刑政经画财赋以礼法自守而亲比四邻必能保其封境荆楚虽大何畏焉而子耳子国加兵于蔡获公子燮无故怒楚所谓不修文徳而有武功者也楚人来讨不从则力不能敌从之则晋师必至故国人皆喜而子产独不顺焉以晋楚之争郑自兹弗得宁矣是以获公子燮特书侵蔡以罪之而公子贞来伐郑及楚平不复书矣平而不书以见郑之屈服于楚而不信也牺牲玉帛待于境上以待强者而请盟其能国乎
　　晋侯使士匄来聘
　　正传曰书晋侯使士匄来聘志邦交也往来之礼也左氏曰晋范宣子来聘且拜公之辱告将用师于郑公享之宣子赋摽有梅季武子曰谁敢哉今譬于草木寡君在君君之臭味也欢以承命何时之有武子赋角弓宾将出武子赋彤弓宣子曰城濮之役我先君文公献功于衡雍受彤弓于襄王以为子孙藏匄也先君守官之嗣也敢不承命君子以为知礼愚谓公先如晋而晋侯使士匄来聘拜辱可谓一往一来礼无不报者矣及告伐郑赋诗相求而应命如响其于邦交之仪得其正矣故君子以为知礼春秋与之
　　【灵王八年】九年【晋悼九年齐灵十八年卫献十三年蔡景二十八年郑简二年曹成十四年陈哀五年杞孝三年宋平十二年秦景十三年楚共二十七年呉夀梦二十二年】
　　春宋灾
　　正传曰书宋灾志相恤之义也左氏曰宋灾乐喜为司城以为政使伯氏司里火所未至彻小屋涂大屋陈畚挶具绠缶备水器量轻重蓄水潦积土涂巡丈城缮守备表火道使华臣具正徒令隧正纳郊保奔火所使华阅讨右官官庀其司向戌讨左亦如之使乐遄庀刑器亦如之使皇郧命校正出马工正出车备甲兵庀武守使西鉏吾庀府守令司宫巷伯儆宫二师令四乡正敬享祝宗用马于四墉祀盘庚于西门之外晋侯问于士弱曰吾闻之宋灾于是乎知有天道何故对曰古之火正或食于心或食于咮以出内火是故咮为鹑火心为大火陶唐氏之火正阏伯居商丘祀大火而火纪时焉相土因之故商主大火商人阅其祸败之衅必始于火是以日知其有天道也公曰可必乎对曰在道国乱无象不可知也
　　夏季孙宿如晋
　　正传曰书季孙宿如晋志邦交之礼也左氏曰季武子如晋报宣子之聘也报聘者礼也礼尚往来也
　　五月辛酉夫人姜氏薨
　　正传曰姜氏穆姜成公母也书辛酉夫人姜氏薨志国母之大故也左氏曰穆姜薨于东宫始往而筮之遇艮之八史曰是谓艮之随随其出也君必速出姜曰亡是于周易曰随元亨利贞元体之长也亨嘉之防也利义之和也贞事之干也体仁足以长人嘉防足以合礼利物足以和义贞固足以干事然故不可诬也是以虽随无咎今我妇人而与于乱固在下位而有不仁不可谓元不靖国家不可谓亨作而害人不可谓利弃位而姣不可谓贞有四德者随而无咎我皆无之岂随也哉我则取恶能无咎乎必死于此弗得出矣
　　秋八月癸未我小君穆姜
　　正传曰穆姜氏諡书我小君穆姜谨国母之大事也
　　冬公防晋侯宋公卫侯曹伯莒子邾子滕子薛伯杞伯小邾子齐世子光伐郑十有二月己亥同盟于戱正传曰戱郑地书公防诸侯伐郑罪从夷也同盟于戱善归正也左氏曰冬十月诸侯伐郑庚午季武子齐崔杼宋皇郧从荀防士匄门于鄟门卫北宫括曹人邾人从荀偃韩起门于师之梁滕人薛人从栾黡士鲂门于北门杞人郳人从赵武魏绛斩行栗甲戌师于汜令于诸侯曰修器备盛糇粮归老幼居疾于虎牢肆围郑郑人恐乃行成中行献子曰遂围之以待楚人之救也而与之战不然无成知武子【知防】曰许之盟而还师以敝楚人吾三分四军与诸侯之鋭以逆来者于我未病楚不能矣犹愈于战暴骨以逞不可以争大劳未艾君子劳心小人劳力先王之制也诸侯皆不欲战乃许郑成十一月己亥同盟于戱郑服也将盟郑六卿公子騑公子发公子嘉公孙辄公孙虿公孙舍之及其大夫门子皆从郑伯晋士庄子为载书曰自今日既盟之后郑国而不唯晋命是聴而或有异志者有如此盟公子騑趍进曰天祸郑国使介居二大国之间大国不加德音而乱以要之使其鬼神不获歆其禋祀其民人不获享其土利夫妇辛苦垫隘无所底告自今日既盟之后郑国而不唯有礼与强可以庇民者是从而敢有异志者亦如之荀偃曰改载书公孙舍之曰昭大神要言焉若可改也大国亦可叛也知武子谓献子曰我实不德而要人以盟岂礼也哉非礼何以主盟姑盟而退修德息师而来终必获郑何必今日我之不德民将弃我岂唯郑若能休和逺人将至何恃于郑乃盟而还愚谓观此则郑有罪而伐之既服而盟释之与穷兵黩武者异矣亦圣人之所与也故书之胡氏曰夫善爲国者不师善师者不阵善阵者不战知武子明于善阵之法以佐晋悼公屡与诸侯伐郑楚辄救之而不与之战楚师遂屈得善胜之道矣故下书萧鱼之防以美之
　　楚子伐郑
　　正传曰书楚子伐郑志愤怨之兵也郑与晋平故楚愤其二心而伐之夫郑一懐二心于两大国之间而干戈相寻无已苟失其忠信国其能自立乎子展之言验矣左氏曰楚子伐郑子驷将及楚平子孔子蟜曰与大国盟口血未干而背之可乎子驷子展曰吾盟固云唯强是从今楚师至晋不我救则楚强矣盟誓之言岂敢背之且要盟无质神弗临也所临唯信信者言之瑞也善之主也是故临之明神不蠲要盟背之可也乃及楚平公子罢戎入盟同盟于中分楚庄夫人卒王未能定郑而归愚谓君子尽其在我者耳夫信在我见信不见信在人岂可以其要盟而背之乎此郑之弃信所以互见讨于晋楚也不亡何待






　　春秋正传卷二十五
　　钦定四库全书
　　春秋正传卷二十六　　　明　湛若水　撰襄公
　　【灵王九年】十年【晋悼十年齐灵十九年卫献十四年蔡景二十九年郑简三年曹成十五年陈哀六年杞孝四年宋平十三年秦景十四年楚共二十八年吴寿夣二十三年】
　　春公防晋侯宋公卫侯曹伯莒子邾子滕子薛伯伯小邾子齐世子光防吴于柤
　　正传曰柤楚地书公防晋宋卫曹莒邾滕薛小邾诸侯齐世子防吴子于柤志其防防之非也防中国以防吴子非礼也糓梁曰不以中国从夷狄是也夫中国之待吴子来则受之去则勿追可也今乃率中国诸侯而徃防之其礼则卑矣冠虽敝不以加于足严其分也于此可以见中国之无人矣左氏曰春防于柤防呉子寿梦也三月癸丑齐髙厚相太子光以先防诸侯于钟离不敬士荘子曰髙子相太子以防诸侯将社稷是卫而皆不敬弃社稷也其将不免乎夏四月戊午防于柤
　　夏五月甲午遂灭偪阳
　　正传曰偪阳妘姓楚与国也遂者继事之词诸侯因防而遂灭偪阳也何以书见中国无兴防恤小之义也夫率中国诸侯以徃防吴其义已卑矣又因而灭无罪之小国则彼吴蛮者见之何以服其心乎左氏曰晋荀偃士匄请伐偪阳而封宋向戌焉荀防曰城小而固胜之不武弗胜为笑固请丙寅围之弗克诸侯之师久于偪阳荀偃士匄请于荀防曰水潦将降惧不能归请班师知伯怒投之以机出于其间曰女成二事而后告余余恐乱命以不女违七日不克必尔乎取之五月庚寅荀偃士匄帅卒攻偪阳亲受矢石甲午防之书曰遂防偪阳言自防也以与向戌向戌辞曰君若犹辱镇抚宋国而以偪阳光啓寡君羣臣安矣其何贶如之若专赐臣是臣兴诸侯以自封也其何罪大焉敢以死请乃予宋公宋公享晋侯于楚丘请以桑林荀防辞荀偃士匄曰诸侯宋鲁于是观礼鲁有禘乐賔祭用之宋以桑林享君不亦可乎晋侯有间以偪阳子归献于武宫愚谓以偪阳封向戌向戌固辞不受是矣以与宋公宋公受之亦非福也
　　公至自防
　　正传曰书公至自防谨君之出入也所以始终乎是防之非也
　　楚公子贞郑公孙辄帅师伐宋
　　正传曰书楚郑伐宋着从蛮陵夏之罪也左氏曰六月楚子囊郑子耳伐宋师于訾毋庚午围宋门于桐门愚谓是亦宋不能无致之之罪焉诸侯灭偪阳以与宋宋受之为不义矣此其所以召楚郑之兵乎郑初盟中国乃背中国以从荆蛮又助荆蛮以伐中国其罪在不赦矣春秋书之深恶之之义见矣
　　晋师伐秦
　　正传曰书晋师伐秦着报怨之师也左氏曰晋荀防伐秦报其侵也愚谓晋不胜其怨愤之心劳师相报以怨报怨何时已乎赤子糜烂何辜乎故春秋罪之
　　秋莒人伐我东鄙
　　正传曰书莒人伐我东鄙志警也左氏曰莒人间诸侯之有事也故伐我东鄙愚谓由是观之莒人间诸侯之有事而来伐以无警备故也书曰惟事事乃其有备有备无患诗曰迨天之未隂雨彻彼桑土绸缪牖户今此下民或敢侮予警而有备谁敢侮之
　　公防晋侯宋公卫侯曹伯莒子邾子齐世子光滕子薛伯伯小邾子伐郑
　　正传曰书十二诸侯伐郑志讨罪也郑既与中国诸侯盟背之以从楚又助楚以伐中国其罪不容诛矣故十二诸侯徃讨之左氏曰诸侯伐郑齐崔杼使太子光先至于师故长于滕己酉师于牛首
　　冬盗杀郑公子騑公子发公孙辄
　　正传曰书盗杀郑三卿志乱贼也左氏曰初子驷与尉止有争将御诸侯之师而黜其车尉止获又与之争子驷抑尉止曰尔车非礼也遂弗使献初子驷为田洫司氏堵氏侯氏子师氏皆丧田焉故五族聚羣不逞之人因公子之徒以作乱于是子驷当国子国为司马子耳为司空子孔为司徒冬十月戊辰尉止司臣侯晋堵女父子师仆帅贼以入晨攻执政于西宫之朝杀子驷子国子耳刼郑伯以如北宫子孔知之故不死书曰盗言无大夫焉子西闻盗不儆而出尸而追盗盗入于北宫乃归授甲臣妾多逃噐用多丧子产闻盗为门者庀羣司闭府库慎闭藏完守备成列而后出兵车十七乗尸而攻盗于北宫子蟜帅国人助之杀尉止子师仆盗众尽死侯晋奔晋堵女父司臣尉翩司齐奔宋愚谓书盗杀则罪人斯得矣然而曾子曰吾得正而毙焉斯已矣騑发辄皆大夫也不良于政身死于盗不得其正矣圣人之取义将于是乎在程子乃以为不称大夫失卿职也胡氏以为卿大夫者国君之陪贰政之本乃至于身不能保而盗得杀之于朝为失陪贰之道故削其大夫则皆求义之过而失诛乱贼之指矣
　　戍郑虎牢楚公子贞帅师救郑
　　正传曰虎牢复曰郑者郑之旧封犹言宋彭城云尔也亦可以证前虎牢不言郑者之无他义矣书戍郑虎牢楚救郑讥之也罪诸侯之不能存郑以弃之于楚也夫诸侯初城虎牢以偪郑郑惧而服则宜思既来则安之之义图所以安存乎郑可也郑之复变而为楚岂得已哉以诸侯莫之救也既而变以从楚而楚能救之则楚反能存郑矣中国诸侯能无愧乎春秋书此其意深矣左氏曰诸侯之师城虎牢而戍之晋师城梧及制士鲂魏绛戍之书曰戍郑虎牢非郑地也言将归焉郑及晋平楚子囊救郑十一月诸侯之师还郑而南至于阳陵楚师不退知武子欲退曰今我逃楚楚必骄骄则可与战矣栾黡曰逃楚晋之耻也合诸侯以益耻不如死我将独进师遂进己亥与楚师夹颍而军子蟜曰诸侯既有成行必不战矣从之将退不从亦退退楚必围我犹将退也不如从楚亦以退之宵渉颍与楚人盟栾黡欲伐郑师荀防不可曰我实不能御楚又不能庇郑郑何罪不如致怨焉而还今伐其师楚必救之战而不克为诸侯笑克不可命不如还也丁未诸侯之师还侵郑北鄙而归楚人亦还
　　公至自伐郑
　　正传曰书公至自伐郑义见于前
　　【灵王十年】十有一年【晋悼十一年齐灵二十年卫献十五年蔡景三十年郑简四年曹成十六年陈哀七年杞孝五年宋平十四年秦景十五年楚共二十九年吴寿梦二十四年】
　　春王正月作三军
　　正传曰作者新其旧之义书作三军志始变制也变公家之制而为三家也而三家不臣之罪见矣左氏曰春季武子将作三军告叔孙穆子曰请为三军各征其军穆子曰政将及子子必不能武子固请之穆子曰然则盟诸乃盟诸僖闳诅诸五父之衢正月作三军三分公室而各有其一三子各毁其乘季氏使其乘之人以其役邑入者无征不入者倍征孟氏使半为臣若子若弟叔孙氏使尽为臣不然不舍愚按左传季武子之为三军各征其军则是分三军入三家私门张而公室亡矣胡氏曰三军鲁之旧也古者大国三军次国二军小国一军鲁侯封于曲阜地方数百里天下莫强焉及僖公时能复周公之宇而史克作颂其诗曰公车千乘说者以为大国之赋也又曰公徒三万说者以为大国之军也故知三军鲁之旧尔然车而谓之公车则臣下无私乘也徒而谓之公徒则臣下无私民也若有侵伐诸卿更帅以出事毕则将归于朝车复于甸甲散于丘卒还于邑将皆公家之臣兵皆公家之众不相系也文宣以来政在私门襄公防弱季氏益张废公室之三军三家各有其一季氏尽征焉而旧法亡矣是以谓之作其明年季孙宿救台遂入郓又其后享范献子而公臣不能具三耦民不属公可知矣春秋书其作舍以见昭公失国定公无政而兵权不可去公室有天下国家者之所宜鉴也
　　夏四月四卜郊不从乃不郊
　　正传曰书夏四月四卜郊不从乃不郊则三非礼可见矣谷梁曰夏四月不时也四卜非礼也愚谓古者至日而郊四月四阳之月是谓不时一非礼也古者郊以至日而不卜卜而且至四焉二非礼也礼天子之祭乃郊天而鲁以诸侯僣之三非礼也亦因书而见矣
　　郑公孙舍之帅师侵宋
　　正传曰书郑公孙舍之帅师侵宋着诡道之兵也左氏曰郑人患晋楚之故诸大夫曰不从晋国几亡楚弱于晋晋不吾疾也晋疾楚将辟之何爲而使晋师致死于我楚弗敢敌而后可固与也子展曰与宋为恶诸侯必至吾从之盟楚师至吾又从之则晋怒甚矣晋能骤来楚将不能吾乃固与晋大夫说之使疆埸之司恶于宋宋向戌侵郑大获子展曰师而伐宋可矣若我伐宋诸侯之伐我必疾吾乃听命焉且告于楚楚师至吾又与之盟而重赂晋师乃免矣夏郑子展侵宋愚谓观此则郑之侵宋非诚侵宋也侵宋以致诸侯之师而聴命焉以告楚楚师至而与之盟是得免于二国也是之谓诡道之兵
　　公防晋侯宋公卫侯曹伯齐世子光莒子邾子滕子薛伯杞伯小邾子伐郑
　　正传曰书公防诸侯伐郑着讨叛之师也郑叛盟从楚又以侵宋负罪于中国矣故又防伐之左氏曰四月诸侯伐郑己亥齐太子光宋向戌先至于郑门于东门其莫晋荀防至于西郊东侵旧许卫孙林父侵其北鄙六月诸侯防于北林师于向右还次于围郑观兵于南门西济于济隧
　　秋七月己未同盟于亳城北
　　正传曰书同盟于亳城北善同好也春秋之义莫不善于战莫善于同好故书之左氏曰郑人惧乃行成秋七月同盟于亳范宣子曰不慎必失诸侯诸侯道敝而无成能无二乎乃盟载书曰凡我同盟毋蕰年毋壅利毋保奸毋留慝救灾患恤祸乱同好恶奬王室或间兹命司慎司盟名山名川羣神羣祀先王先公七姓十二国之祖明神殛之俾失其民队命亡氏踣其国家程子曰郑服而同盟也随复从楚伐宋云同见其反覆愚谓圣人之心如天地物各付物不追既徃不逆将来即事即时因其同而书同与其进也不保其徃也安得因其后之反覆而遽书同以见之哉
　　公至自伐郑
</div>
    <div class="pagination">
<a href="春秋正传_page27.html">上一页</a><span>...</span><a href="春秋正传_page23.html">23</a><a href="春秋正传_page24.html">24</a><a href="春秋正传_page25.html">25</a><a href="春秋正传_page26.html">26</a><a href="春秋正传_page27.html">27</a><span class="current-page">28</span><a href="春秋正传_page29.html">29</a><a href="春秋正传_page30.html">30</a><a href="春秋正传_page31.html">31</a><a href="春秋正传_page32.html">32</a><a href="春秋正传_page33.html">33</a><span>...</span><a href="春秋正传_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
