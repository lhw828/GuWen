<!DOCTYPE html>
<html>
<head>
    <meta charset="UTF-8">
    <title>高氏春秋集注 - 第 20 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>高氏春秋集注 - 第 20 页/共 40 页</h1>
    <div class="content">　　陈杀其大夫泄冶
　　泄冶无罪而书名何也冶以强諌激怒其君使虽丧乱在前弗肯回顾斯实无益于人之国故孟子不多宫之竒之谏而以百里奚为智魏郑公不愿为忠臣而愿为良臣盖谏者既死则必有亡国弑君之祸是以春秋特书其名为征舒弑君楚子灭陈之端以垂后世不容直言之戒观陈风株林泽陂之所刺则知宣公君臣宣淫无复忌惮亦已甚矣泄冶至此而强谏亦足以杀其身而已矣
　　十年春公如齐公至自齐
　　公频年朝齐勤亦至矣诸侯有会而谋齐者而公不与焉虽事天王亦不如是然不书王正月非若九年夏有仲孙蔑如京师之事以相形也公事齐虽勤而不与诸侯之事亦危道也
　　齐人归我济西田
　　按元年公会齐侯于平州公子遂如齐齐人取济西田盖公子遂杀子恶而立宣公故以济西田赂齐而齐人取之至是而归者公比年朝齐齐侯感公朝事之勤因其请而归之也夫鲁之分地先君受之于天子岂可失坠又况负弑逆之罪赂以免讨乎齐人取弑逆之赂以纵恶故其取其归皆谨书之然其他归田未有言我而此独曰我济西田者独此本鲁田也若哀八年归讙及阐定十年齐人来归郓讙隂田皆鲁侵诸侯而得之非周公之本封也既本他国之田故不言我葢以众暴寡以大侵小而得之者如有王者作则鲁在所予乎在所夺乎圣人所书以正王法尔郓讙阴田特书曰来归者夹谷之会孔子相焉质以礼义齐人自服而来归也他秪书归者皆因请而得之尔
　　夏四月丙辰日有食之
　　按长歴丙辰朔不书朔史失之也日食虽有常度亦人事所召有食之者
　　己巳齐侯元卒
　　齐惠公立十年卒其子无野立是为顷公
　　齐崔氏出奔衞
　　崔杼有宠于惠公高国畏其偪也而逐之以其世卿专权故书氏而以自奔为文
　　公如齐
　　公二年天王崩如弗闻也今闻齐侯卒而奔其丧是以事天子之礼事齐也
　　五月公至自齐
　　癸巳陈夏征舒弑其君平国
　　君通乎夏姬故其子弑之灵公立十五年其子午立是为成公成公既立不讨君父之贼则知灵公之恶播于国人而征舒杀之国人之所弗憝也
　　六月宋师伐滕
　　前围滕以伐人之丧贬而人之今伐滕而称师焉则正着其暴横加小国以其众也然滕子恃晋而不朝宋讨得其罪故称伐焉
　　公孙归父如齐葬齐惠公
　　公自奔其丧又使贵卿会葬不顾天王之礼阙然莫之供也比事攷辞其义自见而臣子私諡之罪亦无所逃
　　晋人宋人衞人曹人伐郑
　　郑复与楚平故晋会三国伐之当是时陈有弑君之乱曾不是图而有事于郑故楚之伐郑称爵晋与诸侯伐郑称人盖罪诸侯不先自正也
　　秋天王使王季子来聘
　　宣公弑嗣君而簒立天王不问其罪反使季子来聘又不见答失礼甚矣
　　公孙归父帅师伐邾取绎
　　自文公时邾鲁有隙宣公簒位而邾子首朝之自是絶迹鲁庭者又十年故归父帅师以讨其罪然以贵卿为将举大众而征伐不施于乱臣贼子而凌弱侵小近在附庸之国是为盗也故特书取绎以重其罪
　　大水
　　兵役怨气之所感也义见桓十一年
　　季孙行父如齐
　　文子初聘通嗣君也
　　冬公孙归父如齐
　　以伐邾故恐齐人以为讨遂谋伐莒焉甚矣鲁之惧齐也二嵗之间而公与大夫如齐者五
　　齐侯使国佐来聘
　　嗣子逾年即位始称君未逾年称子故葵丘之会称宋子盖齐桓方倡大义以尊中国诸侯之从者惟恐后故宋公虽在丧而来与会亦不深责怒其不获已而趋急务尔鲁之与齐与国也聘虽后时亦何害耶惠公之卒葬之既速又未逾年而以君命遽遣使来聘焉谋伐莒也然当凶衅而行吉礼忘哀思而结欢好盖有速成君之意故如其意而书曰齐侯以着其恶也
　　饥
　　国无三年之蓄曰国非其国也今以秋大水而冬即饥则其为国可知矣水旱螟螽天灾也然民有蓄积则未必饥书饥则不独天灾也见民无蓄积也非特民无也国亦无也非特国无也邻国亦无可告籴者矣前此不书饥者百姓尚足故也至是而百姓不足矣于是乎有税畆之事焉
　　楚子伐郑
　　是夏郑因晋帅三国见伐而复弃楚故楚子又伐郑据左氏载晋士会救郑及诸侯戌郑而春秋削之者责晋虽得郑而不能有之也故楚伐称爵


　　春秋集注卷二十二
<经部,春秋类,高氏春秋集注>
　　钦定四库全书
　　春秋集注卷二十三
　　宋　高闶　撰
　　宣公三
　　十有一年春王正月
　　一时无事书首月存天道王法也
　　夏楚子陈侯郑伯盟于辰陵
　　楚子去冬伐郑因加兵于陈陈郑皆听服故为此盟书楚子于陈郑之上者所以悯中国之衰也
　　公孙归父会齐人伐莒
　　自四年公及齐侯平莒莒人不肯公伐莒取向至是齐侯召鲁同讨之故贬而人之人齐所以人归父也
　　秋晋侯会狄于欑函
　　书晋侯会者春秋内中国而外夷狄此与隐二年公会戎于潜同文所以同晋于内而离狄于外也陈郑诸夏之国而从楚众狄夷狄之国而从晋狄在欑函而晋侯亲往会之故圣人以狄主会为文所以罪中国不能自正也
　　冬十月楚人杀陈夏徴舒
　　楚子伐陈谓陈人无动将讨于少西氏故入陈然后杀征舒夫元恶大憝众所欲诛称人以杀葢众辞尔非与楚也彼弑君之贼固人人可得而杀之岂有蛮夷华夏之间哉然征舒弑君今已逾年国人不能讨天子方伯不能诛而反使楚入中国而杀之彼楚尚知弑君之当杀则中国如之何不能杀之耶圣人书此者非与楚人之能讨也伤中国之不自正也
　　丁亥楚子入陈
　　入者内弗受而强入之是时陈侯在晋故楚子不动干戈自入于陈然则人君可轻出乎虽然楚子入陈然后杀征舒而春秋之志入陈乃在杀征舒之后何也人之为善恶有名是而实非始邪而终正自众人观之或取其名而略其实或执其始而遗其终所以是非失当而邪正舛也圣人则不然楚之伐陈初欲县陈也闻谏而止遂以讨罪为名故春秋书杀征舒于前而掩县陈之恶书入陈于后不使全讨罪之美此断大小之狱必以情恶恶疾其始善善乐其终之义也书楚子者着楚之本爵楚入中国故日以恶之
　　纳公孙宁仪行父于陈
　　二子皆通于夏姬致征舒弑君然则二子之罪与征舒何异圣人特书此者与其纳也何以与其纳为其能诉于楚杀征舒而定陈也不系之陈者与其纳而不与其得纳也此乃其君之所由以弑者非复可以居陈之位也葢楚子杀征舒若能诛贼而出于正者由纳二臣以观之楚子杀征舒正为二臣杀之非为讨贼杀也楚子之情于此不能逃矣夫致陈之乱者此二子也已絶于陈矣故不系之陈而书纳纳淫乱之人于中国见中国不自正而楚得以肆行也
　　十有二年春葬陈灵公
　　灵公见弑于今三年因楚入讨贼陈人始得伸臣子之义故此书葬者贼已讨也又着其臣子私諡之罪
　　楚子围郑
　　去冬入陈今春围郑以二国背辰陵之盟而从晋故也易曰君子以作事谋始陈郑之始即楚是乃召楚以乱中国也然楚入陈而讨之书曰入入郑而赦之书曰围何也楚之入陈也欲县之人言其不可乃封陈侯其入郑也欲赦之人言其不可卒与郑平故封陈侯者非本谋也不善而能改也故书曰入与郑平者楚本谋也不为利言所诱故以围言之此君子所以谓楚庄王不絶乎夷狄也此所以屡称楚子以录之
　　夏六月乙卯晋荀林父帅师及楚子战于邲晋师败绩邲郑地郑既与楚平而晋后至诸大夫皆欲退而先縠佐荀林父独不可故以林父及楚子以明林父主战也夫晋欲救陈郑岂可以一大夫将不协心之属以与强暴新胜之楚交战乎徒取败防血肉坐灵非救难解纷之道也故不书救然中国之大夫及诸楚君而不嫌于抗者所以崇中国也故书林父以敌楚子晋既败绩陈郑于是乎服楚子矣
　　秋七月
　　冬十有二月戊寅楚子灭萧
　　萧子姓宋之附庸也楚既得陈郑又败晋师遂深入中国凭陵诸夏灭人之国故谨而日之
　　晋人宋人衞人曹人同盟于清丘
　　晋为楚所败故诸侯惧而同为此盟既又不旋踵而皆背之圣人恶其反覆故皆贬而人之
　　宋师伐陈衞人救陈
　　宋以楚子灭萧且为清丘之盟故请于晋以伐陈以讨其道楚师之罪此非所以报楚也故直以师称书衞救陈者所以罪宋也然衞方盟于清丘而反救陈凡救虽义事而有背盟之恶故贬称人
　　十有三年春齐师伐莒
　　莒恃晋而不事齐故齐兴师伐莒而晋不救之前称齐人而此云齐师者略其以师而伐人也
　　夏楚子伐宋
　　以其伐陈也晋衞曹复背清丘之盟而不救者楚人有辞于伐也故楚书本爵
　　秋螽
　　冬晋杀其大夫先縠
　　邲之役三帅皆欲还先縠固请战遂及于败至是以为讨然释赵旃魏锜不讨而独诛先縠为政不平杀者不受治矣况又族灭之恶之甚也故称国以杀
　　十有四年春衞杀其大夫孔逹
　　晋既讨邲之败而杀先縠矣以衞背清丘之盟而救陈也讨焉孔达自知不可免乃缢而死衞人因以説于晋故称国以杀罪累上也
　　夏五月壬申曹伯寿卒
　　曹文公立二十三年其子庐立是为宣公
　　晋侯伐郑
　　晋救郑而败于邲郑遂即楚夫郑背华即夷讨之正也故称晋爵然自文公没襄公仅能修先君之业灵公幼而赵盾为政其殆庶几矣成景之世文公之泽寖防干戈日寻积而至于蜀之盟而中国尽夷狄矣岂特失政而已乎至此而后知齐桓晋文之有功于中国也孔子曰防管仲吾其被髪左衽矣然则管仲之功终春秋之世犹或赖之
　　秋九月楚子围宋
　　国必自伐然后人伐之宋轻用兵至反见伐则自取之效也至是楚使申舟聘于齐曰无假道于宋申舟曰我则必死楚子曰杀汝我伐之及宋宋人杀之楚子闻之投袂而起遂再伐宋不书伐者罪之遂恃强以围之葢罪不在宋
　　葬曹文公
　　因鲁往会而着其臣子私諡之罪
　　冬公孙归父会齐侯于谷
　　齐侯在谷而归父往聘焉故不书如齐而书会于谷盖谋于齐侯而平楚宋也
　　十有五年春公孙归父会楚子于宋
　　归父归自齐又以楚子之尚围宋也而往聘之直以宋地者罪鲁见楚在宋境反与之聘也
　　夏五月宋人及楚人平
　　楚子自去秋围宋至今不解天下诸侯莫救者于是华元潜入其师劫其将子反请平子反惧告于其君而与之平凡书平皆以国举今宋楚之平称人者贬也何贬乎贬华元子反也
　　六月癸卯晋师灭赤狄潞氏以潞子婴儿归
　　夷狄悖乱诸侯驱之可也晋师灭赤狄又执其君此则甚矣故恶而日之后世轻诛夷狄以多杀尽殄为中国威此岂先王之志也哉诗曰薄伐玁狁至于太原此大雅之则也凡灭不氏此氏何也以赤狄有潞氏甲氏二种故也是时楚肆其强围宋逾年晋不能救而反灭狄利其土地亦怠于忧中国矣
　　秦人伐晋
　　自二年秦师伐晋晋不报秦今十四年矣此复来伐者乘晋兵逐争狄土而闚其虚也故贬而人之
</div>
    <div class="pagination">
<a href="高氏春秋集注_page19.html">上一页</a><span>...</span><a href="高氏春秋集注_page15.html">15</a><a href="高氏春秋集注_page16.html">16</a><a href="高氏春秋集注_page17.html">17</a><a href="高氏春秋集注_page18.html">18</a><a href="高氏春秋集注_page19.html">19</a><span class="current-page">20</span><a href="高氏春秋集注_page21.html">21</a><a href="高氏春秋集注_page22.html">22</a><a href="高氏春秋集注_page23.html">23</a><a href="高氏春秋集注_page24.html">24</a><a href="高氏春秋集注_page25.html">25</a><span>...</span><a href="高氏春秋集注_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
