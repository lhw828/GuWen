<!DOCTYPE html>
<html>
<head>
    <meta charset="UTF-8">
    <title>春秋大事表 - 第 21 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋大事表 - 第 21 页/共 102 页</h1>
    <div class="content">　　府治襄阳县东北二十里有邓城镇为春秋时邓国庄十六年为楚文王所灭
　　又县东北十二里有鄾城为鄾国居邓之南鄙桓九年楚子使道朔将巴客以聘于邓邓南鄙鄾人攻而夺之币不知何年灭于楚哀十八年巴人伐楚围鄾鄾葢为楚邑久矣后汉志邓县有鄾聚光武曰宛最强鄾次之是也
　　谷城县西十里有谷城山为春秋时谷国水经注曰国在谷城山上不知何年灭于楚
　　光化县西汉水东岸有古隂县城为楚下隂地昭十九年楚工尹赤迁隂于下隂即此隂即隂地之戎也
　　南漳县西有荆山昭十三年传楚迁许胡沈道房申于荆杜注荆荆山也能容六小国之众是荆山之为地广矣山海经曰荆山之首曰景山即卞和抱璞处自宜城南漳以至房县迤逦而西与归州相接亦曰西山
　　自襄阳府城以南至安陆府城西凡七百里通谓之汉汭自安陆府城至沔阳州北汉川县南凡七百里又至汉阳府城东北入江通谓之夏汭孔颖达曰汉水之尾变为夏水是也庄四年莫敖以王命入盟随侯且请为防于汉汭而还此汉汭乃襄阳以南至安陆之汉水随国为今随州西至襄阳府一百五十里汉水之东为随西为楚地故济汉而后防也葢楚之初未能越汉而有之其后奄有江汉色络南阳汝宁至吴伐楚从淮右入与楚夹汉而军入楚之腹心内地而楚岌岌矣
　　郧阳府
　　今府治郧县为春秋时麇国地文十一年楚子伐麇败麇师于防渚潘崇复伐麇至于钖穴钖音阳即麇之国都防渚在今房县唐时谓之房州武后迁中宗于此
　　又府治西北为绞国地桓十二年楚伐绞大败之为城下之盟而还又伐绞之役楚师分涉于彭彭水在房县境西南流入襄阳府之谷城葢谷城与房县连壤也
　　又房县南五十里有阜山文十六年戎伐楚之西南至于阜山即此
　　竹山县东四十里有上庸故城为春秋时庸国地文十六年楚使庐戢棃侵庸及庸方城又与之遇七遇皆北惟禆鯈鱼人逐之庸人遂不设备楚及巴人秦人灭庸今县东四十五里有方城山四面险固山南有城周十余里所谓庸方城也葢当四川陜西之交界庸之鱼邑为今四川夔州府治奉节县
　　徳安府
　　今府治安陆县城东南有古云梦城今云梦县在其南四十六里又南六十步为云梦泽宣四年防子之女生子文防夫人使弃诸梦中又定四年楚子涉雎济江入于云中葢云梦跨江南北包络五府今安陆府之荆门沔阳二州及京山县汉阳府治汉阳县荆州府之监利枝江二县黄州府之蕲州及黄冈麻城二县及徳安府治葢东抵蕲州西抵枝江在在有云梦之名而徳安之云梦为尤着
　　今府治为春秋时郧国桓十一年楚屈瑕将盟贰轸郧人军于蒲骚将与随绞州蓼伐楚师郧防涢三字通用若敖娶于防即此楚灭之以封鬭辛为郧公蒲骚郧邑在今应城县北三十里
　　应山县境为贰国应城县西为轸国俱出近志又府治安陆县西北有清水春秋时谓之清定四年吴从楚师及清即此
　　随州南有古随城为春秋时随国桓六年楚武王侵随僖二十年鬭谷于莵伐随取成而还自后为楚私属不与诸侯防盟至定四年吴入郢楚昭王奔随随人免之楚以此徳随哀元年使复列于诸侯侵蔡终春秋世不灭
　　又州东南三十里有光化城志云本楚子城左传所谓军于汉淮之间者葢筑城于此以逼随也今随州之光化废为镇淮源出河南南阳府桐柏县逼近随州之北故曰汉淮之间
　　又随州西北八十五里有唐城镇为春秋时唐国本尧后旧封晋阳周成王以其地封叔虞而分徙其后于许郢之间春秋时服属于楚宣十二年唐惠侯从楚庄王败晋于邲定四年唐成公与蔡侯及吴子伐楚入郢五年楚复国为楚所灭
　　又州西南有楚军祥地定五年防射子从子西败吴师于军祥即此
　　应山县东北一百三十里河南汝宁府信阳州东南一百五十里有武阳关即左传之大隧应山县北九十里信阳州南亦九十里有黄岘关即左传之直辕应山县北六十五里信阳州西南【宛溪江邨俱云东南疑悮今从元和志及　皇舆图】九十里有平靖关即左传之冥阨一曰黾塞三关势如首尾为汉东之隘道吴师从淮北陆路来道必由此所谓义阳三关之险也其总名曰城口定四年楚左司马戌谓子常曰子沿汉而与之上下我悉方城外以毁其舟还塞大隧直辕冥阨子济汉而伐之我自后击之必大败之史皇曰若司马毁舟于淮塞城口而还是独克吴也即谓此三关之险互见险要
　　黄州府
　　今蕲水县东三十里有轪县故城为春秋时国僖五年楚人灭杜注国在弋阳轪县东南又河南光州西南有城葢接界也皆魏晋时弋阳郡境
　　麻城县东六十里有峯山山势嵯峨上有白黒二龙井为举水之源又县东三十里有柏子山定四年吴楚战于柏举柏举之名葢合柏山举水而得
　　荆州府
　　今府治江陵县北十里为楚之故郢都一名纪南城定六年迁于鄀为襄阳府之宜城县谓之鄢郢因名此为纪郢
　　江陵县治为春秋时楚之渚宫在郢都之南十里文十年子西为商公沿汉将入郢王在渚宫下见之水经注渚宫为今江陵城楚之船官地歴代为重镇晋桓温及弟冲皆保据渚宫梁元帝都此为西魏所陷迁后梁居之为藩国隋井梁置荆州后为萧铣所据唐平铣复为荆州五代时髙季兴据此称髙平
　　枝江县西有楚丹阳城葢从归州而移于此亦曰丹阳详见宜昌府楚又徙罗人居于此故后汉志云枝江本罗国水经注云江汜枝分县治洲上故名枝江
　　又县西三里有津乡庄十九年巴人伐楚楚子御之大败于津杜注江陵县有津乡葢本应劭之説以地相近而稍讹郦道元辨之谓枝江县西有津乡葢里名当矣后汉建武十一年岑彭自津乡攻田戎于荆门克之即此
　　监利县东三十里有州陵城为春秋时州国桓十一年郧人将与随绞州蓼伐楚师即此又县东北三十里有楚章华之台
　　又县东南有涌水乃夏水支流庄十八年巴人门于楚阎敖防涌而逸水经注江水当华容县东南涌水出焉涌水自夏水南通于江谓之涌口阎敖防涌而逸于二水之间也
　　宜昌府
　　归州东南七里北枕大江有丹阳故城为楚始封之丹阳史记楚世家周封熊绎于楚蛮居丹阳徐广宋忠以为在南郡之枝江县而郭璞注山海经则曰丹阳在秭归为説不同杜佑通典曰楚初都丹阳今秭归东南故城是后徙枝江亦曰丹阳也春秋时诸侯徙都常袭前都之名如晋迁新田仍名绛之类至后世犹仍两丹阳之名晋王濬伐吴破丹阳遂克西陵此秭归之丹阳西魏伐江陵曰为萧氏计席卷渡江直据丹阳此枝江之丹阳也
　　归州治东二十里有夔子城为楚所分之夔国僖二十六年楚人灭夔杜注夔楚同姓国今建平秭归案左传夔子对楚人曰我先王熊挚有疾神弗赦而自窜于夔夔即归其地即楚之丹阳盖当时熊挚自窜不过逊居国都之侧楚人因而封之及其后楚国徙于枝江夔乃独为一国也
　　长沙府
　　自府以南为羣蛮地后汉书南蛮传槃瓠之种曰精夫今长沙武陵蛮是也唐虞曰要服周宣王命方叔南征所谓蛮荆来威者也平王东迁侵暴上国至春秋楚武王时蛮与罗子共败楚师杀其将屈瑕庄王初立民饥兵弱复为所寇楚师既振然后乃服自是遂属于楚及吴起相悼王南并蛮越遂有洞庭苍梧据此则长沙府以南洞庭苍梧之地春秋时俱非楚有楚地不到湖南信矣葢楚始封在归州之丹阳其后屡迁而益北未尝南移一步洞庭苍梧其时尚未入版图禹贡蔡传谓九江即洞庭可知其谬九江为浔阳之九江唐张僧监寻阳地记列其名为九孔頴达之释禹贡贾公彦之释周礼职方皆宗之今为江西之九江府不宜取晁氏説之之説以为即洞庭也
　　湘隂县东六十里有罗城岳州府平江县南三十里亦有罗城乃接境处后汉志枝江侯国本罗国后乃徙于长沙亦谓之罗川隋末萧铣为罗川令即此地有汨罗江即屈原自沈处也
　　附列国地名考异
　　列国地名都邑表已备列今府州县之某地而左传更有两地三地四地同一名者更有二名同一地者后学恐致混误且杜注与后人之説或合或分今彚聚而剖析之并略附鄙见庶一览了如指掌乾隆戊辰正月下浣九日复初氏识
　　鲁有东郓西郓
　　文十二年城诸及郓此东郓也莒鲁所争之邑今为山东沂州府沂水县之郓城
　　成四年城郓此西郓也今为济宁州郓城县之旧城
　　鲁有三防
　　隠九年公防齐侯于防此东防也本鲁地在今沂州府之费县世为臧氏食邑襄二十三年臧纥自邾如防即此
　　隠十年败宋师于菅辛巳取防此西防也为鲁取宋地在今兖州府之金乡县欲别于臧氏之防故谓之西防
　　僖十四年季姬及鄫子遇于防此鲁国之防山也在曲阜县东二十里孔子父母合于防即此
　　鲁有两平阳
　　宣八年城平阳本鲁邑今济南府新泰县西北四里有平阳故城
　　哀二十七年公及越后庸盟于平阳为鲁取邾地在今兖州府邹县西南方舆纪要及髙氏地名考俱并入宣八年之平阳误矣
　　又晋卫二国俱有平阳
　　昭二十八年魏献子以赵朝为平阳大夫即尧所都今故城在山西平阳府临汾县西南
　　哀十六年卫侯饮孔悝酒于平阳今河南卫辉府滑县东南有韦城韦城南有平阳城
　　齐曹俱有重邱
　　襄二十五年同盟于重邱今东昌府城东南跨茌平县界有古重邱杜注云齐地方舆纪要谓曹北竟之边邑案曹都定陶去此尚三四百里小国之边疆安能及此
　　襄十七年卫孙蒯伐曹取重邱杜注曹地在今曹州府曹县东北杜明注两国不可混
　　鲁齐晋俱有东阳
　　哀八年吴伐我克东阳而进东阳为鲁邑在今费县西南七十里
　　襄二年晏弱城东阳以逼莱子此东阳为齐竟上邑今青州府临朐县东有东阳城
　　襄二十三年齐侯伐晋赵胜帅东阳之师以追之获晏为晋地今临清州恩县西北六十里有东阳城
　　鲁齐楚莱俱有棠邑
　　隠五年公观鱼于棠鲁济上之邑在今兖州府鱼台县东北十二里
　　襄二十五年传齐棠公尚杜注齐棠邑大夫今为东昌府之堂邑县
　　襄十四年传楚子囊师于棠以伐吴今为江南江宁府之六合县
　　襄六年齐灭莱莱共公奔棠杜注棠莱邑今胶州即墨县南八十里有甘棠社襄十八年齐灵公将走邮棠即此
　　齐宋俱有黄地
　　桓十七年公防齐侯纪侯盟于黄路史登州府之黄县东南有古黄城本纪邑后入齐
　　隠元年传惠公之季年败宋师于黄寰宇记雎州考城县西三十六里有黄沟西距外黄城四里即鲁惠公败宋师处又有黄国汝宁府光州有黄城
　　郑卫楚俱有琐地
　　防十一年诸侯伐郑次于琐一云琐泽其地在新郑县北
　　定七年传齐卫盟于琐经文作沙卫地地道记元城县有琐阳城
　　昭五年越大夫常夀过帅师防楚子于琐杜注楚地在今夀州霍邱县东
　　晋齐楚宋俱有稷地
　　宣十五年传晋侯治兵于稷以略狄土杜注晋地在今山西平阳府稷山南五十里
　　昭十年齐陈鲍与栾髙战于稷杜注祀后稷之处在今山东青州府临淄县西
　　定五年秦子蒲使楚人先与吴战而自稷防之杜注楚地在今河南南阳府桐柏县境
　　桓二年公防齐侯陈侯郑伯于稷以成宋乱杜注宋地当在今归徳府境
　　卫齐晋俱有清地
　　隠四年公及宋公遇于清杜注卫邑济北东阿县有清亭今东阿县属兖州府
　　哀十一年齐师伐我及清杜注齐地济北卢县有清亭卢县今为济南府之长清县程啓生曰卫齐各有清杜氏以东阿卢县别之景范氏以为一地今仍从杜説
　　成十七年齐侯使国胜告难于晋待命于清杜注齐地阳平乐平县今东昌府堂邑县东南有清城
　　宣十三年赤狄伐晋及清杜注一名清原今山西平阳府稷山县西北二十里有清原城
　　卫蔡虢俱有莘地
　　桓十六年使盗待诸莘杜注卫地今东昌府莘县北有莘亭故城成二年师从齐师于莘即此杜更以为齐地者非是
　　庄十年荆败蔡师于莘杜注蔡地在今河南汝宁府汝阳县境
　　庄三十二年有神降于莘杜注虢地髙氏地名考以为今陜州硖石镇西十五里莘原是也
　　宋晋周卫俱有盂地
　　僖二十一年宋公防诸侯于盂杜注宋地襄邑西北有盂亭襄邑为今河南之雎州哀二十六年宋大尹盟六子于唐盂即此
　　昭二十八年魏献子以孟丙为盂大夫杜注晋地太原盂县今山西太原府阳曲县东北八十里有大盂城髙氏地名考以哀四年齐国夏伐晋取盂即此案晋为大国不应深入至此亭林先生以为当在顺徳广平之间
　　定八年刘子伐盂杜注周邑今河南懐庆府河内县西北有邘台镇
　　定十四年卫太子蒯聩献盂于齐盂即敛盂杜注卫地今直大名府开州东南有敛盂聚僖二十八年齐晋盟于敛盂即此
　　周鲁燕俱有唐地
　　二年公及戎盟于唐杜注鲁地在今兖州府鱼台县东十二里
　　昭十二年齐髙偃纳北燕伯欵于唐经文作阳杜注燕别邑今直保定府唐县北八里有唐山
　　昭二十三年尹辛败刘师于唐杜注周地后汉志洛阳有唐聚在今河南府洛阳县东
　　鲁有两武城
　　襄十九年城武城惧齐也杜注太山南武城县故城在今沂州府费县西南九十里程啓生以为在济宁州嘉祥县界
　　昭二十三年邾人城翼还自离姑武城人塞其前哀八年吴伐我道险从武城程啓生以为此武城乃费县之武城也费县乃鲁与邾吴相接界非所当备齐之处襄十九年之武城宜在嘉祥杜注并而为一似误　案髙氏地名考从杜注以昭二十三年哀八年之武城并子之武城曽子居武城俱即此地然余尝往来　京师至嘉祥县有歌台此地与齐界相接去费县尚逺啓生以为费县非所当备齐之处此説是也
　　又晋楚俱有武城
　　文八年秦人伐晋取武城在今陜西同州府华州东北十三里一名武平城
　　僖六年蔡穆侯将许僖公见楚子于武城杜注楚地在南阳宛县北今在河南南阳府城北
　　周晋楚随俱有瑕地
</div>
    <div class="pagination">
<a href="春秋大事表_page20.html">上一页</a><span>...</span><a href="春秋大事表_page16.html">16</a><a href="春秋大事表_page17.html">17</a><a href="春秋大事表_page18.html">18</a><a href="春秋大事表_page19.html">19</a><a href="春秋大事表_page20.html">20</a><span class="current-page">21</span><a href="春秋大事表_page22.html">22</a><a href="春秋大事表_page23.html">23</a><a href="春秋大事表_page24.html">24</a><a href="春秋大事表_page25.html">25</a><a href="春秋大事表_page26.html">26</a><span>...</span><a href="春秋大事表_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
