<!DOCTYPE html>
<html>
<head>
    <meta charset="UTF-8">
    <title>春秋正传 - 第 33 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋正传 - 第 33 页/共 44 页</h1>
    <div class="content">　　夏秦伯之弟鍼出奔晋
　　正传曰鍼秦公子名即所谓后子书秦伯之弟鍼出奔晋罪不友也左氏曰秦后子有宠于桓如二君于景其母曰弗去惧选癸卯鍼适晋其车千乘书曰秦伯之弟鍼出奔晋罪秦伯也后子享晋侯造舟于河十里舎车自雍及绛归取酬币终事八反司马侯问焉曰子之车尽于此而已乎对曰此之谓多矣若能少此吾何以得见女叔齐以告公且曰秦公子必归臣闻君子能知其过必有令图令图天所赞也后子见赵孟赵孟曰吾子其曷归对曰鍼惧选于寡君是以在此将待嗣君公羊曰有千乘之国而不能容其母弟故君子谓之出奔也谷梁曰其弟云者亲之也亲而奔之恶也愚谓父之爱子兄之爱弟与子弟之所以自爱凡以礼而已矣鍼之宠爱如二君奔晋之日车犹千乘造舟于河十里终享事八往反其侈如此在父母非所以爱之宜乎其不见容于兄也及其对司马侯叔齐曰若车能少吾何以得见夫然后能知其过也○胡氏曰书此见人君宠爱其子不差以礼是祸之也叔齐曰秦公子必归能知其过必有令图令图天所赞也后五年秦伯卒后子归书曰弟者罪秦伯也夫后子出奔其父祸之而罪秦伯何也春秋以均爱望人父以能友责人兄父母有爱妾犹没身敬之不衰况兄弟乎兄弟翕而后父母顺矣故不曰公子而特称秦伯之弟云
　　六月丁巳邾子华卒
　　正传曰华邾子名諡悼公书邾子华卒志与国之大故也有相恤之义故来赴则书之
　　晋荀吴帅师败狄于大卤
　　正传曰大卤晋地即太原也书晋荀吴帅师败狄于大卤善御侮也左氏曰晋中行穆子败无终及羣狄于太原崇卒也将战魏舒曰彼徒我车所遇又阨以什共车必克困诸阨又克请皆卒自我始乃毁车以为行五乘为三伍荀吴之嬖人不肯即卒斩以徇为五陈以相离两于前伍于后专为右角参为左角偏为前拒以诱之狄人笑之未陈而薄之大败之愚谓据此传则狄来侵太原而晋御之于境得御侮之道矣或者又病其毁车崇卒以诈诱而败之则过矣夫战危事也国之存亡于是乎在孔子曰我战则克非欲不克也又曰好谋而成非欲不成也纵使晋荀吴察其地理临机制变御之于境内而不逺追以保国家不失敌来侵已不得已而应之之义矣春秋书此葢取之也非讥之也○胡氏曰按六月宣王北伐之诗其词曰薄伐玁狁至于太原而诗人美之者谓不穷追逺讨及封境而止也然则太原在禹服之内而狄人来侵攘斥宜矣其过在毁车崇卒以诈诱狄人而败之非王者之师耳使后世车战法亡崇尚步卒争以变诈相高日趋苟简皆此等启之矣书败狄讥之也
　　秋莒去疾自齐入于莒
　　正传曰书莒去疾自齐入于莒则其入之善可考见矣左氏曰莒展舆立而夺羣公子秩公子召去疾于齐秋齐公子鉏纳去疾愚谓展舆为弑君者所立则是与乎弑也又夺羣公子秩是无道之甚矣去疾在齐羣公子召之假齐之力以入而展舆出得讨贼之义焉善也故程子曰去疾假齐之力以入莒讨展舆之罪正也故春秋书以与之
　　莒展舆出奔吴
　　正传曰展舆莒子名书莒展舆出奔吴志逸贼也展舆为弑君者所立是弑君之贼也春秋书之罪诸侯之不能讨也去疾之入展舆之出春秋皆称莒自他国之史称之之词耳先儒于去疾之入而称莒则云以国氏与去疾之讨有罪也于展舆之出而称莒则云罪诸侯之与立也是自相矛盾泥词之过矣
　　叔弓帅师疆郓田
　　正传曰书叔弓帅师疆郓田着非义也夫诸侯土地受之天子传之先君各有疆界鲁取莒之邑而疆之春秋直书其事而非之之义自见矣左氏曰因莒乱也于是莒务娄瞀胡及公子灭明【三人皆展舆党】以大厖与常仪靡【莒二邑】奔齐君子曰莒展之不立弃人也夫人可弃乎诗曰无竞维人善矣公羊曰疆郓田者何与莒为竟也与莒为竟则曷为帅师而往畏莒也愚谓鲁既因莒之乱而疆之又帅师动众以畏之观传证经而圣人窃取之义得矣
　　葬邾悼公
　　正传曰书葬邾悼公志与国之大事也恤灾防葬与国之义也
　　冬十有一月己酉楚子麇卒
　　正传曰麇楚子名书楚子麇卒志变也而弑君之贼可得矣左氏曰楚公子围使公子黑肱伯州犂城犨栎郏郑人惧子产曰不害令尹将行大事而先除二子也祸不及郑何患焉冬楚公子围将聘于郑伍举为介未出竟闻王有疾而还伍举遂聘十一月己酉公子围至入问王疾缢而弑之遂杀其二子幕及平夏【皆郏敖子】右尹子千【王子比】出奔晋宫廐尹子晢【郏敖子】出奔郑杀太宰伯州犂于郏葬王于郏谓之郏敖【即麇】使赴于郑伍举问应为后之辞焉对曰寡大夫围伍举更之曰共王之子围为长愚谓观此楚子之卒实围弑之也而春秋书卒者何伍举之更词赴者之伪词四驰于诸侯之国诸侯之史孰从而知之故使者以伪而赴之史氏因赴而书之圣人因史之文而存之而其弑逆之实则不可掩也故曰其文则史其义则丘窃取之矣或又不得其説而曲为之词而圣人之心愈晦矣○胡氏曰按左氏楚令尹围将聘于郑未出竟闻王有疾而还入问王疾缢而弑之使赴于诸侯应为后之词曰共王之子围为长初围之未动于恶入预夏盟缉蒲为宫设服离衞中国大夫莫不知其有无君之心矣虽以疾赴曷为承伪藏在诸侯之策乎当是时仲尼已生将志于学乃所见之世非祖之所逮闻也又曷为因之而不革乎曰此春秋之所以为春秋非圣人莫能修之者也薨则书薨卒则书卒弑则书弑葬则书葬各纪其实载于简防国史掌之此史官之所同而凡为史者皆可及也或薨或不薨或卒或不卒或弑或不弑或葬或不葬笔削因革裁自圣心以达王事此仲尼之所独而防夏亦不能与焉者也然则郏敖实弑而书卒何欤令尹围弑君以立中国力所不加而莫能致讨则亦已矣至大合诸侯于申与防者凡十有三国其臣举六王二公之事其君用齐桓召陵之礼而宋向戌郑子产皆诸侯之良也而皆有献焉不亦伤乎若革其伪赴而正以弑君将恐天下后世以弑之贼非独不必致讨又可从之以主防盟而无恶矣圣人至此悯之甚惧之甚悯之甚者悯中国之衰微而不能振也惧之甚者惧人欲之横流而不能遏也是故察微显权轻重而畧其簒弑以扶中国制人欲存天理其义微矣愚谓此皆他执于义例而此不类不得其説而为之词者也岂有弑之罪可畧而天理反可存者耶
　　楚公子比出奔晋
　　正传曰书楚公子比出奔晋则围弑之罪益着矣
　　【景王五年】二年【晋平十八年齐景八年衞襄四年蔡灵三年郑简二十六年曹武十五年陈哀二十九年杞文十年宋平三十六年秦景三十七年楚灵王防元年呉夷昧四年】
　　春晋侯使韩起来聘
　　正传曰书晋侯使韩起来聘志邦交之礼也左氏曰春晋使韩宣子来聘且告为政而来见礼也观书于太史氏见易象与鲁春秋曰周礼尽在鲁矣吾乃今知周公之德与周之所以王也公享之季武子赋緜之卒章韩子赋角弓季武子拜曰敢拜子之弥缝敝邑寡君有望矣武子赋节之卒章既享宴于季氏有嘉树焉宣子誉之武子曰宿敢不封殖此树以无忘角弓遂赋甘棠宣子曰起不堪也无以及召公
　　夏叔弓如晋
　　正传曰书叔弓如晋志邦交之礼也左氏曰叔弓聘于晋报宣子也晋侯使郊劳辞曰寡君使弓来继旧好固曰女无敢为宾彻命于执事敝邑矣敢辱郊使请辞致馆辞曰寡君命下臣来继旧好好合使成臣之禄也敢辱大馆叔向曰子叔子知礼哉吾闻之曰忠信礼之器也卑让礼之宗也辞不忘国忠信也先国后已卑让也诗曰敬慎威仪以近有德夫子近德矣愚谓观此传则叔弓之如晋报宣子之来聘也一来一往礼无不答得邦交之正矣况又有忠信卑让以重其国乎
　　秋郑杀其大夫公孙黑
　　正传曰书郑杀其大夫公孙黑不待去其官而诛罪弥乱之义见矣胡氏又云称国以杀累乎上则惑于例而赘于词矣左氏曰秋郑公孙黑将作乱欲去防氏而代其位伤疾作而不果驷氏与诸大夫欲杀之子产在鄙闻之惧弗及乘遽而至使吏数之曰伯有之乱以大国之事而未尔讨也尔有乱心无厌国不女堪专伐伯有而罪一也昆弟争室而罪二也薰隧之盟女矫君位而罪三也有死罪三何以堪之不速死大刑将至再拜稽首辞曰死在朝夕无助天为虐子产曰人谁不死凶人不终命也作凶事为凶人不助天其助凶人乎请以印为楮师子产曰印也若才君将任之不才将朝夕从女女罪之不恤而又何请焉不速死司冦将至七月壬寅缢尸诸周氏之衢加木焉愚谓观其传则经之取义着矣
　　冬公如晋至河乃复季孙宿如晋
　　正传曰书公如晋至河乃复季孙宿如晋着其如之非礼也耻之也左氏曰晋少姜卒公如晋及河晋侯使士文伯来辞曰非伉俪也请君无辱公还季孙宿遂致服焉愚谓诸侯薨诸侯使士吊使大夫赙礼也少姜氏之卒鲁公亲往可耻也又为晋以非伉俪拒之于河又可耻也季孙宿以大夫往吊而不以士为非礼又可耻也孔子曰恭近于礼逺耻辱也鲁三失礼其能免耻辱乎○胡氏曰举动人君之大节贤哲量之以行藏其道奸邪窥之以作止其恶四隣视之以厚薄其情故有国者必谨于礼而后动此守身之本保国之基也礼虽自卑而尊人亦不妄悦人以自辱昭公既不能据经守正失礼而妄动又不能从权适变无故而轻复终复失国出奔客死他境葢始诸此行矣或曰礼者明微正于未动之前可也已至于河而见郤虽欲勿反将得已乎曰以周公之胄千乘之国轻身以修邻好乃欲郤而不纳夫何敢若曰敝邑褊小敬事大国惟恐获戾闻陈无宇见执于中都谓少姜之数于守适信也用是不遑宁处跋履山川来修吊事今若不获进见剪为仇讐他国谁敢朝夕在廷修事大之礼乎夫小国之去就从违听大国之令也若非伉俪齐人请陈无宇之罪何以令之也苟有二命又何以为盟主如此晋人其将谢过之不暇敢不纳乎昭公习仪以亟而不明乎礼其及也宜经书公如晋至河乃复季孙宿如晋而昭公失国之因季氏逐君之渐晋人下比之迹不待贬絶而皆见矣愚谓昭公之过不在于至河见却之时而在于轻身妄动之始夫诸侯奔丧事天子之礼也使士大夫吊赙葬恤同列之礼也奔吊之礼诸侯施之于同列且不可况其夫人乎夫人且不可而况其非伉俪乎故其失在于初矣初之既失至河见却乃为正言如胡氏之云者则亦饰辞耳矣则亦遁辞耳矣文过耳矣乌能服晋乎
　　【景王六年】三年【晋平十九年齐景九年衞襄五年蔡灵四年郑简二十七年曹武十六年陈哀三十年杞文十一年宋平三十七年秦景三十八年楚灵二年呉夷昧五年】
　　春王正月丁未滕子原卒
　　正传曰书滕子原卒志与国之大故也左氏曰同盟故书名愚谓亦因其以名来赴也故书之
　　夏叔弓如滕五月葬滕成公
　　正传曰书夏叔弓如滕五月葬滕成公志礼也诸侯五月而葬同盟至使卿送葬礼也左氏曰五月叔弓如滕葬滕成公子服椒为介及郊遇懿伯【即惠伯】之忌敬子【即叔弓】不入惠伯曰公事有公利无私忌椒请先入乃先受馆敬子从之
　　秋小邾子来朝
　　正传曰书小邾子来朝志礼也左氏曰小邾穆公来朝季武子欲卑之穆叔曰不可曹滕二邾实不忘我好敬以逆之犹惧其贰又卑一睦焉逆羣好也其如旧而加敬焉志曰能敬无灾又曰敬逆来者天所福也季孙从之愚谓观此则小邾子来朝修事大之礼故曰敬也惟敬故能使大国不卑而礼之春秋书于册与之也
　　八月大雩
　　正传曰左氏曰旱也周八月即夏之六月正苗忧旱之时也故大雩然而鲁之僭礼于此并见矣故书之
　　冬大雨雹
　　正传曰书冬大雨雹志灾异也雹非隂阳之正气也况大雹乎
　　北燕伯欵出奔齐
　　正传曰欵北燕伯名书北燕伯欵出奔齐使人求其故而自奔之罪见矣左氏曰燕简公多嬖宠欲去诸大夫而立其宠人冬燕大夫比以杀公之外嬖公惧奔齐书曰北燕伯欵出奔齐罪之也愚谓然则燕伯之奔乃自奔也去社稷而失宗祧其罪大矣○胡氏曰君虽不君臣不可以不臣燕伯欲去诸大夫固不君矣而大夫相与比以杀其外嬖是威胁其主而出之也与鬻拳之以兵谏无异而独罪燕伯何哉大夫国君之陪贰以公心选之而不可私也以诚意委之而不可疑也以隆礼待之而不可轻也以直道驭之而不可辱也否则是忽其陪贰以自危矣晋厉公杀三郤立胥童而弑于丽氏汉隠帝杀杨史立郭允明而弑于赵村衞献公蔑冢卿而信其左右亦奔夷仪久而后复也故人主不尊陪贰而与贱臣图柄臣者事成则失身而见杀事不成则失国而出奔此有国之大戒也春秋凡见逐于臣者皆以自奔为文正其本之意也而垂戒远矣
　　【景王七年】四年【晋平二十年齐景十年衞襄六年蔡灵五年郑简二十八年曹武十七年陈哀三十一年杞文十二年宋平三十八年秦景三十九年楚灵三年呉夷昧六年】
　　春王正月大雨雹
　　正传曰春正月子月也正闭固藏冰之时而雨雹则是阳不藏而隂不固况大雹乎书春王正月大雨雹志不时也左氏曰季武子问于申丰曰雹可御乎对曰圣人在上无雹虽有不为灾古者日在北陆而藏冰西陆朝觌而出之其藏冰也深山穷谷固隂沍寒于是乎取之其出之也朝之禄位宾食丧祭于是乎用之其藏之也黑牡秬黍以享司寒其出之也桃弧棘矢以除其灾其出入也时食肉之禄冰皆与焉大夫命妇丧浴用冰祭寒而藏之献羔而啓之公始用之火出而毕赋自命夫命妇至于老疾无不受冰山人取之县人传之舆人纳之隶人藏之夫冰以风壮而以风出其藏之也周其用之也徧则冬无愆阳夏无伏隂春无凄风秋无苦雨雷出不震无菑霜雹厉疾不降民不夭札今藏川池之冰弃而不用风不越而杀雷不而震雹之为菑谁能御之七月之卒章藏冰之道也愚谓古者三公论道燮理隂阳则时宜冰而冰不宜雹而不雹矣○胡氏曰隂阳之气和而散则为雪霜雨露不和而散则为戾气曀霾雹戾气也隂胁阳臣侵君之象当是时季孙宿袭位世卿将毁中军专执兵权以弱公室故数月之间再有大变申丰者季氏之宰也不肯端言其事故暴扬于朝归咎藏冰之失夫山谷之冰藏之也周用之也徧亦古者本末备举燮调之一事耳谓能使四时无愆伏凄苦之变雷出不震无菑霜雹则亦诬矣意者昭公遇灾而惧以礼为国行其政令无失其民雹之灾也庶可御也不然虽得藏冰之道合于豳风七月之诗其将能乎
　　夏楚子蔡侯陈侯郑伯许男徐子滕子顿子胡子沈子小邾子宋世子佐淮夷防于申
　　正传曰书楚子诸侯世子淮夷防于申志诸夏之从楚也左氏曰夏诸侯如楚鲁衞曹邾不防曹邾辞以难公辞以时祭衞侯辞以疾郑伯先待于申六月丙午楚子合诸侯于申椒举言于楚子曰臣闻诸侯无归礼以为归今君始得诸侯其慎礼矣霸之济否在此防也夏启有钧台之享商汤有景亳之命周武有孟津之誓成有岐阳之搜康有酆宫之朝穆有涂山之防齐桓有召陵之师晋文有践土之盟君其何用宋向戌郑公孙侨在诸侯之良也君其选焉王曰吾用齐桓王使问礼于左师与子产左师曰小国习之大国用之敢不荐闻献公合诸侯之礼六子产曰小国共职敢不荐守献伯子男防公之礼六君子谓合左师善守先代子产善相小国王使椒举侍于后以规过卒事不规王问其故对曰礼吾所未见者有六焉又何以规宋太子佐后至王田于武城久而弗见椒举请辞焉王使往曰属有宗祧之事于武城寡君将堕币焉敢谢后见徐子吴出也以为贰焉故执诸申楚子示诸侯侈椒举曰夫六王二公之事皆所以示诸侯礼也诸侯所由用命也夏桀为仍之防有缗叛之商纣为黎之搜东夷叛之周幽为太室之盟戎狄叛之皆所以示诸侯汰也诸侯所由弃命也今君以汰无乃不济乎王弗听子产见左师曰吾不患楚矣汰而愎谏不过十年左师曰然不十年侈其恶不逺逺恶而后弃善亦如之德逺而后兴程子曰晋平公不在诸侯楚于是强为霸者之事胡氏曰申之防楚子为主而不殊淮夷是在防之诸侯皆狄也其意也何楚防弑麇以立而求诸侯于晋晋人许之中国从之执徐子围朱方迁赖于鄢城竟莫较畏其强盛则曰晋楚唯天所相不可与争灭陈不能救则曰陈亡而楚有之天道也灭蔡而又不能救则曰天将弃蔡以壅楚盈而降之罚也致使穷凶极恶师溃于訾梁身窜于棘里而缢于申亥人不致讨而天自讨之是责命于天而以人事为无益而弗为也而可乎弑君之贼在春秋时有臣子讨之则衞人杀州吁是也有四隣讨之则蔡人杀陈佗是也臣子不能讨之于内四隣不能讨之于外有与之防以定其位则齐侯及鲁宣公防于平州是也有受其赂以免于讨则晋侯及诸国防于扈是也然至此极矣则未有不以为贼而又推为盟主相与朝事之以听顺其所为而不敢忤者也故申之防不殊淮夷者以在防诸侯皆为荆蛮之行皆王法之所当斥而不使夏为所变之意也愚谓申之防诸侯同淮夷以从弑之楚是甘心于夷狄之归矣宋郑之君皆在而子产向戌之贤必从君以往而亦甘心变于夷者岂其智之不及乎葢其明道正义之学不讲于素而不胜其谋利计功之心以至于此耳惜哉
　　楚人执徐子
　　正传曰书楚人执徐子着夷狄之无信义也夫徐子诸国相率从夷而夷执之乃其自取不能无罪然楚乃执之于防则夷狄无信义而不可亲亦可见矣圣人书之所以为世戒也
　　秋七月楚子蔡侯陈侯许男顿子胡子沈子淮夷伐吴正传曰书楚子以诸侯伐吴着以逆伐逆之罪也夫楚与诸侯伐吴为齐讨庆封也庆封负弑逆之罪而奔吴封之钟离故为齐讨之讨之诚是也楚围弑之罪诸侯不能讨而乃从之以讨吴吴将无词乎是以逆伐逆也逆义之兵也其能以服人乎左氏曰秋七月楚子以诸侯伐吴宋太子郑伯先归宋华费遂郑大夫从
　　执齐庆封杀之
　　正传曰书执齐庆封杀之罪专杀也以逆伐逆也左氏曰使屈申围朱方八月甲申克之执齐庆封而尽灭其族将戮庆封椒举曰臣闻无瑕者可以戮人庆封唯逆命是以在此其肯从于戮乎播于诸侯焉用之王弗听负之斧钺以徇于诸侯使言曰无或如齐庆封弑其君弱其孤以盟其大夫庆封曰无或如楚共王之庶子围弑其君兄之子麇而代之以盟诸侯王使速杀之愚谓庆封固有罪也然惟天吏则可杀之围负弑君之罪而杀之不以归之司冦则是以贼杀贼也宜其庆封反唇以相稽矣公羊曰此伐吴也其言执齐庆封何为齐诛也其为齐诛奈何庆封走之吴吴封之于防然则曷为不言伐防不与诸侯专封也庆封之罪何胁齐君而乱齐国也
　　遂灭赖
　　正传曰赖小国遂者继事之词言既伐吴又灭赖也书遂灭赖着暴虐之甚也左氏曰遂以诸侯灭赖赖子面缚衔璧肉舆榇从之造于中军王问诸椒举对曰成王克许许僖公如是王亲释其缚受其璧焚其榇王从之迁赖于鄢楚子欲迁许于赖使鬭韦与公子弃疾城之而还申无宇曰楚祸之首将在此矣召诸侯而来伐国而克城竟莫校王心不违民其居乎民之不处其谁堪之不堪王命乃祸乱也愚谓楚子欲为盟主以令诸夏乃为灭赖之举失继灭之义矣此楚之所以为夷乎
　　九月取鄫
　　正传曰鄫莒邑书取鄫志贪虐也左氏曰言易也莒乱着丘公立而不抚鄫鄫叛而来故曰取凡克邑不用师徒曰取公羊曰其言取之何灭之也灭之则其言取之何内大恶讳也愚谓言取则其恶已见矣何足以讳焉
　　冬十有二月乙卯叔孙豹卒
　　正传曰书叔孙豹卒志国卿之大故也左氏曰初穆子去叔孙氏【穆子避侨如之难】及庚宗遇妇人使私为食而宿焉问其行告之故哭而送之适齐娶于国氏生孟丙仲壬鲁人召之【召之谓召于齐也】既立所宿庚宗之妇人献以雉问其姓对曰余子长矣能奉雉而从我矣召而见之遂使为竖有宠长使为政叔孙田于邱莸遂遇疾焉竖牛欲乱其室而有之强与孟盟不可叔孙为孟钟曰尔未际享大夫以落之既具使竖牛请日入弗谒出命之日及宾至闻钟声牛曰孟有北妇人之客怒将往牛止之宾出使拘而杀诸外牛又强与仲盟不可仲与公御莱书观于公公与之环使牛入示之入不示出命佩之牛谓叔孙见仲而何叔孙曰何为曰不见既自见矣公与之环而佩之矣遂逐之奔齐疾急命召仲牛许而不召杜泄见告之饥渴授之戈对曰求之而至又何去焉竖牛曰夫子疾病不欲见人使寘馈于个而退牛弗进则置虚命彻十二月癸丑叔孙不食乙卯卒牛立昭子而相之公使杜泄葬叔孙竖牛赂叔仲昭子与南遗使恶杜泄于季孙而去之杜泄将以路葬且尽卿礼南遗谓季孙曰叔孙未乘路葬焉用之且冢卿无路介卿以葬不亦左乎季孙曰然使杜泄舎路不可曰夫子受命于朝而聘于王王思旧勲而赐之路复命而致之君君不敢逆王命而复赐之使三官书之吾子为司徒实书名夫子为司马与工正书服孟孙为司空以书勲今死而弗以是弃君命也书在公府而弗以是废三官也若命服生弗敢服死又不以将焉用之乃使以葬愚谓观此则豹之死竖牛死之也及公使葬以路其党又欲沮之于此见豹不逆知竖牛之恶而近之是豹之自取也春秋书之亦使人迹其故而恶之以为后戒也欤
　　【景王八年】五年【晋平二十一年齐景十一年衞襄七年蔡灵六年郑简二十九年曹武十八年陈哀三十二年杞文十三年宋平三十九年秦景四十年卒楚灵四年呉夷昧七年】
　　春王正月舎中军
　　正传曰初鲁作三军中军者公室之军也书舎中军何罪季氏之卑公室也左氏曰卑公室也毁中军于施氏成诸臧氏初作中军三分公室而各有其一季氏尽征之叔孙氏臣其子弟孟氏取其半焉及其舎之也四分公室季氏择二二子各一皆尽征之而贡于公以书使杜泄告于殡曰子固欲毁中军既毁之矣敢告杜泄曰夫子唯不欲毁也故盟诸僖闳诅诸五父之衢受其书而投之帅士而哭之愚谓观此则舎中军叔孙固不欲而竖牛诬之故季孙舎中军使以告于殡以复叔孙而杜泄明非叔孙之欲而不以告殡也然则季氏欲卑公室其恶不可逭矣胡氏曰按左氏舎中军卑公室也初作三军三分公室而各有其一及其舎之也四分公室季氏择二二子各一皆尽征之而贡于公然则三军作舎皆自三家公不与焉公室益卑而鲁国之兵权悉归于季氏矣兵权有国之司命三纲兵政之本原书其作舎而公孙于齐薨于干侯定公无正必至之理也已则不臣三纲沦替南蒯叛阳虎专季斯囚而三桓之子孙微矣亦能免乎书曰舎中军微辞以着其罪也
　　楚杀其大夫屈申
　　正传曰书楚杀其大夫屈申罪专杀也左氏曰楚子以屈申为贰于吴乃杀之以屈生为莫敖愚谓大夫受命于天子有罪则当归于司冦非可得而专授而专杀之楚既专命大夫以为有罪又专杀之春秋书之所以罪楚亦以警天下之诸侯也
　　公如晋
　　正传曰书公如晋着非礼也诸侯朝觐防同自有其时非其时而行之是犯先王之禁而忘宗社之重其爲卑屈危辱甚矣宜其取讥于女叔齐乎左氏曰公如晋自郊劳至于赠贿无失礼晋侯谓女叔齐曰鲁侯不亦善于礼乎对曰鲁侯焉知礼公曰何为自郊劳至于赠贿礼无违者何故不知对曰是仪也不可谓礼礼所以守其国行其政令无失其民者也今政令在家不能取也有子家羁弗能用也奸大国之盟陵虐小国利人之难不知其私公室四分民食于他思莫在公不图其终为国君难将及身不恤其所礼之本末将于此乎在而屑屑焉习仪以亟言善于礼不亦逺乎君子谓叔齐于是乎知礼愚谓女叔齐信知言也然徒知举三者之不知礼而不知公此行之非礼则亦非真知言者也
　　夏莒牟夷以牟娄及防兹来奔
　　正传曰牟娄防兹皆莒地牟夷莒大夫书莒牟夷以牟娄及防兹来奔讥纳叛也夫牟夷以其二邑来奔则叛君之臣必书其名氏而后其罪人乃白于天下后世三传皆以为重地非也夫鲁受叛君之贼而贪其二邑之利是教人臣以背叛且教人君以贪利也及其在晋宜其致莒人之诉防不免于晋侯之执也○胡氏曰邾莒之大夫名姓不登于史防微也牟夷莒大夫曷为以姓氏通重地也以地叛虽贱必书地以名其人终为不义弗可灭矣其书来奔是接我以利而我入其利两讥之也为国以义不以利如以利则上下交征而国必危矣为己以义不以利如以利则患得患失亦无所不至矣春秋于三叛人虽贱特书其名以惩不义惧淫人为后戒也
　　秋七月公至自晋
　　正传曰书公至自晋谨人君之出入而始终乎非礼之行也左氏曰莒人愬于晋晋侯欲止公范献子曰不可人朝而执之诱也讨不以师而诱以成之惰也为盟主而犯此二者无乃不可乎请归之间而以师讨焉乃归公秋七月公至自晋愚谓观此传则知恭近于礼逺耻辱之言为不诬又知以利为利之戒为不可易也昭公如晋之行非礼之恭矣其纳牟夷二邑之奔献是为利之利矣其见愬于莒人而几见执于晋不亦宜乎
　　戊辰叔弓帅师败莒师于蚡泉
　　正传曰蚡泉鲁地书叔弓帅师败莒师于蚡泉则非义胜之兵也左氏曰莒人来讨不设备戊辰叔弓败诸蚡泉莒未陈也愚谓兵以义为胜故书曰同力度德同德度义鲁纳莒之叛臣而利其二邑则其德义俱负屈矣及莒人来讨将何词以对叔弓帅师败之蚡泉虽胜乃其幸胜耳非德义之胜也故春秋耻之
　　秦伯卒
　　正传曰书秦伯卒志与国之大故也来赴故书之其不名者赴之略故史书之略耳是无闗于窃取之义焉公羊以为不名秦者夷也匿嫡之名也非矣
　　冬楚子蔡侯陈侯许男顿子沈子徐人越人伐吴正传曰书楚子以诸侯东夷伐吴报怨之师也以暴伐暴也吴封庆封诚负纳叛之罪而楚围弑立亦负恶逆之名非天吏何以伐之也左氏曰冬十月楚子以诸侯及东夷伐吴以报棘栎麻之役防射以繁扬之师防于夏汭越大夫常寿过帅师防楚子于琐闻吴师出防启疆帅师从之遽不设备吴人败诸鹊岸楚子以驲至于罗汭吴子使其弟蹶由犒师楚人执之将以衅鼓王使问焉曰女卜来吉乎对曰吉寡君闻君将治兵于敝邑卜之以守曰余亟使人犒师请行以观王怒之疾徐为之备尚克知之兆告吉曰克可知也君若驩焉好逆使臣滋敝邑休殆而忘其死亡无日矣今君奋焉震电冯怒虐执使臣将以衅鼓则吴知所备矣难易有备可谓吉矣城濮之兆其报在邲今此行也其庸有报志乃弗杀楚师济于罗汭沈尹赤防楚子次于莱山防射帅繁之师先入南怀楚师从之及汝清吴不可入楚子遂观兵于坁箕之山是行也吴早设备楚无功而还以蹶由归愚谓由是而观之则楚子之伐吴志在报棘栎麻之役耳非有声罪致讨之大义也春秋书之葢恶其搂诸侯以伐诸侯以不仁伐不仁耳其称人称爵亦史有详略也岂圣人拘拘而为之哉○胡氏曰越始见经而与徐皆得称人何也吴以朱方处齐庆封而富于其旧崇恶也楚围朱方执齐庆封杀之讨罪也吴不顾义入棘栎麻以报朱方之役狄道也楚于是以诸侯伐吴则比吴为善而师亦有名其从之者进而称人可也或者以词为主而谓不可云沈子徐越伐吴故特称人误矣以不可为文词而进人于越一字褒贬义安在乎且吴楚徐越虽比于夷狄而刘敞以为其实不同吴太伯之后也楚祝融之后也徐伯益之后也越大禹之后也其上世皆为元德显功通于周室与中国冠带之君无以异徐始称王楚后称王吴越因遂称王王非诸侯所当称也故春秋比诸荆徐虽然犹不欲絶其类是以上不使与王国等下不使与荆徐均推之可逺引之可来此圣人慎絶人亦春秋之意也愚谓此皆观经者之意也非作经者之意也
　　【景王九年】六年【晋平二十二年齐景十二年衞襄八年蔡灵七年郑简三十年曹武十九年陈哀三十三年杞文十四年卒宋平四十年秦哀公元年楚灵五年呉夷昧八年】
　　春王正月杞伯益姑卒
　　正传曰益姑杞伯名书杞伯益姑卒志与国之大故也左氏曰文公卒吊如同盟礼也
　　葬秦景公
　　正传曰书葬秦景公志与国之大事也诸侯五月而葬同盟至左氏曰大夫如秦葬景公礼也
　　夏季孙宿如晋
　　正传曰书季孙宿如晋志非礼也左氏曰拜莒田也晋侯享之有加笾武子退使行人告曰小国之事大国也苟免于讨不敢求贶得贶不过三献今豆有加下臣弗堪无乃戾也韩宣子曰寡君以为驩也对曰寡君犹未敢况下臣君之也敢闻加贶固请彻加而后卒事晋人以为知礼重其好货愚谓诸侯邦交之礼聘问有时所以通睦明义也季孙宿之如晋非聘问之礼也乃为拜莒田耳夫非其有而取之非义也昭公取非其有又拜晋之惠曽是以为知礼乎
　　葬杞文公
　　正传曰书葬杞文公志礼也
　　宋华合比出奔衞
　　正传曰书宋华合比出奔衞使人求其故则奔之者之罪见矣左氏曰宋寺人柳有宠大子佐恶之华合比曰我杀之柳闻之乃坎用牲埋书而告公曰合比将纳亡人之族既盟于北郭矣公使视之有焉遂逐华合比合比奔衞于是华亥欲代右师乃与寺人柳比从为之徴曰闻之久矣公使代之见于左师左师曰女夫也必亡女丧而宗室于人何有人亦于女何有诗曰宗子维城毋俾城坏毋独斯畏女其畏哉愚谓观此则华合比之奔柳之譛奔之也胡氏曰宋公宠信阍寺杀世适痤而父子之恩絶逐华合比而君臣之义睽刑人之能败国亡家亦可畏矣犹有任赵高以亡秦信恭显中常侍以亡汉宠王守澄田令孜以亡唐而不知鉴覆车之辙者不亦悲夫凡此类直书而义自见矣
　　秋九月大雩
　　正传曰何以书大雩左氏曰旱也而鲁雩之非礼见矣
　　楚防罢帅师伐吴
　　正传曰书楚防罢帅师伐吴志愤怨之师也左氏曰徐仪楚【徐大夫】聘于楚楚子执之逃归惧其叛也使防泄【楚大夫】伐徐吴人救之令尹子荡帅师伐吴师于豫章而次于干谿呉人败其师于房钟获宫廏尹弃疾【鬭韦之父】子荡归罪于防泄杀之
　　冬叔弓如楚
　　正传曰书叔弓如楚志非礼也左氏曰聘且吊败也愚谓楚为夷狄不可以中国礼义相接也其伐徐伐呉皆不义之兵而致败何足吊乎非邦交聘问之礼矣
　　齐侯伐北燕
　　正传曰书齐侯伐北燕志非义也左氏曰十一月齐侯如晋请伐北燕也士匄相士鞅逆诸河礼也晋侯许之齐侯遂伐北燕将纳简公晏子曰不入燕有君矣民不贰吾君贿左右谄谀作大事不以信未尝可也愚谓据此传则齐侯之伐北燕无乃受贿以纳简公耳非有仗义之举也故春秋书之以着其罪



　　春秋正传卷二十九
　　钦定四库全书
　　春秋正传卷三十　　　　明　湛若水　撰昭公
　　【景王十年】七年【晋平二十三年齐景十三年衞襄九年卒蔡灵八年郑简三十一年曹武二十年陈哀三十四年杞平公郁厘元年宋平四十一年秦哀二年楚灵六年吴夷昧九年】
　　春王正月暨齐平
　　正传曰暨与也平者成也书暨齐平善其平也罢兵息民固春秋之所善也左氏曰齐求之也癸巳齐侯次于虢燕人行成曰敝邑知罪敢不听命先君之敝器请以谢罪公孙晢曰受服而退俟衅而动可也二月戊午盟于濡上燕人归燕姬赂以瑶罋玉椟斚耳不克而还愚谓俟衅受赂虽非诚心直道然能罢兵息民岂不犹胜于搆怨穷兵而不知止者哉春秋书之圣人之情见矣今之较其平之所以然而罪之者是所谓如追放豚既入其笠又从而招之者也胡氏亦曰平者圣人之所贵则经之取义在是矣而又分别我所欲曰及不得已曰暨则徒为谷梁之纷凿而无系于取义之大指也
</div>
    <div class="pagination">
<a href="春秋正传_page32.html">上一页</a><span>...</span><a href="春秋正传_page28.html">28</a><a href="春秋正传_page29.html">29</a><a href="春秋正传_page30.html">30</a><a href="春秋正传_page31.html">31</a><a href="春秋正传_page32.html">32</a><span class="current-page">33</span><a href="春秋正传_page34.html">34</a><a href="春秋正传_page35.html">35</a><a href="春秋正传_page36.html">36</a><a href="春秋正传_page37.html">37</a><a href="春秋正传_page38.html">38</a><span>...</span><a href="春秋正传_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
