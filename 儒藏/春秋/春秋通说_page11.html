<!DOCTYPE html>
<html>
<head>
    <meta charset="UTF-8">
    <title>春秋通说 - 第 11 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋通说 - 第 11 页/共 17 页</h1>
    <div class="content">　　黒壤之会晋人止公以赂免焉盖宣爲不义不特齐人得以无道加之而晋人亦得以无道加之也
　　八年春公至自会
　　夏六月公子遂如齐至黄乃复
　　公孙敖如京师不至而复是无故而废君命者恶而书之宜也公子遂如齐至黄有疾乃复是有故而返者何以书曰人臣奉命而出虽有疾不当复也有疾而自复犹无君命也礼未致事而死以尸将事
　　辛巳有事于太庙
　　或谓春秋书大事爲禘祫有事爲烝甞非也烝甞四时之常祭故春秋书丁丑烝乙亥甞不曰于某宫于某庙也惟三年一大祭故书禘于太庙或书大事于太庙其实一也案春秋闵以二年八月薨僖二年当除丧爲大祭至五年再大祭八年三大祭故经于僖八年书禘于太庙是也文十八年二月薨宣二年当除丧爲大祭至五年再大祭八年三大祭故经于宣八年书有事于太庙是也岂得谓之烝甞也哉
　　仲遂卒于垂壬午犹绎万入去籥
　　辛巳有事于太庙旣卒事矣闻卿佐之丧可以无绎而绎犹不废至于万舞恶其声闻而去籥焉是知其不可爲而爲之也所以见宣公薄卿佐之丧也虽然仲遂不道之臣也死而免于戮而见薄于君宜也何以书曰仲遂久专国柄作威作福虽宣公爲仲遂所立而卒不能堪焉于其生也忌之于其死也幸之故书曰仲遂卒于垂壬午犹绎明宣公无悲慼之心者由仲遂专国之所致也此所以戒人臣也戴记檀弓仲遂卒于垂壬午犹绎仲尼曰非礼也卿卒不绎此汉儒所传尔卿卒不绎礼之常者也若夫春秋所书之意有不止此者非汉儒所能尽传也绎者祭之明日享爲尸之人及凡执事助祭之人也谷梁子谓祭之旦日享賔是也在商谓之彤在周谓之绎万者舞之摠名也武舞用干戚文舞用羽籥
　　戊子夫人嬴氏卒晋师白狄伐秦楚人灭舒蓼秋七月甲子日有食之旣
　　冬十月己丑葬我小君敬嬴雨不克葬庚寅日中而克葬
　　丧事有进而无退凡葬未启殡日虽吉而遇雨止可也若旣启殡不爲雨止矣然则冐雨乎曰丧礼有所谓潦车蓑苙者盖备雨有具也今遇雨止无备可知矣春秋书雨不克葬恶薄其亲也
　　城平阳楚师伐陈
　　九年春王正月公如齐公至自齐夏仲孙蔑如京师齐侯伐莱秋取根牟八月滕子卒九月晋侯宋公衞侯郑伯曹伯会于扈晋荀林父帅师伐陈辛酉晋侯黑臀卒于扈冬十月癸酉衞侯郑卒宋人围滕楚子伐郑晋郤缺帅师救郑
　　陈杀其大夫泄冶
　　左氏载陈灵公与孔宁仪行父通于夏姬皆衷其衵服以戏于朝泄冶谏曰公卿宣民无则焉公告二子二子请杀之公弗禁遂杀泄冶孔子曰诗云民之多辟无自立辟其泄冶之谓乎此非孔子之言也昔者纣爲不道微子去之箕子爲之奴比干谏而死孔子曰殷有三仁焉以比干爲仁则必不以泄冶爲非矣邦无道危行言孙此世之明哲见几不仕而高尚者之爲也若夫有位于朝食君之禄则旣以身许国矣岂可缄黙茍容与俗俱靡以自立辟爲戒以善保身爲得哉此非所以爲人臣之训也虽然春秋书陈杀其大夫泄冶非以罪泄冶也所以见君杀谏臣未有不丧亡者也是故桀杀龙逄而夏亡纣杀比干而殷亡观泄冶见杀其明年灵公弑又明年楚遂县陈可爲后世明戒矣
　　十年春公如齐公至自齐
　　齐人归我济西田
　　奴顔事齐致其悦以归田可耻也已
　　夏四月丙辰日有食之己巳齐侯元卒
　　齐崔氏出奔衞
　　其曰崔氏恶世官也
　　公如齐五月公至自齐癸巳陈夏徴舒弑其君平国六月宋师伐滕公孙归父如齐葬齐惠公晋人宋人衞人曹人伐郑秋天王使王季子来聘公孙归父帅师伐邾取绎大水季孙行父如齐冬公孙归父如齐
　　齐侯使国佐来聘
　　齐惠公卒嗣子立未逾年而以爵通于诸侯当凶衅而行吉礼无君臣父子之义矣
　　饥楚子伐郑
　　十有一年春王正月夏楚子陈侯郑伯盟于辰陵公孙归父会齐人伐莒秋晋侯会狄于櫕函
　　冬十月楚人杀陈夏徴舒
　　此讨贼也何以书权在荆蛮也
　　丁亥楚子入陈纳公孙宁仪行父于陈
　　公孙宁仪行父者陈大夫之与其君使其君见弑者也楚子不讨而反纳之其殆二臣许以陈输楚故使之爲乡欤
　　十有二年春葬陈灵公楚子围郑
　　夏六月乙卯晋荀林父帅师及楚子战于邲晋师败绩孔子荅季路三军孰与之问曰暴虎冯河死而无悔者吾不与也必也临事而惧好谋而成者也盖用兵临敌不贵乎徒勇而贵乎能惧徒勇而不能惧则不量彼已之势不度可否之宜甞试一掷其能战胜鲜矣又易之师曰长子帅师弟子舆尸凶凡主帅而不能制命亦未有不败者也晋景公继灵成之后霸业不竞诸侯解体楚虽荆蛮而君明臣良兵锋四克彼已强弱之势亦可想见今楚方围郑郑遂降楚晋人救之已无及矣当时晋大夫如士会荀首皆知楚之未易敌而不欲战惟先縠耻于避楚以中军佐先济于河荀林父实主中权无所节制始欲敛兵而卒不果也盖先縠狃于徒勇而不能惧林父夺于舆尸而不能决犯冯河之戒失长子之职则其丧师于邲不亦宜哉
　　秋七月冬十有二月戊寅楚子灭萧晋人宋人衞人曹人同盟于清丘
　　宋师伐陈衞人救陈
　　陈附楚者也宋以清丘之盟而伐之衞背盟而救之伐者义而救者不义矣然宋以附庸之萧见灭于楚不胜其愤楚之私而泄其怒于陈非实爲中国伸其义也
　　十有三年春齐师伐莒夏楚子伐宋秋螽冬晋杀其大夫先縠
　　十有四年春衞杀其大夫孔达夏五月壬申曹伯寿卒晋侯伐郑秋九月楚子围宋葬曹文公冬公孙归父会齐侯于谷
　　十有五年春公孙归父会楚子于宋
　　自晋霸不竞而楚争诸侯于是伐陈而陈服讨郑而郑降围宋而宋请平徃徃骈首南向者不止此矣然陈乱无君而楚来讨贼国人皇皇惟命是听固不足责至如郑宋被围初皆阖城拒守绵歴时月力不能支然后请服此亦有不得已者独鲁不然方楚子在宋兵未及鲁而望风纳贿惟恐或后是以有谷之会焉此可见鲁君大夫茍免自营怵于威武之甚矣
　　夏五月宋人及楚人平六月癸卯晋师灭赤狄潞氏以潞子婴儿归秦人伐晋
　　王札子杀召伯毛伯
　　按左氏王孙苏与召伯毛伯争政使王子防杀召戴公及毛伯衞子防即札子也威福君之大柄亷耻国之大维今子弟专杀是君无威福之柄也朝臣争政是国无亷耻之维也君无柄国无维所以爲东周之衰乱也
　　秋螽仲孙蔑会齐高固于无娄
　　初税亩
　　古者井田八家皆私百亩其中爲公田八家耕之以奉其上所谓借也借之爲言借也借民力爲之而非税也今鲁初税亩是于公田之外又税其私亩也孔子曰始作俑者其无后乎坏井田之制开厚敛之门使民不聊生国无善治盖自是始矣
　　冬蝝生
　　螽始生者爲蝝螽蜚蔽天或来自他处不必见其生也故不曰螽生蝝生于境内见其生也故曰蝝生左氏公羊皆云不爲灾非也凡物不爲害不书周之冬夏之秋也秋稼结实而蝝生败之岂得不爲害哉
　　饥
　　春秋书饥者凶荒之甚者也庄公二十八年大无麦禾亦饥岁也而不言饥盖当时虽无素备然犹知告籴于齐以爲凶荒之救故其民犹未至于流亡也今宣公岁饥见于再书者是其国旣无蓄积之备又无救荒之策坐视其民之饥而死尔盖必如诗所谓饥馑降丧民卒流亡孟子所谓凶年饥岁老弱转乎沟壑壮者散而之四方者矣故春秋以饥书也呜呼使民至此乌在其爲民父母哉
　　十有六年春王正月晋人灭赤狄甲氏及留吁
　　昔者圣王之于逺畧也盖有道矣于其来也接之而不伤义于其叛也讨之而不伤仁肃慎来贺王命贿之无过礼也故曰接之而不伤义薄伐玁狁至于太原不穷追也故曰讨之而不伤仁春秋霸者始异乎此方其致荒服之亲附则屈意奉承周旋无闲如晋侯会狄于櫕函是也及乗其衰乱则穷追深入殄灭无遗如晋师灭赤狄潞氏晋人灭赤狄甲氏及留吁是也斯二者皆非所以爲待要荒之道故春秋书之以爲戒也
　　夏成周宣榭火
　　台望氛祥榭讲军实成周之地有宣榭者兴王之遗迹也宣王承幽王之后中国衰弱强暴侵陵于是脩车马备噐械南征北讨中兴王业其用武于四方则必有讲肄之所即成周宣榭是也宣榭火兴王之迹泯矣故圣人重之而书示不忘古也千载而下尚有悲石鼓文字之磨灭如韩愈氏歌诗者不亦春秋意乎
　　秋郯伯姬来归
　　郯伯姬来归出也读诗至葛覃则知妇人事君子之本茍失斯道至于睽孤宜矣故书以戒妇人也
　　冬大有年
　　十有七年春王正月庚子许男锡我卒丁未蔡侯申卒夏葬许昭公葬蔡文公六月癸卯日有食之己未公会晋侯衞侯曹伯邾子同盟于断道秋公至自防
　　冬十有一月壬午公弟叔卒
　　公弟叔者公弟之爲大夫者也大夫卒故书也其曰公弟犹曰公子也以先君之子称之故曰公子以今君之兄弟称之故曰公弟所以书者用见鲁之大夫皆公族爲之尔左氏谓凡称弟皆母弟非也同先君之气类即爲兄弟岂得以同母称弟异母不称弟哉此非圣人之教也程氏谓先儒説母弟者盖縁礼有立嫡子同母弟之文其曰同母盖爲嫡尔非以爲加亲也
　　十有八年春晋侯衞世子臧伐齐公伐夏四月秋七月邾人戕鄫子于鄫
　　甲戌楚子旅卒
　　吴楚之君不书葬者春秋恶僭号尊王室存中国也其以子称者从本爵也
　　公孙归父如晋冬十月壬戌公薨于路寝归父还自晋至笙遂奔齐
　　归父襄仲之子宣公之党故闻宣公薨而遂奔齐也奔齐而不奔丧无君臣之义矣礼人臣受命在外闻君薨毕事则奔丧未毕则爲位而哭





　　春秋通説卷八
<经部,春秋类,春秋通说>
　　钦定四库全书
　　春秋通説卷九　　　　　宋　黄仲炎　撰成公
　　元年春王正月公即位二月辛酉葬我君宣公无冰三月作丘甲
　　作丘甲者杜预以爲周制甸出甲士三人今鲁使丘岀之是丘岀甸赋也孙觉氏非之以爲丘出甸赋丘岂能供之哉鲁成虽暴刻不应顿取于人如此之暴也盖古者四邑爲丘四丘爲甸一甸之地兼有四丘而出长毂一乗戎马四疋牛十二
　　十二人成公始作丘甲则是丘出一甲而甸出甲士四人也徃者三人今增其一丘出一人焉尔从孙氏之説则是一甸之地甲士一人则百甸所增者百人尔然鲁将伐齐故作丘甲鞌之战四卿并将盖前此所未有也其势必大益兵度其苛赋于民者不止于一甸增一甲士也夫仁人之爲国也不虚内以事外不困民以奉敌不仁者反是贪战胜攻取则增赋益兵于是民不胜惫矣孟子曰我能爲君约与国战必克今之所谓良臣古之所谓民贼也盖言贪战之必克则增赋益兵使民不堪命非民贼而何民贼者鲁成公与四卿当之矣可不戒哉或谓丘出甸赋则什赋三四矣何至哀公时方有二犹不足之叹耶曰鲁爲伐齐故作丘甲一时暴民非必以爲常也惟初税亩用田赋爲常制尔故作丘甲不言赋
　　夏臧孙许及晋侯盟于赤棘
　　秋王师败绩于茅戎
　　按左氏晋侯使瑕嘉平戎于王单襄公如晋拜成刘康公徼戎遂伐之败焉盖旣平戎又徼而伐之乗其不备也王者不以信义服人心而挟诈以侥幸正使成功亦不足贵已矧丧师乎故书曰王师败绩于茅戎过在王师也其不言战而以自败爲文者明至尊无敌之义也
　　冬十月
　　二年春齐侯伐我北鄙夏四月丙戌衞孙良夫帅师及齐师战于新筑衞师败绩
　　六月癸酉季孙行父臧孙许叔孙侨如公孙婴齐帅师会晋郤克衞孙良夫曹公子首及齐侯战于鞌齐师败绩
　　晋郤克切齿于妇人一笑之辱遂伐齐以泄其忿鞌之战盖晋大夫专权逞忿之兵也鲁衞曹皆从霸令者也然鲁独以四卿会之何哉鲁自季友卒政归仲氏宣公薨归父奔齐故四卿专政而惧归父因齐以入也于是并力挫齐始分公室而不相下故舆尸之也
　　秋七月齐侯使国佐如师己酉及国佐盟于爰娄楚屈完来盟于召陵不称使见楚子之不屈也楚始强也齐国佐来盟于爰娄称齐使见齐侯之屈也大夫强也
　　八月壬午宋公鲍卒庚寅衞侯速卒
　　取汶阳田
　　爰娄之盟晋人使齐返鲁衞之侵地故鲁取汶阳田还旧地也还旧地正也何以书恶由诸大夫之力取之也
　　冬楚师郑师侵衞十有一月公会楚公子婴齐于蜀丙申公及楚人秦人宋人陈人衞人郑人齐人曹人邾人薛人鄫人盟于蜀
　　左氏谓蜀之盟卿不书匮盟也于是畏晋而窃与楚盟曰匮盟非也楚自得志于邲横行于中国诸侯之不附楚者盖鲜矣今其号召列国之君臣羣至于蜀而公然爲之盟主而列国之君臣亦公然受楚之盟是岂谓之畏晋而窃盟哉使列国窃与楚盟而晋莫之知亦可谓涂塞耳目之甚矣
　　三年春王正月公会晋侯宋公衞侯曹伯伐郑辛亥葬衞穆公二月公至自伐郑
　　甲子新宫灾三日哭
　　新宫者三传皆谓宣公新主入庙故曰新宫非也春秋书先君之宫未有不书諡者曰丹桓宫立炀宫有事于武宫之类是也若曰先公新主之庙故谓之新宫则闵二年吉禘于庄公文二年跻僖公者可谓新主矣何以不曰新宫而曰庄公僖公哉由此观之则知新宫非宣宫明矣春秋于土木之功逾越旧制者则以新言之如新延廏新作南门新作雉门及两观是也鲁成狃于战鞌之胜侈欲横生于是别爲新宫如晋之筑虒祁者怨讟动于民则天火之故曰新宫灾明非旧制也所以爲后世人君崇侈宫室者之戒也昭十八年郑灾三日哭国不市盖爲国与民哭之也今新宫灾失侈欲之奉何哭之有故书曰三日哭言不当哭也檀弓以新宫爲先君之宫三日哭爲得礼盖汉儒沿三传之讹説尔
　　乙亥葬宋文公夏公如晋郑公子去疾帅师伐许公至自晋
　　秋叔孙侨如帅师围棘
　　汶阳鲁故地棘汶阳邑也昔夺于齐今归于鲁则其故邑人民宜怀其旧主愿附于鲁也今棘乃不服至勤用师以围之何哉胡氏谓鲁于是初税亩作丘甲赋役繁重棘虽复旧而不愿爲之氓也成公不知行仁政去苛征以起人愿附之心而区区恃兵威以加之则其叛自若也他日汶阳之田复归于齐虽出于晋侯之命然亦其人民擕叛鲁不得而留之尔有国家者可不戒哉
　　大雩晋郤克衞孙良夫伐廧咎如冬十有一月晋侯使荀庚来聘衞侯使孙良夫来聘丙午及荀庚盟丁未及孙良夫盟郑伐许
　　四年春宋公使华元来聘三月壬申郑伯坚卒伯来朝夏四月甲寅臧孙许卒公如晋葬郑襄公秋公至自晋冬城郓郑伯伐许
　　五年春王正月叔姬来归
　　叔姬见出而来归犹郯伯姬也
　　仲孙蔑如宋夏叔孙侨如会晋荀首于谷
</div>
    <div class="pagination">
<a href="春秋通说_page10.html">上一页</a><span>...</span><a href="春秋通说_page6.html">6</a><a href="春秋通说_page7.html">7</a><a href="春秋通说_page8.html">8</a><a href="春秋通说_page9.html">9</a><a href="春秋通说_page10.html">10</a><span class="current-page">11</span><a href="春秋通说_page12.html">12</a><a href="春秋通说_page13.html">13</a><a href="春秋通说_page14.html">14</a><a href="春秋通说_page15.html">15</a><a href="春秋通说_page16.html">16</a><span>...</span><a href="春秋通说_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
