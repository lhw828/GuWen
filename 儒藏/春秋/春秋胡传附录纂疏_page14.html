<!DOCTYPE html>
<html>
 <head>
  <meta charset="utf-8"/>
  <title>
   春秋胡传附录纂疏 - 第 14 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋胡传附录纂疏 - 第 14 页/共 22 页
  </h1>
  <div class="content">
   秦伯稻卒【共公也在位四年子荣嗣是为桓公】○夏六月乙酉郑公子归生弑其君夷【左传楚人献龟于郑灵公公子宋与子家将见子公之食指动以示子家曰他日我如此必尝异味及入宰夫将觧鼋相视而笑公问之子家以告及食大夫龟召子公而弗与也子公怒染指于鼎尝之而出公怒欲杀子公子公与子家谋先子家曰畜老犹惮杀之而况君乎反譛子家子家惧而从之弑灵公书曰郑公子归生弑其君夷权不足也君子曰仁而不武无能逹也】
　　首谋弑逆者公子宋也惧譛而从之者归生也而以归生为首恶何也夫乱臣贼子欲动其恶而不从者未有能全其身而不死也故季子然问仲由冉求其从之者欤子曰弑父与君亦不从也是以死节许二子矣【南轩张氏曰弑君父不从何必由求而能之曽不知顺从之臣始也惟利害之徇履霜坚氷之不戒驯致蹉跌以至从人弑逆者多矣】归生惧譛而从公子宋特无求路不可夺之死节耳书为首恶不亦过乎曰归生与宋并为大夫乃贵戚之卿同执国政可以不从一也尝统大师与宋战获其元帅【二年战夭棘获华元】已得兵权可以不从二也闻宋逆谋登时而觉先事诛之犹反手耳夫据杀生之柄仗大义以制人使人听已犹犬羊之伏于虎也何畏于人惧其见杀而从之也哉计不出此顾以畜老惮杀比方君父归生之心悖矣故春秋舍公子宋而以弑君之罪归之为后世鍳若司马亮沈庆之等苟知此义则能讨罪人不至于失身为贼所制矣【晋惠帝纪贾后专恣杀太傅杨骏废太后杨氏徴汝南王亮为太宰亮欲恱众论诛杨骏功侯者千八十一人亮权势日盛贾后欲夺其权使楚王玮夜围亮府杀之南沈庆之传庆之既发顔师伯栁元景之谋遂昵子业蔡兴宗劝庆之弑子业不从及子业诛何迈量庆之必入谏闭诸桥絶之庆之果往不得进而还乃使沈攸之赐药酒杀之陆氏曰子公弑君之贼也其恶易知子家纵其为逆罪莫大焉书之以为首恶所以教天下之为人臣者也春秋之作圣人本以明防盖谓此也与书赵盾之弑义同髙氏曰春秋之作常施于可疑而不施于所不疑宋之罪无疑也归生或疑于可免故以治归生则宋罪自见非重归生而轻宋也陈氏曰归生为正卿而宋有无君之心非归生孰禁之于归生乎谋先然而弗禁则贼由归生而已矣故归生之弑公子宋啓之不以罪宋而罪归生张氏曰归生位为上卿乆执大权国事由己乃不能镇服奸邪遏絶萌蘖又胁于邪谋挠而从之位尊责重故春秋定为戎首以戒大臣不能持正而阿附恶人者所以示国讨之法而明事君之义也永嘉吕氏曰宋欲弑而不敢发先以语归生则归生必有以制其可否之势势在归生而轻以徇人其为首恶宜矣临川吴氏曰左传所载事迹猥陋疑不可信盖归生贵戚之卿秉国重权嗣君新立必有所不获于其君者因宋之有邪谋阳为畜老惮杀之言隂实假手于宋以除其君此乱臣之首而宋特其从也愚按十年载郑人讨幽公之乱斵归生之棺而逐其族则郑人当时已以归生为首罪矣】
　　赤狄侵齐【惠髙氏曰以齐之强而连年为狄所侵则惠公之无政可知矣】○秋公如齐【惠】公至自齐
　　君行告至常事不书宣公比【毗志反下同】年如齐而皆致者危之也【此年明年九年十年四朝齐十年又吊齐惠公之丧皆书至张氏曰危之者与桓二年公至自唐同意】夫以簒弑谋于齐而取国【遂得臣如齐】以土地赂齐而请防【齐取济西田防平州】以卑屈事齐而求安【髙氏曰公始即位公子遂季孙行父一嵗而三聘齐至是亟朝于齐谨事大国以自固也】上不知有天王下不知有方伯惟利交是奉而可保乎髙固之事亦殆矣故比年如齐而皆致以戒后世之欲利有攸往者惟义之与比为可安耳【愚按宣公以簒得国上不畏司马九伐之诛下不畏邻国大夫沐浴之请固以始谋于齐继荐贿焉而恵公援之甚力为足恃也而不知彼能制吾死生之命安危荣辱系于齐君大夫嚬笑之顷明年髙固使齐侯止公宣公得不甚惧矣乎盟防之书至始于桓公之盟唐朝大国而屡书至始于宣公之如齐春秋盖危桓公之不得返而又叹其不见讨也】
　　冬楚子【荘】伐郑【襄左传郑未服也杜氏曰前年楚侵郑不获成故曰未服髙氏曰中国诸侯不问郑国弑君之罪而楚子兴兵以讨之所以病中国也张氏曰楚自去年至十年侵伐郑者凡五至十一年盟郑辰陵而郑又徼事晋于是明年围郑入之遂败晋于邲而后郑复楚晋之不振有自来矣王氏曰三年楚侵郑称人此年伐郑复称爵何也三年所伐者穆公也此年所伐者襄公也穆公舍楚归晋则讨之为无名襄公为弑君者所立不讨贼盟主不能问而楚荘伐之是中国之君不若蛮荆之知类矣故曰进楚子所以伤中国也】
　　【丁定王巳三年】五年【晋成三齐惠五卫成三十一蔡文八郑襄公坚元年曹文十四陈灵十杞桓三十二宋文七秦桓公荣元年楚荘十】春公如齐【惠】夏公至自齐【左传书过也杜氏曰往朝见止厌尊毁列辱其先君而于庙行饮至之礼故书以示过愚按宣公五如齐唯此年逾时始返经虽讳止公之迹而比事观之其实亦不可揜矣然则宣公之朝齐皆有危殆之忧而此行尤甚也】○秋九月齐【惠】髙固来逆子叔姬【左无子字左传齐髙固来逆女自为也故书曰逆叔姬卿自逆也谷梁传诸侯之嫁子于大夫主大夫以与之来者接内也杜氏曰适诸侯称女适大夫称字所以别尊卑也不书女归降于诸侯】
　　按左氏公如齐髙固使齐侯止公请叔姬焉【杜氏曰留公强成婚】书夏公至自齐秋齐髙固来逆子叔姬【荘二十七年传大夫非君命不越境齐髙固莒庆以大夫即鲁而图昏备书以示讥】罪宣公也其曰来者以公自为之主【范氏曰来者谓髙固固齐之大夫而与君接婚姻之礼】称子者或谓别【笔列反】于先公之女也【赵氏曰时君之女故加子字以别姑姊妹愚按春秋书子叔姬者三余不书子恐非皆姑姊妹】诸侯嫁女于大夫主大夫以与之者为【去声】体敌也【范氏曰婚礼主人设几筵于庙以待迎者诸侯大夫尊卑不敌故使大夫为之主】而公自为之主压【于渉反或作厌损也】尊毁列卑朝廷慢宗庙矣夫以郑国褊小楚公子围之贵骄强大来娶于郑子产辞而却【与却同】之使舘于外欲野赐之几不得抚有其室【昭元楚公子围聘于郑且娶于公孙叚氏将入馆郑人恶之使子羽与之言乃馆于外既聘将以众逆子产使辞曰以敝邑褊小不足以容从者请墠聴命令尹使对曰君辱贶寡大夫围谓围将使丰氏抚有而室若野赐之是委君贶于草莾也】而宣公以鲁国周公之后逼于髙固请婚其女强【上声】委禽焉【昭元公孙黑强委禽焉注禽鴈也纳采用鴈】而不能止惟不知以礼为守身之干是以得此辱也春秋详书为后世鍳欲人之必谨于礼以定其位不然卑巽妄说【音恱曲礼礼不妄恱人】不近于礼奚足逺【去声】耻辱哉【论语恭近于礼逺耻辱也髙氏曰髙固之娶叔姬之嫁齐许之来鲁与之婚皆非礼也家氏曰闾巷之人为强有力者胁之而昏且犹不受况于堂堂之侯国乎胁而求昏已为不可而又以大夫伉礼于国君所以陵鲁国者甚矣宣公用齐之力簒弑得国固不以是为辱鲁之宗社重为之辱矣呜呼以千乗之国涕出而女于吴且犹羞之而况于女邻国之大夫者乎春秋书之责鲁也责齐也正髙固陵犯之罪也临川吴氏曰宣公负簒国之罪倚齐以安数朝数聘卑身事齐犹以为未甚至齐之臣强娶其女甘心与之而不敢违自为之主如敌体然盖身为不义故忍耻忍辱而屈于人下如此曹子臧吴季札强与之国义不肯受不降其志而常伸于人上者果何人哉○刘氏曰谷梁云不正其接内故不与夫妇之称非也不曰逆女别于逆君夫人者也】
　　叔孙得臣卒【庄叔也子侨如嗣是为宣伯】
　　内大夫卒无有不日者以春秋鲁史也其或不日则见【音现】恩数之略尔仲遂如齐谋弑子赤叔孙得臣与之偕行【文十八】在宣公固有援【如字】立之私其恩数岂略而不书日是圣人削之也君臣父子妃妾适【音嫡】庶人道之大伦也方仲遂以杀适立庶往谋于齐而与得臣并使【去声下同】也若懵【模揔反】然不知其谋或知之而不能救则将焉【音烟】用彼相【去声】矣春秋治子赤之事专在仲遂以其内交宫禁外结强邻大恶无所分也而叔孙得臣有同使于齐之罪故特不书日以贬之若曰大夫而不能为有无者不足加以恩数云尔【何氏曰不日者知公子遂欲弑君为人臣知贼而不言明当诛○程子隐元传大夫卒或日或不日因旧史也】
　　冬齐【惠】髙固及子叔姬来【谷梁传及者及吾子叔姬也为使来者不使得归之意也】左氏曰反马也礼嫁女留其送马不敢自安及庙见【音现】成妇遣使【去声】反马【本杜氏注孔氏正义天子诸侯嫁女留其乗车髙固反马则大夫亦留其车留车妻之道也反马婿之义也妇至质明见于舅姑若舅姑既没则妇入三月乃祭因以三月为反马之节舅姑存者亦当以三月反马也法当遣使不合亲行故经传具见其事以示讥】则髙固亲来非礼也又礼女子有行逺【去声】父母者一归宁【何氏曰大夫妻嵗一归宁】今见逆逾时未易嵗也而叔姬亟来亦非礼也【啖氏曰时叔姬初嫁未合归宁】故书及书来以着齐罪也大夫适他国必有君命与公事否则礼法之所禁而可犯乎【啖氏曰大夫非公事与妻出境非礼也薛氏曰舍君事而从妇归宁且非度髙固之无忌惮也】惠公许其臣越礼恣行而莫遏髙固委其君逾境自如而不忌则人欲已肆矣凡婚姻常事不书【髙氏曰归宁常事不书反马亦常事不书】而书此者则以为非常为后世戒也【髙氏曰子叔姬不冠夫氏者承上髙固及之也家氏曰反马不躬至归寜无并行髙固列国之卿而挟妇俱来前日以臣抗君犹以为未足更挟妇以要鲁宣馆甥之礼宣固无所慊鲁之宗庙朝廷实重为之辱矣○陆氏曰公羊曰言叔姬之来而不言髙固之来则不可其诸为其双双而俱至者按经文直书其事以见非礼尔何用曲为义乎】
　　楚【荘】人伐郑【襄左传楚子伐郑陈及楚平晋荀林父救郑伐陈髙氏曰去冬之伐称楚子所以讥郑也今称人又罪其数犯中国也家氏曰经书楚伐而不书晋救者归生弑君晋当出师讨贼今既更因楚师之来而以兵救郑是当讨而不当救也晋人茍能为郑讨贼即所以存郑楚师将不御而自去何劳救乎张氏曰屡失机防大义不立营营救郑以致楚人益陵诸侯携贰兹晋之所以失道欤】
　　【戊定王午四年】六年【成四齐惠六卫成三十二蔡文九郑襄二曹文十五陈灵十一杞桓三十四宋文八秦桓二楚庄十一】春晋【成】赵盾卫【成】孙免侵陈【灵左传晋卫侵陈陈即楚故也】按传【去声】称陈及楚平荀林父伐陈经书不书者以下书晋卫加兵于陈即陈及楚平可知矣以赵盾孙免书侵即林父无词可称亦可知矣爱人不亲反其仁治人不治【去声】反其智晋尝命上将【去声】帅师救陈又再与之连兵伐郑【并元年】今而即楚无乃于已有阙盍亦自反可也不内省德遽以兵加之则非义矣故林父不书伐而盾免书侵以正晋人所以主盟非其道也【髙氏曰赵盾前防卫侯救陈今更与卫孙免加兵于其国故书侵以正主盟者之罪虽以陈背晋即楚亦以晋救之无功故也家氏曰陈之叛晋即楚以郑故耳郑穆暮年弃楚弗事而托身于中国亦望晋人有以大拯其危急曽未期年郑有归生之乱晋坐视莫之顾陈叛而与楚良以是耳晋成孱君政在赵氏岂能为郑讨贼然陈郑每相视以为向背郑贼之不讨无以服陈人之心陈虽受伐而终不为晋屈也陈氏曰赵盾之罪尝着于春秋其再见曷为无贬自宋万而下无讨贼者则凡人而已矣○刘氏曰公羊自赵盾弑君何以复见弑君者赵穿也非也弑君复见者宁止盾乎谷梁云不言帅师不正其败前事亦非也将尊师少尔】
　　夏四月○秋八月螽
　　传【去声】谓螽为谷灾【程子曰螽蝗也】虚取于民之効也【刘歆曰螽为谷灾贪虞取民则螽】先是公伐莒取向后再如齐伐莱军旅数【色角反下同】起赋敛【去声】既繁戾气应【去声下同】之矣【何氏曰公伐莒取向公比如齐烦扰之所致】夫善恶之感萌于心而灾祥之应见【音现下同】于事宣公不知舎【上声】恶迁善以补前行【去声】之愆而用兵不息灾异数见年谷不丰国用空乏卒至于改助法而税民【十五年初税亩】盖自此始矣经于螽螟一物之变必书于防示后世天人感应之理不可诬当慎其所感也【髙氏曰书八月者唯八月有之非歴时也螽为农灾王道所重今以月书则为灾不乆异于以时书者矣愚按春秋书螽灾者十有六而宣公之世有四焉盖身为不义而贪暴于民是以致天灾之亟数也】
　　冬十月















　　春秋胡传附録纂疏卷十六
&lt;经部,春秋类,春秋胡传附录纂疏&gt;
　　钦定四库全书
　　春秋胡传附録纂疏卷十七
　　明　汪克寛　撰
　　宣公中
　　【已定王未五年】七年【晋成五齐惠七衞成三十三蔡文十郑襄三曹文十六陈灵十二杞桓三十五宋文九秦桓三楚庄十二】春衞侯【成】使孙良夫来盟【左传衞孙桓子来盟始通且谋会晋也谷梁传来盟前定也不言及者以国与之不言其人亦以国与之不日前定之盟不日】
　　来盟爲前定者尝有约言矣未足効信而释疑又相歃血固结之尔是盟衞欲爲【去声】晋致鲁而鲁专事齐初未与晋通也必有疑焉而衞侯任其无咎故遣良夫来爲此盟而公卒见辱盟非春秋之所贵义自见【音现】矣【愚按他国大夫来盟皆公与之盟但言来而与公敌礼可知外大夫之伉尊鲁君之失列不待贬而自着矣惟屈完来盟于师下书盟于召陵则见完之服义而不敢伉也宣公倚齐篡国晋爲盟主缺然修好故与衞结盟而不能逭伯者之讨盖于已有歉而欲借小信以免辱其足恃乎然鲁衞兄弟之国解纷救患迭相爲援衞成之执僖公爲之纳赂于王与晋侯而得免黑壤之止疑亦衞成言于晋而以赂得释耳】
　　夏公防齐侯【惠】伐莱【左传不与谋也凡师出与谋曰及不与谋曰防杜氏曰莱国东莱黄县张氏曰今登州黄县有莱山愚按今平阳路莱州】秋公至自伐莱大旱
　　及者内爲志防者外爲主【并谷梁】平莒及郯【四年】公所欲也故书及继以取向【舒亮反】即所欲者可知矣伐莱齐志也故书防继以伐致即师行之危亦可知矣【愚按春秋以来桓致伐郑庄致伐衞伐戎党篡攘夷皆非常也僖致伐楚伐郑围许则桓文之大征伐也他侵伐皆不致伐齐取谷以荆楚而治中国仅致焉耳今而伐莱莱微国也特书至者竭志从人而不思力之不足声罪伐人而不察已之有玷兵出逾时烦民毒众爲宣公危之也前此伐莒后此伐皆不致圣人盖有深意矣】公与齐侯俱不务德合党连兵恃强凌弱【王氏曰莱东夷小国初无召兵之衅公与齐侯伐之不过凌弱暴寡而已】是以爲此举也军旅之后必有防年【前淮南王安传安上书曰云云言以其愁苦之气薄隂阳之和感天地之精而灾气爲之生也老子俭武篇大军之后必有防年】言民以征役怨咨之气感动天变而旱干【音干】作矣其以大旱书者或不雩或虽雩而不雨也【杜氏曰书旱不书雩雩无功或不雩】不雩则无恤民忧国之心雩而不雨格天之精意阙矣【愚按旱之爲言悍也上之人持亢阳之节专壹于下则旱灾应之宣公逼戎事齐烦于朝聘兵戎之事故先乎伐莱而螽爲灾后乎伐莱而旱爲虐犹不知警而重取于民盖不至于税亩不已也】
　　冬公防晋侯【成】宋公【文】衞侯【成】郑伯【襄】曹伯【文】于黑壤【左传郑及晋平公子宋之谋也故相郑伯以防盟于黒壤王叔桓公临之以谋不睦晋侯之立也公不朝焉又不使大夫聘晋人止公于防盟于黄父公不与盟以赂免故黑壤之盟不书讳之也杜氏曰黒壤晋地一名黄父愚按今在平阳路河中府】
　　防而不得见不以不得见爲讳【成十六防沙随晋听叔孙侨如之譛不见公】盟而不与【音预下同】盟不以不与盟爲讳【昭十三同盟于平丘晋听邾莒之诉公不得与盟】则曲不在公而主防盟者之罪耳与于防不与于盟而公有歉【苦簟反不足也】焉非主防盟者之过也则书防不书盟若黑壤是也【杜氏曰慢盟主以取执止之辱故讳之】晋侯之立公既不朝又不使大夫聘而每岁适齐是宣公行有不慊【口刼反快也足也】于心而非晋人之咎矣凡不直者臣爲【去声下同】君隐子爲父隐于以养臣子爱敬之心而不事盟主又以赂免则不直在已矣【愚按文公以不朝晋而见讨处父之盟书其事而不书公以诸侯之立当朝王而不当朝晋也其罪未可深责也宣公亦以朝晋而见讨黑壤之盟书公而不书其事以连歳朝齐则亦当朝晋其罪实不可逭也是文公之辱其责在晋而宣公之辱宜自责也虽然忽盟主而不事缺于朝聘之礼特小过耳宣公篡立得罪于君父兄大恶也晋人略大恶而问小过盖当时霸者逞其私欲惟利之求故罪其慢已以取赂而已矣使晋成之讨如晋厉之执曹成而归诸京师则浅正之刑复何逃耶春秋爲尊者讳冬防而春书至知其故而义自见矣家氏曰晋自新城以来君侈而臣专政乱于内威亵于外霸权尽削诸侯离散楚行师中原而不敢问齐倔强东夏而无所忌成公新立合四国之君以爲此防郑舍楚而从晋再防于扈诸侯皆防庶几中国之犹有伯也杜氏曰晋灵公之防同皆不序自黑壤而下复序诸侯何也垂陇之役初以大夫防盟自以大夫防盟而后不序诸侯不序诸侯犹责伯者也终灵公之篇则诸侯无贬矣以其不胜贬序之可也自隐而下君恒称君贬人之故诸侯多贬词焉自文而下大夫恒称大夫贬人之故大夫多贬词焉诸侯不胜贬则政在大夫矣大夫不胜贬则陪臣执国命矣】
　　【庚定王申六年】八年【晋成六齐惠八衞成三十四蔡文十一郑襄四曹文十七陈灵十三杞桓三十六宋文十秦桓四楚庄十三】春公至自防【临川吴氏曰宣公簒立自疑而不敢防晋卫欲爲晋致鲁故去春使孙良夫来盟而后去冬公与黑壤之防纵使无左氏所记止公不得与盟之辱亦必怀疑而可危故此书至而自是不敢如晋矣愚按前此防平州不至纳赂于齐则无危殆之患此特书至以公见止于晋逾年始返也盟防常事不致桓文之盟防皆不致也牡丘于淮则桓公之衰新城则晋伯在大夫他未有书至者也宣公致黒壤与断道前则见讨于晋后则与晋谋讨齐皆危殆之事也】○夏六月公子遂如齐【惠】至黄乃复【公羊传其言至黄乃复何有疾也何言乎有疾乃复讥何讥尔大夫以君命出闻丧徐行而不反谷梁传乃者亡乎人之辞也杜氏曰黄齐地张氏曰齐竟上地】
　　至黄乃复壅君命也【高氏曰不称有疾者不可以疾废君命也张氏曰罪其违君命也与公孙敖不至而复同】有疾亦不复可乎大夫以君命出闻丧徐行而不返未致事而死以尸将事【何氏曰闻丧者闻父母之丧徐行者不忍疾行又爲君当使人追代之以丧喻疾者丧尚不当反况于疾乎不言有疾者有疾犹不得反也仪礼聘礼篇若有私丧则哭于馆衰而居不饔食归使众介先衰而从之若賔死未将命则既敛于棺造于朝介将命】楚伐吴陈侯使公孙贞子往吊及良而卒将以尸入吴人辞焉上介芋【于付反】尹盖曰寡君使盖备使【去声下同】吊君之下吏无禄使人逄天之慼大命陨坠絶世于良废日供积【音渍】一日迁次今君命逆使人曰无以尸造【去声】于门是我寡君之命委于草莽也无乃不可乎吴人不敢辞【见左传哀十五年】君子以爲知礼【杜氏曰传言芋氏盖知礼】乃者无其上之词【愚按乃者继事之辞而有专意士匄之乃还专而合于义者也仲遂之乃复专而不合于义者也】其曰复事未毕也【○陆氏曰谷梁公还者事未毕复者事毕文正倒也当爲还者事毕复者事未毕师还公还自晋归父还自晋土匄闻齐侯卒乃还皆不复更往故曰还事毕也公如晋至河乃复公孙敖如京师不至而复仲遂至黄乃复皆事未毕而复也愚按敖言不至则实未尝如京师遂言至黄而下书卒则知有疾而返是敖之罪视遂尤重也】
　　辛已有事于大庙仲遂卒于垂【大音泰公羊传仲遂者何公子遂也不称公子爲弑子赤贬曷爲不于其弑焉贬于文则无罪于子则无年谷梁传爲若反命而后卒也是不卒者也其卒者何也以讥乎宣也闻大夫之丧则去乐卒事杜氏曰有事祭也仲遂卒与祭同日略书有事爲绎张本垂齐邑非鲁境故书地陈氏曰大夫卒竟内不地竟外地】
　　有事言时祭【王氏曰当是禴祭不书禴者失不在祭也临川吴氏曰有事者时享之常礼也先儒谓此爲时祫秦溪杨氏云四时禴祠烝甞祭羣庙礼烦乃于大祖之庙合高曾祖祢之主共祭之今按礼有一犆一祫之说或分享于五庙或合享于太庙合享则书有事于太庙分享则书四时祭名时享常事不书欲知仲遂以祭之日而卒故书】此公子遂也曷为书字生而赐氏俾世其官也曷爲书卒以事之变卒之也【通旨问仲遂卒何以不书公子曰仲遂本不当书卒以事之变而卒之故不复书公子其曰仲遂以见生而赐之氏也】古者诸侯立家【桓二师服云云】大夫卒而赐氏【隠八众仲云云】其后尊礼权臣宠遇贵戚而不由其道于是乎有生而赐氏其在鲁则季友仲遂是也襄仲杀恶及视援立宣公而宣公深德之故生而赐氏使世大夫以荅之也经于其卒书族以志变法之端爲后世戒【刘氏曰春秋讥世卿自是世仲氏也陈氏曰大夫卒恒称名其兼字之何自是仲氏世爲卿故讥之也张氏曰仲遂得罪于文公以翚不书卒例之不当书卒因事之变卒之也书仲遂其字也盖宣公德之与季友之于僖公同有辅立之恩故亦生而赐氏俾世其卿也临川吴氏曰仲者遂之字卒而以字加于名之上者赐之族而以其字爲氏豫命其子孙世世爲卿如季友之例也○刘氏曰谷梁云其曰仲疏之也非也即春秋欲疏之何不书遂卒若无骇与侠乎且欲疏弑君之臣不书其氏反书其字何也】
　　壬午犹绎万入去籥【去起吕反传及注同左传襄仲卒而绎非礼也公羊传绎者何祭之明日也万者何干舞也籥者何籥舞也其言万入去籥何弆其有声者废其无声者存其心焉耳知其不可而爲之也犹者何通可以已也谷梁传壬午犹绎犹者可以巳之辞也绎者祭之旦日之享賔也万入去籥以其爲之变讥之也】
　　绎者祭之明日以賔尸也【孙炎曰寻绎复祭也尔雅绎陈也是陈昨日之礼何氏曰礼继昨日事但不灌地降神天子诸侯曰绎大夫曰賔尸士曰宴尸天子以卿爲尸诸侯以大夫爲尸卿大夫以下以孙爲尸尸属昨日配先祖食不忍輙忘故因以复祭殷曰肜周曰绎朱子曰賔尸以賔客之礼燕爲尸者】犹者可已之词【杜氏曰犹者可止之辞朱子语犹绎是不必绎而犹绎也】万舞也【据杜氏注孔氏正义王者以万人服天下故以万爲名】以其无声也故入而遂用籥管也【何氏曰籥所吹以节舞也吹籥而舞文乐之长诗左手执籥注文舞也籥如笛而六孔】以其有声也故去而不作【吕氏曰万舞文武二舞之总名籥舞文舞之别名文舞又谓之羽舞盖文舞吹籥秉翟羽也万入去籥者文武二舞俱入于二舞中去羽舞吹籥者】是谓故知不可存其邪心而不能格也【何氏曰明其心犹存于乐知其不可故去其有声者而爲之张氏曰喜怒哀乐发而中节谓之和仲遂杀嫡宣公以其私于已而爱之生赐之氏今出使擅返不正其罪其喜乐既不以正闻丧当哀又复心知其不可故行吉礼春秋谨书始末以见其心不正而施之宗庙朝廷者谬戾如此详观书法见圣人格心之道矣】礼大夫卒当祭则不告【檀弓衞太史柳庄寝疾公曰若疾革虽当祭必告愚按君在祭不当告故衞献公越常礼以厚其臣然疏谓祭事虽了与尸爲礼未毕耳】终事而闻则不绎【檀弓仲遂卒犹绎仲尼曰非礼也卿卒不绎杜氏曰鲁人知卿佐之丧不宜作乐而不知废绎故纳舞去籥林氏曰按曾子问诸侯祭社稷爼豆既陈闻天子崩后之丧废则卿丧不废正祭绎是又祭爲轻故当废之】不告者尽肃敬之诚于宗庙不绎者全始终之恩于臣子今仲遂国卿也卒而犹绎则失宠遇大臣之礼矣春秋虽隆君抑臣而体貌有加焉则廉陛益尊而臣节砺【説文砺本作厉前贾谊传人主之尊譬如堂羣臣如陛众庶如地故陛九级上廉逺地则堂高陛亡级廉近地则堂卑君之宠臣虽有过刑戮之罪不加其身所以体貌大臣而砺其节也注廉侧隅也】后世法家【前艺文志有法家者流盖申商韩非刑名之学】专欲隆君而不得其道至以犬马国人相视【本孟子】大伦灭矣圣人书法如此存君臣之义也【通旨若专于尊君则视臣如犬马臣亦视君如冦雠上下俱无恩礼则贤者退处所存者阿谀小人将有以天下奉一人之説矣春秋书仲遂犹绎谓君与卿佐爲一体股肱或岂不隐痛仁宗以富弼母丧在殡罢春宴韩魏公薨神宗发哀过举数皆得春秋之法或问去乐卒事是否曰凡享祀宗庙当尽礼卿卒于外而去乐卒事是私家强公室弱也君臣上下才过毫厘即失正以此看春秋于人伦上有无穷妙意石氏曰礼有重轻先后之不同以祭视绎则祭爲重而绎爲轻以绎视卿佐之丧则绎爲轻而卿佐之丧爲重有国者当图其称也孙氏曰仲遂虽卒犹当追正其罪宣公不能正遂之罪则当爲之废绎何者君臣之恩未絶也高邮孙氏曰仲遂弑君之贼茍以弑逆讨之则罪无所逃矣宣公恃之得位既任之爲大夫则当尽遇臣之礼卒而犹绎万入去籥所谓知其不可而爲之者也】
　　戊子夫人嬴氏薨【公谷作熊氏】
　　敬嬴文公妾也【杜氏曰宣公母】何以称夫人自成风闻季友之繇【直救反】事友而属【章欲反下同】其子【左传闵二】及僖公得国立以爲夫人于是乎嫡妾乱矣春秋于风氏凡始卒四贬之则禘于太庙【僖八】秦人归禭【音遂文九】荣叔含【户暗反】赗召【音邵】伯会葬【文五】去【上声】其姓氏不称夫人王再书而无天是也敬嬴又嬖私事襄仲而属宣公不待致于太庙援例以立则从同同而无贬矣【高氏曰此文公之妾也何以称夫人薨援成风之例僣也】其意若曰以义起礼爲可继茍出于私情而非义后虽欲正可若何【啖氏曰成风之后妾母皆僣用夫人礼故亦书薨以着其非家氏曰哀姜淫乱与庆父同弑二君齐桓讨而杀之僖于是尊其母成风爲夫人以配其父此僣也然非哀姜不终则僖亦未敢遽如此今敬嬴之事则异于是嬴以嬖妾私事襄仲弑子赤立宣公逐嫡母归齐而已僣夫人之位出姜无罪爲贼臣悖妾所逐不得与哀姜同例嬴与其子弑君逐母僣号夫人亦不得与成风偶使遇齐桓则敬嬴襄仲皆当比而诛戮王室不竞中国无伯得以肆行无忌孰知天道祸盈至是八年仲使齐死于路后八日嬴陨于鲁与哀姜庆父先后即诛其事相类但有天讨人刑之异耳愚按春秋既书夫人姜氏薨于夷又书夫人风氏薨则知哀姜爲庄公夫人而成风乃妾也既书夫人姜氏归于齐又书夫人嬴氏薨则知出姜爲文公夫人而敬嬴乃妾也直书于防读者比事以考之虽微传而嫡妾之分明矣○赵氏曰公谷并云熊氏又谥爲顷据理顷爲恶谥不应公母加恶谥当从左氏爲敬嬴】
　　晋【成】师白狄伐秦【桓白狄始见经左传白狄及晋平夏防晋伐秦杜氏曰白狄狄别种故西河郡有白狄国张氏曰今丹州延州银夏之地愚按今属延安路】
　　晋主夏盟纠合诸侯御外侮安诸夏乃其职矣秦人之怨起自侵崇其曲在晋责已可也既不知自反释怨修睦以前过已可咎矣乃复【扶又反】兴师动众防戎狄以伐之独不恶【去声】伤其类乎直书于防贬自见【音现】矣【高氏曰殽之役书及姜戎此不言及者以考之白狄为主也经先晋者所以存伯国之軆也以伯国而甘为人所帅晋之耻也家氏曰不书及偶晋于狄亦外晋耳张氏曰白狄秦同壤之国晋与秦自侵崇啓衅七年犹未已与白狄爲昏结以伐秦自此至成十三年吕相絶秦之词皆连兵之事】
　　楚【庄】人灭舒蓼【公作舒鄝左传楚爲众舒叛故伐舒蓼灭之楚子疆之及滑汭盟吴楚而还杜氏曰舒蓼二国名张氏曰地谱上义阳之蓼文五年已灭于楚此即如舒鸠舒庸葢羣舒别种非二国也愚按今安丰路霍丘县旧名蓼县】
　　按诗【閟宫】称戎狄是膺荆舒是惩在周公所惩者其自相攻灭中国何与【音预】焉然春秋书而不削者是时楚人疆舒蓼及滑汭盟吴越势益强大将爲中国忧而民有【皮反】髪左祍【而审反】之患矣经斯世者当以爲惧有攘却之谋而不可忽则圣人之意也【愚按春秋未有二国连书者虽外域之国尚书甲氏及留吁舒蓼不言及实一国耳】
　　秋七月甲子日有食之既【通旨先是中华大国齐晋皆乱楚庄始强肆行侵伐观兵周室郑伯肉北败晋师流血色水围宋九月析骸易子此食既之应而五行志以爲楚郑分也】○冬十月己丑葬我小君敬嬴【敬嬴公谷作顷熊】
　　成风薨以夫人葬以小君将祔【音附】于庙而始有二夫人也则四贬之以正其事今敬嬴亦薨以夫人葬以小君使祔于庙无贬以正之从同同可也【范氏曰宣公立妾母爲夫人君以夫人礼卒葬也故主书者不得不以爲夫人义与成风同】而于宣公元年即以所逆穆姜妇之何也曰妇有姑之词见【音现】敬嬴遂以子贵援例而亟立爲夫人也僖公享国八年然后致成风而敬嬴之亟也虽云援例鲁君臣之责亦可知矣无贬而书法若此者犹桓宣弑君而书即位尔【临川吴氏曰僖宣襄昭四妾母羣臣皆逢君之意而尊爲夫人也○赵氏曰二传作顷熊顷恶谥也宣公必不以恶谥加其母误也】
　　雨不克葬庚寅日中而克葬【公羊传顷熊者何宣公之母也而者何难也乃者何难也曷爲或言而或言乃乃难乎而也谷梁传葬既有日不爲雨止礼也雨不克葬丧不以制也而缓辞也足乎日之辞也】
　　敬嬴以其子宣公属【章欲反】诸襄仲杀太子及其母弟虽假手于仲实敬嬴之谋也经书子赤卒夫人姜氏归于齐【文十八】其文无贬而读者有伤切之意焉则以秉彞不可灭也传【去声】谓哭而过【平声】市市人皆哭敬嬴逆天理拂人心之状惨矣其于终事雨不克葬着咎徴【知陵反】焉【襄陵许氏曰子恶之弑谋自敬嬴故春秋因其雨不克葬着咎徴焉君子于是乎知有天道王氏曰春秋内葬十有九唯敬嬴定公二丧遇雨定公得国于逐君之贼敬嬴杀嫡立庶故于终事皆遭隂谴】而谓无天道乎此皆直书以见【音现下同】人心与天理之不可诬者也夫丧事即逺有进无退浴于中霤【力救反见坊记】饭【扶晩反】于牖下小敛【力验反】于户内大敛于阼阶殡于客位迁于庙祖于庭【祖始行也】塴【浦邓反下棺也】于墓【见檀弓】以吊賔则其退有节【坊记賔礼每进以让丧礼每加以逺檀弓君于大夫将葬吊于宫及出命引之三歩则止如是者三居退朝亦如之哀次亦如之】以虞事则其祭有时【檀弓葬日中而虞】不爲【去声】雨止礼也【王制庶人县封葬不爲雨止】雨不克葬丧不以制也【范氏曰礼先迁柩于庙其明昧爽而引既及葬日之晨则祖行遣奠之礼设矣故虽雨犹终事不敢停柩久次】或曰卜先逺日所以避不怀也【左传孔氏正义凡卜筮日旬之外曰逺某日丧事则先卜下旬避不思念其亲】诸侯相朝与旅见天子入门而雨霑服失容则废【见曽子问】矧送终大事人情所不忍遽者反可冒雨不待成礼而葬乎【见刘氏权衡】潦车载簑笠【见仪礼既夕礼篇潦车作藁车】士丧礼也有国家者乃不能爲雨备何也【范氏曰士丧礼有潦车载簑笠则人君之张设固宜兼备陆氏曰国君不当无雨备】且公庭之于墓次其礼意固不同矣不得不可以爲恱无财不可以爲恱得之爲有财古之人皆用焉【本孟子朱子注不得谓法制所不当得得之爲有财言得之而又爲有财也】而不能爲之备是俭其亲也不亦薄乎故谷梁子曰雨不克葬丧不以制也厚葬古人之所戒而墨之治丧也以薄【见孟子】又君子之所不与故丧事以制春秋之防也【孙氏曰雨不克葬讥无备也葬既有日不爲雨止己丑之日丧既行而遇雨也且雨之迟久不可得而知或浃旬弥月其可停柩路次不行乎高邮孙氏曰孔子葬母雨坏其墓门人修之孔子不乐老聃助葬日食而止既明而后行盖雨则常有可以前备而日食非常不可预知也春秋书雨不克葬盖讥之也愚按礼记孔氏正义云在庙未发之时庶人及卿大夫亦得爲雨止若其已发在路及葬则不爲雨止其人君在庙及在路及葬皆爲雨止今考此年上书葬我小君敬嬴而下书雨不克葬则及葬而雨也茍在庙未发则当云庚寅葬而不云己丑葬矣季文子适晋而求遭丧之礼以行宣公曷乃不豫备遇雨之具乎然潦车载蓑笠县封葬不爲雨止皆士庶人之制而非国君之制谷梁讥不克葬而左氏以爲得礼近世名儒亦有讲于此者有谓雨而无害于力役者虽葬可也其或天变骇异雨甚水至不可以即土汲汲焉葬反爲不可追之悔则左氏之说亦未爲失然权二者之宜在乎孝子慈孙之诚敬何如耳春秋之书将以垂法于后国君之葬宜无所不备以雨故不克葬明日乃克葬谓之无贬不可也】
　　城平阳【左传书时也杜氏曰泰山平阳县张氏曰今袭庆府邹县有南平阳城愚按邹县今属益都路滕州高氏曰惧晋故也方举大丧又城平阳重困民力也○家氏曰左氏言水昏正而栽周正十月乃今之八月水星不应昏正此谓书时非也】○楚【庄】师伐陈【灵左传陈及晋平楚师伐陈取成而还高氏曰陈以晋衞见侵复弃楚而从晋故楚以爲讨然晋不能救陈人遂复即楚愚按书师书伐所以着夷狄之强而伤中国霸者之不振也】
　　【辛定王酉七年】九年【晋成七卒齐惠九卫成三十五卒蔡文十二郑襄五曹文十八陈灵十四杞桓三十七宋文十一秦桓五楚庄十四】春王正月公如齐【惠范氏曰有母之丧而行朝防非礼孙氏曰公有母丧而逺朝彊齐无哀甚矣】公至自齐○夏仲孙蔑如京师【定左传王使来徴聘夏孟献子聘于周王以爲有礼厚贿之】
　　以浅言之属【章欲反】辞比【毗志反】事春秋教也【本经解孔氏正义属合也比近也春秋聚合防同之辞是属辞比次褒贬之事是比事也】当歳首月公朝于齐夏使大夫聘于京师此皆比事可攷不待贬絶而恶自见【音现】者也【高氏曰传言王使徴聘信斯言也益见王室之微矣】宣公享国九年于周才一往聘其在齐则又再朝矣经于如齐每行必致深罪之也【四年至此三如齐皆书至蜀杜氏曰未逾时而书至危之也】下逮战国周衰甚矣齐威王往朝于周而天下皆贤之【史烈王六年齐威王来朝是时周室微弱诸侯莫朝而齐独朝之天下以此益贤威王】况春秋时乎而宣公不能也故聘觐之礼废则君臣之位失诸侯之行【去声】恶而倍【与背同】畔【与叛同】侵陵之败起矣【经解朝觐之礼所以明君臣之义也聘问之礼所以听诸侯相尊法也云云】此经书君如齐臣如周之意而特书王正月以表之也【愚按前此五年如齐止书春后此十年如齐亦止书春惟此年如齐书王正月盖所以着君朝于邻国臣聘于京师其所厚者薄而其所薄者厚不知大一统之义亦犹襄二十九年书公在楚系之春王正月而上书天王崩楚子卒下书五月公至自楚所以着其不奔天王之丧而朝于强夷俾俟送葬而后归其于大一统之义何如也或谓僖公十年十五年如齐襄公八年二十一年如晋皆书春王正月岂有他义乎吁是不然僖襄如齐晋而王室无嘉好防葬之事则王正月之书乃常例也其与公如齐仲孙蔑如京师天王崩而公在楚者异矣】
　　齐侯【惠】伐莱【襄陵许氏曰赤狄比侵齐不敢报莱不伐齐而齐亟伐之可以观惠公畏彊凌弱矣】○秋取根牟【杜氏曰根牟东夷国也琅邪阳都县东根牟乡张氏曰今属宻州安丘县陈氏曰此年取根牟成六年取鄟襄十三年盿邿皆微国也愚按今益都路宁海州牟平县根牟盖小国内讳灭故书取与鄟邿同昭八年搜于红自根牟至于商衞即所取根牟地○刘氏曰根牟附庸国也左氏曰言易也非也根牟虽小不以兵革不能取也不分别国邑取灭之名而茍记其难易岂春秋意哉公羊曰邾娄之邑不系邾娄讳亟也妄甚矣】○八月滕子卒【昭公也子文公寿嗣高氏曰自隐七年书滕侯卒至此始书滕子】○九月晋侯【成】宋公【文】衞侯【成】郑伯【襄】曹伯【文】防于扈晋荀林父帅师伐陈【灵】
　　按左氏讨不睦也【杜氏曰谋齐陈】陈侯不会荀林父以诸侯之师伐陈晋侯卒乃还【音旋】则知经所书者与晋罪陈之词也防于扈以待陈而陈侯不会然后林父以诸侯之师伐之也则几于自反而有礼矣不书诸侯之师而曰林父帅师者在防诸侯皆以师听命而林父兼将【去声】之也则其众辑矣晋主夏盟又尝救陈所宜与也而惟楚之即夫岂义乎【愚按黑壤之防讨鲁而宣公以赂免扈之会谋齐陈而二国不防盖晋成爲弑君者所立不能致讨侵陈之役奄然以元恶主兵是以外不足以却荆楚内不足以服诸侯今此谋齐而簒立之鲁宣独事齐而不会无所忌惮故成公世霸仅能两会诸侯卒无成功春秋于荀林父之讨陈书帅师书伐虽曰与晋而不能芘陈其失亦着矣】
　　辛酉晋侯黑臀卒于扈【成公也在位七年子獳嗣是爲景公谷梁传其地于外也杜氏曰扈郑地卒于境外故书地襄七年传诸侯卒于境内不地愚按诸侯卒于师曰师曹伯卢及负刍是也卒于会曰会杞伯成是也于他国则如许男寗蔡侯东国卒于楚吴子遏卒于巢是也于封内则如郑伯髠顽卒于鄵宋公佐卒于曲棘是也晋成公不言卒于会盖会礼已毕故不言防尔○刘氏曰谷梁云其日未逾竟也非也未逾竟犹在国尔何得书其地然则扈者他国之地名非晋地也】○冬十月癸酉衞侯郑卒【成公也在位三十五年子速嗣是爲穆公】
　　晋成公何以不葬鲁不防也衞成公何以不葬亦鲁不防也衞成事晋甚谨而鲁宣公独深向齐衞欲爲【去声】晋致鲁故谋黑壤之防而特使孙良夫来盟以定之也及会于黑壤而晋人止公赂然后免是以扈之会皆前日诸侯而鲁独不往二国继以丧赴亦皆不会此所谓无其事而阙其文者也或曰二君皆有贬焉故不书葬【何氏曰晋成公不书葬篡也卫成公不书葬杀公子瑕也】误矣鲁人不会亦无贬乎书卒而以私怨废礼忘亲其罪已见【音现】春秋文简而直视人若日月之无私照也曲生意义失之逺矣【临川吴氏曰春秋刑书也事实辞文善恶毕见圣人何容心哉葢浑浑如天道焉】
　　宋【文】人围滕【左传因其丧也】
　　围国非将【去声】卑师少所能办也必动大众而使大夫爲主帅【去声】明矣然而称人是贬之也滕既小国又方有丧所宜矜哀吊恤之不暇而用兵革以围之比【毗志反】事以观知见贬之罪在不仁矣【蜀杜氏曰诸侯擅兵围人之国况又因其丧故从书人之贬家氏曰滕子卒曾未数月宋乗其丧而围之匪惟乘滕之丧亦乘晋之丧晋政不竞诸侯擅相侵伐贬宋亦以讥晋也】
　　楚【庄】子伐郑【襄】晋郤缺帅师救郑【自是晋楚交伐郑左传楚子爲厉之役故伐郑晋郤缺救郑郑伯败楚师于柳棼国人皆喜唯子良忧曰是国之灾也吾死无日矣】
　　楚兵加郑数【危角反】矣或称人或称爵何也郑自晋成公初立舍【上声】楚而从中国正也【宣三年传言晋侯伐郑郑及晋平士会入盟】楚人爲【去声】是兴师而加郑不义矣故宣公三年书人书侵罪之也次年郑公子归生弑其君诸侯未有声罪致讨者而楚师至焉故特书爵与之也然兴师动众贼则不讨惟服郑之爲事则非义举矣故又次年传称楚子伐郑而经书人再贬之也至是称爵岂与之乎按公羊例君将【去声】不言帅师书其重者也至此书爵见【音现】其凌暴中华以重兵临郑矣何以知其非与之乎曰下书晋郤缺帅师救郑则知其非与之也【凡书救未有不善之也救者善则伐者之罪着矣】由此观春秋书法皆欲治乱贼之党谨中外之辨以一字爲褒贬深切着明矣【愚按五年晋苟林父救郑经不书者以是时郑方有弑君之乱所当讨而不当救故不书救今此书郤缺之救据明年传载郑讨归生之罪斲其棺而逐其族盖此时归生已毙矣故书救以与晋也】
　　陈【灵】杀其大夫冶【息列反公谷作泄冶音也左传陈灵公与孔宁仪行父通于夏姬皆其衵服以戯于朝冶諌曰公卿宣淫民无效焉且闻不令君其纳之公曰吾能改矣公告二子二子请杀之公弗禁遂杀冶孔子曰民之多辟无自立辟其冶之谓乎谷梁传称国以杀其大夫杀无罪也泄冶之无罪如何陈灵公通于夏徴舒之家公孙宁仪行父亦通于其家或衣其衣或其襦以相戱于朝泄冶闻之入諌曰使国人闻之则犹可使仁人闻之则不可君愧于泄冶不能用其言而杀之】
　　称国以杀者君与用事大臣同杀之也【庄二十六年称国以杀者国君大夫与谋其事与谋其事者用事之大夫也见杀者不得于君之大夫也】称其大夫则不失官守而杀之者有专辄之罪矣泄冶无罪而书名何也冶以谏杀身者也杀谏臣者必有亡国弑君之祸故书其名爲徴舒弑君楚子灭陈之端以垂后戒此所谓义系于名而书其名者也比干谏而死子曰商有三仁焉【史宋世家王子比干纣亲戚也见箕子谏不听曰君有过而不以死争则百姓何辜乃直言谏纣纣怒杀比干】泄冶谏而死何独无褒词夫语黙死生当【去声】其可而止尔泄冶之尽【子忍反】言无隐不愧乎史鱼之直矣【论语子曰直哉史鱼邦有道如矢家语史鱼骤谏灵公进蘧伯玉退弥子瑕公不从既死犹以尸諌】方诸比干自靖自献于先王【见微子之命】则未可同日而语也【通旨比干在纣之时亲则王子位则三公故谏而不从继之以死冶于灵公亲非贵戚之卿而位不爲上大夫也直谏而死伤于勇矣故书名以示贬春秋书杀大夫不特罪诸侯之专杀见杀者与有贬焉君子危邦不入乱邦不居如宋子哀微见宋乱而去圣人取其见几所以书字自非有拨乱之全才安可蹈危乱之朝轻生易死而不自爱乎家语子曰比干于纣亲则诸父官则少师固必以死争之冶之于灵公位在大夫无骨肉之亲怀宠不去仕于乱朝以区区之一身欲正一国之淫昏可谓捐矣】冶虽效忠其犹在宋子哀鲁叔之后乎故仕于昏乱之朝若异姓者如子哀洁身而去可也【文十四子哀来奔杜氏曰贵其不食污君之禄】其贵戚不食其禄如叔善矣【十七年叔卒谷梁曰宣弑而非之终身不食宣公之食杜氏曰国无道危行言孙冶直谏于淫乱之朝以取死故不爲春秋所贵陆氏曰治之死春秋责其非辅弼之臣居于淫乱之邦不能去位而行强谏乃是取死之道故君子不贵也称国以杀者以直谏纵邪臣害之累上之意可知也刘氏曰冶信能谏其君然而非大臣之操也所谓大臣者必洁其身于进退之始不可入焉则止矣今陈侯君臣之淫非一岁之积冶犹安其朝至不胜其欲而大乱废男女之节然后言之则其从君于昏多矣夫谓之从则具臣也居大臣之位而爲具臣之操过而见杀未爲不幸也且陈侯之淫举国皆恶之不独冶知之然则非能知君淫之爲贤以能止君淫之贤也非能言国乱之爲智以能去国乱之爲智也张氏曰君子见几而作不俟终日方灵公君臣驱驰株林之时冶知其不可谏洁身而去可矣至于亵慢朝廷服而戯则立于其朝者虽欲黙而不可得矣失于不能知几而早辨也木讷赵氏曰荐圭璧于泥涂固已疎矣触虎狼以取死庸得爲智乎愚按冶之失在于不能早谏以畜止其君之恶然其捐生尽言未可深责茍皆爲避祸之计则忠言不入于耳淫虐之君无所不至其祸尤不可胜言矣文定于徴舒弑君之传曰忠莫显于身见杀而其言验其所以许冶者何如哉】
　　【壬定王戌八年】十年【晋景公獳元年齐惠十卒衞穆公速元年蔡文十三郑襄六曹文十九陈灵十五弑杞桓三十八宋文十二秦桓六楚庄十五】春公如齐【惠○公至是四朝齐】公至自齐此亦如齐亦致其至而不书月上九年亦如齐亦致其至而书月者爲【去声】是年夏使仲孙蔑如京师故特于岁首书王正月以着宣公之罪而君臣名分【去声下同】之际谨严如此也归田以爲私惠比于君臣名分之际则大小不侔矣
　　齐【惠】人归我济西田【左传齐侯以我服故归济西之田程子传齐鲁修好故归鲁田田鲁有也齐非义取之故云归我不足爲善也】
　　宣公于齐顺其所欲既以女妻【去声】其臣【五年高固逆叔姬】又以兵会伐莱之举又每岁往朝于齐廷虽诸侯事天子无是礼也【诸侯事天子比年一小聘三年一大聘五年一朝今宣公自四年至十年七年之间五如齐元年及十年皆一年三遣大夫如齐过于事天子之礼矣】故惠公恱其能顺事已而以所取济西田归之也归讙及阐直书曰归【赵氏曰归者来致之辞】此独书我者乃相亲爱惠遗【去声】之意深着齐人助成弑逆之罪也【通防问传曰其言我者深着齐人助成弑逆之罪也夫定辞臣之位而取其赂以其服而复归之固皆罪矣然其归也不犹愈于取之乎曷爲于取不书我而书于归也曰天理至公无彼此人欲私炽则有我矣逆已而怒顺之则喜慢已则怒下之则喜鲁宣之于齐惠盖能顺其所爲而致恭以下之也故惠公深喜之而以济西田归鲁其称我者乃相亲爱惠遗之意鲁人复得所赂则心益放恶益遂矣故以爲深着助成弑逆之罪其取之也以贪人之货巳其归之也以恱人之事已而皆不以道也岂以归贤于取乎永嘉吕氏曰取不言我者宣公以立之不正而欲赂齐以求防故不言我以见内无惜之之意也于其归也则公比年如齐情好以笃外有朝聘之礼内有婚姻之故鲁亦欲得而齐以归之是以言我以见内有欲之之意也】或谓济西鲁之本封故书我【赵氏纂例】则误矣以柔巽卑屈事人不以其道而得地与恱人之柔巽卑屈事已不以其道而归其地皆人欲之私而非义矣【高氏曰元年书齐人取济西田葢鲁以济西之田赂齐而齐人取之也至是而归者公比年朝齐齐侯感公朝事之勤因以归之也夫鲁之分地先君受之于天子岂可失坠又况负弑逆之罪赂以免讨乎齐人取弑逆之赂以纵恶故其取其归皆谨书之家氏曰天道十年而一周人事十年则一变桓之簒隐歴十年而无讨春秋于是歳始书王以正之今宣之簒亦至此十年天王无讨方伯不问齐人忽以赂田来归盖以十年之久天理必复齐人知罪之所在而自举本田以复于鲁也愚按齐人归地者三郓讙阴之田孔子以礼化强暴齐景心服而归之书曰来归来归者美辞也讙及阐以哀公悔过迁善归邾子益于邾故齐悼归其二邑故书曰归归者顺辞也惟此济西之田宣公逾礼以恱齐齐惠喜于媚已而归其田于鲁一出于相与之私故书归我我者私已之谓也不惟异于圣人之行王道其比哀公之改过亦不可同日语矣○赵氏曰公羊云齐已取之矣言我者未絶于我也其实未之齐也按已取之又言未絶何迂诞之甚谷梁云公娶齐齐由以爲兄弟反之不言来公如齐受之也哀八年归讙及阐岂是公受乎但言归我则知其来也省文耳】
　　夏四月丙辰日有食之【何氏曰与八年食既应同事重故累食】○己巳齐侯元卒【惠公也在位十年子无野嗣是爲顷公】○齐崔氏出奔衞【公羊传崔氏齐大夫也其称氏何讥世卿世卿非礼也谷梁传氏者举族而出之之辞也】
　　按左氏崔杼有宠于惠公高国畏其逼也公卒而逐之奔衞书曰崔氏以族奔也【范氏曰崔杼以世卿专权齐人恶其族今出奔既不欲其身反又不欲立其宗后故逐其族若举族尽去之尔】许翰以谓崔杼出而能反反而能弑者以其宗强于此举氏辨之早也其说得矣【张氏曰特书其氏见崔杼之宗强于齐故势足以逼高国今日虽逐之而尚能复归于齐如崔成之徒后日卒自遗灭宗之祸岂非族大势张而不知制节谨度卒至凶于家祸于国也欤家氏曰是岁至杼杀君盖五六十年使杼得年七十此时方在弱冠不应权势已盛爲人所畏疑非杼之身或其父但不可考尔】所谓讥世卿者非公羊本防盖门弟子因尹氏武氏称世卿而附益之于此尔经有事同而词异亦有事异而词同一视之则泥【去声】而不通矣【孙氏曰东迁之后天子诸侯大夫皆世书尹氏讥天子大夫书崔氏讥诸侯大夫高邮孙氏曰自隐至昭二百年而尹氏世执周政故卒有子朝之难而专废立之权自宣至襄五十余年崔氏世爲齐大夫故卒有弑君之祸也春秋之时尊莫如周强莫如齐而世卿之祸如此尹氏崔氏圣人择其至强而爲害之深者以爲戒也愚按崔杼之奔盖如陈文子之出不久而复返也文定从谷梁谓举族而出之然杼之宗族强盛所以出而能反反而能弑者由其世爲大夫故致是耳僖二十八年传纪崔夭防战城濮则世袭大夫可知矣且崔氏乃丁公之子孙迨今五百年苟非世大夫曷能长有后于齐国乎○刘氏曰左氏云书曰崔氏非其罪也且告以族不以名非也齐虽告以族春秋固当正之若曰崔杼无罪则栾盈亦无罪何以不曰栾氏出奔耶】
　　公如齐【顷左传公如齐奔丧杜氏曰公亲奔丧非礼也公出朝防奔丧会葬皆书如不言其事史之常也】五月公至自齐【公如齐止此】
　　文约而事详者经也春如齐朝惠公夏如齐奔其丧若是虽不致可也而皆致者甚之也【王氏曰礼诸侯卒有服者奔丧无服者防葬公之于齐非有服也而亲奔其丧谄谀甚矣以谄事齐不问礼之当否有取危之道故春夏两如皆致之】天王之丧不奔欲行郊礼而汲汲于奔齐惠公之丧天王之葬不防使微者往而公孙归父防齐惠公之葬其不顾君臣上下尊卑之等所谓肆人欲灭天理而无忌惮者也词繁而不杀【所卖反】圣人之情见【音现】矣【薛氏曰行不以礼而源源不巳何公之不惮烦也家氏曰天王之丧鲁不奔不赙今也怀辅簒之私恩如齐奔丧事之悖也春而书公如齐公至自齐曽未数月又书公如齐公至自齐备书所以贬也愚按鲁君亲往奔丧送葬者三春秋于此年书齐侯元卒公如齐公至自齐于成十年书晋侯獳卒公如晋明年三月公至自晋襄二十八年书公如楚楚子昭卒明年正月公在楚五月公至自楚虽不言奔丧送葬而其实了然矣春秋歴十有二王惟叔孙得臣叔鞅送襄景之葬公孙敖奔襄王丧而不至晋之不知所尊至于此极他何望焉驯至昭公之吊少姜至河乃复以国君之重奔嬖妾之丧却而不纳益可伤矣】
　　癸巳陈夏徴舒弑其君【灵】平国【徴知陵反左传陈灵公与孔宁仪行父饮酒于夏氏公谓行父曰徴舒似女对曰亦似君征舒病之公出自其廏射而杀之二子奔楚】
　　陈灵公之无道也而称大夫之名氏以弑何也祸莫大于拒諌而杀直臣忠莫显于身见杀而其言验冶所爲不惮斧钺尽【子忍反】言于其君者正谓灵公君臣通于夏徴舒之家恐其及祸不忍坐观故昧死言之灵公不能纳又从而杀之卒以见弑而亡其国此万世之大戒也特书徴舒之名氏以见冶忠言之验灵公见弑之由使有国者必以逺【去声】色修身包容狂直开纳谏诤爲心也【家氏曰君无道称国以弑陈灵朋淫杀谏而弑者以氏名书盖不着征舒氏名无以见祸乱之所从生讨征舒亦所以治平国也】以爲罪不及民故称大夫以弑者【杜氏曰恶不加民故称臣以弑】非经意矣【张氏曰古人以礼爲防闲而人君之尊有妃偶嫔御之侍有居处出入之奉有廉耻羞恶之限所以养其尊贵者至矣何至驱驰于株林以爲乐哉冶之谏夏南之诗皆以其舍人道而躬爲禽兽之行也考之外传前年单子如楚过陈时冶未死也单子归而告王以陈侯帅其卿佐南冠以淫于夏氏陈侯不有大咎国必亡已见之于三年之前矣能无及乎观春秋所书弑君如陈平国齐光蔡固以千乗之主而自侪于闾巷小人所不爲者心术之惑可不戒哉高氏曰灵公弑而子午嗣是爲成公成公不讨弑君父之贼则知灵公之恶播于国人而征舒之罪国人所不憝也愚按礼称诸侯非问疾吊丧而入诸臣之家是谓君臣爲谑注者谓陈灵公数如夏氏以取弑焉夫人君之举动尚谨于嫌疑之际而不可轻也况可紊男女之别恣鸟兽之行其不爲朱温之万段者几希矣】
　　六月宋【文】师伐滕【左传滕人恃晋而不事宋宋师伐滕】
　　前围滕称人刺【与谏同七赐反】伐丧也此伐滕称师讥用众也宋大国爵上公霸主之余业力非不足也今邻有弑逆不能声罪致讨【王氏曰宋鲍以簒弑得国视陈郑逆乱恬不爲怪】乃用大众以伐所当矜恤之小邦且滕不事已无乃已德犹有所阙【僖十九子鱼曰云云】而滕何尤焉故特称师以着其罪而汲汲于诛乱臣讨贼子之意见【音现】矣【家氏曰宋鲍间晋之多故而用师于滕围之未服又从而伐之未必无宋襄执婴齐之心襄且不能有成而况于鲍乎春秋书之所以贬之也】
　　公孙归父如齐【顷】葬齐惠公
　　归父仲遂之子【杜氏曰归父襄仲子】贵而有宠宣公深德齐侯之能定其位而又以济西田归之也故生则倾身以事之而不辞于屈辱没则亲往奔丧而使贵卿防其葬亦不顾天王之礼阙然莫之供也比【毗志反】事考辞义自见【音现】矣【愚按春秋以卿防葬惟襄王景王晋之襄平昭公此年齐惠及宋平滕成八见而已天子之丧动天下属诸侯遣卿送葬夫亦亡于礼者之礼耳晋之诸君犹曰霸国也齐惠之葬乃宣公所以报私恩而宋平则意如所以厚私姻也若滕则其君屡会葬于鲁矣当时诸侯慢于至尊而谨于强大莫不皆然灵王之丧郑简公在楚印段实往王吏不讨子太叔反以爲口实积习所致可胜叹哉】
　　晋【景】人宋【文】人衞【穆】人曹【文】人伐郑【襄】
　　按左氏郑及楚平诸侯伐郑取成而还【襄陵许氏曰自晋灵以来成景相继力争陈郑而无以服楚】其称人贬也郑居大国之间从于强令岂其罪乎不能以徳镇抚而用力争之是谓五十歩笑百歩庸何愈于楚自是责楚益轻罪在晋矣【高氏曰是时陈有弑君之乱曾不是图而从事于郑张氏曰舍乱臣贼子之大恶而轻动干戈以讨于迫于强令无所适从之小国家氏曰人四国所以人晋也夫躬天下之难而后可以责人之从己未闻躬天下之易而责人以强从也桓文所以得诸侯以其内奬王室外攘荆楚救灾恤患汲汲焉躬天下之难诸侯有所恃外夷有所畏是以得成霸业自晋襄没灵成景皆不克负荷而楚庄日以盛强北向而争诸侯侵陈侵郑观兵周疆将逞其所大欲晋人仅出偏师畏缩不敢犯荆楚之锋惟伺其去释憾于小国今又讨郑纵能服之岂保楚之不再出乎夫翦篡锄凶霸政之最先自赵盾爲政宋齐鲁皆弑其君盾内有所慊置而不问今郤缺爲政又不能治侯国之贼其君者乃率三国争郑而以讨逆遗楚遂使夷国挟仗义之名以风示天下晋霸自是愈衰矣】
　　秋天王【定】使王季子来聘【王聘止此左传刘康公来报聘公羊传王季子者何天子之大夫也其称王季子何贵也其贵柰何母弟也谷梁传其曰王季王子也其曰子尊之也聘问也】公羊传【去声】曰王季子者王之母弟也【杜氏曰字季子即康公其后食采于刘】王有时聘以结诸侯之好【去声周礼大行人】礼也宣公享国至是十年不朝于周而比【毗志反】年朝齐不奔王丧而奔齐侯丧不遣贵卿会匡王葬而使归父防齐侯之葬纵未举法勿聘焉犹可也而使王季子来王灵益不震矣自是王聘春秋亦不书矣【襄陵许氏曰自是王灵益亡王聘益轻春秋不复録矣陈氏曰自顷王而下王室无聘鲁者于是再聘而王季子实来则已尊矣愚按宣公简慢于王知有齐而不知有周所以君臣朝夕奔走于临淄之境者其心必曰济西之田未复不可不曲意事之而不思鲁封七百里之地秋毫皆君赐也而防本塞源其罪应诛定王始则徴聘于鲁中则厚贿于仲孙终则命贵弟报聘是犹爲人父而不责子之狠傲乃三揖于定省之常礼而德色于借耰之微恩也宣公既不知所当尊而王亦不能自尊矣故来求之书止于文公来聘之书止于宣公锡命之书止于成公非削之而不纪葢王命不足爲轻重而王亦不复遣使于诸侯耳寥寥百有余年而桓尚以归赈録自是天王之名号不见于经矣】
　　公孙归父帅师伐邾【定】取绎【绎公作蘱杜氏曰绎邾邑鲁国邹县北有绎山张氏曰诗保有鳬绎邾文公卜迁于绎皆此山之地今在袭庆府邹县爲邾鲁二国之境愚按邹县今属益都路】用贵卿爲主将【去声】举大众出征伐不施于乱臣贼子奉天讨罪而陵弱侵小近在邦域之中附庸之国是爲盗也【孟子曰非其有而取之者盗也】当此时陈有弑君之乱既来赴告藏在诸侯之防矣【见左传文十五襄二十】曽不是图而有事于邾不亦傎【音颠】乎故四国伐郑贬而称人鲁人伐邾特书取绎以罪之也【高氏曰自文公时邾鲁有隙宣公篡立而邾子首朝之自是絶迹鲁庭者又十年故归父伐之家氏曰滕何负于宋而宋伐之邾何负于鲁而鲁侵之皆由中国无盟主强陵弱众暴寡而莫之或禁也愚按无瑕者始可以讨人宣公篡立惴惴然自保惟恐诸侯之动干戈而问子赤之故也其不能讨陈宜矣而犹称兵于邾以夺其地者盖以晋伯之不振而强齐爲之援故耳不几硕鼠欺人之不见而窃食于盆盎之间乎下书归父为邾故如齐则鲁之为鲁可知矣】
　　大水【张氏曰隂盛阳微之征家氏曰宣即位以来六年螽七年大旱今复大水咎徴频仍未有甚于此时旱而书大水而书大以变常书也宣尝以臣弑君以子逐母罪大恶极天讨未加发而爲水旱之灾民受其虐书以示戒也】○季孙行父如齐冬公孙归父如齐【宣公聘齐止此】按左氏行父如齐初聘也归父如齐邾故也齐侯嗣立宣公亲往奔其父丧又使贵卿防葬矣若待逾年然后修聘未晩也而季孙亟行归父继往则以宣公君臣不知爲国以礼而谓妄说【音恱】取人之可以免于讨也【曲礼礼不妄説人】归父贪于取绎畏齐而往盖理曲则气必馁矣能无畏乎哉春秋备书而不削以着其罪爲后世鉴也【高氏曰以伐邾故恐齐人以爲讨遂谋伐莒焉甚矣鲁之惧齐也二岁之间而公与大夫五如齐矣愚按自反而缩则可以自立何畏于齐宣公行已有慊故君臣相及于齐而犹惧其获戾也】
　　齐侯【顷】使国佐来聘【左传国武子来报聘】
　　葬之速也【惠公三月而葬】大【音泰】不怀也【怀思也】又未逾年而以君命遣使【去声】聘于邻国则哀戚之情忘矣孟子曰养【去声】生不足以当大事惟送死可以当大事滕文公五月居庐未有命戒及至葬顔色之戚哭泣之哀吊者大恱而有愿爲其氓者盖礼义人心之所同然也齐顷【音倾】公嗣位之初举动如此丧【去声】师失地几见执获【成二年战鞌败齐】岂特妇人笑客之罪哉【见左传十七年】已失守身之本矣【高氏曰嗣子逾年即位始称君未逾年称子故葵丘之防称宋子盖齐桓方倡大义以尊中国故宋公虽在丧而来与防亦不深责以其不获已而趋急务尔鲁之于齐与国也聘虽后时亦何害耶惠公之葬既速又未逾年而以君命遽遣使来聘焉议伐莒也当凶衅而行吉礼忘哀思而结懽好书曰齐侯着其恶也】
　　饥【公羊传何以书以重书也张氏曰王政以民食爲重故积贮天下之大命也前此百有节年水旱螽螟之灾多矣不以饥书今大水之后特书饥者着宣公烦于事外国用无节上下用竭故一遇水旱遂致乏食耳】○楚子【庄】伐郑【襄左传楚子伐郑晋士防救郑逐楚师于颍北诸侯之师戍郑】经有词同而意异者比【毗志反】事以观斯得之矣九年楚子伐郑称爵者贬词也若曰国君自将【去声】恃强压弱凭陵中夏之称也知然者以下书晋郤缺帅师救郑则贬楚可知矣此年楚子伐郑称爵者直词也若曰以实属【章欲反】辞书其重者【公羊君将不言帅师书其重者也】而意不以楚爲罪也知然者以传【去声】书晋士防救郑逐楚师于颍北【杜氏注颍水出河南阳城】而经削之则责晋可知矣此类兼以传爲案者也【高氏曰晋士防救郑及诸侯戍郑而春秋削之者责晋虽得郑而不能有之也家氏曰士会用偏师无益于救郑是岁郑即楚故略而不书耳】
　　【癸定王亥九年】十有一年【晋景二齐顷公无野元年衞穆二蔡文十四郑襄七曹文二十陈成公午元年桓三十九宋文十三秦桓七楚庄十六】春王正月○夏楚子【庄】陈侯【成】郑伯【襄】盟于辰陵【谷作夷陵左传春楚子伐郑及栎子良曰晋楚不务德而兵争与其来者可也晋楚无信我焉得有信乃从楚夏楚盟于辰陵陈郑服也朱子曰宣公之时楚庄盛强主盟中国杜氏曰辰陵陈地颍川长平县东南有辰亭张氏曰今淮宁府西华县愚按西华县在今汴梁路陈州】
　　晋楚争此二国爲日久矣今陈郑背【音佩】晋从楚盟于辰陵而春秋书之无贬词者岂与其下乔木入幽谷乎【诗伐木出自幽谷迁于乔木愚按孟子以乔木崇高譬中国以幽谷卑下譬南蛮】中国不能令则蛮荆进矣【薛氏曰陈郑以中国之不足恃而盟于楚由中国之无伯诸侯之失其恃也】经之大法在诛乱臣讨贼子有乱臣则无君有贼子则无父无父无君即天理无复少存人类殄爲禽兽虽得天下不能一朝居也【见孟子】今鲁与齐方用兵伐莒晋与狄方防于攅函而不谋少【去声】西氏之逆也而楚人能谋之所谓礼失而求之野【前艺文志仲尼有言云云颜师古曰言都邑失礼则于野求之亦将有获】不以其僻处南荒而遂外之也【孙氏曰与楚者伤中国无人丧乱陵夷之极也】辰陵之盟所以得书于经而词无贬乎圣人讨贼之意可谓深切着明矣【张氏曰楚庄于是合二国爲盟而欲讨陈夏征舒也春秋以晋齐二大国方且致勤于莒狄而不能讨独楚庄合诸侯以讨之所以楚子书爵于陈侯郑伯之上与之也愚按楚自会盂之后未尝称爵与于防盟今书子序陈侯郑伯之上楚初主盟也防盂称爵贬之也不称爵则疑于楚大夫而执宋公之罪不着也盟辰陵书爵予之也予其谋讨陈之贼也后此盟于蜀楚公子婴齐序诸国大夫之上贬而称人不予婴齐之主诸侯也宋虢之盟屈建公子围先歃而经首晋不与楚之狎主盟也申之防楚子爲主而不殊淮夷则皆狄也由是知辰陵之盟楚子先序而无贬词葢予之也】
　　公孙归父防齐【顷】人伐莒【季佗张氏曰莒恃晋而不事齐鲁从齐而伐之兵不讨乱而挟强凌弱深着齐鲁之罪也蜀杜氏曰称齐人以示贬人齐亦以人鲁也必书公孙归父亦以志大夫之专也愚按伐邾伐莒皆以归父将重兵而后此会齐侯会楚子皆归父特会国君以见宣公之德仲遂而宠其子使专权于鲁也至笙之逐得非肇端于此欤】○秋晋侯【景】会狄于櫕函【櫕才端反左传晋郤成子求成于众狄众狄疾赤狄之役遂服于晋会于櫕函众狄服也谷梁传不言及外狄也杜氏曰櫕函狄地】
　　春秋正法不与外域防同分类也书防戎防狄防呉皆外词也【范氏曰所以异之于诸夏薛氏曰诸侯之与外防皆在所可罪则盟主可知也】内中国故详外四裔故略今中国有乱天王不能讨则方伯之责也又不能讨则四邻诸侯宜有请矣而鲁方会齐伐莒晋方求成于狄是失肩背而养其一指不能三年而缌小功之察【南轩张氏曰孟子所譬言舍大徇小】不亦傎【音颠】乎凡此直书其事不待贬絶而义自见【音现】者也【赵氏曰当时陈郑之君并相率而从楚而狄人尚念伯国之余烈从晋不衰故晋侯亲往防之夫诸侯恃者晋鲁方伐莒晋方会狄而使楚人爲伯者之事此反道也陈氏曰楚方倡义于天下而晋孜孜于羣狄至往会焉晋卑甚矣是故楚庄之春秋晋有诸侯之事不悉书也宣三年晋侯伐郑不书五年荀林父伐陈不书张氏曰晋侯爲盟主而往与狄会舍夏征舒以遗楚讨使楚举大义以加于中国又欲与楚争郑楚直晋老所以败于邲也愚按晋景就狄地爲会与僖三十二年衞人及狄盟义同】
　　冬十月楚【庄】人杀陈【成】夏征舒丁亥楚子入陈【谷梁传此入而杀也其不言入而杀明楚之讨有罪也日入恶入者也程子传人众辞大恶众所欲知也诛其罪义也取其国恶也】
　　称人者众辞也【杜氏曰不言楚子而称人讨贼词也范氏曰变楚子言人者弑君之贼若曰人人所得杀也陈氏曰楚亟称子矣自宋万而下无讨贼者虽讨之不以其罪且百年于此则楚之讨征舒其不曰楚子何讨贼不以内外贵贱恒称人高邮孙氏曰讨贼虽诸侯虽大夫虽国人虽外国必皆曰人】大恶人人之所同恶【去声】人人之所得讨其称楚人杀征舒诸夏之罪自见【音现】矣【高氏曰弑君之贼固人人可得而杀之岂有楚人之间哉征舒弑君今已逾年国人不能讨天子方伯不能诛反致南蛮入中国而杀之彼南蛮尚知弑君者之当杀则中国如之何不能杀之耶圣人书此伤中国之不自正也薛氏曰见贼之不讨于中国而讨于荆蛮也虽然天下之恶一也楚杀徴舒与卫杀州吁蔡杀陈佗一例书之所以明乱臣贼子人道共恶人人得诛初不间于中外所以广忠之路而拯三纲于大乱之日也】按左氏传【去声】楚子爲【去声】夏氏乱故谓陈人无动将讨于少【去声】西氏【杜氏曰少西征舒之祖子夏之名】遂入陈杀征舒轘【音患车裂之也】诸栗门【陈城门】而经先书杀后书入者与楚子之能讨贼故先之也【陈氏曰不书入而后杀予之以讨贼之义也则讨贼一事入一事也愚按晋文执曹伯非伯讨故先书入曹后书执曹伯楚灵杀齐庆封虽杀有罪而不以讨贼杀之故先书伐吴而后书杀庆封亦不系之楚人则知此以讨贼予楚庄也】讨其贼爲义取其国爲贪舜跖【之石反】之相去逺矣其分乃在于善与利耳楚庄以义讨贼勇于爲善舜之徒也以贪取国急于爲利跖之徒矣爲善与恶特在一念须臾之间而书法如此故春秋传心之要典不可以不察者也或曰圣人大改过楚虽县陈能听申叔时之说而复【扶又反】封陈【陈侯在晋申叔时使于齐反复命而退王使让之曰夏征舒爲不道弑其君寡人以诸侯讨而戮之诸侯县公皆庆寡人女独不庆寡人何故对曰夏征舒弑其君其罪大矣讨而戮之君之义也抑人亦有言曰牵牛以蹊人之田而夺之牛牵牛以蹊者信有罪矣而夺之牛罚已重矣诸侯之从也曰讨有罪也今县陈贪其富也以讨召诸侯而以贪归之无乃不可乎王曰善哉乃复封陈乡取一人焉以归谓之夏州】可谓能改过矣犹书入陈以贬之何也曰楚庄意在灭陈虽复封之然乡取一人焉以归谓之夏州【杜氏曰州乡属示讨夏氏所获也】而又纳其乱臣是制人之上下使不得其君臣之道也【范氏曰二人与君昏淫当絶之而讨强纳之执国威柄制其君臣傎倒上下错乱邪正】晋人以币如郑问驷乞之立故子产对曰若寡君之二三臣而晋大夫专制其位是晋之县鄙也何国之爲辞客币而报其使【去声】晋人舍【如字】之【昭十九年郑驷偃卒偃娶于晋大夫生丝弱其父兄立驷乞他日丝以告其舅晋人以币如郑问驷乞之立故子产对云云】他国非所当与【去声】也而必欲纳其乱臣存亡兴灭其若是乎【通防南唐季氏既臣于周以进退大臣之事请之而世宗无所可否以他国非所当与也】仲尼重伤中国深美其有讨贼之功故特从末减【左昭十四注末薄也减轻也】不称取陈而书入虽曰与之可矣【陆氏曰楚子之讨正也故书人入人之国又纳淫乱之臣邪也故明书其爵以示不正春秋之义彰善瘅恶纤芥无遗称事原情瑕瑜不掩斯之谓也愚按春秋子楚庄之讨征舒而称楚人亦犹吴阖庐之救蔡而战于柏举称吴子也楚子入陈目其人而贬之亦犹吴入郢之举号也辞虽不同意实无异盖楚庄阖庐实非有讨贼救患之诚心故书法予夺如此也使楚庄真有讨贼之心则辰陵之盟执征舒而诛之一匹夫之力耳奚俟于以重兵造其国都而后戮之哉使其素有讨贼之志则四年之伐郑俘归生而轘诸桔柣之门而仗义之名著于中国矣奚待于三月之围失贼不讨而受肉之降哉由其本无是心而假其事以爲功故不足以进于此也文定谓假于讨贼以县陈信矣论者以楚庄居五霸之列亦取其讨贼之一节如秦穆之悔过耳抑方诸吴阖庐夫差之暴横而或者亦以霸许之则秦穆楚庄犹爲此善于彼者欤○刘氏曰公羊云此楚子也其称人何贬也非也此譬犹蔡人杀陈陀耳且外讨弑君之贼何不得乎谷梁云此入而杀其不先言入何也外征舒于陈也非也言楚人杀者乃明征舒有罪尔且先言入后言杀可谓内征舒于陈乎】
　　纳公孙宁仪行父于陈【成宁公作寗公羊传此皆大夫也其言纳何纳公党与也谷梁传纳者内不受也辅人之不能民而讨犹可入人之国制人之上下使不得其君臣之道不可程子传致乱之臣国所不容也故书纳】
　　此二臣者从君于昏宣淫于朝诛杀谏臣使其君见弑盖致乱之臣也肆诸市朝与众同弃然后快于人心今乃诡辞奔楚托于讨贼复雠以自脱其罪而楚庄不能察其反覆【音福】又使陈人用之是犹人有饮毒而死者幸而复【云声】生又强【上声】以毒饮【去声】之可乎故圣人外此二人于陈【贾逵曰二子不系之陈絶于陈也】而特书曰纳纳者不受而强【上声】纳之者也爲楚庄者宜奈何潴【音诸】征舒之宫【檀弓杀其人坏其室洿其宫而潴焉】封冶之墓【书武成封比干墓】尸孔宁仪行父于朝谋于陈众定其君而去其庶几乎【高氏曰二子之恶乃其君之所由以弑者亦与征舒何异岂可复居陈大夫之位哉已絶于陈故不系于陈而书纳张氏曰孔宁仪行父必因奔楚诱楚子以利故楚子杀征舒而县陈微申叔时之言则陈遂亡矣楚庄怀变诈贪婪之志而尚能以义自克故封陈而不取然见善不明而非有改过不吝之心所以虽封陈而终宥陈之乱臣复纳诸国圣人予善之待人之公先旌其讨贼之义然后着其入陈且纳乱臣之罪使楚庄之善恶功罪显然明白详味此论非圣人莫能修之也愚按孔宁仪行父不书奔书奔则是宁行父请讨于楚也其归不系陈不使得爲陈之臣也经凡书纳皆非所宜纳书曰楚子入陈纳公孙宁仪行父于陈曰入曰纳则二臣之罪与楚庄纳之之恶皆见矣○啖氏曰左氏云书有礼也若以纳乱臣爲有礼孰爲非礼】
  </div>
  <div class="pagination">
   <a href="春秋胡传附录纂疏_page13.html">
    上一页
   </a>
   <span>
    ...
   </span>
   <a href="春秋胡传附录纂疏_page9.html">
    9
   </a>
   <a href="春秋胡传附录纂疏_page10.html">
    10
   </a>
   <a href="春秋胡传附录纂疏_page11.html">
    11
   </a>
   <a href="春秋胡传附录纂疏_page12.html">
    12
   </a>
   <a href="春秋胡传附录纂疏_page13.html">
    13
   </a>
   <span class="current-page">
    14
   </span>
   <a href="春秋胡传附录纂疏_page15.html">
    15
   </a>
   <a href="春秋胡传附录纂疏_page16.html">
    16
   </a>
   <a href="春秋胡传附录纂疏_page17.html">
    17
   </a>
   <a href="春秋胡传附录纂疏_page18.html">
    18
   </a>
   <a href="春秋胡传附录纂疏_page19.html">
    19
   </a>
   <span>
    ...
   </span>
   <a href="春秋胡传附录纂疏_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
