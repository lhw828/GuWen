<!DOCTYPE html>
<html>
 <head>
  <meta charset="utf-8"/>
  <title>
   春秋左传注疏 - 第 30 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋左传注疏 - 第 30 页/共 45 页
  </h1>
  <div class="content">
   春秋左传注疏卷三十五
　　春秋左氏传注疏卷三十五考证
　　公防晋侯齐侯宋公卫侯郑伯曹伯莒子邾子薛伯伯小邾子于沙随公至自会注无传○【臣浩】按传言复锢栾氏是有传也注云无传者盖为公至自防言意古夲公至自防自为一条
　　传郑人使少正公孙侨对曰注少正郑卿官也○【臣召南】按郑有六卿其司徒司马司空皆见于传有太宰官而非卿石是也少正为卿官寻传上下惟见此文是时子产之位在四其上为子展子西伯有见二十六年传
　　传贰于楚者子侯石盂归而讨之注石盂石○【臣召南】按石与良霄以十一年如楚为楚所执传在会萧鱼之前至十三年冬楚人始归良霄于郑石之计也此传言归而讨之似萧鱼防后郑即朝晋十二年春归国即讨子侯石盂石盂似又是一人非石防也必以石实石盂则所谓子侯者又何人乎
　　传执事实重图之○赵汸补注曰此记子产之言与二十九年女叔侯论鲁事皆以见霸国政令无节诸侯不胜其劳晋之不竞以此
　　晋栾盈复入于晋入于曲沃注据曲沃众还与君争非欲出附他国故不言叛○刘敞曰不言叛者劫众以敌君则乱而已矣苏辙曰不书自齐何也齐之纳盈非以兵明纳之也辟如盗贼私纳之耳
　　齐侯袭莒○林尧叟曰春秋书袭者此特茟也
　　传庆氏以陈叛○赵汸补注曰叛楚非叛国故不以叛告也
　　传知悼子少而听于中行氏注悼子知防之子荀盈也○【臣召南】按史记索隐引系本云林父生庚庚生偃偃生吴又曰首生防防生朔朔生盈并是四代则知盈与中行吴是再从兄弟也
　　传齐侯伐卫注先驱前锋军○先驱监本讹作申齐今改正
　　传赵胜帅东阳之师以追之疏服防以东阳为鲁邑缪之甚矣东阳之师谓下文叔孙豹所帅者也○【臣召南】按孔疏既知服防以鲁东阳觧晋东阳之非又云东阳之师谓下文叔孙豹所帅是仍以鲁师觧晋师矣传下文明曰叔孙豹帅师救晋次于雍榆与赵胜所帅东阳之师并无干渉疏文自相矛盾又何以纠服防之失也寻按文势必系从来刋本之误疑疏元文当云服防以东阳为鲁邑东阳之师谓下文叔孙豹所帅者谬之甚矣
　　传臧贾臧为出在铸○【臣召南】按十七年传高厚围臧纥于防郰叔纥臧畴臧贾帅甲三百宵犯齐师送之而复是贾于纥为卿之后亦尝还鲁矣纥奔邾时贾又在铸耳
　　传自虞以上为陶唐氏○【臣召南】按唐书宰相世系表刘氏出自祁姓刘累事夏为御龙氏在商为豕韦氏在周封为杜伯至宣王灭其国其子隰叔奔晋为士师生士蔿蔿生成伯缺缺生士防
　　传在周为唐杜氏注迁之于杜为杜伯杜伯之子隰叔奔晋○监本脱杜伯二字今添
　　传齐社搜军实注祭社因阅数军器○祭社监本讹作祭礼今改正
　　传齐人城郏○赵汸补注曰时谷水盛出于王城之西而南流入于洛水毁王城之西南将及王宫故齐人城郏







　　春秋左氏传注疏巻三十五考证
　　钦定四库全书
　　春秋左传注疏卷三十六【起襄公二十五年尽二十五年】
　　晋杜氏注　唐陆徳明音义　唐孔頴逹疏
　　经二十有五年春齐崔杼帅师伐我北鄙
　　夏五月乙亥齐崔杼弑其君光注齐侯虽背盟主未有无道于民故书臣罪崔杼也音义【背音佩】
　　公防晋侯宋公卫侯郑伯曹伯莒子邾子滕子薛伯伯小邾子于夷仪
　　六月壬子郑公孙舍之帅师入陈注子产之言陈以不义见入故舎之无讥释例详之疏【正义曰释例曰陈蔡楚之与国郑欲求亲于晋故伐而入之晋士庄伯诘其侵小问陈之罪子产答以东门之役故免于讥及其侵蔡既无晋命又无直辞君死主少兴师以求媚于晋义取乱略不能以徳懐亲又不能以直报怨故二大夫异于子产也陈之见伐本以晋晋不逆劳而以法诘之得盟主道理故仲尼曰晋为伯郑入陈非文辞不为功善之也】秋八月己巳诸侯同盟于重丘注夷仪之诸侯也重丘齐地己巳七月十二日经误音义【重直龙反】疏【正义曰僖五年公及齐侯云云防王世子于首止秋八月诸侯盟于首止公羊传曰诸侯何以不序一事而再见者前目而后凡也是言前序后总取省文之义故此直言诸侯犹是上夷仪之诸侯也刘云定四年公防刘子云云于召陵五月公及诸侯盟于臯鼬杜云复称公者防盟异防故此亦异处而不言公者谓史异辞于彼有规传云七月经言八月杜以长歴校之七月十二日有己巳知是经误也】
　　公至自防注无传
　　卫侯入于夷仪注夷仪本邢地卫灭邢而为卫邑晋愍卫衎失国使卫分之一邑书入者自外而入之辞非国逆之例音义【衎苦旦反】疏【正义曰僖元年邢迁于夷仪是夷仪本是邢地僖二十五年卫灭邢而有之还名其地为夷仪故为卫之邑也释例曰春秋称入其例有二施于师旅则曰不地在于归复则曰国逆国逆又以立为例逆而不立则皆非例所及诸例在外称入直是自外入内记事者常辞义无所取而贾氏虽夫人姜氏之入皆以为例如此甚多是杜以先儒妄以入例故显言非国逆也于时剽为卫君非国逆又不得位而称侯者晋人称为卫侯以告鲁故书侯也桓十五年郑伯突入于栎与此同也】
　　楚屈建帅师灭舒鸠注传在卫侯入夷仪上经在下从告
　　冬郑公孙夏帅师伐陈注陈犹未服
　　十有二月呉子遏伐楚门于巢卒注遏诸樊也为巢牛臣所杀不书灭者楚人不获其尸呉以卒告未同盟而赴以名音义【遏于葛反徐音谒】疏【正义曰诸侯不生名此呉子名在伐楚上者为卒书名上之以省文犹郑伯髠顽如防丙戌卒于鄵也】
　　传二十五年春齐崔杼帅师伐我北鄙以报孝伯之师也注前年鲁使孟孝伯为晋伐齐音义【为晋于伪反下为己取同】公患之使告于晋孟公绰曰崔子将有大志注志在弑君孟公绰鲁大夫音义【绰昌若反徐本作卓音同】不在病我必速归何患焉其来也不防注不为防害使民不严注欲得民心异于他日齐师徒归注徒空也○齐棠公之妻东郭偃之姊也注棠公齐棠邑大夫疏【正义曰楚僣号称王故县尹称公齐不僣号亦邑长称公者盖其家臣仆呼之曰公传即因而言之犹伯有之臣云吾公在壑谷也】东郭偃臣崔武子棠公死偃御武子以吊焉见棠姜而美之注美其色也使偃取之注为己取也音义【取如字又七住反注同注或作娶字】偃曰男女辨姓注辨别也音义【别彼列反】今君出自丁注齐丁公崔杼之祖疏【正义曰諡法逺义不克曰丁】臣出自桓不可注齐桓公小白东郭偃之祖同姜姓故不可昏武子筮之遇困注坎下兊上困音义【坎苦敢反兊徒外反】之大过注巽下兊上大过困六三变为大过音义【巽音孙】疏【正义曰坎下兊上为困兊为泽坎为水水在泽下则泽中无水也易困象曰泽无水困泽以钟水润生万物今则无水则万物困病故名其卦为困也巽下兊上为大过彖曰大过大者过也阳大隂小二隂而夹四阳大者过也】史皆曰吉注阿崔子疏【正义曰史者筮人也史有多人皆言为吉阿崔子之意也服防云皆二卦妄也】示陈文子文子曰夫从风注坎为中男故曰夫变而为巽故曰从风音义【中丁仲反】风陨妻不可娶也注风能陨落物者变而陨落故曰妻不可娶音义【陨于敏反娶亦作取七住反注同】且其繇曰困于石据于蒺藜入于其宫不见其妻凶注困六三爻辞音义【繇直又反蒺音疾藜力私反】困于石徃不济也注坎为险为水水之险者石不可以动也疏【正义曰坎彖云习坎重险也説卦坎为水水之险者为石也石不可动徃而遇石是徃不济也】据于蒺藜所恃伤也注坎为险兊为泽泽之生物而险者蒺藜恃之则伤疏【正义曰兊为泽説卦文也释草云茨蒺藜郭璞曰布地蔓生细叶子有三角刺人蒺藜有刺是草之险者践之则被刺故恃之则伤也】入于其宫不见其妻凶无所归也注易曰非所困而困名必辱非所据而据身必危既辱且危死其将至妻其可得见邪今卜昬而遇此卦六三失位无应则防其妻失其所归也音义【应应对之应防息浪反】疏【正义曰所引易曰易下系辞文也孔子引此爻之辞而以此言述之非所困而困者谓六三是坎坎为水水之险者为石遇石当湏辟之非合所困而困之故名必辱也非所据而据谓六三在坎之上泽之下于蒺藜之间应当辟之非合所据而乃据之故身必危也石未即害身之物所以云名必辱蒺藜害体之物故云身必危既有困辱且复倾危此死时其将至矣妻其可得见乎孔子述此爻之义如是今卜昬而遇此卦是不吉之象也六三以隂居阳位是失位也三应在上上亦隂爻是无应也动而无应是防失所归故不见其妻也刘云困卦六三上承九四四非三应而三欲附之附之不入自取其困不应为此困而为之名必辱也六三失位而下乘九二以柔乘刚非安身之道不应据而据之身必危也】崔子曰嫠也何害先夫当之矣注寡妇曰嫠言棠公巳当此凶音义【嫠本又作厘力之反】遂取之庄公通焉骤如崔氏以崔子之冠赐人侍者曰不可公曰不为崔子其无冠乎注言虽不为崔子犹自应有冠音义【骤愁又反徐在遘反】疏【正义曰公意言冠易得不足惜纵使余人不为崔子者其可无冠乎况崔子富贵其当自有冠也刘云冠是首服之大名周礼司服卿冕此崔子之冠盖冕也今知非者以礼运云冕弁兵革藏于私家非礼也崔子冕在公府非君祭不得用之将以赐人人非是卿何防施用案传云骤如崔氏以崔子之冠赐人当谓就崔子家以崔子冠赐人当是冠也或冠模制作有异故以赐人】崔子因是注因是怒公又以其间伐晋也注间晋之难而伐之音义【间间厠之间注同难乃旦反】曰晋必将报欲弑公以説于晋而不获间公鞭侍人贾举而又近之乃为崔子间公注伺公间隙音义【弑申志反説音悦又如字近附近之近下近于公宫并注同为于伪反下莒为下注为崔子同】夏五月莒为且于之役故莒子朝于齐注且于役在二十三年音义【且子余反】甲戌飨诸北郭崔子称疾不视事注欲使公来乙亥公问崔子注问疾遂从姜氏姜入于室与崔子自侧户出公拊楹而歌注歌以命姜音义【拊方甫反拍也楹音盈】侍人贾举止众从者而入闭门注为崔子闭公也重言侍人者别下贾举音义【从才用反重直用反别彼列反】甲兴公登台而请弗许注请免请盟弗许请自刄于庙弗许注求还庙自杀也皆曰君之臣杼疾病不能听命注不能亲听公命近于公宫注言崔子宫近公宫或滛者诈称公陪臣干掫有滛者不知二命注干掫行夜言行夜得滛人受崔子命讨之不知他命音义【陪臣干徐云读曰犴胡旦反注同服音如字掫侧栁反徐又子俱反一音作侯反説文云掫夜戒有所击也从手取声字林同音子侯反服本作诹子须反谋也今传本或作诹犹依掫音行夜音下孟反下同】疏【正义曰昭二十年传説齐公孙青聘卫之事云賔将掫主人辞賔曰若不获扞外役是不有寡君也乃亲执铎终夕与于燎燎即是掫之事扞外役即是干之义也故先儒相皆以干掫为行夜説文云掫夜戒守有所击从手取夜扞防盗手有所击故以干掫为行夜官名也服防云一曰干扞也掫谋也言受崔子命扞御谋滛之人有此谬説故掫字或误从言也今定本作干掫受崔子之命又受公命是为二命故云受崔子命讨之不知他命也】公逾墙又射之中股反队遂弑之疏【正义曰上未有射公之文而云又射之者以公未逾墙必已射公但射公不中传文不载以逾墙射之中股故传言其事而云又也】贾举州绰邴师公孙敖封具铎父襄伊偻堙皆死注八子皆齐勇力之臣为公所嬖者与公共死于崔子之宫音义【射食亦反中丁仲反股音古队直类反具求付反铎待洛反偻力侯反堙音因】祝佗父祭于高唐注高唐有齐别庙也音义【佗徒河反】至复命不説弁而死于崔氏注爵弁祭服音义【説他活反弁皮彦反】申蒯侍渔者注侍渔监取鱼之官音义【蒯苦怪反监古衔反】退谓其宰曰尔以帑免注帑宰之妻子音义【帑音奴】我将死其宰曰免是反子之义也与之皆死注反死君之义崔氏杀鬷蔑于平隂注鬷蔑平隂大夫公外嬖传言荘公所养非国士故其死难皆嬖宠之人音义【鬷子公反难乃旦反下皆同】晏子立于崔氏之门外注闻难而来其人曰死乎曰独吾君也乎哉吾死也注言巳与众臣无罪曰行乎曰吾罪也乎哉吾亡也注自谓无罪曰归乎曰君死安归注言安可以归君民者岂以陵民社稷是主臣君者岂为其口实社稷是飬注言君不徒居民上臣不徒求禄皆为社稷音义【为于伪反注皆为及下文同】故君为社稷死则死之为社稷亡则亡之注谓以公义死亡若为巳死而为巳亡非其私昵谁敢任之注私昵所亲爱也非所亲爱无为当其祸音义【昵女乙反任音壬当也】且人有君而弑之吾焉得死之而焉得亡之注言已非正卿见待无异于众臣故不得死其难也音义【弑申志反焉于防反下同】将庸何归注将用死亡之义何所归趣门啓而入枕尸股而哭注以公尸枕巳股音义【枕之鸩反注同】兴三踊而出人谓崔子必杀之崔子曰民之望也舎之得民注舎置也音义【踊羊宠反】卢蒲癸奔晋王何奔莒注二子荘公党为二十八年杀庆舎张本叔孙宣伯之在齐也注宣伯鲁叔孙侨如成十六年奔齐叔孙还纳其女于灵公嬖生景公注还齐羣公子纳宣伯女于灵公音义【还音旋】丁丑崔杼立而相之庆封为左相盟国人于大宫注大宫大公庙音义【相息亮反下同大音泰注同】曰所不与崔庆者晏子仰天叹曰婴所不唯忠于君利社稷者是与有如上帝乃防注盟书云所不与崔庆者有如上帝读书未终晏子抄荅易其辞因自防音义【曰所不与崔庆者本或此下有有如此盟四字者后人妄加防所洽反又所甲反】辛已公与大夫及莒子盟注莒子朝齐遇崔杼作乱未去故复与景公盟音义【复扶又反】大史书曰崔杼弑其君崔子杀之其弟嗣书而死者二人注嗣续也并前有三人死其弟又书乃舎之南史氏闻大史尽死执简以徃闻既书矣乃还注传言齐有直史崔杼之罪所以闻闾邱婴以帷防其妻而载之与申鲜虞乘而出注二子庄公近臣音义【帷位悲反防直转反乗绳证反】鲜虞推而下之注下婴妻也音义【推如字又他回反】曰君昬不能匡危不能救死不能死而知匿其昵注匿藏也昵亲也音义【匿女力反昵女乙反】其谁纳之行及弇中将舎注弇中狭道音义【弇于检反又于廉反狭音洽】婴曰崔庆其追我鲜虞曰一与一谁能惧我注言道狭虽众无所用遂舎枕辔而寝注恐失马也音义【枕之鸩反】食马而食驾而行出弇中谓婴曰速驱之崔庆之众不可当也遂来奔注道广众得用故不可当音义【食马音嗣】崔氏侧庄公于北郭注侧瘗埋之不殡于庙音义【瘗于滞反埋无皆反】丁亥诸士孙之里注士孙人姓因名里死十三日便不待五月四翣注防车之饰诸侯六翣音义【翣所甲反】疏【正义曰周礼缝人掌衣翣栁之材郑云必先纒衣其木乃以张饰也防大记云饰棺君黼翣二黻翣二画翣二郑云汉礼翣以木为筐广三尺四寸方两角高衣以白布画者画云气其余各如其象柄长五尺车行使人持之而从既窆树于圹中檀弓曰周人墙置翣是也是説翣之制也方言云自闗而东谓扇为翣则翣是扇之类也礼器云天子八翣诸侯六翣大夫四翣郑云八翣者加龙翼二】不跸注跸止行人音义【跸音必】疏【正义曰礼防车乘人专道而行无贵贱一也跸者止行人也此不止行人略贱之】下车七乘不以兵甲注下车送之车齐旧依上公礼九乘又有甲兵今皆降损音义【乘绳证反注及下七百乘同】疏【正义曰服防云下车遣车也杂记云遣车视牢具郑云言车多少各如所包遣奠牲体之数也然则遣车载所包遣奠而藏之者与遣奠天子大牢包九个诸侯亦大牢包七个大夫亦大牢包五个士少牢包三个大夫以上乃有遣车如郑之所言遣车者乃是明器涂车刍灵载所包遣奠藏之于圹中下车若是明器则甲兵亦是明器当云无甲兵不得云不以甲兵也杜言送之车则谓此为贰车非遣车也言下车者盖谓麄恶之车非良车也周礼大行人云上公贰车九乘侯伯贰车七乘子男贰车五乘则齐是侯爵法当车七乘耳今传举七乘言其不依旧法知齐旧依上公之礼贰车九乘其送又有甲兵今皆降损也用甲兵者是送终大礼法当备列军陈若汉霍光发材官轻车北军伍校士军陈至茂陵以送其所以荣之也】○晋侯济自泮注泮阙音义【泮普半反】防于夷仪伐齐以报朝歌之役注朝歌役在二十三年不书伐齐齐人逆服兵不加齐人以庄公説注以弑庄公説晋也音义【説如字又音悦注同】疏【正义曰刘云杜意晋谋伐齐齐人乃弑庄公以説晋也谓庄公死后晋始谋伐齐齐人以庄公伐晋晋欲报伐庄公既以此説晋言晋雠既死今新君服从晋也】使隰鉏请成庆封如师注庆封独使于晋不通诸侯故不书鉏隰朋之曾孙音义【鉏仕居反使所吏反】男女以班赂晋侯以宗器乐器注宗器祭祀之器乐器钟磬之属疏【正义曰刘云哀元年蔡人男女以辨与此同杜意男女分别将以赂晋也谓男女分别示晋以恐惧服罪非以为赂也】自六正注三军之六卿五吏三十帅注五吏文职三十帅武职皆军卿之属官音义【帅所类反注及下注将帅同】疏【正义曰此齐以晋将来伐就防赂之则五吏三十帅皆军内之官也三军将佐有六与六正数同故以六正为六卿也其五吏三十帅皆是军内之官以三军与六正数同必是在军之官但军官不复可知下句言三军之大夫百官之正长则军内羣官足包之矣于大夫之上言五吏三十帅此吏帅未必贵于大夫当以有所掌故先言之耳以吏者治也故为文职帅者有所率领故为武职杜氏以意而觧不能审悉故云皆军卿之属官略言之耳既以帅为武职则帅是大帅下句复云师旅明当小于此帅故杜以下师旅为小将帅董遇云五吏谓一正有五吏为三十帅之长亦以意言之耳俗本三十帅为三十师非也】三军之大夫百官之正长师旅注百官正长羣有司也师旅小将帅音义【长丁丈反注同】及处守者皆有赂注皆以男女为赂处守守国者音义【处守手又反注处守同守国如字或手又反】疏【正义曰杜以上句男女以班与赂连文故云皆以男女为赂刘以为男女以班示降服于晋有赂者皆有货财赂之非以男女为赂与杜异也】晋侯许之注晋侯受赂还不讥者齐有防师自宜退疏【正义曰案传防于夷仪伐齐以报朝歌之役齐人以荘公説则晋初伐齐之日未知荘公巳死齐人以説方始知之齐既有防师自宜退纵今受赂未合致讥故杜为此觧而刘以为齐弑君之后晋始来伐而规杜氏非也】使叔向告于诸侯注告齐服公使子服惠伯对曰君舎有罪以靖小国君之惠也寡君闻命矣○晋侯使魏舒宛没逆卫侯注卫献公以四十年奔齐音义【宛于元反】将使卫与之夷仪崔子止其帑以求五鹿注崔杼欲得卫之五鹿故留卫侯妻子于齐以质之疏【正义曰卫侯本以妻子奔齐今卫侯将入夷仪崔子止其帑于齐所以止之以求五鹿故也卫侯若得卫国望以五鹿与齐故止其妻子以质之也】○初陈侯防楚子伐郑注在前年当陈隧者井堙木刋注隧径也堙塞也刋除也音义【隧音遂徐又徒猥反下同堙音因刋古干反径古定反】郑人怨之六月郑子展子产帅车七百乘伐陈宵突陈城注突穿也遂入之陈侯扶其大子偃师奔墓注欲逃冢间遇司马桓子曰载余注陈之司马曰将廵城注不欲载公以廵城辞遇贾获注贾获陈大夫载其母妻下之而授公车公曰舎而母辞曰不祥注虽急犹不欲男女无别音义【别彼列反下文同】与其妻扶其母以奔墓亦免子展命师无入公宫与子产亲御诸门注欲服之而巳故禁侵掠音义【御鱼吕反掠音亮】陈侯使司马桓子赂以宗器陈侯免拥社注免防服拥社抱社主示服音义【免音问注同徐音万防冠也拥于勇反】使其众男女别而累以待于朝注累自囚系以待命音义【累类悲反一音吕轨反】疏【正义曰宣十二年楚子入郑郑伯肉袒牵羊所以不别以男女囚系以待命者此虽降服犹望国存故以囚系男女拟为郑之仆彼则恐其遂灭请俘江南国巳亡灭男女非巳之有故与此不同】子展执絷而见注见陈侯音义【絷陟立反见贤遍反】再拜稽首承饮而进献注承饮奉觞示不失臣敬子美入数俘而出注子美子产也但数其所获人数不将以归音义【数俘所主反注但数同俘方夫反】祝祓社司徒致民司马致节司空致地乃还注祓除也节兵符陈乱故正其众官脩其所职以安定之乃还也音义【祓芳弗反徐音沸】疏【正义曰周礼女巫掌嵗时祓除衅浴郑云歳时祓除如今三月上巳如水上之类衅浴谓以香薰草药沐浴彼言祓除知此祓社是祓除也其祓除之事当如郑之言也周礼有掌节之官节为兵符若今之铜虎符竹使符也陈国既乱致使官司废阙民人分散符节失亡故令陈之司徒招致民人司马集致符节司空检致土地使各依其旧师乃廻还也刘云陈国既乱民节与地非复陈有子展子产心不灭陈各使巳之官属各依其职事致之于陈使民依职领受具其众官备其所职以安定之乃还也诸官皆郑人在军有此官者盖权使摄为之未必是正官服防以为祝与司徒等皆是陈人各致其所主于子产案传陈侯拥社自抱以逆又何须祝祓之子美数俘获尚不取何当取其民地使陈致之既致乃还则是灭矣何以云入陈也】○秋七月己巳同盟于重邱齐成故也注伐齐而称同盟以明齐亦同盟疏【正义曰杜以经言同盟言伐齐直书诸侯同盟齐人不序于列故据同盟之言以明齐亦与盟刘以为齐直遣庆封如师齐侯不与盟今知非者以五月齐弑荘公之后即立景公及七月始盟言齐成故也明齐侯在防荘十六年同盟于幽云郑成也二十七年同盟于幽云陈郑服也竝与此文同又传称重邱之盟未可忘也故知齐亦同盟刘以为齐侯不与盟而规杜氏非也】○赵文子为政注赵氏代范匄令薄诸侯之币而重其礼注以重礼待诸侯穆叔见之谓穆叔曰自今以徃兵其少弭矣注弭止也音义【弭亡氏反】齐崔庆新得政将求善于诸侯武也知楚令尹注令尹屈建疏【正义曰赵文子初始为政与令尹相知望其在后兵息知是新令尹也下文始言屈建为令尹者因伐舒鸠而追序之其实蒍子冯卒在此盟前故服杜皆以令尹为屈建也】若敬行其礼道之以文辞以靖诸侯兵可以弭注为二十七年晋楚盟于宋音义【道音导】○楚防子冯卒屈建为令尹注屈建子木屈荡为莫敖注代屈建宣十二年邲之役楚有屈荡为左广之右世本屈荡屈建之祖父今此屈荡与之同姓名音义【邲扶必反广古旷反】舒鸠人卒叛注前年辞不叛楚令尹子木伐之及离城注离城舒鸠城呉人救之子木遽以右师先注先至舒鸠音义【遽其据反】子彊息桓子防子骈子盂帅左师以退注五人不及子木与呉相遇而退音义【防在接反骈蒲贤反又蒲丁反盂音于】呉人居其间七日注居楚两军之间子彊曰乆将垫隘隘乃禽也不如速战注垫隘虑水雨音义【垫丁念反方言云下也隘于懈反】疏【正义曰成六年注云垫隘羸困也方言云垫下也呉地下湿乆驻于此虑水雨大至民将困病故恐为人所禽制也】请以其私卒诱之简师陈以待我注简阅精兵驻后为陈音义【卒子忽反下同陈直觐反注同驻张住反】我克则进奔则亦视之注视其形势而救之乃可以免不然必为呉禽从之五人以其私卒先击呉师呉师奔登山以望见楚师不继复逐之傅诸其军注呉还逐五子至其本军音义【复扶又反下复伐陈同傅音附】简师防之呉师大败遂围舒鸠舒鸠溃八月楚灭舒鸠注五子既败呉师遂前及子木共围灭舒鸠音义【溃戸内反】○卫献公入于夷仪注为下自夷仪与喜言张本○郑子产献捷于晋注献入陈之功而不献其俘疏【正义曰上云数俘而出不将以归知其空献功不献俘也】戎服将事注戎服军旅之衣异于朝服疏【正义曰周礼司服云凡兵事韦弁服郑云韦弁以韎韦为弁又以为衣裳也诸侯之朝服冠缁布衣素积以为裳是戎服异于朝服也】晋人问陈之罪对曰昔虞阏父为周陶正以服事我先王注阏父舜之后当周之兴阏父为武王陶正音义【阏于葛反】我先王赖其利器用也与其神明之后也注舜贤故谓之神明庸以元女大姬配胡公注庸用也元女武王之长女胡公阏父之子满也音义【大音泰配亦作妃音配长丁丈反】疏【正义曰庸声近用故为用也史记陈世家云陈胡公满者虞帝舜之后也舜禹而舜子商均为封国夏后之时或失续周武王克殷求舜后得妫满封之于陈以奉帝舜祀是为胡公】而封诸陈以备三恪注周得天下封夏殷二王后又封舜后谓之恪并二王后为三国其礼转降示敬而已故曰三恪音义【恪苦洛反】疏【正义曰乐记云武王克殷未及下车乃封黄帝之后于蓟封帝尧之后于祝封帝舜之后于陈下车而封夏后氏之后于投殷之后于宋郊特牲云天子存二代之后犹尊贤也尊贤不过二代郑以此谓宋为二王之后蓟祝陈为三恪杜今以周封夏殷之后为二王后又封陈并二王后为三恪杜意以此言以备三恪则以陈备三恪而巳若逺取蓟祝则陈近矣何以言备以其称备知其通二代而备其数耳二代之后则各自行其正朔用其礼乐王者尊之深也舜在二代之前其礼转降恪敬也封其后示敬而巳故曰恪虽通二代为三其二代不假称恪唯陈为恪耳】则我周之自出至于今是赖注言陈周之甥至今赖周徳桓公之乱蔡人欲立其出注陈桓公鲍卒于是陈乱事在鲁桓五年蔡出桓公之子厉公也我先君庄公奉五父而立之注五父佗桓公弟杀大子免而代之郑庄公因就定其位音义【佗徒何反】蔡人杀之注欲立其出故我又与蔡人奉戴厉公注奉戴犹奉事至于庄宣皆我之自立注陈庄公宣公皆厉公子夏氏之乱成公播荡又我之自入君所知也注播荡流移失所宣十一年陈夏征舒弑灵公灵公之子成公奔晋自晋因郑而入也音义【夏戸雅反播补贺反】今陈忘周之大徳蔑我大惠弃我姻亲介恃楚众以凭陵我敝邑不可亿逞注亿度也逞尽也音义【介音戒凭皮氷反亿于力反逞勅景反度待洛反】我是以有徃年之告注谓郑伯稽首告晋请伐陈未获成命注未得伐陈命则有我东门之役注前年陈从楚伐郑东门当陈隧者井堙木刋敝邑大惧不竞而耻大姬注上辱大姬之灵天诱其衷啓敝邑心注啓开也开道其心故得胜音义【衷音忠】陈知其罪授手于我用敢献功晋人曰何故侵小对曰先王之命唯罪所在各致其辟注辟诛也音义【辟婢亦反注同】疏【正义曰陈大于郑而谓之侵小者言陈对晋为小不言小于郑也子展伐陈此言侵谓侵陵之非用兵之侵也】且夫天子之地一圻注方千里音义【圻音祈】列国一同注方百里疏【正义曰周法大国五百里此为一同者引夏殷时国小以讥晋国之寛大权以拒晋耳】自是以衰注衰差降音义【衰初危反注同】疏【正义曰中国七十小国五十是降差】今大国多数圻矣若无侵小何以至焉晋人曰何故戎服对曰我先君武庄为平桓卿士注郑武公庄公为周平王桓王卿士音义【数色主反下数甲兵数疆潦各并注同】城濮之役文公布命曰各复旧职注晋文公音义【濮音卜】命我文公戎服辅王以授楚捷不敢废王命故也注城濮在僖二十八年士庄伯不能诘注士庄伯士弱也音义【诘起吉反】复于赵文子文子曰其辞顺犯顺不祥乃受之冬十月子展相郑伯如晋拜陈之功注谢晋受其功音义【相息亮反】子西复伐陈陈及郑平注前虽入陈服之而巳故更伐以结成仲尼曰志有之注志古书言以足志文以足言注足犹成也音义【足将住反又如字下及注同】不言谁知其志言之无文行而不远注虽得行犹不能及远晋为伯郑入陈非文辞不为功慎辞哉注枢机之发荣辱之主疏【正义曰易系文也郑云枢戸枢也机弩牙也戸枢之发或明或暗弩牙之发或中或否以譬言语之发有荣有辱传言子产善为文辞于郑有荣也】○楚蒍掩为司马注蒍掩子冯之子子木使庀赋注庀治音义【庀匹婢反】疏【正义曰庀训为具而言治者以下説治赋之事治之使具故以庀为治也】数甲兵注阅数之甲午蒍掩书土田注书土地之所宜度山林注度量山林之材以共国用音义【度待洛反注及下注同共音恭】鸠薮泽注鸠聚也聚成薮泽使民不得焚燎壊之欲以备田猎之处音义【薮素口反燎力召反处昌虑反】疏【正义曰鸠聚释诂文也释地有十薮李廵曰薮泽之别名也周礼泽虞有大泽大薮小泽小薮郑云泽水所钟也水希曰薮其职云若大田猎则莱泽野是薮为田猎之处或焚其草则散失泽薮之用故聚成使不得焚燎之也】辨京陵注辨别也絶高曰京大阜曰陵别之以为冢墓之地音义【别彼列反下同】疏【正义曰释丘云絶高为之京非人为之邱李廵曰邱高大者为京也孙炎曰为之人所作也则京为邱类人力所作也释地云大陆曰阜大阜曰陵李廵曰大陆谓土地高大名曰阜阜最大为陵也檀弓称赵文子与叔誉观于九原观晋诸大夫之墓也僖三十二年传云殽有二陵焉其南陵夏后臯之墓也故知别邱陵以为墓之地】表淳卤注淳卤埆薄之地表异轻其赋税音义【淳音纯卤音鲁説文云卤西方咸也埆音学】疏【正义曰贾逵云淳咸也説文云卤西方咸地也从西省象盐形安定有卤县东方谓之斥西方谓之卤吕氏春秋称魏文侯时史起为邺令引漳水以灌田民歌之曰决漳水以灌邺旁终占斥卤生稻粱是咸薄之地名曰斥卤禹贡云海濵广斥是也淳卤地薄收获常少故表之轻其赋税】数疆潦注疆界有流潦者计数减其租入音义【疆居良反注同贾又其两反潦音老】疏【正义曰贾逵以疆为疆防墝埆之地郑众以为疆界内有水潦者案周礼草人凡粪种疆防用蕡郑云疆防疆坚者则疆地犹堪种植非水潦之类故从郑众之説数其疆界有水潦者计数减其租税也孙毓读为疆潦注云砂砾之田也】规偃猪注偃猪下湿之地规度其受水多少音义【偃于建反又一音如字猪陟鱼反尚书传云停水曰猪】疏【正义曰禹贡徐州大野既猪孔安国云水所停曰猪檀弓云有弑其父者洿其宫而猪焉是猪者停水之名偃猪谓偃水为猪故为下湿之地规度其地受水多少得使田中之水注之】町原防注广平曰原防隄也隄防间地不得方正如井田别为小顷町音义【町徒顶反隄丁兮反顷苦颖反】疏【正义曰广平曰原释地文李廵曰谓土地寛博而平正名曰原释邱云坟大防孙炎曰谓隄也隄防之间或有平地不得平正以为井田取其可耕之处别为小顷町也説文云町田践处曰町史游急就萹云顷町界亩是町亦顷类故连言之也谓广平为原者因尔雅之文其实此原谓隄防之闲也刘云广平曰原土地寛平当与隰相配非是不得为井田也释地于陆阜陵阿之下云可食者曰原孙炎曰可食谓有井田也陵阿山田可种谷者亦曰原也谓彼陵阿之间可食之地非广平也】牧隰臯注隰臯水崖下湿为刍牧之地音义【牧州牧之牧】疏【正义曰释地云下湿曰隰李廵曰下湿谓土地窊下名为隰也诗云鹤鸣于九臯毛郑皆以臯为泽之坎是臯为水岸也下湿与水岸不任耕作故使牧牛马于中以为刍牧之地】井衍沃注衍沃平美之地则如周礼制以为井田六尺为歩歩百为亩亩百为夫九夫为井音义【衍以善反贾云下平曰衍有溉曰沃】疏【正义曰周礼大司徒以土防之法辨五地之物生四曰坟衍五曰原隰衍地高于原称郇瑕氏之地沃饶鲁语云沃土之民逸则衍沃俱是平美之地衍是高平而美者沃是低平而美者二者竝是良田故如周礼之法制之以为井田贾逵云下平曰衍有溉曰沃所指虽异俱谓良美之田也六尺为歩以下皆司马法之文自度山林以下至此有九事贾逵以为赋税差品其注云山林之地九夫为度九度而当一井也薮泽之地九夫为鸠八鸠而当一井也京陵之地九夫为辨七辨而当一井也淳卤之地九夫为表六表而当一井也疆潦之地九夫为数五数而当一井也偃猪之地九夫为规四规而当一井也原防之地九夫为町三町而当一井也隰臯之地九夫为牧二牧而当一井也衍沃之地亩百为夫九夫为井周礼小司徒云乃经土地而井牧其田野郑云隰臯之地九夫为牧二牧而当一井今造都鄙授民田有不易有一易有再易通率二而当一是之谓井牧是郑贾同此説也案周礼所授民田不过再易唯有三当一耳不得有九当一也山陵薮泽京陵偃猪本非可食之地不在授民之限虽九倍与之何以充税而使之当一井也且以度鸠之等皆为九夫之名经未有此目故杜不用其説】量入脩赋注量九土之所入而治理其赋税音义【量音良又音亮注同】疏【正义曰量其九土所宜观其收入多少乃凖其所入脩其赋税其九土之内偃猪京陵无物可入而言九土之所入者总言之】赋车籍马注籍疏其毛色歳齿以备军用疏【正义曰赋与籍俱是税也税民之财使备车马因车马之异故别为其文】赋车兵注车兵甲士徒兵注歩卒音义【卒子忽反】疏【正义曰车兵者甲士也徒兵者歩卒也知非兵器者上云数甲兵下云甲楯之数故知此兵谓人也刘云兵者战器车上甲士与歩卒所执兵各异也司兵掌五兵郑众云五兵者戈殳防酋矛夷矛又曰军事建车之五兵郑云车之五兵郑司农所云者是也歩卒之五兵无夷矛而有弓矢事或当然】甲楯之数注使器杖有常数音义【楯食凖反又音尹杖直亮反】既成以授子木礼也注得治国之礼言楚之所以兴○十二月呉子诸樊伐楚以报舟师之役注舟师在二十四年也门于巢注攻巢门巢牛臣曰呉王勇而轻若啓之将亲门注啓开门也音义【轻遣政反】我获射之必殪注殪死也音义【射食亦反下同殪于计反】是君也死疆其少安从之呉子门焉牛臣隐于短墙以射之卒音义【疆居良反】○楚子以灭舒鸠赏子木辞曰先大夫蒍子之功也以与蒍掩注徃年楚子将伐舒鸠蒍子冯请退师以须其叛楚子从之卒获舒鸠故子木辞赏以与其子○晋程郑卒子产始知然明注前年然明谓程郑将死今如其言故知之问为政焉对曰视民如子见不仁者诛之如鹰鹯之逐鸟雀也子产喜以语子大叔且曰他日吾见蔑之靣而巳注蔑然明名音义【鹰于陵反鹯之然反徐又居延反语鱼据反】今吾见其心矣子大叔问政于子产子产曰政如农功日夜思之思其始而成其终朝夕而行之行无越思注思而后行音义【朝如字】如农之有畔注言其次其过鲜矣○卫献公自夷仪使与喜言注求复国也喜许之大叔文子闻之注大叔仪也曰乌乎诗所谓我躬不説皇恤我后者子可谓不恤其后矣注皇暇也诗小雅言今我不能自容説何暇念其后乎谓子必身受祸不得恤其后也音义【説音悦注同诗作阅容也】疏【正义曰诗小雅小弁之篇】将可乎哉殆必不可君子之行思其终也注思使终可成思其复也注思其可复行书曰慎始而敬终终以不困注逸书疏【正义曰尚书蔡仲之命云慎厥初惟厥终终以不困此所引者盖是彼文学者各所闻而字有改易或引其意而不全其文故不同也】诗曰夙夜匪觧以事一人注一人以喻君音义【觧佳卖反】今子视君不如奕棋注奕围棋也音义【奕音亦棋音其】疏【正义曰方言云围棋谓之奕自闗东齐鲁之间皆谓之奕盖此戏名之曰奕故説文奕从其言竦两手而执之孟子称奕秋善奕秋人自以善奕而著名也棋者所执之子故云奕者举棋不定不胜其耦谓举子下之不定则不胜其耦是棋为子也以子围而相杀故谓之围棋沈氏云围棋称奕者取其落奕之义也】其何以免乎奕者举棋不定不胜其耦而况置君而弗定乎必不免矣九世之卿族一举而灭之可哀也哉注氏出自卫武公及喜九世也
　　传防于夷仪之岁齐人城郏注在二十四年不直言防夷仪者别二十五年夷仪防音义【此本为后年脩成当续前卷二十五年之后简编烂脱后人写因以在此耳郏音古洽反别彼列反】疏【正义曰凡却言前事者皆举时事为验二十四年二十五年频年防于夷仪恐其事无以相别故复言齐人城郏以明秦晋为成在二十四年也不直言齐人城郏者以其非经故也此巳连经举之故下文乌余奔晋直举城郏之岁不言防于夷仪】其五月秦晋为成晋韩起如秦涖盟秦伯车如晋涖盟注伯车秦伯之弟鍼也音义【涖音利又音类车音居鍼其亷反】成而不结注不结固也为后年脩成起本当继前年之末而特跳此者传写失之音义【为于伪反跳直雕反传写直专反一本作转】疏【正义曰汉书艺文志云左氏传三十卷则邱明自分为三十也邱明作传使文势相接为后年之事而年前发端者多矣文十年传云厥貉之防麇子逃归十一年云楚子伐麇宣十一年传云厉之役郑伯逃归十二年而云楚子围郑皆传在前卷之末豫为后卷之始此为后年脩成发其前成不结其事与彼相类不宜独载卷首知其当继前年之末也而特跳出在于此卷之首者是传写失之也学者以此语字多欲令与下相接故輙断彼末写于此首后人因循不敢改易故失之言失其本真也説文云跳跃也谓足絶地而高举也魏晋仪注写章表别起行头者谓之跳出故杜以跳言之】







　　春秋左传注疏卷三十六
　　春秋左氏传注疏卷三十六考证
　　公防晋侯宋公卫侯郑伯曹伯莒子邾子滕子薛伯伯小邾子于夷仪○孙复曰晋再合诸侯将伐齐齐人惧弑庄公以求成晋侯许之八月诸侯同盟于重邱是也齐人之事逆之大者晋侯不能讨以宗诸侯宜乎大夫日炽自是遂不可制也
　　诸侯同盟于重邱注重邱齐地○顾炎武日知録曰十七年卫孙蒯田于曹隧饮马于重邱注云曹邑此年同盟注云齐地是二重邱为二国地也
　　卫侯入于夷仪注晋愍卫衎失国使卫分之一邑○吕祖谦曰此年防于夷仪之卫侯即剽也卫侯入于夷仪即衎也不嫌两君名寔相乱乎曰衎虽无道然非臣下所当逐则剽亦非臣下所得立故衎入夷仪不名以正其名于复归则正其失地之罪名之然则郑伯突入于栎何以名曰突不当立者衎当立者故入夷仪不名也【臣浩】按孔疏谓郑伯突入于栎与此同不如吕氏説之正
　　又疏诸例在外称入○监本讹作诸在例外称入今改正
　　传侍人贾举注重言侍人者别下贾举○【臣召南】按下贾举与州绰等同及于难齐勇士也故此加侍人以别之凡史文于姓名相同之人必用辨别史记韩信及韩王信是也
　　传将庸何归注将用死亡之义何所归趣○赵汸补注曰此句申释上文君死安归注误
　　传四翣疏翣以木为筐广三尺四寸○【臣浩】按广三尺之下脱高三尺三字各本俱误
　　传下车七乘不以兵甲○赵汸补注曰传见庄公所以不书又见二十八年
　　又疏发材官轻车北军伍校士○考汉书原文应作北军五校士五讹伍
　　传晋侯许之注晋侯受赂还不讥者齐有防师自宜退○赵汸曰传见晋失盟主之义刘氏曰假使晋遂讨齐破其城杀其贼未可谓之伐防也弑君而谓之伐防诸侯其无讨贼者矣【臣浩】按此义甚正足以紏杜注之谬
　　传楚蒍掩为司马注蒍掩子冯之子○监本脱掩字今添
　　传表淳卤疏史起为邺令○监本史讹作呉今改正又疏决漳水以灌邺旁○考汉志当作决漳水兮灌邺旁






　　春秋左氏传注疏卷三十六考证
　　钦定四库全书
　　春秋左传注疏卷三十七【起襄公二十六年尽二十六年】
　　晋杜氏注　唐陆徳明音义　孔頴达疏
　　经二十有六年春王二月辛卯卫甯喜弑其君剽音义【剽匹妙反】卫孙林父入于戚以叛注衎虽未居位林父专邑背国犹为叛也音义【背音佩】疏【正义曰叛者背君之名嫌无君不得为叛故注明之林父畏衎入杀巳以邑先叛故衎虽未居位林父以背国之故犹为叛也】甲午卫侯衎复归于卫注复其位曰复归名与不名传无义例疏【正义曰复其位曰复归成十八年传例也僖二十八年卫侯郑复归于卫曹伯襄复归于曹与此衞侯衎皆书其名成十六年曹伯归自京师不书名俱是归国立文不同传无义例史异辞也】
　　夏晋侯使荀吴来聘注吴荀偃子
　　公会晋人郑良霄宋人曹人于澶渊注卿防公侯皆应贬方责宋向戌后期故书良霄以駮之若皆称人则嫌向戌直以防公贬之音义【澶市延反駮邦角反】疏【正义曰僖二十九年传曰在礼卿不防公侯防伯子男可也是卿防公侯皆合贬良霄亦当贬也但向戌防公巳自当贬而又有后期之责仲尼书经方责向戌后期故书良霄以駮之书良霄所以责向戌非是舍霄罪也若良霄与晋宋皆贬称人则嫌向戌直以防公被贬其后期之责不见故书良霄名退宋班明向戌有二罪也案春秋诸国之防后至者多唯退班在下不褒进先至之人此直退宋人在郑人之下于文自足必特书良霄以駮向戌者以向戌宋之执政上卿鲁公亲自在防后期而至惰慢之甚故特书良霄深责向戌异于他例也】
　　秋宋公杀其世子痤注称君以杀恶其父子相残害音义【痤才未反恶乌路反】
　　晋人执卫甯喜
　　八月壬午许男甯卒于楚注未同盟而赴以名疏【正义曰宣十七年许男锡我卒甯即锡我之子嗣立以来未与鲁防盟而赴以名也】
　　冬楚子蔡侯陈侯伐郑
　　葬许灵公
　　传二十六年春秦伯之弟鍼如晋脩成注脩防夷仪岁之成叔向命召行人子员注欲使答秦命音义【员音云】行人子朱曰朱也当御注御进也言次当行疏【正义曰言当进侍君受君命也行人非一逓进御此日次朱当御次而不使是黜之也】三云叔向不应子朱怒曰班爵同注同为大夫音义【应应对之应】何以黜朱于朝注黜退也抚劒从之注从叔向也叔向曰秦晋不和久矣今日之事幸而集注集成也晋国赖之不集三军暴骨子员道二国之言无私子常易之奸以事君者吾所能御也拂衣从之注拂衣褰裳也音义【暴蒲卜反徐扶沃反道音导御鱼吕反拂芳弗反褰起防反本或作骞音虽同义非也説文云褰袴也】疏【注正义曰拂衣张迅之义以其将鬬知拂衣即褰裳也对则上衣下裳散则可以相通故以褰裳解拂衣】人救之平公曰晋其庶乎注庶几于治音义【治直吏反】吾臣之所争者大师旷曰公室惧卑臣不心竞而力争注谓二子不心竞为忠而抚劒拂衣音义【争争鬬之争】不务徳而争善注争谓所行为善私欲巳侈能无卑乎注私欲侈则公义废音义【侈昌氏反又尺氏反】疏【正义曰平公见其臣鬬而言其庶乎者以其臣争为固国事必兴故庶几于治也刘云不心竞而力争不务徳而争善皆道子朱之心非叔向之罪杜言二子不心竸似亦并责叔向者以鬬虽一曲一直乃是两人争理故以二子言之据其鬬而言力争则叔向亦争争善则叔向无之叔向以子员无私欲令应客纵子员应客亦非叔向争善叔向无可争杜云争谓所行为善惟言子朱之心也】○卫献公使子鲜为复注使为巳求反国音义【鲜音仙为于伪反注同】辞注辞不能敬姒强命之注敬姒献公及子鲜之母音义【姒音似强其丈反】对曰君无信臣惧不免敬姒曰虽然以吾故也许诺初献公使与甯喜言注言复国甯喜曰必子鲜在不然必败注子鲜贤国人信之必欲使在其间故公使子鲜子鲜不获命于敬姒注不得止命以公命与甯喜言曰苟反政由甯氏祭则寡人甯喜告蘧伯玉伯玉曰瑗不得闻君之出敢闻其入注十四年孙氏欲逐献公瑗走从近闗出音义【蘧其居反瑗于眷反又于万反】遂行从近闗出告右宰谷注卫大夫右宰谷曰不可获罪于两君注前出献公今弑剽音义【弑申志反】天下谁畜之注畜犹容也音义【畜许六反注同一音勑六反】悼子曰吾受命于先人不可以贰注悼子甯喜也受命在二十年谷曰我请使焉而观之注观知可还否音义【使所吏反还音环】遂见公于夷仪反曰君淹恤在外十二年矣注淹久也音义【见贤遍反一音如字淹于廉反徐于严反】而无忧色亦无寛言犹夫人也注言其为人犹如故音义【夫人音扶】若不巳死无日矣注已止也悼子曰子鲜在右宰谷曰子鲜在何益多而能亡于我何有注言子鲜为义多不过亡出悼子曰虽然弗可以巳孙文子在戚孙嘉聘于齐孙襄居守注二子孙文子之子音义【守手又反】二月庚寅甯喜右宰谷伐孙氏不克伯国伤注伯国孙襄也父兄皆不在故乘弱攻之甯子出舍于郊注欲奔伯国死孙氏夜哭国人召甯子甯子复攻孙氏克之辛卯杀子叔及太子角注子叔卫侯剽言子叔剽无諡故音义【复扶又反下复愬同】疏【正义曰服防云杀太子角不书举重者案晋侯宋公杀其世子及陈侯之弟招杀陈世子皆书经则世子不轻于大夫也孔父荀息之徒弑君之下并亦言大夫大夫既书于经则弑君并杀世子世子亦当书不得为举重也杜既不解当以不告故耳注正义曰此剽是穆公之孙黑背之子于献公为从父昆弟成十年卫侯之弟黒背帅师侵郑传云卫子叔黒背侵郑是黒背字子叔即以子叔为族也元年卫侯使公孙剽来聘传云卫子叔来聘是举族而称之也今云杀子叔亦是举其族为剽无諡故称族也】书曰甯喜弑其君剽言罪之在甯氏也注嫌受父命纳旧君无罪故发之孙林父以戚如晋注以邑属晋书曰入于戚以叛罪孙氏也臣之禄君实有之义则进否则奉身而退专禄以周旋戮也注林父事剽而衎入义可以退徒以专邑自随为罪故传发之疏【正义曰春秋书叛者有此孙林父与宋华亥宋公之弟辰晋赵鞅晋荀寅五者经皆书叛邾庶其莒牟夷邾黒肱皆以地来奔虽文不称叛传谓此三人为三叛人则三者亦是叛也所言叛者或据邑而距其君或窃地他国皆为有地随巳故称为叛昭二十二年宋华亥向宁华定自宋南里出奔楚定十四年宋公之弟辰自萧来奔地不随巳则不称叛是叛虽反背之辞皆由地以生名也叛者判也欲分君之地以从他国故以叛为名焉叛无凡例言书曰是仲尼书为叛也人君赐臣以邑以为禄食臣之禄谓所食邑也君实有之言其不得専以为巳有也君臣以义而合义则进以事君受此禄食否则奉身而退当身奔他国而以禄归君专君之禄以周旋从巳于法为罪戮之人故书入于戚以叛罪孙氏也释例曰古之大夫或锡之田邑或分之都城故有千室之邑百乗之家君之禄义则进否则奉身而退若专禄以周旋虽无危国害主之实皆书曰叛叛者反背之辞也庶贱之人不齿于列故虽有善恶不章显名氏若乃披邑害国则以地重必书其名且终显其恶也适鲁则书地曰来奔来奔则叛可知盖记事外内之辞也刘贾説三叛人以地来奔不书叛谓不能专也此直外内之辞既以地来妻公之姑姊还其大邑不得复言不能専也是社以庶其之等皆为叛也専禄者谓専君之禄以为巳有东西随巳谓之为専服防云专禄谓以戚叛也既叛卫亦不臣于晋自谓若小国是为专禄其意言专独有之不属人也若不属晋何故被卫侵而愬于晋地若不入晋晋复何以戍之言以戚如晋服言不臣于晋是反丘明以解也】甲午卫侯入书曰复归国纳之也注本晋纳之夷仪今从夷仪入国嫌若晋所纳故发国纳之例言国之所纳而复其位大夫逆于竟者执其手而与之言道逆者自车揖之逆于门者颔之而巳注颔摇其头言衎骄心易生音义【竟音境颔戸感反本又作顉易以防反】公至使让大叔文子曰寡人淹恤在外二三子皆使寡人朝夕闻卫国之言注二三子诸大夫音义【大音泰朝如字】吾子独不在寡人注在存问之公闻文子答甯喜之言故忿之疏【注正义曰沈氏云大叔文子闻甯喜许公之言而发叹本非面答甯喜之言而云答者时闻甯喜之言遂自评论不许于甯子与对面相答无异故言答也】古人有言曰非所怨勿怨寡人怨矣注所怨在亲亲对曰臣知罪矣臣不佞不能负覊絏以从扞牧圉臣之罪一也有出者有居者注出谓衎居谓剽也音义【覊居宜反絏息列反扞戸干反圉鱼吕反下同】臣不能贰通外内之言以事君臣之罪二也有二罪敢忘其死乃行从近闗出公使止之注传言卫侯不能安和大臣○卫人侵戚东鄙注以林父叛故孙氏愬于晋晋戍茅氏注茅氏戚东鄙音义【愬悉路反下同】殖绰伐茅氏杀晋戍三百人注殖绰齐人今来在卫孙蒯追之弗敢击文子曰厉之不如注厉恶鬼也遂从卫师败之圉注蒯感父言更还逐殖绰圉卫地雍鉏获殖绰注雍鉏孙氏臣也复愬于晋注为下晋讨卫张本○郑伯赏入陈之功注入陈在前年三月甲寅朔享子展赐之先路三命之服注先路次路皆王所赐车之总名盖请之于王音义【路本亦作辂音路】疏【注正义曰周礼巾车云服车五乘孤乘夏篆卿乘夏缦大夫乘墨车则礼于卿大夫所当乘者名车不名路也而传称王赐叔孙豹郑子蟜者皆云大路知此先路次路皆王所赐车之总名也赐车称路从王赐之名必是禀王之命故云盖请之于王也宣十六年传云晋侯请于王以黻冕命士防知诸侯命臣有请王之法故云盖也】先八邑注以路及命服为邑先八邑三十二井音义【先徐悉荐反下同或如字】疏【注正义曰礼遗人以物皆以轻先重后故以路及命服为邑之先也周礼小司徒四井为邑故杜以八邑为三十二井刘云案论语有十室之邑又杜注免余邑为一乘之邑又宋郑之间六邑嵒戈锡等杜何以知此邑非彼等之邑必以为四井之邑今知不然者邑之为名大小无定子展子产为卿日乆先有采邑今以入陈有功加赐田土不应更以八个大邑而又与之至于免余辞邑云惟卿备百邑故杜以为一乘之邑合论语百乘之家其实一乘称邑文无所出周礼称四井为邑杜以正邑解之故云三十二井得为渐赐土田之义又八邑六邑为节级之差刘以为大邑而规杜氏非也】赐子产次路再命之服先六邑子产辞邑曰自上以下降杀以两礼也臣之位在四注上卿子展次卿子西十一年良霄见经十九年乃立子产为卿故位在四音义【杀所界反见贤遍反】疏【注正义曰十五年传云郑人以子西伯有子产之故纳赂于宋是伯有在子西之下也十九年传曰子展当国子西聼政当国谓摄君事聼政谓为上卿是子西次子展故此注以子西为二良霄为三二十七年郑伯享赵孟于垂陇子展伯有子西子产子大叔二子石从如彼文次伯有在子西之上二十九年禆谌论子产位次云天又除之夺伯有魄子西即世政焉辟之先言伯有后言子西又是子西在伯有之下者据十九年传子西必在伯有之上盖其后更有进退杜据传上文以次之】且子展之功也臣不敢及赏礼请辞邑注赏礼以礼见赏谓六邑也公固予之乃受三邑注位次当受二邑以公固与之故受三邑公孙挥曰子产其将知政矣注知国政让不失礼○晋人为孙氏故召诸侯将以讨卫也夏中行穆子来聘召公也注召公为澶渊防音义【为于伪反】○楚子秦人侵吴及雩娄闻吴有备而还注雩娄今属安丰郡音义【雩音于徐况于反如淳同韦昭音虚或一呼反娄如字徐力俱反如淳音楼】遂侵郑五月至于城麇郑皇颉戍之注皇颉郑大夫守城麇之邑音义【麇九伦反颉戸结反】出与楚师战败穿封戍囚皇颉公子围与之争之注公子围共王子灵王也音义【戍音恤】正于伯州犂注正曲直也伯州犂曰请问于囚乃立囚伯州犂曰所争君子也其何不知注言王子围及穿封戍皆非细人易别识也音义【易以防反别彼列反】上其手曰夫子为王子围寡君之贵介弟也注介大也音义【上时掌反下注同介音界】下其手曰此子为穿封戍方城外之县尹也谁获子注上下手以道囚意音义【道音导】囚曰颉遇王子弱焉注弱败也言为王子所得戍怒抽戈逐王子围弗及楚人以皇颉归印堇父与皇颉戍城麇注印堇父郑大夫音义【抽勑留反印一刃反堇音谨】楚人囚之以献于秦郑人取货于印氏以请之子大叔为令正注主作辞令之正以为请子产曰不获注谓大叔辞以货请堇父必不得音义【为于伪反又如字】受楚之功而取货于郑不可谓国秦不其然注受楚献功大名也以货免之小利故谓秦不尔疏【正义曰秦不肯其如是也】若曰拜君之勤郑国微君之惠楚师其犹在敝邑之城下其可注辞如此堇父可得弗从遂行秦人不予更币从子产而后获之注更遣使执币用子产辞乃得堇父称子产之善音义【使所吏反】○六月公防晋赵武宋向戌郑良霄曹人于澶渊以讨卫疆戚田注正戚之封疆音义【疆居良反注同】取卫西鄙懿氏六十以与孙氏注戚城西北五十里有懿城因姓以名城取田六十井也疏【注正义曰言西鄙懿氏则西鄙之地以懿氏为名也谓之懿氏则以懿为氏族之名盖上世有大夫姓懿氏食邑于此地因以其姓名其城也杜以懿氏既为邑名而云取其六十故以为取田六十井服防云六十邑刘以服言为是今知非者此六十之文总属懿氏不见经则卑细可知既非卿大夫何得广有土地分六十之邑而与孙氏且直言六十本无邑文故杜以为六十井刘从服説以规杜氏非也】赵武不书尊公也注罪武防诸侯向戌不书后也注后防期郑先宋不失所也注如期至疏【正义曰僖二十九年诸侯之卿防公于翟泉皆贬之称人曰卿不书罪之也八年诸侯之卿防晋侯于邢丘亦贬称人传曰大夫不书尊晋侯也然则尊公侯罪大夫其义一也传文互相见耳此言赵武不书尊公也亦是罪武也故杜云罪武防公侯也其防公侯之罪向戌良霄与赵武亦同但为别有见义不贬良霄不得总云卿不书罪之故特言赵武不书尊公明良霄向戌亦为尊公不应书也向戌不书后也言既为防公侯复为后防期故不得如良霄书名氏也防之班次以国大小为序诸防郑在宋后此防郑先于宋为郑依期而至不失所也如不失其所自是常事非有善可褒而得进其班者郑班常在卫下此防齐卫不至无常班宋自当次晋此直退宋耳非进郑也言其不失所直是不失常亦非褒文也计良霄防公亦应合贬所以得书名者方责向戌后期故书良霄以駮向戌非为舍霄罪也释例曰澶渊之防赵武向戌良霄以大夫而防鲁侯违在礼之制其罪一也戌加后防之尤霄有不失所之进文不得并言卿不书罪之故特言尊公明公尊非三人之所敌三人之罪既正而二人独以他义别叙也以是杜言良霄防公亦合贬也言霄有不失所之进者正谓不使与宋俱退得进复其本班耳非有升进异于常也宋以后至退班不在曹人下者宋是大国退居郑下足以为责故令仍在曹上此防曹国最小其班正当居末曹人非后至也案翟泉之盟诸卿敌公则没公此亦诸卿敌公不没公者翟泉之盟杜注云鲁侯讳盟天子大夫是以没公然则此大夫敌公非公有罪是以不没公也】于是卫侯会之注晋将执之不得与会故不书音义【与防音预】疏【注正义曰下云卫侯如晋晋人执而囚之是于此防为将执之不得与防也不得与防而云卫侯防之言其至防所耳】晋人执甯喜北宫遗使女齐以先归注讨其弑君伐孙氏也遗北宫括之子女齐司马侯归晋而后告诸侯故经书在秋音义【女音汝】卫侯如晋晋人执而囚之于士弱氏注士弱晋主狱大夫秋七月齐侯郑伯为卫侯故如晋注欲共请之音义【为于伪反下为臣托为林父为臣皆同】晋侯兼享之晋侯赋嘉乐注嘉乐诗大雅取其嘉乐君子显显令徳宜民宜人受禄于天音义【嘉戸嫁反注同】疏【注正义曰嘉乐君子以下皆诗之文也晋侯赋此言巳嘉乐二君也二君以晋侯乐巳之故故齐赋蓼萧言泽及于巳郑赋缁衣言不敢逺晋所以答嘉乐也服防云晋侯自嘉乐愚之甚也】国景子相齐侯注景子国弱音义【相息亮反】赋蓼萧注蓼萧诗小雅言大平泽及逺若露之在萧以喻晋君恩泽及诸侯音义【蓼音六大音泰】子展相郑伯赋缁衣注缁衣诗郑风义取适子之馆兮还予授子之粲兮言不敢违逺于晋音义【缁侧其反粲七旦反逺于万反】叔向命晋侯拜二君曰寡君敢拜齐君之安我先君之宗祧也敢拜郑君之不贰也注蓼萧缁衣二诗所趣各不同故拜二君辞异音义【祧他雕反】疏【正义曰沈氏云赋蓼萧喻晋侯徳泽及诸侯言晋侯有徳是安我宗庙也其言与注合缁衣首章云缁衣之宜兮敝子又改为兮适子之馆兮还予授子之粲兮欲常进衣服献饮食是其不二心也刘云蓼萧首章云既见君子燕笑语兮是以有誉处兮言晋侯有声誉常处位是得宗庙安也】国子使晏平仲私于叔向曰注私与叔向语晋君宣其明徳于诸侯恤其患而补其阙正其违而治其烦所以为盟主也今为臣执君若之何注谓晋为林父执卫侯叔向告赵文子文子以告晋侯晋侯言卫侯之罪使叔向告二君注言自以杀晋戍三百人为罪不以林父故国子赋辔之柔矣注逸诗见周书义取寛政以安诸侯若柔辔之御刚马音义【见贤遍反】疏【注正义曰汉书艺文志无周书篇目其书今在或云是孔子删尚书之余案其文非尚书之类彼引诗云马之刚矣辔之柔矣马亦不刚辔亦不柔志气麃麃取与不疑此诗余无所见故谓彼文是也】子展赋将仲子兮注将仲子诗郑风义取众言可畏卫侯虽别有罪而众人犹谓晋为臣执君音义【将仲子兮将七羊反注同本亦无兮字此依诗序】晋侯乃许归卫侯叔向曰郑七穆罕氏其后亡者也子展俭而壹注子展郑子罕之子居身俭而用心壹郑穆公十一子子然二子孔三族巳亡子羽不为卿故唯言七穆音义【郑七穆谓子展公孙舍之罕氏也子西公孙夏驷氏也子产公孙侨国氏也伯有良霄良氏也子太叔防吉游氏也子石公孙叚丰氏也伯石印叚印氏也穆公十一子谓子良公子去疾也子罕公子喜也子驷公子騑也子国公子发也子孔公子嘉也子防公子偃也子丰也子印也子羽也子然也士子孔也子然二子孔巳亡子羽不为卿故止七也】疏【注正义曰居身俭而用心壹叔向自以察貌观言而知之其知不由赋诗也子然二子孔三族巳亡十九年传文也子羽不为卿者案成十三年郑公子班自訾求入于大宫不能杀子印子羽不书于经故知不为卿也杜注彼云皆穆公子也又世族谱云子羽穆公子其后为羽氏即羽师颉是其孙此非行人子羽公孙挥也世族谱以公孙挥为杂人自外唯有罕驷丰防印国良七族见于经传皆出穆公故称七族也】○初宋芮司徒生女子注芮司徒宋大夫音义【芮如鋭反】赤而毛弃诸堤下共姬之妾取以入注共姬宋伯姬也音义【堤亦作隄徐丁兮反沈直兮反共音恭】名之曰弃长而美平公入夕注平公共姬子也音义【长丁丈反】共姬与之食公见弃也而视之尤注尤甚也姬纳诸御嬖生佐注佐元公恶而婉注佐貌恶而心顺音义【婉于阮反】大子痤美而狠注貌美而心狠戾音义【狠胡恳反】合左师畏而恶之注合左师向戌音义【恶乌路反下皆同】寺人惠墙伊戾为太子内师而无宠注惠墙氏伊戾名音义【墙或作廧音樯戾力计反】疏【注正义曰服防云惠伊皆发声实为墙戾杜以下文单称伊戾是舍族称名故以惠墙为氏伊戾为名也内师者身为寺人之官公使之监知大子内事为在内人之长也】秋楚客聘于晋过宋注上巳有秋复发传者中间有初不言秋则嫌楚客过在他年音义【复扶又反】大子知之请野享之公使往伊戾请从之公曰夫不恶女乎注夫谓太子也音义【夫音扶注同女音汝】疏【正义曰知之谓与楚客旧相知故请野享之】对曰小人之事君子也恶之不敢远好之不敢近敬以待命敢有贰心乎纵有共其外莫共其内注伊戾为大子内师不行恐内侍废阙音义【逺于万反好呼报反近附近之近共音恭本又作供下同】臣请往也遣之至则欿用牲加书徴之注诈作盟处为大子反徴验也音义【欿古感反处昌虑反】而骋告公注骋驰也音义【骋勑景反】曰大子将为乱既与楚客盟矣公曰为我子又何求对曰欲速注言欲速得公位公使视之则信有焉注有盟徴焉问诸夫人与左师注夫人佐母弃也则皆曰固闻之公囚大子大子曰唯佐也能免我注以其婉也召而使请曰日中不来吾知死矣左师闻之聒而与之语注聒讙也欲使佐失期音义【聒古活反下同讙呼端反】疏【注正义曰声乱耳谓之聒多为言语讙哗乱其耳故聒为讙也】过期乃缢而死佐为大子公徐闻其无罪也乃亨伊戾左师见夫人之步马者注步马习马音义【缢一赐反亨普彭反】问之对曰君夫人氏也左师曰谁为君夫人余胡弗知圉人归以告夫人夫人使馈之锦与马先之以玉注以玉为锦马之先音义【馈其位反先悉荐反又如字】曰君之妾弃使某献左师改命曰君夫人而后再拜稽首受之注左师令使者改命也传言宋公闇左师谀大子所以无罪而死音义【令力呈反使所吏反下文通使同谀羊朱反】疏【正义曰夫人氏者氏犹家也言夫人家之马也痤死佐为大子弃即正为夫人步马之时夫人名巳定矣故对云君夫人氏也但弃本是妾左师欲令夫人重已故佯不知之夫人闻之惧巳不得为夫人故自称为妾馈之锦马也左师喜得其赐故令使者改命曰君夫人而后拜受之使弃成为夫人传言左师之谀也】○郑伯归自晋注请卫侯归使子西如晋聘辞曰寡君来烦执事惧不免于戾注言自惧失敬于大国而得罪使夏谢不敏注夏子西名音义【夏戸雅反】君子曰善事大国注将求于人必先下之言郑所以能自安音义【下遐嫁反】○初楚伍参与蔡太师子朝友其子伍举与声子相善也注声子子朝之子伍举子胥祖父椒举也音义【朝如字】疏【注正义曰声子则经传所云蔡公孙归生是也言其子伍举足明举为参之子声子文不系朝故云子朝之子以辨明之】伍举娶于王子牟王子牟为申公而亡注获罪出奔音义【娶七住反牟亡侯反为申如字旧于伪反】楚人曰伍举实送之伍举奔郑将遂奔晋声子将如晋遇之于郑郊班荆相与食而言复故注班布也布荆坐地共议归楚事朋友世亲疏【正义曰楚语云椒举将奔晋蔡声子遇之于郑郊飨之以璧侑曰子尚良食尚能事晋君以为诸侯主辞曰非所愿也若得归骨于楚死且不朽声子曰子尚良食吾归子故椒举降三拜纳其乗马声子受之是杜所云共议归楚之事传云言复故谓此也】声子曰子行也吾必复子及宋向戌将平晋楚注平在明年疏【注正义曰明年声子始説子木传于此言之者盖伍举以此年去楚故传记之于此年也】声子通使于晋注为国通平事音义【为于伪反】还如楚令尹子木与之语问晋故焉注故事且曰晋大夫与楚孰贤对曰晋卿不如楚其大夫则贤皆卿材也如杞梓皮革自楚往也注梓皆木名音义【杞梓徐上音起下音子】虽楚有材晋实用之注言楚亡臣多在晋子木曰夫独无族姻乎注夫谓晋对曰虽有而用楚材实多归生闻之注归生声子名善为国者赏不僭而刑不滥赏僭则惧及淫人刑滥则惧及善人若不幸而过宁僭无滥与其失善宁其利淫无善人则国从之注从之亡也音义【僭子念反下皆同滥力暂反】疏【正义曰僭谓僭差滥谓滥佚赏不僭所赏必有功不僭差也刑不滥所刑必得罪不滥佚也】诗曰人之云亡邦国殄瘁无善人之谓也注诗大雅殄尽也瘁病也音义【殄徒典反瘁在醉反】疏【正义曰诗大雅瞻卬之篇也言国内贤人之既云巳丧亡矣则邦国尽皆困病此诗之意言无善人之谓也】故夏书曰与其杀不辜宁失不经惧失善也注逸书也不经不用常法疏【正义曰此在大禹谟之篇臯陶论用刑之法也经常也言若用刑错失等与其杀不罪之人宁失于不常之罪谓实有罪而失于妄免也此书之意惧失善也】商颂有之曰不僭不滥不敢怠皇命于下国封建厥福注诗商颂言殷汤赏不僭差刑不滥溢不敢怠解自寛暇则能为下国所命为天子音义【解佳卖反】疏【注正义曰此商颂殷武之篇诗注谓天命汤于在下之国此云为下国所命谓下国诸侯推命汤为天子则商书云东征西夷怨南征北狄怨又云室家相庆曰后来其苏是也】此汤所以获天福也古之治民者劝赏而畏刑注乐行赏而惮用刑恤民不倦赏以春夏刑以秋冬注顺天时是以将赏为之加膳加膳则饫赐注饫餍也酒食赐下无不餍足所谓加膳也音义【为之于伪反下为之不举同饫于据反餍亦作厌于艳反下同】此以知其劝赏也将刑为之不举不举则彻乐注不举盛馔音义【馔士眷反】疏【正义曰周礼膳夫职云王日一举鼎十有二物皆有爼以乐侑食郑云杀牲盛馔曰举又曰大防则不举大荒则不举大札则不举天地有灾则不举邦有大故则不举郑众云大故刑杀也庄二十年曰司冦行戮君为之不举是礼法将刑为之不举也举则以乐劝食不举故彻去乐县大司乐云大札大凶大灾大臣死国之大忧令弛县郑云弛释下之释下即是彻县也大司乐弛县之内不言刑杀大故文不具耳】此以知其畏刑也夙兴夜寐朝夕临政此以知其恤民也三者礼之大节也有礼无败今楚多淫刑其大夫逃死于四方而为之谋主以害楚国不可救疗所谓不能也注疗治也所谓楚人不能用其材也音义【朝如字疗力召反】子仪之乱析公奔晋注在文十四年音义【析星歴反】晋人寘诸戎车之殿以为谋主注殿后军音义【寘之防反殿多练反注同】绕角之役晋将遁矣析公曰楚师轻窕易震荡也若多鼓钧声以夜军之注钧同其声音义【遁徒困反窕勑尧反又通吊反易以豉反钧音均徐居旬反】楚师必遁晋人从之楚师宵溃晋遂侵蔡袭沈获其君败由息之师于桑隧获申丽而还注成六年晋栾书救郑与楚师遇于绕角楚师还晋侵沈获沈子八年复侵楚败申息获申丽音义【溃戸内反隧音遂丽力驰反复扶又反】郑于是不敢南靣楚失华夏则析公之为也雍子之父兄谮雍子君与大夫不善是也注不是其曲直音义【夏戸雅反】雍子奔晋晋人与之鄐注鄐晋邑音义【鄐许六反徐又超六反】以爲谋主彭城之役晋楚遇于靡角之谷注在成十八年晋将遁矣雍子发命于军曰归老幼反孤疾二人役归一人简兵搜乘注简择搜阅音义【搜所留反乘绳证反阅音悦】秣马蓐食师陈焚次注次舍也焚舍示必死音义【秣音末蓐音辱陈直觐反】明日将战行归者而逸楚囚注欲使楚知之楚师宵溃晋降彭城而归诸宋以鱼石归注在元年音义【降戸江反】楚失东夷子辛死之则雍子之为也注楚东小国及陈见楚不能救彭城皆叛五年楚人讨陈叛故杀令尹子辛子反与子灵争夏姬注子灵巫臣而雍害其事注子反亦雍害巫臣不使得取夏姬音义【雍于勇反注同】子灵奔晋晋人与之邢注邢晋邑音义【邢音刑】以为谋主扞御北狄通吴于晋教吴叛楚敎之乘车射御驱侵疏【正义曰教之驱车侵伐人也】使其子狐庸为吴行人焉吴于是伐巢取驾克棘入州来注驾棘皆楚邑谯国鄼县东北有棘亭音义【谯在遥反鄼才多反又子旦反或作賛】楚罢于奔命至今为患则子灵之为也注事见成七年音义【罢音皮见贤遍反】若敖之乱伯贲之子贲皇奔晋晋人与之苗注若敖乱在宣四年苗晋邑音义【贲扶云反下同】以为谋主鄢陵之役注在成十六年音义【鄢音偃】楚晨压晋军而陈晋将遁矣苗贲皇曰楚师之良在其中军王族而巳注言楚之精卒唯在中军音义【压本又作厌于甲反徐于輙反而陈直觐反下成陈并注同卒子忽反】若塞井夷灶成陈以当之注塞井夷灶以为陈疏【注正义曰成十六年传説此事云范匄趋进曰塞井夷灶陈于军中则此谋范匄所为今以为苗贲皇之计者郑众云此范匄所言苗贲皇亦言之故声子引以为喻】栾范易行以诱之注栾书时将中军范爕佐之易行谓简易兵备欲令楚贪巳不复顾二穆之兵音义【易以防反注及下易成同贾音亦行戸郎反注及下同贾音衡令力呈反下同复扶又反下复仕同】疏【正义曰贾逵郑众皆读易为变易之易贾以行为道也栾为将范为佐二人分中军别将之欲使栾与范易道令范先诱楚栾以良卒从而击之郑谓易行中军与下军易卒伍也计设谋之时军既未动道未定分何以言改道也将卒相附系属乆矣无容临战而改易将卒且言易行行非卒伍之名安得为易卒伍也二者之説皆不可通以传言诱之则谓羸师毁军示弱以诱敌故读易为简易之易谓简易行陈少其兵备令楚贪已不复顾二穆之兵使中行二郤得克二穆也楚语説此事云雍子谓栾书曰楚师可料也在中军王族而已若易中下楚必歆之韦昭云中下中军之上下也歆犹贪也简易栾范之行示之弱以诳楚也是韦昭已读为简易之易故杜从之也此与楚语俱述声子之言传言鄢陵之败苗贲皇之为楚语亦论鄢陵之役而云雍子之为二文不同或丘明传闻两説两记之也刘以为国语非丘明所作为有此类往往与左传不同故也】中行二郤必克二穆注郤锜时将上军中行偃佐之郤至佐新军令此三人分良以攻二穆之兵楚子重子辛皆出穆王故曰二穆音义【锜鱼绮反】吾乃四萃于其王族必大败之注四萃四面集攻之音义【萃在醉反】疏【注正义曰楚语云三萃以攻其王族必大败之韦昭云时晋有四军言三集者中军先入而上下及新军乃三集以致攻之韦昭见彼为三字故説之使通耳盖二文不同必有一误】晋人从之楚师大败王夷师熸注夷伤也吴楚之间谓火灭为熸音义【熸子濳反】疏【注正义曰月令云瞻夷察伤知夷亦伤也于时吕锜身王中目是王伤也吴楚之间谓火灭为熸相传有此语也言军师之败若火灭然】子反死之郑叛吴兴楚失诸侯则苗贲皇之为也子木曰是皆然矣声子曰今又有甚于此椒举娶于申公子牟子牟得戾而亡君大夫谓椒举女实遣之惧而奔郑引领南望曰庶几赦余亦弗图也注言楚亦不以为意音义【娶本又作取七住反女音汝】今在晋矣晋人将与之县以比叔向注以举材能比叔向彼若谋害楚国岂不为患子木惧言诸王益其禄爵而复之声子使椒鸣逆之注椒鸣伍举子传言声子有辞伍举所以得反子孙复仕于楚疏【正义曰楚语説此事云子木愀然曰夫子何如召之其来乎对曰亡人得复何为不来子木曰不来则若之何对曰资东阳之盗杀之其可乎子木曰不可我为楚卿而赂盗以贼一夫于晋非义也子为我召之吾倍其室乃使椒鸣召其父而复之】○许灵公如楚请伐郑注十六年晋伐许他国皆大夫独郑伯自行故许恚欲报之音义【恚一睡反】曰师不兴孤不归矣八月卒于楚楚子曰不伐郑何以求诸侯冬十月楚子伐郑注为许音义【为于伪反下为国同】郑人将御之子产曰晋楚将平诸侯将和注和在明年楚王是故昧于一来注昧犹贪冒音义【昧音妹冒亡报反又亡兑反】不如使逞而归乃易成也注逞快也夫小人之性衅于勇啬于祸以足其性而求名焉者非国家之利也若何从之注衅动也啬贪也言郑之欲与楚战者皆衅勇贪名之人非能为国计虑久利不可从也音义【衅许觐反足子住反又如字】疏【正义曰于时郑国勇夫皆贪欲御冦败楚以成巳名故子产为此言以破之夫此郑国欲得战者小人之性奋动于勇贪于祸乱冀得战鬬以足满其性而自求成武勇之名焉欲得御防者皆自为其身非国家之利也若何得从之言御冦之计不可从也注正义曰贾郑先儒皆以衅为动也王肃云衅谓自矜奋以夸人工延夀鲁灵光殿赋云仡奋衅以轩鬐是衅为奋动之意也啬是吝惜之名故为贪也诗云民之贪乱宁为荼毒是小人之性贪祸乱也言郑人欲得与楚战者皆是奋动于勇贪求名誉之人欲望因有祸乱以成已名非能为国家计虑希长久之利不可从也定本云啬养也非也】子展説不御防十二月乙酉入南里堕其城注南里郑邑音义【説音悦下注同御鱼吕反堕许规反】涉于乐氏注乐氏津名门于师之梁注郑城门县门发获九人焉涉于汜而归注于汜城下涉汝水南归音义【县音汜音凡徐扶严反】疏【注正义曰杜检汜是地名非水名而云涉于汜是于汜地涉水耳释例土地名云楚伐郑师于汜襄城县南汜城是也汝水出南阳鲁县东南经襄城是知于汜城下渉汝水而南归也】而后葬许灵公注卒灵公之志而后葬之○卫人归卫姬于晋乃释卫侯注卫侯以女説晋而后得免君子是以知平公之失政也注言晋之衰○晋韩宣子聘于周王使请事注问何事来聘对曰晋士起将归时事于宰旅无他事矣注起宣子名礼诸侯大夫入天子国称士时事四时贡职宰旅冡宰之下士言献职贡于宰旅不敢斥尊疏【注正义曰周礼大国之卿三命天子上士亦三命曲礼云列国之大夫入天子之国曰某士是诸侯大夫入天子之国礼法当称士也以其人官卑故下士独得旅称周礼大宰之属官有旅下士三十有二人是知宰旅为宰之下士也刘云知时事四时贡职者小行人云春入贡秋献功王亲受之郑云贡谓六服所贡功谓考绩之功是诸侯大夫贡时事之义也】王闻之曰韩氏其昌阜于晋乎辞不失旧注阜大也传言周衰诸侯莫能如礼唯韩起不失旧○齐人城郏之岁注在二十四年其夏齐乌余以廪丘奔晋注乌余齐大夫廪丘今东郡廪丘县故城是音义【廪力甚反】疏【注正义曰释例土地名以廪丘为齐地案廪丘地在东郡则是卫之邦域齐竟不至此也羊角髙鱼皆在东郡廪丘与之相近齐不得别有廪丘乌余齐之大夫得以廪丘奔晋者盖齐人往前取得卫邑以赐乌余如郑公孙叚之得州宋乐大心之有原也宋郑大夫得以晋地为采邑是知齐大夫得以卫地为采邑杜见齐人以之奔晋故释例以为齐地明年讨乌余皆取其邑而归诸侯盖以廪丘归齐也】袭卫羊角取之注今廪丘县所治羊角城是音义【冶直吏反】遂袭我高鱼注高鱼城在廪丘县东北有大雨自其窦入注雨故水窦开音义【窦音豆】介于其库注入高鱼库而介其甲音义【介音界】以登其城克而取之注取鲁髙鱼无所讳而不书其义未闻疏【注正义曰服防云取鲁髙鱼及反之皆不书盖讳之杜以被人取邑无所可讳故云其义未闻庄十八年公追戎于济西传云不言其来讳之也戎来不觉国以为讳盗窃鲁邑而云无可讳者所言讳者讳国恶礼也候不在疆戎来不觉是国无政令故讳之此守髙鱼者不觉介于其库直是守者罪耳非国之耻故诸被伐取鲁邑皆不讳也昭二十五年齐侯取郓书而不讳知失邑无可讳也此亦战于麻隧之类盖经文脱漏耳】又取邑于宋于是范宣子卒注宣子范匄诸侯弗能治也及赵文子为政乃卒治之文子言于晋侯曰晋为盟主诸侯或相侵也则讨而使归其地今乌余之邑皆讨类也注言于比类宜见讨音义【比必利反】疏【正义曰乌余以二十四年奔晋二十五年范宣子卒赵文子代之为政至明年始讨乌余故云乃卒治之先言治之下乃述其治之事也】而贪之是无以为盟主也请归之公曰诺孰可使也对曰胥梁带能无用师晋侯使往注胥梁带晋大夫能无用师言有权谋




　　春秋左传注疏卷三十七
　　春秋左氏传注疏卷三十七考证
　　卫孙林父入于戚以叛○林尧叟曰书叛始于此凡叛贱者不书是故成十七年齐高无咎之子弱以卢叛襄二十九年齐高止之子竖以卢叛不书必卿佐而后书
　　公防晋人郑良霄宋人曹人于澶渊○【臣召南】按监本晋人讹晋侯别本亦然按传明曰赵武不书尊公也不书者贬之称人使与宋向戌及曹人一例也孔疏甚明今改正
　　传吾所能御也○【臣召南】按此御字音义云鱼吕反则即御字故杜注训为止
　　传享子展赐之先路三命之服注盖请之于王○【臣召南】按赵汸曰晋命士防传言请于王此不言请于王则郑伯自赐之可知杜説非也按杜所以言请于王者以此传先路次路与王赐叔孙豹大路赐郑子蟜大路以葬二文同耳岂知路车冕服本随命数春秋诸侯僭妄固有不请命而赐其臣者乎鲁赏晋诸帅以三命再命之服襄公赏公冶以冕服晋悼赏魏绛以金石之乐卫赏新筑人以曲县繁缨岂皆一一请之于王赵氏纠杜之违是也
　　传囚曰颉遇王子弱焉○【臣召南】按楚既僭号称王则其子亦必僭称王子惟与列国防盟王子仍称公子经传所书楚公子某是也其在本国臣民自皆称为王子此是以前言公子围后言王子围
　　传卫侯如晋晋人执而囚之于士弱氏○赵汸曰不书执卫侯为臣执君不可以为训
　　传楚人曰伍举实送之注共议归楚事朋友世亲○【臣浩】按注朋友世亲四字以文义推之应在上文初楚伍参与蔡太师子朝友其子伍举与声子相善也注下今各本皆然未敢遽改
　　传君与大夫不善是也○大夫监本讹作夫人今改正声子使椒鸣逆之○陈傅良曰随会在秦而六卿谋椒举在晋而子木惧此晋楚所以代兴也于声子之辞知开战国説士之渐
  </div>
  <div class="pagination">
   <a href="春秋左传注疏_page29.html">
    上一页
   </a>
   <span>
    ...
   </span>
   <a href="春秋左传注疏_page25.html">
    25
   </a>
   <a href="春秋左传注疏_page26.html">
    26
   </a>
   <a href="春秋左传注疏_page27.html">
    27
   </a>
   <a href="春秋左传注疏_page28.html">
    28
   </a>
   <a href="春秋左传注疏_page29.html">
    29
   </a>
   <span class="current-page">
    30
   </span>
   <a href="春秋左传注疏_page31.html">
    31
   </a>
   <a href="春秋左传注疏_page32.html">
    32
   </a>
   <a href="春秋左传注疏_page33.html">
    33
   </a>
   <a href="春秋左传注疏_page34.html">
    34
   </a>
   <a href="春秋左传注疏_page35.html">
    35
   </a>
   <span>
    ...
   </span>
   <a href="春秋左传注疏_page31.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
