<!DOCTYPE html>
<html>
<head>
    <meta charset="UTF-8">
    <title>春秋分记 - 第 93 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋分记 - 第 93 页/共 122 页</h1>
    <div class="content">　　传十二年春齐髙偃纳北燕伯欵于唐夏齐侯如晋朝嗣君也【晋昭新立】
　　传十三年秋八月甲戌同盟于平丘齐服也
　　经十有六年春齐侯伐徐
　　传十六年春王正月齐侯伐徐二月丙申齐师至于蒲隧徐人行成徐子及郯人莒人防齐侯盟于蒲隧赂以甲父之鼎叔孙昭子曰诸侯之无伯害哉【为小国害】齐君之无道也兴师而伐逺方防之有成而还莫之亢也无伯也夫诗曰宗周既灭靡所止戾正大夫离居莫知我肄【雨无正】其是之谓乎
　　经十有九年秋齐髙发帅师伐莒【传见莒】
　　传二十年冬齐侯疥遂痁期【音基】而不瘳诸侯之賔问疾者多在【在齐】梁丘据与裔款【齐嬖大夫】言于公曰吾事鬼神丰于先君有加矣今君疾病为诸侯忧是祝史之罪也诸侯不知其谓我不敬君盍诛于祝固史嚚以辞賔【欲杀嚚固以辞谢来问疾之賔】公说告晏子晏子曰日宋之盟【襄二卜七年】屈建问范会之徳于赵武赵武曰夫子之家事治言于晋国竭情无私其祝史祭祀陈信不媿其家事无猜其祝史不祈建以语康王【楚王】康王曰神人无怨宜夫子之光辅五君以为诸侯主也【文襄灵成景】公曰据与款谓寡人能事鬼神故欲诛于祝史子称是语何故对曰若有徳之君外内不废上下无怨动无违事其祝史荐信无媿心矣【君有功徳祝史陈说之无所媿】是以鬼神用飨国受其福祝史与焉其所以蕃祉老夀者为信君使也其言忠信于鬼神其适遇滛君外内颇邪上下怨疾动作辟违従欲厌私髙台深池撞钟舞女斩艾民力输掠其聚以成其违不恤后人暴虐滛従肆行非度无所还忌【还犹顾也】不思谤讟不惮鬼神神怒民痛无悛于心其祝史荐信是言罪也【以实白神是为言君之罪】其盖失数美是矫诬也进退无辞则虚以求媚是以鬼神不飨其国以祸之祝史与焉所以夭昏孤疾者为暴君使也其言僣嫚于鬼神公曰然则若之何对曰不可为也【言非诛祝史所能治】山林之木衡鹿守之泽之萑【音丸】蒲舟鲛守之薮之薪蒸虞候守之海之盐蜃祈望守之【衡鹿舟鲛虞候祈望皆官名也言公专守山泽之利不与民共】县鄙之人入従其政偪介之闗暴征其私【言边鄙入服政役又为近闗所征税】承嗣大夫强易其贿布常无艺征敛无度宫室日更滛乐不违内宠之妾肆夺于市外宠之臣僣令于鄙私欲养求不给则应【所求不给则应以罪】民人苦病夫妇皆诅祝有益也诅亦有损聊摄以东【齐西界】姑尢以西【齐东界】其为人也多矣虽其善祝岂能胜亿兆人之诅君若欲诛于祝史脩徳而后可公说使有司寛政毁闗去禁薄敛已责十二月齐侯田于沛【音贝疾愈行猎】招虞人以弓不进【掌山泽官】公使执之辞曰昔我先君之田也旃以招大夫弓以招士皮冠以招虞人臣不见皮冠故不敢进乃舎之仲尼曰守道不如守官【君招当往道之常非物不进官之制】君子韪之【韪是也新注孟子曰齐景公田招虞人以旌不至将杀之志士不忘在沟壑勇士不忘丧其元孔子奚取焉取非其招不往也如不待其招而往何哉】齐侯至自田晏子侍子遄台子犹【梁丘据】驰而进焉【新注言嬖人取媚如此】公曰唯据与我和夫晏子对曰据亦同也焉得为和公曰和与同异乎对曰异和如羮焉水火醯醢盐梅以烹鱼肉燀之以薪【燀章善反然也】宰夫和之齐之以味济其不及以泄其过君子食之以平其心君臣亦然君所谓可而有否焉臣献其否以成其可君所谓否而有可焉臣献其可以去其否是以政平而不千民无争心故诗曰亦有和羮既戒既平鬷嘏无言时靡有争先王之济五味和五声也以平其心成其政也声亦如味一气二体【舞有文武】三类【风雅颂】四物【杂用四方之物以成器】五声【商宫角徴羽】六律【黄钟太蔟姑洗蕤賔夷则无射】七音【宫商角征羽变宫变征】八风【东北曰条风东方曰明庶风东南曰清明风南方曰景风西南曰凉风西方日阊阖风西北曰不周风北方曰广莫风】九歌【六府三事皆可歌】以相成也【言此九者合然后相成为和乐】清浊小大短长疾徐哀乐刚柔迟速髙下出入周防以相济也君子聴之以平其心心平徳和故诗曰徳音不瑕今据不然君所谓可据亦曰可君所谓否据亦曰否若以水济水谁能食之若琴瑟之专壹谁能聴之同之不可也如是饮酒乐公曰古而无死其乐若何晏子对曰古而无死则古之乐也君何得焉昔爽鸠氏始居此地【少皥氏司寇】季萴因之【虞氏诸侯代爽鸠氏者仕侧切】有逄伯陵因之【商诸侯姜姓】蒲姑氏因之【商周之间代逄公者】而后大公因之古若无死爽鸠氏之乐非君所愿也
　　经二十有二年春齐侯伐莒【传见莒】
　　传二十五年秋九月己亥公孙于齐【昭公为季氏所逐】次于阳州齐侯唁公于野井齐侯曰自莒疆以西请致千社以待君命君之忧寡人之忧也公喜子家子曰失鲁而以千社为臣谁与之立【为齐臣】且齐君无信不如早之晋弗従
　　经二十有六年秋公防齐侯莒子邾子杞伯盟于鄟陵传二十六年春王正月齐侯取郓三月公至自齐处千郓夏齐侯将纳公命无受鲁货申丰従女贾【丰贾皆季氏家臣】以币锦二两【二丈为一端二端为一两所谓匹也二两二匹】缚一如瑱【缚卷也易怀藏】适齐师谓子犹之人髙齮【子犹家臣】能货子犹为髙氏后粟五千庾【若能为我行货于子犹当为请使得为髙氏后又当致粟五千庾庾十六斗凢八千斛】髙齮以锦示子犹子犹欲之受之言于齐侯曰宋元公为鲁君如晋卒于曲棘叔孙昭子求纳其君无疾而死不知天之弃鲁邪抑鲁君有罪于鬼神故及此也君若待于曲棘使羣臣従鲁君以卜焉【卜知可伐否】若可师有济也君而继之兹无敌矣若其无成君无辱焉齐侯従之使公子鉏帅师従公【新注齐侯病根在梁丘据鲁之家臣知之故以货取焉中其欲毫发不差】秋盟于鄟陵谋纳公也【齐侯谋】冬十二月齐有彗星齐
　　侯使禳之晏子曰无益也祗取诬【欺也】焉天道不謟【疑也】不贰其命若之何禳之公说乃止【详见天文书】齐侯与晏子坐于路寝叹曰矣哉室其谁有此乎晏子曰敢问何谓也公曰吾以为在徳对曰如君之言其陈氏乎陈氏虽无大徳而有施于民豆区釡钟之数其取之公也薄其施之民也厚公厚敛焉陈氏厚施焉民归之矣诗曰虽无徳与女式歌且舞陈氏之施民歌舞之矣后世若少惰陈氏而不亡则国其国也已公曰善哉是可若何对曰唯礼可以已之公曰善哉寡人今而后闻此礼之上也对曰先王所禀于天地以为其民也是以先王上之【详见礼乐书】
　　定公经七年秋齐侯郑伯【献公】盟于咸齐人执卫行人北宫结以侵卫齐侯卫侯【灵公】盟于沙齐国夏帅师伐我西鄙
　　传七年秋齐侯郑伯盟于咸徴防于卫卫侯欲叛晋诸大夫不可使北宫结如齐而私于齐侯曰执结以侵我齐侯従之乃盟于【即沙】齐国夏伐我【齐叛晋故】
　　经八年春王正月公侵齐二月公侵齐夏齐国夏帅师伐我西鄙
　　传八年春王正月公侵齐门于阳州二月公侵齐攻廪邱之郛夏齐国夏髙张伐我西鄙【详见鲁】
　　经九年秋齐侯卫侯次于五氏
　　传九年秋齐侯伐晋夷仪【为卫讨晋】敝无存之父将室之辞以与其弟【室之为取妇】曰此役也不死反必娶于髙国【无存欲有功还取卿相女】先登求自门出死于霤下东郭书让登【让众使后而已先登】犂弥従之曰子让而左我让而右使登者絶而后下【恐书先下故又谲以让之下入城也】书左弥先下书与王猛息【战讫共止息】猛曰我先登书敛甲曰曩者之难今又难焉【起欲击猛】猛笑曰吾従子如骖之靳【靳车中马猛不敢与书争言已従书如骖马之随靳传言齐师和所以能克】晋车千乗在中牟卫侯如五氏卜过之焦【兆不成】卫侯曰可也卫车当其半寡人当其半敌矣【卫侯怒晋甚不复顾卜欲以身当五百乗】乃过中牟中牟人欲伐之卫褚师圃亡在中牟曰卫虽小其君在焉未可胜也齐师克城而骄其帅又贱遇必败之不如従齐乃伐齐师败之【获齐车五百乗事见哀十五年】齐侯致禚媚杏于卫【三邑齐西界】齐侯赏犂弥犂弥辞曰有先登者臣従之皙帻而衣貍制公使视东郭书曰乃夫子也吾贶子公赏东郭书辞曰彼賔旅也乃赏犂弥齐师之在夷仪也齐侯谓夷仪人曰得敝无存者以五家免【给其五家令不共役】乃得其尸公三襚之与之犀轩与直盖而先归之坐引者以师哭之亲推之三
　　经十年春王三月及齐平　夏公防齐侯于夹谷齐人来归郓讙阴田
　　经十有三年春齐侯卫侯次于垂葭
　　传十三年春齐侯卫侯次于垂葭实郥氏【郥古閴切】使师伐晋将济河诸大夫皆曰不可邴意兹曰可锐师伐河内传必数日而后及绛绛不三月不能出河则我既济水矣乃伐河内齐侯皆敛诸大夫之轩唯邴意兹乗轩【以其言当】齐侯欲与卫侯乗与之晏而驾乗广载甲焉使告曰晋师至矣齐侯曰比君之驾也寡人请摄【以己车摄代卫车】乃介而与之乗驱之或告曰无晋师乃止【传言齐侯轻故不能成功】哀公经五年夏齐侯伐宋【无传】　秋九月癸酉齐侯杵臼卒冬叔还如齐闰月葬齐景公【无传】
　　传五年齐燕姬生子不成而死【景公夫人不成未冠】诸子鬻姒之子荼嬖诸大夫恐其为大子也言于公曰君之齿长矣未有大子若之何公曰二三子间于忧虞则有疾疢亦姑谋乐何忧于无君公疾使国惠子【夏】髙昭子【张】立荼寘羣公子于莱秋景公卒冬十月公子嘉公子驹公子黔奔卫公子鉏公子阳生来奔【景公子在莱者】莱人歌之曰景公死乎不与埋三军之事乎不与谋师乎师乎何党之乎【哀羣公子失所】
　　安孺子
　　【名荼景公子妾鬻姒所生哀五年嗣立明年改元阳生使人杀之在位一年】
　　哀公经六年夏齐国夏及髙张来奔　秋七月齐阳生入于齐齐陈乞弑其君荼
　　传六年齐陈乞伪事髙国者【髙张国夏受命立荼陈乞欲害之故先伪事焉】每朝必骖乗焉所従必言诸大夫【言其罪过】曰彼皆偃蹇将弃子之命皆曰髙国得君必偪我盍去诸固将谋子子早图之图之莫如尽灭之需事之下也及朝则曰彼虎狼也见我在子之侧杀我无日矣请就之位【欲与诸大夫谋髙国故求就之】又谓诸大夫曰二子者祸矣恃得君而欲谋二三子曰国之多难贵宠之由尽去之而后君定既成谋矣盍及其未作也先诸作而后悔亦无及也大夫从之夏六月戊辰陈乞鲍牧【国之孙】及诸大夫以甲入于公宫昭子闻之与惠子乗如公战于庄败国人追之国夏奔莒遂及髙张晏圉施来奔秋八月齐邴意兹来奔【髙国党】陈僖子使召公子阳生【召在七月今在八月下记事之次】阳生驾而见南郭且于【齐公子鉏在鲁南郭】曰尝献马于季孙不入于上乗故又献此请与子乗之出莱门而告之故阚止【子我】知之先待诸外【待外俱去】公子曰事未可知反与壬也处【壬阳生子简公】戒之遂行【使无泄言】逮夜至于齐国人知之僖子使子士之母养之与馈者皆入【僖子令阳生随馈食之人入处公宫】冬十月丁夘立之将盟鲍子醉而往其臣差车鲍防曰此谁之命也陈子曰受命于鲍子遂诬鲍子曰子之命也鲍子曰女忘君之为孺子牛而折其齿乎而背之也【孺子荼也景公常御绳为牛使荼牵之荼顿地故折其齿】悼公【阳生】稽首曰吾子奉义而行者也若我可不必亡一大夫【言已可为君必不怨鲍子】若我不可不必亡一公子【公子自谓】义则进否则退敢不唯子是従废兴无以乱则所愿也鲍子曰谁非君之子乃受盟使胡姬【景公妾】以安孺子如赖去鬻姒杀王甲拘江说囚王豹于句窦之丘【三子景公嬖臣荼之党也】公使朱毛告于陈子曰防子则不及此然君异于器不可以二器二不匮君二多难敢布诸大夫僖子不对而泣曰君举不信羣臣乎以齐国之困困又有忧少君不可以访是以求长君庶亦能容羣臣乎不然夫孺子何罪毛复命公悔之【悔失言】毛曰君大访于陈子而图其小可也【大谓国政小谓杀荼】使毛迁孺子于骀不至杀诸野幕之下葬诸殳冒淳
　　公羊传景公谓陈乞曰吾欲立舎何如陈乞曰所乐乎为君者欲立之则立之不欲立则不立君如欲立之则臣请立之阳生谓陈乞曰吾闻子盖将不欲立我也陈乞曰夫千乗之主将废正而立不正必杀正者吾不立子者所以生子者也走矣与之王节而走之景公死而舍立陈乞使人迎阳生于诸其家【于诸寘也齐人语也】除景公之丧诸大夫皆在朝陈乞曰常之母有鱼菽之祭愿诸大夫之化我也诸大夫皆曰诺于是皆之陈乞之家坐陈乞曰吾有所为甲请以示焉诸大夫皆曰诺于是使力士举巨囊而至于中霤诸大夫见之皆色然而骇开之则闯然公子阳生也陈乞曰此君也已诸大夫不得已皆逡廵北面再拜稽首而君之尔自是往弑舍
　　悼公【諡灋肆行无礼曰悼】
　　【名阳生景公子哀六年陈僖子使人之鲁召而立之明年改元至哀十年齐人贼之在位四年】
　　哀公经八年夏齐人取讙及阐冬十有二月齐人归讙及阐
　　传八年齐悼公之来也【五年来奔】季康子以其妹妻之即位而逆之季鲂侯【季康叔父】通焉女言其情弗敢与也齐侯怒夏五月齐鲍牧帅师伐我取让及阐　或譛胡姬【景公妾】于齐侯曰安孺子之党也六月齐侯杀胡姬　齐侯使如吴请师将以伐我秋及齐平九月臧賔如如齐涖盟齐闾丘明来涖盟且逆季姬【即鲂侯所通者】以归嬖　鲍牧又谓羣公子曰使女有马千乗乎【马千乗为君也】公子愬之公谓鲍子或譛子子姑居于潞【齐邑】以察之若有之则分室以行若无之则反子之所出门使以三分之一行半道使以二乗及潞麇之以入遂杀之【麇束缚丘殒切】冬十二月齐人归讙及阐季姬嬖故也
　　传九年春齐侯使公孟绰辞师于吴【齐与鲁平故辞吴师】吴子曰昔歳寡人闻命今又革之不知所従将进受命于君冬吴子使来儆师伐齐【前年齐与吴谋我鲁齐既与鲁成吴恨之反与鲁谋伐齐】经十年春王二月公防吴伐齐　三月戊戌齐侯阳生卒【以疾赴不书弑】夏五月葬齐悼公【无传】
　　传十年春公防吴子邾子郯子伐齐南鄙师于鄎齐人弑悼公赴于师【以说吴】吴子三日哭于军门之外徐承【吴大夫】帅舟师将自海入齐齐人败之吴师乃还秋吴子使来复儆师
　　简公【諡灋平易不訾曰简】
　　【名壬悼公子哀十年齐人立之明年改元哀十四年遇弑是年获麟经终在位四年】
　　哀公经十有一年春齐国书帅师伐我夏五月公防吴伐齐甲戌齐国书帅师及吴战于艾陵齐师败绩获齐国书
　　传十一年春齐为鄎故国书髙无防帅师伐我及清【齐地】师及齐师战于郊齐师自稷曲　夏为郊战故公防吴子伐齐五月克傅壬申至于嬴【齐邑】中军从王【吴中军】胥门巢将上军王子姑曹将下军展如将右军【吴大夫】齐国书将中军髙无防将上军宗楼将下军陈僖子谓其弟书尔死我必得志宗子阳【宗楼】与闾丘明相厉也【相厉致死】桑掩胥御国子【国书】公孙夏曰二子必死将战公孙夏命其徒歌虞殡【送葬歌曲示必死】陈子【陈逆】行命其徒具含玉公孙挥命其徒曰人寻约吴发短【八尺为寻吴发短欲以绳贯其首】东郭书曰三战必死于此三矣【三战夷仪五氏与今】使问【道也】多以琴【多齐人六年奔鲁】曰吾不复见子矣陈书曰此行也吾闻鼔而已不闻金矣【鼔以进军金以退军】甲戌战于艾陵展如败髙子【齐上军败】国子败胥门巢【吴上军亦败】王卒助之大败齐师获国书公孙夏闾丘明陈书东郭书革车八百乗甲首三千以献于公【哀公】公使大史固归国子之元【归于齐元首也吴以献鲁】寘之新箧褽之以纁加组带焉寘书于其上曰天若不识不何以使下国【言天识不善故杀国子】秋季孙命脩守备曰小胜大祸也齐至无日矣
　　传十四年齐简公之在鲁也阚止【子我】有宠焉【事在六年】及即位使为政陈成子惮之骤顾诸朝诸御鞅言于公【鞅齐大夫】曰陈阚不可并也君其择焉弗聴子我夕【夕视事】陈逆杀人逢之【鲍子行也子我逢之】遂执以入陈氏方睦使疾而遗之潘沐备酒肉焉【使诈病因内潘沐并得内酒肉潘米汁可以沐头】飨守囚者醉而杀之而逃子我盟诸陈于陈宗【失陈逆惧其反为患故盟之】初陈豹欲为子我臣使公孙言已【言己介逹之】已有丧而止既而言之【既终丧】曰有陈豹者长而上偻望视【目望阳】事君子必得志欲为子臣吾惮其为人也【恐多诈】故缓以告子我曰何害是其在我也使为臣他日与之言政说遂有宠谓之曰我尽逐陈氏而立女若何对曰我逺于陈氏矣且其违者不过数人何尽逐焉遂告陈氏子行曰彼得君弗先必祸子子行舍于公宫【子行逃而隠于陈氏今又隠于公宫】夏五月壬申成子兄弟四乗如公【成子兄弟昭子庄简子齿宣子夷穆子安廪丘子意兹芒子盈惠子得凢八人二人共一乗】子我在幄出逆之遂入闭门【成子入反闭门不纳子我】侍人御之【子我侍人】子行杀侍人公与妇人饮酒于檀台成子迁诸寝公执戈将击之【疑其作乱】大史子余曰非不利也将除害也成子出舍于库闻公犹怒将出曰何所无君子行抽劒曰需事之贼也【需疑则害事】谁非陈宗【言陈宗族众多】所不杀子者有如陈宗【言子若欲出我必杀子】乃止子我归属徒攻闱与大门皆不胜乃出陈氏追之失道于弇中【狭路】适丰丘【陈氏邑】丰丘人执之以告杀诸郭闗成子将杀大陆子方【子我名】陈逆请而免之以公命取车于道【子方取道中行人车】及耏众知而东之出雍门陈豹与之车弗受曰逆为余请豹与余车余有私焉事子我而有私于其雠何以见鲁卫之士【传言陈氏务施】东郭贾【子方】奔卫庚辰陈恒执公于舒州公曰吾早従鞅之言不及此【悔不诛陈氏】六月甲午齐陈恒弑其君壬于舒州孔丘三日齐【侧皆切】而请伐齐三公曰鲁为齐弱久矣子之伐之将若之何对曰陈恒弑其君民之不与者半以鲁之众加齐之半可克也公曰子告季孙孔子辞退而告人曰吾以従大夫之后也故不敢不言【新注论语记夫子告于哀公请讨之公曰告夫三子之三子告不可此言辞不告当以论语为正】
　　平公【諡灋布纲持纪曰平】
　　【名鷔简公之弟哀十四年田恒立之明年改元十三年左氏之传终矣在位二十五年】
　　哀公传二十三年夏六月晋荀瑶【知伯】伐齐髙无防帅师御之知伯视齐师马骇遂驱之壬辰战于犂丘齐师败绩知伯亲禽顔庚【齐大夫详见晋】
　　传二十七年夏四月晋荀瑶帅师伐郑郑驷请救于齐陈成子属孤子三日朝【属防死事者之子使朝三日以礼之】设乗车两马系五邑焉召顔涿聚之子晋曰隰之役而父死焉【隰役在二十三年】以国之多难未女恤也今君命女以是邑也服车而朝毋废前劳乃救郑及留舒违谷七里谷人不知【言其整也】及濮雨不涉子思曰大国在敝邑之宇下是以告急今师不行无及也【子思国参】成子衣制杖戈【制雨衣也】立于阪上马不出者助之鞭之知伯闻之乃还曰我卜伐郑不卜敌齐
　　右齐始终春秋凢十五公书卒者九有故者四简公之弑后春秋经终见于续经平公后春秋卒平公以下后二世七十年而田氏代齐大公之后遂灭
　　论曰孟子有言霸必有大国王不待大此徳力之辨也故春秋图霸非力有余不能海内方千里者九齐集有其一而晋国之大亦曰天下莫彊焉虽战国齐晋之谓亦春秋之故也故五霸齐创之而晋次焉然齐表东海五侯九伯皆得征之桓公九合一匡之功莫能以得晋宋文公城濮一战霸业迭传与春秋相终始果何以哉齐晋在春秋地丑徳齐其相服也难方桓公之霸也晋虽间不靖而献公崛彊难制逮桓公没以孝公之庸懦继之昭公区画草创则文公可以声势致其従故葵丘之防五霸莫盛献公于是従齐一闻宰周公道涂之言则飜然而去楚狄非我族类孝公畏之至与之盟防则昭公之初冝其屈畏于文公一战而霸之威也桓公处其艰文公偶其易兹齐晋传霸逺近所従判欤故自晋襄以降齐之従晋者甚寡而驾者不一翟泉以后不通晋防五十年战鞌同围之后晋刼之以従而与君代兴之志实未尝一日忘自时厥后晋霸下衰景公肆然兴复伯之谋连郑连卫兵鲁兵晋然趑趄狂妄汔以无成末年废长立少阶之为祸陈乞陈恒世为弑逆而田氏卒以代齐故景公问政于孔子孔子对曰君君臣臣父父子子君不君则臣不臣父不父则子不子而景公乌乎知之陈恒弑其君孔子沐浴而朝告于哀公请讨焉渊乎孔子之志哉不然变齐变鲁其有望于斯矣







　　春秋分记卷六十一
　　钦定四库全书
　　春秋分记卷六十二　　　宋　程公说　撰宋世本第一
　　子姓公爵其先出自殷帝乙之首子纣之庶兄曰微子啓纣为不道微子抱祭器奔周武王诛纣立纣子武庚武庚以三监畔成王诛之中分其地封微子为宋公以奉汤祀周二王后也自微子至穆公十四世国今在南京
　　穆公　　　　　　　殇公
　　庄公　　　　　　　闵公
　　桓公　　　　　　　襄公
　　成公　　　　　　　昭公
　　文公　　　　　　　共公
　　穆公【諡法布徳执义曰穆】
　　【名和宣公弟立七年鲁隠元年后三年卒在位九年】
　　隠公经元年秋九月及宋人盟于宿
　　经三年秋八月庚辰宋公和卒冬十有二月癸未葬宋穆公【无传】
　　传三年宋穆公疾召大司马孔父而属殇公焉曰先君舎与夷而立寡人寡人弗敢忘若以大夫之灵得保首领以殁先君若问与夷其将何辞以对请子奉之以主社稷寡人虽死亦无悔焉对曰羣臣愿奉冯也公曰不可先君以寡人为贤使主社稷若弃徳不让是废先君之举也岂曰能贤光昭先君之令徳可不务乎吾子其无废先君之功使公子冯出居于郑【辟殇公】八月庚辰宋穆公卒殇公即位君子曰宋宣公可谓知人矣立穆公其子飨之命以义夫商颂曰殷受命咸宜百禄是荷其是之谓乎【鸟诗】
　　刘敞曰宋宣公可谓知人矣立穆公其子飨之宋宣公知人何如哉知其必反国于已子耶则是挟诈而让也知其贤足以任国为君耶则穆公竟不能止后嗣之乱若但以穆公今能反国因曰知人则尧让舜舜不让丹朱舜让禹禹不让商均尧舜反为不知人也
　　殇公【諡法短折不成曰殇】
　　【名与夷宣公子穆公兄子隠三年嗣立明年改元至桓二年华督弑之在位十年】
　　隠公经四年夏公及宋公遇于清宋公陈侯蔡人卫人伐郑　秋翚帅师防宋公陈侯蔡人卫人伐郑
　　传四年宋殇公之即位也公子冯出奔郑郑人欲纳之及卫州吁立【州吁以今春弑桓公而立】使告于宋曰君若伐郑以除君害【害谓公子冯】君为主敝邑以赋与陈蔡従则卫国之愿也宋人许之于是陈蔡方睦于卫故宋公陈侯蔡人卫人伐郑围其东门五日而还　秋诸侯复伐郑
　　经五年秋九月邾人郑人伐宋　冬十有二月宋人伐郑围长葛
　　传五年宋人取邾田邾人告于郑曰请君释憾于宋敝邑为道郑人以王师防之伐宋入其郛以报东门之役宋人使来告命公闻其入郛也将救之问于使者曰师何及对曰未及国公怒乃止辞使者曰君命寡人同恤社稷之难今问诸使者曰师未及国非寡人之所敢知也　冬十二月宋人伐郑围长葛
　　经六年冬宋人取长葛
　　传七年秋宋及郑平七月庚申盟于宿公伐邾为宋讨也
　　经八年春宋公卫侯遇于垂　秋七月庚午宋公齐侯卫侯盟于瓦屋
　　传八年春齐侯将平宋卫【平宋卫于郑】有防期宋公以币请于卫请先相见卫侯许之故遇于犬丘【即垂】　齐人卒平宋卫于郑　秋防于温盟于瓦屋以释东门之役礼也冬齐侯使来告成三国【齐侯冬来告称秋和三国】
　　传九年宋公不王【不共王职】郑伯为王左卿士以王命讨之伐宋
　　经十年夏翚帅师防齐人郑人伐宋　六月壬戌公败宋师于菅辛未取郜辛已取防　秋宋人卫人入郑【乗虚入郑】宋人蔡人卫人伐戴郑伯伐取之【详见郑】
　　传十一年冬十月郑伯以虢师伐宋壬戌大败宋师以报其入郑也
　　桓公传元年冬宋华父督见孔父之妻于路目逆而送之曰美而艳
　　经二年春王正月戊申宋督弑其君与夷及其大夫孔父三月公防齐侯陈侯郑伯于稷以成宋乱　夏四月取郜大鼎于宋戊申纳于太庙
　　传二年春宋督攻孔氏杀孔父而取其妻公怒督惧遂弑殇公君子以督为有无君之心而后动于恶故先书弑其君防于稷以成宋乱为赂故立华氏也　宋殇公立十年十一战民不堪命孔父嘉为司马督为大宰故因民之不堪命先宣言曰司马则然【言公之数战则孔父使尔】已杀孔父而弑殇公召庄公于郑而立之以亲郑【公子冯隠二年出居郑】以郜大鼎赂公齐陈郑皆有赂故遂相宋公　夏四月取郜大鼎于宋戊申纳于大庙非礼也
　　庄公【諡法胜敌克壮曰庄】
　　【名冯穆公子桓二年督弑殇公召于郑而立之明年改元至庄二年卒在位十八年】
　　桓公经十有一年　秋九月宋人执郑祭仲突归于郑郑忽出奔卫【详见郑】柔防宋公陈侯蔡叔盟于折公防宋公于夫钟　冬十有二月公防宋公于阚
　　经十有二年秋七月丁亥公防宋公燕人盟于谷丘八月公防宋公于虚　冬十有一月公防宋公于传十二年公欲平宋郑秋公及宋公盟于句渎之丘【宋以立厉公故多责赂于郑】宋成未可知也故又防于虚　冬又防于宋公辞平故与郑伯盟于武父遂帅师而伐宋战焉宋无信也君子曰苟信不继盟无益也诗云君子屡盟乱是用长无信也
　　经十有三年春二月公防纪侯郑伯己巳及齐侯宋公卫侯燕人战齐师宋师卫师燕师败绩
　　传十三年春宋多责赂于郑郑以纪鲁及齐与宋卫燕战
　　经十有四年冬十有二月宋人以齐人蔡人卫人陈人伐郑
　　经十有五年冬十有一月公防宋公卫侯陈侯于袲伐郑
　　经十有六年春公防宋公蔡侯卫侯于曹夏四月公防宋公卫侯陈侯蔡侯伐郑【传并见郑】
　　庄公经二年冬十有二月乙酉宋公冯卒【无传】
　　闵公【諡法在国遭难曰闵】
　　【名捷庄公子庄二年嗣立明年改元至十二年遇弑在位十年】
　　庄公经三年夏四月葬宋庄公【无传】
　　经十年春二月公侵宋　三月宋人迁宿【无传宋强迁有其地】夏六月齐师宋师次于郎公败宋师于乗丘【传见内鲁】经十有一年秋宋大水
　　传十一年夏宋为乗丘之役故侵我公御之宋师未陈而薄之败诸鄑【传见内鲁】秋宋大水公使吊焉曰天作滛雨害于粢盛若之何不吊对曰孤实不敬天降之灾又以为君忧拜命之辱臧文仲曰宋其兴乎禹汤罪已其兴也悖焉桀纣罪人其亡也忽焉且列国有凶称孤礼也言惧而名礼其庶乎既而闻之曰公子御说之辞也【桓公】臧孙达曰是宜为君有恤民之心　乗丘之役公以金仆姑【矢名】射南宫长万公右歂孙生搏之宋人请之宋公靳之【戏而相愧曰靳】曰始吾敬子今子鲁囚也吾弗敬子矣病之
　　经十有二年秋八月甲午宋万弑其君捷及其大夫仇牧　冬十月宋万出奔陈
　　传十二年秋宋万弑闵公于蒙泽遇仇牧于门批而杀之遇大宰督于东宫之西又杀之立子游【宋公子】羣公子奔萧公子御说奔亳南宫牛【万之子】猛获帅师围亳公羊传曰何以书贤也何贤乎仇牧仇牧可谓不畏彊御矣闻君弑趋而至遇之于门手劒而叱之万臂榝仇牧碎其首齿着乎门阖仇牧可谓不畏彊御矣
　　冬十月萧叔大心及戴武宣穆庄之族【宋五公子孙】以曹师伐之杀南宫牛于师杀子游于宋立桓公【御说】猛获奔卫南宫万奔陈以乗车辇其母一日而至【宋去陈二百六十里言万之多力】宋人请猛获于卫卫人欲勿与石祁子曰不可天下之恶一也恶于宋而保于我保之何补得一夫而失一国与恶而弃好非谋也【宋卫本同好国】卫人归之亦请南宫万于陈以赂陈人使妇人饮之酒而以犀革裹之比及宋手足皆见宋人皆醢之
　　桓公【諡法辟土服逺曰桓】
　　【名御说庄公子闵公弟庄十二年嗣立明年改元至僖九年卒在位三十一年】
</div>
    <div class="pagination">
<a href="春秋分记_page92.html">上一页</a><span>...</span><a href="春秋分记_page88.html">88</a><a href="春秋分记_page89.html">89</a><a href="春秋分记_page90.html">90</a><a href="春秋分记_page91.html">91</a><a href="春秋分记_page92.html">92</a><span class="current-page">93</span><a href="春秋分记_page94.html">94</a><a href="春秋分记_page95.html">95</a><a href="春秋分记_page96.html">96</a><a href="春秋分记_page97.html">97</a><a href="春秋分记_page98.html">98</a><span>...</span><a href="春秋分记_page94.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
