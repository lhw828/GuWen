<!DOCTYPE html>
<html>
<head>
    <meta charset="UTF-8">
    <title>春秋纂言 - 第 22 页/共 55 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋纂言 - 第 22 页/共 55 页</h1>
    <div class="content">　　冬
　　十月
　　【经书月一书日无大衍歴正月壬寅小丙午冬至二月辛未大三月辛丑小四月庚午大五月庚子小六月己巳大七月己亥小八月戊辰大九月戊戌小十月丁卯大十一月丁酉小十二月丙寅大】
　　十有六年【癸卯僖王四年○齐霸桓八○蔡哀十七○曹庄二十四○卫惠二十二○晋武公称三十八年○郑厉二十三○陈宣十五○杞共三○宋桓四○秦武二十○楚文十二】
　　春
　　王正月
　　夏
　　宋人齐人卫人伐郑【左传曰宋故也孙氏曰郑背鄄之防侵宋故齐桓帅诸侯伐之齐序宋下者与伐郳义同张氏曰伐郑不止为宋而已盖郑不服则诸侯之心未一也襄陵许氏曰中国诸侯宋为大既为之服郳又为之报郑宋盖自是与齐为一宋亲而中国诸侯定矣】
　　秋
　　荆伐郑【左传曰郑伯自栎入缓告于楚楚伐郑及栎孙氏曰桓未能救中国也张氏曰盖齐霸未定楚之威侵及中国自桓二年郑已惧楚防邓至此三十余年而后受兵楚之威不轻用盖如此师氏曰自桓公之立而荆为中国患矣十年败蔡师十四年又入蔡今复伐郑而桓不能讨圣人详而书之以罪桓也】
　　冬
　　十有二月
　　公防齐侯宋公陈侯卫侯郑伯许男曹伯滑伯滕子同盟于幽【左谷无公字许男下左无曹伯字○齐自北杏以后屡合诸侯有防无盟者诸侯之心未一也至此而郑服始合九国之君而为此盟此桓公纠合诸侯一匡天下之始自入春秋以来所未尝有之事也诸侯尊桓公为霸而主盟然桓公执谦未敢专主盟之权故曰同盟同者列国相与盟而莫适为主及二十七年再盟于幽齐亦未专主盟也至僖二年宋江黄盟贯齐始为盟主而自此以后不复书同矣杜氏曰陈国每盟防皆在卫下齐桓始霸楚亦始彊陈介于二大国之间而为三恪之客齐桓因而进之班在卫上终于春秋滑国都费河南缑氏县幽宋地】邾子克卒【克邾仪父也盖齐桓请命于王爵之为子而仪父改名克也子琐嗣经书月二书日无大衍歴正月丙申大辛亥冬至二月丙寅小三月乙未大四月乙丑小五月甲午大六月甲子小七月癸巳大八月癸亥小九月壬辰大十月壬戌小十一月辛卯大十二月辛酉小】
　　十有七年【甲辰僖王五年崩不书○齐霸桓九○蔡哀十八○曹庄二十五○卫惠二十三○晋武三十九○郑厉二十四○陈宣十六○杞共四○宋桓五○秦德公元年○楚文十三】
　　春
　　齐人执郑詹【詹公作瞻○詹者郑再命之大夫郑尝再防鄄又背之而侵宋今虽盟幽然其心必又有不诚服于齐者故齐执其大夫不知当时指何罪而执之左氏以为郑不朝也孔氏曰齐以不朝责郑郑命詹诣齐谢罪齐人执之襄陵许氏曰宋大郑小齐桓盖徳宋而威郑文王之兴大邦畏其力小邦懐其德而桓反之是以为霸道也至于宋襄执鄫之虐则桓不为矣】
　　夏
　　齐人殱于遂【殱公作瀐○左传曰遂因氏领氏工妻氏须遂氏飨齐戍醉而杀之齐人殱焉澄曰殱者尽杀之之辞齐桓霸事方兴而以彊大吞小弱灭遂而虑遂之遗民不服故遣齐之民戍守其地以无罪灭遂固已失遂人之心矣而齐之戍遂者或又凌蔑其旧民故遂人愤怒而尽杀之也张氏曰不言遂人殱齐戍而书其自殱所以伸遂人复雠之志而着桓公不仁以至于自殱其众也襄陵许氏曰齐师灭谭谭子奔莒着其君不诎也齐人灭遂齐人殱于遂着其民不归也孟子谓霸者以力服人非心服也力不赡也荀子谓桓诈邾袭莒并国三十五则所灭葢不尽书书灭谭灭遂上下一见之也】
　　秋
　　郑詹自齐逃来【常山刘氏曰詹为郑卿见执于齐不能自辨以理取直而归反如匹夫之逃越在他国斯可贱也苏氏曰詹之义当身任齐责以纾国患而逃遁自免书逃来贱之也胡氏曰齐桓始霸同盟于幽而鲁首叛盟受其逋逃亏信义矣张氏曰执叛国大夫逾歴三时不令其服罪而去致防闲弛慢国囚亡逸齐之罪也窃身逃窜同于苟免之匹夫无大夫之行失节辱国詹之罪也为逋逃主以取伐于霸主鲁之罪也】
　　冬
　　多麋【麋鹿之大者鲁地所有昔不如是之多而今之多过于常时异也故书髙邮孙氏曰以有为灾则书有有蜮是也以无为异则书无无氷是也麋者常有之物惟其多则书之】
　　【经书月无书日无大衍歴正月庚寅大丙辰冬至二月庚申小三月己丑大四月己未小丁亥春分闰月戊子大五月戊午小旦日谷雨六月丁亥大七月丁巳小八月丙戌大九月丙辰小十月乙酉大十一月乙卯小十二月甲申大长歴是年闰六月】
　　十有八年【乙巳惠王元年○齐霸桓十○蔡哀十九○曹庄二十六○卫惠二十四○晋献公佹诸元年○郑厉二十五○陈宣十七○杞共五○宋桓六○秦徳二○楚文十四】
　　春
　　王三月
　　日有食之【孙氏曰不日不朔日朔俱失也吕氏曰史失之春秋无由追攷也】
　　夏
　　公追戎于济西【戎即隠公桓公与之盟者追谓于其已退而蹑其后以追之也戎入鲁境鲁将御之而戎遄退故鲁庄以兵逺追逐之至于济水之西也孙氏曰僖二十六年齐人侵我西鄙公追齐师至酅先言侵而后言追此不言侵伐者明不觉其来已去而追之也】
　　秋
　　有【谷梁传曰一有一亡曰有蜮射人者也公羊传曰记异也何氏曰以有为异也杜氏曰蜮短狐含沙射人张氏曰蜮能含沙射水中人影中之辄病或至于死江淮以南水滨有之鲁所无也】
　　冬
　　十月
　　【经书月二书日无大衍歴正月甲寅大辛酉冬至二月甲申小三月癸丑大四月癸未小五月壬子大日食沈括谓春秋日食三十六淮南卫朴能推算三十五犹不得庄十八年三月者一杜预长歴三月癸未朔不入食限刘孝孙以为五月壬子朔食与大衍歴合经书三月闰差也六月壬午小七月辛亥大八月辛巳大九月辛亥小十月庚辰大十一月庚戌小十二月己卯大】
　　十有九年【丙子惠王二年○齐霸桓十一○蔡哀二十○曹庄二十七○卫惠二十五○晋献二○郑厉二十六○陈宣十八○杞共六○宋桓七○秦宣公元年○楚文十五】
　　春
　　王正月
　　夏
　　四月
　　秋
　　公子结媵陈人之妇于鄄遂及齐侯宋公盟【公子结鲁三命大夫鲁因受郑詹之逃疑得罪于齐霸故命公子结与齐宋二君会鄄而盟冀以释前罪而鄄之巨室有嫁女为陈人之妇者结以庶女媵之因有盟鄄之便而送其女于鄄然后与齐宋盟春秋以其不敬君命故先书其私事而反以君命之正事为遂事例与祭公来遂逆王后于纪同结以私家之鄙事参防霸之大盟不惟不足以释齐之怒而又以重鲁之罪是以致齐之来伐也】夫人姜氏如莒【夫人自齐襄既弑之后八年不出因十五年又一至齐盖假托国事以愚其昏懦之子庄公不能制因此又复纵恣故于今如莒也妇人既嫁不逾境父母没不得归宁虽兄弟之国且不可徃况徃它国乎】
　　冬
　　齐人宋人陈人伐我西鄙【鲁之臣送已女为媵而遂与霸主大国之盟不恭也是以声其罪而伐之陈亦以结媵其国人之妇而轻慢霸主故与齐宋同兴问罪之师结不知礼而为私为公两失欢好礼之不可不谨也如是】
　　【经书月二书日无大衍歴正月己酉小丁卯冬至二月戊寅大三月戊申小四月丁丑大五月丁未小六月丙子大七月丙午小八月乙亥大九月乙巳小十月甲戌大十一月甲辰小十二月癸酉大】
　　二十年【丁未惠王三年○齐霸桓十二○蔡穆侯肹元年○曹庄二十八○卫惠二十六○晋献三○郑厉二十七○陈宣十九○杞共七○宋桓八○秦宣二○楚堵敖熊囏元年】
　　春
　　王二月
　　夫人姜氏如莒【比年书夫人徃它国以奸而鲁庄若罔闻知昔年犹可诿曰年未长也今既年长矣而如此其不子也甚矣哉】
　　夏
　　齐大灾【张氏曰天火曰灾书大志其甚也齐人来告鲁徃吊之故书】
　　秋
　　七月
　　冬
　　齐人伐戎【戎谷作我○张氏曰齐桓于是有安诸夏之志戎在徐州之域最近于鲁故先治之也】
　　【经书月二书日无大衍歴正月癸卯大壬申冬至闰月癸酉小二月壬寅大三月壬申小四月辛丑大五月辛未小六月庚子大七月庚午小八月己亥大九月己巳小十月戊戌大十一月戊辰小十二月丁酉大长歴是年闰十二月】
　　二十有一年【戊申惠王四年○齐霸桓十三○蔡穆二○曹庄二十九○卫惠二十七○晋献四○郑厉二十八卒○陈宣二十○杞共八○宋桓九○秦宣三○楚堵敖二】
　　春
　　王正月
　　夏
　　五月
　　辛酉郑伯突卒【突郑厉公也在位二十八年子捷嗣是为文公张氏曰突郑庄公之孽子庄公既殁夺忽之位其后虽为蔡仲所逐旋入于栎卒取郑国故不复着忽亹仪之在位以其不能君也论者以为突始终能君夫簒弑窃国之人而春秋终始君之且记其卒于位所以着小人肆志乱贼得终王法不行而世之所由乱也】
　　秋
　　七月
　　戊戌夫人姜氏薨【夫人桓公之夫人庄公之母也】
　　冬
　　十有二月
　　葬郑厉公
　　【经书月四书日二大衍歴正月丁卯小丁丑冬至二月丙申大三月丙寅小四月乙未大五月乙丑大六月乙未小经五月辛酉在此月七月甲子大八月甲午小经七月戊戌在此月九月癸亥大十月癸巳小十一月壬戌大十二月壬辰小长歴辛酉五月二十七日戊戌七月五日】
　　二十有二年【己酉惠王五年○齐霸桓十四○蔡穆三○曹庄三十○卫惠二十八○晋献五○郑文公捷元年○陈宣二十一○杞惠公元年○宋桓十○秦宣四○楚堵敖三】
　　春
　　王正月
　　肆大眚【眚公作省○肆谓纵放之也眚谓过误而犯者虞书言眚灾肆赦眚固可赦而不言大圣人虽至仁然赦人之罪亦必有所剂量于其间不一槩也今书肆大眚则是罪之大而不当赦者亦赦之讥其惠奸佚罚也】
　　癸丑葬我小君文姜【髙氏曰妇人无爵何諡之有先王之制但取夫之諡冠于姓之上以明所属诗所谓庄姜宣姜共姜经所书宋共姫是也岂有不系其夫而别自为谥者哉夫人姜氏弑逆滛乱之人得罪于宗庙国人之所不容今也云亡虽以母子之故不忍弃絶则之足矣又迫于大义不敢加以夫之諡别为之諡曰文而不复系于桓公将以掩其恶也然而弃天罔民壊先王之制则其罪又不若从其夫之諡耳自是鲁国从而效尤凡夫人之死皆为之别立諡后世因循不改大失春秋之旨矣沙随程氏曰妇人之諡从夫文姜别作諡以其得罪于先公也其后或妾母僭称夫人或虽正嫡亦不能从夫諡者着礼之变也】
　　陈人杀其公子御冦【御上声○谷梁传曰言公子而不言大夫公子未命为大夫也其曰公子何也公子之重视大夫孙氏曰春秋之义非天子不得专杀二百四十二年无天王杀大夫文书诸侯杀大夫者四十七古者诸侯之大夫皆命于天子诸侯不得专命也大夫有罪则请于天子诸侯不得专杀也大夫犹不得专杀况世子母弟乎春秋之世国无小大其卿大夫士皆专命之有罪无罪皆专杀之其无王也甚矣陈人杀其公子御冦者讥专杀也称君称国称人虽有轻重其专杀之罪则一也胡氏曰杀而称君者独出于其君之意而大夫国人有不与焉如晋侯杀其世子申生之类是也称国者国君大夫与闻其事而不请于天子如郑杀其大夫申侯之类是也称人有二义其一国乱无政众人擅杀而不出于其君则称人如陈人杀其公子御寇之类是也其一弑君之贼人人之所得讨背叛之臣国人之所同恶则称人如卫人杀州吁郑人杀良霄之类是也澄曰公子言其属也非称其氏也属之下单称名与再命之大夫同故谷梁以为公子之重视大夫】
　　夏
　　五月【孙氏曰春秋未有以夏五月首时者此盖五月之下文有脱事尔或曰书时之首月而四讹为五也】
　　秋
　　七月
　　丙申及齐高傒盟于防【及髙傒盟盖求昏于齐也髙傒齐三命之卿当国者岂吾微者可与之盟哉孰及之公也赵氏以为凡盟不目内皆指公也】
　　冬
　　公如齐纳币【谷梁传曰纳币大夫之事也公亲纳币非礼也赵氏曰昏礼有六一纳采二问名三纳吉四纳徴纳征即纳币也五请期六亲迎亲迎即逆女也春秋独书其二以纳币方契成逆女为事终举重之义也啖氏曰鲁徃它国纳币皆常事不书凡书者皆讥也它国来亦如之孙氏曰按桓六年九月丁卯子同生公十四嵗即位又二十四年如齐逆女年三十七始昏者文姜制之不得以时而昏尔故母防未终如齐纳币图昏之速也澄曰鲁庄受制于母年长而不得娶母既死急于娶故于防制中屈已与齐大夫盟而求昏焉齐之许未坚而公自如齐纳币纳币非公所当自行也程子曰齐疑昏议故公自行纳币后二年方逆齐难之也】
　　【经书月三书日二大衍歴正月辛酉大壬午冬至二月辛卯小经正月癸丑在此月三月庚申大四月庚寅小五月己未大六月己丑小七月戊午大乙酉夏至八月戊子小经七月丙申在此月九月丁巳大丙戌处暑十月丁亥大丙辰秋分闰月丁巳小十一月丙戌大丁亥霜降十二月丙辰小长歴癸丑正月二十三日丙申七月九日】
　　二十有三年【庚戌惠王六年○齐霸桓十五○蔡穆四○曹庄三十一卒○卫惠二十九○晋献六○郑文二○陈宣二十二○杞惠二○宋桓十一○秦宣五○楚成王頵元年】
　　春
　　公至自齐【至之者讥之也讥其不当亲徃纳币也】
　　祭叔来聘【祭音债○祭者周畿内之国隠之时爵为伯桓之时爵为公叔者公之弟贰君者也例称字几内之国王臣也不当外交诸侯而祭国入春秋以来至今凡三交鲁矣伯之来公之来来下不书其事盖伯与公君也行两君相见之礼是朝鲁也王臣外交通问且不可况以畿内之国朝畿外之诸侯乌可哉故不书曰朝而但曰来祭叔臣也盖以臣礼见公然当时有介弟摄君行礼之事若不书聘则或疑其为摄君而行朝礼也故书来聘者见其奉君命以聘而非摄君事以朝此春秋别嫌明微之意若夫王臣私交之非礼则或朝或聘其罪一也】
　　夏
　　公如齐观社【公求昏于齐而齐之许未慤于是公屈尊亲徃纳币以致请而未得齐之诺欲再徃齐致请而无名遂托观社以行夫社者诸侯祭其土示之常事未闻邻国之君徃观之者如齐而曰观社此何礼哉按春秋外传载曹刿之言曰齐弃太公之法观民于社君为是举而徃观之非故业也又按襄二十四年齐社搜军实使客观之盖齐俗每因祭社则搜军以夸示威众而聚人观之故公得托此为名以如齐也程子曰昏议尚疑故以观社再徃诸议后一年方逆盖齐难之】公至自齐【其讥与前纳币之至同】
　　荆人来聘【按前书败蔡入蔡伐郑单书荆此于荆下加人字者啖氏曰若言荆来聘则似举州皆来故加人字以成文尔无它意也陆氏曰凡以号举者皆称人君臣同辞张氏曰楚自四五年来先加兵于郑蔡而聘使至鲁用逺交近攻之术】
　　公及齐侯遇于谷【昏议犹未定故又遇于谷以致请】
　　萧叔朝公【萧附庸国今徐州萧县叔萧君之弟贰君者摄君行朝礼朝公者朝公于谷也朝聘当庙受于野非礼也介弟摄君而朝又行朝礼于野萧之朝鲁之受皆非也交讥之】
　　秋
　　丹桓宫楹【谷梁传曰礼天子诸侯黝垩大夫仓士黈丹楹非礼也何氏曰楹柱也丹之者为将娶齐女欲以夸大示之】
　　冬
　　十有一月
　　曹伯射姑卒【射音亦○射姑庄公也在位三十一年卒世子覊嗣逾年而庶子赤篡立是为僖公史记世家赤作夷】
　　十有二月
　　甲寅公防齐侯盟于扈【遇谷以请而齐犹难之故又盟以要其信而后许也夫求昏者可求则求不可则已许昏者可许则许不可则郤鲁欲求齐婚不以媒妁徃觇其可不可公乃自与齐髙傒盟以求之未得齐诺而公遽请纳币是与彊委禽者同也躬纳币而犹未诺则又徃观社以请观社以请而犹未诺则又遇于谷以请遇谷之后宜若可矣又必盟于扈而后可焉何其难之之甚也二国之昏姻不以礼不以义如此哀姜之不终也宜哉杜氏曰扈郑地在荥阳卷县西北孙氏曰扈齐地】
　　【经书月二书日一大衍歴正月乙酉大戊子冬至二月乙卯小三月甲申大四月甲寅小五月癸未大六月癸丑小七月壬午大八月壬子小九月辛巳大十月辛亥小十一月庚辰大十二月庚戌大甲寅五日】
　　二十有四年【辛亥惠王七年○齐霸桓十六○蔡穆五○曹僖公赤元年○卫惠三十○晋献七○郑文三○陈宣二十三○杞惠三○宋桓十二○秦宣六○楚成二】
</div>
    <div class="pagination">
<a href="春秋纂言_page21.html">上一页</a><span>...</span><a href="春秋纂言_page17.html">17</a><a href="春秋纂言_page18.html">18</a><a href="春秋纂言_page19.html">19</a><a href="春秋纂言_page20.html">20</a><a href="春秋纂言_page21.html">21</a><span class="current-page">22</span><a href="春秋纂言_page23.html">23</a><a href="春秋纂言_page24.html">24</a><a href="春秋纂言_page25.html">25</a><a href="春秋纂言_page26.html">26</a><a href="春秋纂言_page27.html">27</a><span>...</span><a href="春秋纂言_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
