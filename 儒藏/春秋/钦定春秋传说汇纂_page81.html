<!DOCTYPE html>
<html>
<head>
    <meta charset="UTF-8">
    <title>钦定春秋传说汇纂 - 第 81 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定春秋传说汇纂 - 第 81 页/共 87 页</h1>
    <div class="content">　　左传【宋公子地嬖蘧富猎十一分其室而以其五与之公子地有白马四公嬖向魋魋欲之公取而朱其尾鬛以与之地怒使其徒抶魋而夺之魋惧将走公闭门而泣之目尽肿母弟辰曰子分室以与猎也而独卑魋亦有颇焉子为君礼不过出境君必止子公子地出奔陈公弗止】
　　集说【王氏葆曰君虽不君臣不可以不臣若地者亦骄伉矣故春秋以自奔为文　家氏翁曰宋大夫公子母弟奔者三乐大心以谗逐也公子地以嬖臣故翦公族也公弟辰为地请留不许亦以嬖臣奔也奔者固有罪宋景亦少恩矣　李氏廉曰经书公子地宋公之弟辰左氏亦止称公子地母弟辰是未尝直指地为景公弟也杜氏因辰有迋吾兄之说遂直指地为景公之弟辰之兄若然则书法何以一则曰公子一则曰弟乎窃疑公子地以辈行虽为景之弟而其实非同父之弟也】
　　冬齐侯衞侯郑游速会于安甫【安甫公作鞌安甫杜注地阙】
　　集说【家氏翁曰前此齐与郑衞盟咸盟沙矣今而三国复为此会无所惮于晋矣前此鲁受命于晋而以兵加衞今而盟夹谷弃晋不复顾矣然诸侯虽叛晋而齐亦不能因诸侯之从而复霸也　李氏廉曰谢氏云会于安甫以衞有晋难也】
　　叔孙州仇如齐
　　左传【武叔聘于齐齐侯享之曰子叔孙若使郈在君之他竟寡人何知焉属与敝邑际故敢助君忧之对曰非寡君之望也所以事君封疆社稷是以敢以家隶勤君之执事夫不令之臣天下之所恶也君岂以为寡君赐】
　　集说【杜氏预曰谢致郈也齐以致郈德叔孙叔孙言义在讨恶非所以赐寡君　髙氏闶曰夹谷之会归我郓讙阴田侯犯以郈奔齐齐人又致郈是以叔孙如齐谢焉】
　　宋公之弟辰曁仲佗石彄出奔陈【曁字下公谷有宋字彄苦侯反】左传【辰为之请弗听辰曰是我迋吾兄也吾以国人出君谁与处冬母弟辰曁仲佗石彄出奔陈】胡传【其弟云者罪宋公以嬖魋故以失二弟无亲亲之恩曁云者罪辰以兄故帅其大夫出奔无尊君之义夫曁者不得已之辞又以见仲佗石彄见胁于辰不能自立无大臣之节也】
　　集说【刘氏敞曰杜云称弟示首恶也案隠元年之例段不弟故不言弟然则辰亦不弟者不称弟可也反以见首恶称弟何哉段不言弟反非首恶乎又曰何休曰辰言曁者明仲佗石彄彊与俱出非也若如休所言辰罪为轻何故反序上乎又何为明年入于萧而书及乎　黄氏仲炎曰宋公以私宠向魋之故使其母弟国卿羣然奔叛盖君不君则臣不臣也家氏翁曰辰于君为同母弟而地则众公子也景公以嬖臣之故而奔其二弟辰以地故而自絶于君兄又率仲佗石彄与之偕行佗彄身为卿佐有君不事而与辰俱奔兄不友弟不悌臣不忠此一书而竝贬也】
　　【壬敬王二寅十一年】十有一年【晋定十三年齐景四十九年衞灵三十六年蔡昭二十年郑声二年曹阳三年陈闵三年僖七年宋景十八年秦惠二年楚昭十七年呉阖庐十六年】
　　春宋公之弟辰及仲佗石彄公子地自陈入于萧以叛【萧杜注宋邑孔疏萧叔大心者宋萧邑大夫平宋乱立桓公宋人以萧邑封叔为附庸宣十二年楚灭之复为宋邑】
　　集说【刘氏敞曰谷梁云辰未失其弟也非也公子不去国而辰弃亲出奔挟党为乱以谓未失其弟何妄甚也　赵氏鹏飞曰出奔书曁辰彊之也二子有所不得己也入叛书及辰主也二子悦从之也难乎奔而易于叛仲石固庸臣乎初而奔也则疑谋有所不济故难以暨之今而叛也以为事无有不防故易而及之奔固不难而叛何防吾于此知仲石诚庸夫也　家氏翁曰克段不书弟志在于簒絶之于天伦也辰以愤激不平而出其罪下于段仍书弟然实叛也前书曁此书及曁者不得已之辞及者从之者也】
　　【案自陈入萧辰之意主于叛而仲石与地则从之者也故经文书及胡传以不称暨而称及为无首从之别失经防矣】
　　夏四月
　　秋宋乐大心自曹入于萧
　　左传【春宋公母弟辰曁仲佗石彄公子地入于萧以叛秋乐大心从之大为宋患宠向魋故也】胡传【四卿在萧以叛而大心自曹从之其叛可知矣故不书叛而曰入于萧入逆辞也书自陈自曹者结邻国以入叛陈与曹之罪亦着矣】
　　集说【杜氏预曰入萧从叛人叛可知故不书叛　季氏本曰曁者以此彊彼之辞及者以此及彼之辞奔陈称曁入萧以叛称及可见仲佗石彄之叛乃其所欲但以辰主谋故以为首恶耳称自因其力也】
　　冬及郑平叔还如郑涖盟【还音旋涖公谷作莅】
　　左传【冬及郑平始叛晋也】
　　集说【杜氏预曰平六年侵郑取匡之怨鲁自僖公以来世服于晋至今而叛故曰始　孔氏颖达曰世族谱云叔还叔弓曾孙也又世本云叔弓生定伯阅阅生西巷敬叔叔生成子还还为叔弓曾孙　许氏翰曰夫晋之为晋自若也定亦未有他恶而诸侯离心者政在多门货贿谗慝汨昏其间则无以令天下极于执乐祁犂也　陈氏傅良曰书输平以志诸侯之合书及郑平以志诸侯之散此春秋之所以始终也　家氏翁曰自文公之霸鲁常事晋中间虽卽楚卽齐而不敢显然与晋絶去年及齐平今又及郑平旣背晋不得不树党以自固焉耳　呉氏澂曰及郑平者我欲之故郑卿不来盟而我卿徃涖盟也李氏廉曰晋伯至此诸侯皆叛矣然鲁叛晋本始于平齐之时不于平齐言叛晋者盖春秋之间鲁于】
　　【齐晋本两事之也此条当与郑输平同防　季氏本曰昔鲁亲晋而郑附齐鲁与齐平郑亦平矣旣平然后莅盟　郝氏敬曰鲁自僖公以来七世事晋晋党季孙遂昭公识者知晋之将失鲁矣及韩范内閧同盟觧体齐张于东郑衞先徃故鲁有夹谷之会然犹未显与晋絶也至是鲁郑同盟四国之好成晋遂失诸侯不可复收矣】
　　【癸敬王二卯十二年】十有二年【晋定十四年齐景五十年衞灵三十七年蔡昭二十一年郑声三年曹阳四年陈闵四年杞僖八年宋景十九年秦惠三年楚昭十八年吴阖庐十七年】
　　春薛伯定卒
　　集说【刘氏敞曰何休曰不日月者子无道当废之而以为后未至三年失众见弑故畧之推此言也而观之其妄可胜记乎且公羊曰立嫡以长不以贤盖防乱也如休所言更相违矣　汪氏克寛曰在位十三年子比嗣　季氏本曰卒不讣并月不知故止书春】
　　夏葬薛襄公
　　集说【髙氏闶曰春秋书薛卒者三葬者不日不月史文畧也】
　　叔孙州仇帅师堕郈【堕许规反后同】
　　集说【杜氏预曰堕毁也患其险固故堕坏其城　孙氏觉曰是时三桓之邑皆为城以自固故其家臣因之以叛于是堕毁之也　赵氏孟何曰州仇曷为自堕其邑除家臣之患也家臣为患之日乆矣阳虎作难囚季孙居郓阳关以叛三家几不免焉侯犯以郈叛叔孙与仲孙帅师围郈不克再围之侯犯以郈奔齐齐人乃致郈而侯犯犹在齐也时邑宰数叛鲁卿患之孔子方仕于朝而仲由为季氏宰建堕三都之议以絶陪臣之祸故叔孙首帅师堕郈郈易堕也　季氏本曰侯犯既奔齐则郈可不假叔孙之力而堕矣必师者恐余党有变也】
　　衞公孟彄帅师伐曹【彄苦侯反】
　　左传【夏衞公孟彄伐曹克郊还滑罗殿未出不退于列其御曰殿而在列其为无勇乎罗曰与其素厉宁为无勇】
　　【郊杜注曹邑当在山东兖州府曹县界】
　　集说【杜氏预曰彄孟絷子　孔氏颖达曰世族谱云孟絷无子灵公以其子彄为之后也为后则为其子故云孟絷子　家氏翁曰此及十三年再书衞彄伐曹者着列国无盟主也　季氏本曰是时曹伯阳好田弋公孙彊为政又非睦邻者衞必有辞于伐矣】
　　季孙斯仲孙何忌帅师堕费【费音秘下同】
　　左传【仲由为季氏宰将堕三都于是叔孙氏堕郈季氏将堕费公山不狃叔孙辄帅费人以袭鲁公与三子入于季氏之宫登武子之台费人攻之弗克入及公侧仲尼命申句须乐颀下伐之费人北国人追之败诸姑蔑二子奔齐遂堕费】
　　【姑蔑鲁地隠元年盟于蔑卽此括地志姑蔑故城在泗水县东四十五里今属兖州府故城在县治东南】
　　公羊【曷为帅师堕郈帅师堕费孔子行乎季孙三月不违曰家不藏甲邑无百雉之城于是帅师堕郈帅师堕费雉者何五板而堵五堵而雉百雉而城】
　　胡传【礼曰制国不过千乘都城不过百雉家富不过百乘以此坊民诸侯犹有叛者故家不藏甲邑无百雉之城礼所当谨也郈费成者三家之邑政在大夫三卿越礼各固其城公室欲张而不得也三桓既微陪臣擅命凭倚其城数有叛者三家亦不能制也而问于仲尼遂堕三都是谓以礼为国可以为之兆也推而行诸鲁国而准则地方五百里凡侵小而得者必有兴灭国继絶世之义诸侯大夫各谨于礼不以所恶于上者使其下亦不以所恶于下者事其上上下交相顺而王政行矣故曰苟有用我者期月而可三年有成】
　　集说【刘氏绚曰三家不能制至屡围而不克帅师而后堕成彊而不服公围而不克有天下而不谨于礼末流之患可胜言哉　王氏葆曰堕郈以一卿堕费以二卿者费彊于郈故也　髙氏闶曰堕邑而至于帅师是邑之力足以抗也　朱子曰堕邑之事孔子因其机而为之若渐渐扫除得去其势亦自削弱可复正也又曰他合下只说得季桓子透桓子事事信之所以做得后来被公敛处父一说破了桓子便不信之　陈氏傅良曰书叔孙堕郈季孙堕费以是为二家之愿也二家专鲁出昭公矣于是愿堕其都则以孔子之相鲁也谓春秋之大夫不足用为善者是不卽人心之论也　张氏洽曰毁其所恃以为固者所以制陪臣抑私家而复彊榦弱枝之势也仲由之举此议盖因南蒯侯犯之叛而为三家忠谋使彊臣不敢恃彊以叛君陪臣不能负固以跋扈而上下皆顺然南蒯侯犯皆以叛为李孙叔孙之害故费郈皆堕独公敛处父方恃彊以败阳虎而孟孙用之故成独不服虽定公围之而卒弗克也圣人虽用于鲁而季孙受女乐而违孔子孟孙惑于伪不知之说阴与公敛处父比成既方命而圣人去鲁岂非天哉吕氏大圭曰三家之城其邑者将以自利也而家臣据邑以叛亦岂三家之利哉南蒯叛侯犯叛公山】
　　【不狃叛叛者相踵岂惟鲁国恶之三家亦恶之矣孔子顺天理而言之而适有动乎三家之心故其堕郈堕费者二家之自堕也成邑不堕而至于围则孟氏之不欲堕尔夫二家闻夫子之言而堕其邑者是其天理之萌也孟氏闻处父之言而不肯堕者是其人欲之蔽也天理之萌不足以胜其人欲之蔽然后不肯堕也使圣人得志以行乎鲁国则将有不待兵革而自堕者如鲁之不终用孔子何　李氏廉曰公羊于齐归田之下曰孔子行乎季孙三月不违于堕都之下又云然疏曰不违有二案家语定十年孔子自邑宰为司空十一年又从司空为司寇然则为司空之时能别五土之宜咸得其所为季孙所重是以三月不违齐人遂惧来归四邑矣及作司寇之时摄行相事国无奸民七日诛少正卯政化大行季孙重之复不违三月于是有堕郈之事又曰孟子曰孔子于季桓子见行可之仕孔子仕于定公而言桓子何也朱子曰孔子之相皆由桓子及桓子受女乐孔子便行矣然孔子亦因其机而为之季氏是时自不奈陪臣何故假孔子之力以去之又吕氏曰圣人为政所谓立之斯立绥之斯来动之斯和圣人作而万物覩同此心者孰不怀同此气者孰不感仲由以勇鋭兼人之资感于气最先者首为堕都之议夫叔季二人亦非仲由所能令盖圣人在上自有感动仲由特发之耳　汪氏克寛曰史记家语曰孔子言于定公而使季氏宰仲由堕三都公羊云孔子行乎季孙告季孙而堕二邑左氏又云仲由为季氏宰将堕三都叔孙自堕郈季氏将堕费费人袭鲁仲尼命伐之遂堕费窃疑是时定公失政岂能命大夫堕邑盖孔子以礼制感化季孙且使子路为之宰而后堕之耳所纪虽不同而以为圣人过化之功则一而已或谓叔季自堕其私邑于圣人无与然昭十二年南蒯以费叛前此十年侯犯以郈叛曷不以此时堕之而必待圣人之用于鲁而后堕之耶】
　　秋大雩
　　冬十月癸亥公会齐侯盟于黄【齐公作晋】
　　集说【杜氏预曰结叛晋也　张氏洽曰黄齐地公羊作晋侯误　家氏翁曰阳虎奔齐侯犯继徃故彊家者惧甫盟夹谷又盟于黄耳　汪氏克寛曰隠六年盟于艾齐鲁为盟之始也继而有瓦屋之参盟于幽之同盟而齐霸遂成此盟于黄齐鲁为盟之终也固叛晋之交而晋不复能霸矣　季氏本曰黄之盟齐鲁睦也盖因孔子用鲁政化大行有所感焉然忌而沮之之意已间之矣女乐之归其在此盟后欤】
　　十有一月丙寅朔日有食之
　　公至自黄
　　十有二月公围成公至自围成
　　左传【将堕成公敛处父谓孟孙堕成齐人必至于北门且成孟氏之保障也无成是无孟氏也子伪不知我将不堕冬十二月公围成弗克】
　　集说【杜氏预曰国内而书至者成彊若列国兴动大众故出入皆告庙　陆氏佃曰圣人之化旣行成虽未堕于鲁何有迟之期年公敛阳情见势屈堕之易耳定公何乃狃于速克躬驾以攻之轻于一出无功而返此一役也吾知其未访于仲尼抑季路亦未必在此行也　胡氏宏曰孔子为鲁司寇堕三都及成不堕三家之虑变矣故经文不言三家直书公金氏履祥曰孔子生长于鲁至是五十余年鲁之君臣岂不知其贤而未尝能用孔子也定公之十年一旦起而用之莫有知其由者孟子称孔子于季桓子见行可之仕也而论语谓季桓子受女乐不朝孔子行孔子此时之行藏系季桓子之用舍盖季氏专鲁而鲁公无民乆矣使鲁之君而欲用孔子岂能遽夺季氏之权以畀孔子季氏亦岂肯逊已之权以与孔子哉自阳虎执桓子囚之而专鲁政辱之于晋陷之于齐师且盟且诅又将飨而杀之仅而获免当是时非惟鲁国不可为而季氏亦自不可支矣桓子于此谋所以为靖乱兴衰之计故举孔子于公而试用之已而政声四达齐归侵地于是摄行相事堕三都夫三都者三家彊邑也当是时公山弗扰在费而郈侯犯之乱未乆也三家之有三都已非公室之便而三都之为三都至是亦非三家之便也故叔孙氏始堕郈继而季桓子堕费已而孟孙氏不肯堕成围之弗克其不肯堕成也公敛处父之言曰无成是无孟氏也然则无费是亦无季氏也而堕之当是时桓子之心未敢自计其私也夫三都已堕其二则成之不堕固亦未害然亦岂终不克堕哉夫子乆之必有处矣旣而鲁国方治而齐人归女乐以沮之夫使孔子上下之交方固桓子之志未移则一女乐岂足以间之季氏权臣也桓子舍己权以听孔子而堕其名都以强公室其中岂无介介者顾以衰败之余借之振起为是降心以相从也今纪纲既定外侮既却鲁既治矣桓子岂甘于终绌者纵桓子甘之季氏私人必有以为不利者故其信任之意必已渐衰特未敢骤舍孔子而孔子顾亦无隙可行尔故齐人归女乐以促之夫齐何惧于我而归女乐于事可疑于礼不正有国者固不可啗此为邻国所觇也使桓子而犹惟孔子之聼岂其受此受之已非矣而又君臣荒滛其中三日不朝此其心术蠧坏不复可与有为而其心固亦已无孔子矣故孔子去之此夫子出处之本末事情也　李氏廉曰案朱子语録三家孟氏最弱季叔为彊彊者堕之而弱者反不可堕者彊者不觉而弱者觉之故也或问堕三都事费郈已堕而成不可堕是不用夫子至于此否曰既不用却何故围成当时夫子行乎季孙三月不违则费郈之堕出于不意及公敛处父不肯堕成次第唤醒了叔季二家便做这事不成又齐人以女乐归之遂行不然当别有处置也且费郈之叛荐为叔季之害故叔季自欲堕之公敛在成方有功于孟氏则孟氏之不肯堕宜矣今案如公谷説则围成非孔子意如朱子说则围成之举孔子未必不知之也夫负固弗服虽舜禹文王有所不免如三苖逆命有崇弗降始皆伐之至班师修德而自格围之不克亦何损于圣人观围而不再伐安知非班师之意但仲尼不终用于鲁故圣人之化不遂行而公室之威徒防耳至胡氏所引史记明年孔子由大司寇摄相事至十四年然后行则恐未必然故胡氏宏曰夫圣人所以大过人者无他焉如天之生物随其分限为委吏则必会计当为乘田则必畜养蕃为宰而亲民则制为养生送死之节为司空而正封域则沟合昭公之墓为司寇而治奸乱则诛少正卯而堕三都及成不堕三家虑变矣故经文不言三家直书曰公圣人色斯举矣安有明年由大司寇摄相之事所以必知其无者考案经文明年无更败起废之事而筑囿大搜絶与堕都之意不侔故也此说似得其实故鲁世家亦以摄相诛少正卯与闻国政归女乐孔子行等皆为十二年事也　汪氏克寛曰谷梁云围成大公也夫屈千乘之尊而亲围国中之一邑其小弱甚矣乃反以为大之乎又云何危尔边乎齐也是时会夹谷盟黄齐鲁交好不足危也其危之者定公沮辱于陪臣以得返为幸尔　黄氏震曰三都若尽堕岂惟三家除跋扈之臣公室亦除三家之窟所谓惟礼可以已之若善行之公室可复张也郈费之堕非公之能也叔孙季孙愤家臣之叛已而自欲堕之也成之不果堕非公之不能也家臣与孟氏比而孟孙自不欲堕之也堕三都固子路之谋三都果堕亦孔子之愿不幸事不竟世因以责子路讥定公而力言非孔子之心皆以成败论也】
　　【甲敬王二辰十三年】十有三年【晋定十五年齐景五十一年衞灵三十八年蔡昭二十二年郑声四年曹阳五年陈闵五年僖九年宋景二十年秦惠四年楚昭十九年吴阖庐十八年】
　　春齐侯衞侯次于垂葭【谷无衞侯字葭公作瑕】
　　左传【十三年春齐侯衞侯次于垂葭实郹氏使师伐晋将济河诸大夫皆曰不可邴意兹曰可鋭师伐河内传必数日而后及绛绛不三月不能出河则我既济水矣乃伐河内齐侯皆敛诸大夫之轩唯邴意兹乗轩齐侯欲与衞侯乗与之宴而驾乗广载甲焉使告曰晋师至矣齐侯曰比君之驾也寡人请摄乃介而与之乘驱之或告曰无晋师乃止】
　　【郹氏杜注垂葭改名郹氏高平钜野县西南有郹亭今属兖州府济宁州　河内杜注汲郡案汉置河内郡晋分置汲郡治汲县今为衞辉府治】
　　集说【杜氏预曰二君将使师伐晋次垂葭以为援髙氏闶曰书次垂葭与九年次五氏同　家氏翁曰晋既失霸诸侯欲举方伯连帅之事当请命于周告于诸侯孰不我从乃今日防某明日盟某又明日次某欲以图霸岂不难哉】
　　夏筑蛇渊囿【蛇渊囿水经注蛇水又西迳铸城西左传所谓蛇渊囿也京相璠曰济北有蛇丘城城下有水鲁囿也今蛇丘故城在济南府肥城县南】
　　集说【杜氏预曰书不时也　许氏翰曰鲁政不修而非时勤民筑囿奉己而已志不及国也夫围成不克归而力此何振之有　髙氏闶曰鲁国之囿一而已成筑鹿囿昭筑郎囿定筑蛇渊囿何囿之多也李氏廉曰此正与受女乐事相类定公君臣安知不自以为齐人已服彊都已堕国家闲暇可以般乐】
　　【乎此决非夫子为政时　汪氏克寛曰昭九年郎囿之筑虽当水星昏正农隙之时且书于策以示戒况盛夏耘耔农事方殷而役民以兴苑囿不待贬絶而罪着矣昔叔孙昭子曰无囿犹可无民可乎于以见鲁之无人益甚也　季氏本曰孔子去而君臣志荒矣】
　　大搜于比蒲【比音毗】
　　集说【髙氏闶曰囿所以养禽兽待畋猎也筑囿蛇渊今乃搜于比蒲则囿何为哉鲁既叛晋而三桓日惧人之图已故数搜焉　赵氏与权曰三家分军私敛搜阅军实以自固也非时非制不足言也】
　　衞公孟彄帅师伐曹
　　集说【髙氏闶曰衞比伐曹曹不叛晋故也灵公志在军旅之事而不知以礼为国故亟战如此】
　　秋晋赵鞅入于晋阳以叛
　　左传【晋赵鞅谓邯郸午曰归我衞贡五百家吾舍诸晋阳午许诺归告其父兄父兄皆曰不可衞是以为邯郸而寘诸晋阳絶衞之道也不如侵齐而谋之乃如之而归之于晋阳赵孟怒召午而囚诸晋阳使其从者说剑而入渉賔不可乃使告邯郸人曰吾私有讨于午也二三子唯所欲立遂杀午赵稷涉賔以邯郸叛夏六月上军司马籍秦围邯郸邯战午荀寅之甥也荀寅范吉射之姻也而相与睦故不与围邯战将作乱董安于闻之告赵孟曰先备诸赵孟曰晋国有命始祸者死为后可也安于曰与其害于民宁我独死请以我说赵孟不可秋七月范氏中行氏伐赵氏之宫赵鞅奔晋阳晋人围之】
　　谷梁【以者不以者也叛直叛也】
　　胡传【赵鞅之入拒范中行也而直书曰叛何也人臣专土与君为市则是簒弑之阶坚冰之戒岂无以有已之义乎后世大臣有困于谗间迁延居外不敢释兵卒以忧死者亦未明人臣之义故尔故直书入于晋阳以叛入者不顺之辞叛者不赦之罪】
　　集说【陆氏淳曰书曰叛者人臣不当专土也　高氏闶曰据土背君曰叛鞅入晋阳以拒范中行而不知投鼠忌器之义故圣人直名曰叛以着其不由君命专土兴兵之罪　陈氏傅良曰鞅非始祸曷为皆以叛书之春秋之季家有藏甲都邑皆百雉之城矣鞅必奔晋阳寅吉射必奔朝歌则是皆叛也　王氏樵曰案邯郸午无罪而赵鞅专杀不忌其心已无君矣荀寅范吉射不请于君而擅伐之信有罪也鞅不愬于君而遽兴晋阳之甲抗晋人之围非叛而何是时彊臣皆彊其私邑以耦国无事则专土以自丰有事则据邑以背叛鞅之欲归衞贡五百家于晋阳也封殖私邑之计也而邯郸午虑絶衞亲奉命不速鞅以午荀寅之甥荀寅范吉射之姻也疑午有贰心焉因是而遂杀之二家始祸盖亦有执言矣鞅苟有人臣之礼听君大夫平其曲直可也而遽入私邑以叛罪岂容诛哉】
　　冬晋荀寅士吉射入于朝歌以叛【荀寅下公有及字朝如字】
　　左传【范皋夷无宠于范吉射而欲为乱于范氏梁婴父嬖于知文子文子欲以为卿韩简子与中行文子相恶魏襄子亦与范昭子相恶故五子谋将逐荀寅而以梁婴父代之逐范吉射而以范皋夷代之荀跞言于晋侯曰君命大臣始祸者死载书在河今三臣始祸而独逐鞅刑已不钧矣请皆逐之冬十一月荀跞韩不信魏曼多奉公以伐范氏中行氏弗克二子将伐公齐高彊曰三折肱知为良医唯伐君为不可民弗与也我以伐君在此矣三家未睦可尽克也克之君将谁与若先伐君是使睦也弗听遂伐公国人助公二子败从而伐之丁未荀寅士吉射奔朝歌】
　　胡传【晋主夏盟威服天下及大夫专政贿赂公行内外离析示威平丘而齐叛辞请召陵而蔡叛盟于沙咸而郑叛次于五氏而衞叛涖于郑会于夹谷歃于黄而鲁叛诸侯叛于外大夫叛于内故奔于晋阳而赵鞅叛入于朝歌而荀寅与士吉射叛以晋国之大天下莫彊焉邦分崩而不能守也春秋于晋事或畧而不序或贱而称人或书侵以陋之责亦备矣至是三卿内叛直书于策见其效也故臧哀伯曰国家之败由官邪也官之失德宠赂章也晋卿始祸縁衞贡也乐祁见执献杨楯也蔡侯从吴荀寅货也昭公弗纳范鞅赂也而晋室自是不复能主盟矣故为国以义不以利春秋之大法在焉见诸行事亦可谓深切着明矣】
　　集说【王氏葆曰鞅入晋阳私邑也寅吉射入朝歌公邑也三人之罪若有等差俱书曰叛者臣之邑君所赐也据其私邑则专禄以周旋矣赵鞅贪愤专戮其罪宜逐寅吉射以午之故兴兵首祸则又为无君故三臣之奔春秋俱以叛书之　家氏翁曰人臣不忌其君未有不终于为乱者也晋大夫不忌其君为日乆矣衞孙林父逐君晋大夫从而羽翼之鲁季孙意如逐君晋大夫又从而羽翼之羽翼他国之乱臣者皆有欲为乱之心也而其君冥然无所悟一聼其所为及是而三卿俱叛夫岂一朝夕之故哉李氏廉曰晋六卿二荀氏荀寅中行氏也荀跞知氏也士氏卽范氏也韩氏魏氏赵氏荀士二家自此亡知氏春秋后亡故止韩赵魏三家分晋　汪氏克寛曰朝歌衞之旧都衞徙楚丘朝歌后属晋】
　　晋赵鞅归于晋
　　左传【韩魏以赵氏为请十二月辛未赵鞅入于绛盟于公宫】
　　胡传【案左氏荀范奔朝歌韩魏以赵氏为请鞅入于绛盟于公宫然则书归者易辞也韩魏为之请晋侯许之复而寅与吉射去国出奔则无有难之者故其归为易矣三子之叛其罪一也鞅以有援故得复寅吉射以无助故终叛春秋书鞅归于晋非与之也以罪晋侯纵失有罪无政刑耳叛逆人臣之大恶始祸晋国之载书既不能致辟于鞅奉行天讨以警乱臣又亢不徇韩魏之请而许之复无政刑矣其能国乎先儒或谓言归者以地正国也鞅取晋阳之甲以逐君侧之恶人则其説误矣以地正国而可是人主可得而胁人臣擅兴无罪以兵谏者真爱其君也使后世贼臣称兵向阙以诛君侧为名而实欲胁君取国者则此说啓之也大失春秋之意矣】
　　集说【赵氏匡曰公羊云以地正国也据礼臣无专土藏兵之义今乃欲以私邑之彊而正国朝则是末大而本小也是黜君而进臣也岂其然乎且实以拒范中行耳而云正国非也又云兴晋阳之甲以逐君侧之恶人也无君命故书叛若无君命则是君与范中行同心也君与之同心而辄兴兵伐之是逆乱也而言归以美之是训人为逆也又曰谷梁云贵以其地反也岂有身归而地不归乎此至鄙近矣又云其入无君命其入无君命则是将如何得归乎假君不拒苟其自来其恶可知也又何得书归乎　刘氏绚曰赵氏晋之彊宗鞅叛当诛晋侯不能治而许之归国乱无刑矣　胡氏铨曰先书晋赵鞅入于晋阳以叛见鞅据地举兵以拒晋也次书晋赵鞅归于晋见君许之还也大夫出奔书归者君受之也书入者臣自入也今鞅大恶已着但以君许之归故书归责在君也　髙氏闶曰二子旣出晋侯自谓赵鞅保其邑以违荀范之难实非叛故许之归先儒以归为善辞遂谓鞅有叛迹而无叛心春秋先正其罪以厉臣节此许其归以广君恩是不然人臣无君命辄据土兴兵此岂可赦乎况衞孙林父亦书归何善之有陈氏傅良曰栾盈鱼石犹书入至鞅而后书归则晋无人之辞也叛臣至于书归则佚贼不足録矣此韩赵魏分晋之本也　家氏翁曰鞅挟晋阳之甲将以内向此叛也寅吉射据朝歌外交齐秋以抗其君亦叛也公羊子乃曰鞅取晋阳之甲欲以除君侧之恶此因鞅归立义其误甚矣　李氏廉曰案以地正国之说出公谷大伤敎故不敢取胡氏已辨之矣要之此条归字之义陈氏説得好而胡氏亦曰使赵鞅以无罪归国晋之国法不行于叛逆之人矣前书叛后书归罪其赦逆臣也説亦好又曰书大夫归者九余皆书自惟赵鞅不言自季子书来元咺书复特笔也　汪氏克寛曰春秋书赵盾弑君而又书赵盾侵陈书赵鞅叛而又书赵鞅归皆所以责晋君之不讨罪也朱子于通鉴纲目书汉梁冀弑帝帝卽位益封梁冀万三千戸唐李辅国杀皇后以李辅国为司空兼中书令皆以讥天子之无政刑此得春秋书鞅叛与归之意矣】
　　【案人臣之罪莫大于叛春秋所必诛也赵鞅专地以叛结韩魏以胁其君复入于晋圣人书之所以讥晋侯之失刑而三卿分晋之祸实始于此也公谷不察谓赵鞅以地正国陆氏淳曰非叛君也孙氏复曰此王法所赦也刘氏敞曰其忠义足恃也谬妄相承不可以训今竝删之】
　　薛弑其君比【比如字】
　　胡传【称国以弑者当国大臣之罪也孙复以为举国之众皆可诛非矣三晋有国半天下若皆可诛刀锯不亦滥乎颍川常秩曰孙复之于春秋动辄有罪盖商鞅之法耳弃灰于道者有诛歩过六尺者有罚其不卽人心逺矣王回以是尚秩此善议复者】
　　集说【家氏翁曰泰山孙氏言举国之人皆可诛此求经之过也儒者辨理未详立论失中将如秦汉之用法一人为非流毒一州一道者非独法家之罪亦学者用意刻深有以济其为恶不可不谨也郑氏玉曰薛比之弑三传不载其事不敢妄说　汪氏克寛曰比弑惠公夷立】
　　附録左传【初衞公叔文子朝而请享灵公退贝史防而告之史防曰子必祸矣子富而君贪罪其及子乎文子曰然吾不先告子是吾罪也君旣许我矣其若之何史防曰无害子臣可以免富而能臣必免于难上下同之戍也骄其亡乎富而不骄者鲜吾唯子之见骄而不亡者未之有也戍必与焉及文子卒衞侯始恶于公叔戍以其富也公叔戍又将去夫人之党夫人愬之曰戍将为乱】
　　【乙敬王二已十四年】十有四年【晋定十六年齐景五十二年衞灵三十九年蔡昭二十三年郑声五年曹阳六年陈闵六年僖十年宋景二十一年秦惠五年楚昭二十年吴阖庐十九年】
　　春衞公叔戍来奔衞赵阳出奔宋【戌式树反衞赵阳公谷俱作晋赵阳】左传【十四年春衞侯逐公叔戌与其党故赵阳奔宋戌来奔】
　　胡传【公叔戍将去南子之党夫人愬曰戍将为乱故公叔来奔赵阳北宫结皆戍党也故亦出奔而灵公无道不能正家以丧其大臣之罪着矣戍又以富见恶于衞侯夫富者怨之府也使戍积而能散以财发身不为贪人之所怨于以保其爵位倘庶几乎】
　　集说【家氏翁曰衞灵不君南子不妇比而为恶亦旣稔矣公叔戍以宗国之老起而正之乃戍之所得为而非戌之所能为也人臣欲正其君者必先自正其身其身既正而后可以格君心之非而措之于善今戍怙富而骄素无国中之誉乃欲以正君自任事不克而速祸宜也春秋书三大夫之奔所以着衞乱之所从始】
　　附録左传【梁婴父恶董安于谓知文子曰不杀安于使终为政于赵氏赵氏必得晋国盍以其先发难也讨于赵氏文子使告于赵孟曰范中行氏虽信为乱安于则发之是安于与谋乱也晋国有命始祸者死二子旣伏其罪矣敢以告赵孟患之安于曰我死而晋国宁赵氏定将焉用生人谁不死吾死莫矣乃缢而死赵孟尸诸市而告于知氏曰主命戮罪人安于旣伏其罪矣敢以告知伯从赵孟盟而后赵氏定祀安于于庙】
　　二月辛巳楚公子结陈公孙佗人帅师灭顿以顿子牂归【二月公作三月孙公作子佗徒何反牂子郎反公作牄七良反】
　　左传【顿子牂欲事晋背楚而絶陈好二月楚灭顿】
　　集说【啖氏助曰凡书灭又书以归及名者罪重于奔者也旣责其不死位又责其无兴复之志也薛氏季宣曰陈不思辅车之势助彊大而灭邻国不思将自毙也危哉　家氏翁曰楚至是始戢诸侯无从楚者而陈以盛德之后犹比而从之春秋书楚结陈佗人连兵灭顿诛楚而罪陈也】
　　夏衞北宫结来奔
　　左传【夏衞北宫结来奔公叔戍之故也】
　　集说【髙氏闶曰卫灵沈耳于闺以奔其世臣又及其所与是以其国听之也】
　　五月于越败吴于檇李吴子光卒【檇音醉公作醉　于越杜注越国也帝少康之庶子封于会稽今浙江绍兴府　檇李杜注吴郡嘉兴县南醉李城今属浙江嘉兴府檇李城在县南四十五里】
　　左传【吴伐越越子勾践御之陈于檇李勾践患吴之整也使死士再禽焉不动使罪人三行属劒于颈而辞曰二君有治臣奸旗鼓不敏于君之行前不敢逃刑敢归死遂自刭也师属之目越子因而伐之大败之灵姑浮以戈击阖庐阖庐伤将指取其一屦还卒于陉去檇李七里夫差使人立于庭苟出入必谓已曰夫差而忘越王之杀而父乎则对曰唯不敢忘三年乃报越】
　　胡传【书败者诈战也定公五年于越入吴至是败吴于檇李会黄池之歳越又入吴悉书于史以其告也哀之元年吴子败越栖勾践于会稽之上岂独不告而史策不书疑仲尼削之也吴子光卒夫差使人立于庭苟出入必谓已曰而忘越王之杀而父乎则对曰唯不敢忘三年乃报越然则夫椒之战复父雠也非报怨也春秋削而不书以为常事也其旨微矣】
　　集说【许氏翰曰书檇李之败用见光玩兵灭身以为残民伐国之戒】
　　公会齐侯衞侯于牵【牵公作坚又作掔　齐鲁为会止此　牵杜注魏郡黎阳县东北有牵城路史内黄西南三十里有故牵城今故牵城在内黄之西南濬县之北二县属直隶大名府濬县为汉黎阳与内黄县接壤】
　　左传【晋人围朝歌公会齐侯衞侯于脾上梁之间谋救范中行氏析成鲋小王桃甲率狄师以袭晋战于绛中不克而还士鲋奔周小王桃甲入于朝歌】
　　【脾上梁间杜注卽牵】
　　公至自会
　　集说【张氏洽曰齐景公欲求霸诛晋之乱臣以正其国可也当是时孔子已去鲁故会齐衞合谋救范中行氏三国之君同为会而助不衷故致公以危之也】
　　秋齐侯宋公会于洮
　　左传【秋齐侯宋公会于洮范氏故也】
　　集说【许氏翰曰齐宋鲁衞崇奨乱逆谋动干戈大义亡矣　黄氏仲炎曰齐景公为牵洮之会谋救范中行氏盖党叛臣以敌君也无君臣之义矣　家氏翁曰自齐景图霸衞郑鲁既与之同盟宋犹未忍絶晋至是始及齐为此会盖始从于齐也传谓牵洮二会皆谋救范中行若尔四国相率而预于乱也春秋初年诸侯连兵助乱及桓公之霸明分义以示天下此风顿革今齐景欲复祖业而率三国之君徃助叛人彼三国之君冥然与之俱而不知党叛辅逆之为不可世道至是一变春秋降为战国景公亦有责焉联书二会皆贬也】
</div>
    <div class="pagination">
<a href="钦定春秋传说汇纂_page80.html">上一页</a><span>...</span><a href="钦定春秋传说汇纂_page76.html">76</a><a href="钦定春秋传说汇纂_page77.html">77</a><a href="钦定春秋传说汇纂_page78.html">78</a><a href="钦定春秋传说汇纂_page79.html">79</a><a href="钦定春秋传说汇纂_page80.html">80</a><span class="current-page">81</span><a href="钦定春秋传说汇纂_page82.html">82</a><a href="钦定春秋传说汇纂_page83.html">83</a><a href="钦定春秋传说汇纂_page84.html">84</a><a href="钦定春秋传说汇纂_page85.html">85</a><a href="钦定春秋传说汇纂_page86.html">86</a><span>...</span><a href="钦定春秋传说汇纂_page82.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
