<!DOCTYPE html>
<html>
 <head>
  <meta charset="utf-8"/>
  <title>
   左氏博议 - 第 4 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   左氏博议 - 第 4 页/共 7 页
  </h1>
  <div class="content">
   钦定四库全书
　　左氏博议卷十三
　　宋　吕祖谦　撰
　　邾败鲁于升陉【僖二十二年邾人以须句故出师公卑邾不设备而御之臧文仲曰国无小不可易也无备虽众不可恃也诗曰战战兢兢如临深渊如履薄冰又曰敬之敬之天维显思命不易哉先王之明德犹无不难也无不惧也况我小国乎君其无谓邾小蠭虿有毒而况国乎弗听公及邾师战于升陉我师败绩邾人获公冑县诸鱼门】
　　天下有常胜之道大胜小强胜弱多胜寡此兵家之定论也大有时而败于小强有时而败于弱多有时而败于寡岂所谓常胜者或不可常耶非然也用兵以力相加也使各极其力则小终无胜大之理弱终无胜强之理寡终无胜多之理惟恃大恃强恃多堕废其力而不能用则与无力者同顾不如小者弱者寡者犹有毫末之力也以吞舟之鱼而俯视蝼蚁其小大之相去岂止相什百而相千万哉砀而失水反为蝼蚁之食人以为小胜大也抑不知得水则鱼大而蚁小失水则鱼小而蚁大置其形而论其力则是大胜小而非小胜大也强弱众寡之相胜皆此类也故曰大胜小强胜弱多胜寡兵家之定论也鲁与邾战兵未接之前人皆意鲁之必胜矣然升陉之役僖公卑邾而不设备虽有众与无众等尔曽不若邾犹有一旅之兵一割之用是鲁无鲁而邾有邾也以有对无胜安得不在邾败安得不在鲁乎吾尝论僖公之为君纳莒拏之俘【事在元年】受介葛卢之朝【事在二十九年】謷然轩然自处于众人之上是亦一僖公也奔走于葵丘之会【事在九年】周章于践土之盟【事在二十八年】惴然眇然自处于众人之下是亦一僖公也彼一僖公耳昨勇今怯朝盛夕衰何其多变而无特操耶殆非专僖公之罪其居使之然也僖公所居者鲁以鲁而临介莒则自大视细心不期骄而骄以鲁而望齐晋则自细视大心不期畏而畏既见大国之可尊必见小国之可忽斯其所以祸生所忽而召鱼门之辱与臧文仲之谏忠矣惜其能箴僖公之病而未知僖公受病之源也僖公受病之源安在哉使僖公易地而居齐晋则将变畏为骄易地而居介莒则将变骄为畏吾是以知尊大国者非僖公也鲁也忽小国者非僖公也鲁也僖公不以己为已而以鲁为已故大于鲁者吾亦大之小于鲁者吾亦小之岂非为居之所移乎昔者舜自侧微而登至尊木石不能使之愚鹿豕不能使之野耕稼不能使之劳陶渔不能使之辱袗衣鼓琴不能使之逸牛羊仓廪不能使之奢【事见孟子】盖居为舜所移而舜未尝为居所移也噫当僖公之时有能诵舜之事以起僖公之病庶几其有瘳乎
　　郑文夫人劳楚子入享于郑【僖二十二年郑文夫人芊氏劳楚子于柯泽楚子使师缙示之俘馘君子曰非礼也妇人送迎不出门见兄弟不逾阈戎事不迩女器楚子入享于郑九献庭实旅百加笾豆六品享毕夜出文芊送于军取郑二姫以归叔詹曰楚王其不没乎为礼卒于无别无别不可谓礼将何以没诸侯是以知其不遂霸也】
　　见奔而谓之败见间而谓之雠见惫而谓之疾何其见之晚也未奔之前有先败焉未间之前有先雠焉未惫之前有先疾焉防防之中其先固已了然而不可揜岂必待见形而后悟哉楚子帅师过郑纳文夫人之劳受享祀之僣又取郑二姬以归固蛮夷之常态不足以汚简册吾独怪叔詹之言何其见之晚也叔詹讥楚子取郑之二姬曰为礼卒于无别无别不可谓礼是叔詹徒知无别之非礼而不知受享之非礼也使楚子不取二姬则叔詹将遂以受享为礼之正矣孰知夫受享之际乃无别之先乎当郑之享楚子也陈其鼎爼肃其罇彛蠲其巾幂丰其腵修威仪可则进退可度宜叔詹不悟其非礼也抑不知生天下之善者出于敬生天下之恶者出于慢一笾一豆之相去其为礼也微矣严之而不敢犯者敬心存也是心苟存将无所不敬推而上之至于守君臣父子夫妇之分为世大法者同一敬也忽之而无所顾者慢心生也是心苟生将无所不慢推而下之至于乱君臣父子夫妇之分为世大戒者同一慢也是故今日谨一笾一豆者即他日谨君臣父子夫妇之分者也今日易一笾一豆者即他日易君臣父子夫妇之分者也楚爵则子而辄当上公九献之仪庭实旅百之盛加笾豆六品之侈其于燕享之礼固已无别矣燕享之无别即男女之无别也均为无别耳始之罪不为轻而后之罪不为重始之罪不为小而后之罪不为大岂可立等于其间哉燕享之礼无别其罪隐二姬之无别其罪彰叔詹舍其隐而讥其彰噫何其见之晚也吏必先明法然后可以责人之逾法士必先明礼然后可以责人之逾礼叔詹犹以郑之享楚为礼则既不知礼之为礼矣又何责楚子之逾礼哉
　　楚子文使成得臣为令尹【僖二十三年楚成得臣帅师伐陈遂取焦夷城顿而还子文以为之功使为令尹叔伯曰子若国何对曰吾以靖国也夫有大功而无贵仕其人能靖者与有几】范武子请老【宣十七年春晋侯使郤克征防于齐齐顷公帷妇人使观之郤子登妇人笑于房献子怒出而誓曰所不此报无能涉河献子先归使栾京庐待命于齐曰不得齐事无复命矣郤子至请伐齐范武子将老召文子曰夑乎吾闻之喜怒以类者鲜易者实多诗曰君子如怒乱庶遄沮君子如祉乱庶遄已君子之喜怒以已乱也弗已者必益之郤子其或者欲已乱于齐乎不然余惧其益之也余将老使郤子逞其志庶有豸乎尔从二三子唯敬乃请老郤献子为政】
　　多而不可满者欲也鋭而不可极者忿也治欲之法有窒而无开治忿之法有惩而无肆处已是法也处人亦是法也或者之论曰饥者得食则止渴者得饮则止寒者得衣则止热者得濯则止欲者得求则止忿者得报则止我欲可窒我忿可惩乃若他人之忿欲不有以少偿之彼亦安肯遽止乎呜呼此非忿欲之譬也忿欲譬则火然畏火之怒而投薪以济之则其势随投而随炽忿欲譬则盗然畏盗之怒而授刃以济之则其势随授而随増薪者火之资也刃者盗之资也权位者忿欲之资也假其资而望其止天下宁有是也先王尊权位以示天下所以严万世之巨防也何人而无欲何人而无忿忿欲方兴局于无权无位而不得展足将行而复驻手将举而复敛口将言而复黙念将生而复消有谿壑贪惏之欲欝勃炮燔之忿莫不限于权位之巨防而止止则回回则有趋于善者矣天下方驰骛于忿欲而不知反也先王固未尝与之争也严吾权位之巨防使忿欲者窘于无资气衰力怠道穷涂絶伥伥然而无所归虽吾不使之趋于善而彼自不得不趋于善然则权位者真先王闭忿欲之巨防也欤先王以是为忿欲之防后世以是为忿欲之资何其反也楚成得臣有功于陈子文推令尹之位与之以塞其欲齐侯既辱郤克范武子遽请老而授郤克政使逞忿于齐噫令尹岂赏功之物而晋数百年之社稷亦岂二三臣逞憾之具欤楚非置两令尹也幸而一成得臣有功耳如使数人者并立大功吾不知子文复何以与之春秋之时行人见辱者何国蔑有姑以晋言之若解之见执于宋围【宣十五年】韩起羊舌肹之见挫于楚灵【昭五年】是数事者如与郤克之辱并发于一时则晋师亦将车敝马汗东驰西逐徧绕天下尽报诸臣之怨而后已欤甚矣子文武子之不思也将以饱其欲适以滋其欲将以防其忿适以张其忿故得臣之欲与位俱长成师而出服陈服蔡服鲁服郑服曹服卫嗜胜不止贪以遇大敌迄至城濮之败【僖二十八年】军覆身殒为天下笑向若子文不畀以大柄虽骄纵怨望不过湏司败之刀锯耳楚必不至于不竞晋必不至于独霸西广东宫若敖之卒亦必不至于偕死也至于郤克鞌之战【成二年】虽曰幸胜然忿不思难至欲质齐侯之母苟无鲁卫之谏则以晋之骄当齐之怒背城借一之际吾未知齐晋雌雄之所在也不幸而败于垂成则乱原祸端武子安得不任其咎乎得臣之欲得子文之位而盛郤克之忿得武子之位而伸君子视人之忿欲不能救则已矣安可假其资而成其恶乎吾尝攷论二子之言武子诵已乱之诗而误领已乱之意犹未足深责彼子文之语叔伯者一何悖耶曰吾以靖国也夫有大功而无贵仕其人能靖者有几凡人爵不足酬功慊之者固多矣若遽作不靖危其国家自非盗贼小人未必皆有是心也子文之为是言将槩以盗贼小人待天下耶自子文之言出人臣之立大功者人君或惧其不靖反加屠戮是功者身之贼也以是位而荅是功不复问其材之能否使播其恶于民是功者位之贼也既立大功自谓居危疑不赏之地而奸谋始生是功者国之贼也一有大功则为身之不幸位之不幸国之不幸孰敢以功业自奋者耶诗曰谁生厉阶至今为梗晋怀公杀狐突【僖二十三年晋惠公卒怀公命无从亡人期期而不至无赦狐突之子毛及偃从重耳在秦弗召冬怀公执狐突曰子来则免对曰子之能仕父教之忠古之制也策名委质贰乃辟也今臣之子名在重耳有年数矣若又召之教之贰也父敎子贰何以事君刑之不滥君之明也臣之愿也淫刑以逞谁则无罪臣闻命矣乃杀之卜偃称疾不出曰周书有之乃大明服已则不明而杀人以逞不亦难乎民不见德而唯戮是闻其何后之有】
　　明于观人暗于观已此天下之公患也见秋毫之末者不能自见其睫举千钧之重者不能自举其身甚矣己之难观也人皆以已观己之难而不知以人观己之易同是言也彼言之则从我言之则违其必有故矣同是事也彼为之则是我为之则非其必有故矣因人之善见己之恶因人之恶见己之善观孰切于此者乎晋懐公不知己之无以致人徒责人之不从已殆未尝以人而观已也怀公晋国之君彼重耳特一亡公子耳狐赵之徒出从重耳陷狄困卫逃齐脱楚人有不堪其忧者矣乞食投块观浴操戈人有不堪其辱者矣风覊雨絏过都歴邑人有不堪其劳者矣【注见后篇】使其一日舍重耳而从怀公则里闾欢迎姻族毕至击鲜酾酒舒发故情此天下之至乐也髙轩华毂豹饰羔裘前趋后陪光生徒驭此天下之至荣也堂宇靓深自公退食体胖心广四顾无虞此天下之至安也怀公盍亦以人观已乎从彼者忧如是辱如是劳如是而狐赵辈乃就之而不辞从我者乐如是荣如是安如是而狐赵辈乃弃之而不顾则德之优劣厚薄不待言而可见矣怀公盍亦因此自反曰乐也荣也安也人之所同嗜也狐赵之徒而以﨑岖从重耳者岂与人异情哉其弃乐而就忧者必重耳之德有以胜其忧也其弃荣而就辱者必重耳之德有以胜其辱也其弃安而就劳者必重耳之德有以胜其劳也况吾以晋国之大而増修其德则人之从我者既有道德之乐又有名位之乐既有道德之荣又有名位之荣既有道德之安又有名位之安重耳无我之所有而我有重耳之所无有无之相形人将不待招而至矣此犹为怀公而言非论之至者也德之休明冰天桂海荒区絶汉将奉琛重译而皆来臣何至下与一亡公子争数仆役哉陋矣怀公之褊也怀公肆其褊心不知反已徒杀人以逞使在外者絶向我之意而坚事雠之志计无失于此矣虽重耳苟安于外彼毛偃挟不戴天之雠思欲一逞岂容重耳之安于外乎是则纳重耳于晋者非秦伯也非狐赵也怀公也
　　晋重耳奔狄【至】降服而囚【僖二十三年公子重耳之及于难也晋人伐诸蒲城蒲城人欲战重耳不可曰保君父之命而享其生禄于是乎得人有人而校罪莫大焉吾其奔也遂奔狄从者狐偃赵衰颠颉魏武子司空季子狄人伐廧咎如获其二女叔隗季隗纳诸公子公子取季隗生伯鯈叔刘以叔隗妻赵衰生盾将适齐谓季隗曰待我二十五年不来而后嫁对曰我二十五年矣又如是而嫁则就木焉过卫卫文公不礼焉出于五鹿乞食于野人野人与之块公子怒欲鞭之子犯曰天赐也稽首受而载之及齐齐桓公妻之公子安之从君以为不可将行谋于桑下蚕妾在其上以告姜氏姜氏杀之而谓公子曰子有四方之志其闻之者吾杀之矣公子曰无之姜曰行也懐与安实败名公子不可姜与子犯谋醉而遣之及曹曹共公闻其骈胁欲观其裸浴薄而观之僖负覊之妻曰吾观晋公子之从君皆足以相国若以相夫子必反其国反其国必得志于诸侯得志于诸侯而诛无礼曹其首也子盍蚤自贰焉乃馈盘飱寘璧焉公子受飱反璧及宋宋襄公赠之以马二十乗及郑郑文公亦不礼焉及楚楚子享之曰公子若反晋国则何以报不谷对曰子女玉帛则君有之羽毛齿革则君地生焉其波及晋国者君之余也其何以报君曰虽然何以报我对曰若以君之灵得反晋国晋楚治兵遇于中原其辟君三舍若不获命其左执鞭弭右属櫜鞬以与君周旋子玉请杀之楚子曰晋公子广而俭文而有礼其从者肃而寛忠而能力晋侯无亲外内恶之吾闻姫姓唐叔之后其后衰者也其将由晋公子乎天将兴之谁能废之违天必有大咎乃送诸秦秦伯纳女五人懐嬴与焉奉匜沃盥既而挥之怒曰秦晋匹也何以卑我公子惧降服而囚】秦伯纳重耳【至】头湏求见【僖二十四年春秦伯纳之及河子犯以璧授公子曰臣负覊絏从君廵于天下臣之罪甚多矣请由此亡公子曰所不与舅氏同心者有如白水投其璧于河济河围令狐入桑泉取臼衰晋师军于庐柳秦伯使公子絷如晋师师退军于郇狐偃及秦晋之大夫盟于郇公子入于晋师丙午入于曲沃丁未朝于武宫戊申使杀怀公于髙梁寺人披请见公使让之且辞焉曰蒲城之役君命一宿女即至其后余从狄君以田渭濵女为惠公来求杀余命女三宿女中宿至虽有君命何其速也夫袪犹在女其行乎对曰臣谓君之入也其知之矣若犹未也又将及难君命无二古之制也除君之恶惟力是视蒲人狄人余何有焉今君即位其无蒲狄乎齐桓公置射钩而使管仲相君若易之何辱命焉行者甚众岂唯刑臣公见之以难告初晋侯之竖头湏守藏者也其出也窃藏以逃尽用以求纳之及入求见公辞焉以沐谓仆人曰沐则心覆心履则圗反宜吾不得见也居者为社稷之守行者为覊絏之仆其亦可也何必罪居者国君而雠匹夫惧者甚众矣仆人以告公遽见之】
　　晋文公自出亡至于霸天下拔身流离阨困之中而成闳大丰显之业一时诸臣狐赵胥郤推挽翊賛之功居多焉畴诸臣之功次者文公未入之前必以反晋之谋为冠文公既入之后必以城濮之战为冠吾独以为反晋之功不若去齐而城濮之诸将序绩论勲曽未及寺人披头湏之万一也天之生物自蘖而条自华而实特造化之小者耳霜焉雪焉劲烈刻厉翦击其枝叶剥伤其肤理然后能反膏收液郁积磅礴发而为阳春之滋荣此天下之大造化也必有大雕落然后有大发生必有大摧折然后有大成就文公安齐之富无复四方之志苟从行诸臣亦徇其欲则终身营丘一布衣耳幸而从行者识髙虑逺谋于桑下载而去齐夺其燕安之雨露而压以祸患之雪霜激之观浴沃盥以起其愤激之郑文子玉以作其忧乃切乃磋乃琢乃磨向来弛堕骄怠之气扫除咸尽伯心勃然而生朝于武宫不失旧物向非夺其安齐亦安能进文公之志而霸之耶文公始所以眷眷于齐者属意于二十乗之马耳从者夺文公二十乗之马而与文公全晋四千乗之赋使之弃鸿毛而得泰山可谓知取予矣苟不去齐乌能入晋然则防复国之勲安得不以去齐为首乎文公既入晋席未及暖已忘其初于寺人披头湏之见忿然有不平之心若肆行忿戮则惧者甚众虽幸免焚宫之变安知他日无蒯聩戎州之衅乎【哀二年】頼披与须力抗危言以警之文公一闻其警忿戾俱消变浅陋褊急之襟量为广大易直之规模隆寛尽下人皆思奋以取城濮之胜岂非披与须一警之力乎回万里之迷途者一呼之力也瘳十年之废疾者一鍼之力也登五霸之盛烈者一警之力也自披须而视城濮诸将之功则我源而彼流我根而彼榦其小大轻重判然矣此吾所以髙披湏而下城濮也文公方安其小遽夺之而使不得安于小文公方骄其大遽警之而使不敢骄于大夺于前而警于后置文公于不得不霸之地信矣诸臣之功也虽然此非专诸臣之功也其本实在于文公焉文公当出亡之初不校君父之命既有君人之资矣其未安齐之前危于渭濵饿于五鹿所以动心忍性増益其所不能者亦非一日也虽时有所蔽一夺一警初心遽还迁移改悔速不容瞬若文公先无所资二三臣者虽有干旋之妙用亦安所施乎其君有如是之资其臣有如是之用反仅成霸业而止此吾所以为文公恨也洙泗之濵席间函丈圣化天运夺子贡之学而一贯自通夺顔渊之才而卓尔自见【并论语】或謦或咳或顾或盼或语或笑一警之下万虑消亡吾未尝不恨文公生夫子之前而又自恨今之学者生夫子之后也呜呼夫子则逺矣乃若夫子之神化盖通万世古今为一炉冶初未尝息也孰谓吾生之晚乎
　　晋文公秦穆公赋诗【僖二十三年晋重耳奔秦他日公享之子犯曰吾不如衰之文也请使衰从公子赋河水公赋六月赵衰曰重耳拜赐公子降拜稽首公降一级而辞焉衰曰君称所以佐天子者命重耳重耳敢不拜】晋侯享公赋诗【文三年公如晋及晋侯盟晋侯享公赋菁菁者莪庄叔以公降拜曰小国受命于大国敢不慎仪君贶之以大礼何乐如之抑小国之乐大国之惠也晋侯降辞登成拜公赋嘉乐】甯武子来聘公赋诗【文四年卫甯武子来聘公与之宴为赋湛露及彤弓不辞又不荅赋使行人私焉对曰臣以为肄业及之也昔诸侯朝正于王王宴乐之于是乎赋湛露则天子当阳诸侯用命也诸侯敌王所忾而献其功王于是乎赐之彤弓一彤矢百玈弓矢千以觉报宴今陪臣来继旧好君辱贶之其敢干大礼以自取戾】荀林父赋诗【文七年先蔑之使也荀林父止之曰夫人太子犹在而外求君此必不行子以疾辞若何不然将及摄卿以往可也何必子同官为寮吾尝同寮敢不尽心乎弗听为赋板之三章又弗听及亡荀伯尽送其帑及其器用财贿于秦曰为同竂故也】郑伯宴公赋诗【文十三年郑伯防公于棐亦请平于晋公皆成之郑伯与公宴于棐子家赋鸿鴈季文子曰寡君未免于此文子赋四月子家赋载驰之四章文子赋采薇之四章郑伯拜公荅拜】公享季文子赋诗【成九年伯姫归于宋夏季文子如宋致女复命公享之赋韩奕之五章穆姜出于房再拜曰大夫勤辱不忘先君以及嗣君施及未亡人先君犹有望也敢拜大夫之重勤又赋緑衣之卒章而入】公享范宣子赋诗【襄八年晋范宣子来聘且拜公之辱告将用师于郑公享之宣子赋摽有梅季武子曰谁敢哉今譬于草木寡君在君君之臭味也欢以承命何时之有武子赋角弓賔将出武子赋彤弓宣子曰城濮之役我先君文公献功于衡雍受彤弓于襄王以为子孙藏匄也先君守官之嗣也敢不承命君子以为知礼】叔孙穆子赋诗【襄十四年诸侯大夫从晋侯伐秦晋侯待于竟使六卿帅诸侯之师以进及泾不济叔向见叔孙穆子穆子赋匏有苦叶叔向退而具舟鲁人莒人先济】髙厚赋诗【襄十六年晋平公即位与诸侯宴于温使诸大夫舞曰歌诗必类齐髙厚之诗不类荀偃怒且曰诸侯有异志矣使诸大夫盟髙厚髙厚逃归】穆叔赋诗【襄十六年冬穆叔如晋聘且言齐故晋人曰以寡君之未禘祀与民之未息不然不敢忘穆叔曰以齐人之朝夕释憾于敝邑之地是以大请敝邑之急朝不及夕引领西望曰庶几乎比执事之间恐无及也见中行献子赋圻父献子曰偃知罪矣敢不从执事以同恤社稷而使鲁及此见范宣子赋鸿鴈之卒章宣子曰匄在此敢使鲁无鸠乎】晋享季武子赋诗【襄十九年季武子如晋拜师晋侯享之范宣子为政赋黍苗季武子兴再拜稽首曰小国之仰大国也如百谷之仰膏雨焉若常膏之其天下辑睦岂惟敝邑赋六月】晋侯郑伯赋诗【襄二十六年卫侯如晋晋人执而囚之于士弱氏秋七月齐侯郑伯为卫侯故如晋晋侯兼享之晋侯赋嘉乐国景子相齐侯赋蓼萧子展相郑伯赋缁衣叔向命晋侯拜二君曰寡君敢拜齐君之安我先君之宗祧也敢拜郑君之不贰也国子使晏平仲私于叔向曰晋君宣其明德于诸侯恤其患而补其阙正其违而治其烦所以为盟主也令为臣执君若之何叔向告赵文子文子以告晋侯晋侯言卫侯之罪使叔向告二君国子赋辔之柔矣子展赋将仲子兮晋侯乃许归卫侯叔向曰郑七穆罕氏其后亡者也子展俭而壹】庆封赋诗【襄二十七年齐庆封来聘叔孙与食不敬为赋相防亦不知也】郑七子赋诗【襄二十七年郑伯享赵孟于垂陇子展伯有子西子产子太叔二子石从赵孟曰七子从君以宠武也请皆赋以卒君贶武亦以观七子之志子展赋草虫赵孟曰善哉民之主也抑武也不足以当之伯有赋鹑之贲贲赵孟曰牀第之言不逾阈况在野乎非使人之所得闻也子西赋黍苗之四章赵孟曰寡君在武何能焉子产赋隰桑赵孟曰武请受其卒章子太叔赋野有蔓草赵孟曰吾子之惠也印段赋蟋蟀赵孟曰善哉保家之主也吾有望矣公孙段赋桑扈赵孟曰匪交匪敖福将焉往若保是言也欲辞福禄得乎卒享文子告叔向曰伯有将为戮矣诗以言志志诬其上而公怨之以为宾荣其能久乎幸而后亡叔向曰然已侈所谓不及五稔者夫子之谓矣文子曰其余皆数世之主也子展其后亡者也在上不忘降印氏其次也乐而不荒乐以安民不淫以使之后亡不亦可乎】防罢赋诗【襄二十七年楚防罢如晋涖盟晋侯享之将出赋既醉叔向曰防氏之有后于楚国也宜哉承君命不忘敏子荡将知政矣敏以事君必能飬民政其焉往】穆叔食庆封诵诗【襄二十八年叔孙穆子食庆封庆封汜祭穆子不説使工为之诵茅鸱亦不知】令尹赵孟赋诗【昭元年令尹享赵孟赋大明之首章赵孟赋小宛之二章事毕赵孟谓叔向曰令尹自以为王矣何如对曰王弱令尹强其可哉不终赵孟曰何故对曰强以克弱而安之强不义也不义而强其毙必速】穆叔子皮赋诗【昭元年夏四月赵孟叔孙豹曹大夫入于郑郑伯兼享之子皮戒赵孟礼终赵孟赋匏叶子皮遂戒穆叔且告之穆叔曰赵孟欲一献子其从之子皮曰敢乎穆叔曰夫人之所欲也又何不敢及享具五献之笾豆于幕下赵孟辞私于子产曰武请于冢宰矣乃用一献赵孟为客礼终乃宴穆叔赋鹊巢赵孟曰武不堪也又赋采蘩曰小国为蘩大国省穑而用之其何实非命子皮赋野有死麕之卒章赵孟赋常棣且曰吾兄弟比以安尨也可使无吠穆叔子皮及曹大夫兴拜举兕爵曰小国頼子知免于戾矣饮酒乐赵孟出曰吾不复此矣】季武子韩宣子赋诗【昭二年春晋侯使韩宣子来聘公享之季武子赋绵之卒章韩子赋角弓季武子拜曰敢拜子之弥缝敝邑寡君有望矣武子赋节之卒章既享宴于季氏有嘉树焉宣子誉之武子曰宿敢不封殖此树以无忘角弓遂赋甘棠宣子曰起不堪也无以及召公】楚子赋诗【昭三年十月郑伯如楚子产相楚子享之赋吉日既享子产乃具田备王以田江南之夣】郑六卿赋诗【昭十六年晋韩起聘于郑郑六卿饯宣子于郊宣子曰二三君子请皆赋起亦以知郑志子齹赋野有蔓草宣子曰孺子善哉吾有望矣子产赋郑之羔裘宣子曰起不堪也子太叔赋褰裳宣子曰起在此敢勤子至于他人乎子太叔拜宣子曰善哉子之言是不有是事其能终乎子游赋风雨子旗赋有女同车子栁赋萚兮宣子喜曰郑其庶乎二三君子以君命贶起赋不出郑志皆昵燕好也二三君子数世之主也可以无惧矣】小邾穆公季平子赋诗【眧十七年小邾穆公来朝公与之燕季平子赋采菽穆公赋菁菁者莪昭子曰不有以国其能久乎】宋公赋诗【昭二十五年宋公享昭子赋车辖明日宴饮酒乐宋公使昭子右坐语相泣也乐祁佐退而告人曰今兹君与叔孙其皆死乎吾闻之哀乐而乐哀皆防心也心之精爽是谓魂魄魂魄去之何以能久】
　　至理之所在可以心遇而不可以力求断编遗简呻吟讽诵越宿已有遗落至于涂歌里咏偶入吾耳则虽终身而不忘天下之理固于求而真于遇也理有触于吾心无意而相遭无约而相会油然自生虽吾不能以语人况可以力求乎一渉于求虽有见非其正矣日用饮食之间无非至理惟吾退而求之则随迫而随失研精极思日入于凿曾不知是理交发于吾前而吾自不遇是非不用力之罪也乃用力之罪也天下之学者皆知不用力之害而不知用力之害苟知力之不足恃尽黜其力而至于无所用力之地则几矣二帝三王之书牺文孔子之易礼之仪章乐之节奏春秋之褒贬皆所以形天下之理者也天下之人不以理视经而以经视经刳剔离析雕缋疏凿之变多而天下无全经矣圣人有忧之泛观天壤之间虫鸣于夏鸟鸣于春而匹夫匹妇懽愉劳佚悲怒舒动于天机不能已而自泄其鸣于诗謡歌咏之间于是释然喜曰天理之未凿者尚有此存是固匹夫匹妇胷中之全经也遽取而列诸书易礼乐春秋之间并数而谓之六经羁臣贱妾之辞与尧舜禹汤文武之格言大训并列而无所轻重圣人之意盖将举匹夫匹妇胷中之全经以救天下破裂不全之经使学者知所谓诗者本发乎闾巷草野之间冲口而举笔而成非可格以义例而局以训诂也义例训诂之学至诗而尽废是学既废则无研索扰杂之私以累其心一吟一讽声转机回虚徐容与至理自遇片言有味而五经皆冰释矣是圣人欲以诗之平易而救五经之支离也孰知后世反以五经之支离而变诗之平易乎盖尝观春秋之时列国朝聘皆赋诗以相命诗因于事不迁事而就诗事寓于诗不迁诗而就事意传于肯綮毫厘之中迹异于牝牡骊黄之外断章取义可以神遇而不可以言求区区陋儒之义例训诂至是皆败春秋之时善用诗盖如此当是时先王之经浸坠于地易降于卜筮礼坠于僣乐流于淫史病于舛虽多闻诸侯如左史倚相者亦不过以诵説三坟五典八索九丘为能独赋诗尚未入于陋儒之学是先王之教未经践躏岿然独全者惟风雅颂而止耳此孔子所以既论之六经而又以首过庭之问也火于秦杂于汉别之以齐鲁汨之以防纬乱之以五际狭之以専门铢铢而析之寸寸而较之岂复有诗噫安得春秋赋诗之説语之














　　左氏博议卷十三
　　钦定四库全书
　　左氏博议卷十四
　　宋　吕祖谦　撰
　　介之推不言禄【僖二十四年晋侯赏从亡者介之推不言禄禄亦弗及推曰献公之子九人惟君在矣惠懐无亲外内弃之天未絶晋必将有主主晋祀者非君而谁天实置之而二三子以为己力不亦诬乎窃人之财犹谓之盗况贪天之功以为己力乎下义其罪上赏其奸上下相蒙难与处矣其母曰盍亦求之以死谁怼对曰尤而效之罪又甚焉且出怨言不食其食其母曰亦使知之若何对曰言身之文也身将隐焉用文之是求显也其母曰能如是乎与女偕隐遂隐而死晋侯求之不获以緜上为之田曰以忘吾过且旌善人】
　　居争夺奔竞之中而见旷逸髙世之举嚣尘滞虑一扫而空心开目明顿还旧观暑风旱雨不足以喻其快也渴浆饥炙不足以喻其美也沂浴雩游不足以喻其清也晋文公反国之初从行诸臣骈首争功子犯之受璧颠颉魏犫之纵爇要切狼戾有市人之所不忍为者而介之推独超然处众纷之外孰谓此时而有此人乎是宜百世之后闻其风者犹咨嗟叹颂而不能已也虽然盗跖之风不足以误后世而伯夷之风反可以误后世鲁桓之风不足以误后世而季札之风反可以误后世凡人之情既恶之则必戒之其所以陷溺而不知非者皆移于所慕也然则介之推之失其可不别白以警后世乎推尤诸臣之贪功其言未必非也其言之所自发则非也使晋文赋之以禄推以此为辞禄之言虽不尽中理犹不失为狷介也今既不得禄而为此言则是借正义以泄私怨耳向若晋文位定之后首行推之赏置之狐赵之间吾不知推之发是言乎不发是言乎窃意斯言之未必发也推之言不在于禄方赋之初而在于禄不及之后吾固疑推之不主于理而主于怨也怨而忿詈未足多责惟不明言其怨而借理以逞怨者君子疾之时不我用必曰此时不可进也未尝肯明言吾怨时之遗我也始若见用则必不为此言矣人不我举必曰此人不足附也未尝肯明言吾怨人之弃我也始若见举则必不为此言矣同是时也用我则为治不用我则为乱同是人也举我则为贤不举我则为愚何其无特操耶此君子所甚疾也吾固疑推之未免乎借理以逞怨也推髙士也未易以凡心窥利心量也事固有外似而中实相逺者安知推之果出于怨也推吾所敬也因其似而加推之罪非惟不忍亦不敢也以怨断推之罪非吾之言也乃推之言也非推之言也推母之言也推自谓既出怨言不食其食其母亦曰盍亦求之以死谁怼母子之间真实底蕴举皆披露推安所逃情乎推若果以从亡之臣为不当赏则狐赵从亡之臣也已亦从亡之臣也其不赏均也文公之赏狐赵固滥而可责也赏者为滥则不赏者乃理之正也是文公失之于狐赵而得之于我也君待我以常我自安其常怨何为而生身何为而隠乎是非无两立之理赏者是则不赏者非赏者非则不赏者是今推既咎文公之滥赏又咎文公之不赏此近于人情乎吾是以知推之言特借理而逞怨也天下固有迹髙而心卑形清而神浊者矣如推之徒是也聚争名者于朝聚争利者于市山之巅水之涯忽遇如推者焉非不萧然可喜也怨心内积则林麓未必非幽絷之网涧溪未必非忿激之声也吾未见此之果胜彼也
　　郑伯使盗杀子臧【僖二十四年郑子臧出奔宋好聚鹬冠郑伯闻而恶之使盗诱杀之于陈宋之间君子曰服之不身之灾也诗曰彼己之子不称其服子臧之服不称也夫诗曰自诒伊慼其子臧之谓矣】
　　物之有是根者遇物必发一粒之谷投仓窖歴嵗月混埃尘焦槁頽败若无复有生意矣偶得半犁之土则芃芃覆块无信宿之淹根在焉故也是根苟存仓窖所不能腐嵗月所不能隔埃尘所不能淹使与土相遇其生意盖森然而不可御矣生藏于一粒之中无久无近遇物则必荣恶藏于一念之中无久无近遇物则必郑世子华以卖国诛其弟子臧出奔宋竟坐聚鹬冠而为郑伯所杀当见杀之时去子华之诛殆将十年而宋郑之封疆亦不啻数百里也风声不相接利害不相及郑伯之视子臧与涂人等耳鹬冠之侈第得于道路之传其在郑伯初无损益以常情揆之不过付之一笑耳闻之非所怒也怒之非所杀也今郑伯一闻鹬冠之侈隂谋诡计必置之死地而后止何其喜怒之不类耶盖郑伯之怒本不在冠也特遇冠而之郑伯杀子臧之根固已萌于朋附于子华之时矣以国君而诛一亡公子如狐豚腐防何所不可乃淹迟而不发者非有所待也时移地移郑伯固已忘其怒也怒则忘而怒之根不忘未与物遇之时固伏匿而不见及鹬冠之传忽动其根前日之积忿宿憾一旦如新非翦灭其身不足以逞其毒此所以罪之小而怒之大也虽郑伯亦自不能言其所以怒况他人耶自他人视之则鸡冠未必不附于孔门【见家语】貂蝉未必不贵于汉室步摇之冠飞翮之缨未必不见竒于武帝也【江充传】聚鹬为冠岂有可怒之实耶隣人之笛怀旧者感之【晋向秀传】斜谷之铃爱溺者悲之【明皇杂録】感在人而不在笛悲在人而不在铃怒在人而不在冠也以我之不怒笑彼之怒则过矣呜呼郑伯之怒子臧本于一念而子臧朋附子华之邪志亦根一念间耳根于一念遇物而发虽事在十年之前身居数百里之外终不能免其亦可畏矣哉十年之久也数百里之逺也而忿怒之根终不去吾是以知怒之不可藏也十年之久也数百里之逺也而邪慝之根终不忘吾是以知邪之不可萌也呜呼去恶者其务去其根也哉子臧虽欲迁善改过以去邪慝之根然郑伯之怒已根于胷中其能保其遇物而不发耶曰郑伯何为而怒也以子臧而也过在子臧而怒在郑伯吾是以知人心固通而无间也子臧之过既可以动郑伯之怒则子臧之改独不可以动郑伯之喜乎想子臧意方回于睢阳之野而郑伯顔已解于溱洧之濵矣心之相通胡越无间况父子间耶
　　衞礼至杀邢国子【僖二十五年春卫人伐邢二礼从国子巡城掖以赴外杀之正月丙午卫侯燬灭邢同姓也故名礼至为铭曰余掖杀国子莫余敢止】
　　物莫夀于金石言于千载之上而传于千载之下者皆托金石以不朽然金有时而销石有时而泐其所托者未必真可恃也一得其托不销不泐视古今如旦暮者果何物曰君子之论是也天下不见汤之盘而能诵日新之铭者托于大学也天下不见周之量而能诵文思之铭者托于周官也是则铭托于汤盘者反不如托于大学之坚铭托于周量者反不如托于周官之固君子之论其可恃岂金石比耶善托于君子之论固不朽恶托于君子之论亦不朽卫礼至行险侥幸而取其国恬不知耻反勒其功于铭以章示后世人皆以礼至之恶因金石而遗臭万世也抑不知礼至之恶虽因金石而传不因金石而逺自今而求礼至之所铭者鼎耶钟耶敦耶铏耶而已灭已没化为飞尘荡为太虚无丝发之存矣物不存则铭不存铭不存则恶不存然礼至之恶播在人口初不随物而朽吾是以知礼至之所以遗臭万世者非金石也君子之论也使幸而不为左氏所载财铭亡而恶亦亡矣岂至于今日犹为人诋诃而不已耶见辱于市人越宿而已忘见辱于君子万世而不泯君子所以笔诛口伐于荜门圭窦之间而老奸巨猾心丧胆落者恃此权也遇伯乐者驽骀之不幸遇匠石者樗栎之不幸遇左氏者礼至之不幸向若礼至之事偶逃左氏之纪录其辱亦必有时而止矣是举卫国之嘲哂不如左氏一字之辱也礼至之辱虽他人为之汗顔泚颡然至曷尝自以为辱哉想其显书深刻之时未必不愿君子之纪録也以辱为荣其无愧而不知耻盖不足多责吾切怪战国秦汉以来用兵者反覆狙诈大率皆礼至之比不特其人自矜其功而作史者亦从而咨美颂叹之以夸示来世甚矣风俗之日薄也春秋之时有一礼至人固已指为异特书之以为笑端孰知后世为礼至者将千百而未已耶又孰知后世执笔而记之者亦礼至之徒耶甚矣风俗之日薄也抑吾有所深惧焉读左氏之书者夫人而能笑礼至之妄也战国秦汉以来为将者其视礼至相去几何然史之所载闳丽雄伟可喜可愕读史者夺于其辞而于其实未必不快然慕之矣同是事也读左氏之书则随左氏而轻之读后世之史则随史官而重之吾心之真轻重安在耶今日之游于书他日之游于世一也游众正之间则见贪冒者贱之而不为游众邪之间则见贪冒者慕之而欲为人正亦正人邪亦邪正者难见而邪者易逢终必为小人之归而已矣吁可畏哉
　　晋文请隧　啓南阳　围阳樊　围原　问原守【僖二十五年晋侯辞秦师而下三月甲辰次于阳樊右师围温左师逆王四月丁巳王入于王城取大叔于温杀之于隰城戊午晋侯朝王王享醴命之宥请隧弗许曰王章也未有代徳而有二王亦叔父之所恶也与之阳樊温原櫕茅之田晋于是始啓南阳阳樊不服围之仓葛呼曰徳以柔中国刑以威四夷宜吾不敢服也此谁非王之亲姻其俘之也乃出其民冬晋侯围原命三日之粮原不降命去之谍出曰原将降矣军吏曰请待之公曰信国之寳也民之所庇也得原失信何以庇之所亡滋多退一舍而原降迁原伯贯于冀赵衰为原大夫晋侯问原守于寺人勃鞮对曰昔赵衰以壶飱从径馁而弗食故使处原】
　　言周秦之强弱者必归之形势其説盖始于娄敬敬之言曰周公营成周都雒以为有徳易以兴无徳易以亡不欲阻险令后世骄奢以虐民也及周之衰天下莫朝周不能制非徳薄形势弱也秦地被山带河四塞以为固此所谓天府【见髙帝纪】论周秦之形势者皆宗于敬吾独谓敬所见者特平王之周耳曷尝见文武成康之周哉敬以周之形势为弱秦之形势为强抑不知敬之所谓秦乃文武成康之周也文武成康之世岐丰乃周之都如敬之言被山带河四塞以为固者盖皆周之形势当是时安得有所谓秦者耶迨至平王东迁轻捐岐丰之地以封秦遂成秦之强是秦非能自强也得周之形势而强也秦得周之形势以无道行之犹足以雄视诸侯幷吞天下况文武成康本之以盛徳辅之以形势其孰能御之耶是天下形势之强者莫周若也敬何所见而遽以弱名周耶吾故曰敬所见者平王之周而未见文武成康之周也敬论周之形势既谬其论周之徳益谬形势与徳夫岂二物形势犹身也徳犹气也人未有恃气之充而置身于易死之地者亦未有恃徳之盛而置国于易亡之地者王者之兴其徳必有以先天下其形势亦必有以先天下文武成康之徳天下莫如也岐丰伊雒之形势天下亦莫如也两尽其极而未尝有所隆杀也君子无所不用其极者隆其徳而杀其形势是有时而不用其极矣乌得为王者之道耶陋矣哉敬之论也非特敬为然虽周之子孙莫不皆然晋文公既定子带之难请隧以自宠襄王弗许曰王章也未有代徳而有二王亦叔父之所恶也与之阳樊温原櫕茅之田襄王之意以谓吾周之为周在徳而不在形势典章文物之制子孙当世守之不可一毫之假人至于区区土壤吾何爱而以犯强国之怒耶抑不知隧固王章也千里之畿甸亦王章也襄王惜礼文不以与晋自谓能守王章抑不知割地自削则畿甸之王章既不全矣惜其一而堕其一乌在其能守王章耶形势犹身也徳犹气也披其肩背断其手足自谓能守气者吾不信也呜呼周自平王捐岐丰以封秦既失周之半矣以破裂不全之周兢兢自保犹恐难立岂容复有所侵削耶奈何子孙犹不知惜今日割虎牢畀郑明日割酒泉畀虢文武境土嵗脧月耗至襄王之时隣于亡矣又顿捐数邑于晋犹弃粮于陈蔡之间挥金于原曽之室果何以堪乎周之堙替至此见之者皆为之悯恻晋文乃忍于此时多取其地以自肥亦犹夺粮于陈蔡之间攫金于原曽之室其亦不仁甚矣噫晋文独非周之苗裔耶坐视宗国之危蹙不能附益反从而渔夺之是而可忍孰不可忍议者反屑屑然论其伐原之信问守之非何其舍本而求末也晋文之不仁至是固自不可以人理责向使为襄王者知祖宗之地尺寸不可以与人以正义大法明告于晋晋虽强暴未必敢遽加无道于周也虽然仲叔于奚有功于卫赏之繁缨夫子以为不如多与之邑隧之与繁缨不亦大乎襄王重隧而轻邑适合夫子之训夫子是则襄王亦是襄王非则夫子亦非必居一于此矣曰不类仲叔于奚内臣也虽多与之邑犹卫地也晋文公外臣也朝受图而夕设版矣是不同
　　展喜犒齐师【僖二十六年齐孝公伐我北鄙公使展喜犒师使受命于展禽齐侯未入竟展喜从之曰寡君闻君亲举玉趾将辱于敝邑使下臣犒执事齐侯曰鲁人恐乎封曰小人恐矣君子则否齐侯曰室如县罄野无青草何恃而不恐对曰恃先王之命昔周公太公股肱周室夹辅成王成王劳之而赐之盟曰世世子孙无相害也载在盟府太师职之桓公是以纠合诸侯而谋其不协弥缝其阙而匡救其灾昭旧职也及君即位诸侯之望曰其率桓之功我敝邑用不敢保聚曰岂其嗣世九年而弃命废职其若先君何君必不然恃此以不恐齐侯乃还】鲁如楚乞师【僖二十六年东门襄仲臧文仲如楚乞师臧孙见子玉而道之以伐齐宋以其不臣也】楚伐宋齐【僖二十六年宋以其善于晋侯也叛楚即晋冬楚令尹子玉司马子西帅师伐宋围缗公以楚师伐齐取谷凡师能左右之曰以】
　　缓则信急则诈安则信危则诈习俗之情皆然也公卿大夫平居佚豫侃侃正论视仪秦代厉为何等物一旦羽檄雷动边声四起抢攘怵迫不知所出有能拾仪秦代厉之遗防以排难解纷者则皆欣然恨闻之晚彼非遽忘前日之论也苟以济一时之难不暇顾一时之诈也故无事则为君子有事则为小人在国则为君子在敌则为小人彼其心以谓诚信者国家闲暇用之以厚风俗则可耳四郊多垒此何时也两阵相向此何地也区区之小谋岂当施于此耶可以为吾利虽置敌于害勿恤也可以为吾福虽置敌于祸勿恤也彼孰知君子之道行乎兵革之间固有两全而不伤者耶闻其语未必信有其人也闻其名未必信有其实也吾请举其人指其实以晓之齐孝公亲帅师伐鲁北鄙鲁使展喜犒师其行也实受辞于栁下惠焉他人为之辞必捭阖诡辨期于误齐而全鲁吾观栁下惠之辞何其温厚诚笃守约而施博也首告之以先王之命以其尊周之心继告之以周公太公之睦以其亲鲁之心终告之以桓公之盛以其图霸之心既为鲁虑之又为齐虑之初无一语之欺想展喜致命之际齐侯一闻王命之重必肃然而敬再闻齐鲁之旧必驩然而和三闻霸业之盛必慨然而奋向来愤毒怨憾之气隂销潜铄不知所在是宜还辕反斾不待其辞之毕也栁下惠之辞命无仪秦代厉之诈而有仪秦代厉之功然则排难解纷者变诈之外岂无术耶吾今而后知存鲁乱吴破齐强晋霸越者决不出于孔子之徒也【子贡见史记】虽然栁下惠之辞命则善鲁所以用其辞命则不善齐孝公成师以出既临鲁境在常情论之岂有闻一言而遽还者乎孝公度越常情乐于从善不惮三军之暴露徒手而还是有大造于鲁也鲁曽不知报齐之施反以徳为怨与楚连兵而伐齐是栁下惠之辞命适为鲁欵敌之具耳古语有之栁下惠见饴曰可以养老盗跖见饴曰可以黏牡此言非为盗跖也为鲁也盗跖得栁下惠之饴而为盗跖鲁得栁下惠之辞而为诈一物而两用一言而两心随人之所见何如耳饴与辞何罪焉然则鲁之君臣是一盗跖也
　　楚灭防【僖二十六年夔子不祀祝融与鬻熊楚人让之对曰我先王熊挚有疾鬼神弗赦而自窜于夔吾是以失楚又何祀焉秋楚成得臣鬬宜申帅师灭夔以防子归】
　　以君子之言借小人之口之则天下见其邪而不见其正以小人之言借君子之口之则天下见其正而不见其邪是故大诰之篇入于王莽之笔则为奸説【王莽尝作大诰以告谕羣下】阳虎之语编于孟氏之书则为格言【孟子曰阳虎曰为富不仁矣为仁不富矣】是非变其言也气变则言随之变也于此有木焉柯榦固未尝改也春气至则枯者荣衰者盛陈者新悴者泽秋气至则荣者枯盛者衰新者陈泽者悴气也者潜乎柯榦之中而浮乎柯榦之外者也惟言亦然温厚之气加焉凡劲暴粗厉之言皆变而为温厚忿戾之气加焉凡温醇和易之言皆变而为忿戾不动一辞不移一字而善恶相去若天渊然是孰使之然哉气也气可以夺言言不可以夺气故君子之学治气而不治言防子之对楚问正也其激楚怒而见灭者以气之忿而夺言之正也防子不祀祝融与鬻熊礼也卫祖康叔不敢祀后稷鲁祖周公不敢祀公刘非所以为罪也此固先儒之所已论也然防子言之所守则是言之所出则非治言而不治气虽有正礼大义反为忿戾之所败不足以解纷而反以速祸岂不甚可惜哉防之不当祀祝融鬻熊楚固知之知之而且问者特假以为兵之端耳在常情不得不忿也忿心既生言亦随厉故其对楚之辞则曰我先王熊挚有疾鬼神弗赦而自窜于防吾是以失楚又何祀焉忿戾之气殆如矛防伤人至今读者犹为之变容况仇敌乎使防有君子亦必以不当祀为对然其言之所自出则异矣惟其空国无君子故蔽于私忿徒能为不当祀之对而弗暇思不当祀之由反追咎失楚雠鬼神之不祐何其悖耶呜呼祖可雠是天可雠也果如防子之言则石厚之子可以废碏之祀【事见隠四年】而日防之孙盖有不入敬侯之庙者矣【事见本传】防之始所以不祀者曷尝有是意耶人情固有自誉而以恶为美者矣未有自诬而以美为恶者也防之祀典本出于礼今务快其忿甘自处于悖逆而忘其守礼之初心忿戾之移人可畏哉忿楚子而上及吾祖何怒之迁也怒止于楚其可自附于不迁怒乎曰未也所谓怒者非待怒室及市然后谓之迁也非待怒甲及乙然后谓之也怒在于彼之于我是之谓怒在于彼而之于我是犹夺人之酖而自饮其不裂腹溃肠者几希彼顔子之不怒果何以异于人哉亦不夺酖者之智而已矣








　　左氏博议卷十四
&lt;经部,春秋类,左氏博议&gt;
　　钦定四库全书
　　左氏博议卷十五
　　宋　吕祖谦　撰
　　宋叛楚即晋【僖二十六年秋宋以善于晋也叛楚即晋楚令尹子玉司马子西帅师伐宋围缗】楚子将围宋【止】文之教也【僖二十七年楚子将围宋使子文治兵于睽终朝而毕不戮一人子玉复治兵于蒍终日而毕鞭七人贯三人耳国老皆贺子文子文饮之酒蒍贾尚幼后至不贺子文问之对曰不知所贺子之传政于子玉曰以靖国也靖诸内而败诸外所获几何子玉之败子之举也举以败国将何贺焉子玉刚而无礼不可以治民过三百乗其不能以入矣苟入而贺何后之有冬楚子及诸侯围宋宋公孙固如晋告急先轸曰报施救患取威定霸于是乎在矣狐偃曰楚始得曹而新昏于卫若伐曹卫楚必救之则齐宋免矣于是乎搜于被庐作三军谋元帅赵衰曰郤縠可乃使将中军郤溱佐之使狐偃将上军让于狐毛而佐之命赵衰为卿让于栾枝先轸使栾枝将下军先轸佐之荀林父御戎魏犨为右晋侯始入而教其民二年欲用之子犯曰民未知义未安其居于是乎出定襄王入务利民民懐生矣将用之子犯曰民未知信未宣其用于是乎伐原以示之信民易者不求丰焉明徴其辞公曰可矣乎子犯曰民未知礼未生其共于是乎大搜以示之礼作执秩以正其官民聴不惑而后用之出谷戍释宋围一战而霸文之教也】晋侯将伐曹【止】防诸侯于许【僖二十八年晋侯将伐曹假道于卫卫人弗许还自南河济侵曹伐卫取五鹿晋侯齐侯盟于敛孟卫侯请盟晋人弗许晋侯围曹三月丙午入曹令无入僖负羁之宫而免其族报施也执曹伯分曹卫之田以畀宋人楚子入居于申使申叔去谷使子玉去宋曰无从晋师晋侯在外十九年矣而果得晋国险阻艰难备尝之矣民之情伪尽知之矣天假之年而除其害天之所置其可废乎子玉使伯棼请战曰非敢必有功也愿以间执谗慝之口王怒少与之师公乃拘宛春于卫且私许复曹卫曹卫告絶于楚于玉怒从晋师晋师退军吏曰以君辟臣辱也且楚师老矣何故退子犯曰师直为壮曲为老岂在久乎微楚之惠不及此退三舍辟之所以报也退三舍楚众欲止子玉不可四月晋侯次于城濮楚师背酅而舍子玉使鬬勃请战晋侯登有莘之虚以观师曰少长有礼其可用也遂伐木以益其兵己巳晋师陈于莘北楚师败绩晋师三日馆谷及癸酉而还甲午至于衡雍作王宫于践土丁未献楚俘于王己酉王享醴命晋侯宥王命尹氏及王子虎内史叔兴父防命晋侯为侯伯赐之大辂之服戎辂之服彤弓一彤矢百玈弓矢千秬鬯一卣虎贲三百人曰王谓叔父敬服王命以绥四国纠逖玉慝晋侯三辞从命曰重耳敢再拜稽首奉扬天子之丕显休命受防以出出入三觐卫侯闻楚师败惧出奔楚遂适陈使元咺奉叔武以受盟癸亥王子虎盟诸侯于王庭要言曰皆奬王室无相害也有渝此盟明神殛之俾队其师无克祚国及其孙无有老幼君子谓是盟也信谓晋于是役也能以徳攻城濮之战晋中军风于泽亡大斾之左旃祁瞒奸命司马杀之以徇于诸侯使茅茷代之师还济河舟之侨先归士防摄右七月振旅恺以入于晋献俘授馘饮至大赏徴防讨贰杀舟之侨以徇于国民于是大服君子谓文公其能刑矣三罪而民服冬防于温讨不服也是防也晋侯召王以诸侯见且使王狩仲尼曰以臣召君不可以训故书曰天王狩于河阳言非其地也且明徳也晋侯有疾竖侯獳货筮史使曰以曹为解齐桓公为防而封异姓今君为防而灭同姓曹叔振铎文之昭也先君唐叔武之穆也且合诸侯而灭兄弟非礼也与卫偕命而不与偕复非信也同罪异罚非刑也礼以行义信以守礼刑以正邪舍此三者君将若之何公説复曹伯遂防诸侯于许】
　　户有枢言亦有枢射有的言亦有的屠有防言亦有防一得其枢万户皆开一破其的万矢皆废一中其防万理皆解千世之所不能决百家之所不能定羣説之所不能该圣人折之以一字而包罗交结举无所遗是果何术耶盖所运者枢所贯者的所据者防也晋文公之霸诸侯其谋画其政刑其征伐其盟防使后世学者定其是非必条陈缕数之曰此臧也彼否也此优也彼劣也此工也彼拙也虽累牍聫简犹未能尽其是非而吾夫子断之一字曰谲而已味谲之一字而观晋文之平生千源万派滔滔汨汨皆赴于一字之内动容周旋横斜曲直无往非谲如拔其尤者论之楚与宋皆有徳于文公者也兼受二国之施则当兼报二国之徳岂当有所偏助哉文公之心则以宋弱国也因前日之徳而亲我者也楚强国也挟前日之徳而陵我者也今楚伐宋为吾计者固当助宋以厚其亲我之心挫楚以夺其陵我之气不宁惟是吾方图霸业坐视楚横行而不敢较则霸权在楚不在晋矣然遽加兵于楚则天下必以我为背惠食言其谁与我于是不攻楚而攻楚之所必救伐曹伐卫皆楚亲昵外无背楚之名而内有怒楚之实使兵端于楚而不于我待楚之先动而后徐起而应之则虽破楚而无背惠之名其为谋可谓谲矣此犹非其谲之尤者也文公名虽救宋而意实在于胜楚时天下之强国惟晋与楚必先摧楚之锋然后晋可以专霸于天下楚子固倦于兵其很戾而好战者独子玉耳傥不深激楚之怒则楚将知难而退晋楚之雌雄不决矣于是因执曹伯分曹卫之田赐宋所以深激楚之怒而趣之战也苟文公意止于救宋则当宛春之使必欣然而从矣何者始伐曹卫本所以救宋也今楚果以爱曹卫之故将释宋围是适投吾欲也我复曹卫彼释宋围两得其欲何为不许之乎文公非惟不许乃执宛春以辱之又私许复曹卫以挑之惟恐激而不怒怒而不战是其心果在于胜楚而不在于救宋也人知文公救宋而止耳孰知其谲之尤一至于此乎至于退舍之事则其谲又深矣楚本无与晋竞之心文公多方以怒之迫而使战虽子玉不胜一朝之忿然上则楚子下则士卒皆不欲也自常情论之虽车驰卒奔犹惧失楚师况退舍避之使子玉得假以为班师之名乎盖文公固己料子玉于度内明知子玉内怀蒍贾之谤急于立功以刷其耻见吾之退避必谓幸遇脆敌功业易取无若此时虽吾退十舍犹将来追况三舍乎文公之所以肯退者先有以必楚之不退也心欲战而形若不欲战用以报徳用以骄敌用以惑诸侯之心用以作三军之愤一世为其所惑而不自知虽明智如左氏者犹信其我退楚还我将何求之语载之于书信矣文公之善谲也文公之谲夫岂一端而已哉三日而去原若欲自附于王者之师然毁丘墓以胁曹果王者之师耶利小则用信利大则用暴吾是以知文公之谲也三罪而民服【颠颉祁瞒舟之侨】若欲自附于王者之刑矣然后魏犫而屈法果王者之刑耶疎者则用法爱者则用私吾是以知文公之谲也统而论之大则如托狩以召王小则如曵柴以误敌殆未易徧举要皆不能出夫子一字之外圣人之言可畏也呜呼文公之谲所就者区区之霸业耳其师一动而子丛死于鲁子玉死于楚叔武犬士荣元咺子适子仪死于卫乡若晋师不出则是皆无罪之人也至于若偏若禆若舆若台膏润原野名不登于简册者抑不知其百耶千耶万耶忍哉文公之不仁也虽然文公始欲谲人而终不免为人所谲曹伯之当执当复卫侯之当杀当释出于文公可也顾乃为巫所谲而还曹伯为医所谲而生卫侯至于反卫侯于国则为鲁所饵而使恩归于鲁【僖二十八年晋人执卫侯归之于京师三十年晋侯使医衍酖卫侯甯俞货医使薄其酖不死公为之请纳玉于王与晋侯皆十瑴王许之秋乃释卫侯】鲁诸侯也受其谲犹不足深愧孰谓巫医下流其谲又有在文公之上者耶吾所以深为文公愧而益知谲之果不足恃也晋文梦与楚子搏【僖二十八年四月晋侯梦与楚子搏楚子伏已而盬其脑是以惧子犯曰吉我得天楚伏其罪吾且柔之矣楚师败绩】楚子玉梦河神求琼弁玉缨【僖二十八年初楚子玉自为琼弁玉缨未之服也先战梦河神谓已曰畀余余赐汝孟诸之麋】燕姞梦天与已兰【宣三年冬郑穆公卒初郑文公有贱妾曰燕姞梦天使与已兰曰余为伯鯈余而祖也以是为而子以兰有国香人服媚之如是既而文公见之与之兰而御之辞曰妾不才幸而有子将不信敢徴兰乎公曰诺生穆公名之曰兰穆公有疾曰兰死吾其死乎吾所以生也刈兰而卒】魏颗梦结草之老人【宣十五年秋秦桓公伐晋次于辅氏壬午魏颗败秦师获杜回秦之力人也初魏武子有嬖妾无子武子有疾命颗曰必嫁是疾病则曰必以为殉及卒颗嫁之曰疾病则乱吾从其治也及辅氏之役颗见老人结草以亢杜回杜回踬而颠故获之夜梦之曰余而所嫁妇人之父也尔用先人之治命余是以报】韩厥梦子舆【成二年韩厥梦子舆谓己曰且辟左右故中御而从齐侯邴夏曰射其御者君子也公曰谓之君子而射之非礼也射其左越于车下射其右毙于车中】赵婴梦天使【成五年原屛放赵婴于齐婴曰我在故栾氏不作我亡吾二昆其忧哉且人各有能有不能舍我何害弗聴婴梦天使谓己祭余余福女使问诸士贞伯贞伯曰不识也既而告其人曰神福仁而祸淫淫而无罚福也祭其得亡乎祭之之明日而亡】晋侯梦大厉　梦疾为二竖子　小臣梦负公登天【成十年晋侯梦大厉被发及地搏膺而踊曰杀余孙不义余得请于帝矣壊大门及寝门而入公惧入于室又坏户公觉召桑田巫巫言如梦公曰何如曰不食新矣公疾病求医于秦秦伯使医缓为之未至公梦疾为二竖子曰彼良医也惧伤我焉逃之其一曰居肓之上膏之下若我何医至曰疾不可为也在肓之上膏之下攻之不可达之不及药不至焉不可为也公曰良医也厚为之礼而归之六月晋侯欲麦使甸人献麦馈人为之召桑田巫示而杀之将食张如厠陷而卒小臣有晨梦负公以登天及日中负晋侯出诸厠遂以为殉】吕锜梦射月【成十六年吕锜梦射月中之退入于泥占之曰姫姓日也异姓月也必楚王也射而中之退入于泥亦必死矣及战射共王中目】声伯梦琼瑰【成十七年初声伯梦涉洹或与巳琼瑰食之泣而为琼瑰盈其懐从而歌之曰济洹之水赠我以琼瑰归乎归乎琼瑰盈吾懐乎惧不敢占也还自郑壬申至于貍脤而占之曰余恐死故不敢占也今众繁而从余三年矣无伤也言之之莫而卒】中行献子梦与厉公讼【襄十八年中行献子将伐齐梦与厉公讼弗胜公以戈击之首队于前跪而戴之奉之以走见梗阳之巫臯他日见诸道与之言同巫曰今兹主必死若有事于东方则可以逞献子许诺】叔孙穆子梦天压巳【昭四年初穆子去叔孙氏及庚宗遇妇人使私为食而宿焉问其行告之故哭而送之适齐娶于国氏生孟丙仲壬梦天压已弗胜顾而见人黑而上偻深目而豭喙号之曰牛助余乃胜之旦而皆召其徒无之且曰志之宣伯曰鲁以先子之故将存吾宗必召女召女何如对曰愿之久矣鲁人召之不告而归既立所宿庚宗之妇人献以雉问其姓对曰余子长矣能奉雉而从我矣召而见之则所梦也未问其名号之曰牛曰唯皆召其徒使视之遂使为竖云云】鲁昭梦襄公祖【昭七年楚子成章华之台愿与诸侯落之太宰防啓疆来召公公将往梦襄公祖梓慎曰君不果行襄公之适楚也梦周公祖而行今襄公实祖君其不行子服惠伯曰行先君未甞适楚故周公祖以道之襄公适楚矣而祖以道君不行何之三月公如楚】晋侯梦黄熊【昭七年郑子产聘于晋晋侯有疾韩宣子逆客私焉曰寡君寝疾于今三月矣并走羣望有加而无瘳今梦黄熊入于寝门其何厉鬼也对曰以君之明子为大政其何厉之有昔尧殛鲧于羽山其神化为黄熊以入于羽渊实为夏郊三代祀之晋为盟主其或者未之祀也乎韩子祀夏郊晋侯有间赐子产莒之二方鼎】孔成子梦康叔【昭七年卫襄公夫人姜氏无子嬖人婤姶生孟絷孔成子梦康叔谓已立元余使羁之孙圉与史苟相之史朝亦梦康叔谓已余将命而子苟与孔烝鉏之曽孙圉相元史朝见成子告之梦梦协故立灵公】泉丘人有女梦以其帷幕孟氏之庙【昭十一年泉丘人有女梦以其帷幕孟氏之庙遂奔僖子其僚从之盟于清丘之社曰有子无相弃也僖子使助防氏之簉反自祲祥宿于防氏生懿子及南宫敬叔于泉丘人其僚无子使字敬叔】赵宣子梦文公授之陆浑【昭十七年九月丁夘晋荀吴帅师渉自津使祭史先用牲于雒陆浑人弗知师从之遂灭陆浑宣子梦文公携荀吴而授之陆浑故使穆子帅师献俘于文宫】宋元公梦太子栾即位【昭二十五年宋元公将为公故如晋梦太子栾即位于庙已与平公服而相之且召六卿公曰寡人不佞不能事父兄以为二三子忧寡人之罪也若以羣子之灵获保首领以没唯是楄柎所以借干者请无及先君仲几对曰君若以社稷之故私降昵宴羣臣弗敢知若夫宋国之法死生之度先君有命矣羣臣以死守之弗敢失队臣之失职常刑不赦臣不忍其死君命只辱宋公遂行己亥卒于曲】曹人梦众君子立于社宫【哀七年初曹人或梦众君子立于社宫而谋亡曹曹叔振铎请待公孙强许之旦而求之曹无之戒其子曰我死尔闻公孙强为政必去之及曹伯阳即位好田弋曹鄙人公孙强好弋获白鴈献之有宠使为司城以聴政梦者之子乃行强言伯説于曹伯曹伯从之乃背晋而奸宋宋人伐之】卫侯梦浑良夫【哀十七年卫侯梦于北宫见人登昆吾之观被发北面而噪曰登此昆吾之虚緜緜生之余为浑良夫叫天无辜公亲筮之胥弥赦占之曰不害与之邑寘之而逃奔宋卫侯贞卜其繇曰如鱼竀尾衡流而方羊裔焉大国灭之将亡阖门塞窦乃自后逾冬十月晋复伐卫入其郛】宋得梦已为乌【哀二十六年宋得梦啓北首而寝于卢门之外已为乌而集于上咮加于南门尾加于桐门曰余梦美必立大尹奉啓以奔楚乃立得】
　　形神相接而梦者世归之想形神不接而梦者世归之因因之説曰因羊而念马因马而念车因车而念盖固有牧羊而梦鼓吹曲盖者矣是虽非今日之想实因于前日之想也故因与想一説也信如是説无想则无因无因则无梦举天下之梦不出于想而已矣鸣呼万物皆备于我万理皆备于心岂以想而有岂以不想而无哉耳之所闻者有限也然天下之声皆具于吾耳之中非可以闻不闻限也目之所见者有限也然天下之色皆具于吾目之中非可以见不见限也心之所想者有限也然天下之理皆具于吾心之中非可以想不想限也上天下泽内华外夷往古来今其钜其细其晦其明皆与吾心同流而无间或感于志气或动于四体或发于梦寐层见错出轴运机旋岂待想而后有因待因而后有梦耶苟必谓因想而后有梦则是未想之前胷中本无是物因想而后有是物也未想之前胷中本无是理因想而后有是理也抑不知心犹地而想特其一尘耳心犹海而想特其一沤耳以想为心何异指尘为地指沤为海乎是其为论浅狭溃乱犹未离乎梦中语反欲证他人之梦甚矣其惑也厯举左氏所载之梦自晋文公至于宋得无虑于数十名之以想可也名之以因亦可也至于叔孙穆子梦童牛之貌于牛未至之前曹人梦公孙强之名于强未生之前是果出于想乎果出于因乎虽起乐广于九原吾知其未必能判是义也以有穷之说而欲尽无穷之理以有外之见而欲测无外之心难矣哉呜呼理本无穷而人自穷之心本无外而人自外之故左氏之所谓梦出于所因所想之外盖无几其余未有不局于区区念虑之间者也持乐广之论以揆之【事见本传】固已十中其八九矣然医不至于神治常疾则精治非常之疾则疎论不至于极谈常梦则合谈非常之梦则败鲁襄公之梦周公固子服惠伯之所能辨也如使论孔子之梦周公吾不知其何辞以对晋侯作三行【僖公二十八年晋侯作三行以御狄荀林父将中行屠击将右行先蔑将左行】
　　事固有当责而不可责者奢者可责也多与之财而责其奢不可也醉者可责也多饮之酒而责其醉不可也晋自武公始受一军啓封继以献公之强衍其一军为二继以文公之伯衍其二军为三犹以为未足复割为三行之制外避天子六军之名而内僣天子之实议者并以文公为可责也吾独以为当责而不可责也亦尝闻周室军旅之制乎五人为伍五伍为两四两为卒五卒为旅五旅为师五师为军一军之制为人万二千五百【司马法】损一人则不足増一人则有余大国之三军也地方百里而其人仅足以具三军也次国之二军也地方七十里而其人仅足以具二军也小国之一军也地方五十里而其人仅足以具一军也地有限则人有限人有限则军有限虽欲僣侈其军亦窘于无人而不得骋矣王者之于诸侯典祀陵节所当问也车服乱常所当问也宫室改度所当问也乐舞逾数所当问也独军旅之制有所不必问焉非军旅果轻于典祀车服宫室乐舞也蹙之以地束之以人虽使僣之亦不能僣也王纲上举侯度下修大不侵小强不犯弱则地有常地人有常人军有常军虽欲如晋之僣岂可得哉晋之所以能僣六军者适当周室失政之时南吞北噬东攘西畧以斥大其国増地必増人増人必増军野旷则风劲川涨则舟髙国大则兵众矣夫何疑耶既已容其兼并而反责其军制之僣是犹多与之财而责其奢多饮之酒而责其醉也此吾所谓事有当责而不可责者也为周室计者当深絶其晋兼并之原至于军数之多寡则在周室初无损益焉周果能治晋兼并之罪披其地奋其人则善矣不然则合为一军者是众也晋之强自若也分为六军者是众也晋之强自若也是一军者未分之六军而六军者既分之一军也吾何为喜其一而怒其六哉军数之多寡不足为损益则先王之制礼铢两毫髪至严而不可逾者果非耶曰贾人不得衣绮縠者政也盗贼不得衣绮縠非政也盗贼非剽掠不能具绮縠晋侯非兼并不能具六军舍其剽掠而责其服之侈俭舍其兼并而责其军之多寡可不可耶
　　周公阅聘鲁【僖三十年冬王使周公阅来聘飨有昌歜白黑形盐辞曰国君文足昭也武可畏也则有备物之飨以象其徳荐五味羞嘉谷盐虎形以献其功吾何以堪之】
　　身首也轩冕者身之寄也是道家者流之论也人自送丞相长史而张君嗣厌其劳【见本传】鲁自待宰周公而姬阅辞其享认而有之非惑耶信如是言则有宰周公而又有姬阅是身与位为二也苏孺文视身与位为二故指饮故人按故人者为两事【见本传】荀道将视身与位为二故指杀弟哭弟者为两人【见本传】伤恩败教其祸有不可胜言者非二之罪耶儒者之论则进是矣居其位而无其徳为身之羞居其位而黜其礼为位之羞身者一夫之私也位者万世之公也周公阅以徳薄自愧不敢受鲁之享抑不思所居者上宰之官所持者天子之节所享者先王之礼今徒以一夫之无徳而废万世之常尊是避身之羞而为位之羞也是知身之当其礼而不知身之不足当其位也如愧之莫若亟去其位位则受之礼则辞之受其大而辞其细岂不甚可责耶以儒者之论而责周公阅固无所逃罪然吾窃有所矜焉周公之位自周文公之没居其位者不知其几人也使于四方享昌歜白黑形盐之享者又不知其几人也彼岂皆徳与礼称受之而无愧耶晏然居之欣然乐之未闻有一人以徳薄辞者至周公阅之居此官受此享怵惕内愧对大賔大客之前痛自羞薄不敢少安其不能辞位固可责吾未尝不独矜其愧心之犹在也其视前后数公既不辞位又不辞礼骄泰奢侈者岂不贤耶其视道家者流傲诞荒唐视身与位为二物者岂不贤耶范鞅一陪臣犹索十牢于礼之外【昭二十三年】周公阅以天子之宰乃肯辞备物于礼之内儒者不矜其愧心而责其迹吾窃恨儒者之不恕也然既曰知愧矣不愧其大而愧其细独何欤吾又未见儒者之不恕也
　　臧文仲如晋分曹田【僖三十一年春取济西田分曹地也使臧文仲往宿于重馆重馆人告曰晋新得诸侯必亲其共不速行将无及也从之分曹地自洮以南东傅于济尽曹地也】
　　利则居后害则居先此君子处利害之常法也是故见利而先谓之贪见利而后谓之亷见害而先谓之义见害而后谓之怯皆古今之定名未有知其所由始者也人之于利忧其鋭而不忧其怠忧其急而不忧其缓忧其溺而不忧其忘天下岂有忧蚁之避羶忧蚋之舍醯者耶晋文公私有讨于曹披裂其地为诸侯者坐视不能救则亦已矣乃乗其危而共取其利是诚何心也臧文仲所以迟迟其行者其亦忸怩而有所不安欤异哉重馆人之论也曰晋新得诸侯必亲其共不速行将无及也重馆之人所谓共其诸异乎圣人之共欤信如是説则狡商庸贾趋利如风雨者皆重馆人之所谓共也世之共者何其多耶彼逡巡推揖耻于冒私之君子格以重馆人之言皆不共之大者其説陋甚虽始学者犹知谢而郤之孰知以臧文仲之贤反为其説之所动乎昔万章与石显善显免官归留物数百万与章章不受曰吾以布衣见哀于石君石君家破不能有以安也而受其财物此为石氏之祸萭氏反当以为福耶【见汉游侠传】鲁与曹同出姬姓并列诸侯其恩义信誓之重非如石显萭章一时之私交也鲁坐视曹之翦覆不惟不能辞其地又奔走而趋之以曹之祸为鲁之福曽谓臧文仲之贤不如萭章乎使臧文仲缓辔徐驱徘不进以致吾不忍之意虽后诸侯之期不得尺土以归吾亲亲之义已尽矣今冒利竞进虽得地之多吾恐文仲所丧者之多于地也前日鲁僖之请复卫侯文仲尝为谋主矣其言曰诸侯之患诸侯恤之所以训民也君盍请卫侯以示亲于诸侯且以动晋夫晋新得诸侯使亦曰鲁不弃其亲其亦不可以恶于是纳玉于晋以免卫侯【见鲁语】曹卫一体也免卫之难其义既可以动晋辞曹之田其义独不可以动晋乎文仲于卫则割我之所有弃之而不惜于曹则夺彼之所有受之而不疑是非恩卫而仇曹也本心易失而利心易昏也吁可畏哉虽然太公之就封道宿行迟逆旅人曰客寝甚安殆非就国者也太公闻之夜衣而行黎明至国则莱侯既与之争营丘矣【史记齐世家】太公聴逆旅之言其亦未免于趋利欤非也君子固不以利自凂亦不以利自嫌也一国之重有民人焉有社稷焉吾其可避趋利之小嫌濡滞逗留使为奸冦之所伺乎故太公之不可迟犹臧文仲之不可速也然受封分地之事逆旅重馆之言其同其异其是其非相去间不容发若之何而辨之曰在明善
　　晋作五军以御狄【僖三十一年秋晋搜于清原作五军以御狄赵衰为卿】
　　为善未尽犹愈不为改过未尽犹愈不改尧舜之善非可一日为也桀纣之恶非可一日改也百善而有其一固可渐自附于尧舜矣百过而去其一固可渐自离于桀纣矣虽然为善未尽者君子固矜而进之也寛而待之也徐而诱之也至于人之改过者君子必用其察焉改过而未尽者在所恕改过而不尽者在所诛始之善端新而未固已染之恶习旧而难除是改过未尽者也是力不足者也镌其毫末以盖丘山之愆去其一二以塞众多之议是改过不尽者也是诚不足者也力不足者犹有时而足焉诚不足者前过未尽今伪已生是益其过耳何改过之云乎曽不如不改之为愈也瞑之药不可再投背城之战不可再接药未投虽危疾犹有望其瘳战未接虽危国犹有望其胜一而不中则其望穷矣过而不改者虽元恶大憝君子犹不忍轻絶何也所恃者改过之术存也乃若改过而不肯尽略尔裁抑苟以欺人则是改过之术既试而不効矣夫复何所望耶积昏所以致明也积蔽所以致通也积迷所以致悟也人心至神虽懵懵罔罔不知过之当改久闭斯开乆郁斯是惟无改改则若决江河而莫能御矣三年钟鼓之间乃所以隂养其一日之修省也今既知过之当改反毛举细故公为欺诞以窃改过之名是既累其心于不诚矣心既不诚则善端何时而复耶本无昏安得明本无蔽安得通本无迷安得悟吾是以知改过不尽者终无改过之路也晋文公始兼三行三军之制以拟天子之六军曽未数年知僣侈之过复搜于清原损其一而为五军焉晋文公果知过之当改则亟出令尽复诸侯之旧可矣乃于改过之时而为文过之事创立军制上则异于天子下则尊于诸侯明知其过而不能尽改外邀恭顺之名内享泰侈之实其机不可谓不巧其谋不可谓不谲矣巧如是谲如是其良心乎伪心乎良心无巧巧者伪心也良心无谲谲者伪心也军虽损其一而伪心之増者不知其几矣呜呼易则易于则于易于杂者未之有也天下之分非君则臣天下之俗非夷则夏天下之事非善则恶天下之説非正则邪出臣则入君出夷则入夏出善则入恶出正则入邪天下岂有出乎此而不入乎彼者耶宜晋文之心劳日拙也










　　左氏博议卷十五
　　钦定四库全书
　　左氏博议卷十六
　　宋　吕祖谦　撰
　　先轸死狄师【僖三十三年狄伐晋及箕晋侯败狄于箕郤缺获白狄子先轸曰匹夫逞志于君而无讨敢不自讨乎免胄入狄师死焉狄人归其元面如生】
　　至难者悔心也至难持者亦悔心也凡人之过狠者遂之诈者文之愚者蔽之吝者执之夸者讳之怠者安之孰能尽出数累之外而悔心独者乎是悔也未则忧其难既则忧其难持曷为其难持也悔心初自厌自愧自怨自咎戚然焦然不能一日安苟无以持之则自厌者苟且弛纵必入于自肆矣自愧者退缩羞赧必入于自弃矣自怨者鬰积缴绕必入于自怼矣自咎者忧愤感激必入于自残矣是悔固可以生善亦可以生不善也万斛之舟放乎沧海非遇大风则不回苟操舟者无以持之固有因风力之劲而反致覆溺者矣舟之所以回者风也舟之所以溺者亦风也一念之悔其劲烈盖甚于风乌可不知所以持之耶吾读左氏至先轸之死未尝不嘉其悔而又伤其无以持悔也轸以晋襄公之纵秦囚不顾而唾【僖三十二年夏晋败秦师于殽获百里孟明视西乞术白乙丙以归文嬴请三帅使归公舍之先轸怒曰武夫力而拘诸原妇人暂而免诸国堕军实而长寇雠亡无日矣不顾而唾】无礼于君甚矣及箕之役深悔前过免胄而死于狄师其一念之劲烈如此使有以持之固可以一日而収克已复礼之功矣惟其无以持之不用是力于礼义而用是力于血气身为元帅揔三军之重而轻弃其身身死无名骄敌辱国没有余责殆与自经于沟壑者等耳先轸所犯者晋君也所死者狄师也前日犯君者谓之悖今日死狄者谓之狂闻以义掩利矣闻以善掩恶矣曰悖曰狂其过惟均岂闻有为狂而能掩悖者乎先轸未能改前日之过而适所以生今日之过也先轸意在于改过而反至于生过失不在于悔而在于不能持其悔也风之无力者不能囘舟至于风劲者惟善操舟者为能持之悔之无力者不能迁善至于悔力之劲者惟善治心者为能持之如使人之有过者不自厌自愧自怨自咎则终始如此而已矣厌愧怨咎正吾入徳之门然毫之差复陷于过果何以持之乎曰负担而趍家者不胜其劳弛担而至家者不胜其逸负担之劳乃所以为弛担之逸也悔过之初厌愧怨咎改过之后舒泰恬愉先轸悔过而至于杀其身意者徒知悔而未知改乎使果能持其悔亟改而归之善则舒泰恬愉之地自有真乐必不肯轻杀其身也既归家则忘其劳既改过则忘其悔岂有既归而犹劳既改而犹悔者乎是则劳独当改也悔亦当改也
　　臼季举郤缺【僖三十三年初臼季使过冀见冀缺耨其妻馌之敬相待如賔与之归言诸文公曰敬徳之聚也能敬必有徳徳以治民君请用之臣闻之出门如賔承事如祭仁之则也公曰其父有罪可乎对曰舜之罪也殛鲧其举也兴禹管敬仲桓之贼也实相以济康诰曰父不慈子不只兄不友弟不共不相及也诗曰采葑采菲无以下体君取节焉文公以为下军大夫反自箕襄公以三命命先且居将中军以再命命先茅之县赏胥臣曰举郤缺子之功也以一命命郤缺为卿复与之冀】
　　人之观随所遇而变过朝廷则观政过障戍则观备过营垒则观兵过防市则观货所观未尝不随所遇也惟因所遇而观故将求士者必之庠焉序焉校焉塾焉舍庠序校塾而适野则所见畎而已矣稼穑而己矣农夫而己矣于此而求士是犹求鱼于山求兽于海果何从而得之哉彼臼季出使而得兾缺于耕馌之间其亦异于人之观矣臼季文公之近臣也居则华屋出则雕轩方其奉君命而使佩玉长裾光丽溢目麾幢旌节贵震一时使他人居之则意必满气必扬下视农夫霑体涂足之劳将颦蹙呕哕而不肯观矣况东阡西陌不知其几也前耘后耕不知其几人也妇馌子饷不知其几家也棼棼阗阗往来如织何以辨其孰肃孰慢孰庄孰肆孰敬孰怠耶臼季于道路驻足之顷骤防兾缺于千镈万笠之间举之于君列之于卿大夫之间迄为名臣不负所举吾不知臼季且何术以观之也盖尝闻之昔之在公卿之位者未尝不以求士为首务旦之所思者士也暮之所思者士也在朝退朝出疆入疆未尝须防忘士思之既深故虽田野之间莽苍之外寸长片善未有不投吾之意而动吾之目者吾非数数然求见之也吾心在于求士则士自见于吾心也鉴以照物为职吾眀既彻则物自入其照公卿以求士为职吾诚既立则士自入其求如使本无求士之诚则虽左顾右盼见一人而问之又见一人而质之体烦目精耗神竭而所谓眞贤实能者未必不失之交臂之间矣观茅容之避雨者未有知容之贤者也而郭泰独知之者非泰之观异于众人泰求士之心异于众人也【后汉茅容耕于野时与等辈避雨树下众皆夷踞相对容独危坐愈恭林宗行见之而竒其异遂与共言因劝令学卒以成德】过兾缺之耕馌未有知缺之敬者也而臼季独知之者非季之见异于众人季求士之心异于众人也苟所观者以目而不以心则见避雨而偶不箕踞者遽谓之茅容见耕馌而偶不嫚侮者遽谓之兾缺可邪吾尝攷臼季兾缺之事而知古今风俗之变有大不同者焉古者公卿有不遇之叹而布衣无不遇之叹后世布衣有不遇之叹而公卿无不遇之叹古者公卿以求士为己责故常以不遇贤者为忧至于布衣外无责内无忧嚣嚣然何往而不遇哉故臼季惟恐不遇冀缺而兾缺不恐不遇臼季也后世之公卿以得位为遇后世之布衣以无位为不遇下求之愈急上应之愈缓而风俗日以薄矣非自防于污俗之中殆未足与论遇不遇之眞在也
　　晋阳处父侵蔡楚子上救之与晋师夹道汦水而军【僖三十三年晋阳处父侵蔡楚子上救之与晋夹汦而军阳子患之使谓子上曰吾闻之文不犯顺武不违敌子若欲战则吾退舍子济而陈迟速唯命不然纾我老师费财亦无益也乃驾以待子上欲渉大孙伯曰不可晋人无信半涉而薄我悔败何及不如纾之乃退舍阳子宣言曰楚师遁矣遂归楚师亦归太子商臣譛子上曰受晋赂而辟之楚之耻也罪莫大焉王杀子上】
　　国毁当辨身毁当容国辱当争身辱当受是固不可格以一律也昔夫子能忍匡人之围【见论语】而不能忍莱夷之兵【见家语】能忍南子之见【见论语】而不能忍优施之舞【见家语】圣人之心何其多变也绕指之柔忽变而为撃柱之刚缓带之和忽变而为奋髯之怒迭弛迭张迭弱迭强阖辟推移不主故常是非圣人乐于多变也处身之与处国其法固不相叅也毁辱在身圣人纳之而不校也此匡人之围南子之见夫子所以未尝一动念也毁辱在国圣人竞之而不置也此莱夷之兵优施之舞夫子所以未尝一毫贷也楚子上为阳处父所薄而退舍加以遁逃之谤为子上者盍思是谤其身之谤乎其国之谤乎使所谤止于子上之身则不与之校者盛徳也闳量也大度也今遁逃之谤不专及其身而且及其师不专及其师而且及其国为子上者安可嘿嘿受谤遽帅师而归乎楚与晋争衡乆矣一旦为阳处父而被以逃遁之名子上曽不出一语与之竞天下必以为楚师之眞遁皆将雄晋而雌楚吾不知而今而后几战几胜而后可洗此耻耶然则为子上者将奈何曰夹泜之师两军相望先济不可也先退亦不可也先济则晋将乗之逞邀击之计先退则晋将借之为班师之名子上盍当退舍之际遣一介之使以告晋师曰大国有命敝邑不敢违是以在此为大国退既成列矣使人敢请济期彼阳处父无辞以对然后卷甲而趋之虽使不及晋师然遁逃之名将在晋而不在楚矣处父何自驾其谤商臣何自入其譛哉大扺君子勇于公而怯于私在家庭在乡党在田野含垢忍耻见侮不校恂恂愉愉人百欺之而不以为忤在庙堂在军旅在官府烛奸擿洞见肺肝凛凛冽冽虽人一欺之亦未尝容其所以不移朝廷军旅官府之勇而变家庭乡党田野之怯非嫌于私己也一己之尊万物无对其所以不与人校者非不敢校也不见有可校者也举梃击空适以自劳举刀断水适以自困彼之来毁誉者适所以自损耳吾从容无为而置彼于不足校之地勇不既大矣乎至于国家之事则存亡安危系焉不得已而出力与之校校而以力则其威防矣是知怯于私者众人以为怯而君子则以为勇之大也
　　周叔服相公孙敖二子【文元年王使内史叔服来防葬公孙敖闻其能相人也见其二子焉叔服曰谷也食子难也収子谷也豊下必有后于鲁国】越椒生而文子知其灭若敖氏【宣四年初楚司马子良生子越椒子文曰必杀之是子也熊虎之状而豺狼之声弗杀必灭若敖氏矣谚曰狼子野心是乃狼也其可畜乎子良不可子文以为大慼及将死聚其族曰椒也知政乃速行矣无及于难且泣曰鬼犹求食若敖氏之鬼不其馁而及令尹子文卒鬭般为令尹子越为司马蒍贾为工正譛子而杀之子越为令尹已为司马子越又恶之乃以若敖氏之族圄伯嬴于轑阳而杀之遂处烝野将攻王师于漳澨秋七月楚子与若敖氏战于臯浒遂灭若敖氏】伯石生而叔向之母知其丧羊舌氏【昭二十八年初叔向欲娶于申公巫臣氏其母欲娶其党叔向曰吾母多而庶鲜吾惩舅氏矣其母曰子灵之妻杀三夫一君一子而亡一国两卿矣可无惩乎向惧不敢取平公强使取之生伯石伯石始生子容之母走谒诸姑曰长叔姒生男姑视之及堂闻其声而还曰是豺狼之声也狼子野心非是莫丧羊舌氏矣遂弗视】
　　势相敌而后讼未有非其敌而讼焉则大者丧其为大矣公卿之于皂也巨室之于窭民也儒者之于卜祝也邈乎其势之不相敌也亲屈公卿之贵而与皂讼亲屈巨室之富而与窭人讼亲屈儒者之重而与卜祝讼胜之不武不胜为笑适以自卑而已矣荀卿以大儒而着非相之篇【荀非相篇】下与卜祝较何其不自爱也彼挟相术以苟衣食者卑冗凡贱厠迹于巫医优伶之间仰视儒者如斥鷃望大鹏于羊角扶摇之上敢有一毫争衡之心乎荀卿忽降尊贬重譊譊然与相师辨连简累牍而不已是书一出相师之气坐増十倍互相告语以谓我何人也卜祝也彼何人也儒者也我何足以致彼之争彼亦何苦于我争也今彼乃眀目张胆极其辨而与我争曲直恐不胜者是必我之道可以与彼抗也由是卜祝之流人相劝家相勉支分别相形之术遂蔓延于天下矣然则荀卿之于相术将以排之适以助之将以抑之适以扬之非相之篇吾恐未免为是相之篇也自孔子以前相术固已防见于世矣若周叔服相公孙敖之二子一言其必食子一言其必収子是以相而预言人之福也子文及叔向母见越椒伯石之始生一言其必灭若敖氏一言其必丧羊舌氏是以相而预言人之祸也数十年之后福焉而福祸焉而祸无一不合夸于口者有之笔于书者有之孔子未尝过而问焉岂孔子卫道之心反缓于荀卿耶孔子以谓天下之曲伎小术杂焉而不可缕数如蜩蝉蛙蝇自鸣自止本不足为吾道之轻重苟独取其一而辨焉则天下必以是为术也至劳圣人与之辨必其道可与圣人抗殆将有陷溺而从之矣是不能为吾道损一异端反为吾道増一异端也天下本未尝以异端待相术荀卿强斥以为异端而与之辨无故而为吾道増一异端非卿之罪耶吾观孔子周游于天下鄙夫陋人每以区区相术而窥之有曰颡类尧也有曰项类臯陶也有曰肩类子产也【见家语】孔子与门弟子闻之不过付之一笑耳岂非曲伎小术初不足与论是非耶乃若吾夫子之门自有相书殆非卜祝所诵之相书也申申夭夭即孔门相容貌之术訚訚侃侃即孔门相言语之术躩如翼如即孔门相步趋之术勃如怡如即孔门相顔色之术【并论语乡党】一部一位一占一候毫不差季咸康举许负之术至是皆败矣曽子传此相书以相人故而为动容貌之论子思传此相书以相人故而为动乎四体之论孟子传此相书以相人故而为眸子了眊之论苟荀卿得孔门之相书将心醉服膺之不暇何暇非他人之相书耶闰三月非礼【文元年于是闰三月非礼也先王之正时也履端于始举正于中归余于终履端于始序则不愆举正于中民则不惑归余于终事则不悖】闰不告朔【文六年闰月不告朔非礼也閠以正时时以作事事以厚生生民之道于是乎在矣不告闰朔弃时政也何以为民】辰在申再失闰【襄二十七年十一月乙亥朔日有食之辰在申司厯过也再失闰矣】火西流司厯过【哀十二年冬十一月螽季孙问诸仲尼仲尼曰丘闻之火伏而后蛰者毕今火犹西流司厯过也】
　　天下之事有若赘而实不可损者君子之所当察也三月而春三月而夏三月而秋三月而冬孟其始也仲其中也季其终也孟仲季之月具而始中终之序全殆不可一毫加益彼所谓闰者果何为者耶闰在春则春之赘也闰在夏则夏之赘也闰在秋则秋之赘也闰在冬则冬之赘也闰之附于四时若附赘然圣人果何为置之耶及问诸知厯者然后知闰者实厯数之基本四时之所待而正者也太极运三辰五星于上而元气转三统五行于下上下经纬而天下至变生焉苟不置闰以通其变则周天之余度谁与受之朞年之余日谁与受之以有常之厯而追无常之天日踈日逺日舛日差积而至于乆将见厯在震而时已夏矣厯在离而时已秋矣此鲁厯之差仲尼之讥左氏之论未尝不本于置闰也闰定则厯定厯定则时定孰知吾向日视为赘物者乃厯数之大本乎因厯数而例其余则吾平居嗤笑以为赘而无用者未必非至理之所在也一揖可矣三揖则赘再拜可矣百拜则赘终日恪诚足以格鬼神乃赘为七日之斋终年勤苦足以通伦类乃赘为九年之学是皆吾平日之甚不快犹是闰之赘也以闰为赘而损之则所差者特寒暑之节耳至于以揖为赘者损之又损必至于不揖以拜为赘者损之又损必至于不拜以斋为赘者损之又损必至于不斋以学为赘者损之又损必至于不学然则圣人之教凡世指为苛细繁委赘而无用者皆可以隂养天下之有用也岂止一闰法而已哉虽然斗指两辰谓之闰是闰非辰之正也【后汉律厯志】月无専建谓之闰是闰非月之正也【公羊传】中气不在谓之闰是闰非气之正也【后汉律厯志】如是则人非特以为赘天固以为赘矣曰非也闰者厯之枢也使斗杓可得而指月建可得而名中气可得而摄则是亦四时之一耳何以定四时而成嵗乎惟闰也非辰之辰而斗杓所不能指非月之月而月建所不能名非气之气而中气所不能摄居章防统元之间视之若赘而千载之日繋焉为厯官者安可弃而不考耶天下之理固有手之所不能指口之所不能名说之所不能摄古今共弃而不攷者矣此又非厯官之责也
　　楚太子商臣弑成王【文元年初楚子将以商臣为太子访诸令尹子上子上曰君之齿未也而又多爱黜乃乱也楚国之举恒在少者且是人也蠭目而豺声忍人也不可立也弗听既又欲立王子职而黜太子商臣商臣闻之而未察告其师潘崇曰若之何而察之潘崇曰享江芊而勿敬也从之江芊怒曰呼役夫宜君王之欲杀女而立职也告潘崇曰信矣潘崇曰能事诸乎曰不能能行乎曰不能能行大事乎曰能冬十月以宫甲围成王王请食熊蹯而死弗听丁未王缢諡之曰灵不瞑曰成乃瞑焉】
　　天下之言察于利害未验之前人皆以为难察于利害既验之后人皆以为易鲧能欺四岳于九载之初而不能欺比屋于九载之后【见尚书】非比屋果智于四岳也未验之与已验其难易固不同也少正卯能欺子贡于两观方诛之始而不能欺市人于两观既诛之余【见家语】非市人果智于子贡也未验之与已验其难易固不同也未见汨陈之祸而能察鲧之防则天下皆尧矣未见伪辨之慝而能察少正卯之言则天下皆孔子矣如必待既验而后察之特比屋市人之智耳是故出夏癸于南巢则必思伊尹不可再留起商辛于牧野则必思祖伊不可再用【并见尚书】脱夫差于姑苏则必思子胥不可再生【史记吴世家】当利害既验之后虽至愚极暴之人犹知其可从而悔其不从也然则天下之言当利害未验之时察之安得不谓之难乎自利害既验之后察之安得不谓之易乎吾独以为利害之未验察言者若难而实易利害之既验察言者若易而实难吾非乐与说者反也所谓正言似反者也利害未验之前利未见利害未见害吾心未为利害之所分则所用以察言者皆心之正也以吾心之正而察天下之言其善其恶其邪其正毕陈于前而莫能遁非难而易耶至于利害既验之后吾见其言之验则窃意其言之可从是以事信之而非以心信之也吾见其言之不验则窃意其言之不可从是以事疑之而非以心疑之也信与疑不出于心而出于事其弊可胜既耶人臣之以是諌非者君从之则有利君不从之则有害后世因其事之验而信其言之验可也抑不知天下固有以非諌非者虽能知君之过而已之諌亦不免于过虽能举君之失而己之諌亦不免于失君不从其言固有害也君从其言亦有害也后世徒见其君不从其言之害而不见从其言之害溺其事之验而忘其理之差争拾其遗说而袭之盖有乱亡相寻而不悟者矣此吾所谓若易而实难者也楚子上之事是己子上諌楚成王之立商臣既中楚成之非矣而子上之所以諌者亦未免于非也既曰君之齿未也而又多爱黜乃乱也又曰楚国之举常在少者此二説者实万世祸乱之权舆使楚成从其前之説则国本不建储位乆虚得无起觊觎之奸乎使楚成从其后之说则嫡庶不眀长幼失序得无开簒夺之萌乎此二祸者吾未知与熊蹯之变孰先孰后也后世徒见子上料商臣之验遂信其言而纳于祸有以立嗣为讳如唐宣宗者【见本纪】实子上齿未之言误之也有以庶孽夺宗如隋文帝者【见本纪】实子上举少之言误之也其余以此队命陨姓者未易枚举岂非乐已验之言而蹈未见之祸乎彼商臣之恶有非枭防其心者皆知疾趋而避之其祸后世殆未若子上之烈也张角不足为汉祸而讨张角者乃为汉祸【魏曹操】卢循不足为晋祸而灭卢循者乃为晋祸【宋刘裕】商臣不足为万世祸而排商臣者乃为万世祸天下之祸固有机于此而动于彼者矣夫岂始虑所及耶晋襄公朝王先且居胥臣伐卫【文元年晋文公之季年诸侯朝晋卫成公不朝晋襄公既祥使告于诸侯而伐卫及南阳先且居曰效尤祸也诸君朝王臣从师晋侯朝王于温先且居胥臣伐卫】
　　因人而有过者君子不谓之过因人而有善者君子不谓之善周公之过因管叔而过也过在管叔而周公何与焉【孟子公孙丑下陈贾见孟子问曰周公何人也曰古之圣人也曰使管叔监殷管叔以殷畔也有诸曰然曰周公知其将畔而使之与曰不知也然则圣人且有过与曰周公弟也管叔兄也周公之过不亦宜乎】孔子之过因昭公而过也过在昭公而孔子何与焉【论语述而陈司败问昭公知礼子孔子曰知礼孔子退揖巫马期而进之曰吾闻君子不党君子亦党乎君取于吴为同姓谓之吴孟子君而知礼孰不知礼巫马期以告子曰丘也幸苟有过人必知之】过端于人而不于已是安得为周孔累哉汉髙帝因倾项籍而为义帝服非眞悲也为服所以挫羽也【见汉髙帝本纪】刘裕因倾桓而兴复晋祚非真忠也复晋所以灭也【南史宋髙祖纪】时无项籍则髙帝必不为服义帝之丧时无桓则刘裕必不唱复晋祚之师其为善果出于已耶因人而过者犹鉴遇嫫母而丑本非鉴之丑也因人而善者犹木托于岳而髙本非木之髙也是故因人而有过者虽百过不足尤因人而有善者虽百善不足喜为善由已而由人乎哉晋襄公即位而朝王于温人皆善其尊周也及考其朝王之由盖将讨卫之不朝故身先朝周以责之其意曰周王也晋霸也卫小侯也晋独朝周而卫不朝晋可乎故朝王之事名为尊周而实则讨卫也因讨卫而后朝周非因朝周而后讨卫也然则尊王之善岂襄公之本心哉特因卫而耳向若卫侯之车先叩于晋闗则吾知晋襄公之斾未必入于周境矣彼因人而有善者果足以为善耶臣之于君犹子之于父也子必因责人而始敬父则父得子之敬寡矣臣必因责人而始朝君则君得臣之朝寡矣周之诸侯苟皆若晋襄之用心则是父无故终不得子之敬君无故终不得臣之朝也又况子之敬父自敬汝父耳于人何有臣之朝君自朝汝君耳亦于人何有挟敬父之孝而辱人者必反为人所辱挟朝君之忠而陵人者必反为人所陵使晋襄之事周春朝秋觐史不絶书亦昏定晨省之常耳犹不足以自髙况甫陟周之庭傲然自足鸣钟击皷峻责他人之无礼安得不纳孔达之侮哉【孔达卫大夫】世有妄人尝拜其父者他日执涂人而责之曰我常拜父汝何为不拜我天下未有不笑其狂者晋襄之责卫非此类耶虽然无诸己而后非诸人大学之道也大学古之遗言也晋襄先朝王而后责卫似合于大学之防庸可毁耶非也观书要当忘言而得意大学之意在于无诸己而不在于非诸人也欲学者将非人之时常思无诸己之戒不欲学者持无诸己之论用为非人之资也故先曰无诸己次曰非诸人其意主于攻己过而不主攻人过明矣黠吏奸民将与人讼必痛自刻削不入文法乡闾未有以修饰许之者以其身之治而心之险也岂有士君子而尝怀非人之心者耶吾恐说经者以文害辞浸入黠吏奸民之用心故力辨之以告吾党之士云
  </div>
  <div class="pagination">
   <a href="左氏博议_page3.html">
    上一页
   </a>
   <a href="左氏博议.html">
    1
   </a>
   <a href="左氏博议_page2.html">
    2
   </a>
   <a href="左氏博议_page3.html">
    3
   </a>
   <span class="current-page">
    4
   </span>
   <a href="左氏博议_page5.html">
    5
   </a>
   <a href="左氏博议_page6.html">
    6
   </a>
   <a href="左氏博议_page7.html">
    7
   </a>
   <a href="左氏博议_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
