<!DOCTYPE html>
<html>
<head>
    <meta charset="UTF-8">
    <title>惠氏春秋说 - 第 19 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>惠氏春秋说 - 第 19 页/共 27 页</h1>
    <div class="content">　　左传孟庄子疾公鉏谓季孙曰孺子秩固其所也若羯立则季氏信有力于臧氏矣【臧氏立悼子纥而废公鉏弥】弗应己卯孟孙卒公鉏奉羯立于户侧【丧大记大夫之丧主人坐于东方此立于户侧在室户之东西面立也不云坐而云立者以季孙来故立】季孙至入哭而出曰秩焉在公鉏曰羯在此矣季孙曰孺子长公鉏曰何长之有唯其才也且夫子之命也遂立羯秩奔邾
　　三十有一年秋九月己亥仲孙羯卒
　　左传秋九月己亥孟孝伯卒
　　昭公
　　四年冬十有二月乙夘叔孙豹卒
　　左传初穆伯去叔孙氏【避侨如之难】及庚宗遇妇人使私为食而宿焉适齐娶于国氏生孟丙仲壬及宣伯奔齐【侨如】鲁人召之不告而归【宣伯奔齐在成十六年明穆伯去叔孙氏在其前也岂宣伯通于穆姜豹知其将为乱而先避去欤案成十六年秋七月公防诸侯伐郑次于郑西不敢过郑子叔声伯使叔孙豹请逆于晋师是时宣伯犹在鲁也及冬十月宣伯奔齐而豹先在齐乆矣豹先在齐子叔声伯何由使豹请逆于晋师哉十六年秋伐郑传称诸侯经书齐国佐明豹从国佐在师故声伯得使之豹虽去鲁非背叛之臣不忘宗国为鲁请逆义也合成十六年昭四年传观之则先儒服氏之说信矣鲁人召豹必在成十六年冬杜预之说妄甚后之学者详焉】既立所宿庚宗之妇人献以雉问其姓对曰余子长矣能奉雉而从我矣召而见之遂使为竖有宠长使为政叔孙归未逆国姜公孙明取之故怒其子长而后使逆之田于丘莸遂遇疾焉竖牛欲乱其室而有之杀孟丙而逐仲壬奔齐疾急命召仲牛许而不召杜泄见告之饥渇授之戈对曰求之而至又何去焉竖牛曰夫子疾病不欲见人使寘馈于个而退牛弗进则置虚命彻十二月癸丑叔孙不食乙夘卒牛立昭子而相之
　　七年冬十有一月癸未季孙宿卒
　　左传七年夏四月甲辰朔日有食之晋侯问于士文伯曰谁将当日食对曰鲁卫恶之卫大鲁小公曰何故对曰去卫地【豕韦】如鲁地【降娄】于是有灾鲁实受之其大咎其卫君乎鲁将上卿秋八月卫襄公卒冬十一月季武子卒晋侯谓伯瑕曰吾所问日食从矣可常乎对曰不可六物不同同如异终公曰何谓六物对曰嵗时日月星辰是谓也公曰何谓辰对曰日月之防是谓辰故以配日
　　十有五年二月癸酉有事于武公籥入叔弓卒去乐卒事
　　左传十五年春将禘于武公戒百官梓慎曰禘之日其有咎乎吾见赤黑之祲非祭祥也丧氛也其在涖事乎二月癸酉禘叔弓涖事籥入而卒去乐卒事礼也
　　公羊传其言去乐卒事何礼也君有事于庙闻大夫之丧去乐卒事大夫闻君之丧摄主而往大夫闻大夫之丧尸事毕而往【大夫祭日賔尸】
　　谷梁传君在祭乐之中闻大夫之丧则去乐卒事礼也君在祭乐之中大夫有变以闻可乎大夫国体也古之人重死君命无所不通
　　二十有一年八月乙亥叔辄卒【叔弓之子伯张哭日食有】二十有三年春王正月癸丑叔鞅卒【穆伯弓之子】
　　二十有四年春王二月丙戌仲孙貜卒【孟僖子】
　　二十有五年冬十月戊辰叔孙婼卒【婼公羊作舍】
　　二十有九年夏四月庚子叔诣卒【叔诣叔辄之子】
　　谷梁传季孙意如曰叔倪无病而死此皆无公也是天命也非我辠也【诣二作倪】
　　定公
　　五年六月丙申季孙意如卒秋七月壬子叔孙不敢卒【叔孙婼之子叔孙成子】
　　左传五年六月季平子行东野还未至卒于房阳虎将以璵璠敛仲梁怀弗与曰改步改玉【玉藻君与尸行接武大夫继武士中武注云尊者尚徐接武蹈平迹继武迹相及也中武迹间容迹是君臣步不同公侯佩山玉大夫佩水苍玉是君臣玉不同】阳虎欲逐之告公山不狃不狃曰彼为君也子何怨焉既葬桓子行东野及费子泄为费宰【公山不狃】逆劳于郊桓子敬之劳仲梁怀仲梁懐弗敬子泄怒谓阳虎子行之乎
　　大夫卒先君之子称公子时君之弟称公弟公子公弟之子称公孙公孙之子则称氏如臧孙季孙叔孙仲孙皆其氏臧孙出自孝三孙出自桓其余称叔仲不称孙以别于三桓之后也又有同名而异氏者公弟叔肸之子公孙婴齐公子仲遂之子仲婴齐肸出自文遂出自庄两婴齐皆公孙也故异其文以别之説者遂谓仲婴齐为其兄归父后归父奔齐无后于鲁故以仲婴齐后之以弟后兄乱人伦之序且父字仲其子遂以仲为氏不必其孙始以王父字为氏也故卫有南文子者子南之子犹鲁有仲婴齐者仲遂之子此非皆子以父字为氏者欤君赐之族则称氏公子遂生而赐族故卒称仲遂公子友生而赐族故卒称季友说者谓称季友者贤之称仲遂者疏之季氏而友名何贤之有襄仲之卒也既称公子于前复称仲遂于后合之则为公子仲遂犹公子季友也乃谓一贤之一疏之不亦异乎仲遂不卒者也曷为书卒遂乃贵戚之卿且宣之于遂也其恩厚矣何疏之有古者大夫聘问必以遭丧之礼行故聘使既入竟而卒则有以尸将命之礼仲遂如齐有疾而复非礼也故书复以示贬礼卿卒不绎有事于太庙仲遂卒而绎亦非礼也故书绎以示讥一讥一贬特假仲遂之卒以垂训后人焉又安得不书其卒乎然则曷为独卒公子遂而不卒公子翚翚于隐之篇两书翚帅师而不卒公子春秋贬之者疾其専以其先有无君之心而后动于恶也乃于桓之篇独称公子以讥桓则弑君之辠归焉矣恶乎归归诸桓或谓翚未弑君而先贬为太早以驳公羊【啖助之说】此不达春秋之义者也易曰臣弑其君子弑其父非一朝一夕之故其所由来者渐矣由辨之不早辨也春秋辨之早故先贬之于未弑之初且遂之杀恶及视也其事显故季孙行父叔孙得臣皆得与闻而为之党翚之弑君也其事隐故惟桓知之余人莫得闻春秋独于其事之隐者而先辨之此履霜之戒也孰谓贬之太早哉仲遂之卒以事而书此春秋之所不卒者以事而卒之也如其无事则亦与翚同不卒而已春秋之例夫岂一端此不卒者而以事卒之仍与不卒者等则卒遂不卒翚又何疑大夫丧当祭必告古礼也或谓祭尚诚一君当祭大夫丧不以闻祭毕而后闻为此説者盖不知古之人重死并不知古君臣股肱心膂一体之恩情而视其臣如草芥者也当祭闻大夫丧去乐卒事不独叔弓涖事为然凡大夫之丧皆然故传言涖事而经不书惟书叔弓卒以此春秋大夫出奔不卒弑君不卒出奔不卒其位絶也弑君不卒其辠大也虽然例之中犹有义焉出奔不卒而卒公孙敖以其有后也有后故归丧归丧故书卒弑君不卒而卒公子遂以其有事也有事故如齐如齐故书卒翚惟一见于桓之篇莫知其死在何年葢安居无事而死于其卿之位恩虽厚礼虽隆君子仍削之而不卒可知矣然则公子庆父有后者也曷为不卒吾所谓有后者谓其有贤子足以葢前人之愆且敖之辠不及不祀特以其子之毁而请故追书其卒以加恩鲁秉周礼此非礼之存于筞者哉共仲之辠尤大于公子牙故春秋卒牙而不卒庆父是时季友秉国皆为之立后非礼也
　　隐公
　　三年春王二月己巳日有食之【大衍厯二月己亥大三月己巳小日食杜预造长厯推此己巳乃二月朔】
　　公羊传何以书记异也日食则曷为或日或不日或言朔或不言朔曰某月某日朔日有食之者食正朔也其或日或不日或失之前或失之后失之前者朔在前也失之后者朔在后也【日食必在朔在前在后日官失之公羊之说甚眀葢自仲尼之徒也】
　　谷梁传言日不言朔食晦日也【日官不能定朔故日食在晦】其日有食之何也吐者外壤食者内壤阙然不见其壤有食之者也其不言食之者何也知其不可知知也【壤皆音伤徐邈亦作伤麋信云齐鲁之间谓凿地出土鼠作宂出土皆曰壤○孔疏云日食者月掩之也有虽交防而不食或有频交而食自隐元年至哀二十七年惟三十七食而襄二十二年九月十月频食二十四年七月八月频食案汉书本纪高祖即位三年十月十一月晦日频食则自有频食之法也】
　　桓公
　　三年秋七月壬辰朔日有食之既【大衍厯七月癸亥小八月壬辰大朔日食】
　　公羊传既者何尽也【谷梁云既者尽也有继之辞也】
　　十有七年冬十月朔日有食之【长厯推是年十月庚午朔日食大衍厯十月庚子大十一月庚午小朔日食】
　　左传冬十月朔日有食之不书日官失之也天子有日官诸侯有日御日官居卿以底日礼也日御不失日以授百官于朝
　　庄公
　　十有八年春王三月日有食之【长厯推是年三月癸未朔不入食限大衍厯三月癸丑大四月癸未小五月壬子大日食沈存中曰春秋日食三十六后世厯家推騐精者不过二十六本朝衞朴得三十五独庄十八年三月古今算不入食限】
　　谷梁传不言日不言朔夜食也何以知其夜食也曰王者朝日
　　二十有五年六月辛未朔日有食之鼓用牲于社【大衍厯闰六月辛未大日食】
　　左传二十五年夏六月辛未朔日有食之鼓用牲于社非常也【杜预以长厯推是年实七月辛未朔一行以大衍厯推辛未乃闰六月朔】唯正月之朔慝未作日有食之于是乎用币于社伐鼓于朝凡天灾有币无牲非日月之眚不鼓【文十五年日有食之天子不举伐鼓于社然则鼓于社者天子之礼而鲁用之失等威之道矣】公羊传日食则曷为鼓用牲于社求乎隂之道也以朱丝营社或曰胁之或曰为闇恐人犯之故营之
　　谷梁传言日言朔食正朔也鼓礼也用牲非礼也天子救日置五麾陈五兵五鼓诸侯置三麾陈三兵三鼓大夫击门士击柝言其阳也
　　二十有六年冬十有二月癸亥朔日有食之
　　三十年九月庚午朔日有食之鼓用牲于社【大衍厯十月庚午大日食长厯是年闰二月】
　　僖公
　　五年九月戊申朔日有食之
　　十有二年春王三月庚午日有食之【大衍厯三月辛未小五月庚午小日食长厯推是年闰二月】
　　十有五年夏五月日有食之【长厯五月壬子朔不入食限大衍厯四月癸丑大日食五月癸未小】
　　文公
　　元年二月癸亥日有食之【大衍厯二月甲午小三月癸亥大日食长厯闰三月传曰于是闰三月非礼也孔疏汉书律厯志文元年距僖五年辛亥二十九嵗闰余十三闰当在十一月后今三月即置闰太在前杜预谓僖三十年闰九月文二月闰正月则闰当在僖末年而于今年置闰太在后大衍厯是年闰十二月】
　　十有五年六月辛丑朔日有食之鼓用牲于社
　　宣公
　　八年秋七月甲子日有食之既【长厯七月乙未朔甲子乃三十日皆不入食限大衍厯闰五月丁酉小七月甲子朔日食程公说曰长厯自僖十二年至文元年五年一闰者二四年一闰者三失三闰焉又自文十六年至宣十年四年一闰者又三失一闰焉】
　　十年夏四月丙辰日有食之【长厯四月丙辰朔是年又闰五月大衍厯四月丙辰大日食】
　　十有七年六月癸卯日有食之【长厯六月癸卯朔大衍厯五月乙亥朔日食六月甲辰大】
　　成公
　　十有六年六月丙寅朔日有食之
　　十有七年十有二月丁巳朔日有食之【经十一月壬申声伯卒范氏曰据十二月丁巳朔十一月无壬申长厯壬申在十月五日是年闰十二月闰月乙卯晦大衍厯闰六月庚寅非也一年安得两闰乎又云丁巳朔在十一月】
　　襄公
　　十有四年二月乙未朔日有食之
　　十有五年秋八月丁巳日有食之【长厯七月丁巳朔日食大衍厯同】二十年冬十月丙辰朔日有食之
　　二十有一年九月庚戌朔日有食之冬十月庚辰朔日有食之【大衍厯闰二月甲申小九月庚戌朔日食十月庚辰朔日在黄道角四度弱非食限长厯是年闰八月】
　　二十有三年春王二月癸酉朔日有食之
　　二十有四年秋七月甲子朔日有食之既八月癸巳朔日有食之【大衍厯七月甲子朔日食八月癸巳朔日在黄道星二度弱非日限长厯是年闰三月孔疏谓凡交前十五度交后十五度并是食竟去交远则日食渐少去交近则日食渐多正当交则日食既而无频月食法案汉文帝三年十月晦十一月晦日频食与高祖三年十月十一月晦日频食同则是汉初三十年中日频食者再后此未闻当考】
　　二十有七年冬十有二月乙卯朔日有食之【长厯十一月乙亥朔日食大衍厯同】
　　左传十一月乙亥朔日有食之辰在申司厯过也再失闰矣
　　昭公
　　七年夏四月甲辰朔日有食之【左氏有传】
　　十有五年六月丁巳朔日有食之【大衍厯五月丁巳大朔日食长厯是年闰九月】
　　十有七年夏六月甲戌朔日有食之【大衍厯五月丙午朔大日食黄道娄四度闰月丙子小六月乙巳大非食限甲戌九月朔】
　　左传夏六月甲戌朔日有食之祝史请所用币昭子曰日有食之天子不举伐鼓于社诸侯用币于社伐鼓于朝礼也平子御之曰止也唯正月朔慝未作日有食之于是乎有伐鼓用币礼也其余则否太史曰在此月也日过分而未至三辰有灾于是乎百官降物君不举辟移时乐奏鼓【周礼大仆云凡军旅田役赞王鼓救日月食亦如之康成云王通鼓佐击其余面是日食王亲伐鼓也】祝用币史用辞故夏书曰辰不集于房鼓奏鼓啬夫驰庶人走【书云乃季秋月朔此云正月朔与书违者一夏礼一周礼也然周礼日月并救传亦云非日月之眚不鼓而无独正月救日之文】此月朔之谓也平子弗从昭子退曰夫子将有异志不君君矣
　　二十有一年秋七月壬午朔日有食之【大衍厯七月丙子小闰十月甲戌大十二月癸酉大朔日食黄道箕四度半彊】
　　左传秋七月壬午朔日有食之公问于梓慎曰是何物也祸福何为对曰二至二分日有食之不为灾分同道也至相过也【刘云诗云十月之交朔日辛卯日有食之亦孔之丑先儒谓周之十月夏之八月秋分之月也而甚可丑恶七年四月甲辰朔日食春分之月也而云鲁卫恶之衞大鲁小安在乎二分之食不为灾然则此乃寓言非实事也】其他月则为灾阳不克也故常为水
　　二十有二年十有二月癸酉朔日有食之【长厯十一月小甲戌朔十一月乙酉是月之十二日己丑十六日十二月大癸卯朔卯误为酉古文夘酉作丣最易误不独此也十二月庚戌是月之八日闰月癸酉朔传辛丑乃闰月之二十九日明矣大衍厯闰十月甲戌大非也一年安得两闰哉】
　　二十有四年夏五月乙未朔日有食之
　　左传夏五月乙未朔日有食之梓慎曰将水昭子曰旱也日过分而阳犹弗克克必甚能无旱乎阳不克莫将积聚也秋八月大雩旱也
　　三十有一年十有二月辛亥朔日有食之
　　左传十二月辛亥朔日有食之是夜也赵简子夣童子臝而转以歌旦占诸史墨曰吾夣如是今而日食何也对曰六年及此月也吴其入郢乎终亦弗克入郢必以庚辰日月在辰尾庚午之日日始有谪火胜金故弗克【张逸问云占夣注引左传赵简子占夣此以日月星辰占夣者不知何术占之答曰日月在辰尾夏之九月辰在房末有尾星建戌厌寅寅与申对辰与戌对申近庚辰与戌对故知庚辰辰下为主人故知为主人金侵火故不胜日有适气时九月节者以庚午在甲子篇辛亥在甲辰篇也中有甲戌甲申甲午成一月从庚午以下四日从甲辰至辛亥八日并之十二日通同四十二日知是庚午之日当在八月十九日故言时得九月节也言虽不胜即复者以其庚金午火位相连吴君臣争宫秦救复至不能定楚是不胜即复也问曰何知此有厌对之义乎答曰案堪舆黄帝问天老事云四月阳建于已破于亥隂建于未破于癸是为阳破隂隂破阳故四月有癸亥十月有丁巳为隂阳交防言未破癸者即是未与丑对而近癸也交防惟有四月十月若有变异之时十二月皆有建厌对配之义案堪舆大防有八小防亦有八也服氏注云是年嵗在析木后六年在大梁大梁水宗十一月日在星纪为吴分楚之先颛顼之子老童童子楚象行歌象楚走楚衰则吴得志楚走去其国故吴入郢吴属水水数六十月水位故曰六年及此月也有适而食故知吴终不克一曰日月在辰尾尾为亡臣是嵗用子胥之谋以伐楚故天垂象愚谓厌对者对为冲厌为破也】
　　定公
　　五年春王三月辛亥朔日有食之
　　十有二年十有一月丙寅朔日有食之【大衍厯闰七月戊戌小九月丁酉小十月丙寅大日食长厯是年闰十一月】
　　十有五年八月庚辰朔日有食之
　　周礼大司乐凡日月食四镇五岳崩大傀异烖诸侯薨令去乐太仆掌凡军旅田役赞王鼓救日月亦如之葢日月食王亲鼓太仆佐击其余面左传亦云非日月之眚不鼓然则日月食则去乐以自贬独击鼓以救之而庭氏又有救日之弓与救月之矢非徒鼓也且以弓矢射之矣说者谓救日击雷鼓救月击灵鼓救日射枉矢救月射桓矢日食者揜于月月食者蔽于闇虚皆羣隂迷乱之象故以鼓及弓矢攻之者攻羣隂也说者谓月食阳胜隂失之闇虚者地影也月在上日在下地在其中谓之三圆月行入地影中则食眡祲十煇五曰闇闇者阳明隂闇羣隂蒙蔽故日月无光孰谓阳胜隂哉康成谓日食则射太隂月食则射太阳欤盖疑之也鼓者作阳气而云射太阳悖矣射者所以散羣隂亦非射太隂也后之学者详焉周礼日月并救春秋独书日食而月食不书何也春秋志非常诗曰彼月而食则维其常月食常事不书日食非常乃书且大祝六祈有攻有说攻者鸣鼓说者责之以辞董仲舒救日祝曰炤炤大明瀐灭无光以卑侵尊以隂侵阳此之谓说攻谓皆用币不用牲若月食则徒有攻而无说葢以其常故无说此春秋所以不志月食也日食必在朔犹月食必在望故春秋日食必书朔其有不书朔与日者由日官不能定朔故日食或失之前或失之后非史阙文君子削之曷为削之日月交防谓之朔既非交防日焉得食故削之测日食者先推食限食限在两交曰中交曰正交谓黄白二道相交之度亦曰交行去交近则食远则否有入食限而不食者矣未有不入食限而食者也唐宋以上歴法皆踈或不能定朔故日食在晦说者谓日之食晦朔之间月之食惟在望此知二五而不知十者欤日月有平行有实行有视行故日月有平朔有实朔日月之食亦有实食有视食新法推月食颇简易而推日食尤委曲烦难其畧则以食限求实食既得实食亦可以已矣曷为又求视食日月在天而人在地假令日出于地之东而人在西则东为日之朝而西犹夜也【此以东西之极而言】故日食在东则日下之人皆见其食而在西犹夜何由见之且见其食者皆日下之人苟非正在其下者从旁视之则见日之光犹夫故也安得见其食哉地有南北东西人不皆在地中而皆在地面假令日行适当地中而食人或在南北或在东西则各因其远近而食分之浅深食时之早晚亦各随之而异故有实食有视食实食者日月在天交防之实度视食者人在地所见之初亏食甚复圆之行度也古厯或知求实行莫知求视行皆知求平朔莫知求实朔故不能定朔者以此七政有高卑最高者恒星最卑者月故有恒星天有五星天有日天有月天【新法谓之大阳天大隂天】古厯以恒星最高遂以恒星为天体而新法于恒星天之外又有宗动天宗动者言七政之所同宗而运动是为九天沈括谓日月星辰之行不相触者气而已此不知历象者也如日月有气而无体则月焉能揜日哉日高而月下七政皆然高下既殊又焉能相触乎日有食之曷为谓之既既者有继之辞非尽也新法谓之金钱食金钱食者日大月小月不能尽揜日光故全食之时其中阙然而光溢于外状若金钱故曰既非尽也其求之或用表【二百年表】或用算皆有法详见交食举隅觕举其畧有如此者孔氏颖达曰日月食可推而得则是数自当然而以为变异者所以鉴戒人君也故有伐鼓用币之仪贬膳去乐之数而好言灾异者有时而騐或亦人之祸衅偶与相遭故圣人假为劝戒使智达之士识神道设教之深情中下之主亦信妖祥以自惧焉尔其说近是然以为神之则惑众去之则害宜其言若有若无其事若疑若信则非也鲁论乡党纪仲尼之行而曰迅雷风烈必变夫以雷风之犹以迅烈为之变况日月之食而不为之恪恭震动哉且春秋纪日食非志灾也厯家置闰易定朔难春秋天子不班朔诸侯不视朔鲁厯往往失闰乃于其易者失之安有于其难者而顾得之厯法乱矣君子修春秋特书日食以正之若夫梓慎之对史墨之占存而不论可也











　　春秋说卷十一

　　钦定四库全书
　　春秋説卷十二
　　翰林院侍读惠士竒撰
　　隠公
　　六年春郑人来渝平【吴志王朗遗孙策书曰常念渝平更成复践宿好】左传六年春郑人来渝平更成也
　　公羊传输平者何【渝二传作输俱训为堕】输平犹堕成也何言乎堕成败其成也曰吾成败矣吾与郑人末有成也吾与郑人则曷为末有成狐壤之战隠公获焉然则何以不言战讳获也【狐壤之战据左传在春秋前时公为公子公羊谓即在是年传闻之误也】
　　谷梁传输者堕也平之为言以道成也来输平者不果成也
　　宣公
　　四年春王正月公及齐侯平莒及郯莒人不肯公伐莒取向
　　左传四年春公及齐侯平莒及郯莒人不肯公伐莒取向非礼也平国以礼不以乱伐而不治乱也以乱平乱何治之有无治何以行礼
</div>
    <div class="pagination">
<a href="惠氏春秋说_page18.html">上一页</a><span>...</span><a href="惠氏春秋说_page14.html">14</a><a href="惠氏春秋说_page15.html">15</a><a href="惠氏春秋说_page16.html">16</a><a href="惠氏春秋说_page17.html">17</a><a href="惠氏春秋说_page18.html">18</a><span class="current-page">19</span><a href="惠氏春秋说_page20.html">20</a><a href="惠氏春秋说_page21.html">21</a><a href="惠氏春秋说_page22.html">22</a><a href="惠氏春秋说_page23.html">23</a><a href="惠氏春秋说_page24.html">24</a><span>...</span><a href="惠氏春秋说_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
