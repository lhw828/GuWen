<!DOCTYPE html>
<html>
<head>
    <meta charset="UTF-8">
    <title>春秋经筌 - 第 31 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋经筌 - 第 31 页/共 33 页</h1>
    <div class="content">　　叔孙州仇帅师堕郈
　　义见下
　　卫公孟彄帅师伐曹
　　春秋之末霸主不作小国相侵非复有怨隙而后交兵也彊凌弱众暴寡耳曹与卫何憾哉二年之间凡再伐曹而不能得宋出而乗之屡疾于曹哀八年宋人入曹以曹伯阳归虽其恶成于宋而卫实启之君子责首恶犹曰卫灭曹也
　　季孙斯仲孙何忌帅师堕费
　　三都之叛三家患之则堕三都固三家之利也是以季路一言而叔氏堕郈季氏堕费而説者乃以为孔子为之噫圣人岂如是之谬哉公山弗扰以费叛召子欲往子路不恱曰何必公山氏之之也子曰夫召我者而岂徒哉如有用我者吾其为东周乎此孔子之志也孔子即公山氏以兴东周亦岂欲为季氏堕其邑乎葢将教公山氏臣于季氏教季氏臣于公教公朝于天子尔以鲁先之而率天下天下皆然是东周之从而兴也岂茍为季氏堕费而滋季氏之势乎此好勇不顾义之谋葢出于季路审矣彼不恱孔子之即公山氏是欲堕其邑之义也然公山弗狃果帅费人以袭鲁入及公侧孔子为司冦命伐之乃北呜呼危哉防孔子为司冦公其不死于难乎故夫堕三都者为三家除患尔何益于鲁三家病则鲁之利三家之患既除则势从而张吾未见其利也堕郈堕费谓之忠于二家则然尔谓之忠于鲁则不可或曰古者家不藏甲大夫无百雉之城今叔氏之郈公山氏之费皆过制也故不能以不堕此又不然以为过制则宜夺之于初今势逼叛成安能夺之哉圣人不为此侥幸万有一防之功以危宗社也今堕郈堕费幸而捷及围成则不能克矣圣人之技无乃亦有穷乎则夫之公山氏而化其服者圣人之志也堕郈堕费以幸其成者非圣人之心也
　　秋大雩
　　冬十月癸亥公防齐侯盟于黄
　　决鲁叛晋之心也
　　十有一月丙寅朔日有食之
　　公至自黄
　　十有二月公围成至自围成
　　成孟氏邑也公敛处父居之叔氏之郈季氏之费皆自堕之而孟氏之成则举以待公仲孙何忌岂忠于公者哉己所不欲则勿施于公也昭二十六年公自郓围成成固守而不屈则成葢尝死附于仲孙矣何忌以其附于己故不欲堕焉然实成有二心故何忌亦不自围而畀公围之围之而克邑固已之邑也围而不克徳归于己而怨归于公成既怨公已从而抚之则死为己用此何忌之奸谋也费之堕无损于己则何忌助其堕成之围害切于身则何忌避其怨则夫何忌者尤奸人之雄乎然公之围成其为失计大矣成叛于仲孙固鲁之利俾仲氏自围而自堕之听其胜负于鲁无伤也而公乃为仲氏围叛邑得之未必归公而失之实损于鲁吾于此见公之失计也郈费之堕説者以为孔子为之此毋乃亦孔子为之欤宜君子之不信也明矣
　　十有三年春齐侯卫侯次于垂葭
　　九年为五氏之次以谋晋卒不敢伐今又次于垂葭逡巡而退晋虽自内予有围无所事于外然实大国也齐何敢犯之既不敢犯而必为是次何益哉易曰不能退不能遂无攸利其齐景之谓也
　　夏筑蛇渊囿
　　成公筑鹿囿昭公筑郎囿定公筑蛇渊囿鲁一国而为囿者三且筑而虞之刍荛雉者何为哉文王之囿不如是也
　　大搜于比蒲
　　义在昭公八年与十一年
　　卫公孟彄帅师伐曹
　　义在十二年
　　晋赵鞅入于晋阳以叛
　　晋至定公六卿益横势丑力齐互相并吞赵鞅之叛葢与荀氏士氏交恶而相攻惧不敌也故入其私邑据甲以抗之虽私相恶而晋阳之民晋阳之甲岂得视为己有哉据邑取甲是乃所以为叛也圣人不诬人以恶入也叛也天下之恶名岂妄以加人乎圣人书入书叛而传者乃以为非叛吾所不晓若其实叛则圣人当何辞以书之说者徒见春秋之书叛无复书归者而赵鞅书归于晋则疑鞅初非叛也不知鞅初与荀士交恶荀士胁君以抗已鞅无以得君也故入晋阳以叛倚晋阳之甲以抗之既而荀士二子亦不容于君乃入于朝歌以叛故鞅舍晋阳以归晋复胁君以抗荀士也两彊角立胜负未判鞅以为用晋阳以敌荀士则于理为叛而于势为逆归胁君以敌二子则于义为臣于势为顺故寜舍叛而复臣焉其志在于抗二子而必去之非谓悔其叛而复归也
　　冬晋荀寅士吉射入于朝歌以叛晋赵鞅归于晋二子赵鞅之仇也始胁君以敌鞅情伉势逼左右所不容故入于朝歌以叛鞅以其失君而出也因舍晋阳以归焉以谓得君以拒之孰愈于据邑以抗之哉则鞅之归固非善也机也而説者以归为善而入为恶吾既辩之观乎此由是以证吾言矣然晋定为国而诸大夫出入相攻臯门之外滙为战朝以为叛逆暮以为股肱其能乆安乎及其子孙而卒为四卿所灭其所由来渐矣
　　薛弑其君比
　　称国以弑君无道也
　　十有四年春卫公叔戍来奔卫赵阳出奔宋
　　春秋自昭公以还诸侯之政皆出于大夫非特鲁为然也怙权相并相睇以目一毫之隙谮诉从之故叛则三五而叛奔则三五而奔立党相倾党一堕则鱼贯而出奔宋华亥向寜华定相拉而奔陈复相比而入叛邾庶其畀我及黒肱相踵而来奔或窃邑以来宋乐大心一出而四子从之其叛也五子为旅赵鞅一叛而三大夫角立其归也二子出奔今卫之乱叔戍赵阳岐途而两奔继而北宫结奔鲁公孟彄奔郑是岂一一得罪于君而君逐之相抗不胜无所容而逃也诸侯主祭与号而已安暇问其出入哉而左氏屑屑然附防一馔一马之隙以合之吾哂其不达大义矣学者无观焉
　　二月辛巳楚公子结陈公孙佗人帅师灭顿以顿子牂归
　　顿葢楚之与也世役于楚定四年晋乗楚乱合诸侯而侵楚顿亦叛楚而从之虽十八国之君不能损楚之一毛而顿子胡子皆因是而灭楚今年灭顿明年灭胡憾其从晋而忘己也小国之从违可不谨乎陈以中国从荆蛮以灭小国其罪不待贬而着顿子书名不死社稷也
　　夏卫北宫结来奔
　　公叔戍之党也
　　五月于越败呉于檇李
　　檇李呉地越伐呉呉子御之为越所败不书战诈败也左氏以为呉伐越呉伐越安得战于呉地也
　　呉子光卒
　　公防齐侯卫侯于牵公至自防
　　牵晋地也在今之魏郡齐卫尝次于五氏次于垂葭谋伐晋而不能今晋有荀寅士吉射之叛故复防于牵以谋之然伐则伐矣安用防焉葢畏晋而有贬也欲伐晋则患晋之彊有所不胜欲因荀氏以攻晋则畏诸侯之议已故首鼠不前徒防而反尔齐景真髦而崛彊者欤鲁卫从之葢亦迂矣
　　秋齐侯宋公防于洮
　　宋未尝从齐也今以晋之乱鲁卫皆从齐始勉而从之结四隣之好而已非曰盟主也
　　天王使石尚来归脤
　　诗之臣工诸侯助祭遣于庙周官宗伯脤膰亲兄弟之国葢诸侯助祭则王与诸侯共享多福故有归脤之礼自入春秋助祭之礼不复梦见而天王反归脤此上下俱失也然不助祭之罪重而归脤之责轻何则厚往而薄来固不失为懐诸侯之术然春秋诸侯跋扈甚矣安可懐哉聘赠命安受而不荅况脤膰防物鲁葢以为不腆而怨之矣尚何责其不助祭乎自宣十年王使季子来聘其后无一介及鲁葢不忍其伉而不复聘问也景王之崩叔鞅尝防故恭王于是以脤礼来归为王之命则甚腆而鲁之罪尚容轻戮乎书之葢叹周室之衰厚往而不能薄来也
　　卫世子蒯聩出奔宋
　　凡世子而不没世子者非其罪惟蔡般许止之弑则不书世子无以见其弑君父故书世子焉若宋世子痤陈世子偃师皆非其罪也若夫为世子而不能世其国则黜世子以讥之郑忽是也今卫世子大无般止之恶而小无忽之罪则书世子非贬也是时灵公不君外则羣臣不和而大夫出奔内则闺门不睦而世子不安其位君臣父子之义两絶安得保其无乱哉古之孝者逢父怒小杖受大杖走惧伤髪肤以贻父之戚也自入春秋未有君父存而世子出奔惟蒯聩尔灵公嬖于南子而不利于蒯聩使蒯聩而为申生则灵公有晋献之恶故寜避而奔焉则蒯聩固未失为孝也然不幸为蒯聩葢亦难矣其奔也虽违父命而不遗父恶此春秋所以无贬辞也若以左氏弑南子之说则圣人不当书世子矣宜刘敞之所不取也
　　卫公孟彄出奔郑
　　以蒯聩故
　　宋公之弟辰自萧来奔
　　宋公之弟辰及四子皆入萧以叛而辰独来奔辰主其叛辰奔则四子可知矣背君窃邑未有遂其谋者而乱臣贼子终不能无其心愚而妄图侥幸其或遂也其免于大戮幸矣此可以为叛乱者之戒
　　大搜于比蒲
　　义见昭八年及十一年
　　邾子来防公
　　公搜于比蒲而邾子来防公此何礼哉公如晋卫侯防公于防公还自晋郑伯防公于棐固曰非礼然有求而防君子不责其礼今邾何求于鲁哉自三年为拔之盟鲁邾虽通而邾未尝一朝鲁今因公出而防之非礼可知邾子亦知其失也故明年来朝以葢其失焉书曰来来比蒲也比蒲鲁地萧叔朝公亦曰来来谷也谷齐地刘敞谓言来防公非在外似失之
　　城莒父及霄
　　城莒父及霄以城二邑书也一时而城二邑劳民甚矣不书冬阙文
　　十有五年春王正月邾子来朝
　　防公于比蒲非礼也惧公责其不恭故来朝以刷前日之非也
　　鼷鼠食郊牛牛死改卜牛
　　二月辛丑楚子灭胡以胡子豹归
　　义同顿子
　　夏五月辛亥郊
　　五月非郊之时以改卜牛也帝牛在涤三月至是养牲始成故五月而郊不书用义在成十七年
　　壬申公薨于髙寝
　　定公亦中智之君也在位十有五年虽无显善亦无巨恶乗昭公之后政在季氏粗能收揽国柄亲盟亲防亲兵鲁民粗知有君其贤于昭公逺矣一用孔子相夹谷之防齐人慑屈来归侵地然使其始终用之俾圣人得施其一二于天下则岂徒为鲁定公哉惜乎得之不用用之不乆抑亦天未欲平治天下乎人不胜天固无以尤定公也孔子既行三家复张葢权移于下已奕奕四世定公亦安能一朝而取之然比襄昭之世葢亦十得其二三矣不为无益于鲁也
　　郑罕达帅师伐宋
　　宋郑未尝有隙今罕达帅师而伐宋左氏以为公子地在郑故郑伐宋为公子地也虽于经无奔郑之文然五子之叛公弟辰来奔则四子必有所从出矣则夫地之在郑理或然也然弟叛宋而归郑郑复庇之宋不伐郑幸矣郑反丑正党恶以贾怨于邻国则郑之罪不贬自着卒之终春秋之世宋郑交兵自罕达之师始自罕达之师不义为己甚造兵端怙大恶不可不诛也然圣人书之若无贬辞何耶葢自文以下大夫多不去世族政在大夫也学者迹其善恶以定襃贬不必泥其文
　　齐侯卫侯次于渠蒢
　　欲救宋而不能也且郑非彊国合齐卫以敌之何惧而不救呜呼是则有其故矣齐景初求诸侯郑先附之既而得卫得鲁皆郑谋之最后宋亦附齐前年洮之盟是也今郑伐宋欲救宋则失乆好之郑欲勿救则失新附之宋故出兵以观望于二国之间而任其胜负焉郑胜则媚于郑曰吾次渠蒢为犄角之助也宋胜则媚于宋曰吾次渠蒢有救援之功也二国胜负相当则又两媚于宋郑之间而两助之此齐侯之奸谋也不然渠蒢之次不救不伐欲何为哉圣人恶其佞也故书次不书救不予其无实而求名也
　　邾子来奔丧
　　诸侯奔天子之丧子奔父丧舍此则视亲之逺近而加迟速焉礼也亦人之情也邾于鲁为隣国何用奔丧哉其礼过矣葢邾自昭公之世为鲁所虐不胜其防且辱也定公之世为拔之盟终其世不犯于邾邾人徳之故来防来朝今公之薨邾实悼之故忘其卑屈而奔丧焉于礼虽非而于情则甚恻矣大之比小诚为国之善教春秋之君鲜能有之者定公有之而邾人奔丧滕子防推此以达天下文王之事也説者皆责邾子之非而吾于此见定公之仁也
　　秋七月壬申姒氏卒
　　定之妾哀之母也母以子贵哀未君故姒氏不得称夫人不以小君礼治之故不书小君也
　　八月庚辰朔日有食之
　　九月滕子来防
　　以大夫正也亲防之非礼也
　　丁巳我君定公雨不克戊午日下昃乃克义同宣八年
　　辛巳定姒
　　子未成君母不得称小君
　　冬城漆
　　漆葢邾邑庶其以漆闾丘来奔及是鲁城而有之漆为鲁乆矣今城之知贰于邾也齐侯取郓居公既而遂取为己有鲁屡伐齐必得而后已今得邾邑自城之而不以偿邾何重己之得轻人之失哉使定公不死必无是举此必三家之谋城之为固有尔故明年仲孙伐邾哀公之世虐邾尤甚鲁实何憾于邾利其土地而已用是知定公之恤邾为厚此所以得其来朝奔丧也
　　右定公尽一十五年




　　春秋经筌卷十五
<经部,春秋类,春秋经筌>
　　钦定四库全书
　　春秋经筌卷十六　　　　宋　赵鹏飞　撰
　　哀公
　　元年春王正月公即位
　　继正
　　楚子陈侯随侯许男围蔡
　　天下之事势倚势以有立者不若治内以自保蔡蕞尔小邦世服于楚以一朝之忿絶楚而与呉倚其方张之势以败楚于柏举一战入郢楚几不祀使吴之势常若阖闾之彊则蔡可以乆安防李之役呉见败于越呉子兵伤继之以死蔡何恃哉此楚昭所以不能无报于蔡以楚之彊而蔡之小重以陈随许之师合而围蔡蔡亦几亡非楚之虐蔡自取之也故明年遂迁于州来以避之使蔡能自治忍小忿以事大国不至是也楚子伐中国而无贬辞责在蔡尔随自僖二十一年一见于经及是始复见者防弱臣服于楚也许为郑所灭至是再见者楚封之也
　　鼷鼠食郊牛改卜牛
　　夏四月辛巳郊
　　义同定十五年
　　秋齐侯卫侯伐晋
　　齐之谋晋乆矣定九年次于五氏十三年次于垂葭十四年防于牵至是始能一伐晋亦何为哉谋一伐晋而图囘几二十载使景公出而修桓公之业伐楚尊周以盟诸侯于两河之间则非数十百年不能济矣所谓俟河之清者乎彼区区髦而崛彊欲求诸侯吾窃叹其不自量也且一伐晋何益于齐哉彼葢以伯统在晋晋屈则诸侯来归矣且晋世出而宗诸侯岂茍抱虚器以令天下邪必有所以致诸侯之术也今齐不能自修方伯连帅之职乃欲一伐晋以得诸侯呜呼愚哉宋襄欲盟楚以求诸侯而为楚所执齐景欲伐晋以求诸侯而为晋所笑故夫晋受齐兵而不遂报者非晋之怯也哂其谬而无能为不足报也
　　冬仲孙何忌帅师伐邾
　　定公之世抚邾为厚自拔之盟疆寜谧未尝以一兵相遗也邾亦事鲁为勤防公于比蒲朝公于鲁定公之薨讣及其庭倒屣而奔丧其亦腆矣邾鲁之好实出定公之志诸大夫不欲也故公未瞑目而城漆哀公即位席未及温而仲孙何忌伐邾何先君抚之厚而嗣君虐之速哉非公意也诸大夫之意也明年三大夫并出而取其田终哀公之世虐之无所不至邾何负于鲁哉以邾迩于鲁利其土地也
　　二年春王二月季孙斯叔孙州仇仲孙何忌帅师伐邾取漷东田及沂西田
</div>
    <div class="pagination">
<a href="春秋经筌_page30.html">上一页</a><span>...</span><a href="春秋经筌_page26.html">26</a><a href="春秋经筌_page27.html">27</a><a href="春秋经筌_page28.html">28</a><a href="春秋经筌_page29.html">29</a><a href="春秋经筌_page30.html">30</a><span class="current-page">31</span><a href="春秋经筌_page32.html">32</a><a href="春秋经筌_page33.html">33</a><a href="春秋经筌_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
