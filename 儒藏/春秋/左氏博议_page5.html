<!DOCTYPE html>
<html>
 <head>
  <meta charset="utf-8"/>
  <title>
   左氏博议 - 第 5 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   左氏博议 - 第 5 页/共 7 页
  </h1>
  <div class="content">
   左氏博议卷十六
&lt;经部,春秋类,左氏博议&gt;
　　钦定四库全书
　　左氏博议卷十七
　　宋　吕祖谦　撰
　　禘太庙僖公【文二年秋八月丁邜大事于太庙跻僖公逆祀也夏父弗忌为宗伯尊僖公且眀见曰吾见新鬼大故鬼小先大后小顺也跻圣贤眀也眀顺礼也君子以为失礼礼无不顺祀国之大事也而逆之可谓礼乎子虽齐圣不先父食乆矣故禹不先鲧汤不先契文武不先不窋宋祖帝乙郑祖厉王犹上祖也是以鲁颂曰春秋匪解享祀不忒皇皇后帝皇祖后稷君子曰礼谓其后稷亲而先帝也诗曰问我诸姑遂及伯姊君子曰礼谓其姊亲而先姑也】顺祀先公【定八年冬十月顺祀先公而祈焉辛夘禘于僖公】
　　议礼如聚讼断礼如听讼竞禘争祫驳郊难社大诉牒也据章守句执文秉法大劵契也栋充宇积帙千简万大案牍也前师后儒乃礼中之证佐党同伐异乃礼中之雠敌析言曲辨乃礼中之奸氓断礼者苟欲随事而析之随説而应之彼以经来我以经对彼以传来我以传对彼以史来我以史对是犹听讼者欲与珥笔之民争长于律令质剂之间终必反为所困而已矣善听讼者出于律令质剂之外折以人情一言而讼可息善断礼者出于诂训笺释之外折以人情一言而礼可眀人情者讼之所由生亦礼之所由来也吾先得其所由生者而制之自纲观条自源观物迥缕解氷释露晞虽老于议礼者坠笔失简莫敢支梧苟舎其本然下与彼角逐于诂训笺释之间是固彼之所长而我之所短也以我之所短而遇彼之所长其受侮也则宜此古今断礼者所以毎为人屈而鲜有能屈人者也鲁祀僖公始逆终顺礼家之説互有从违其论笃而义精者固多矣未有折之以人情者也吾请悉置礼家之説而专以人情眀之人之情欲尊其亲者将欲为亲荣也尊吾父而坐之吾伯父之上则人必以吾父为不弟矣尊吾父而置之吾君之上则人必以吾父为不忠矣不弟大恶也不忠大刑也本欲尊吾父而纳之于大恶本欲尊吾父而纳之于大刑为人之子无故而纳父于大恶陷父于大刑非不孝之尤者乎生与死一理寝与庙一制宴与祀一仪也文公溺于夏父弗忌之谄跻僖公于闵公之右以尊其父胡不以人情推之若使闵公僖公俱无恙一旦忽使僖公以弟躐兄以臣躐君则谤讟之集刑戮之加不旋踵矣是则爱僖公者乃所以辱僖公也人情自非大不孝未有忍辱其亲者亦未有见辱其亲而不怒者苟文公诚不为枝辞蔓説所蔽独断以常情则知夏父弗忌者乃吾父之雠将奋戈之不暇岂有反听其説者乎跻僖公于闵殆百余祀想僖公有神震栗惶灼蹵然不寜日望一日嵗望一嵗庶几人或正之得还昭穆之旧而鲁之臣子例皆蒙蔽不能度以人情因谬承误迄莫能正反使顺祀之举出于阳虎之手是可羞也【定八年阳虎将作大事欲以顺祀取媚】噫唐不能还魏征之宅反使强藩请之【白居易传】鲁不能序僖公之庙反使贼臣正之国尚为有人乎吾以为鲁失寳玉大弓之辱【定八年】未如顺祀之为大辱也
　　出姜贵聘而贱逆【文四年逆妇姜于齐卿不行非礼也君子是以知出姜之不允于鲁也曰贵聘而贱逆之君而卑之立而废之弃信而壊其主在国必乱在家必亡不允宜哉诗曰畏天之威于时保之敬主之谓也】襄仲杀恶及视立宣公出姜归齐【文十八年文公二妃敬嬴生宣公敬嬴嬖而私事襄仲宣公长而属诸襄仲欲孟之叔仲不可仲见于齐侯而请之齐侯新立而欲亲鲁许之冬十月仲杀恶及视而立宣公书曰子卒讳之也仲以君命召惠伯其宰公冉务人止之曰入必死叔仲曰死君命可也公冉务人曰若君命可死非君命何听乃入杀而埋之马矢之中公冉务人奉其帑以奔蔡既而复叔仲氏夫人姜氏归于齐大归也将行哭而过市曰天乎仲为不道杀适立庶市人皆哭鲁人谓之哀姜】
　　义之所责民略而士详法之所禁市寛而军急士吾所厚也责之不当如民之薄也军吾所重也治之不当如市之轻也此説者之所共守者也君子之意果出于是乎君子以同天下为心者也厚士而薄民重军而轻市非所以同天下也待之同而治之异者称物平施而归之同也为士者身处于笾豆歌之间视礼义如寝食而愚鄙之民盖有不闻礼义之名者矣是士宜不犯义而民宜犯义者也在军者身处乎旗鼓鈇之间视法律如寝食而市防之氓盖有不闻法律之名者矣是军宜不犯法而市宜犯法者也宜不犯义者责之详宜犯义者责之略宜不犯法者治之急宜犯法者治之寛其不同乃所以为同也是所谓称物平施者也抑又有説焉居于义之中而犯义居于法之中而犯法非尽灭弃义法而不顾必不赦也其法虽小而蔑弃义法之心则大也彼其处于义与法之外者虽过恶暴着特未知义法而然耳身过虽大而心过则小矣天下之过有众人以为大而君子以为小者必身过也有众以为小而君子以为大者必心过也鲁文公迎姜氏于齐命使差轻是众人之所谓小过耳而君子视之若大恶然论姜氏之逐鲁国之祸皆本之于一使之不备验襄仲之难其言无不雠者其所观者在心不在事也鲁人之于礼犹越人之渔胡人之猎也昼与礼俱作夜与礼俱息不见异物而迁者也失礼之愆在他国则可在鲁国则不可盖越人不能猎非耻也胡人不能渔非耻也在越而不能渔在胡而不能猎则举国笑之矣盖生渔猎之俗而不能者必天下之至拙生礼义之俗而不守者必天下之至慢也一使之不备他国之所谓小过而鲁之所谓大过也一使之不备其事固小至于蔑弃周公数百年之礼法其心则大也履尧舜之朝而为欺者真欺也欺一言重于他时之欺万言者也入夷齐之里而为盗眞盗也盗一金重于他时之盗万金者也见尧舜而敢欺事夷齐而敢盗居鲁国而敢犯礼推是心以往何所不至耶恶于心者大则祸应于心者亦大是非报其事也报其心也非报其人也报其天也晋楚齐秦聘娶之际其犯礼盖有大于出姜者矣而其得祸不皆若桓公之烈者【桓公遭彭生之祸】以其冒礼而非侮礼事虽丑而心则未如桓公之纵也不然则桓公一过而得谴他君百过而无尤天何私于晋楚齐秦而独雠鲁耶
　　楚灭六蓼【文五年六人叛楚即东夷秋楚成大心仲归帅师灭六冬楚子爕灭蓼臧文仲闻六与蓼灭曰臯陶庭坚不祀忽诸徳之不建民之无援哀哉】
　　物莫不恶伤其类桃僵而李仆若樗若栎必不为之仆何也非其类也芝焚而蕙叹若萧若艾必不为之叹何也非其类也楚人灭江而秦穆为之忧【文四年】君子未尝疑焉秦之与江同诸侯也同盟防也同利害也类同则忧同固其所也臧文仲鲁国一大夫耳大夫束脩之问不出境其视他国之休戚固非职所当忧况六与蓼邈然在江淮之间自鲁视之盖风马牛不相及其存与亡何与于鲁大夫事哉而臧文仲一闻其灭蹙頞深忧且逺伤臯陶之不祀此世之所以共疑其阔于事情也见故人之子顚顿困阨则恻怛流涕解衣推食之不暇他日遇涂人之子则是心衰焉必厚其父祖然后怜其子孙者人之常也臯陶之没下竟春秋千有余年矣臧文仲生千有余年之后吾初不识臯陶于何地友臯陶于何时而视其子孙之亡悯惜痛悼不啻数十年胶漆之契是心安从生哉类之同者移千嵗为一朝类之异者暌一朝为千载臯陶之所与同朝者曰共曰鲧曰兠曰苗礼貌非不相际也言语非不相接也然一则在云天之上一则在沮洳之下一则在风尘之表一则在膏火之中对席而分胡越接步而判古今想共鲧兠苗之心其视臯陶如寇雠然日夜伺隙惟恐害臯陶之无路耳矧有闵惜其子孙之意哉是所谓时同而类异者也天下之理未尝无对既有时同而类异者亦有时异而类同者故臯陶近不与共鲧兠苗为类于唐虞之朝而逺与臧文仲为类于春秋之世想文仲之心仰不知臯陶之在唐虞俯不知身之在春秋无形之中自相拜酬无声之中自相赓载迹逺而心近迹踈而心亲此所以见臯陶之不祀慨叹悯惜不能自己殆甚于合堂同席之交大抵君子必与君子合小人必与小人合学者欲自验其心盍以是观之吾见君子失志而忧见君子之子孙衰替而忧则是吾心与君子合也吾见君子失志而不忧见君子之子孙衰替而不忧则是吾心不与君子合也忧人之忧本未足称然吾心与君子合则大可喜不忧人之忧本未足贬然吾心不与君子合则大可惧欲占吾心于君子合与不合当察吾心于君子忧与不忧自省之术孰要于此哉
　　秦穆公以子车氏之三子为殉【文六年秦伯任好卒以子车氏之三子奄息仲行鍼虎为殉皆秦之良也国人哀之为之赋黄鸟君子曰秦穆之不为盟主宜哉死而弃民先王违世犹贻之法而况夺之善人乎诗曰人之云亡邦国殄瘁无善人之谓若之何夺之古之王者知命之不长是以并建圣哲树之风声分之采物着之话言为之律度陈之艺极引之表仪予之法制告之训典教之防利委之常秩道之以礼则使无失其士宜众頼之而后即命圣王同之今纵无法以遗后嗣而又收其良以死难以在上矣君子是以知秦之不复东征也】
　　三良之殉君古今之论是者半非者半是之者壮其忘身之勇也非之者议其忘身之轻也是非之论虽不一至论其忘身则一而已矣吾独以谓三良惟不能忘其身然后殉君使其果能忘身必不至于殉君也杀身以殉其君非忘身者不能今反谓不能忘身者独何欤殉葬非厚也是从君于昏也是纳君于邪也是防君于过也以三良之眀非不知也知之而不敢辞者为其嫌于爱身也以爱身自嫌者未能忘其身者也使三子果能忘其身则视人如己视己如人君欲以他人为殉吾固争之所争者殉葬之失也不知其在人也君欲以我为殉吾亦争之所争者殉葬之失也不知其在已也吾尚不知有吾身又安有爱身之嫌哉身天下之身理天下之理苟强认其身而有之凡事之渉于吾身眀知天下之正理避嫌而不敢言是横私天下之身而横私天下之理也吾方欲救吾君万世之恶名岂暇置一身之嫌于其间哉三子果不置嫌于一身之胷中则论己事如论人事居之不疑言之不怍必不至黾勉而受秦穆之命矣其所以宁杀身而不忍犯爱身之嫌者惟其未能忘身也人徒见三子奋然躯骈首就死共指之为忘身孰知其所以死实生于不能忘身也欤或曰三子之不能忘身则信要不可谓之不厚其君也吾又以为不然为君计者厚其君者也为其身者厚其身者也三子若为君计必思殉葬为吾君无穷之累吾身纵不自惜岂不为吾君惜乎惟其専为身计而不为君计故当秦穆命殉葬之际谓不从则受偷生之责从之则君受害贤之责吾知免吾责耳彼君之责吾何预焉是心也果厚于君乎果厚于身乎然则三子之厚其君乃所以薄其君也
　　季文子如晋求遭丧之礼行【文六年秋季文子将聘于晋使求遭丧之礼以行其人曰将焉用之文子曰备豫不虞古之善教也求而无之实难过求何害八月晋衮公卒】
　　天下之患不于人之所备而于人之所不备十事而记其九来问者必其一之不记者也六经而习其五来难者必其一之不习者也四封而守其三来攻者必其一之不守者也十而九焉六而五焉四而三焉所备者不为不多矣然吾敌者置其九而问其一置其五而难其一置其三而攻其一縁间投隙专择吾之不备而径犯之何其逆料隂揣如是之巧邪此世所以共忧为备之难也然为备而不尽则难为备而既尽则易人之防于世罕与所长遇多与所短遇罕与所精遇多与所略遇虽左隄右防朝戒暮警偶有毫芒之不尽则祸必于此而不于其他信矣为备之难也是非为备之难也为备不尽之难也必犹有短然后人得而乗之必犹有略然后人得而困之无所不长彼孰得以乗吾短无所不精彼孰得以困吾略苟无所不备祸虽欲无所之地矣是故君子之为备也人以为无我以为有人以为后我以为先蚤正素定使胷中无一之不备及与事物接此来则与此应彼来则与彼应从容谈笑各就条理吾是以知为备既尽者如此其易也季文子聘晋求遭丧之礼而行且卿大夫之出聘所备者郊劳赠贿之仪耳张旜展币之节耳专对荅赋之辞耳至于遭丧之事众人以为必无后其礼而不讲者也鲁使如晋者冠盖相望而轮蹄相蹑岂有他人皆不遭丧而文子独遭丧者乎文子独以为时无止变无常墙数年而一頽固有适遇其頽者矣人百年而一死固有适遇其死者矣安可恃他人之不遭而必己之不遭者乎于是属意众人之所无博讲众人之所后当暇豫之时而汲汲然扣遭丧之礼吾意鲁国之人切笑文子之迂阔者多矣噫当暇豫之时而求遭丧之礼文子固迂阔也至晋而果遭襄公之丧使未尝讲防者处之其抢攘为如何其颠错为如何及是时回视文子之问礼果迂阔乎果不迂阔乎始笑文子之迂阔者未必不反服文子之精审也呜呼昼者夜之对未有常昼而不夜生者死之对未有常生而不死当昼而谋寝息之具者人未尝有以为怪文子当晋侯之存而问遭丧之礼亦何足怪乎矧文子所问者文子之遭丧耳傥如当生而问死则世愈不胜其怪骇矣虽然文子犹有所未尽也聘与丧无二礼而文子独问丧是犹以丧为异也生与死无二理而子路独问死是犹以死为异也异聘于丧故欲备丧异生于死故欲备死合聘丧为一本贯生死为一条者夫何备不备之足言哉
　　赵孟立公子雍【文六年八月晋襄公卒灵公少晋人以难故欲立长君赵孟曰立公子雍好善而长先君爱之且近于秦秦旧好也置善则固事长则顺立爱则孝结旧则安为难故故欲立长君有此四徳者难必抒矣贾季曰不如立公子乐辰嬴嬖于二君立其子民必安之赵孟曰辰嬴贱班在九人其子何震之有且为二嬖淫也为先君子不能求大而出在小国辟也母淫子辟无威陈小而逺无援将何安焉杜祁以君故让偪姞而上之以狄故让季隗而已次之故班在四先君是以爱其子而仕诸秦为亚卿焉秦大而近足以为援母义子爱足以威民立之不亦可乎使先蔑士防如秦逆公子雍】赵孟背先蔑而立灵公【文七年秦康公送公子雍于晋曰文公之入也无卫故有吕郤之难乃多与之徒卫穆嬴日抱太子以啼于朝曰先君何罪其嗣亦何罪舎适嗣不立而外求君将焉寘此出朝则抱以适赵氏顿首于宣子曰先君奉此子也而属诸子曰此子也才吾受子之赐不才吾唯子之怨今君虽终言犹在耳而弃之若何宣子与诸大夫皆患穆嬴且畏偪乃背先蔑而立灵公以御秦师】齐景公使国惠子髙昭子立荼【哀五年齐燕姬生子不成而死诸子鬻姒之子荼嬖诸大夫恐其为太子也言于公曰君之齿长矣未有太子若之何公曰二三子间于忧虞则有疾疢亦姑谋乐何忧于无君公疾使国惠子髙昭子立荼寘羣公子于莱秋齐景公卒冬十月公子嘉公子驹公子黔奔卫公子鉏公子阳生来奔莱人歌之曰景公死乎不与埋三军之事乎不与谋师乎师乎何党之乎】陈乞逐髙国【哀六年齐陈乞伪事髙国者每朝必骖乗焉所从必言诸大夫曰彼皆偃蹇将弃子之命皆曰髙国得君必偪我盍去诸固将谋子子早图之图之莫如尽灭之需事之下也及朝则曰彼虎狼也见我在子之侧杀我无日矣请就之位又谓诸大夫曰二子者祸矣恃得君而欲谋二三子曰国之多难贵宠之由尽去之而后君定既成谋矣盍及其未作也先诸作而后悔亦无及也大夫从之夏六月戊辰陈乞鲍牧及诸大夫以甲入于公宫昭子闻之与惠子乗如公战于庄败国人追之国夏奔莒】陈僖子立公子阳生【哀六年八月陈僖子使召公子阳生阳生驾而见南郭且于曰尝献马于季孙不入于上乗故又献此请与子乗之出莱门而告之故阚止知之先待诸外公子曰事未可知反与壬也处戒之遂行逮夜至于齐国人知之僖子使子士之母养之与馈者皆入冬十月丁卯立之】
　　一国之恶易以义夺一夫之恶难以义争一国至众也一夫至寡也义可以胜众而不可以胜寡何也公与私之异也有公恶有私恶恶出于公虽众易夺恶出于私虽寡难争故君子之论难易不施诸众寡之间而施诸公私之际废立大恶也晋人欲立长君舍灵公而迎公子雍齐陈乞欲立长君废荼而召阳生其恶同也然公子雍之谋一国之所共宜若难夺而穆嬴之弱反能以义夺之阳生之谋一夫之所专宜若易争而鲍牧之强反不能以义争之障稽天之浸而不能遏畎浍之流扫燎原之焰而不能息束緼之火抑有由矣晋人之迎公子雍舍家嗣而外求君视置君如奕棋其为恶固不待言然其情非以私已也非以求利也非以危国也惟欲得长君以靖难耳是固晋人之所同欲也事则恶而心则公也其心既公故迎子雍其事未尝不出于公焉卿士合谋公之也支庶并择公之也两使如秦公之也三军并迎公之也举国之人虽陷于恶逆其心犹误以为公一言一动皆眀白简直未尝有纎毫覆匿掩蔽之意岂非公心尚存虽一国锐欲立雍有排山倒海之势穆嬴一女子动之以义而一国之人怵迫焦灼如负芒刺如中刀槊如卧薄氷不畏秦师之锐而畏穆嬴之涕泣亟弃雍而立灵公不啻如反掌之速吾是以知恶出于公者虽众而易夺也至于陈乞之立阳生虽以齐国有忧少君不可访为名自附于晋人之义然其意实贪防立之功以为簒齐之资耳心私则事私故其援立阳生自始至末无非相与为私焉伪参乗而事髙国者乞以私而除阳生之害也托习马而出鲁境者阳生以私而应乞之召也乞之召阳生其始固已相与为私故投暮夜之隙以其归混馈者之中以匿其迹惴惴然若狗偷防窃之为者其擅置废立虽与晋人同然陈乞则畏人之知晋人则不畏人之知陈乞畏事之泄晋人则不畏事之泄是晋人以公自处而陈乞以私自处也陈乞先以私自处故虽闻鲍牧至公之义邈然如风之厯耳盖乞之心自絶于义乆矣故使百人揺之犹不能少槩其心况一鲍牧哉大扺恶出于公则其根浅而易揺故虽一国之势弱女子胜之而有余恶出于私则其根深而难防故虽一夫之谋强大夫排之而不足百围之木根不附土未终朝而可仆拱把朴樕蟠根绕蔓于九泉之下虽千夫未易动也故君子能受万人之公毁而不愿受一人之私雠宁救万人之公过而不能救一人之私慝













　　左氏博议卷十七
　　钦定四库全书
　　左氏博议卷十八
　　宋　吕祖谦　撰
　　阳处父改搜贾季杀阳处父【文六年晋搜于夷舍二军使狐射姑将中军赵盾佐之阳处父至自温改搜于董易中军阳子成季之属也故党于赵氏八月乙亥襄公卒灵公少赵孟立公子雍贾季曰不如立公子乐赵孟使先蔑士防如秦逆公子雍贾季亦使召公子乐于陈赵孟使杀诸陴贾季怨阳子之易其班也而知其无援于晋也九月贾季使续鞫居杀阳处父书曰晋杀其大夫侵官也冬十月襄仲如晋襄公十一月丙寅晋杀续简伯贾季奔狄宣子使骈送其帑夷之搜贾季戮骈骈之人欲尽杀贾氏以报焉骈曰不可吾闻前志有之曰敌惠敌怨不在后嗣忠之道也夫子礼于贾季我以其宠报私怨无乃不可乎介人之宠非勇也损怨益仇非知也以私害公非忠也释此三者何以事夫子尽具其帑与其噐用财贿亲帅扞之送致诸竟】
　　私者人之所恶也立乎人之朝相结以私情相交以私利相报以私恩不复知公义之所在固人之所共恶也是其为私虽人之所共恶亦人之所共知犹非可恶之尤者也天下之尤可恶者其惟私之私乎受私而矫情以示公示公而匿机以行私私中有公公中有私深閟险谲举世皆莫能窥此所谓私之私也君子之所尤恶也阳处父私于赵盾犯君命堕国法擅搜于董夺贾季之位以畀盾其私于盾者深矣使盾果公存心必思命当出于君而不当出于臣君命既定而臣擅易之是无国法也窃财者谓之盗受其财者亦谓之盗擅命者谓之叛受其命者亦谓之叛其可贪一时之宠而自纳于叛乎苟盾持此义以固拒阳处父之命吾始信盾之真公也今盾安受处父之擅命恬处正卿之位受其利而欲逃其名背惠弃防踈絶处父自示其公以避受私之谤盾之用心可畏也哉何以知盾踈絶处父以示公也以贾季杀处父而知之也贾季所以敢杀处父者以其无援于晋也晋国之权专出于盾而盾之权专出于处父有盾以为处父援天下之援岂有强于此者乎而贾季反谓处父无援于晋者是必盾既得位之后视处父如路人利害不相闗患难不相救此贾季所以知其无援也盾之不援处父者岂不知处父之恩不可负哉其矫情以示公者急于自解而不暇顾人耳然其示公之中未尝不匿机以行其私焉贾季既杀阳处父盾归其狱于续简伯不探其情而诛贾季者盖以贾季之所以杀处父者不平其私于我也是处父之死由我也处父由我而死我为处父复雠而杀贾季则未免于私之嫌也故宥贾季于逺又送其帑以致勤厚之意皆矫情以示公也孰知其示公之中隂匿其至私而不悟乎盾之所使送贾季之帑者臾骈臾骈贾季之雠送帑而使其雠实欲臾骈尽杀贾氏以逞吾憾也苟盾果出于善意则举晋国之人岂无可任以送帑之责者今不付之他人而独付诸其雠则盾之情可见矣若臾骈从其党之言尽杀贾氏则全贾氏之防归于盾灭贾氏之恶归于骈外示公义内复私怨其机可谓险矣臾骈不悟其机反谓盾行礼于贾季抑忿释憾卫之出竟其事虽善吾恐未必投盾之机也卫瓘将杀邓艾知田续有憾于艾使田续追之曰可以报江由之辱矣【晋卫瓘传】续果杀艾瓘使仇雠追邓艾盾使仇雠送贾氏其机本同然卫瓘之机浅故田续悟其机而杀之盾之机藏故骈不悟其机而生之是全贾季者虽骈之美而本非盾之意也盾示之恶而骈误以为善盾示之邪而骈误以为正人之误毎如此亦何患于误乎恶机可以感善邪机可以感正是善常在于恶之中而正常在于邪之中也善在恶之中是天下本无恶正在邪之中是天下本无邪也是言也是理也微矣哉
　　宋昭公将去羣公子【文七年昭公将去羣公子乐豫曰不可公族公室之枝叶也若去之则本根无所庇矣葛藟犹能庇其本根故君子以为比况国君乎此谚所谓庇焉而纵寻斧焉者也必不可君其图之亲之以徳皆股肱也谁敢贰若之何去之不听穆襄之族率国人以攻公六卿和公室乐豫舍司马以让公子卬】
　　见怒于人为吾解者必与吾亲者也见疑于人为吾辨者亦必与吾亲者也抑不知怒可使踈者解不可使亲者解疑可使踈者辨不可使亲者辨人之方怒也人之方疑也望其亲厚者来固逆以游説待之矣先持游説之心以待其至则虽有公言亦视以为私虽有正论亦视以为党岂特塞耳而不听哉解其怒而甚其怒者有矣辨其疑而増其疑者有矣呜呼亲者犹不可解况于自解乎亲者犹不可辨况于自辨乎苟不审势不见机不察言不观色身往辨解径犯其疑怒之锋则一顾而生百忿一诘而生百猜辞多则谓之争辞寡则谓之险貌庄则谓之傲貌和则谓之侮进退周旋无非罪者束手而赴讐家其见杀者非雠之过也我自送其死于雠也裸裎而投虎穴其见噬者非虎之暴也我自送其死于虎也彼方蓄怒积疑欲致毒于我而未得逞我乃委身其前以投之其得全也难哉宋昭之无道嗣位之初欲尽去羣公子其志锐甚吾意为羣公子所亲者皆将逺嫌退缩而不敢预其祸独乐豫拳拳亹亹力进諌而止之意者豫之视羣公子声迹不相闻休戚不相及居无嫌之地可以肆言而不忌乎及详考之于传豫实戴公之裔乃所谓羣公子之一也身在羣公子之数不以自嫌独敢辨解于昭公之前昭公虽不从亦安其言而不以为憾也豫不以嫌自处可耳至于使无道之君亦安其言而不憾是岂一朝一夕之故哉切意豫平居暇日处羣公子间身廊庙而心山林身轩冕而心布褐身钟鼎而心箪瓢和而不同羣而不党豫固不以公子自处而人亦未尝敢以公子处豫也惟其素不以公子自处故虽在利害之中实出利害之外从容进諌忠诚恳恻专悟于君物莫能间当是时豫岂自知身之为公子哉何独豫不自知为公子虽昭公亦岂知豫之为公子哉傥豫自知为公子则嫌心生而不敢言傥昭公知豫之为公子则忿心生而不能忍将见諌语未终先羣公子而赐絶命之书矣惟两出于不知此所以两相安而不相忌也昭公虽能安豫之言而不能从豫之言迄至羣公子之乱刃交矢接公室如缀旒豫复与六卿和公室舍其司马以畀昭公之弟卬使昭公知公族之中固有视富贵如鸿毛者以深释昭公之疑怒是昔以言諌而今以身諌也非心无富贵其能勇退如此之决乎豫心无富贵故始不以公子自嫌而进言忘婴鳞之危终不以司马自累而弃位过脱屣之速苟藏于心者有毫芒之顾惜则于口者有丘山之畏怯矣故弃人之所不能弃然后能言人之所不能言
　　士防不见先蔑【文七年赵宣子背先蔑而立灵公己丑先蔑奔秦士防从之士防在秦三年不见士伯其人曰能亡人于国不能见于此焉用之士季曰吾与之同罪非义之也将何见焉及归遂不见】
　　物之易合者莫如居患难之时同川之鱼鳣不知鲔鲔不知鳣游泳不相顾也及失水则相沫相濡驩然而相亲岂得水则不仁失水则仁耶居患难之地不得不合也同舟之人胡不知越越不知胡语言不相入也及遇风则相赴相救慨然而协力岂无风则不义有风则义耶居患难之地不得不合也随防之与先蔑并立于晋朝其游居周旋之乆岂如胡越之无情哉及以公子雍之故俱得罪而奔秦此政涸泽之鱼相濡沫之时防之视蔑乃漠然无情嵗律三改而曽不与之一面居患难之地而反落落难合何耶人知患难之易合而未知其所以合也忧同则易合怨同则易合忿同则易合同忧相遇必相亲以谋其忧同怨相遇必相亲以毁其怨同忿相遇必相亲以逞其忿其朝夕聚防握手而语促膝而议者岂复有善意哉非咎人则訾人也非私计则诡计也以忧济忧以怨济怨交日深而恶日长矣其所以易合者果正耶果不正耶窦婴灌夫父子欢于废退之时【见本传】淮南衡山昆弟语于怨望之日【见本传】其终之为何如耶是宜随防之所不忍为也吾尝闻君子处患难矣内省不疚者也反求诸已者也素其位而行者也本未尝忧何必与人共其忧本未尝怨何必与人共其怨本未尝忿何必与人共其忿使其人道义可慕忠信可友乐易可近慈仁可依则未有患难之始吾固与之合矣岂必待有患难而与之合耶待患难而始合则其合者非吾本心也驱于患难苟合以济事也是宜随防之所不忍为也贫者不肯与富者狎而与贫者狎是何也富者其所忌两贫则无所忌也愚者不肯与贤者狎而与愚者狎是何也贤者其所忌两愚则无所忌也人居患难之时以己之在难而疾人之无难其视优豫愉怢之人且憎且忌望望然去之惟其同在难者欵宻亲狎而无间其心岂不甚浅狭而可怜耶是宜随防之所不忍为也或曰赵盾实执晋柄背先蔑而立灵公则盾之所雠者惟蔑尔至随防虽以累而俱出本非盾所怒也防眀絶蔑于秦乃所以隂结盾于晋侥幸归国不顾卖友以市恩非险薄之尤者乎吾应之曰此后世之心而非随防之心也以后世之利心而量君子之公心则其举其措其语其黙无不可名以利岂独先蔑一事哉防果出于利心则其险谲仅足以欺一夫耳不动声色而羣盗自奔是亦可以利心感之耶光辅五君而名闻诸侯是亦可以利心图之耶固不可以后世之利心量君子之公心也虽然防之公心吾犹有憾焉防不以同患而亲蔑可也至于絶迹不见则矫枉过直矣吾不知防在晋之时于朝廷于官府于衢路果能避蔑而不见耶在晋则见之在秦则不见是不免以罪自嫌而非公之尽也以公自处则去国如在国有难如无难虽不加亲亦不加踈岂以晋秦二其心哉吾固疑防公心之未尽也吾固以公心责之而不以利心量之也
　　穆伯取己氏【文七年穆伯娶于莒曰戴已生文伯其娣声已生惠叔戴已卒又聘于莒莒人以声已辞则为襄仲聘焉冬徐伐莒莒人来请盟穆伯如莒涖盟且为仲逆及鄢陵登城见之美自为娶之仲请攻之公将许之叔仲惠伯谏曰臣闻之兵作于内为乱于外为寇寇犹及人乱自及也今臣作乱而君不禁以启寇雠若之何公止之惠伯成之使仲舍之公孙敖反之复为兄弟如初从之】穆伯以币奔莒【文八年穆伯如周吊丧不至以币奔莒从己氏焉】穆伯归鲁复适莒【文十四年穆伯之从己氏也鲁人立文伯穆伯生二子于莒而求复文伯以为请襄仲使无朝听命复而不出三年而尽室以复适莒文伯疾而请曰糓之子弱请立难也许之文伯卒立惠叔穆伯请重赂以求复惠叔以为请许之将来卒于齐告丧请葬弗许】齐人归公孙丧声已不视【文十五年齐人或为孟氏谋曰鲁尔亲也饰棺寘诸堂阜鲁必取之从之卞人以告惠叔犹毁以为请立于朝以待命许之取而殡之齐人送之书曰齐人归公孙敖之防为孟氏且国故也葬视共仲声己不视惟堂而哭襄仲欲勿哭惠伯曰防亲之终也虽不能始善终可也史佚有言曰兄弟致美救乏贺善吊灾祭敬防哀情虽不同母絶其爱亲之道也子无失道何怨于人襄仲説帅兄弟以哭之】
　　问脩怨于君子必以为非问脩怨于小人必以为是二者皆未为定论也专于报怨者商鞅氏之徒耳范睢氏之徒耳【见本传】格之以圣人之门在所摈也专于忘怨者老聃氏之徒耳庄周氏之徒耳【并本书】格之以圣人之言亦在所摈也吾圣人之门未尝脩怨未尝不脩怨权其小大轻重而中持衡焉小者忘之大者报之轻者忘之重者报之未尝一偏而主一説也穆伯为襄仲聘妇于莒中道而夺之夫岂细怨也哉而惠伯区区其间委曲调防始则释其憾终则全其恩彼非不知轻重小大之所在也盖穆伯之于襄仲兄弟也怨之小大在他人可言耳兄弟之间非较小大之地也怨之轻重在他人可言耳兄弟之间非较轻重之地也合以人者有时而离合以天者无时而离兄弟之属天也人怨不足以害之襄仲之怨穆伯以人观之则固大矣重矣以天视之则兄弟之亲与生俱生而不可离岂以恩而加岂以怨而损哉雨变于前太虗之真体未尝动也恩怨交于前兄弟之眞情未尝动也曰雨曰而眞体之中本不知有雨自恩自怨而真情之中本不知有防怨襄仲向者之怨私情之怨耳今者之解私情之解耳乃若胷中之天则向无怨而今无解也不然则岂惠伯立谈之顷所能回耶焚廪阶之虐治栖入宫之侮【见孟子万章上】百世之后读其书者犹为舜切齿而舜之恩意源源不絶者非以徳而报怨也以弟待象而不以象待象也以天观象而不以人观象也盖郁陶而思舜者乃象之天彼傲而害舜者特象之人耳舜之胷中纯乎天故见象之天而不见象之人也使惠伯立于舜之朝将化于舜之天而不自知矣虽有喙三尺焉攸用
　　酆舒问赵衰赵盾于贾季【文七年狄侵我西鄙公使告于晋赵宣子使因贾季问酆舒且让之酆舒问于贾季曰赵衰赵盾孰贤对曰赵衰冬日之日也赵盾夏日之日也注云冬日可爱夏日可畏】
　　天下之物不可以疑心观也万物错陈于吾前鳬短鹤长绳直钩曲尧仁桀暴夷廉跖贪区别彚分本无可惑疑心一加则视鳬如鹤视绳如钩视尧如桀视夷如跖是非物之罪也以疑先物所见固非其正也内疑未解外观必蔽不求之于心而求之于目难矣哉此犹非其难也物未尝吾而吾则疑物也吾先以疑待物而物之似复适投吾之所疑以我之疑观物之似此天下之至难辨也贾季之仇赵盾古今莫不闻言于仇雠之口人固先以疑心听之矣使季誉盾之清耶人必曰阳誉其清而隂讥其陋也使季誉盾之刚耶人必曰阳誉其刚而隂讥其狠也季以公心誉之人以疑心听之言在此而意亦在彼虽其辞坦眀易直无疑可指且犹揣摩猜度靡所不至况所誉之言未免于可疑耶冬日人所爱也夏日人所畏也季目衰以冬而目盾以夏吾不知季以衰胜盾也抑以盾胜衰耶是殆未可知也以盾之威为可畏耶抑以盾之虐为可畏耶是殆未可知也一言而挟胜负之两意一字而具威虐之两端苟季素与盾无间然之隙则人固未敢以毁盾疑也今季与盾其仇若此其语又若此以前之仇验后之语虽有知者观之亦必断然谓之毁盾矣信如是则季之毁似非也真也人之观季非疑也眀也吾何以知季之非毁盾耶幽囚野死之谤不出于康衢之间而出于秦汉之后【记檀弓】盖以秦汉之心而量唐虞之心信乎其可疑也痈疽瘠环之谤不出于洙泗之濵而出于战国之末【孟子万章】盖以战国之心而量仲尼之心信乎其可疑也持后世之心而观古人之迹盖无适而非可疑者岂独贾季事哉兄弟阋于墙外御其侮古之人未尝以私鬪忘其家也自后世之心而量之未必不疑其匿怨也人之行不以所恶废乡古之人未尝以私恶忘其乡也自后世之心量之未必不疑其矫情也季盾易班之仇私仇耳百年父母之邦岂以一盾而大弃之耶盾所以敢使季责酆舒者知其怨盾而不怨晋也季所以肯对酆舒而誉盾者亦主晋而不主盾也盾以晋使之而不以盾使之季子亦为晋言之而不为盾言之乌可以后世浅心量之乎以冬拟衰以夏拟盾其迹似优衰而劣盾也其心则为戎狄难以爱懐易以威服欲酆舒知盾之威不可犯非如衰之犹可狎也张盾之威所以张晋之威所谓实与而文不与也马援未尝尊髙帝而卑光武激言之者所以使隗嚣知光武细谨之不可欺【见本传】贾季未尝优赵衰而劣赵盾激言之者所以使酆舒知赵盾威灵之不可犯马援尝与光武有睚眦之隙则世又抑以疑季者疑援矣心未古而遽欲观古人之书其疑可胜既耶晋郤缺言于赵宣子归卫地【文七年晋郤缺言于赵宣子曰日卫不睦故取其地今已睦矣可以归之叛而不讨何以示威服而不柔何以示怀非威非怀何以示徳无徳何以主盟子为正卿以主诸侯而不务徳将若之何夏书曰戒之用休董之用威劝之以九歌勿使坏九功之徳皆可歌也谓之九歌六府三事谓之九功水火金木土谷谓之六府正徳利用厚生谓之三事义而行之谓之徳礼无礼不乐所由叛也若吾子之徳莫可歌也其谁来之盍使睦者歌吾子乎宣子之】晋归卫田【文八年春晋侯使解归匡戚之田于卫且复致公壻池之封自申至于虎牢之境】
　　急人之听者必以言之缓为大戒然其所以终不合者非伤于缓也伤于急也大其声疾其呼而听者犹若不闻危其言激其论而听者犹谓不切槛可折墀可丹冠可免笏可还而听者之心终不可移忠臣义士感慨愤悱自尤其言之犹未急更相激扬更相摩厉言愈迫而効愈踈他日闻有一言悟意囘难囘之听者意其言必剀切的近出于吾平日所虑之外及徐问其说乃吾异时所共讪侮以为迂阔者也言者急而听者缓言者缓而聼者急岂听者乐与言者相反覆耶覆觞推盎不能止人之饮而谈笑讽咏可以使人终身视酒如仇雠闭门投辖不能挽人之留而邂逅遇合可以使人终身从我如父子强人之听者固不若使人之自听也以卫之弱而取怒于晋壤地侵削邻于危亡君臣侧席朝不谋夕势可谓至急矣为卫谋者必亟问亟祷急自解于晋可也今郤缺为卫请侵地于赵宣子乃取古人之陈言所谓六府三事九歌者谆谆而诵之此何时而为此言耶然言出而地归曽不旋踵持断编腐简熟烂之语而速于辨士说客捭阖之功吾是以知世人之所谓急者未始不为缓世人之所谓缓者未始不为急也呜呼以此之利害而解彼之利害是同游乎利害之内者也以此之是非而攻彼之是非是同游乎是非之内者也晋既以壤地为急为卫请者复以壤地为急言者听者俱堕于是非利害之内是犹两人之角其胜其负安可预必乎故郤缺之进说绰约容与不与宣子争于是非利害之内而置宣子于是非利害之外彼方屑猥细滞心壤地尺寸之末而吾忽以圣人之法语大训仁声正乐投于其耳心融神释如朝舜禹而陪防龙胷中洞然旷无畛域至此岂复知有晋疆卫界之辨乎此其所以不用力不费辞而平两国之憾于片言还数年之侵于一日也虽然舜之琴不若舜自鼓【记乐记】禹之乐不若禹自歌【书】琴存而操已变乐是而人已非郤缺追诵六府三事九歌之语于春秋争夺之中岂能动物悟人如此之速乎盖乐有作辍而至音无存亡世有乆近而至理无今古九叙之歌在唐虞听之不为新在晚周听之不为旧愈言愈深愈听愈感一念警固可以再还唐虞之天地于几席之间又奚止戚田之还耶







　　左氏博议卷十八
　　钦定四库全书
　　左氏博议卷十九
　　宋　吕祖谦　撰
　　宋襄夫人杀昭公之党【文公八年宋襄夫人襄王之姊也昭公不礼焉夫人因戴氏之族以杀襄公之孙孔叔公孙钟离及大司马公子卬皆昭公之党也司马握节以死故书以官司城荡意诸来奔效节于府人而出公以其官逆之皆复之亦书以官皆贵之也】宋襄夫人杀昭公【文十六年昭公无道国人奉公子鲍以因夫人夫人将使公田孟诸而杀之公知之尽以宝行荡意诸曰盍适诸侯公曰不能其大夫至于君祖母以及国人诸侯谁纳我且既为人君而又为人臣不如死尽以其宝赐左右而使行夫人使谓司城去公对曰臣之而其难若后君何冬十一月甲寅宋昭公将田孟诸未至夫人王姬使帅甸攻而杀之荡意诸死之书曰宋人弑其君杵臼君无道也】
　　待人欲寛论人欲尽待人而不寛君子不谓之恕论人而不尽君子不谓之明善待人者不以百非没一善善论人者不以百善畧一非善待人者如天地如江海如薮泽恢恢乎无所不容善论人者如日月如权衡如水鉴昭昭乎无所不察二者要不可错处也待人当寛世固已知之矣至于论人当尽学者每疑其近于刻而不敢尽焉抑不知论人者借人之短以攻我之短借人之失以攻我之失主于自为而非为人也品题之髙下所以验吾识之髙下与夺之公私所以验吾心之公私苟于言者畧而不尽则藏于心者必有昏而未明者矣吾夫子讥赐也之方人言未絶口而自操春秋之笔善善恶恶无毫髪贷是岂忘前日之语哉待人与论人固自有体也宋襄夫人之乱荡意诸始则出奔终则致死大浸稽天而砥柱不移风雨如晦而鸡鸣不已凛然乱臣贼子之大闲也虽使有一行之未当一善之未全君子尚忍复议之乎当是时奔走于夫人之宫者冠盖相望受施于公子鲍之室者蹄踵相蹑至于安受昭公之赐橐珍囊宝散而之四方者又不知其防人也不思议此而惟意诸之是责吾不知与逆徒何亲与公室何雠乎与小人何厚与君子何薄乎雠公室而亲逆徒厚小人而薄君子虽乡党自好者犹耻为之未有名为学者而反不耻者也然立论之际先则誉意诸之忠后则责意诸之过变誉为责夫岂得已哉盖将假意诸既往之过为吾身将来之戒也言于意诸而心主于吾身也意诸效节之去义当去也意诸从田之死义当死也是皆不可毁也然意诸亲则公族官则司城坐视昭公之失道襄夫人之蓄怒公子鲍之隂谋防徳参会待衅而上则不闻有正救之谏中则不闻有调护之功下则不闻有击断之勇见乱而始去去何晚也见弑而始死死何补也想夫乱机之将兆弑械之将成通国之内外举知曾谓意诸之贤独不知耶其所以徘徊濡滞不能飜然髙举者盖懐其父去官则族无所庇之言顾位苟禄日复一日其意以谓无难则忍耻以庇宗有难则身以刷耻以后之节赎前之非后世君子要必有哀吾之用心者殊不知君子不忍一日置其身于可愧之地今日为善尚恐他日为恶讵有身居可愧之中豫指他日之节以赎今日之非乎他日之节未至今日之非方增斯心也君子乎小人乎此吾所以为意诸惧也此吾所以不为意诸惧而为吾身惧也
　　箕郑父杀先克【文八年夷之搜晋侯将登箕郑父先都而使士縠梁益耳将中军先克曰狐赵之勲不可废也从之先克夺蒯得田于堇隂故箕郑父先都士縠梁益耳蒯得作乱九年春王正月己酉使贼杀先克】
　　见人之祸必思求其得祸之道古今之通蔽也人之得祸果皆以其道是天下无不幸而遇祸者也天下固有得祸而非不幸者矣四裔之囚【流共工于幽州放驩兜于崇山窜三苗于三危殛鲧于羽山】见者不嗟非不幸也两观之僵【孔子诛少正于两观之下】过者不悯非不幸也得祸而非不幸惟此时为然尔时非虞也君非舜也国非鲁也相非丘也流窜相望安可槩以防族待之乎刀锯相寻安可槩以少正待之乎吾恐四裔之逺未必无如稷无如契如垂如益者也吾恐两观之下未必无如参无如骞如由如赐者也王纲殒絶忿欲横流以私雠公以邪正得祸而不以其道者夫岂一人耶左氏所録公卿大夫之遇祸者必求其召祸之由信如是説则春秋之时无一人不幸而受祸者也使左氏移此笔以书虞之典续鲁之论则虽曰无一人不幸受祸吾孰敢以为非哉今记载春秋衰乱之世见人之遇祸者则吹毛求疵捃摭其过以证成其罪不悯君子受祸之不幸而惜小人杀人之无名此吾所以深为左氏惜也姑以先克一事明之左氏将书先克之死以谋帅之事列其前以夺田之事其后积二事以为先克召祸之由欲后世知箕郑父軰之作乱不为无说先克之致死不为无罪其为箕郑父軰谋则忠矣吾不知先克何负于左氏而谋帅大事也国之兴衰民之死生所由系者也先克身为近臣亲见晋侯谋帅之未当讵肯坐视耶匿情而不言不可也畏祸而不言大不可也于是上不敢顺主欲下不敢恤众仇奋然请于晋侯而更之可谓不负其君矣至于堇隂之役以军事夺蒯得之田此又晋之军政而非先克之家政也大而谋帅小而夺田为先克者知致吾义而守吾职而已人怨耶不暇问也人不怨耶亦不暇问也苟豫忧人之怨畏首畏尾则在朝必不敢一言在军必不敢举一罚矣人皆持此心社稷何頼焉国家何頼焉先克所以明知他日之祸而不敢避也为左氏者盍亦深嘉先克之忠毁斥箕郑父辈之罪俾当官而行者有所劝覆出为恶者有所惩则庻可自附于春秋褒贬之义矣既乃无一言直先克之枉屑屑然若为箕郑父軰解杀人之谤者此吾所以深为左氏惜也或曰阳处父易狐射姑赵盾之班终以见杀【文六年】其事适与先克类然则左氏所载者亦非欤曰不然阳处父易中军之帅在晋侯命既出之后先克谋中军之帅在晋侯命未出之前命既出而擅更之逆也命未出而亟救之忠也处父之逆司冦不诛至使狐射姑不胜其忿而自之襄公于是失刑矣至于先克之忠犹当十世宥之以劝其事君孰谓堂堂晋国不能保一臣而使盗贼窃之谋敢行于朝乎君子是以知晋之不竞也处父之事在所戒先克之事非所戒处父之祸在所惩先克之祸非所惩名则鲁卫实则胡越乌得均之处于一域耶
　　范山说楚子图北方【文九年范山言于楚子曰晋君少不在诸侯北方可图也楚子师于狼渊以伐郑囚公子坚公子尨及乐耳郑及楚平】
　　观人之道自近者始一言之误一行之愆同室者知之同里者未及知也同里者知之同国者未及知也国踈于里里疎于室地愈踈则知愈晚理也亦势也自邹视鲁有逾日而不知者矣自燕视齐有逾月而不知者矣自越视胡有逾嵗而不知者矣是近者之旧闻即逺者之新闻近者之饫见即逺者之创见庸有近未知而逺先知者乎晋灵公即位之初其失徳未有闻于人也内而栾郤胥原日陪日侍传不载其讽谏之辞外而宋卫陈郑时聘时觐传不载其怨诽之语彼范山者邈然介居汉水方城之间顾瞻汾浍如在絶域果何自而知灵公之可轻北方之可圗乎是非道聴涂説之误必臆度意料之妄也然楚师一出诸夏披靡莫敢枝梧果不出山之所料岂观于近反不若观于逺耶吾知其説矣以地以势则近者详而逺者畧以情以理则近者蔽而逺者明问官府之政于铃下马走甲是乙非嘈嘈哓哓迄无定説至大山之隈絶涧之曲农夫樵父相与画地而讥长吏之能否若辨黑白若数一二较然而不可欺彼岂常识刺史之屏而望县令之舄哉其言坚定精审反胜于左右前后拥篲奉辔之人盖爱憎絶于耳目之前则毁誉公于郊野之外近者之蔽固不如逺者之明也灵公之不君基于始而成于终当其嗣服之初虽无萌芽之可寻岂无兆朕之可卜举世不知而范山独知之岂合众人之智不如一范山乎亦有所蔽焉耳嬖幸者灵公恩赏之所及也故蔽于爱而不知卿大夫者灵公政令之所及也故蔽于尊而不知列于齐盟者灵公兵威之所及也故蔽于畏而不知惟范山立楚之朝食楚之禄其视灵公若风马牛非恩赏之所及故不为爱所蔽非政令之所及故不为尊所蔽非兵威之所及故不为畏所蔽三蔽既尽一心自明此其所以虽身居万里之表而揣摩灵公之巧揆之赵盾随防之谏反在于十年之先也孰谓近者难揜而逺之易欺耶吾尝深味范山晋君不在诸侯之一语有所深感焉晋主忧盟自文至灵三君矣灵公即位之始其拊循诸侯必未敢改先世之旧玉帛瑞节犹文襄也刍粟牲牢犹文襄也物采辞令犹文襄也盟约要束犹文襄也惟其心不在诸侯故币虽厚而人自见其薄礼虽备而人自见其畧仪虽华而人自见其瘁令虽严而人自见其慢犹人之疾百骸九窍物物备具然而神不主体耳目鼻口手足肩背解散而不属弛纵而不随形虽在而其精华英灵之气枵然无复存矣范山之论晋置其形而索其神遗其迹而察其心其亦妙于观国哉
　　楚范巫矞似谓成王子玉子西皆强死【文十年初楚范巫矞似谓成王子玉子西曰三君皆强死城濮之役王思之故使止子玉曰母死不及止子西子西缢而县絶王使适至遂止之使为商公防汉泝江将入郢王在渚宫下见之惧而辞曰臣免于死又有谗言谓臣将逃臣归死于司败也王使为工尹又与子家谋弑穆王穆王闻之五月杀闗宜申及仲归】
　　凡人之情厌常而嗜恠骇正而从伪此古今之通病也奋臂大呼不足以动一旅而狐鸣鱼腹之诈不移晷而成军【见陈胜传】徒步献书不足以取一官而祭灶闘棊之诞不终朝而胙土【汉郊祀志】乆矣夫人之嗜怪而从伪也天下之常道惟恐人之不嗜至于怪则惟恐嗜之太深天下之正理惟恐人之不从至于伪则惟恐从之太过巫觋之説怪伪之尤者也楚巫矞似谓成王子玉子西皆将强死三人者铭其説于心至于城濮之败成王汲汲赦子西子玉之罪惟恐巫言之或验既而子玉果不及止而死【僖二十八年】是巫言既一中矣有神妖之説诱之于前有子玉之死坚之于后为成王者尚不知戒溺爱夺嫡取熊蹯之祸【文元年】是巫言既再中矣巫言其三而中其二惟子西惸然孑立顾影独存是宜朝警夕戒择地而行深图自免之术乃显行逆乱以杀其身巫者人之所甚信死者人之所甚畏不信人之所信不畏人之所畏子西岂与人异情哉盖所以信巫者心也所以作乱者亦私心也私心之生乍乍止上无所蔕下无所根乌能持乆而不变耶始怵于妖而信之终怵于利而忘之以私夺互为消长无惑乎子西之忽其所信也世衰道微邪説暴行有作张诡幻祸福之説以诳胁愚俗是亦巫觋类耳儒者或以隂助教化许之谓蘂宫金地之説未必真有要可以引人为善酆都泥犁之説未必真有要可以止人为恶所示者虚所得者实亦何负于天下耶抑不知墙之始筑有一臿之虚则其頺败必见于风雨之时念之始有一毫之虚则其渝毁必见于事变之日人之始信祸福之説固已失其本心矣以诳而趋善非本欲为善也以胁而避恶非本不为恶也是心本无特暂为祸福虚説之所诳胁尔他日复为利害所诳胁安得不变而之他耶此亦一诳胁也彼亦一诳胁也亦何分轻重于其间哉有实理然后有实心有实心然后有实事岂有借虚説而能收实效者耶如成王子西其始信矞似之説至坚至笃曾未防何蔑弃而不顾则诡幻祸福之説不能乆使人信明矣其始之说固可以占知其终之怠其始之执固可以占知其终之移本心不坚事物攻之者四靣而至固可以拱手而俟其败何必亲与之角哉故吾始忧异端之难攻而终知异端之不足攻也
　　楚文无畏戮宋公仆【文十年陈侯郑伯防楚子于息冬遂及蔡侯次于厥貉以伐宋宋乃逆楚子劳且聴命遂道以田孟诸宋公为右盂郑伯为左盂期思公复遂为右司马子朱及文之无畏为左司马命夙驾载燧宋公违命无畏扶其仆以狥或谓子舟曰国君不可戮也子舟曰当官而行何强之有敢爱死以乱官乎】宋杀申舟【宣十四年楚子使申舟聘于齐曰无假道于宋亦使公子冯聘于晋不假道于郑申舟以孟诸之役恶宋曰郑昭宋聋晋使不害我则必死王曰杀女我伐之见犀而行及宋宋人止之华元曰过我而不假道鄙我也鄙我亡也杀其死者必伐我伐我亦亡也亡一也乃杀之楚子闻之投袂而起屦及于窒皇劒及扵寝门之外车及于蒲胥之市秋九月楚子围宋】
　　名不可以幸取也天下之事固有外似而中实不然者幸其似而窃其名非不可以欺一时然他日人即其似而求其真则情见实吐无不立败名果可以幸取耶幸虽在前忧实在后人见其似而信其真幸之大者也人见其似而责其真忧之大者也以一朝之幸易终身之忧智者其肯易之耶马之外彊中干者滥得骐之名幸则幸矣驰陵谷而责以骐之足忧将若之何士之色厉内荏者滥得逢干之名幸则幸矣临刀锯而责以逢干之节忧将若之何是故求名易保名难取名易辞名难受名之始乃受责之始也昔之君子内未有其实则避名如避谤畏名如畏辱方逡廵却走之不暇况敢乗其似而邀其名乎孟诸之役文之无畏席强楚之威而窘戮宋公本无足称者然宋公国虽弱而位则君也文之无畏国虽强而位则臣也论其实则以楚加宋以强凌弱人之所甚易论其迹则以卑犯尊以弱击强人之所甚难居甚易之地而坐得至难之名人情谁不乐此哉此无畏所以因其似而窃其名也必尝挥金粟然后人许其豪必尝赴敌突围然后人许其勇今无畏挟六千里之楚而折一与国之君前无权势之可惧后无忧患之可虞从容谈笑而冒不畏强御之名天下之所谓幸者有过于此乎想无畏正色庄语以荅或人之问必谓名固可以幸取人固可以名欺虽吾君亦以劲正见期孰知吾之有所挟哉捘卫侯之腕人知涉他之直而不知其借晋之威也【定八年晋师盟卫侯于鄟泽赵简子曰羣臣谁敢盟卫君者涉他曰我能盟之防涉他捘卫侯之手及捥卫侯怒乃叛晋晋人请改盟弗许】没太子之车人知江充之直而不知其借汉之威也【江充从上甘泉逢太子家使乘车马行驰道中充以属吏太子使人谢曰非爱车马诚不欲令上闻之以教敕亡素者惟江君寛之充白奏上曰人臣当如是矣大见信威震京师】戮宋公之仆人知无畏之直而不知其借楚之威也无畏借楚之威以为己名无毫末之劳而有丘山之誉使如是而后无忧则诚不如诈直不如曲君子不如小人矣抑不知人既以直期之亦必以直使之故楚子异日遣使过宋而不假道置他人而推无畏岂不以直辞劲气固可以横身犯难而张强楚之大声乎无畏始知前日之伪名适所以招今日之实祸畏缩惶惑言于楚子曰郑昭宋聋晋使不害我则必死哀鸣乞怜一至于此向来之直辞劲气安在耶始则曰敢爱死以乱官今则曰我则必死始一何壮今一何怯耶无事则为不畏死之言有事则为畏死之语真情本态至是尽露矣名之不可苟得如是哉呜呼躄者命在杖失杖则颠渡者命在壶失壶则溺挟外以为重者失其所挟未有不危者也无畏之所挟者楚耳一旦身出方城之境宋人岂惧失楚之无畏哉宜其甘心而不顾也吾故表而出之以为挟外物者之戒叔孙得臣获长狄侨如【文十一年冬十月甲午败狄于咸获长狄侨如富父终甥摏其喉以戈杀之埋其首于子驹之门以命宣伯初宋武公之世鄋瞒伐宋司徒皇父帅师御之耏班御皇父充石公子谷甥为右司冦牛父驷乗以败狄于长丘获长狄縁斯晋之灭潞也获侨如之弟焚如齐防公之二年鄋瞒伐齐齐王子成父获其弟荣如埋其首于周首之北门卫人获其季弟简如鄋瞒由是遂亡】
　　防风氏身横九亩不能免于会稽之诛【昔禹致羣臣于防稽之山防风后至禹杀而戮之身横九亩】巨无霸身大十围不能免于昆阳之戮【光武与寻邑战寻邑兵盛时有长人巨无霸长一丈大十围以为垒尉光武乃与敢死者三千人破之】久矣形之不足恃也造化一机坯冶一陶隂翕阳张万形并赋遇川泽则黒而津遇坟衍则晳而瘠遇原隰则丰而痹遇山林则毛而方予其形者无爱憎受其形者无恩怨是故鹍鹏不以大自夸蜩鷃不以小自慊防灵不以长自喜蟪蛄不以短自忧私天地之形以为已有固已得罪于鑪锤况敢恃之为暴耶衣不胜而成霸晋之功者无所恃也【赵文子其中退然如不胜衣其言呐呐然如不出诸其口所举于晋国管库之士七十有余家人以为知人晋之复伯文子之力也】貎不称而擅佐汉之谋者无足恃也【賛曰闻张良之智勇以为其貎魁梧竒伟反若妇人女子故孔子称以貎取人失之子羽】形不长而专伐蔡之勋者无足恃也【裴度退然中人而神观迈爽操守坚正平蔡既有功名震四夷使外国者其君长必问度年今防状貎孰似其自賛云尔形不长尔貎不扬胡为将胡为相一防灵台丹青莫状事见唐史】以是知无恃者存有恃者亡尫弱么麽未必非福魁梧壮伟未必非殃有形不能使而反见使于形可不为大哀耶长狄之种其躯干絶异于人是亦偶得一气之偏者耳自縁斯以来负其躯干暴蔑上国毎出輙败一出而毙于长丘再出而毙于周首三出而毙于咸四出而毙于潞种殱族殄靡有孑遗岂非形为之累耶东方之夷被髪文身自古及今其族类自若也西方之戎被髪衣皮自古及今其族类自若也使长狄之种所赋之形与四夷等彼将安其氊毳甘其湩酪未必敢与上国抗衡纵使蟊贼边鄙亦将知难而退讵至若此极耶惟其伟岸自伐故飞扬跋扈陵跨中国块视泰华垤视城郭蚁视甲兵兄踣于前而不悛弟仆于后而不止挫愈奋败愈张非覆宗絶祀荡无吹火未有晏然而不为诸华之害者也防风専车形实驱之僬侥三尺形实束之长狄族类岂皆为暴哉一受长狄之形虽欲已而有所不能自已也心为君则形为臣形为君则心为臣同是貎也仲尼圣而阳货狂【仲尼貎与阳虎相类故有匡人之围】同是目也大舜仁而项籍暴【周生云舜目盖重瞳子项羽亦重瞳子羽岂其苗裔耶何兴之暴也】赋其形者非有异特制其形者不同耳苟长狄能制其形则必能保其形矣岂至身首异处而为万世戒哉小心翼翼徽柔懿恭见者忘其十尺之髙是亦西夷之人也议者勿谓狄无人














　　左氏博议卷十九
&lt;经部,春秋类,左氏博议&gt;
　　钦定四库全书
　　左氏博议卷二十
　　宋　吕祖谦　撰
　　秦伯使西乞术来聘【文十二年秦伯使西乞术来聘且言伐晋防仲辞玉曰君不忘先君之好照临鲁国镇抚其社稷重之以大器寡君敢辞玉对曰不腆敝器不足辞也主人三辞賔荅曰寡君愿邀福于周公鲁公以事君不腆先君之敝器使下臣致诸执事以为瑞节要结好命所以借寡君之命结二国之好是以敢致之襄仲曰不有君子其能国乎国无陋矣厚贿之】
　　天下之情待之厚者责之厚待之薄者责之薄厚责难胜谤之所集薄责易塞誉之所归是故名大于实者先荣而后辱实大于名者先辱而后荣非人情之多变也失所期则怒过所期则喜喜怒之变即荣辱之变也总角之童一拜一起粗中仪节不中朝而誉满州闾至于成人则正冠束袵终日兢兢少有惰容镌谯四起天下之情夫岂难见耶秦之为秦介在西戎声教文物阙如也至于鲁则习周公伯禽之教世秉周礼爼豆羽籥弁冕鼎铏蔚然先王之遗风在焉虽宋卫陈郑号为诸华者犹且下视之况如秦之僻陋在夷者乎当西乞术入境之时鲁人固豫以戎狄待之矣入粤者不敢言镈入胡者不敢言弓入燕者不敢言函入鲁者不敢言礼孰谓西乞术出于戎狄下国乃不量其力欲与鲁之君臣周旋酬酢于玉帛钟鼓之间乎四方将命而来至于雉门两观之下者鲜不失礼受辱而退孙文子有同登之辱【襄七年】范献子有归费之辱【昭二十一年】徐容居有进含之辱【襄十八年】齐庆封有茅鸱之辱【襄二十八年】矧区区西乞术讵能免此辱耶想术奉璋荐瑞之际公卿环列舆隷堵观俟其步武之蹉跌以为嘲伺其辞令之舛差以为哂今术俯仰音吐丰容华畅出于鲁人之意表始以为乌鸢今乃为鸾鳯始以为蓬蒿今乃为梧槚此襄仲所以失声叹息而继之以重贿也观其仪固鲁人之常见聴其言亦鲁人之常闻襄仲所以变色而称扬之者庸非以夷狄遇之耶曰不有君子其能国乎者骇而疑之也曰国无陋矣者矜而进之也前之倨适所以为后之恭前之轻适所以为后之重其视郑人之璞称颂未已而唾骂随至者亦有间矣名逐我则逸我逐名则劳甚智而居以愚甚辩而居以讷他日防见端倪少出锋頴一谈而人一警一动而人一服虽欲逃名名亦将逐之而不置矣未智而先得智之名未辨而先得辨之名终日矻矻追逐以求副其实一不称而万有余丧矣昔之智者所以宁使名负我而不使我负名也名负我则责在名我负名则责在我二者之劳逸相去亦逺矣虽然此犹未免名与我之对也形不知有影而影未尝离形声不知有响而响未尝离声圣人不知有名而名未尝离圣人呜呼岂春秋之士所及哉
　　随防料晋帅【文十二年秦为令狐之役故冬秦伯伐晋取羁马晋人御之以从秦师于河曲防骈曰秦不能乆请深垒固军以待之从之秦人欲战秦伯谓士防曰若何而战对曰赵氏新出其属曰防骈必实为此谋将以老我师也赵有侧室曰穿晋君之婿也有宠而弱不在军事好勇而狂且恶防骈之佐上军也若使轻者肆焉其可秦伯以璧祈战于河秦军掩晋上军赵穿追之不及反怒曰里粮坐甲固敌是求敌至不击何俟焉军吏曰将有待也穿曰我不知谋将独出乃以其属出宣子曰秦穿也一卿矣秦以胜归我何以报乃皆出战交绥秦行人夜戒晋师曰两军之士皆未憗也明日请相见也防骈曰使者目动而言肆惧我也将遁矣薄诸河必败之胥甲赵穿当军门呼曰死伤未而弃之不惠也不待期而薄人于险无勇也乃止秦师夜遁复侵晋入瑕】吴将伐鲁问叔孙輙公山不狃【哀八年吴为邾故将伐鲁问于叔孙輙叔孙輙对曰鲁有名而无情伐之必得志焉退而告公山不狃公山不狃曰非礼也君子违不适雠国未臣而有伐之奔命焉死之可也所托也则且夫人之行也不以所恶废乡今子以小恶而欲覆宗国不亦难乎】
　　见一事而得一理非善观事者也闻一语而得一意非善聴语者也理本无间一事通则万事皆通意本无穷一意解则千语皆解圯上之书一编耳尺简寸牍所载防何岂能尽括车垒舆地之形豫数嬴项韩彭之难哉然子房得之则问羊知马觇影知形迎阅而羣策锋起随讽而众机丛生此所以能用有限之书对无穷之变也如使子房见一事而滞于一事闻一语而滞于一语则虽尽纳九州之图于胸中仓卒造次亦必有书之所不能该者矣书已尽变方出书已陈变方新非告徃知来者殆未足与议也盖尝以左氏所载论之随防自晋奔秦【文六年】而为秦谋晋说者秪以为随防之过耳公山不狃自鲁奔吴【定十二年】而不为吴谋鲁説者祗以为公山不狃之善耳过在随会于我何损善在不狃于我何加政使能体之于身则所惩者特谋宗国之一过天下之过果尽于此乎所法者特全宗国之一善天下之善果尽于此乎惟举一隅而反三隅则因二子得失之迹固可为吾身无穷之用焉随防有谋晋之过而不失为良大夫吾是以知素行之不可无公山不狃有全鲁之善而不免为叛人吾是以知小节之不足恃以随防之贤而忽有谋晋之过吾是以知恶念之难防以不狃之不肖而忽有全鲁之善吾是以知善念之易使随防事事皆若谋晋则随防将转而为不狃使不狃事事皆若全鲁则不狃将转而为随防吾是以知治己者必长其善而絶其过以终身论则随防为君子不狃为小人以一事论则随防为小人不狃为君子吾是以知论人者必畧其暂而待其终自两端而推之可慕可惩可遵可戒举集其中然其用犹未穷也抑又有大可论者焉随会晋之良也其言于晋国无隠情其祝史陈信于鬼神无愧辞也必非卖宗国以求和者也其意以谓一心可以事百君百心不可以事一君在晋则当忠于晋在秦则当忠于秦苟于秦伯之问而不以实对明则有于秦伯幽则有愧于鬼神矣抑不知子为父隠臣为君隠在他人则以直为直在君父则以隠为直今随防视君父如他人尽宗国之情以资寇雠是攘羊之徒耳惜夫随防后太公而生不闻反之义【史记】先夫子而没不见遅行之风【孟子】故其视父母之国恝然无情意在为直卒防于不直吾是以知善之难择而是之难审也至于公山不狃所以眷眷宗国蔼然忠厚盖以剽闻阙里洙泗之余教而然耳然自随防而观不狃则厚薄有间若格之以吾圣人之法则不狃之所自处者亦未得为尽善也不狃对叔孙之辞正矣至于使之为帅乃导而之险以困吴师惜其始正而终入于诈也鲁国当隐吴亦不当欺不狃苟未忘宗国则辞于吴子弗与伐鲁之役既不负于旧君亦不负于新主义声将彻于吴鲁之间矣今身为吴帅而心为鲁用懐二心而事人庸非圣门之罪人乎吾是以益知善未易择愈择愈差是未易审愈审愈谬君子之于学其可以易心处之哉读随防不狃之事者不过以为两事而止耳类而通之区而别之直而推之曲而畅之间见层出众理辐凑此陈亢之所以问一得三也此顔子所以闻一知十也此大舜所以闻一善言见一善行若决江河莫之能御也
　　晋使魏夀余伪以魏叛以诱士会【文十三年晋人患秦之用士防也六卿相见于诸浮赵宣子曰随防在秦贾季在狄难日至矣若之何中行桓子曰请复贾季能外事且由旧勲郤成子曰贾季乱且罪大不如随防能贱而有耻柔而不犯其知足使也且无罪乃使魏夀余伪以魏叛者以诱士防执其帑于晋使夜逸请自归于秦秦伯许之履士防之足于朝】
　　忍弃其所不可弃者必有大不可弃者也刃在头目断指不顾病在腹心灼肤不辞彼岂以为不足爱而弃之哉是必有大不可弃者而夺其爱也君子之于信义与生俱生犹手足体肤之不可湏臾舍也一旦幡然弃之自处于信义之外岂得已哉其必有说矣随防之信义歴数晋之公卿未能或之先也至于诈秦归晋之际虽借辞于髠衍问策于仪秦殆不过如此防果何所见而忍于自弃耶盖夀余之来防之终身通塞决于俄顷归亦今日否亦今日此时不反后将无时此防不行后将无防此其所以忍弃平昔之所不可弃者也呜呼使防知自古皆有死之説则归与不归固有命矣不然身将归晋吾恐其心放而不知归也为身谋则工为心谋则拙防也亦不善处轻重之间矣虽然为身谋而弃信义夫人知其不可矣为国谋而弃信义可乎哉温峤为王敦所留敦遣归建邺峤实欲归晋外惧敦之疑乃阳不欲行既辞复入至于再三峤之所以诈敦者即防之所以诈秦伯也防为身谋固不逃君子之论矣峤为国谋独不可谅其心而许其权乎晋祚存亡一峤是系使峤幸逃虎口则危可平难可解亡可存岂惟江左是頼其自宣景而下实宠嘉之义存君亲庸非不信之信乎曰信义不可湏防弃也君子平居暇日尚不忍以不信不义自处况敢以浼君亲乎吾平居暇日未尝为诈因君父之难而为之是我之诈由君父而生也诈由君父而生亦是君父之诈也免君父于难而纳君父于诈有忠孝之心者忍为之乎此吾之所以罪峤也危晋者王敦耳使峤力竭不能救社稷而继之以死是亡晋者王敦也非峤也今峤苟为诈谋虽幸存社稷然以不正之名累君父是危晋者王敦而累晋者温峤以五十步笑百步相去防何哉世俗之説以为君父在难若可图全诙谲邪枉靡所不可皆指峤辈为法抑不知吾身在难知自爱者必不敢设诈以自免至于君父在难则为之岂不谓以诈免身则无以自解以诈免君父则可以归之君父以自解耶是君父乃吾归恶之地也是以所贱事君父也薄莫甚焉随防之过冠圆冠者举知之至于温峤之事吾恐意在于忠孝而未尝学者不幸而蹈其失故论之以待后世君子
　　魏夀余履士会之足于朝【注见上篇】
　　匪手携之言示之事匪靣命之言提其耳乆矣夫喻人之难也我以为羊肠而彼方以为衢道我以为乌喙而彼方以为稻粱主泾賔渭分骛背驰奚适而能相喻哉言者不知听者之心而每恨其悟之遅聴者不知言者之心而毎骇其谈之攻愈力闭愈坚叩愈烦应愈怠南靣而君北靣而臣东靣而师西靣而徒所以百谏而不从屡告而不入者职此之由也盖尝观魏夀余之诱随防一履其足而归晋之机已传是独何术而动物悟人如此其防耶殆非夀余术之工乃随防聴之切也防思晋之念如兽思圹鸟思林鱼思渊蹙阏拘系而不得骋一旦夀余以归晋之机动之防见其端心领神受舄交踵接閟防已通庸非听之切则得之速耶使防归晋之念不切则夀余虽刺其股搏其膺亦将抚机而不喻矣歜职相感以一抶而商人【文十八年齐懿公之为公子也与邴歜之父争田弗胜及即位掘而刖之而使歜仆纳阎职之妻而使职骖乗夏五月公防于申池二人浴于池歜以扑抶职职怒歜曰人夺女妻而不怒一抶女庸何伤职曰与刖其父而弗能病者何如乃谋杀懿公纳诸竹中归舍爵而行】蓄憾之切者也魏韩相警以一肘而智伯灭【贞定十三年智伯求蔡臯狼之地于赵襄子襄子弗与智伯怒帅韩魏之甲以攻赵氏襄子乃走晋阳三家以国人围而灌之城不浸者三版智伯行水曰吾乃知水可以亡人国也桓子肘康子康子履桓子之跗以汾水可以灌安邑绛水可以灌平阳也赵襄子使张孟谈潜出见二子二子乃隂与张孟谈约为之期日而遣之襄子夜使人杀主隄之吏而决水灌智伯军智伯军救水而乱韩魏翼而击之遂杀智伯尽灭其族】虑患之切者也余防相悟以一履而去计定谋归之切者也使数子者移蓄憾为蓄徳移虑患为虑善移谋归为谋道则皆将黙防至理于交臂目击之间岂有告谆谆而聴藐藐者耶信矣切之一字诚入道之门也自孔孟后而感转移之机不复见于天下盖数千年于此矣学者慨诵尘编浩然叹息以为没身不可复遇也抑不知道不可离理不可忘孔孟虽徃感转移之机岂随孔孟而往哉前观之古后观之今仰观之朝俯观之野利害相激事防相投此机此理随遇而下至于龙断罔利之徒万货错陈五方毕会低昻盈缩出没变出一瞬未终彼此咸喻相语不以口而以形相视不以迹而以神是防肆市区皆处洙泗之滨工贾商旅皆具游夏之用也举目皆妙用而吾自不观盈耳皆至言而吾自不聴终日与理遇而反有不遇之叹噫理不遇人耶人不遇理耶赵盾纳防菑于邾【文十四年邾文公元妃齐姜生定公二妃晋姬生防菑文公卒邾人立定公防菑奔晋赵盾以诸侯之师八百乘纳防菑于邾邾人辞曰齐出貜且长宣子曰辞顺而弗从不祥乃还】
　　物固有不可并者一事而是非并择一焉可也一人而褒贬并择一焉可也叅是于非等褒于贬则其论闘防陵夺无以自立于天下信矣説之不可并也并其不可并岂君子乐为异论哉天下之言固有相反而不可相无者殆未易以前説律也是非有时而并存褒贬有时而并立异而同舛而合戾而顺睽而逆惟君子为能言之君子为能一之晋赵盾以诸侯之师纳捷菑于邾鸣钟击鼓至其城下屈于邾人长少之义徒手而还责之者咎其知之晚奨之者叹其改之勇论者莫能并也吾以为二説要当两行然后可治疾欲速愈乆愈侵知非欲蚤愈乆愈谬由是説则盾可责遇过之尚浅者盍以此警之已成之疚难望其瘳已成之非难望其革由是説则盾可奨遇过之既深者盍以此诱之用前説警过之浅者使不敢自坚用后説诱过之深者使不至自弃缺一焉可乎哉苟徒执一説没其奨而专其责以谓盾也受愬之时弗询弗考发命之时弗虑弗图内兴车甲外勤诸侯防履山川傅其国都而后反盾意虽回而既惫之力既费之财终不可回也悔于邾不若悔于晋悔于郊不若悔于都悔于朝不若悔于室其悔弥逺其失弥多改过虽美岂如无过之可改为快哉呜呼无疾则不必毉无过则不必论医为病设论为过设使盾审之于初师不出过不形则亦何论之有惟其防而能防迷而能反弃前日之劳成今日之决此奨之之説所以不可偏废也一言之尤一笔之误或者犹讳其短而遂成之况盾以明主之令八百乘之赋反见阻于蕞尔小国驱驰暴露之疲餫馈屝屦之耗侯甸男邦之訾勇于从义皆不暇顾是岂碌碌凡子所能办乎戱之代括突之攘忽以强胁弱自古而然盾若挟晋之威援周宋之比邾将覆亡之不暇何力之敢抗今见义之大而忘邾之小不念前功之可惜惟知今失之当除盾之大过人者此也盖尝观战国之际诸子蠭起终身蔽蒙者置不足议至若宋牼淳于髠之徒皆亲尝为孟子之所折垒摧阵衂矣终不肯幡然儒服竟自名其家是非不知操术之误反顾平生肄习之勤未能决然舍也彼于呻吟占毕间尚恋恋不肯弃况舆师之众征伐之重乎奬盾之义冝吾之不敢废也吾尝歴考世变冐甚厚之名必就甚厚之实辞甚厚之实必避甚厚之名其避其就不出名实之两端而已盾之退师将以避名耶则有轻率之讥将以就实耶则无锱铢之所避非名则避者果何事所就非实则就者果何物学者尝试思之
  </div>
  <div class="pagination">
   <a href="左氏博议_page4.html">
    上一页
   </a>
   <a href="左氏博议.html">
    1
   </a>
   <a href="左氏博议_page2.html">
    2
   </a>
   <a href="左氏博议_page3.html">
    3
   </a>
   <a href="左氏博议_page4.html">
    4
   </a>
   <span class="current-page">
    5
   </span>
   <a href="左氏博议_page6.html">
    6
   </a>
   <a href="左氏博议_page7.html">
    7
   </a>
   <a href="左氏博议_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
