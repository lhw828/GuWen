<!DOCTYPE html>
<html>
<head>
    <meta charset="UTF-8">
    <title>春秋大全 - 第 29 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋大全 - 第 29 页/共 57 页</h1>
    <div class="content">　　宣公中
　　【已定王未五年】七年【晋成五齐惠七衞成三十三蔡文十郑襄三曹文十六陈灵十二桓三十五宋文九秦桓三楚庄十二】
　　春衞侯使孙良夫来盟
　　【左传春衞孙桓子来盟始通且谋防晋也谷梁传来盟前定也不言及者以国与之不言其人亦以国与之不日前定之盟不日】
　　来盟为前定者尝有约言矣未足効信而释疑又相歃血固结之尔是盟衞欲为晋致鲁而鲁专事齐初未与晋通也必有疑焉而衞侯任其无咎故遣良夫来为此盟而公卒见辱盟非春秋之所贵义自见矣【汪氏曰他国大夫来盟皆公与之盟但言来而与公敌礼可知外大夫之伉尊鲁君之失列不待贬而自着矣惟屈完来盟于师下书盟于召陵则见完之服义而不敢伉也宣公倚齐簒国晋为盟主缺于修好故与衞结盟而不能逭伯者之讨葢于已有慊而欲借小信以免辱其足恃乎然鲁衞兄弟之国解纷救患迭相为援衞成之执僖公为之纳赂于王与晋侯而得免黒壤之止疑亦衞成言于晋而以赂得释耳】
　　夏公防齐侯伐莱
　　【左传不与谋也凡师出与谋曰及不与谋曰防髙氏曰公方与衞盟将复从晋而又应齐侯之命兴兵以陵弱小之国此取辱之道也】
　　秋公至自伐莱大旱
　　及者内为志防者外为主平莒及郯公所欲也故书及继以取向即所欲者可知矣伐莱齐志也故书防继以伐致即师行之危亦可知矣【汪氏曰春秋以来桓致伐郑庄致伐衞伐戎党簒攘夷皆非常也僖致伐楚伐郑围许则桓文之大征伐也他侵伐皆不致伐齐取谷以蛮荆而治中国仅致焉耳本为伐莱莱微国也特书致者竭志从人而不思力之不足声罪伐人而不察已之有瑕兵出逾时烦民毒众为宣公危之也前此伐莒后此伐皆不致圣人葢有深意矣】公与齐侯俱不务徳合党连兵恃强陵弱【汪氏曰莱东夷小国初无召兵之衅公与齐侯伐之不过陵弱暴寡而已】是以为此举也军旅之后必有凶年【前汉书淮南王传安上书曰军旅之后必有凶年言以其愁苦之气薄隂阳之和感天地之精而灾气为之生也】言民以征役怨咨之气感动天变而旱干作矣其以大旱书者或不雩或虽雩而不雨也【杜氏曰书旱不书雩雩无功或不雩】不雩则无恤民忧国之心雩而不雨格天之精意阙矣【汪氏曰旱之为言悍也上之人持亢阳之节暴虐于下则旱灾应之宣公连嵗事齐烦于朝聘兵戎之事故先乎伐莱而螽为灾后乎伐莱而旱为虐犹不知警而重取于民葢不至于税亩不已也】
　　附録【左传赤狄侵晋取向隂之禾】
　　冬公防晋侯宋公衞侯郑伯曹伯于黒壤
　　【左传郑及晋平公子宋之谋也故相郑伯以防冬盟于黒壤王叔桓公临之以谋不睦晋侯之立也公不朝焉又不使大夫聘晋人止公于防盟于黄父公不与盟以赂免故黒壤之盟不书讳之也杜氏曰黒壤晋地一名黄父】
　　防而不得见不以不得见为讳【汪氏曰成十六年防沙随晋听叔孙侨如之谮不见公】盟而不与盟不以不与盟为讳【汪氏曰昭十三年同盟于平丘晋听邾莒之诉公不得与盟】则曲不在公而主防盟者之罪耳与于防不与于盟而公有歉焉非主防盟者之过也则书防不书盟若黒壤是也【杜氏曰慢盟主以取执止之辱故讳之】晋侯之立公既不朝又不使大夫聘而毎嵗适齐是宣公行有不慊于心而非晋人之咎矣凡不直者臣为君隐子为父隐于以养臣子爱敬之心而不事盟主又以赂免则不直在已矣【汪氏曰文公以不朝晋而见讨处父之盟书其事而不书公以诸侯之立当朝王而不当朝晋也其罪未可深责也宣公亦以朝晋而见讨黒壤之盟书公而不书其事以连嵗朝齐则亦当朝晋其罪实不可逭也是文公之辱其责在晋而宣公之辱宜自责也虽然忽盟主而不事缺于朝聘之礼特小过耳宣公簒立得罪于君父是大恶也晋人略大恶而问小过葢当时霸者逞其私欲惟利之求故罪其慢已以取赂而已矣使晋成之讨如晋厉之执曹成而归诸京师则残正之刑复何逃焉春秋为尊者讳冬防而春书至考其故而义自见矣庐陵李氏曰自文公以来晋以不朝讨鲁者再见矣文公二年辱以处父之盟今年不与黄父之盟晋固可责也而文宣之不能谨于礼以至衰败亦有由矣就二公论文公止辱以处父之伉而黄父之防止讳盟不书也宣公五年止于齐七年止于晋何以为国哉家氏曰晋自新城以来君侈而臣专政乱于内威亵于外霸权尽削诸侯离散楚行师中原而不敢问齐崛强东夏而无所忌成公新立合四国之君以为此防郑舍楚而从晋再防于扈诸侯皆序庶几中国之犹有伯也陈氏曰晋灵公之防同皆不序自黒壤而下复序诸侯何也垂陇之役初以大夫防盟自以大夫防盟而后不序诸侯不序诸侯犹责伯者也终灵公之篇则诸侯无贬矣以其不胜贬序之可也自隐而下君恒称君贬人之故诸侯多败词焉自文而下大夫恒称大夫贬人之故大夫多贬词焉诸侯不胜贬则政在大夫矣大夫不胜贬则陪臣执国命矣】
　　【庚定王申六年】八年【晋成六齐惠八衞成三十四蔡文十一郑襄四曹文十七陈灵十三桓三十六宋文十秦桓四楚庄十三】
　　春公至自防
　　【临川吴氏曰宣公簒立自疑而不敢防晋衞欲为晋致鲁故去春使孙良夫来盟而后去冬公与黒壤之防纵使无左氏所记止公不得与盟之辱亦必懐疑而自见故此书至而自是不敢如晋矣汪氏曰前此防平州不至纳赂于齐则无危殆之患此特书至以公见止于晋逾年始返也盟防常事不至桓文之盟防见不至也牡丘于淮则桓公之衰新成则晋伯在大夫他未有书至者也宣公致黒壤与断道前则见讨于晋后则与晋谋讨齐皆危殆之事也】
　　夏六月公子遂如齐至黄乃复
　　【公羊传其言至黄乃复何有疾也何言乎有疾乃复讥何讥尔大夫以君命出闻丧徐行而不返谷梁传乃者亡乎人之辞也复者事毕也不专公命也杜氏曰黄齐地】
　　至黄乃复壅君命也【髙氏曰不称有疾者大夫受命而出虽死以尸将命岂可以疾而废君命耶张氏曰罪其违君命也与公孙敖不至而复同】有疾亦不复可乎大夫以君命出闻丧徐行而不返未致事而死以尸将事【何氏曰闻丧者闻父母之丧徐行者不忍疾行又为君当使人追代之以丧喻疾者丧尚不当返况于疾乎不言有疾者有疾犹不得反也仪礼聘礼篇若有私丧则哭于馆衰而居不饔食归使众介先衰而从之若賔死未将命则既敛于棺造于朝介将命】楚伐吴陈侯使公孙贞子往吊及良而卒将以尸入吴人辞焉上介芋尹葢曰寡君使葢备使吊君之下吏无禄使人逢天之慼大命陨坠絶世于良废口供积【音渍】一日迁次今君命逆使人曰无以尸造于门是我寡君之命委于草莽也无乃不可乎吴人不敢辞君子以为知礼【事见左传哀公十五年】乃者无其上之词【汪氏曰乃者继事之辞而有专意士匄之乃还专而合于义者也仲遂之乃复专而不合于义者也】其曰复事未毕也【汪氏曰敖言不至则实未尝如京师遂言至黄而下书卒则知有疾而返是敖之罪视遂尤重也○陆氏曰谷梁云还者事未毕复者事毕文正倒也当为还者事毕复者事未毕师还公还自晋归父还自晋士匄闻齐侯卒乃还皆不复更往故曰还事毕也公如晋至河乃复公孙敖如京师不至而复仲遂至黄乃复皆事未毕而复也】
　　辛巳有事于大庙仲遂卒于垂
　　【公羊传仲遂者何公子遂也何以不称公子贬曷为贬为弑子赤贬然则曷为不于其弑焉贬于文则无罪于子则无年谷梁传为若反命而后卒也此公子也其曰仲何也疏之也何为疏之也是不卒者也不疏则无用见其不卒也则其卒之何也以讥乎宣也其讥乎宣何也闻大夫之丧则去乐卒事杜氏曰有事祭也仲遂卒与祭同日略书有事为绎张本垂齐地非鲁境故书地不言公子间无异事省文从可知也陈氏曰大夫卒竟内不地地竟外也】
　　有事言时祭【汪氏曰当时禴祭不书禴者失不在祭也临川吴氏曰有事者时享之常礼也先儒谓此为时祫秦溪杨氏云四时禴祠蒸尝祭羣庙礼烦乃于太祖之庙合髙曽祖祢之主共祭之今按礼有一犆一祫之説或分享于五庙或合享于太庙合享则书有事于太庙分享则书四时祭名时享常事不书欲知仲遂以祭之日而卒故书】此公子遂也曷为书字生而赐氏俾世其官也曷为书卒以事之变卒之也【问仲遂卒何以不书公子茅堂胡氏曰仲遂本不当书卒以事之变而卒之故不复书公子其曰仲遂以见生而赐之氏也】古者诸侯立家大夫卒而赐氏其后尊礼权臣宠遇贵戚而不由其道于是乎有生而赐氏其在鲁则季友仲遂是也襄仲杀恶及视援立宣公而宣公深徳之故生而赐氏使世大夫以答之也经于其卒书族以志变法之端为后世戒【陈氏曰大夫卒恒称名其兼字之何自是仲氏世为卿故讥之也张氏曰仲遂得罪于文公以翚不书卒例之不当书卒因事之变卒之也书仲遂其字也葢宣公徳之于季友之于僖公同有辅立之恩故亦生而赐氏俾世其卿也临川吴氏曰仲者遂之字卒而以字加于名之上者赐之族而以其字为氏豫命其子孙世世为卿如季友之例也庐陵李氏曰仲遂称仲正与季友称季同友上书公子而遂不称公子者杜氏陈氏谓蒙上文是也仲遂弑君正与公子翚同当不书卒此书卒者因事之变以明卿卒不绎之礼也有事只时祭以非祭之失故不书祭名正义以为此禘祭者非也仲遂之子为公孙归父归父以宣十八年出奔鲁人以归父之弟仲婴齐后之为仲氏见成十五年○刘氏曰谷梁云其曰仲疏之也非也即春秋欲疏之何不书遂卒若无骇与侠乎且欲疏弑君之臣不书其氏反书其字何也】
　　壬午犹绎万入去籥
　　【左传有事于太庙襄仲卒而绎非礼也公羊传绎者何祭之明日也万者何干舞也籥者何籥舞也其言万入去籥何去其有声者废其无声者存其心焉尔存其心焉尔者何知其不可而为之也犹者何通可以已也谷梁传犹者可以已之辞也绎者祭之旦日之享賔也万入去籥以其为之变讥之也】
　　绎者祭之明日以賔尸也【孙炎曰寻绎复祭也尔雅绎陈也是陈昨日之礼何氏曰礼绎继昨日事但不灌地降神天子诸侯曰绎大夫曰賔尸士曰宴尸天子以卿为尸诸侯以大夫为尸卿大夫以下以孙为尸尸属昨日配先祖食不忍辄忘故因以复祭殷曰彤周曰绎朱子曰賔尸以賔客之礼燕为尸者】犹者可已之词【朱子曰犹绎是不必绎而犹绎也】万舞也以其无声也故入而遂用籥管也【何氏曰籥所吹以节舞也吹籥而舞文乐之长诗左手执籥注文舞也籥如笛而六孔】以其有声也故去而不作【吕氏曰万舞文武二舞之总名籥武文舞之别名文舞又谓之羽舞葢文舞吹籥秉翟羽也万入去籥者文武二舞俱入于二舞中去羽舞吹籥者】是谓故知不可存其邪心而不能格也【何氏曰明其心犹存于乐知其不可故去其有声者而为之张氏曰喜怒哀乐发而中节谓之和仲遂杀嫡宣公以其私于已而爱之生赐之氏今出使擅返不正其罪其喜乐既不以正闻丧当哀又复心知其不可故行吉礼春秋谨书始末以见其心不正而施之宗庙朝廷者谬戾如此详观书法见圣人格心之道矣】礼大夫卒当祭则不告【汪氏曰檀弓衞太史栁庄寝疾公曰若疾革虽当祭必告今按君在祭不当告故衞献公越常礼以厚其臣然疏谓祭事虽了与尸为礼未毕耳】终事而闻则不绎【礼记檀弓仲遂卒犹绎仲尼曰非礼也卿卒不绎杜氏曰鲁人知卿佐之丧不宜作乐而不知废绎故纳舞去籥沈氏曰按曽子问诸侯祭社稷爼豆既陈闻天子崩后之丧废则卿丧不废正祭绎是又祭为卿故当废之】不告者尽肃敬之诚于宗庙不绎者全始终之恩于臣子今仲遂国卿也卒而犹绎则失宠遇大臣之礼矣春秋虽隆君抑臣而体貌有加焉则亷陛益尊而臣节砺【说文砺本作厉前汉书贾谊传人主之尊譬如堂羣臣如陛众庶如地故陛九级上亷远地则堂髙陛亡级亷近地则堂卑君之宠臣虽有过刑戮之罪不加其身所以体貌大臣而厉其节也注亷侧隅也】后世法家专欲隆君而不得其道至以犬马国人相视大伦灭矣圣人书法如此存君臣之义也【茅堂胡氏曰若专于尊君则视臣如犬马臣亦视君如寇雠上下俱无恩礼则贤者退处所存者阿谀小人将有以天下奉一人之説矣春秋书仲遂犹绎谓君与卿佐为一体股肱或亏岂不隐痛仁宗以富弼母丧在殡罢春宴韩魏公薨神宗发哀过举数皆得春秋之法或问去乐卒事是否曰凡享祀宗庙当尽礼卿卒于外而去乐卒事是私家强公室弱也君臣上下才过毫厘即失正以此看春秋于人伦上有无穷妙意石氏曰礼有轻重先后之不同以祭视绎则祭为重而绎为轻以绎视卿佐之丧则绎为轻而卿佐之丧为重有国者当图其称也孙氏曰仲遂虽卒犹当追正其罪宣公不能正遂之罪则当为之废绎何者君臣之恩未絶也髙邮孙氏曰仲遂弑君之贼苟以弑逆讨之则罪无所逃矣宣公恃之得位既任之为大夫则当尽遇臣之礼卒而犹绎万入去籥所谓知其不可而为之者也庐陵李氏曰犹为可已之辞三传皆同此事与昭十五年叔弓卒略同彼以去乐卒事为得礼此以犹绎为失礼皆记事之变也又曰遂之生不当赐氏而赐氏遂之卒不当绎而犹绎或进或退一则谨世臣之始一则重大臣之终并行而不相悖也】
　　戊子夫人嬴氏薨
　　敬嬴文公妾也何以称夫人自成风闻季友之繇【直救反】事友而属其子及僖公得国立以为夫人于是乎嫡妾乱矣春秋于风氏凡始卒四贬之则禘于太庙秦人归襚荣叔含赗召伯防葬去其姓氏不称夫人王再书而无天是也敬嬴又嬖私事襄仲而属宣公不待致于太庙援例以立则从同同而无贬矣其意若曰以义起礼为可继苟出于私情而非义后虽欲正可若何【啖氏曰成风之后妾母皆僭用夫人礼故亦书薨以着其非家氏曰哀姜淫乱与庆父同弑二君齐桓讨而杀之僖于是尊其母成风为夫人以配其父此僭也然非哀姜不终则僖亦未敢遽如此今敬嬴之事则异于是嬴以嬖妾私事襄仲弑子赤立宣公逐嫡母归齐而已僭夫人之位出姜无罪为贼臣悖妾所逐不得与哀姜同例嬴与其子弑君逐母僭号夫人亦不得与成风偶使遇齐桓则敬嬴襄仲皆当比而诛戮王室不竞中国无伯得以肆行无忌孰知天道祸盈至是八年仲使齐死于路后八日嬴陨于鲁与哀姜庆父先后即诛其事相类但有天讨人刑之异耳汪氏曰春秋既书夫人姜氏薨于夷又书夫人风氏薨则知哀姜为庄公夫人而成风乃妾也既书夫人姜氏归于齐又书夫人嬴氏薨则知出姜为文公夫人而敬嬴乃妾也直书于策读者比事以考之虽微传而嫡妾之分明矣　赵氏曰公谷并云熊氏文諡为顷据理顷为恶諡不应公母加恶諡当从左氏为敬嬴】
　　晋师白狄伐秦
　　【白狄始见经左传春白狄及晋平夏防晋伐秦晋人获秦谍杀诸綘市六日而苏杜氏曰白狄狄别族故西河郡有白狄氏】
　　晋主夏盟纠合诸侯扶大义安诸夏乃其职矣秦人之怨起自侵崇其曲在晋责已可也既不知自反释怨修睦以补前过已可咎矣乃复兴师动众防戎狄以伐之独不恶伤其类乎直书于策贬自见矣【髙氏曰殽之役书及姜戎此不言及者以传考之白狄为主也经先晋者所以存晋也晋为伯国之主而甘以兵属人晋之耻也家氏曰不书及偶晋于狄亦狄晋耳庐陵李氏曰晋絶秦书曰白狄及君同州君之仇雠而我之昏姻也晋与秦自侵崇起衅七年而未巳晋昏狄而结以伐秦其罪大矣故自此至成十三年吕相絶秦皆连兵之事秦康共晋襄灵之后晋成秦桓之交兵又始于此】
　　楚人灭舒蓼
　　【左传楚为众舒叛故伐舒蓼灭之楚子疆之及滑汭盟吴越而还杜氏曰舒蓼二国名张氏曰地谱上义阳之蓼文五年已灭于楚此即如舒鸠舒庸葢羣舒别种非二国也】
　　按诗称戎狄是膺荆舒是惩在周公所惩者其自相攻灭中国何与焉然春秋书而不削者是时楚人疆舒蓼及滑汭盟吴越势益强大将为中国忧而民有被髪左衽之患矣经斯世者以为惧有攘却之谋而不可忽则圣人之意也【汪氏曰春秋未有二国连书者虽尚书甲氏及留吁舒蓼不言及实一国耳象山陆氏曰天地中和之气为礼义之所在贵中国者非贵中国也贵礼义也虽更衰乱先王之典刑犹存流风遗俗未尽冺然也蛮荆盛强吞并小国将乗其气力以凭陵诸夏是礼义将无所施矣此圣人之大忧也楚人灭灭黄灭江灭六灭庸至是又灭舒蓼圣人悉书不置其所以望中国者切矣】
　　秋七月甲子日有食之既
　　【茅堂胡氏曰先是中华大国齐晋皆乱楚庄始强肆行侵伐观兵周室郑伯肉袒北败晋师流血色水围宋九月析骸易子此食既之应而五行志以为楚郑分也象山陆氏曰春秋日食三十六而食之既者三日之食与食之深浅皆厯象所能知是葢有数疑若不为变也然天人之际实相感通虽有其数亦有其道质之圣人未尝不应天变以自治洊雷震君子以恐惧修省君子无终食之间违仁造次必于是颠沛必于是所以修其身者素矣然洊震之时必因以恐惧修省此君子之所以无失徳而尽事天之道也况日月之眚见于上乎遇灾而惧侧身修行欲销去之此宣王之所以中兴也知天灾有可销去之理则无疑于天人之际而知所以自求多福矣日者阳也阳为君为父为夫为中国苟有食之斯为变矣食至于既变又大矣言日不言朔食不在朔也日之食必在朔食不在朔厯差也】
　　附録【左传晋胥克有蛊疾郤缺为政秋废胥克使赵朔佐下军】
　　冬十月己丑葬我小君敬嬴
　　【左传葬敬嬴旱无麻始用葛茀】
　　成风薨以夫人葬以小君将祔【音附】于庙而始有二夫人也则四贬之以正其事今敬嬴亦薨以夫人葬以小君使祔于庙无贬以正之从同同可也【范氏曰宣公立妾母为夫人君以夫人礼卒葬也故主书者不得不以为夫人义与成风同】而于宣公元年即以所逆穆姜妇之何也曰妇有姑之辞见敬嬴遂以子贵援例而亟立为夫人也僖公享国八年然后致成风而敬嬴之亟也虽云援例鲁君臣之责亦可知矣无贬而书法若此者犹桓宣弑君而书即位尔【临川吴氏曰僖宣襄昭四妾母羣臣皆逢君之意而尊为夫人也象山陆氏曰襄仲杀太子恶敬嬴为之也敬嬴非嫡而薨以夫人葬以小君鲁君臣之责漈矣春秋作而乱臣贼子惧葢为是也】
　　雨不克葬庚寅日中而克葬
　　【左传雨不克葬礼也礼卜葬先近日避不懐也公羊传顷熊者何宣公之母也而者何难也乃者何难也曷为或言而或言乃乃难乎而也谷梁传葬既有日不为雨止礼也雨不克葬丧不以制也而缓辞也足乎日之辞也】
　　敬嬴以其子宣公属诸襄仲杀太子及其母弟虽假手于仲实敬嬴之谋也经书子赤卒夫人姜氏归于齐其文无贬而读者有伤切之意焉则以秉彛不可灭也传谓哭而过市市人皆哭敬嬴逆天理拂人心之状惨矣其于终事雨不克葬着咎征焉【汪氏曰春秋内葬十有九年唯敬嬴定公二丧遇雨定公得国于逐君之贼敬嬴杀嫡立庶故于终事皆遭隂谴】而谓无天道乎此皆直书以见人心与天理之不可诬者也夫丧事即远有进无退浴于中霤【力救反】饭于牖下小敛于戸内大敛于阼阶殡于客位迁于庙祖于庭塴于墓【塴逋邓反下棺也】以吊賔则其退有节【礼记坊记賔礼毎进以让丧礼每加以远檀弓君于大夫将葬吊于宫及出命引之三步则止如是者三居退朝亦如之哀次亦如之】以虞事则其祭有时不为雨止礼也【礼记王制庶人县封葬不为雨止】雨不克葬丧不以制也【范氏曰礼先迁柩于庙其明昧爽而引既及葬日之晨则祖行遣奠之礼设矣故虽雨犹终事不敢停柩久次】或曰卜葬先远日所以避不懐也【孔氏曰凡卜筮日旬之外曰远某日丧事则先卜下旬避不思念其亲】诸侯相朝与旅见天子入门而雨霑服失容则废矧送终大事人情所不忍遽者反可冒雨不待成礼而葬乎潦车载蓑笠士丧礼也有国家者乃不能为雨备何也【范氏曰士丧礼有潦车载蓑笠则人君之张设固宜兼备】且公庭之于墓次其礼义固不同矣不得不可以为悦无财不可以为悦得之为有财古之人皆用焉【朱子曰不得谓法制所不当得得之为有财言得之而又为有财也】而不能为之备是俭其亲也不亦薄乎故谷梁子曰雨不克葬丧不以制也厚葬古人之所戒而墨之治丧也以薄又君子之所不与故丧事以制春秋之防也【孙氏曰雨不克葬讥无备也葬既有日不为雨止己丑之日丧既行而遇雨也且雨之迟久不可得而知或浃旬弥月其可停柩路次不行乎髙邮孙氏曰孔子葬母雨壊其墓门人修之孔子不乐老耼助葬日食而止既明而后行葢雨则常有可以前备而日食非常不可预知也春秋书雨不克葬葢讥之也汪氏曰礼记孔氏正义云在庙未发之时庶人及卿大夫亦得为雨止若其已发在路及葬则不为雨止其人君在庙及在路及葬皆为雨止今考此年上书葬我小君敬嬴而下书雨不克葬则及葬而雨也苟在庙未发则当云庚寅葬而不云己丑葬矣季文子适晋而求遭丧之礼以行宣公曷乃不豫备遇雨之具乎然潦车载蓑笠县封葬不为雨止皆士庶人之制而非国君之制谷梁讥不克葬而左氏以为得礼近世名儒亦有讲于此者有谓雨而无害于力役者虽葬可也其或天变骇异雨甚水至不可以即土汲汲焉葬反为不可追之悔则左氏之説亦未为失然权二者之宜在乎孝子慈孙之诚敬何如耳春秋之书将以垂法于后国君之葬宜无所不备以雨故不克葬明日乃克葬谓之无贬不可也】
　　城平阳
　　【左传书时也髙氏曰惧晋故也方举大葬又城平阳重困民力也庐陵李氏曰城平阳三传皆无説岂非黒壤既归鲁仍事齐故城邑以备晋乎　家氏曰左氏言水皆正而栽周正十月乃今之八月水星不应昏正此谓书时非也】
　　楚师伐陈
　　【左传陈及晋平楚师伐陈取成而还髙氏曰陈以晋衞见侵复弃楚而从晋故楚以为讨然晋不能救陈陈遂复即楚汪氏曰书师书伐所以着蛮荆之强而伤中国霸者之不振也象山陆氏曰前年晋衞侵陈以其即楚之故至是楚始伐之是楚未能尽得志于陈也楚子陆浑之役观兵周疆问鼎轻重是年疆舒蓼及于滑汭盟吴越而还其强至矣然犹未尽得志于陈郑之间当是时使中国之君臣皆恐惧自治明其政令何遽不能遏其锋哉】
　　【辛定王酉七年】九年【晋成七卒齐惠九衞成三十五卒蔡文十二郑襄五曹文十八陈灵十四桓三十七宋文十一秦桓五楚庄十四】
　　春王正月公如齐
　　【孙氏曰公有母丧而远朝彊齐无哀甚矣】
　　公至自齐
　　夏仲孙蔑如京师
　　【左传春王使来征聘夏孟献子聘于周王以为有礼厚贿之】
　　以浅言之属辞比事春秋教也【孔氏曰属合也比近也春秋聚合防同之辞是属辞比次褒贬之事是比事也】当嵗首月公朝于齐夏使大夫聘于京师此皆比事可攷不待贬絶而恶自见者也【髙氏曰传言王使征聘信斯言也益见王室之微矣】宣公享国九年于周才一往聘其在齐则又再朝矣经于如齐每行必致深罪之也【汪氏曰四年至此三如齐皆书至蜀杜氏曰未输时而书至危之也象山陆氏曰宣公即位九年两朝于齐乃一使其大夫聘于周室王迹既熄纲常沦斁逆施倒置恬不为异春秋之作其得已哉直书于策比而读之而无惧心者吾不知矣】下逮战国周衰甚矣齐威王往朝于周而天下皆贤之【史记烈王六年齐威王来朝是时周室微弱诸侯莫朝而齐独朝之天下以此益贤威王】况春秋时乎而宣公不能也故聘觐之礼废则君臣之位失诸侯之行恶而倍畔侵陵之败起矣此经书君如齐臣如周之意而特书王正月以表之也【汪氏曰前此五年如齐止书春后此十年如齐亦止书春惟此年如齐书王正月葢所以着君朝于邻国臣聘于京师其所厚者薄而其所薄者厚不知大一统之义亦犹襄二十九年书公在楚系之春王正月而上书天王崩楚子卒下书五月公至自楚所以着其不奔天王之丧而相于强夷俾俟送葬而后归其于大一綂之义何如也或谓僖公十年十五年如齐襄公八年二十一年如晋皆书春王正月岂有他义乎吁是不然僖襄如齐晋而王室无嘉好丧葬之事则王正月之书乃常例也其与公如齐仲孙蔑如京师天王崩而公在楚者异矣】
　　齐侯伐莱
　　【襄陵许氏曰赤狄比侵齐不敢报莱不伐齐而齐亟伐之可以观惠公畏强凌弱矣庐陵李氏曰东莱有莱山从齐之小国也齐自七年防鲁伐之今年又自伐之卒于襄六年而灭之矣】
　　秋取根牟
　　【左传言易也公羊传根牟者何邾娄之邑也曷为不系乎邾娄讳亟也杜氏曰根牟东夷国也陈氏曰此年取根牟成六年取鄟襄十三年取邿皆微国也汪氏曰根牟葢小国内讳灭故书取与鄟邿同昭八年搜于红自根牟至于商衞即所取根牟地陈氏曰取言公取不言公非公命也自宣而下征伐在大夫矣○刘氏曰根牟附庸国也左氏曰言易也非也根牟虽小不以兵革不能取也不分别国邑取灭之名而苟记其难易岂春秋意哉公羊曰不系邾娄讳亟也妄甚矣】
　　八月滕子卒
　　【昭公也子文公寿嗣髙氏曰自隐七年书滕侯卒至此始书滕子】
　　九月晋侯宋公衞侯郑伯曹伯防于扈晋荀林父帅师伐陈
　　按左氏讨不睦也陈侯不防荀林父以诸侯之师伐陈晋侯卒乃还则知经所书者与晋罪陈之词也防于扈以待陈而陈侯不防然后林父以诸侯之师伐之也则几于自反而有礼矣不书诸侯之师而曰林父帅师者在防诸侯皆以师听命而林父兼将之也则其众辑矣晋主夏盟又尝救陈所宜与也而惟楚之即夫岂义乎【汪氏曰黒壤之防讨鲁而宣公以赂免扈之防谋齐陈而二国不防葢晋成为弑君者所立不能致讨侵陈之役奄然以元恶主兵是以外不足以却荆楚内不足以服诸侯今此谋齐而簒立之鲁宣独事齐而不防无所忌惮故成公世霸仅能两防诸侯卒无成功春秋于荀林父之讨陈书帅师书伐虽曰与晋而不能庇陈其失亦着矣象山陆氏曰晋自灵公不君之后浸不竞于楚楚之政令日修兵力日强然圣人之情常拳拳有望于晋非私之也内外之辨当如是也前年陈受楚伐势必向楚扈之防乃为陈也陈不即晋荀林父能并将诸侯之师以伐陈春秋葢善之】
　　辛酉晋侯黒臀卒于扈
　　【左传防于扈讨不睦也陈侯不防晋荀林父以诸侯之师伐陈晋侯卒于扈乃还公羊传扈者何晋之邑也诸侯卒其封内不地此何以地卒于防故地也未出其地故不言防也谷梁传其地于外也其日未逾境也杜氏曰扈郑地卒于境外故书地范氏曰诸侯卒于路寝则不地汪氏曰诸侯卒于师曰师曹伯卢及负刍是也卒于防曰防伯成是也于他国则如许男甯蔡侯东国卒于楚吴子遏卒于巢是也于封内则如郑伯髠顽卒于鄵宋公佐卒于曲棘是也晋成公不言卒于防葢防礼已毕故不言防尔　刘氏曰谷梁云其日未逾境也非也未逾境犹在国尔何得书其地然则扈者他国之地名非晋地也】
　　冬十月癸酉衞侯郑卒
　　晋成公何以不葬鲁不防也衞成公何以不葬亦鲁不防也衞成事晋甚谨而鲁宣公独深向齐衞欲为晋致鲁故谋黒壤之防而特使孙良夫来盟以定之也及防于黒壤而晋人止公赂然后免是以扈之防皆前日诸侯而鲁独不往二国继以丧赴亦皆不防此所谓无其事而阙其文者也或曰二君皆有贬焉故不书葬【何氏曰晋成公不书葬簒也衞成公不书葬杀公子服也】误矣鲁人不防亦无贬乎书卒而以私怨废礼忘亲其罪已见春秋文简而直视人若日月之无私照也曲生意义失之远矣【临川吴氏曰春秋刑书也事实辞文善恶毕见圣人何容心哉葢浑浑如天道焉】
　　宋人围滕
　　【左传因其丧也】
　　围国非将卑师少所能办也必动大众而使大夫为主帅明矣然而称人是贬之也滕既小国又方有丧所宜矜哀吊恤之不暇而用兵革以围之比事以观知见贬之罪在不仁矣【蜀杜氏曰诸侯擅兵围人之国况又因其丧故从书人之贬家氏曰滕子卒曽未数月宋乗其丧而围之匪惟乗滕之丧亦乗晋之丧晋政不竞诸侯擅相侵伐贬宋亦以议晋也】
　　楚子伐郑晋郤缺帅师救郑
　　【自是晋楚交伐郑左传楚子为厉之役故伐郑晋郤缺救郑郑伯败楚师于栁棼国人皆喜唯子良忧曰是国之灾也吾死无日矣】
　　楚兵加郑数矣或称人或称爵何也郑自晋成公初立舍楚而从中国正也楚人为是兴师而加郑不义矣故宣公三年书人书侵罪之也次年郑公子归生弑其君诸侯未有声罪致讨者而楚师至焉故特书爵与之也然兴师动众贼则不讨惟服郑之为事则非义举矣故又次年传称楚子伐郑而经书人再贬之也至是称爵岂与之乎按公羊例君将不言帅师书其重者也至此书爵见其陵暴中华以重兵临郑矣何以知其非与之乎曰下书晋郤缺帅师救郑则知其非与之也【汪氏曰凡书救未有不善之也救者善则伐者之罪着矣】由此观春秋书法皆欲治乱贼之党谨内外之辨以一字为褒贬深切着明矣【汪氏曰五年晋荀林父救郑经不书者以是时郑方有弑君之乱所当讨而不当救故不书救今此书郤缺之救据明年传载郑讨归生之罪斵其棺而逐其族葢此时归生已毙矣故书救以与晋也象山陆氏曰伐陈救郑晋之诸臣犹未忘文公之霸业春秋葢善之○庐陵李氏曰春秋凡书救者未有不善之此胡氏正例而陈氏立例以为救不书必救而无功然后书于此条曰书救郑何楚伯也元年救陈今年救郑而辰陵之盟序陈郑于楚子之下遂以诸侯予楚矣此虽与胡氏不合然亦得春秋之微意】
　　陈杀其大夫泄冶
　　【左传陈灵公与孔宁仪行父通于夏姬皆衷其祖服以戏于朝泄冶谏曰公卿宣淫民无效焉且闻不令君其纳之公曰吾能改矣公告三子二子请杀之公弗禁遂杀泄冶孔子曰诗云民之多辟无自立辟其泄冶之谓乎谷梁传称国以杀其大夫杀无罪也泄冶之无罪如何陈灵公通于夏徴舒之家公孙宁仪行父亦通其家或衣其衣或衷其襦以相戏于朝泄冶闻之入谏曰使国人闻之则犹可使仁人闻之则不可君愧于泄冶不能用其言而杀之】
　　称国以杀者君与用事大臣同杀之也称其大夫则不失官守而杀之者有专辄之罪矣泄冶无罪而书名何也冶以谏杀身者也杀谏臣者必有亡国弑君之祸故书其名为徴舒弑君楚子灭陈之端以垂后戒此所谓义系于名而书其名者也比干谏而死子曰商有三仁焉【史记宋世家王子比干纣亲戚也见箕子谏而不听曰君有过而不以死争则百姓何辜乃直言谏纣纣怒杀比干】泄冶谏而死何独无褒词夫语黙死生当【去声】其可而止尔泄冶之尽言无隐不愧乎史鱼之直矣【论语子曰直哉史鱼邦有道如矢邦无道如矢家语史鱼骤谏灵公进蘧伯玉退弥子瑕公不从既死犹以尸谏】方诸比干自靖自献于先王则未同日而语也【茅堂胡氏曰比干在纣之时亲则王子位则三公故谏而不从继之以死泄冶于灵公亲非贵戚之卿而位不为上大夫也直谏而死伤于勇矣故书名以示贬春秋书杀大夫不特罪诸侯之专杀见杀者与有贬焉君子危邦不入乱邦不居如宋子哀微见宋乱而去圣人取其见几所以书字自非有拨乱之全才安可蹈危乱之朝轻生易死而不自爱乎家语子曰比干于纣亲则诸父官则少师固必以死争之泄冶之于灵公位在大夫无骨肉之亲懐宠不去仕于乱朝以区区之一身欲正一国之淫昏可谓狷矣】冶虽效忠其犹在宋子哀鲁叔肸之后乎故仕于昏乱之朝若异姓者如子哀洁身而去可也其贵戚耶不食其禄如叔肸善矣【杜氏曰国无道危行言孙冶直谏于淫乱之朝以取死故不为春秋所贵陆氏曰泄冶之死春秋责其非辅弼之臣居于淫乱之邦不能去位而行强谏乃是取死之道故君子不贵也称国以杀者以直谏纵邪臣害之累上之意可知矣刘氏曰泄冶信能谏其君然而非大臣之操也所谓大臣者必洁其身于进退之始不可入焉则已矣今陈侯君臣之淫非一嵗之积泄冶犹安其朝至不胜其欲而大乱废男女之节然后言之则其从君于昏多矣夫谓之从则其臣也居大臣之位而为具臣之操谏而见杀未为不幸也且陈侯之淫举国皆恶之不独泄冶知之然则非能知君淫之为贤以能止君淫之为贤也非能言国乱之为智以能去国乱之为智也张氏曰君子见几而作不俟终日方灵公君臣驱驰株林之时冶知其不可谏洁身而去可也至于亵慢朝廷衷服而戏则立于其朝者虽欲黙而不可得矣失于不能知几而早辨也木讷赵氏曰荐圭璧于泥涂固已疏矣触虎狼以取死庸得为智乎汪氏曰泄冶之失在于不能早谏以畜止其君之恶然则捐生尽言未可深责苟皆为避祸之计则忠言不入于耳淫虐之君无所不至其祸不可胜言矣文定于徴舒弑君之传曰忠莫显于身见杀而其言验其所以许冶者何如哉】
　　【壬定王戌八年】十年【晋景公孺元年齐惠十卒衞穆公速元年蔡文十三郑襄六曹文十九陈灵十五弑桓三十八宋文十二秦桓六楚庄十五】
　　春公如齐
　　【汪氏曰公至是四朝齐矣】
　　公至自齐
　　此亦如齐亦致其至而不书月上九年亦如齐亦致其至而书月者为是年夏使仲孙蔑如京师故特于嵗首书王正月以着宣公之罪而君臣名分之际谨严如此也归田以为私惠比于君臣名分之际则大小不侔矣
　　齐人归我济西田
　　【左传齐侯以我服故归济西之田公羊传齐已取之矣其言我何言我者未絶于我也曷为未絶于我齐已言取之也其实未之齐也谷梁传公娶齐齐因以为兄弟反之不言来公如齐受之也程子曰齐鲁修好故归鲁田田鲁有也齐非义取之故云归我不足为善也】
　　宣公于齐顺其所欲既以女妻其臣又以兵防伐莱之举又每嵗往朝于齐廷虽诸侯事天子无是也【汪氏曰诸侯事天子比年一小聘三年一大聘五年一朝今宣公自四年至十年七年之间五如齐元年及十年皆一年三遣大夫如齐过于事天子之礼矣】故惠公悦其能顺事已而以所取济西田归之也归讙及阐直书曰归【赵氏曰归者来致之辞】此独书我者乃相亲爱惠遗之意深着齐人助成弑逆之罪也【问传曰其言我者深着齐人助成弑逆之罪也夫定乱臣之位而取其赂以其服而复归之固皆罪矣然其归也不犹愈于取之乎曷为于取不书我而书于归也茅堂胡氏曰天理至公无彼此人欲私炽则有我矣逆己则怒顺之则喜慢己则怒下之则喜鲁宣公之于齐惠葢能顺其所为而致恭以下之也故惠公深喜之而以济西田归鲁其称我者乃相亲爱惠遗之意鲁人复得所赂则心益放恶亦远矣故以深着助成弑逆之罪其取之也以贪人之货已其归之也以悦人之事已而皆不以道也岂以归贤于取乎永嘉吕氏曰取不言我者宣公以立之不正而欲赂齐以求防故不言我以见内无惜之之意也于其归也则公比年如齐情好以笃外有朝聘之礼内有婚姻之故鲁亦欲得而齐以归之是以言我以见内有欲之之意也】或谓济西鲁之本封故书我则误矣以柔巽卑屈事人不以其道而得地与悦人之柔巽卑屈事已不以其道而归其地皆人欲之私而非义矣【髙氏曰元年书齐人取济西田葢鲁以济西之田赂齐而齐人取之也至是而归者公比年朝齐齐侯感公朝事之勤因以归之也夫鲁之分地先君受之于天子岂可失坠又况负弑逆之罪赂以免讨乎齐人取弑逆之赂以纵恶故其取其归皆谨书之家氏曰天道十年而一周人事十年则一变桓之簒隐立十年而无讨春秋于是嵗始书王以正之今宣之簒亦至此十年天王无讨方伯不问齐人忽以赂田来归葢以十年之久天理必复齐人知罪之所在而自举本田以复于鲁也张氏曰不言来者请而得之也讙阐归于取之年故不言我今归于十年之后故书我也特书曰我则取之不以其道而归之不以其正一出于相与之私为可见矣汪氏曰齐人归地者三郓讙龟隂之田孔子以礼化强暴齐景心服而归之书曰来归来归者美辞也讙及阐以哀公悔过迁善归邾子益于邾故齐悼归其二邑故书曰归归者顺辞也惟此济西之田宣公逾礼以悦齐齐惠喜于媚已而归其田于鲁一出于相与之私故书归我我者私已之谓也不惟异于圣人之行王道其比哀公之改过亦不可同日语矣赵氏曰按公羊云已取之又言未絶何迂诞之甚谷梁云不言来公如齐受之也哀八年归讙及阐岂是公受乎但言归我则知其来也省文耳】
　　夏四月丙辰日有食之
　　【何氏曰与八年食既应同事重故累食】
　　己巳齐侯元卒
　　齐崔氏出奔卫
　　【左传夏齐惠公卒崔杼有宠于惠公髙国畏其偪也公卒而逐之奔衞书曰崔氏非其罪也且告以族不以名凡诸侯之大夫违告于诸侯曰某氏之守臣某失守宗庙敢告所有玉帛之使者则告不然则否公羊传崔氏者何齐大夫也其称崔氏何贬曷为贬讥世卿世卿非礼也谷梁传氏者举族而出之之辞也】
　　按左氏崔杼有宠于惠公髙国畏其逼也公卒而逐之奔衞书曰崔氏以族奔也【范氏曰崔杼以世卿专权齐人恶其族令出奔既不欲其身反又不欲立其宗后故逐其族若举族尽去之尔】许翰以谓崔杼出而能反反而能弑者以其宗强于此举氏辨之早也其説得矣【张氏曰特书其氏见崔杼之宗强于齐故势足以逼髙国今日虽逐之而尚能复归于齐如崔成之徒后日卒自遗灭宗之祸岂非族大势张而不知制节谨度卒至凶于家祸于国也欤家氏曰是嵗至杼弑君葢五六十年使杼得年七十此时方在弱冠不应权势已盛为人所畏疑非杼之身或其父但不可考尔】所谓讥世卿者非公羊本防葢门弟子因尹氏武氏称世卿而附益之于此尔经有事同而词异亦有事异而词同一视之则泥【去声】而不通矣【孙氏曰东迁之后天子诸侯之大夫皆世书尹氏讥天子大夫书崔氏讥诸侯大夫髙邮孙氏曰自隐至昭二百年而尹氏世执周政故卒有子朝之难而专废立之权自宣至襄五十余年崔氏世为齐大夫故卒有弑君之祸也春秋之时尊莫如周强莫如齐而世卿之祸如此尹氏崔氏圣人择其至强而为害之深者以为戒也汪氏曰崔杼之奔葢为陈文子之出不久而复反也文定从谷梁谓举族而出之然杼之宗族强盛所以出而能反反而能弑者由其世为大夫故致是耳僖二十八年传纪崔夫防战城濮则世袭大夫可知矣且崔氏乃丁公之子孙殆今五百年苟非世大夫曷能长有后于齐国乎○刘氏曰左氏云书曰崔氏非其罪也且告以族不以名非也齐虽告以族春秋固当正之若曰崔杼无罪则栾盈亦无罪何以不曰栾氏出奔耶】
　　公如齐
　　【左传公如齐奔丧杜氏曰公亲奔丧非礼也公出朝防奔丧防葬皆书如不言其事史之常也】
　　五月公至自齐
　　【公如齐止此】
　　文约而事详者经也春如齐朝惠公夏如齐奔其丧若是虽不致可也而皆致者甚之也【汪氏曰礼诸侯卒有服者奔丧无服者防葬公之于齐非有服也而亲奔其丧谄谀甚矣以谄事齐不问礼之当否有取危之道故春夏两如皆志之】天王之丧不奔欲行郊礼而汲汲于奔齐惠公之丧天王之葬不防使微者往而公孙归父防齐惠公之葬其不顾君臣上下尊卑之等所谓肄人欲灭天理而无忌惮者也词繁而不杀圣人之情见矣【薛氏曰行不以礼而源源不已何公之不惮烦也家氏曰天王之丧鲁不奔不赙今也懐辅簒之私恩如齐奔丧事之悖也春而书公如齐公至自齐曽未数月又书公如齐公至自齐备书所以贬之也汪氏曰鲁君亲往奔丧送葬者三春秋于此年书齐侯元卒公如齐公至自齐于成十年书晋侯儒卒公如晋明年三月公至自晋襄二十八年书公如楚楚子昭卒明年正月公在楚五月公至自楚虽不言奔丧送葬而其实了然矣春秋厯十有二王惟叔孙得臣叔鞅送襄景之葬公孙敖奔襄王丧而不至鲁之不知所尊至于此极他何望焉驯至昭公之吊少姜至河乃复以国君之重奔嬖妾之丧却而不纳益可伤矣】
　　癸巳陈夏徴舒弑其君平国
　　【左传陈灵公与孔宁仪行父饮酒于夏氏公谓行父曰徴舒似女对曰亦似君徴舒病之公出自其廐射而杀之二子奔楚】
　　陈灵公之无道也而称大夫之名氏以弑何也祸莫大于拒谏而杀直臣忠莫显于身见杀而其言騐泄冶所为不惮斧钺尽言于其君者正谓灵公君臣通于夏徴舒之家恐其及祸不忍坐观故昧死言之灵公不能纳又从而杀之卒以见弑而亡其国此万世之大戒也特书徴舒之名氏以见泄冶忠言之騐灵公见弑之由使有国者必以远色修身包容狂直开纳谏诤为心也【家氏曰君无道称国以弑陈灵朋淫杀谏而弑者以氏名书葢不着徴舒氏名无以见祸乱之所从生讨徴舒亦所以治平国也】以为罪不及民故称大夫以弑者非经意矣【张氏曰古人以礼为防闲而人君之尊有妃偶嫔御之侍有居处出入之奉有亷耻羞恶之限所以养其尊贵者至矣何至驱驰于株林以为乐哉泄冶之谏夏南之诗皆以其舍人道而躬为禽兽之行也考之外传前年单子如楚过陈时泄冶未死也单子归而告王以陈侯帅其卿佐南冠以淫于夏氏陈侯不有大咎国必亡已见之于三年之前矣能无及乎观春秋所书弑君如陈平国齐光蔡固以千乗之主而自侪于闾巷小人所不为者心术之惑可不戒哉髙氏曰灵公弑而子午嗣是为成公成公不讨弑君父之贼则知灵之恶播于国人而徴舒之罪国人所不憝也汪氏曰礼称诸侯非问疾吊丧而入诸臣之家是谓君臣为谑注者谓陈灵公数如夏氏以取弑焉夫人君之举动尚谨于嫌疑之际而不可轻也况可紊男女之别恣鸟兽之行其不为朱温之万段者几希矣】
　　六月宋师伐滕
　　【左传滕人恃晋而不事宋六月宋师伐滕】
　　前围滕称人刺伐丧也此伐滕称师讥用众也宋大国爵上公霸王之余业力非不足也今邻有弑逆不能声罪致讨【张氏曰宋鲍以簒弑得国视陈郑逆乱恬不为怪】乃用大众以伐所当矜恤之小邦且滕不事已无乃已徳犹有所阙而滕何尤焉故特称师以着其罪而汲汲于诛乱臣讨贼子之意见矣【家氏曰宋鲍间晋之多故而用师于滕围之未服又从而伐之未必无宋襄执婴齐之心襄且不能有成而况于鲍乎春秋书之所以贬之也象山陆氏曰宋大国也滕小国也滕安能害宋宋之伐滕陵蔑小弱以逞所欲尔左氏谓滕人恃晋而不事宋然晋之伯业方不竞滕固微国何恃之有或者事晋之故而有阙于宋欤宋亦何义而责滕之事已大当字小恤其不及焉可也去年因其丧而围之今年又兴师而伐之其为陵蔑小弱以逞所欲明矣陈恒弑其君孔子朝鲁侯而请讨之前月陈方以弑君告宋为邻邦不知此何时耶而牟牟焉兴师伐滕以逞所欲尚得为有人心者乎庐陵李氏曰滕自宋人执婴齐之后滕遂为宋私属故宋之盟叔孙豹曰滕宋私也成周之灭仲几曰滕宋役也小国之偪于强暴非一日矣】
　　公孙归父如齐葬齐惠公
</div>
    <div class="pagination">
<a href="春秋大全_page28.html">上一页</a><span>...</span><a href="春秋大全_page24.html">24</a><a href="春秋大全_page25.html">25</a><a href="春秋大全_page26.html">26</a><a href="春秋大全_page27.html">27</a><a href="春秋大全_page28.html">28</a><span class="current-page">29</span><a href="春秋大全_page30.html">30</a><a href="春秋大全_page31.html">31</a><a href="春秋大全_page32.html">32</a><a href="春秋大全_page33.html">33</a><a href="春秋大全_page34.html">34</a><span>...</span><a href="春秋大全_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
