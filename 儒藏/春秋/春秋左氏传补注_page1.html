<!DOCTYPE html>
<html>
<head>
    <meta charset="UTF-8">
    <title>春秋左氏传补注 - 第 1 页/共 2 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左氏传补注 - 第 1 页/共 2 页</h1>
    <div class="content">　　钦定四库全书　　　　　经部五
　　春秋左氏传补注　　　　春秋类
　　提要
　　【臣】等谨案春秋左氏传补注十卷元赵汸撰汸尊黄泽之説春秋以左氏传为主注则宗杜预左有所不及者以公羊谷梁二传通之杜所不及者以陈传良左传章防通之是书即采傅良之説以补左传集解所未及其大防谓杜偏于左傅良偏于谷梁若用陈之长以补杜之短用公谷之是以救左传之非则两者兼得笔削义例触类贯通传注得失辩释悉当不独有补于杜解为功于左传即圣人不言之防亦灼然可见葢亦春秋家持平之论也至杜预释例自孔頴达散入疏文久无单行之本今从永乐大典裒辑始复为完书陈傅良之章防世尤罕覩汸所采録略存梗概固考古所亟取矣乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀












　　春秋左氏传补注原序
　　春秋鲁史记事之书也圣人就加笔削以寓其拨乱之权惟孟子为能识其意故曰其事则齐桓晋文其文则史其义则孔子曰窃取之矣此三者述作之源委也自三传失其防而春秋之义不明左氏于二百四十二年事变略具始终而赴告之情策书之体亦一二有见焉则其事与文庶乎有考矣其失在不知以笔削见义公羊谷梁以书不书发义不可谓无所受者然不知其文之则史也夫得其事究其文而义有不通者有之未有不得其事不究其文而能通其义者也故三传得失虽殊而学春秋者必自左氏始然自唐啖赵以来说者莫不曰兼取三传而于左氏取舍尤详则宜有所发明矣而春秋之义愈晦何也凡春秋之作以诸侯无王大夫无君也故上不可论于三代盛时而下与秦汉以来举天下制于一人者亦异其礼失乐流陵夷渐靡之故皆不可以后世一切之法绳之而近代说者类皆槩以后世之事则其取诸左氏者亦疏矣况其说经大防不出二途曰褒贬曰实録而已然尚褒贬者文苛例密出入无凖既非所以论圣人其以为实录者仅史氏之事亦岂所以言春秋哉是以为说虽多而家异人殊其失视三传滋甚盖未有能因孟子之言而反求之者至资中黄先生之敎乃谓春秋有鲁史书法有圣人书法必先考史法而后圣人之法可求若其本原脉络则尽在左传盖因孟子之言而致其思亦已精矣汸自始受学则取左氏传注诸书伏而读之数年然后知鲁史旧章犹赖左氏存其梗槩既又反覆乎二传出入乎百家者又十余年又知三传而后说春秋者惟杜元凯陈君举为有据依然杜氏序所著书自知不能错综经文以尽其变则其专修左氏传以释经乃姑以尽一家之言陈氏通二传于左氏以其所书证其所不书庶防善求笔削之防然不知圣人之法与史法不同则犹未免于二传之蔽也呜呼使非先生积思通微因先哲之言以悟不传之秘学者亦将何所寘力乎第左氏传经唐宋诸儒诋毁之余防无一言可信欲人潜心于此而无惑难矣间尝究其得失且取陈氏章指附于杜注之下去两短集两长而补其所不及庶防史文经义互见端绪有志者得由是以窥见圣人述作之原凡传所序事多列国简牍之遗名卿才大夫良史所记其微辞奥防注有未备者颇采孔氏疏畅而通之诸牵合猥陋有不逃后儒之议者亦具见其说以极夫是非之公焉若夫不得于经则致疑于传务为一切之说以释经而无所据依以持其说则岂杜氏陈氏比乎故三传之外不可无辨证者惟二家他说固不暇及也新安赵汸序





　　钦定四库全书
　　春秋左氏传补注卷一　　　元　赵汸　撰隐公
　　是以隐公立而奉之【陈氏曰传言惠公再娶以起祸奉桓为太子自谓摄主皆隠之志今按传于簒公子皆详其母贵贱与君父宠爱之私以见祸乱所由起盖所得列国史志犹可考也礼诸侯一聘九女诸侯不再娶见庄十九年公羊传诸侯立子之制见隐元年何氏注后见文六年啖氏曰左氏得鲁晋宋齐楚郑等数国之史编次年月以为传记又广采当时文籍故兼子产晏子及诸国卿佐家传并卜书梦书及杂占书纵横家小说讽谏等杂在其中虽是非交错混然难证能令百代之下颇见本末因以求意经文可知】元年春王周正月【春秋虽修史为经犹存其大体谓始年为元年岁首为春一月为正月加王于正皆从史文传独释王正月者见国史所书乃时王正朔月为周月则时亦周时孔氏谓月改则春移是也后于僖公五年春记正月辛亥朔日南至昭十七年夏六月记太史曰在此月也日过分而未至当夏四月是谓孟夏又记梓慎曰火出于夏为三月于商为四月于周为五月皆以周人改时改月春夏秋冬之序则循周正分至啓闭之候则仍夏时其经书冬十月雨雪春正月无氷二月无氷及冬十月陨霜杀菽之类皆为记灾可知矣汲冡周书有周月解亦曰夏数得天百王所同商以建丑为正亦越我周作正以三统至于敬授民时巡狩祭享犹自夏焉其言损益之意甚明经书春烝春狩夏搜以此盖三正之义备矣而近代说者往往不然夫以左氏去圣人未逺终春秋二百四十二年以及战国之际中国无改物之变鲁未灭亡传于当时正朔岂容有差而犹或有为异论者何也盖尝考之曰殷周不改月者据商书言元祀十有二月而秦人以十月为岁首曰夏时冠周月者则疑建子非春而孔子尝欲行夏之时也按太史公记三代革命于殷曰改正朔于周曰制正朔于秦曰改年始盖正谓正月朔谓月朔何氏公羊注曰夏以斗建寅之月为正年旦为朔殷以斗建丑之月为正鸡鸣为朔周以斗建子之月为正夜半为朔是也殷周即所改之月为岁首故曰改正朔曰制正朔秦即十月为岁首而别用夏时数月故曰改年始其言之已详汉书律厯志据三统厯商十二月乙丑朔旦冬至即书伊训篇太甲元年十有二月乙丑朔伊尹祀于先王以冬至越茀行事其所引书辞有序皆与伪孔氏书伊训篇语意不合且言日不言朔又不言即位则事在即位后矣凡新君即位必先朝庙见祖而后正君臣之礼今即位后未逾日复祠于先王以嗣王见祖此何礼也暨三祀十有二月朔奉嗣王归于亳是日宜见祖而不见又何也所谓古文尚书者掇拾傅防不合不经盖如此说者乃欲按之以证殷周不改月可乎又言后九十五岁十二月甲申朔旦冬至无余分春秋厯周文王四十二年十二月丁丑朔旦冬至后八嵗为武王伐纣克殷之岁二月己丑晦大寒闰月庚寅朔三月二日庚申惊蛰周公摄政五年正月丁巳朔旦冬至礼记孟献子亦曰正月日至七月日至其说皆与传合夫冬至在商之十二月在周之正月大寒在周之二月惊蛰在三月夏至在七月而太初厯其在立冬小雪则曰于夏为十月商为十一月周为十二月唐人大衍厯追算春秋冬至亦皆在正月孰谓殷周不改月乎陈宠曰阳气始萌有兰射干芸荔之应天以为正周以为春阳气上通雉鸲鸡乳地以为正殷以为春阳气已至天地已交万物皆正蛰虫始振人以为正夏以为春盖天施于子地化于丑人生于寅三阳虽有征着三正皆可言春此亦厯家相承之说所谓夏数得天以其最适四时之中尔孰谓建子非春乎乃若夫子答顔子为邦之问则与作春秋事异盖春秋即当代之书以治当代之臣子不当易周时以惑民听为邦为后王立法故举四代礼乐而酌其中夫固各有攸当也如使周不改时则何必曰行夏之时使夫子果欲用夏变周则亦何以责诸侯之无王议桓文而斥呉楚哉何氏哀十四年传注曰河阳冬言狩获麟春言狩者盖据鲁变周之春以为冬去周之正而行夏之时以行夏之时说春秋盖昉于此然何氏固以建子为周之春但疑春不当言狩而妄为之辞至程子门人刘质夫则曰周正月非春也假天时以立义尔则遂疑建子不当言春此胡氏夏时冠周月之说所从出也先儒见孟子谓春秋天子之事而述作之防无传惟斟酌四代礼乐为百王大法遂以为作春秋本意在此故鄱阳呉仲迂曰若从胡传则是周本行夏时而以子月为冬孔子反不行夏时而以子月为春矣何氏之失又异于此故子朱子以谓恐圣人制作不如是之纷更烦扰错乱无章也薛氏又谓鲁厯改冬为春而陈氏用其说于后传曰以夏时冠周月鲁史也是盖知春秋改周时为不顺而又移其过于鲁尔然谓鲁有厯实刘歆之误按律厯志言刘向所总有黄帝颛顼夏殷周厯及鲁厯为六厯自周昭王以下无世次故据周公伯禽以下为纪自炀公至缗公冬至殷厯每后一日则由厯家假鲁君世次逆推周正交朔之合否因号鲁厯非鲁人所自为明矣宋书礼志又言六厯皆无推日食法但有考课疏密而已是岂当代所尝用者哉刘歆惑于襄哀传文遂谓鲁有司厯而杜氏因之谬矣然说者亦自病夏时周月不当并存故直谓春秋以夏正数月又疑若是则古者大事必在歳首隐公不当以寅月即位其进退无据如此固不足深辨而或者犹以为千古不决之疑则以诗书周礼论语孟子所言时月不能皆合故也夫三正通于民俗乆矣春秋本侯国史记书王正以表大顺与颁朔告朔为一体其所书事有当系月者有当系时者与他经不同诗本歌谣又多言民事故或用夏正以便文通俗书乃王朝史官记言之体或书月则不书时或书时则不书月况伪孔注二十五篇决非眞古书其有合有否皆不可论于春秋周礼所书正月正岁皆夏正也诸官制职掌实循二代而损益之其着时月者又多民事与巡狩烝享自夏者同故仍夏时以存故典见因革盖非赴告防书定为一代之制者皆得通言之则又不可论于春秋矣若论语言莫春亦如诗书言春夏皆通民俗之恒辞也不可据以为周不改时孟子言七八月之间旱十一月徒杠成十二月舆染成在左传后则周改月犹自若竹书又记晋曲沃庄伯之十一年十一月鲁隐公之元年正月也竹书乃后人用夏正追録旧史故与春秋不同然亦未尝辄以夏正乱春秋之时月也盖殷周改时月与所损益只是一理如尚齿之由贵徳而贵富而尚亲亲迎之由庭而堂而户大事之由昏而日中而日出之类皆是迭进法所以顺天道通世变在当时自不为异故孔子以为百世可知非徒曰以易人之观听而已彼秦人以三代为不足法既不足以知之而后之蔽于今而不知古者亦不足以言之也自啖赵而后学者往往习攻左氏而王周正月为甚以其尤害于经特详着焉】不书即位摄也【传言史不书即位皆以故废谷梁氏不知礼有摄主之我妄以隐为让说者因疑传言摄为非孔氏曰膏肓何休以为古制诸侯幼弱天子命贤大夫辅相为政无摄代之义昔周公居摄死不记崩今隐公生称侯死称薨何因得为摄者周公摄政仍以成王为主直摄其政事而已所有大事禀王命以行之致政之后乃死故卒称薨不称崩隐公所摄则位亦摄之以桓为太子所有大事专命以行摄位被杀在君位而死故生称公死称薨是与周公异也且公羊以为诸侯无摄郑康成引公羊难云宋穆公云吾立乎此摄也以此言之何得非左氏下传曰公摄位而欲求好于邾是位亦摄也所以异于正君者元年不即位行还不告庙不临惠公之葬不成声子之丧尊仲子为夫人薨则赴于诸侯又为之立庙此是谦之实也苏氏曰礼记曾子问君薨而世子生如之何孔子曰卿大夫奉摄主于西阶南面古者天子诸侯卿大夫世子未生而死若生而弱未能君也则其娣侄之子次当立者为摄主故隐公亦摄主也黄先生曰先君失礼再娶非臣子所当议隐公摄位以俟桓长得事之宜不可言让】贵之也【陈氏曰传释未爵命之君恒称名于是特书字且见春秋之初诸侯犹禀王命】非公命也【传见国史有不书之法盖指防书正史言之非公命不登于策所以重正史而致其严故杜氏谓小事简牍而已左氏世为国史凡经不书而简牍有据者悉取以为传其经首所发不书之义皆史例也外事如崩薨卒葬盟防侵伐胜败祸福经不书而未得其说者间亦推史例以释之盖其所知者惟此而已由策书正史夫子所据以施笔削者左氏亦未及见故不能有所发明此经防失传之由也杜氏修传例以释经凡传见其事而经无者于内则曰非公命不告庙于外则曰从赴告不赴告遂以史例为经义而不复知有圣人笔削之权诸称书不书先书故书之类槩以为孔子新意故啖赵以后说者皆非之】遂恶之【史记郑世家姜氏生太子寤生生之难及生夫人弗爱盖以为难产也】讥失敎也【陈氏曰传释讥君例】难之也【陈氏曰传释不书奔例且言以克为重今按此春秋特笔也杜氏以为夫子改正旧史孔氏谓准鲁史之法惟当书郑伯之弟段出奔共其说皆是盖辞旨卓异非史氏所及也】遂为母子如初【于此见传兼取杂书小说不尽出诸国史记后蔡姬荡舟曹共观裸之类皆然】且子氏未薨故名【传以宰咺为冡宰如宰周公之比故必贬而后名之春秋不以名号为褒贬在鲁史亦无责王臣之义左氏见鲁史有以贵之而书字者若邾仪父是也有以卑之而降爵者若杞子是也因执之以为褒贬之法此一字褒贬之缪所从起也孔氏曰周官宰夫凡邦之吊事掌其戒令与财币器帛既掌其事或即充使吴先生曰王朝中士恒称名宰者其人之姓皆得之陈氏曰缓且子氏未薨故名以下疑后人増益之杂记有大夫士讣于他国之君之礼则不但同位外姻也且文九年秦人归成风之禭传曰礼也诸侯相吊贺虽不当事苟有礼焉书也以无忘旧好则赠不及尸吊不及哀非礼也与文公传自相违今不取】豫凶事【说者多疑传妄朱子曰古人不讳凶事如国君即位为椑之类】夷不告故不书【夫子笔削是据策书所有策书所无者不复论杜氏援隐十一年庄二十九年传例为证已得其防陈氏误以左氏不书之例为笔削之法因谓左氏所记皆为鲁史旧文其不见于经者悉夫子所削遂疑隠十一年传例为后人依仿既非经防亦失传意后传之蔽在此由不知述作本原故也】亦不书【啖氏曰春秋纪异多矣何必为灾乃书】太子少【黄先生曰传见惠公在时桓公已称太子】不见公亦不书【弗临改葬不见卫侯传因见隐摄之实】公孙滑出奔卫【凡贱者奔史不书鲁史之法大夫非卿名氏不登于策糓梁谓之卑者公羊谓之微者公子尊与卿等公孙降于公子与微者同】郑人以王师【传见郑为卿士私用王师史不书非王命后见五年凡王师令不及鲁亦不书陈氏云隐桓以来王师皆不书非也】虢师【号畿内封国与王师同】伐卫南鄙【传见经或不悉书凡不悉书皆以举重见义郑伐卫不书举重见下年】亦非公命也【传三发非公命及公子翚固请防师见隐摄位之初诸大夫不知禀畏】非王命也【陈氏曰传释不书使今按此亦史例】公不与小敛故不书日【陈氏曰传见崩薨卒葬以日月为例非必不书日皆以公不临丧也今按此不书日亦史例也其公实不与小敛而书日者事变不同非恤典薄也杜氏释例论之甚详至于崩薨卒葬亦不能推以知例陈氏于此略发其端竟亦不复深考他书盟防征伐等皆以日月为例乃笔削之法左氏学者所不及知说见属辞其君临大敛礼说见襄五年】二年司空无骇入极【鲁司空卿官无骇公孙也以摄卿书名谷梁传曰隐不爵大夫是也传于鲁卿每不书其官此见无骇不阙属而未得其说故见其官以明为卿犹未敢以入国发贬例后于翚溺乃云疾之无据明矣说又见后四年孔氏曰春秋之例诸名书于经皆是卿也传言司空故知无骇是鲁卿又王制云上大夫卿则卿亦大夫也故注多以大夫言卿其名见于传而注云大夫者则其爵眞大夫也】纪子帛【陈氏曰子帛裂繻字盖杜氏意之学者遂以駮左氏误矣】三年赴以庚戌故书之【说者多讥传妄按盟防战伐经书月日传每略之不书月日者传则详之意在互文相备非无所据者其崩卒伪赴亦必有考借令搆虚亦不至是陈氏曰义同隐元年且见崩卒从赴后见桓五年陈侯僖七年惠王文十四年齐舍襄十九年齐侯二十八年灵王】故不言葬【孔氏曰此传故上三事故下三事文不以次相配者初死即赴葬乃反哭反哭之后始袝三者依事之先后为文也至书于经则夫人与薨共文故先言不称夫人后言不书葬顺经之先后为文也薨者夫人之死号不称夫人必不称薨小君者夫人之别号不称夫人必不得称小君盖赴祔二礼果行一事则具此三文所异者若不书葬则小君之文无所施耳今按成尊以赴同为重故赴于诸侯则称夫人者仲子是也成丧以反哭为重故不反哭则不书葬者孟子是也声子二事皆不行故不称夫人亦不书葬此于史例必有所考惟祔姑则与书法无与盖声子仲子皆非适本不当袝非宜袝而不袝也仲子称夫人不待袝姑则声子不称夫人何闗于不袝乎后世固有妾母而袝者若适母则无不袝之理定十五年定姒卒传曰不称夫人不赴且不袝也盖由声子不祔而意其或然观此年传例三事与书法铨配无序而仲子薨无传岂非所考史例有未备者乎说又见定十五年】为公故曰君氏【君氏者摄女君之称此特笔也说见属辞】王贰于虢【洪氏曰左传议论遣辞颇有害理者传云王贰于虢又云王叛王孙苏夫以君之于臣而言贰与叛晋平戎于王单襄公如晋拜成刘康公徼戎将遂伐之叔服曰背盟而欺大国不义苌事刘文公故周与范氏赵鞅以为讨夫以天子之使出聘侯国而言拜成谓周于晋为欺大国诸侯之卿防扈于天子而言讨皆于名分为不正今按下云交质交恶并称周郑又云结二国之信无复君臣之辨周衰大义不明故记事者亦昧于伦理又其事或出杂书小说故语无尊卑韩宣子见鲁春秋曰周礼尽在鲁矣盖以此】郑公子忽为质于周【质子虽史不书此事或在春秋前】又取成周之禾【周四月今二月麦岂可取传欲见平王崩郑首畔王室故附见其事于此不计其时月之不合下言秋取禾与宣七年赤狄取向隂之禾同杜于彼知阙秋者以苗秀乃名为禾夏则无禾可取也于此乃训秋为夏五月而取麦取禾皆以芟践言之则以下文有八月而迁就其说也传书时每有不异下月者有重书时以起事者其书月日亦多有不合于经者有自相抵牾者杜氏于宣二年传注则以为传无较例哀十二年传注则以为传本不以为例故不皆齐同况此无经之传岂能无失由注文防短近人遂疑传杂夏正】周郑交恶【陈氏曰为桓五年王伐郑传后又见六年十一月】昭忠信也【凡传中所引君子曰云者义皆肤浅与其序事之精如出二手盖其序事精凿者皆史志成文而断论则左氏之陋见也杜注每曲为之义固不足深辨后儒并其事实一切疑之则又过矣】王未葬也【言未葬则求赙之由与不称使不名之义皆见】命以义夫【此事当以公羊之说为正陈氏曰为桓二年宋弑殇公立冯发例】嬖人之子也【陈氏曰传见州吁不称公子按刘侍读曰诸弑君公子而不称公子公子之未为大夫者也其义当与齐无知同皆史例也】四年卫人来告乱【陈氏曰传言所以书遇】公子冯出奔郑【陈氏曰凡公子奔非其罪不书今按前言使冯出居于郑原宣公之意而言此言出奔又自庄公忿怨言之两通其义也】围其东门【陈氏曰传言经所以不书围与成十七年晋围郑襄十年楚围宋同义今按经言伐郑传言围其东门是不成围也当于成十七年发例】五日而还【陈氏曰凡还不书见庄八年襄十九年特书今按师还虽史不书以侵伐战败自足见义也惟襄十九年晋士匄侵齐至谷闻齐侯卒乃还为不成侵故史详其所至书还善不伐丧非达例若庄八年书师还乃夫子改公至之文为国讳恶与史法不同】宋公使来乞师【陈氏曰传见外乞师不书惟晋特书之】翚帅师疾之也【叶氏曰传不明不氏及帅师之义但见翚弑君者疑其彊而自恣经直书翚帅师与后言公子翚者异其辞若贬然故妄意之今按翚与无骇溺侠称名皆当从二传未爵命为正左氏不知此义见翚溺不书属而事恶皆曰疾之至桓三年翚始称公子不得其说则曰修先君之好故曰公子由所考史法未备又不能阙疑故也】取其禾而还【书伐则败之不书策书举重】卫人立晋众也【公羊传曰称人众之所欲立也义同】五年公将如棠观鱼者【孔氏曰鱼者犹言猎者今按古字鱼渔通】陈鱼而观之【经言矢鱼传言陈鱼以陈训矢也周官人掌以时防防与鱼同言陈设防人之事也杜注意未尽故说者皆从二传经作观鱼朱子曰春秋征只书征伐只书伐不曾恁地下一字据传公不射则矢鱼是将弓矢去射之此说与叶氏同古者季冬命渔师始渔天子亲往射鱼出淮南子时则训如此则鱼为如字然传载僖伯谏辞甚详而但曰陈曰观必有所据】翼侯奔随【陈氏曰为庄十六年王命曲沃伯为晋侯张本见晋自献公以前经皆不书今按献公末年晋鲁始通前是告命不行非作经时削之也】卫人以燕师伐郑【上年书四国再伐郑继书卫人杀州吁立晋则大义已明诸侯罪恶自着故郑卫连兵不悉书】而立哀侯于翼【传见王室犹能废置诸侯后又见庄十六年】公问羽数于众仲【陈氏曰传言经所以书初献】大夫四士二【公谷皆云天子八诸公六诸侯四刘侍读曰众仲不知诸侯名位不同礼亦异数因天子八佾遂兼称诸侯六佾其曰士二亦非也特牲少牢皆士礼也无用舞之处安得二佾而施之周礼舞师之职凡小祭祀则不兴舞小祭祀王者服冕之祭也士服冕反舞之乎众仲之误无疑其说盖主二传汪仲裕曰乐舞之数自上而下降杀以两诸侯既降于诸公则诸伯当降于诸侯而为二佾矣子男复何用乎礼经所记庙堂之制衮旒席数五等诸侯皆同岂以乐舞而独异其制乎此说与刘氏异盖主众仲然刘氏言士无用舞之处汪氏言五等诸侯佾数不当有异皆据周礼可正三传之失】宋人取邾田【陈氏曰外取田皆不书】伐宋入其郛【陈氏曰入郛皆不书至文十五年齐特书】宋人使来告命【凡微者虽接我史不书后仿此】六年郑伯侵陈【陈氏曰隠桓之际侵未见于经今按下年记陈郑交涖盟且成昏则此侵或不告凡侵人者亦未必自告陈鲁无盟好告命或未通皆所当知其笔削之防举重不悉书不得有二义】公为之请籴于宋卫齐郑【陈氏曰传言常事虽内不书今按京师于列国不可言告籴既实是籴不得言归粟又不可但言告饥来者微故皆不书于策凡言饥言告籴皆非常事】七年谓之礼经【据经诸侯不同盟者凡五十二人不书名九人余并书名故僖二十三年传又曰赴以名则书之然儒者皆不信其说今推较经传以求当时事情则未同盟而名者必姻邻同姓诸大国也其相与者素厚则未同盟而赴以名不为卑春秋之初小国之君未同盟则不名者宿杞滕薛是也其相与者薄而得礼焉则虽小国不为简其后无不名者不敢为异也春秋之末未同盟而赴以名后复不名者秦也秦处西戎始焉于赴告之礼犹未能详其后以逺于我而相与者薄又得礼焉则虽不同于姻邻诸大国亦不为简也比事考之乃知左氏不诬但春秋之后周典散失左氏采合残缺傅以已见略示凡例凡五十条杜氏一切定为周公所制而不考其不通于经则亦陋矣】结艾之盟也【传释列国之聘有三一结好二结盟三通嗣君今考结好而聘者则有报若庄二十五年陈女叔来聘而冬季子如陈是也结盟与通嗣君而聘者皆不报盖礼薄与交聘异也若伯国之聘与国秦楚之窥上国而来者其事体又各不同传皆随事释之盖犹有考也】宋及郑平【陈氏曰凡平不书至宣十五年始书之】盟于宿【凡平而后盟不书亦史例也】陈五父如郑涖盟【外涖盟事浅不告】八年不祀泰山也【刘氏曰注云桓元年乃卒易祊田知此入祊未肯受而有之非也经云入祊者既入之矣又何未肯受而有之乎桓元年传云郑伯以璧假许田为周公祊故也此自传误隐公时郑人归祊者郑自欲与隐公也桓元年以璧假许田桓公以许田与郑眞易璧也传乃并而言之谓郑人以祊易许不顾隐八年已有我入祊之文今按易地之说三传如一而谷梁传尤详不应其误适同以传证经知左氏不误春秋书外归邑未有书我入者经既书郑来归祊复书我入祊何也盖祊逺于郑郑不能有而请易于鲁鲁人虑祊不服故以兵入焉亦如苏忿生之田桓王不能有而后与郑阳樊之田襄王以与晋不服而后围之公羊传曰言入难也糓梁传曰入者内弗受也左氏传例曰弗地曰入其说皆是实未能有其地也杜氏谓鲁未肯受而有之固昧二传之防刘氏以入祊为遂有其地由轻弗地之训于经书入祊之义皆失之桓元年传曰郑人请复祀周公卒易祊田则我入祊后事尝中辍桓公簒位而修好于郑故复许之无可疑者近代学者率谓祊与许田是二事遂疑祀周公为左氏附益不亦过乎】始作卿士于周【陈氏曰传申言郑虢之隙】防于温【春秋诸侯之事有不以告而史不书者有虽告而并入所重书之者凡一役再有事理亦无不告者防温以瓦屋之盟为重并下事书之笔削举重之义盖取诸此杜氏但以为不告后人遂疑传妄皆非也陈氏曰不书郑郑不成平事在十年】公命以字为展氏【陈氏曰传言不书族有非必贬之者因见春秋之初大夫有卒而赐族者矣刘氏曰杜氏云无骇公子展之孙非也若无骇眞公子展之孙当其继大宗也赐氏乆矣何待死而后赐氏乎且礼云公孙之子以王父字为氏非言其死而后氏之也然则无骇固公孙羽父请族者为无骇之子请也若公孙之子死然后赐族则无骇为终身无氏矣】九年平地尺为大雪【刘氏曰经有电无霖传有霖无电传不解经杜氏专谓经误不亦惑乎三日之雨岂非常者若雨三日以往必书是二百四十二年三日雨者一而已陈氏曰凡例义浅今不取】以王命讨之伐宋【传见王命犹讨不庭不书并下年】郑人以王命来告伐宋【伐宋不书王命者王人不出则经无异文也】北戎侵郑【春秋之初戎狄侵中国不书齐桓既伯始书之】郑人大败戎师【陈氏曰隐桓庄闵春秋凡中国败戎狄不书至僖三十三年始书之】十年盟于邓为师期【此盟与下老桃之防不书杜氏皆以为不告庙然公既亲其事理亦无不告庙者葢既防而盟为师期与襄二十七年传赵孟子皙将防而盟以齐言相类既盟而防师非复期防皆以中丘为重】羽父先防齐侯郑伯伐宋【陈氏曰传言齐侯郑伯见君将贬书人今按一役再有事略称人春秋初无一字褒贬之义杜氏谓君臣不当同贬称人凡经书人而传见是君大夫将者或以为别使微者将或以为以微者告由惑于褒贬故也】公防齐侯郑伯于老桃【陈氏曰为下文公败宋传举重不悉书今按此实史例说见前】辛巳归于我【陈氏曰传言经蔽罪于鲁】正之体也【君子曰之陋说已见前后不复辨】郑伯入宋【自宋公欲以诸侯伐郑去冯连兵至此其报复之祸烈矣然祸首在宋而郑实有王命故春秋诛首恶而忿兵之过不悉书】讨违王命也【先儒颇疑此为郑人矫假以经证经凡外入国不日而入郕书日与晋侯入曹同法经固有以别之矣】十一年许庄公奔卫【陈氏曰凡诸侯被兵而出者不书奔】奉许叔以居许东偏【陈氏曰传言经所以书入】宋不告命故不书【归祊之后鲁郑同心仇宋宋宜不告鲁郑必以告也传不知经有举重不悉书之义惟以史例推之故不通】不书于策【曰告则书曰不书于策显发史例陈氏误以经防格之故以传例为后人依仿】弑公于寪氏【陈氏曰传言经不书丧地】不成丧也【传言不以君礼成丧故史不书葬陈氏谓修春秋者不成之为君误矣定姒不书小君王子猛卒同】
　　桓公
　　元年凡平原出水为大水【陈氏曰凡例义浅今不取】郑伯拜盟【陈氏曰终越盟传言拜贶拜辱拜嘉之类非必君身亲之杜説非是今案若郑伯身来与吾君接无不书之理】华父督【华父字也如言弗父何公父歜与孔父嘉五世别族者不同督公孙也无赐族之法宋太宰位六卿下一命恒称名陈氏谓隠桓庄春秋凡贼皆名之非也】美而艳【传惑于小説毎类此説又见襄三十一年】二年遂弑殇公【叶氏曰孔父宋卿督其大夫杀卿取妻犹居位不去待君怒而始惧不近人情甚矣今案下文宋殇公立以后事覈语精已尽其罪为欲妄解书法遂赘此数语】故先书弑其君【传不知以君及臣之义】立华氏也【言立以为卿注谓未死赐族非也庄三十二年传立叔孙氏注云立后说者亦谓赐族然叔牙之子经书公孙玆玆之子得臣乃氏叔孙则非赐族明矣彼非赐族则此言立华氏岂赐族乎】召庄公于郑而立之【陈氏曰立不书隠四年昭二十三年特书之】不忘谏之以徳【陈氏曰传言桓公继故羽父不讨哀伯虽不斥言意已独至】始惧楚也【陈氏曰为楚浸彊张本今案史记楚世家蚡冐弟熊通弑蚡冐而代立三十五年伐随谓随人曰今诸侯皆为叛相侵或相杀我有敝甲欲以观中国之政请王室尊吾号随人为之请尊楚王室不听三十七年熊通怒曰吾先鬻熊文王之师也早终成王举我先公乃以子男田令居楚蛮夷皆率服而王不加我位我自尊尔乃自立为武王楚武王二十九年鲁弑隠公则伐随在桓六年称王在桓八年也】讨不敬也【讨不敬者鲁人责其玉帛之将不备而为之辞传固録实非所以释经】防勲焉礼也【告庙饮至防勲乃反行常礼皆同时于庙中行之防勲即书至襄十三年春公至自晋传曰孟献子书劳于庙是其事也亦由告庙饮至然后书至不告庙饮至则不书至也传于桓十六年至自伐郑曰以饮至之礼也皆非杜氏释不书至者以为不告庙葢本此不知书至有笔削也説又见宣五年】来称防成事也【此鲁史旧法陈氏槩以笔削求之故不取】启曲沃伐翼【陈氏曰于此见传追书之体】三年故曰公子【刘氏曰非修先君之好而称公子多矣今案成十四年传发称族舍族例此下无以夫人至之文故别生此义可见传例多无据】四年埶芮伯以归【陈氏曰王执诸侯不书因见秦自穆公以前经皆不书今案秦自穆公以前告命不通于鲁】五年再赴也【陈氏曰传申言卒日月例今案此乃史氏传疑之法亦所以避不敏赵氏疑甲戌下当记陈佗作乱事今简脱之盖不知经有两下相杀不书之义】文公子佗杀太子免而代之【陈氏曰不书杀免凡太子未即位遇害不书】王亦能军【传见周衰天子自将以征诸侯陈氏曰不书败绩于郑为天子讳见成元年特书之】仍叔之子弱也【来聘在夏释在秋伐郑后者由下重言秋错误也杜氏因谓乆留在鲁过矣孔氏疑将伐郑而遣告鲁事或有之】闭蛰而烝【三代正朔不同故一以节气为限】过则书【书以志慢亦鲁史旧法考获麟后时祭不书可见如时祭悉书于宋亦不胜书矣】遂不复【张氏曰州公与祭公同州必畿内之地河内州县是也今案州公既如曹先使告鲁故书明年但书寔来以此】六年楚武王侵随【陈氏曰楚事始见于传至庄十年败蔡始见于经盖自楚王熊达以上皆畧不书今案熊达即熊通自熊达以上楚未与鲁通传具载其伐灭小国志在兼并诸夏见中国不可无伯齐桓所以有功】使鲁为其班后郑【刘氏曰使鲁为班明鲁在矣见经不书陈氏曰凡诸侯交戌虽内不书】七年名贱之也【传释邾仪父书字曰贵之杞书子曰卑之故以二君书名为贱之邓谷逺国于鲁无朝事之礼与邾杞事异以贱之称名非人情也由其初不相通随即灭亡特名以详之且以别于与国之来朝者】八年王命虢仲立晋哀侯之弟缗于晋【陈氏曰王命诸侯不书今按王室不以立缗告诸侯晋又不告立君史亦无由得书】九年惟王后书【孙氏叶氏陈氏皆以庄十八年传见惠王后陈妫宣六年传见定王后齐姜驳例与传违按二后皆见于传何苦自相违异盖传例乃鲁史旧法二后非鲁主昏故夫子削之特存鲁主昏者以见义】十年故虞公出奔共池【畿内诸侯不与鲁通传博采众籍为虞灭起本】齐人以卫师助之【赵氏曰鲁以周班后郑既是正礼郑亦小恨岂至兴师又经五年后方合诸侯报此小怨乎今按齐方图纪而鲁为纪归女于天子此齐之所怒但以鲁桓新昏于齐故使郑忽以旧怨为辞耳左氏追録往事多未备亦或舍大言小不可槩斥为妄】王爵也【诸侯以爵序大夫各如其班鲁史恒法也自非伯者无以主兵先诸侯之例传赘杜说非】十一年盟于恶曹【此齐卫郑称人即上文战郎诸侯也用一事再见书人例经无宋传衍文宋亦不当叙郑下注云经阙非】祭封人仲足【陈氏曰传见祭仲足不书名则书字有非必贵之者】有宠于宋庄公【陈氏曰传言宋庄公见执贬书人今按凡执恒称人称君者经变文也】求赂焉【春秋之初诸侯以贪起乱其后伯主以贪废法其末也晋大夫以贪失诸侯传具见其事】十二年句渎之丘【燕人在防传欠考后年春战有燕人盖党于宋】遂帅师而伐宋【陈氏曰传见公在不书郑伯书师今按此一事再见用众称师之例不书公蒙上文】十三年不书所战后也【杜氏曰所者期战所在之地也孔氏曰两敌将战必豫期战地纪郑已与齐宋先设战期公不及设期而及其战此地非公所期故不书刘氏曰公虽不及其防期而及其战期自当举战地何故反没战地乎今按防期轻战期重刘氏驳之是矣传见此年战不书地僖二年城楚丘文七年盟于扈皆不序诸侯而不得其说俱以后至释之至文十五年盟于扈十七年防于扈复不序则又别生他义传例出于一时传防明矣说并见后笔削之防见属辞】十四年书不害也【郑渔仲曰庙祀必十日戒享越三日而尝则粢盛已出廪壬申致斋之初乙亥尝非灾之余也】取牛首【陈氏曰传见自桓公春秋外取邑皆不书】十五年诸侯不贡车服【陈氏曰按周官九贡有服贡传未必左氏之旧今按周官虽左氏亦未尝见考传可知】弗克而还【实不成纳陈氏谓不书纳误矣】十六年以饮至之礼也【说见前二年】书时也【杜氏曰下有十一月此城向亦是十一月但本事异各随本而书之耳经书夏叔弓如滕五月葬滕成公传云五月叔弓如滕即知称时者未必与下月异也啖氏曰按下有十一月纵是同月亦今之九月农工未毕不可兴役今按土功自戒事至毕功非止一月之事故城筑皆时而不月兼春秋城筑多为备敌兴工得时非时本无足议传既发不时之义于此言书时疑若美之故为后人所议】又杀之【陈氏曰凡杀诸子不书】立公子黔牟【陈氏曰不书立黔牟以朔奔为义】十七年又何谒焉【陈氏曰传言得公命故书因见微者之义】蔡人嘉之也【蔡季不名与季子许叔同皆经变文以别于有罪者传不知经有笔削惟以史法推之故不通陈氏曰传释凡归皆讥也于是特书字因以见十五年许叔】官失之也【官即日官天子掌厯者言日食不书日由厯数之失致日食不在正朔故经不书日意与公谷不异后于文元年记闰三月又襄十七年记再失闰昭二十年二月记日南至哀十二年十二月云火犹西流皆见东周厯法无传刘歆所总六厯俱非古法】日官居卿以底日礼也【孔氏曰周礼太史掌正岁年以序事颁告朔于邦国然则天子掌厯者谓太史也太史下大夫非卿传言居卿则是尊之若卿】弑昭公而立公子亹【郑弑君不书者鲁人君突而绌忽郑不告】十八年齐人杀彭生【陈氏曰杀彭生不书嫌讨贼也杜氏不书非卿说非是公子书杀不必皆卿今按史既讳戕书薨则杀彭生必不后书】齐人杀子亹而轘髙渠弥【不书义同昭公】遂与王杀周公黑肩【陈氏曰不书杀周公凡天子杀大夫不书】







　　春秋左氏传补注卷一
　　钦定四库全书
　　春秋左氏传补注卷二　　　元　赵汸　撰庄公
　　【陈氏曰庄公自元年至七年及十九年以后讫终篇无传疑有佚坠】
　　元年文姜出故也【啖氏曰遇弑则嗣子废即位之礼左氏不达其意而云文姜出故也不举其大而举其细今按传于庄闵僖不书即位发义不一皆未当当从二传继弑君子不言即位为是姜氏与弑而还不知在何月史记亦言夫人因畱齐不敢归其归而复孙则由父兄百官众怒羣诮责以桓公见弑之由应无告庙书至之礼其孙而复还则庄以孤童思之于内而仇襄以势胁之于外而归之尔以后不书其至乃笔削之防孔氏曰传言不称即位为文姜出故则即位之日文姜未还经书三月夫人孙于齐则是来而复去若经无还文即言畱齐不反则自是以后亦无还文二年夫人防齐侯于禚岂复自齐防之哉】絶不为亲礼也【夫人不称姜氏承上文公与夫人姜氏如齐用一事再见之例略之此经之变文也夫人罪宜絶但传以去姜氏发义则非左氏先儒取二传为说言庄公为父絶母得礼尊父之义而未尽杜氏谓文姜宜与齐絶愈失之矣以后防齐侯如齐师悉书姜氏又何说乎】为外礼也【赵氏曰为雠主昏纵在城外岂为礼乎今按齐襄贼鲁桓鲁人责姜氏而归之齐襄将亲迎于鲁之国都以礼接于其庙其中岂无所忌哉于是要鲁为筑馆于国门之外而后亲迎曰在丧改筑者为之辞也王姬至以夏而秋方筑馆厯三时乃归于齐于外非礼明矣】三年疾之也【辨已见前陆氏曰不命之卿例不书氏不可别为义】缓也【桓十五年春天王使家父来求车三月乙未天王崩则求车者所以共丧具也然桓王犹七年乃葬者王室衰微莫甚于此时天子之丧礼备费重诸侯赙赗不归故乆弗克葬观平王崩武氏子来求赙而鲁遂不防葬则诸侯怠慢不臣可见矣然则谷梁传云却尸以求诸侯者亦当时之情也】纪于是乎始判【孔氏曰传言纪侯不能下齐以与纪季非叛也纪亾之后叔姬归于酅明为附庸犹得专酅故可归也附庸之君虽无爵命而分地建国南面之主得立宗庙守祭祀】郑伯辞以难【陈氏曰杜氏厉公在栎故说非是郑伯即厉公说见胡氏今按杜氏疑下年遇垂郑伯为子仪按齐侯杀子亹而祭仲立子仪子仪非齐侯所立陈侯又突之党二国必不成子仪为君而与之防此郑伯为厉公无疑杜氏并失传意说又见十四年】过信为次【传见宿师非过信不书说者议之皆过】四年违齐难也【陈氏曰传见纪侯所以不书奔】五年未王命也【陈氏曰传释书名有非必贬之者】纳惠公也【陈氏曰不书纳以朔入为义】六年王人救衞【传见特书字】衞侯入【陈氏曰按传言诸侯纳朔书入见成十八年国逆例非是】为不度矣【刘氏曰朔比衎黔牟比剽左氏君剽而退黔牟存朔而絶衎赏罚无章莫此为甚今按左氏断论与所序之事不合者多此以二公子立黔牟为不度与后讥随以汉东诸侯叛楚为不量力同故君子讥其好以成败论人然不害其事之有据】文姜请之也【叶氏曰经言衞俘传作衞宝公谷亦作衞宝故杜氏遂疑经误按经云齐侯来献捷楚宜申来献捷传以捷为俘则经盖以俘为宝以捷为囚当从经不必改俘为寳也胡氏曰商书称俘厥宝玉则俘者正文寳者释辞也】灭之【陈氏曰于此见传终书之体今按传记楚灭凡十一国见宣十二年传注】七年不害嘉谷也【传释书大水不言饥也宣十年秋大水冬饥此年秋大水但言无麦苗而不言饥者以黍稷可更种也刘氏疑不害嘉谷是水不为灾不应书大水盖不考书大水复书饥之义】八年治兵于庙礼也【刘氏曰治兵非其时何谓礼乎庙中非治兵之地若师出先谋于庙则可今按孔氏谓治兵于庙者告于庙习于巷也但传终未尽又其所谓礼者往往取一节之合忘大体之非故说者得以议之后不复辨】公曰不可【陈氏曰传言公在书师胡氏曰传称仲庆父请伐齐师庄公不可是国君上将亲与围郕之役也今按或云此乃公在国之言非也隐五年传郕人侵卫牧故卫师入郕则郕近卫使公果在国庆父何以请伐齐师也】君子是以善鲁庄公【书师书还皆经变文为国讳耻传谓善庄公杜氏谓因史旧文由不达变文之义】生公孙无知【传见无知不称公孙】二人因之以作乱【陈氏曰传见连称管至父实弑君而蔽罪无知】奉公子小白出奔莒【陈氏曰公子奔非其罪不书例在隐四年余放此且见小白不称公子】奉公子紏来奔【史记襄公次弟纠奔鲁其母鲁女也次弟小白奔莒其母卫女也按此知公子纠鲁出也故来奔而鲁纳之鲁女班当在衞女上则子以母贵而次又居长见纠应立可补传文之阙陈氏曰奔非其罪虽接我亦不书杜氏不书皆非卿也说非是经书公子不必皆卿】九年齐无君也【孔氏曰齐大夫来盟于蔇直是子纠之党来迎子纠小白之党犹自向莒迎小白也若其举国同心共推子纠来迎即宜付之不须以盟要之今既与盟而兴师送纠是各自有党须伐乃得入也昭十三年传称桓公有国髙以为内主则国子髙子是小白之党也陈氏曰传言大夫不序有非必贬之者】桓公自莒先入【晋叔向论桓公所以得国者见昭十三年传史记小白自少好善大夫髙徯及雍林人杀无知议立君髙国先隂召小白于莒及鲁发兵送子纠至齐则小白已入亦有国髙内应故得先入立孔氏曰彼迎小白既早公送子纠又迟公伐齐纳子纠始行即书小白入齐得告乃书故至齐之时出小白之后也呉先生曰小白之立葢齐国公议为社稷计也】传乘而归【陈氏曰传见公在不书】鲍叔帅师【陈氏曰传见鲍叔书人今按鲍叔非卿齐杀子纠亦不得蔽罪一人】公从之【管子小匡篇曰桓公自莒反于齐使鲍叔牙为宰鲍叔辞曰君有加惠于臣使臣不冻馁则是君之赐也必若治国家则非臣之能也其唯管夷吾乎公曰管夷吾亲射寡人中钩殆于死今乃用之可乎鲍叔曰彼为其君勤也君若宥而反之其为君犹是也公乃使鲍叔行成管仲至于堂阜之上鲍叔袚而浴之三桓公亲迎于郊遂与归礼之于庙三酌而问为政焉外传齐语桓公问曰昔吾先君襄公筑台以为髙位田狩罼弋不聼国政卑圣侮士而唯女是崇优笑在前贤材在后是以国家不日引不月长恐宗庙之不埽除社稷之不血食敢问为此若何管子对曰昔者圣王之治天下也参其国而伍其鄙定民之居成民之事桓公曰成民之事若何管仲对曰四民者勿使杂处处工就官府处商就市井处农就田野少而习焉其心安焉不见异物而迁焉是故其父兄之敎不肃而成其子弟之学不劳而能夫是故士之子恒为士工之子恒为工商之子恒为商农之子恒为农其秀民之能为士者必足赖也桓公曰定人之居若何管仲对曰制国以为二十一乡桓公曰善于是制国以为二十一乡工商之郷六士乡十五公帅五乡焉国子帅五乡焉髙子帅五乡焉桓公曰吾欲从事于诸侯其可乎管仲对曰未可国未安桓公曰安国若何管子对曰修旧法择其善者而业用之作内政而寄军令焉桓公曰善于是制国五家为轨轨为之长十轨为里里有司四里为连连为之长十连为乡乡有良人焉以为军令五家为轨故五人为伍轨长帅之十轨为里故五十人为小戎里有司帅之四里为连故二百为卒连长帅之十连为乡故二千为旅乡良人帅之五乡一帅故万人为军五乡之帅帅之是故卒伍整于旅军旅整于郊祭祀同福死丧同恤灾祸共之居同乐行同和死同哀是故守则同固战则同彊以诛无道以屏周室天下大国之君莫之能御今按晋文公作三军三行传备载之桓公管仲内政之法顾缺弗録故附见于此】十年齐师伐我【陈氏曰不书来伐义重书败】齐师败绩【传序长勺之战甚详经书败者变文也杜氏胶于传例未陈之说乃曰列成而不得用穿凿甚矣详见后】齐师乃还【按檀弓记乘丘亦战也义与长勺同说见属辞】以蔡侯献舞归【杜氏以蔡季献舞为一人何氏桓十七年公羊传注曰蔡侯封人无子季次当立封人欲立献舞而疾害李李辟之陈封人死归反奔丧卒无怨心以为二人也然杜氏不从者史记蔡世家但言桓侯卒弟哀侯献舞立献舞为桓侯弟则季为献舞字何氏之说他不见于史传故左氏先儒俱不取】谭无礼也【此谭无礼亦杞不敬之类齐桓欲图伯恐诸侯不从故灭小国以示威】十一年敌未陈曰败某师【叶氏曰经书公败某师于某此内胜外之辞也传妄以未陈为义且经书某败某师于某无有一书战者岂皆未陈而败之乎今按凡例葢鲁史旧法故左氏于败某师皆求未陈而诈敌之事以实之春秋有实战而不书战者有败绩而不书败绩者左氏皆不能发义而于未陈书败执之甚坚岂非有所据而然乎】公使吊焉【陈氏曰传言外灾所以得书】齐侯来逆共姬【陈氏曰凡诸侯亲迎合礼不书】南宫长万【陈氏曰传见南宫万不书氏今按传中如南宫敬叔及东门遂及南郭鉏皆时人因所居称之非其氏又传言南宫长而注不言长是何义周官州长中大夫一人万反国即为卿则此长应是州长杜氏谓万氏南宫陈氏因之非也贾氏以为未赐族者得之】吾弗敬子矣病之【檀弓云鲁庄公及宋人战于乘丘县贲父御卜国为右马惊败绩公坠佐车授绥御与车右皆死之孔氏曰记言车右与此不同必如记言则是鲁师败绩经安得称公败宋师于乗丘传纪不同固当记文妄耳陈先生曰记不过言公车败绩而已易车之后因二士死敌遂大败宋师乃与春秋传互相发明战几败复胜如韩原之战几获秦伯吕布之卒几获曹操者多矣况此不过公车马惊败覆乎今按经有不悉书传或不能备不可以檀弓所载与经传不合即云记妄也檀弓又言邾娄复之以矢葢自战于升陉始是两败也而传不载亦谓记者妄可哉】十二年蒙泽【楚弑其君虞于干谿书地此弑闵公于蒙泽不书地者为连书及其大夫省文虽无异义谓史有详略亦非】又杀之【陈氏曰杀督不书嫌死节】公子御説奔亳【陈氏曰公子奔不出竟亦不书今按此史例】萧叔大心【叔萧大夫字大心其名也传兼称之孔氏曰以此年有功宋人以萧邑别封其人为附庸今按昭十一年传申无宇曰宋萧亳实杀子游时萧实宋邑庄二十三年萧叔无爵而称朝知是附庸国也】杀子游于宋【陈氏曰凡讨乱不书】宋人皆醢之【杀万不书以出奔为义蔽罪于陈】十三年以平宋乱【齐桓威信未着故假平乱之名合诸侯大夫使受伯令】灭遂而戍之【事与灭谭同防国安知世有伯主之兴传见齐桓急于合诸侯而不务徳】宋人背北杏之防【于伯令必有未安者】十四年诸侯伐宋【经文已序则传皆称诸侯经緫称诸侯则传为序列意与日月互见同】齐请师于周【陈氏曰传见齐初伯禀命天子今按齐桓始伯诸侯未遽服从必假王命而后定传见人心不防戴周】单伯防之【凡王人以内辞书之二传不知史法误以单伯为鲁大夫故元年送王姬改送为逆胡氏承其误遂使桓公请命天子之意不彰吕大圭氏曰单伯周之世族周有单襄公单简公诸侯大夫无称伯者如毛伯凡伯召伯皆王朝卿士葢周有单姓鲁无单姓经传固可攷也】而纳厉公【杀郑子不书者鲁人终始君突自郑忽复归后郑厯二君皆不通于鲁故郑伯入国经不书说见属辞胡氏曰杜氏称四年子仪称伯防诸侯非也子仪虽乗间得立其为君微矣岂敢轻去国都与诸侯防乎故知遇垂者乃厉公也】楚入蔡【蔡哀侯在楚而蔡人防于北杏此荆所以入蔡也传乃以为由息妫故失在采辑未备举其细遗其大后人因此并其可据者一切疑之则又过矣】十五年齐始伯也【单伯既归京师桓公始自以其伯主之礼长诸侯故再防于鄄而传曰始伯张氏曰传言始伯指诸侯始定而言然鲁未信从卫郑复叛葢诸侯之心犹未一也】十六年郑伯自栎入【说见十四年】缓告于楚【传见郑尝附楚】杀公子阏【入国不书则杀不附己者亦不足议】公父定叔出奔衞【义同上】以一军为晋侯【陈氏曰天子变置诸侯皆不书义见诗无衣传书王命自此葢少】周公忌父出奔虢【陈氏曰于周公忌父见凡奔者复之则不书说在文十一年】惠王立而复之【经书塟桓王后王人救衞王姬归于齐则庄王也单伯防伐宋防诸侯于鄄命曲沃伯为晋侯则僖王也虢公晋侯郑伯使原庄公逆王后于陈以后皆惠王事杜氏云王室微弱不能自通于诸侯非也其庄僖不书崩葬与文十四年顷王不书崩葬皆夫子削之以明义说见属辞】十七年郑不朝也【前年十二月郑方同盟改岁又使大夫如齐无遽责不朝之理葢郑人于伯主新令有难尽从者如子产争承之类故齐人执之】十八年实惠后【陈氏曰为王子带起传】讳之也【啖氏曰书追明已去而追直言事实有何讳乎】十九年庚申卒【陈氏曰传见楚卒犹未见于经至文元年弑君始书之今按当齐桓始伯楚人于鲁好命不通赴吊之礼未行】二十一年胥命于弭【陈氏曰传见桓三年齐衞特书】郑伯将王自圉门入【陈氏曰传着郑虢克复则子颓不书立惠王不书出见经于襄王书出于子朝书立于王猛敬王书入不复讳之矣】及五大夫【陈氏曰凡簒立虽王子杀之不书】阙西辟乐备【服防氏曰西辟西偏也】王巡虢守【陈氏曰王狩不书见僖二十八年特书今按惠襄巡狩非省方之比令不及诸侯】始恶于王【孔氏曰郑伯谓厉公子文公也】二十二年陈人杀其太子御寇【陈氏曰杜称太子以实言非是葢经改正之若杀太子当称陈侯】成子得政【传于此见陈氏之始朱子曰陈敬仲毕万季友占筮皆其子孙假托如后世符命之类】二十三年君举必书【传于此见策书之体】譛富子而去之【陈氏曰为杀太子申生起传后见二十四年二十五年】二十五年嘉之故不名【啖氏曰聘者常事有何可嘉谷梁云天子命大夫是也陈氏曰自入春秋非姻邻之国不交聘于是有伯诸夏自相为好故曰始】非常也【孔氏曰长厯推此辛未为七月之朔不应置闰而置闰误使七月为六月也按二十四年八月丁丑夫人姜氏入从彼推之则六月辛未朔非有差错杜云置闰失所者以二十四年八月以前误置一闰非是八月以来始错也今按大衍厯是年正月甲戌小戊戌冬至五月壬申大庚子谷雨六月壬寅小庚午小满经五月癸丑在此月闰月辛未日食长厯癸丑五月十二日大衍厯与长厯所推每差一月至考经书六月朔日食为置闰失所则同学者不通厯法槩言传妄且谓春秋用夏正可乎】伐鼓于朝【孔氏曰古之厯书亾矣汉兴以来草创其衍三统以为五月二十三分月之二十而日月交防近世为厯者皆以为一百七十三日有余而日一食是日食者厯之常也正阳之月阳气尤盛于此尤盛之月而为弱隂所侵故尤忌之孙氏曰按周礼夏官凡救日皆鼔刘氏曰日有食之变之大者人君当恐惧修省以答天意岂可非正阳之月则安而视之春秋所以书者讥其不鼔于朝乃鼔于社又用牲耳】二十六年大司空【传见晋变周制僣王官孔氏曰言大司空明任以卿也直言司空者是大夫即司空亚旅皆受一命之服是也晋自文公以后卿以军将为名司空非复卿官故文二年司空士縠非卿也成十八年传曰右行辛为司空使修士蒍之法虽则非卿其职掌同】二十七年出曰来归【言凡诸侯之女传见列国史例父母不在而假归宁之礼以来者亦以归宁之例书之也无文以见义非谓当来赵氏陈氏驳之皆过】赐齐侯命【陈氏曰外锡命不书今按外锡命不告】二十八年齐侯伐衞【陈氏曰传见齐侯称人例在隐十年】楚令尹子元【陈氏曰子元不书人楚未有大夫也今按中国有伯则楚君大夫将皆称人经变文也】都曰城【陈氏曰大夫不敢祖诸侯都城无宗庙之制今不取今按春秋书城多矣岂皆有宗庙杜氏欲通之于周礼尤非左氏惟不见周官故妄发此例尔】二十九年新作延廐【赵氏曰若新作但当云作延廐不当云新也马虽出入有时廐何妨农隙脩之】无曰侵【陆氏曰按齐侯侵蔡晋侯侵楚之类皆用大帅而总数国若无钟鼓何以行师又狄师亦有称伐者岂是能有钟鼔乎今按侵伐异事知陆氏释侵曰但行杀掠胡氏则曰潜师掠境又安用钟鼓为哉外传晋语赵宣子曰伐备钟鼓声其罪也袭侵无声为蹔事也传例葢本此但左氏语意未备耳】不为灾不书【传不知春秋有记异之法啖氏曰蜚非为灾之物春秋记异多矣何必为灾乃书孙氏曰春秋灾异悉书不必皆为灾也鸜鹆岂为灾乎春秋何以记其来巢也】日至而毕【此成周遗制也周室盛时诸侯无备御攻伐及门观逾制之事史记土功但见时与不时而已春秋之世或备难兴工或改作逾制时与不时岂足后议而左氏但以旧例释之故说者得议其非】三十年归于京师【陈氏曰执不书义同芮伯传见僖二十八年晋执衞侯成十五年晋执曹伯所以书归京师今按天子执大夫不告不入例】以纾国家之难【陈氏曰传见楚所以彊】三十二年为管仲也【范氏曰小谷鲁邑孙氏曰曲阜西北有小谷城髙氏曰昭十一年传申无宇曰齐桓公城谷而置管仲焉此齐谷也非鲁之小谷且公虽感齐侯岂为管仲城邑乎葢齐自有谷如文十七年公及齐侯盟于谷宣十四年公孙归父防齐侯于谷此齐谷也】于党氏【传言讳不书杀】成季奔陈【陈氏曰奔非其罪虽吾公子为命大夫亦不书】
　　闵公
　　元年乱故也【刘氏曰去年十月子般卒则闵公立至今已三月乱亦定矣言乱不得成礼非也且必若所云何以能朝庙乎】齐人救邢【陈氏曰传言齐桓救邢之缓】请复季友也【落姑之盟虽曰请复季友若出公意然是时闵公八嵗尔哀姜庆父专国岂欲季友之归者故陈氏以为国人为之临川呉氏因谓必鲁之世臣有不当权而忠于国如衞石碏者深谋秘计告于伯主请复季友故桓公以伯令召闵公至齐地而与之盟使若复李友之意出于齐季友以伯主之重则庆父不敢去之矣此说深得当时事情但哀姜庆父事与州吁石厚不同季友既出奔岂有如石碏者能自安于内以经传推之时陈方为齐所厚且与鲁交好季友又尝一再如陈其出奔陈葢有所托然则落姑之盟亦季友援陈人以请于齐桓耳】公次于郎以待之【陈氏曰凡次不书杜说非是】嘉之也【陈氏曰于是特书字义同蔡季】齐仲孙湫来省难【陈氏曰传见仲孙湫不名】亦嘉之也【陈氏曰传释大夫恒书名于是特书族呉先生曰书氏而不名者鲁人以两臣之礼接而不以见君也】鲁可取乎【鲁大国非谭遂之比虽内乱犹有人焉桓公方以救邢为功岂遽萌取鲁之意叶氏曰鲁可取以下乃后世附益之辞其说是也】晋侯作二军【陈氏曰外改制不书今按外改制不告】以灭耿灭霍灭魏【陈氏曰晋灭三国不书春秋之初楚灭国略不书于齐桓公特书之今按晋灭三国在西楚灭诸小国在南告命皆未通于鲁不可为例说已见前】必复其始【陈氏曰传起赵魏事】二年公不禁【公即位年八嵗岂知禁其傅者传疎如此】成季以僖公适邾【传见季友僖公出奔不书】乃缢【陈氏曰庆父不书刺义同宋万今按春秋録内与録外异当从杜氏不书卒者罪重于叔牙不以卿礼成丧也】遂以命之【传起季氏事】遂灭衞【不书战故不书君灭皆以书入为义】以庐于曹【陈氏曰戴公不成君例不书孔氏曰此年之末文公在位计戴公为君不过十数日耳言立一年卒者灭而复兴不是嗣位故成丧为谥文公继世而立明年始为元年故戴公虽复曰少亦称一年年表亦以此年为戴公元年今定本云以其年卒今按定本近是近代本作立其年卒亦未安】以戍曹【戍不书说在桓六年】重锦三十两【陈氏曰传言经所以不书灭】髙克奔陈【陈氏曰不书克以弃师为义】乃事之而属僖公焉【黄先生曰事如孟子事之以皮币之事后言敬嬴嬖而私事襄仲义亦与此同】













　　春秋左氏传补注卷二
　　钦定四库全书
　　春秋左氏传补注卷三　　　元　赵汸　撰僖公
　　元年公出故也【刘氏曰去年八月闵公遭弑僖公自邾入为君不应犹以出奔之故不得行即位礼】讳国恶礼也【传不知经有笔削故推史例以释之】诸侯救邢【陈氏曰经文已序则传皆称诸侯】邢人溃【陈氏曰传言经不书溃】具邢器用而迁之【传见以自迁为文说见成十五年】谋救郑也【经言防传言盟传误自同盟于幽至此九年使齐侯合五国为盟亦无不书之义】嘉获之也【陈氏曰传释凡获非卿不书于是特书莒挐今按此亦史例】女子从人者也【刘侍读曰哀姜与乎乱杀二子几亾国齐桓公讨而诛之此伯者所以行乎诸侯之义也鲁以臣子不得讨而齐以伯主得举法】二年诸侯城楚丘而封衞焉【迁国不当言封葢承用俗语故二传有专封之说】不书所防后也【此谷梁离至不序之例左氏不达妄谓后期说者疑之且谓楚丘非卫邑】晋里克荀息帅师【陈氏曰传言里克荀息见灭称师他放此今按征伐不在大夫不得有二义侵伐入灭称人亦不当异旨说在属辞】贿故也【虞以天子上公封国序晋上公羊传亦谓使虞首恶皆非】三年蔡人嫁之【归蔡姬当时适有是事或者假此为名欲出楚人不意左氏惟记所闻故未尽说已见隐元年及后僖二十三年】四年齐侯以诸侯之师侵蔡【陈氏曰传见伯主徴师诸侯皆不书以后放此】西至于河【杜氏释例曰海自辽西北平渔阳章武渤海乐陵乐安北海东莱城阳东海广陵呉郡防稽十四郡之东界以东河出西平西南二千里从西平东北经金城故北地朔方五原至故云中南经平阳河东之西界东经河东河内之南界东北经汲郡顿丘阳平平原乐陵之东南入海孔氏曰杜之此言据当时之河耳禹贡导河积石至于龙门南至于华隂东至于底柱又东至于孟津东过洛汭至于大伾北过洚水至于大陆又北播为九河同为逆河入于海案验其地自大伾以上河道不改大伾以下即是汲郡以东河水东流秦汉以来始然也古之河道自大伾而北过洚水故迹不可复知其大陆则赵地之广泽也大陆以北播为九河九河故道河间成平以南平原鬲县以北其九河者徒骇一太史二马颊三覆釡四胡苏五简六絜七钩盘八鬲津九徒骇最西以次而东故郑注禹贡河间弓髙县往往有其处中候云齐桓伯遏八流以自广计桓公之时齐之西境当在九河之最西徒骇葢是齐之西界其东至于海当尽乐安北海之东界也】寡人是问【史记周纪昭王南巡狩不返卒于江上其卒不赴告讳之也帝王世纪昭王徳衰南征济于汉楚人恶之以胶船进中流胶液船解王及祭公皆没于水中崩今按外传云桓公南征伐楚济汝逾方城望汝山使贡丝于周而反荆州与传不合其终篇亦大夸故不取】楚子使屈完如师【陈氏曰传见不言使】五年日南至【孔氏曰冬至者十一月之中气中气者月半之气也月朔而已得中气是必前月闰闰前之月则中气在晦闰后之月则中气在朔闰者聚残余分之月其月无中气半属前月半属后月是去年闰十二月十六日已得此年正月朔大雪节故此正月朔得冬至也而杜长厯僖元年闰十一月此年闰十二月又闰之相去厯家大率三十二月耳杜于此闰相去凡五十月不与厯数同者杜推勘春秋日月上下置闰或稀或穊自凖春秋时法故不与常厯同今按传于此年记正月日至与杂记孟献子之言合后昭十七年记大史与梓慎言之二十一年记梓慎之言二十四年记昭子之言皆见周人改月改时致分至啓闭不合天正春秋之末距传成仅数十年正朔未改不容有误近世异议皆过】必书云物【孔氏曰周礼保章氏以五云之物辨吉防水早降丰荒之祲郑众云以二至二分观云色青为虫白为丧赤为兵荒黒为水黄为丰众之此言葢出占侯之书计云气之占不啻尽此而已】晋侯使以杀大子申生之故来告【传见策书从赴告例后凡言来告仿此陈氏曰传释申生死在去年冬经书在春他放此】公孙兹如牟娶焉【赵伯循曰大夫越境而娶非礼经文不应无讥今按赵氏于此亦疑传妄不知大夫娶妻法不得书史无文以见讥杜氏谓因聘而娶亦非辨见属辞】防王大子郑【陈氏曰传见郑不书名】楚鬭谷于莬【陈氏曰传见鬬谷于莬书人】虞不腊矣【孔氏曰月令孟冬腊门闾及先祖五祀腊之见于传记者唯月令与此二文而已周时腊与大蜡各为一祭秦汉改曰腊不蜡而为腊矣今按汉蔡邕月令章句夏曰嘉平商曰清祀周曰大蜡总谓之腊史记秦惠文王初腊正义云始效中国为之亦明腊不自秦始或疑传作于秦误矣】晋侯围上阳【陈氏曰传见晋侯书人】其九月十月之交乎【传见三正通于民俗后见襄三十年绛县人】丙子朔【传见赴告策书惟用周正与童謡异】虢公丑奔京师【虢公天子三公京师朝廷所在不可言奔传不知此义】且言易也【林少頴曰不云灭而但云晋人执虞公者圣人不忍周襄诸侯再取其地故不斥言而微文以见意见晋人执天子三公不道之甚矣详见属辞】六年郑所以不时城也【刘氏曰齐桓防诸侯于首止郑伯逃归不为无辞岂强取新城然后达其罪哉今按伐郑书围邑陈传得之】楚子围许以救郑【陈氏曰凡救不悉书传曰楚子见楚君书人】楚子从之【陈氏曰传着无救许之实今按微子启之事葢逢伯设辞以动楚君欲其全许耳刘侍读并疑许事为妄误矣许君内不敢恃诸侯之救外不敢深其怨于楚故乗其退师自屈以下楚亦当时小国求全之虑观蔡人一防北杏而荆入蔡江黄一盟于贯而楚灭江黄桓公非惟不能救蔡而亦不能救江黄其谓许不楚是事可乎】七年郑杀申侯以说于齐【张氏曰申侯出自楚専利不厌至是郑用陈辕涛涂之譛杀之】官受方物【受所命当贡伯主之物是盟虽曰谋郑实则以命朝聘之数职官各以方物嵗时贡献使太子华临之聴命为聘伯主之始杜云当贡天子之物若楚包茅之类诸侯乆已不修至是齐桓倡义始职贡不乏焉晋悼邢丘之防葢仿此为之】郑必受盟【吕氏曰此一事见桓公服人有三代气象惜其急于功利不终于徳桓公自小其规模尔】子华由是得罪于郑【陈氏曰传起郑杀子华事】不发丧而告难于齐【陈氏曰为二十四年王出居师传后见十一年十二年二十二年】八年则弗致也【孔氏曰檀弓曰殷朝而殡于祖周朝而遂知周法不殡于庙而此传及襄四年皆云不殡于庙知其将之时不以殡过庙耳殡过庙者将之时从殡宫出告庙乃非是殡尸于庙中也据哀姜以元年十二月丧至二年五月始明至则殡于寝也既殡于寝自然当朝庙今按哀姜与弑出奔齐桓以伯令取而杀之诸侯莫不闻虽薨皆书于防其赴同禂姑一时必不得备礼如已袝亦不常厯八年不致杜氏胶于隐三年传例故说者得以议之当知哀姜与他夫人不同】是以缓【陈氏曰传释王崩在七年经书在八年叶氏曰秘不发丧在前世或有之然不过数日之间惠王果以七年崩岂有经一年而子带不知者以经考之诸侯为襄王谋已见首止洮但寻盟而已传言襄王定位而后发丧则诸侯已知惠王之崩何为更待十二月以告乎今按传言襄王定位而后发丧葢为下缓告丧张本非谓盟洮后即发丧也又曰难故也是以缓岂盟洮之后子带之难犹未靖故大行人诏相诸侯之礼乆未克举乎传序此事大略他无可考证当阙疑】九年故曰子【陈氏曰传见春秋之初未犹有称子者】公侯曰子【赵伯循曰按王猛在丧不曰小童子男在丧亦当称子陈氏曰按书康王初嗣位称予末小子诰诸侯称予一人钊礼无称小童者】王使宰孔【凡王朝公卿大夫史皆不名传每详之】使孔赐伯舅胙【叶氏曰按是时襄王初立以月计之惠王犹未不得有事于宗庙何赐胙之有且脤膰之礼以亲兄弟之国或小白特赐亦疑在终丧之后而误记于此】下拜登受【孔氏曰觐礼天子赐侯氏以车服诸公奉箧服加命书于其上升自西阶东面大史氏右侯氏升西面立大史述命侯氏降两阶之间北面再拜稽首升成拜彼侯氏降阶再拜是此下拜也升成拜是此登受】言归于好【传记盟辞即孟子所述之末句其五禁之辞传不能举则二伯之事阙漏多矣】宰孔先归【陈氏曰传言宰孔不与盟】晋侯乃还【陈氏曰传言齐桓之伯晋独不至】未也【陈氏曰传于武氏子毛伯不称使晋奚齐不称君皆曰未明未葬不成君天子与诸侯同程氏曰未之说即公羊未逾年之意然既承重则固一国之君矣若曰杀其君之子不同弑君则是杀嗣君于未之时罪可减等难以为训今按齐舎未见弑称君此策书之辞也奚齐未称君之子乃经之特笔说在属辞】齐隰朋帅师防秦师纳晋惠公【陈氏曰凡纳所宜纳不书】是吾利也【外传晋语既杀奚齐卓子里克及丕郑使屠岸夷告公子重耳于狄曰国乱民扰得国在乱治民在扰子盍入乎吾请为子鉥重耳告舅犯曰里克欲纳我舅犯曰不可夫坚树在始始不固本终必槁落不哀丧而求国难因乱以入殆以丧得国何以导民重耳曰非丧谁代非乱谁纳我舅犯曰偃也闻之大丧大乱之剡也父母死为大丧谗在兄弟为大乱今适当之是故难公子重耳出见使者曰子惠顾亾人重耳父生不得供洒扫之臣死又不敢涖丧以重其罪且辱大夫敢辞夫回国者在亲众而善邻在因民而顺之苟众所利邻国所立大夫其从之吕甥及却称亦使蒲城午告公子夷吾于梁曰子厚赂秦人以求入吾主子公子夷吾出见使者再拜稽首许诺吕甥出告大夫曰盍请君于秦乎大夫许诺乃使梁由靡告于秦穆公曰天祸晋国谗言繁兴延及寡君使绍续昆裔隐悼播越托在草莽未有所依又重之以寡君之不禄丧乱并臻以君之灵鬼神降衷罪人克服其辜羣臣莫敢宁处将待君命君若惠顾社稷不防先君之好辱收其逋迁裔冑而建立之以主其祭祀且镇抚其国家及人民虽四邻诸侯闻之也其谁不儆惧于君之威而欣喜于君之徳秦穆公许诺反使者乃使公子絷吊公子重耳于狄曰寡君使絷吊公子之忧又重之以丧寡人闻之得国常于丧失国常于丧时不可失丧不可乆公子其图之重耳告舅犯舅犯曰不可亡人无亲信仁以为亲是故置之者不殆父死在堂而求利人孰仁我人实有之我以徼幸人孰信我不仁不信将何以长利公子重耳出见使者曰君惠吊亾臣又重有命重耳身亾父死不得与于哭泣之位又何敢有他志以辱君义再拜不稽首而哭退而不私公子絷退吊公子夷吾干梁如吊公子重耳之命公子夷吾出见使者再拜稽首起而不哭退而私于公子絷曰中大夫里克与我矣吾命以汾阳之田百万丕郑与我矣吾命之以负葵之田七十万君苟辅我蔑天命矣君实有郡县且入河外列城五岂谓君无有亦为君之东游津梁之上无有急难也亾人之所怀挟婴瓖以望君之尘垢者黄金四十镒白玉之珩六双不敢当公子请纳之左右公子絷反致命穆公穆公曰吾与公子重耳重耳仁再拜不稽首不没为后也起而哭爱其父孝也退而不私不没于利也公子絷曰君之言过矣君若求置晋君而载之置仁不亦可乎君若求置晋君以成名于天下则不如置不仁以滑其中且可以进退是故先置公子夷吾为惠公今按里克志在重耳夷吾得国不以正秦穆公贪贿而无逺略重耳克让舅犯有谋其事皆见于外传与大学檀弓所载舅犯重耳之言相表里可补传文之阙】十年苏子无信也【程氏曰叛王即狄岂特无信】苏子奔卫【孔氏曰尚书立政云司冦苏公成十一年传曰昔周克商苏忽生以温为司冦以此知苏子司冦苏公之后也国名为苏所都之邑名为温故温苏递见于经是得两称故也】晋侯杀里克以说【谷梁传曰里克所为弑者为重耳也夷吾曰是又将杀我乎故杀之今按夷吾杀里克左氏録其迹谷梁得其情】蔑不济矣【为秦纳重耳起本】及七舆大夫【孔氏曰每车一大夫主之】皆里防之党也【陈氏曰传见杀贱者自祁举以下不书他放此今按此史例也】十一年晋侯使以防郑之乱来告【传见书国杀大夫从告葢于赴告之文有考自阳处父以下每求其罪以实之则犹未达策书之情陈氏曰传见杀防郑虽却芮之意晋侯以告所以书国讨亦非也春秋诸侯大夫家有藏甲党与盘据虽其君所欲杀亦必假乎强家以去之与两下相杀不同后放此】十二年惧狄难也【陈氏曰终二年城楚丘传】楚灭黄【谷梁传贯之盟管仲曰江黄逺齐而近楚楚为利之国也若伐而不救则无以宗诸侯矣桓公不听遂与之盟管仲死楚伐江灭黄桓公不能救今按谷梁所记管仲语极切事情亦可见桓公于仲犹有未尽其谋者但言管仲死与左传不合葢传闻失真史记秦穆公虏晋惠公之岁管仲隰朋皆卒】十三年聘于周【聘周说见后三十年】齐仲孙湫致之【陈氏曰虽戍京师不书】晋荐饥【陈氏曰外饥不书今按外饥不告】泛舟之役【陈氏曰为十五年韩之战起】十四年诸侯城縁陵而迁杞焉【陈氏曰传言经不言祀义同二年】有阙也【赵伯循曰此称诸侯即上防咸之诸侯前目后凡尔左传谓不书其人有阙亦误今按前年夏诸侯防于咸谋杞戍周今此城縁陵迁杞桓徳虽衰亦不可与晋灵失伯不序诸侯例论左氏曰有阙谷梁曰散辞陈氏又从而祖述之皆大过葢诸侯既防而归改岁各使其大夫城縁陵故总称诸侯通前役为一事与城楚丘异文者彼葢微者之事耳】鄫季姬来宁【传见季姬归鄫来宁皆不书学者不知笔削之旨更以传为妄】十五年秦获晋侯以归【国君生曰获死曰灭言获则不言以归防书谨严从可知也传言获又言以归起下事也】侄其从姑【周语我皇妣大姜之侄逢公注昆弟之子男女皆曰侄】晋侯归【国君言获则得归不足志与内言战不书公至同亦史法也】十六年陨星也【胡氏曰按庄七年已书星陨如雨圣人所书各以其实岂以星陨而言石陨乎今按经言陨石而不言陨星犹言日有食之不言食之者皆阙于所不见解者当言其实不可谓非星陨也】齐伐厉【不书并上年】救徐而还【凡救不悉书伯者救中国必足以示名义而后书齐桓亲帅诸侯次于匡不能使楚毋病徐则虽比年为徐出师无足议者后放此诸救例说见属辞】因晋败也【陈氏曰为僖三十三年晋败狄传】齐徴诸侯而戍周【陈氏曰不书义同十三年】郑杀子华【陈氏曰传见讨奸父之罪虽杀世子不书】不果城而还【陈氏曰传见齐侯之怠】十七年以报娄林之役也【齐比年伐厉又伐英氏皆以徐故不能服楚而唯伐其与国之微者伯业衰矣】妾为宦女焉【陈氏曰为晋怀公起传】师灭项【传见不言师杜云公在防别遣师灭项不言师讳之刘规之云既不讳灭何以讳师是也然刘以谓将卑师少称人不可自言鲁人故不称师亦非将卑师少岂能灭国故传例曰用大师焉曰灭下年书师救齐则将卑师众自合称师也此不称师实经变文说在属辞】防齐侯于卞【张氏曰此管仲既亡齐桓志荒之政】以荐羞于公【孔氏曰周礼掌食之官有内饔外饔此人为饔官名巫而字易牙也】五公子皆求立【传见齐桓内宠无制贵贱不明致诸子争立相篡夺祸延数世】孝公奔宋【陈氏曰传言孝公以父命故出入皆不书】十八年齐人杀无亏【陈氏曰无亏未成君例不书】郑伯始朝于楚【二十二年又记郑伯如楚夫人芈氏见郑故昏于楚于是又纳二女二十七年见楚昏于卫明中国无伯则诸侯皆听命于楚矣】围莬圃【陈氏曰传见自此伐国不言围邑二十六年围缗之后皆不书矣】十九年宋人执滕宣公【传见滕子谥诸崩卒于经无所明而独举谥者放此】不相为用【孔氏曰尔雅释畜牛马羊犬豕鸡谓之六畜周礼校人春祭马祖郑云马祖夭驷也六畜之言先祖者唯此一文而已以外牛羊之等其祖不知为何神也沈氏云春秋说天苑主牛又有天鸡天狗天豕以马祖类之此等各有其祖】师兴而雨【寗庄子设辞以兴师传见诸侯无伯擅相侵伐】讨不服也【夏盟曹南曹国之南也曹伯使其大夫与盟而不亲防宋公此谓之不服杜氏谓曹南为曹国不服由不致饩皆非】自取之也【书梁亾非由赴告故不书其主与书王室乱同传义非】二十年凡啓塞从时【释例曰鲁城南面三门隐公元年开一门故今南有四门僖公意更缮治髙大稷门非啓塞之义而以日至之后兴功故经书春传曰书不时言失土功之时也啓塞之事犹得从宜而修之今按隐元年新作南门以非公命不书僖公修泮宫新宫灾大室屋壊皆合修亦不书则门户道桥有司之事应不登于策此葢以逾制书】郑公子士泄堵冦【见士泄书人】于是卫方病邢【为明年狄侵卫传】叛楚【胡氏曰随非楚之属国也传以为叛楚非矣自是以后随卒属楚】楚鬬谷于莬【陈氏曰传见鬭谷于莬书人】谓行多露【张氏曰随欲复汉东诸侯于中国左氏罪其不量力未若孟子师文王之论】二十一年楚执宋公以伐宋【不书楚人为中国讳】周祸也【孔氏曰此注引昭二十三传当云叔孙婼曰徧检古本皆作豹字葢注后即写误】二十二年礼也【陈氏曰传言经不书邾灭蔽罪于鲁杜氏为鲁私属故略不书失之矣】宋公伐郑【经叙诸侯传每略之后放此】秦晋迁陆浑之戎于伊川【孔氏曰昭九年传曰先王居梼杌于四裔故允姓之奸居于瓜州伯父惠公归自秦而诱以来是此戎为允姓也彼注云瓜州今敦煌则陆浑是敦煌之地名徙之伊川复以陆浑为名故至今为陆浑县十一年传称伊洛之戎同伐京师则伊洛先有戎矣而以今始迁戎为辛有言验者葢今之迁戎始居被髪祭野之处尔】王召之也【传见天王不能以义制恩齐侯为之请已失之富辰之言亦非也舜封象于有庳而使吏治其国未尝畱之于帝都子带志在召冦作乱与象一夫之事不同宥之列国斯可矣乃还之京师以起后患谓之协其兄弟岂不谬哉】公及邾师战于升陉【陈氏曰传见不书公】我师败绩【传见不书败绩】弗可赦也已【言天弃商乆弗赦其罪】门官殱焉【孔氏曰周礼虎贲氏掌先后王而趋以卒伍军旅防同亦如之舍则守王闲王在国则守王宫国有大故则守王门诸侯之礼亾其官属不可得而知此门官葢亦天子虎贲氏之类故在国则守门师行则在君左右近公故尽死也】劳楚子于柯泽【陈氏曰传言楚子在师见书人】二十三年楚成得臣【陈氏曰传见成得臣书人】遂取焦夷【陈氏曰外取邑不书例在桓十四年后放此】城顿而还【陈氏曰传为二十五年纳顿子张本】夷也【杞成公即五年伯姬以之来朝者既即位终身不敢朝鲁故其卒也鲁人降而称子僖二十七年桓公来朝以公卑之称子襄二十九年文公来盟以晋治杞田故鲁贱之称子按晋女叔侯曰夏余也而即东夷以国小贫陋简礼从夷事或有之传曰夷曰用夷礼与言杞不敬不共同皆鲁人为之辞尔杜氏谓仲尼以文贬称子陈氏误从之葢不知春秋有存防书大体之义】辟不敏也【说在隐七年】卫文公不礼焉【陈氏曰为二十八年晋伐卫传】薄而观之【陈氏曰为侵曹传吕氏曰桓文所以攘楚者必先破其党与是故桓公攘楚必先有事于蔡文公攘楚必先有事于曹卫左氏不达其故于侵蔡则曰为蔡姬故于侵曹伐卫则曰为观裸与块故其病在推寻事由毛举细故而二公攘夷安夏之烈皆晦而不章】公子赋河水【陈氏曰赋诗始于此】二十四年不告入也【此纳所宜纳不书之例若曰入国不告则何得独告惠公卒杀怀公不告乃晋人讳之】晋侯潜防秦伯于王城【陈氏曰传见自齐桓之伯诸侯特相防皆不书今按潜防不告不入例】且旌善人【陈氏曰传积文公还国善事】郑公子士泄堵俞弥帅师伐滑【郑伐滑不书二十年书入滑举重】而执二子【传见中国无伯则诸侯无王】获周公忌父原伯毛伯富辰【陈氏曰皆以王出为重故不书今按夷狄犯京师获大臣史皆不书为王室讳孔氏曰此原伯毛伯葢是文王之子原毛之后世为王臣仍为伯爵或本封絶灭食采畿内】出奔宋【陈氏曰终十六年杀子华传】宋及楚平【陈氏曰传见宣十五年特书】辟母弟之难也【陈氏曰传释经不书王子带】二十五年同姓也故名【三传皆同此说学者疑之谓灭异姓何独无讥且虡虢同姓何以不名黄先生曰凡蒋邢茅胙祭周公之成王以周公有大勲劳于天下既已封伯禽于鲁又封其支子六人及至春秋时往往为人吞并今邢又为卫所灭矣邢与鲁同出自周公故书曰卫侯燬灭邢虽罪卫侯而实繋于鲁也】右师围温【陈氏曰不书善晋侯也见昭二十三年围郊特书】王入于王城【陈氏曰不书入亦善晋侯】杀之于隰城【陈氏曰杀王子带不书义同子颓】乃出其民【传见晋文以功取畿内地致王室益弱】秦晋伐鄀【陈氏曰为文五年秦入鄀传】楚令尹子玉【陈氏曰传见成得臣书人】纳顿子于顿【陈氏曰书纳不书出讥在纳】二十六年齐孝公伐我北鄙【陈氏曰传见齐孝公书人】东门襄仲臧文仲【使介不并书史例也文十八年各以事行非特书陈说非】祝融与鬻熊【孔氏曰自祝融至鬻熊司马迁不能纪其世杜言十二世不知出何书故刘规杜云计其间有一千二百年十二世何以得近一千二百年乎或传冩之误】自窜于防【孔氏曰传言熊挚有疾是以失楚明是适子有疾不得嗣位楚世家无其事不知熊挚是何君之适何时封夔郑语孔晁注云熊绎孙曰熊挚有疾楚人废之立其弟熊延熊挚自弃于夔子孙有功王命为夔子亦不知何所据也】又何祀焉【刘氏曰楚祖鬻熊夔祖熊挚是不得祀者也诸侯之祀无过其祖者鲁祖周公不敢祀公刘卫祖康叔不敢祀后稷祝融犹后稷鬻熊犹公刘矣】楚成得臣鬭宜申【陈氏曰传见楚成得臣书人】楚令尹子玉司马子西【陈氏曰亦书人】凡师能左右之曰以【赵伯循曰齐桓晋文用诸侯师悉能左右之何不曰以凡不用我师而用彼师曰以也】楚申公叔侯戍之【陈氏曰传言鲁以齐附楚】二十七年不共也【说见二十三年】楚子及诸侯围宋【陈氏曰传见楚子书人今按楚君大夫称人説见庄二十八年】新昏于卫【传见曹卫皆已附楚】让于狐毛而佐之【外传晋语使狐偃为卿辞曰毛之智贤于臣其齿又长毛也不在位不敢闻命】让于栾枝先轸【晋语公使赵衰为卿辞曰栾枝贞慎先轸有谋胥臣多闻皆可以为辅佐臣弗若也】二十八年晋侯齐侯盟于敛盂【陈氏曰传见自齐桓之伯诸侯特相盟皆不书】卫侯出居于襄牛【诸侯出不逾境史不书亦未必告】晋侯宋公齐国归父崔天秦小子憖【陈氏曰传见三国之君大夫但书师说在后传楚成得臣书人今按陈氏以三国称师为始伯之辞但经书齐序宋上非复宋君齐臣之叙葢宋公不亲陈齐国归父未书大夫将不可别为义秦小子憖微史法惟师以国叙陈氏推襄八年传大夫不书尊晋侯为例非经旨亦失传意】盬其脑【孔氏曰盬之为啑未见正训葢相传为然服防云如俗语相骂云啑汝脑矣】胥臣以下军之佐当陈蔡【陈氏曰传见陈蔡不书蔽罪于楚后见哀十年今接凡诸侯以兵属夷狄皆不序后见宣十二年唐惠侯成二年蔡景公许灵公秦右大夫说昭八年宋戴恶襄十一年秦右大夫詹十二年庶长无地哀十年邾子郯子说又见宣十一年】子人九【孔氏曰桓十四年郑伯使其弟语来盟传称子人来盟杜云子人即弟语也其后为子人氏七年传子华云泄氏孔氏子人氏三族实违君命今子人九必是语之后杜谱以九为杂人误矣】献楚俘于王【陈氏曰献于楚之捷于周皆不书今按外献捷不告先儒以鲁春秋为诸侯通史故陈氏踵其误后若此者不复辨】用平礼也【襄二十五年传郑子产曰城濮之役文公布命曰各复旧职命我文公戎服辅王以授楚捷】使元咺奉叔武以受盟【陈氏曰传见叔武书卫子】王子虎盟诸侯于王庭【传言王子虎实盟诸侯故翟泉言寻盟陈氏谓涖盟不书非传意】无有老幼【说苑晋文公合诸侯而盟曰无以美妾疑妻无以声乐妨政无以奸情害公无以货利示下不知何所本也】前驱射而杀之【陈氏曰杀叔武不书非君意也】且明徳也【此特笔也谷梁传曰讳防天王也全天王之行也庶得经意左氏所记乃流俗传闻之辞未必真修春秋时语】先蔑将左行【陈氏曰左行之名止此】二十九年馈之刍米礼也【孔氏曰聘礼卿饔饩五牢禾米与子男同其附庸执帛与公之孤同则饔饩亦五牢禾三十车米二十车薪刍倍禾则此馈之刍米刍六十车米二十车】齐国归父【孔氏曰公孙固序在齐上者葢为大司马尊于归父归父虽执齐政不废身非上卿如管仲之类犹文十七年陈公孙宁襄二十七年陈孔奂皆序在卫下杜云非上卿即此类也】秦小子憖【孔氏曰经若贬称人传则言其名氏若传无名氏则本是微人此经书蔡人而传无名氏此是实蔡之微者秦是大国小子憖名见于传而在蔡微者之后若宋向戌之后防也今按秦伯爵国其大夫自合班蔡国大夫下非为后至成二年秦右大夫说在宋华元陈公孙宁上乃楚人为之不可据以为例】且谋伐郑也【孔氏曰晋侯受命郑伯傅王践土与盟二防咸在郑无叛晋之状而此防谋伐郑者城濮战前郑复如楚虽以楚败之后畏威来防晋侯以大义受之内实懐恨此防郑人不至必有背晋之心故谋伐之也晋语城濮战下称文公诛观状以伐郑反其陴郑人以名宝行成公不许得叔詹将烹而舍之左氏无伐郑之事今按下年传载晋人侵郑以观其可攻与否则晋语所记伐郑之事乃左氏所不取葢其事与观裸与块同出于小说家而晋语又记叔詹諌郑文公弗听曰若不礼焉则请杀之事与晋侯伐郑曰与我詹而师还相终始左氏亦无此言葢虽不能悉辨其诬而犹有所不取也】卿不书罪之也【陈氏曰传释防盟恒称君大夫于是特称人内不书公罪晋初以大夫主盟】防伯子男可也【陈氏曰传言卿犹无防公之礼而盟王子经所以甚贬之】三十年晋人侵郑【陈氏曰不书举重在围】使医衍酖卫侯【孔氏曰周礼大司马以九伐之法正邦国贼杀其亲则正之郑云正之者执而治其罪春秋僖二十八年晋人执卫侯归之于京师坐杀其弟叔武如郑彼言则卫侯合死而云罪不及死者卫侯之心疑叔武尔前驱犬卜君意而杀之是则杀非公命也故不至死若然则卫侯无罪而往年卫侯与元咺讼卫侯不胜杀士荣刖鍼庄子者用谗疑贤弟渝盟先期入是卫侯之罪也】吾使尔为卿【传见虽得请于王非杀元咺及公子瑕则不得入经所以不书归自京师】晋侯秦伯围郑【传见晋侯秦伯书人】秦军汜南【释例土地名僖二十四年汜下云此南汜也周王出居于汜楚伐郑师于汜襄城县南汜城是也此年汜下云此东汜也秦军汜南晋伐郑师于汜荣阳中牟县南汜泽是也】共其乏困【孔氏曰襄八年传云一介行李杜云行李行人也昭十三年传云行理之命杜云行理使人李理字异为注则同周语行李以节逆之贾逵云理吏也小行人也孔晁注国语其本亦作李字然则两字通用】晋人许之【陈氏曰为宣四年郑穆公卒传】遂初聘于晋【周制诸侯于天子有见有贡而无聘问见则大行人朝觐以下六礼贡则六服所贡之物小行人令诸侯春入贡是也诸侯于天子言聘乃东迁礼失之辞由职贡俱废而后以聘礼上问如邦交非成周之旧也自隐至僖天子遣使聘鲁者六而鲁始使人如京师传言聘周于是始前此鲁人安受王朝聘问而不遣一介如京师者先儒谓因王使之来厚其好货而已葢诸侯交聘王室古无其事既职贡不归则亦无名以往于是以聘礼行故传言将聘于周遂初聘于晋也及按昭十三年传叔向言明王之制使诸侯歳聘以志业孔氏谓歳歳使于天子所以献其贡赋修其职业其事是其名北循习失礼而为之辞虽叔向亦不能免也观襄二十六年传韩宣子聘于周辞曰晋士起将归时事于宰旅王曰辞不失旧又周语简王八年鲁成公来朝使叔孙侨如先聘且告王孙说言其享觐之礼薄夫谓之时事谓之享觐之礼则诸侯于天子言聘非周制可知矣左氏能记其事而不能辨其是非故王制诸侯于天子比年一小聘三年一大聘五年一朝遂蒙传文之失与聘义但言诸侯交聘者异矣郝氏因之以释大行人时聘殷頫皆承误踵讹非周官春秋之旨也黄文叔曰周官大行人诸侯朝天子之礼六天子聘问诸侯之礼六葢无诸侯聘问天子之礼大宗伯曰聘曰问曰頫曰视皆下交于卑者之言非诸侯尊事天子之义故小行人曰朝觐宗遇防同君之礼也存頫省聘问臣之礼也君之礼者诸侯朝觐天子也臣之礼者天子存问诸侯也郑氏以时聘殷聘为诸侯聘问天子而不考大行人时聘殷頫问问归脉贺庆致禬皆为天子使臣于诸侯之礼也其辨之亦明矣】三十一年使臧文仲往【赵伯循曰使臧文仲往不合不书且二十二年执曹伯不应四年方分其地今按上书公子遂遂如晋下又书公子遂如晋亦不应更使一卿如晋受田据传言晋必亲其共是晋大夫疆理曹田以分诸侯文仲至分田处受之非以使礼如晋故不书于策践土后伯主有寻盟讨贰之事经四年无足疑外传记其事甚详济西田说者疑非曺地郑樵氏曰鲁之济西北曺北比晋传必有据尔】牛卜日曰牲【孔氏曰上云卜其牲日则牲之与日俱卜之也必当先卜牲而后卜日卜得吉日则改牛为牲然则牛虽卜吉未得称牲牲是成用之名不可改名为牲更卜吉凶明知卜牛在卜日之前也此言免牲是已得吉日牲既成矣成七年乃免牛是未得吉日牲未成也】上怠慢也【鲁郊非常祀比传义非】不郊亦无望可也【孔氏曰公羊传曰三望者何望祭也然则曷祭祭泰山河海郑以为望者祭山川之名诸侯之祭山川在其地则祭之非其地则不祭且鲁竟不及于河禹贡海岱及淮惟徐州徐即鲁地三望谓淮海岱也贾逵服防以为三望分野之星国中山川今杜亦从之今按书舜典言望于山川不及星辰周礼典瑞言祀地旅四望次及祀日月星辰次及祀山川三祀皆不同玉不同时葢星辰随天运行不可与山川同望祭而山川之特祀者其礼杀又与方望不同也郑以五岳四镇四渎释四望葢推经文言之公羊释三望近之而未尽杜氏承贾服之误以为分野之星国内山川皆不知有周礼葢鲁郊不敢尽同于天子视天子四望而缺其一为三望所缺者必对方一望以其逺絶故也若郑氏以三望为竟内山川则又不察鲁郊之僣而自失之耳】赵衰为卿【晋语公使原季为卿辞曰夫三徳者偃之出也以徳纪民其章大矣不可废也注原季赵衰也三徳谓劝文公纳王以示臣义伐原以示信大搜以示礼又曰狐毛卒赵衰代之辞曰城濮之役先且居之佐军也善不可废也且臣之伦箕郑胥婴先都在乃使先且居将上军公曰赵衰三让其所让皆社稷之卫也废让是废徳也以赵衰之故搜于清原作五军使赵衰将新上军箕郑佐之婴将新下军先都佐之子犯卒蒲城伯请佐乃使赵衰佐上军注蒲城伯先且居也今按传言命赵衰为卿让于栾枝先轸语云使栾枝将下军先轸佐之是下军将佐皆卿矣此晋六卿之始也传云赵衰为卿语云将新上军是上下新军帅皆卿也晋于是有八卿】三十二年晋楚始通【陈氏曰传见楚彊晋怠夷夏狎主齐盟之渐故曰始】将殡于曲沃【孔氏曰殡攒置西序亦是下棺于地故殡为窆棺晋武公自曲沃而无晋国曲沃有旧时宫庙故公卒而往殡焉礼诸侯五日而殡按经文以己卯卒庚辰是卒之明日即将殡者以曲沃路逺故早行耳】使出师于东门之外【孔氏曰世族谱以百里孟明视为百里奚之子则姓百里名视字孟明也古人之言名字者皆先字后名而连言之其术丙必是名西乞白乙或字或氏不可明也】三十三年无礼必败【孔氏曰服防云无礼谓过天子门不櫜甲束兵而但免冑吕氏春秋说此事云师行过周王孙满曰过天子之城宜櫜甲束兵左右皆下必古有此礼】礼成而加之以敏【孔氏曰聘礼賔至于近郊君使卿朝服用束帛劳及聘事皆毕乃去賔遂行舍于郊公使卿赠如觌币是来有郊劳去有赠贿也】子墨衰绖【传见晋子书人说在属辞陈氏贬例书人非也失与侵入围灭异义同】获百里孟明视【陈氏曰孟明书师秦未有大夫也故获亦不书】却缺获白狄子【陈氏曰传见始书败狄犹不书获今按获白狄史不书】楚师亦归【陈氏曰传言经所以不书是役】王杀子上【陈氏曰为明年商臣弑楚子起传】葬僖公缓【刘氏曰杜氏欲读缓以上为一句非也葢欲迁僖公之薨在十一月则除丧在文二年十一月文纳币为十二月则与传合以明僖公为十一月薨独不顾作主非礼也之语无所系今按如长厯则辛巳四月十五日癸巳二十七日而乙巳为十一月十二日大衍厯则辛巳癸巳皆在三月而乙巳为十二月十一日长厯自隐元年至文元年三十四闰大衍三十六闰葢春秋周厯本差而后世追算又互有得失杜氏惟据长厯释经遂以此年十二月所书四事皆为十一月亦固矣】作主非礼也【说在文二年】特祀于主【孔氏曰文二年公羊传曰主者曷用虞主用桑练主用栗郑注礼用公羊之说以为虞已有主此传称袝而作主者虞而作主礼本无文不可以公羊而疑左氏也又曲礼疏曰说公羊者朝葬日中则作虞主郑君以二传之文虽异其意则同皆是虞祭总了然后作主去虞实近故公羊上繋之虞谓之虞主又作主为袝所须故左氏据袝而言今按檀弓曰重主道也殷主缀重焉周主重彻焉杂记曰重既虞而埋之葢虞为丧祭祔为吉祭丧祭用重吉祭用主重既虞则埋之者丧祭有终也将埋重必预作主何则杂记士三虞大夫五诸侯七最后虞皆用刚日卒哭祭他用刚日明日始袝神不可一日无所依也重与桑主不并立者神依于一也以此主之作犹是虞日故谓之虞主以吉祭自袝始故曰袝而作主士虞记曰桑主不文吉主皆刻而谥之谓练主为吉主者后常奉事于庙不复易也外传周语襄王锡晋文公命晋侯设桑主布几筵韦昭注云自以子继父用未逾年之礼也左氏不言虞练异主郑氏通二传为一已得之使有朝葬日中作虞主之礼则何氏必援以为说是葢公羊学者言之耳】烝尝禘于庙【赵伯循曰传见前后经文惟有烝当褅三名以为祭名尽于此殊不知春秋所记祭祀惟记其失礼者于礿祠无失礼所以不记陈氏曰桓五年传例亦止及烝尝按鲁颂曰春秋匪懈享祀不忒又曰秋而载尝夏而福衡则鲁备四时之祭凡例非也朱子曰左氏烝尝禘于庙与王制丧三年不祭者不合今按丧不贰事贰则防哀必无释丧服而衣祭服之理或是大臣摄行亦无文可据东迁礼失丧祭尤甚如襄公十六年春葬晋悼公传言改服修官烝于曲沃皆是当时之事非必周制则然杜氏遂据以为诸侯卒哭以后时祭不废之证非也】









　　春秋左氏传补注卷三
　　钦定四库全书
　　春秋左氏传补注卷四　　　元　赵汸　撰文公
　　元年内史叔服【孔氏曰传称内史叔服内史于周礼为中大夫天子大夫例书字】于是闰三月非礼也【孔氏曰僖五年正月辛亥朔日南至治歴者皆以彼为章首之嵗汉书律歴志云文公元年距僖五年辛亥二十九嵗是嵗闰余十三闰当在十一月后而在三月故传曰非礼也志之所言闰当在此年十一月后今三月巳即闰是嫌闰月大近前也杜以为僖三十年闰九月文二年闰正月故言于歴法当在僖公末年误于今年置闰嫌置闰大近后也杜为长歴置闰疏数无复定准凡为歴者闰前之月中气在晦闰后之月中气在朔僖五年正月朔旦冬至则四年当闰十二月也杜长歴僖元年闰十一月五年闰十二月与常歴不同者杜以襄二十七年再失闰司歴过昭二十年二月己丑日南至哀十二年十二月螽云火犹西流司歴过则春秋之世歴法错失所置闰月或先或后不与常同杜惟勘经传上下日月以为长歴若日月同者则数年不置闰月若日月不同须置闰月乃同者则未满三十二月频置闰所以异于常歴故释例云春秋日有频月而食者有旷年不食者理不得一一如算以守恒数故歴无有不失也据经传微防考日辰晦朔以相发明为经传长歴未必得天盖春秋当时之歴也】归余于终【孔氏曰歴之上元必以日月之全数为始于前更无余分以此日为术之端首故言履端于始也朞之日三百六十有六日谓从冬至至冬至必满此数乃周天也刘云一嵗为十二月犹有十一日有余未得周也分一周之日为十二月则每月常三十日余计月及日为一月则每月唯二十九日余前朔后朔相去二十九日余前气后气相去三十日余每月参差气渐不正但观中气所在以为此月之正取中气以正月故言举正于中也月朔之与月节每月剰一日有余所有余日归之于终积成一月则置之为闰故言归余于终】事则不悖【孔氏曰闰后之月中气在朔则斗柄月初巳指所建之辰闰前之月中气在晦则斗柄月末方指所建之辰故举月之正在于中气则斗柄常不失其所指之次如是乃得寒暑不失其常】先且居胥臣伐卫【陈氏曰传言经书晋侯杜氏从告非是今按传言晋襄公告于诸侯而伐郑及南阳虽中道朝王使大夫伐卫经改正之与之以继伯也】晋师围戚【陈氏曰伐国不言围邑例在僖十八年后仿此】卫孔达帅师伐晋【陈氏曰传见卫孔达书人】曰成乃瞑【孔氏曰礼葬乃加谥桓谭以为自缢而死其目未合尸冷乃瞑非由谥之善恶也】卑让徳之基也【孔氏曰何休膏肓以为三年之丧使卿出聘于义左氏为短郑康成箴云周礼诸侯邦交嵗相问殷相聘世相朝左氏合古礼何以难之刘氏曰左氏见当时诸侯废丧而聘故推以为礼杜氏见左氏有得礼之言遂推以当丧而吉皆反经越礼不可以教后世今按结外援卫社稷春秋乱世之事也传惟见此年夏葬僖公冬公孙敖如齐宣十年夏葬齐惠公冬齐侯使国佐来聘遂推以为例其言凡君亦指当时之事尔非谓周制则然以周礼邦交合左氏乃康成之失谓传例为周公之法自杜氏之谬尔古者吉凶不相干故三年之丧不祭而何相聘问之有】二年秦孟明视帅师伐晋【陈氏曰传见孟明视书师】不登于明堂【孔氏曰郑以为明堂在国之阳与祖庙别处左氏旧説及贾逵卢植蔡邕服防等皆以祖庙与明堂为一故杜同之】书不时也【何氏曰礼作练主当以十三月今按僖公祥练本在元年十二月过两月始作主以练祭后期也特书作主则祭不以时可知传不言作练主故杜氏以过葬十月释之然非也果如此则自虞后卒哭与祔皆无主凡几筵十月神无所依甚非人情当从何氏】以厌之也【传释处父去族】讳之也【此在存防书大体中为变例鲁史无不书公行之法传于昭公在晋晋人止公亦曰讳之知史有讳义而不知有笔削之防】堪其事也【陈氏曰传言防未有书大夫者于是初书士縠今按晋司空非卿见成二年受一命之服非卿而书者列国尊伯主命春秋辞从主人见晋卑诸侯传谓堪其事非也】执孔达以説【非晋执史不书】逆祀也【杜氏曰文公二年僖公之丧未终未应行吉禘之礼而于大庙行之其讥已明徒以跻僖而退闵故特大其事异其文定八年亦特书顺祀皆所以起非常也有事于武宫及顺祀传皆称禘则知大事有事于大庙亦禘也孔氏曰禘祭之礼诸庙已毁未毁之主皆于大祖庙中以昭穆为次序父为昭子为穆大祖东向昭南向穆北向孙从王父以次而下祭毕则复其庙其兄弟相代则昭穆同班近据春秋以来惠公与荘公当同南面西上隐桓与闵僖亦同北面西上僖是闵之庶兄继闵而立昭穆虽同位次闵下今升在闵上故书而讥之今按鲁人改祫为禘既用禘则不复用祫二传盖不知此义故公羊以大事为大祫谷梁以为祫尝若鲁语以为烝则与经书八月时制月不合故韦昭注谓鲁文公三年丧毕之禘本左氏学者之说也其释逆祀升僖于闵三传初不异而昭穆之説注家不同公羊云先襧后祖谷梁云先亲后祖谓僖为祢为亲而闵为祖与左传子虽齐圣不先父食语意畧同皆谓闵祖而僖祢也谷梁又云逆祀则是无昭穆无昭穆则是无祖也与鲁语宗有司曰非昭穆同皆谓闵昭则僖穆也夏父弗忌曰明者为昭其次为穆何常之有是欲以僖为昭闵为穆也故韦昭释之曰父为昭子为穆僖为闵臣臣子一例而升闵上故曰非昭穆是则传所谓逆祀者谓颠倒其昭穆南北之位也孔氏不考外传及公谷传文反取何氏注谓兄弟相代昭穆同班惠公与荘公当同南面西上隐桓与闵僖当同北面西上僖是闵之庶兄继闵而立昭穆相同位次宜在闵下则是以逆祀为升其同班上下之次而已何氏又谓僖以臣继闵犹子继父故闵公于文公亦犹祖也説者不详遂以三传昭穆父祖为引喻之辞由不知以为人后者为之子之义防之遂与经传之旨相悖然何氏昭穆之説他无所据汉庙制以孝惠孝文俱为穆孝昭孝宣俱为昭何氏葢推汉事以説春秋自晋及唐宋礼官之议皆以兄弟不相为后不得为昭穆反引何氏孔氏之説以春秋跻僖公为证其所以为疑者则曰若兄弟相代昭穆即异设令兄弟四人皆立为君如商祖丁齐桓公之后则祖父之庙即已从毁后立者将不得祭矣然又虑同昭穆而并立庙则七庙五庙将不足以容于是以天子之庙而有同室异座之制有皇伯祖考之称其説至今犹未定也窃尝以诸侯之礼推之诸侯絶宗而兄弟不得以其属通者所以重正綂也公子不得襧先君故别子为祖者所以尊宗庙也然公子不得宗君而为人后者得为之子不得襧先君而以为人后之义得祢所受国之君皆礼之变也兄弟本不得相为后而亦以为人后之义治之者为诸侯上必有所承下必有所授上无所承谓之簒下无所授谓之絶受人之国而絶其后是簒也故非为后则不得受国变而不失其中也既谓所受国者为襧则兄弟四人相及各襧其祢即同四世一昭一穆祖孙迭迁皆以受国为人后为重也使非受国为人后则支子自无干正綂承宗庙之理安可以后立不得祭其祖为嫌而轻受国之恩昧为后之义乎然则祖丁齐桓四子代立祭享宗庙与父子四世相承者何异使其世有适嗣亦终不免于祧安可以庙毁于子而昧其子冇贵贱本不当俱立乎后世受国与天下者遂废为人后之礼其忘君臣之义以轻正綂乱昭穆之法以渎宗庙皆流俗不经之论使然而其失由汉文帝始汉文自藩邸入继大綂不后惠帝而襧髙祖其后遂以惠帝文帝共为一代则同室异座皇伯祖考之无稽皆末流所必至也若谓兄弟同班立庙将无所容则不得为昭穆之説非礼意明矣以三传所释相同必有所本而注家自汨乱之使议礼者失其所依故不可无辨】犹上祖也【孔氏曰宋为王者之后得祀殷之先王帝乙之庙不毁者葢以为其所出故特存焉周制王子有功徳出封者得庙祀所出之王鲁以周公故得立文王之庙襄十二年传称鲁为诸姬临于周庙周庙文王庙也郑之桓武世有大功故得立厉王之庙昭十八年传称郑人救火使祝史徙主祏于周庙周庙厉王庙是也今按传言宋祖帝乙与言郑祖厉王同葢自微子桓公不先父食言之王者之后虽曰得祀先王其庙祭之礼今不可考或谓宋当祖汤疑传妄则又全类王者故孔氏惟以不毁之庙释之鲁郑所出王庙乃东迁后僣礼事与宋祀帝乙不同传并举宋郑已非孔氏遂谓鲁郑有周制则防于诬矣凡传所言春秋时越法变礼皆指为周制乃左氏学者之通弊】谓之崇徳【赵伯循曰圣人不以秦穆悔过而卑中国陈氏曰大夫将犹称人也自阳处父专将书大夫今按书存秦誓如诗录秦风与修春秋事体不同左氏尊秦葢当时流俗之论唯后传于此妙得经防】礼之始也【范曰丧制未毕而纳币非礼也叶氏曰僖公薨以十二月杜氏以为月误当为十一月今以冬纳币审十二月犹在则纳采在三年之内矣反为礼乎诸侯娶元妃固有时而左氏以即位为节尤见其妄】三年在上曰逃【陈氏曰例辞粗浅今不取】来赴吊如同盟礼也【孔氏曰谥之为文必当有爵不书爵者畿内之国不得外交诸侯其臣不敢赴鲁必天子为之赴赴以王子为亲不复言其爵也陈氏曰传称同盟谓同方岳之盟故于滕杞薛发传传其微者也他非同盟来赴录之故于王子虎发传传其著者也今按传言同盟指当时诸侯防盟而言王子虎践土翟泉实盟诸侯故赴吊用诸侯同盟例】秦伯伐晋【陈氏曰传见秦伯书人】子桑有焉【此亦以成败论人春秋正谊不谋利明道不计功左氏不足以知此秦穆修怨乃中国之罪人説见属辞】晋先仆伐楚以救江【陈氏曰并入下文书且见先仆非卿帅师不书他放此今按将卑书人师众书师史之恒法】伐楚以救江【经书阳处父帅师为大夫将书大夫之始不以救江累王室故没王叔不书且明征伐在大夫讥不及王叔也杜陈説皆非孔氏曰王叔文公不知何王之子字叔遂以叔为氏桓公是其子王叔陈生是其后也卫有公叔文子此人盖以王叔为氏也】四年故免之【陈氏曰终元年伐晋传】过数【孔氏曰哀十年传称齐人弑悼公赴于师吴子三日哭于军门之外邻国之数盖三日也】五年来防礼也【何休膏肓以为礼尊不含卑又不兼二礼左氏以为礼于义为短郑康成箴云礼天子于二王后之丧含为先襚次之赗次之赙次之于诸侯含之赗之小君亦如之于诸侯臣襚之诸侯相于如天子于二王后于卿大夫如天子于诸侯于士如天子于诸侯臣何休云尊不含卑非经意其一人兼归二礼亦是为讥孔氏曰按礼杂记诸侯相吊之礼含襚赗临同日而毕与介代有事焉不言遣异使也康成以为讥一人兼二事者非左氏意杜氏曰凡妾子为君其母犹为夫人虽先君不命其母母以子贵其适夫人薨则尊得加于臣子内外之礼皆如夫人矣故姒氏之丧责以小君不成成风之丧王使防葬传曰礼也刘氏曰庶子为君为其母无服不敢贰尊者也妾母称夫人王不能正而又使公卿防何礼之有今按王室成诸侯妾母之丧归赗含防葬经于王皆不称天以示讥与锡桓公命同而三传皆不能辨左氏反以为礼杜氏释例又以母以子贵之义傅防为几何氏知不称天为刺失礼矣而其所谓失者惟以至尊行卑事为讥则以母以子贵之説实出于公羊故也刘侍读以丧服义駮之当矣】楚成大心仲归【陈氏曰传见成大心书人例在僖二十六年】灭蓼【蓼六之别封不书并灭六】哀哉【传于文五年录臧文仲语成七年录季文子语昭十六年录叔孙昭子语皆见中国无伯而识者忧之】六年以为常法【孔氏曰周官大师大傅大保天子三公也宣十六年传晋侯请于王命士防将中军且为大傅则大傅尊于中军之将与大师皆为孤卿也周礼上公之国有孤一人王制诸侯三卿晋侯爵也而有三军六卿复有孤二人者晋为伯主多置羣官共时所须不能如礼孤尊于卿法由在上故宣子法成授二孤使行之】秦伯任好卒【传见秦卒葬犹未见于经】难必抒矣【服防作纾纾缓也】班在九人【九等之班乃诸侯取女立子通制隐元年公羊传何氏注曰礼适夫人无子立右媵右媵无子立左媵左媵无子立适侄娣适侄娣无子立右媵侄娣右媵侄娣无子立左媵侄娣是时诸侯取女立子虽不如礼而九等班位尚存故赵孟得而言之与公羊立子以贵不以长之説合后世论公子争国者惟欲以年之长少定之宜不合于经也】让偪姞而上之【孔氏曰谱以偪为国名地阙不知所在】侵官也【晋杀处父莒杀意恢据传皆两下相杀也左氏不知有笔削之旨义与事违】晋杀续简伯【非卿不告后仿此】七年非礼也【陈氏曰传言所以再书取须句】昭公将去羣公子【传录此语不言其故且昭公未即位而先欲去羣公子殊不近人情或是当时交搆之言或弑君者诬之以证成其无道耳史记宋世家成公卒其弟御杀世子而自立国人杀御而立其少子杵臼是为昭公此盖国乱之由传偶不能备史亦不复详也】杀公孙固公孙郑于公宫【孔氏曰经书宋人杀其大夫则此二子名氏当见于经亦卿官也僖二十二年传称大司马固于是又有司马子鱼上文乐豫为司马下云六卿和公室六卿之外冇此二子盖是孤卿之官也宋是上公礼得有孤且春秋时不必如礼今按宋有司马为卿又有大司马者僣王朝夏官之制也陈氏曰固大司马也见僖二十二年传言穆襄之族率国人杀固郑故书宋人】且言非其罪也【陈氏曰传释大夫恒书名于是特不书名且释不以国讨为文今按不称名説见后八年】秦康公【陈氏曰传见秦康公书人】赵盾将中军【陈氏曰传见晋赵盾书人】先蔑将下军【上言先蔑如秦又言背先蔑以御秦师则将下军非先蔑传误明矣杜氏先蔑前还亦非既前还背秦无用奔秦其奔秦以不与立灵公尔】败秦师于令狐【不言败经变文】盟于扈【陈氏曰传言诸侯不叙今按晋襄卒灵公幼赵盾以大夫主诸侯卒使晋不竞于楚中国于是无伯故经变文以畧之下又见十五年十七年】公后至故不书所防【刘氏曰公后至不书所防非也按经与公盟矣何谓后防乎又称公防诸侯矣岂不及其防者乎杜云公后其防而及其盟此饰非之言防盟同地防所以为盟也今及其盟不得云后防且盟重防轻不当责其轻】辟不敏也【传见公在不序诸侯遂通桓十三年公防战不书所战为例使公诚后至诸侯固公所期经既书公防诸侯亦不得云不书所防至十五年公实不防亦不序诸侯始发他义凡例无据明矣陈氏曰凡例并十五年凡例后人妄加之诸侯防公不与岂得为君恶乎】八年自申至于虎牢之境【陈氏曰终元年疆戚田传且言晋利诸侯之地】以报令狐之役【陈氏曰自是秦晋再交兵不书故十年书秦伐晋】晋人以扈之盟来讨【传发公后至例以此】珍之也【叶氏曰遂本以二事出故以壬午盟赵盾己酉盟雒戎相去四日非一事再见自不应去族何珍之云使经与其遂事则当书遂与雒戎盟于暴亦不得再见名氏经不言遂而传言遂其妄可知今按襄仲是行一盟中国一盟夷狄既不得用一事再见之例亦不当言遂杜云遂不受命而盟雒戎非事实也】故书以官【陈氏曰传见卭不书名氏且言襄夫人因戴族以杀卭故亦书人】皆贵之也【陈氏曰传释凡奔皆讥也于是特书官刘氏曰握节而死亦大臣常事效节而出自求免罪而己未见可贵之实赵伯循曰大夫二卿之死此杀昭公之渐也四人皆忠于公而左氏谓之党何谬耶按周官唯守邦国都鄙及出使有节六卿居官者未闻其有节也宋有六卿以王者后即周制也司马司城何节之云啖氏曰传言此二人不失节致误节义为符节如孔父义形于色而误为女色也今按左氏不知宋大夫不名而书官乃夫子特笔见书司城则曰以其官逆之见书司马则曰其官皆从不能阙疑而妄释书法故其陋至此】九年使贼杀先克【陈氏曰杀先克不书非君命二传所谓两下相杀也】晋人杀先都梁益耳【传见讨乱称人】未葬也【刘氏曰诸侯逾年尚称公王者逾年反不称王乎毛伯求金非王命可知也书顾命曰伯相命士须材此则冡宰当国之文矣今按诸侯逾年称公为不可旷年无君臣子辞也至于发号出令犹听于冡宰三年白虎通义曰不旷年无君故逾年乃即位改元以纪事而未发号令也三年除丧乃即位践阼为主南面朝臣下称王以发号令也其説于周制得之左氏言既葬称君考之不详也又见属辞】晋人杀箕郑父士縠蒯得【孔氏曰士縠书经则是卿也七年令狐之战三军将佐无士縠十二年河曲之战三军将佐杜注无代士縠者而士縠得为卿者先蔑奔秦传无其代十二年栾盾将下军注云代先蔑者据传成文言之耳未必不是士縠代先蔑栾盾代士縠也箕郑上军将也传箕郑先士縠经士縠先箕郑者经以杀之先后传以位次序列传蒯得居下知其以位次也或者晋于将佐之外别有散位从卿若郤缺赵穿之类】楚子师于狼渊以伐郑【陈氏曰传见楚子书人】以惩不恪【叶氏曰比事观之计诸国之救在一月之内未为后时设楚人闻五国来救而退亦岂可以不及楚师罪之陈氏曰传释晋尝称大夫于是特称人且为晋失诸侯之渐今按传意不及此陈氏所得由传入每欲通传于经】楚公子朱自东夷伐陈【陈氏曰并前役不书】陈人败之【陈氏曰外败不书例在隐四年后仿此】获公子茷【例在僖三十三年后仿此】楚子越椒【未赐族称名与中国诸侯大夫同】以无忘旧好【孔氏曰僖公成风服除乆矣今始来吊赠当以变礼待之何休膏肓云于礼既缓而左氏以为礼非也郑箴云若以为缓按礼卫将军文子之丧既除丧而越人来吊子游何得善之是古有以服终来吊者也】十年取北徴【陈氏曰传见秦伯书国】杀鬭宜申【陈氏曰传见鬭宜申不书族】遂及蔡侯次于厥貉【陈氏曰息防不书未骤以诸侯予楚也于是蔡实从楚故但书厥貉之次后见宣元年杜説非是今按十四年新城之盟陈郑皆在而蔡独不与其防于息矫情纾急与宋同尔故息防削不书而厥貉书蔡侯此笔削之权衡也春秋亦无予楚以伯之义杜氏固非是陈氏尤失之】麇子逃归【陈氏曰凡逃夷狄不书今按麇属楚小国虽逃史不书】十一年成大心败麇师于防渚【不书败説在隐四年】即位而来见也【传见诸侯丧毕不朝京师而朝大国】且言司城荡意诸而复之【陈氏曰凡大夫奔复之皆不书杜説非是】遂伐我【伐我不书以败之为义】获长狄侨如【下言椿其喉以戈杀之则其人之长六尺之戈所可及也注长三丈乃据鲁语与谷梁传而意之不能阙所不知若何休以为葢长百尺则怪诞矣】以命宣伯【名其三子事见襄三十年】鄋瞒由是遂亡【刘氏曰经言狄不言长安知是长狄赤狄白狄姜戎山戎陆浑戎春秋书之未尝畧至于长狄何独不书传曰鄋瞒由是遂亡杜云长狄之种絶外传仲尼对吴使者曰长狄氏今曰大人则孔子时长狄更为大人不得言絶吕氏曰记败狄于咸于瞒侵齐之下非长狄明矣今按传记长狄事甚异而此侵齐者乃为鄋瞒而鄋瞒举国皆长人则当书长狄以别之今经但书狄则鄋瞒非长人可知然得臣获侨如以名其子亦不可谓无其事据传曰鄋瞒曰狄曰长狄制言有法盖鄋瞒者狄国名而长狄自为一种服属于鄋瞒者是时为鄋瞒驱以侵齐鲁适为得臣所获于法自不得书杜氏误谓鄋瞒是长狄国名侨如为其国之君故説者因得以不书长狄排左氏为妄】十二年尊诸侯也【陈氏曰传释书法与邾庶其三叛臣异今按此史文也左氏既不能别白学者又不知有辞从主人之义遂诋传为妄过矣】始朝公也【孔氏曰刘云鲁公新立邻国及时来朝则曰公即位而来朝晚则云始朝公也诸侯自新立来及时者则云即位而来见晩则云始见伯主即位鲁君往朝则曰朝嗣君鲁君新立往朝大国则曰即位而徃见也】公许之【孔氏曰成五年有叔姬来归故知立其娣为夫人也释例曰桓公以僖二十三年即位襄六年卒凡在位七十一年文成之世经书叔姬二人一人卒一人出皆桓公夫人也今按陈氏云复求其次不近人情】不言絶也【説者疑絶叔姬非此子叔姬以前不书来归传又无子字卒不系杜氏谓未归而卒则亦不当遽絶之遂排传妄非也盖叔姬不安于假归寜以反故伯来请而后絶经不书始嫁与来宁法与鄫季姬同卒不系者既絶也经称子叔姬者孔氏曰周人字法积叔故或加子以自异是也传不称子亦省其可省者或时俗通称也】言非女也【孔氏曰丧服女子既嫁而反在父母之室从本服为之齐衰期此既书其卒当服其本服杜谱不知此叔姬是何公之女要姑与姊妹皆服期也】遂围巢【孔氏曰世本偃姓舒庸舒蓼舒鸠舒龙舒鲍舒龚以其非一故言属以包之】秦伯使西乞术来聘【刘氏曰杜氏云术不称氏史畧文非也内大夫未赐族者犹不氏安知此术非未赐族者乎】寡君敢辞玉【聘义曰以圭璋聘重礼也已聘而还圭璋此轻财而重礼之义也然则聘礼终必还玉非不欲与秦为好也传录宾主辞令以见秦人之进于礼下云国无陋矣是也杜説非】赵盾将中军【陈氏曰传言秦伯晋赵盾见书人】交绥【孔氏曰司马法云将军死绥旧説绥却也言军却将当死绥必是退军之名】明日请相见也【孔氏曰憗者缺之貌今人犹谓缺为憗也沈氏云方言云憗伤伤即缺也】十三年以守桃林之塞【孔氏曰桃林之塞在南河之南逺处晋之南境从秦适周乃由此路使詹嘉守此塞者以秦与东方诸侯逺结恩好及西乞聘鲁亦应更交余国虑其要结外援东西图已故使守此阨塞欲防其徃来故也】六卿相见于诸浮【孔氏曰六卿在朝旦夕聚集而特云相见于诸浮者将欲密谋虑其漏泄故出就外野屏人私议诸浮当是城外之近地】其处者为刘氏【陶唐氏之后为刘累累后为晋范氏士氏见襄二十四年昭二十九年传及晋语】邾文公卜迁于绎【陈氏曰凡自迁其国都不书】亦请平于晋【陈氏曰传见诸侯犹有尊晋之志】十四年故不赴【顷王崩葬不书説见荘十六年传知史有不赴不书之例遂援王孙争政事以实之非也】晋赵盾【陈氏曰传言赵盾见书人】纳捷菑于邾【陈氏曰传于齐紏小白阳生邾捷菑莒去疾皆见不书奔讥不在奔故】遂杀鬭克及公子燮【楚杀大夫或不告与中国异后仿此】贵之也【失与释司马司城书官同此独书字则又诬以不义其君】十五年宋华耦来盟【陈氏曰传言华耦不书名】贵之也【叶氏曰诸侯相聘使介有常不闻其官皆从也以此为贵岂春秋之意哉今按华孙者公子鲍之党来盟盖结鲁以辅簒不称使不名者非时君所使无所受命从史文也书官者夫子特笔使与八年书官者相首尾以异其事左氏于笔削之旨无传惟谷梁传曰以其官称无君之辞也明宋大夫之见杀者来奔者来盟者皆宋人无君之事盖此经逸义也而为其学者不能发明】亚旅【孔氏曰尚书牧誓司徒司马司空亚旅成二年传鲁赐晋三帅三命之服候正亚旅受一命之服皆卿后即次亚旅知是上大夫也】古之制也【刘氏曰尚书周官六年五服一朝不得于诸侯亦五年一朝也大行人职曰凡诸侯邦交嵗相问殷相聘世相朝此为得中今按曹伯文十一年来朝至十五年再来偶合五年之数传遂以为古制由不见周礼耳】卞人以告【孔氏曰治邑大夫例呼为人孔子父为鄹邑大夫谓之鄹人知此卞人是卞邑大夫】亲之道也【孔氏曰祭敬者谓助祭于兄弟之家尽其敬也丧哀者谓兄弟死丧之事竭其哀也情虽不同谓内相怨恨不能和同当无絶其爱是相亲之道也】贵之也【陈氏曰传释外大夫未有书至者于是特书至説见后传今按此史例也传于史文有未详輙妄释之盖于鲁史旧章亦考之未备】获大城焉曰入之【陈氏曰按襄十三年取邿之传曰凡书取言易也用大师焉曰灭弗地曰入陆氏纂例辨之矣今不取】无能为故也【陈氏曰传释盟恒序诸侯于是虽伯主在焉亦不序见晋失伯而楚兴】与而不书后也【説见七年】十六年及齐平【陈氏曰凡平虽内不书】疾也【赵伯循曰十二公除文公外余未当书不视朔岂皆无疾今按公疾不视朔必书史所以谨君疾重国政虽托疾亦书史无讦君以为直之义传释公四不视朔曰疾也乃据史法言之然经既削其真有疾者则此为托疾亦可知矣左氏知史而不知经后儒又不思经本出于史此笔削之义所以失传】所以服陉隰也【孔氏曰刘云按楚世家蚡冐卒弟熊达杀蚡冒子而代立是为楚武王则蚡冒是兄不得为父今知不然者以世家之文多有纰缪与经传异者非是一条杜氏非不见其文但见而不用耳刘以世家而规杜非也言服陉隰则陉隰本是他国蚡冒始服之也释例陉隰与僖四年次于陉为一地颍川召陵县南有陉亭楚自武王始居江汉之间则蚡冒之时未至中土不应已能越申息逺服颍川之邑疑非也】羣蛮从楚子盟【陈氏曰传见楚子书人】夫人使谓司城去公【传序六卿于上而夫人但使司城去公则余五人者皆鲍之党也且知谋者也】使帅甸攻而杀之【不书甸兵攻而杀之者时告辞略但以弑君赴也】荡意诸死之【意诸来奔而请复无能为轻重虽死节不书嫌与苟息仇牧比】君无道也【刘氏口如传所説则公子鲍为不臣襄夫人为不母而昭公未有无道之实也传曰君虽不君臣不可以不臣不得轻此两人之罪反专恶宋公王申子曰君父天也岂臣子较得失之地乎今按明年四国伐宋传记晋人讨罪之辞而讥其犹立文公晋语记赵宣子请师于灵公以伐宋曰宋人弑其君晋为盟主而不修天罚将惧及焉公许之必有据矣独于昭公见弑始终加以无道与所序之事自相反何也当时列国皆政出大夫其士民知有大夫而不知有君谓晋赵盾弑君为良大夫而宋昭公见弑为无道皆弑君者子孙设辞以分恶杀耻左氏不能辨遂援以释经且立以为例后见宣四年襄三十一年】荡虺为司马【传见惟杀荡意诸右师以下皆在位】十七年失其所也【陈氏曰传释四国之大夫书人不予以讨贼之义晋自是凡三大举皆书人见宣元年二年十年今按襄二十五年夷仪之防晋受赂不讨齐弑君者而经序诸侯无异文刘氏诸儒因以駮传卿失所称人为非考之于经凡诸侯盟防皆从其恒称义与大夫不同不得以彼证此】无功也【陈氏曰传释防恒序诸侯于是虽伯主在焉亦不序】相及于绛【孔氏曰归生对晋称己君当云寡君之二三臣此言孤者盖郑伯身自对晋或自称孤归生因即以孤言其君也】赵穿公壻池为质焉【陈氏曰传言晋之不竞】乘其饮酒也【陈氏曰为成元年王师败起传】十八年乃谋弑懿公【称人从赴例在十六年杜陈説皆非】讳之也【传见恶不书弑杜陈説皆非既葬未逾年不称君当以公羊为正刘氏曰杜云先君既葬不称君者鲁人讳弑以未成君书之非也假令不讳遂书公薨乎一年不二君之义何所施此乃明称君者之不以葬为限果矣】仆因国人以弑纪公【陈氏曰传言仆弑纪公而书国】宋公弑母弟须及昭公子【陈氏曰讨乱虽杀母弟不书】以靖国人【孔氏曰世本云戴公生乐甫术术生硕甫泽泽生夷甫须须生大司冦吕今云曽孙误也】















　　春秋左氏传补注卷四
　　钦定四库全书
　　春秋左氏传补注卷五　　　元　赵汸　撰宣公
　　元年尊夫人也【公羊传曰遂何以不称公子一事而再见者卒名也今按此鲁史成法成十四年侨如襄二十七年叔孙豹同陈氏曰传言逆称女以君为尊至称夫人以夫人为尊成十四年传曰称族尊君命舍族尊夫人妄加之也传无以公子为族之义】以定公位【簒立者请防于大国以免于讨且假外援临制其民人杜氏谓当时事情有此非谓当然】皆取赂而还【孔氏曰按此言防诸侯于扈文承宋人之弑昭公下知非十七年防于扈既取宋赂又取齐赂而称皆必为十七年十五年二扈之盟者按十七年防于扈全无为鲁讨齐之事但宋弑昭公其罪既大故先言之为鲁讨齐其失小故后言之传言皆者皆齐宋也】陈灵公受盟于晋【陈氏曰传言晋楚争诸侯犹莫适与且着文十年息防不书宋陈郑之实】救陈宋【孔氏曰陈在宋南是先侵陈去陈乃侵宋也盖陈既被侵方始告晋晋人起师救陈楚又移师侵宋晋师比至于郑楚师既已去矣故诸国防于棐林同共伐郑棐林郑地明晋始至郑不得与楚相遇故竟无战事言救陈宋者皆是致其意耳】楚蒍贾救郑【凡楚救不悉书陈氏云楚救必不能而后书详见属辞】二年获乐吕【凡获非卿史不书】既合而来奔【败者奔虽接我史不书】晋赵盾救焦【陈氏曰传见赵盾书人杜氏曰郑受楚命伐宋大败宋师获其二卿此晋之不竞也晋赵盾为政而畏越椒之盛托辞班师失宋之心孤诸侯之望所以称人】遂自隂地及诸侯之师侵郑【陈氏曰经自此三年不书晋师今按三国大夫传失其名氏孔氏谓实微者非也】桃园【孔氏曰晋语云赵衰赵夙之弟世族谱盾是衰子穿是夙孙是穿为盾从父昆弟之子也世本夙为衰祖穿为夙之曾孙世本传写多误其本未必然也】赵盾弑其君【传于赵盾崔杼弑君见齐晋史臣以直笔为官守与鲁史讳内恶不同曰弑其君乃録外之辞谷梁云弑公是矣】非子而谁【胡氏曰亡不越竟反不讨贼是盾伪出而实与闻乎故也】越竟乃免【刘氏曰使盾遂去晋国虽未越竟不能讨贼非其责也今盾还为大夫虽已越竟苟不能讨则罪矣哀八年公山不狃曰君子违不适雠国未臣而有伐之奔命焉死之可也安在越竟乃君臣之义絶乎吾以谓此非仲尼之言叶氏曰弑君大恶也有为有不为尔使与乎弑虽在四海之外无所逃使不与闻虽在朝如晏子谁能责之今按董狐责赵盾之辞惟谷梁传所录兼该礼法可正左氏之谬孔子曰以下乃盾子孙托圣人之言为其祖分恶至谷梁时犹有谓盾为忠臣者流俗相蒙有自来矣又见四年】于周而立之【于此见盾与穿志同逆新君不使他人而使穿欲免穿于讨也】晋于是有公族余子公行【孔氏曰公族之官掌教公之子弟余子属余子之官则适子属公族之官也孔晁注国语云公族大夫掌公族及卿大夫子弟之官是卿之适子属公族也晋语云栾伯请公族悼公曰膏梁之性难正也故使惇恵者教之文敏者道之果敢者谂之镇靖者修之是公族主教诲也下庶子为妾子知余子则是适子之母弟言亦为余子则知余子之官亦治余子之政令主教卿大夫适妻之次子也又云庶子为公行掌率公之戎车则公行不教庶子然则卿大夫之妾子亦是余子之官教之矣周礼无此三官之名夏官冇诸子春官有巾车掌事与公族公行同无与余子同者天子诸侯礼异耳】赵盾为旄车之族【孔氏曰旄车之族即公行也车皆建旄谓之旄车之族诗云建旐设旄是公车必建旄也周礼主车之官谓之巾车巾者衣也主衣饰之车谓之巾车此掌建旄之车谓之旄车之族】三年皆非礼也【王制丧三年不祭唯祭天地社稷为越绋而行事此天子之礼也鲁郊本非礼于是天王崩未而鲁之郊牛伤改卜牛又死乃不郊鲁之君臣葢有不安于其心者矣为左氏学者乃议其不郊为非礼岂知礼哉】晋侯伐郑及郔【陈氏曰晋君将一不书】未可问也【陈氏曰传言晋衰楚窥周室】朝于楚【孔氏曰诸侯太子摄行父事称朝此公子士非太子亦称朝者传通言之其实合称聘耳】四年权不足也【既云惧而从之是与谋也当从谷梁志同书重为义权不足乃俚俗之言非所以释经】称臣臣之罪也【君虽无道岂臣子所当较臣既弑君亦岂有无罪者传谬至此凡弑君或书贼主名或不书主名皆从赴告传不知策书从赴之法而妄为之辞故陈氏以凡例为后人依仿】着于丁宁【孔氏曰车上不得置簨簴以县鼓故为作跗若殷之楹鼔也晋语云伐备钟鼓战以淳于丁寜丁宁即是钲也郑云钲形如小钟军行鸣之以为鼔节】遂灭若敖氏【陈氏曰讨乱虽杀命大夫不书】郑未服也【陈氏曰经自此四年复不书楚子】五年书过也【知告庙未通复发此义岂他公之行举无过者陈氏亦不知书至有笔削故取之】卿自逆也【陈氏曰传释书法与纪裂繻异因以见荘二十七年莒庆今按内女适诸侯诸侯遣人来逆则称逆女非亲迎故从内为称其诸侯与大夫虽尊卑不同亲迎皆当称字以明齐也杜説非】反马也【何休膏肓据士昏礼无反马以难左氏郑箴之曰冠义云无大夫冠礼而有其昏礼则昏礼者天子诸侯大夫皆异也士昏礼云主人爵弁纁裳缁衣乘墨车从车二乘妇车亦如之此妇车出于夫家则士妻始嫁乘夫家之车也诗鹊巢云之子于归百两将之将送也国君之礼夫人始嫁自乘其家之车也则天子诸侯嫁女留其乘车可知也髙固大夫也来反马则大夫亦留其车也留车妻之道也反马婿之义也孔氏曰礼送女适于夫氏留其所送之马谦不敢自安于夫若被出弃则将乘之以归故留之也至三月庙见夫妇之情既固则夫家遣使反其所留之马以示与之偕老不复归也杜言三月庙见谓无舅姑者士昏妇至其夕成昏质明赞见妇于舅姑若舅姑既没则妇入三月乃奠菜又记曰妇入三月然后祭行郑云谓助祭也是舅姑没者以三月而祭因以三月为反马之节舅姑存者亦当以三月反马也士昏又称若不亲迎则入三月然后壻见于妻之父母此髙固亲迎则不须更见故讥其亲反马也】楚子伐郑【陈氏曰传见楚子书人】晋荀林父【陈氏曰晋卿将再不书】六年将可殪也【刘氏曰尚书泰誓云商罪贯盈言纣之为恶如物在绳索之贯不得为习也】楚人伐郑【陈氏曰并入八年书】取成而还【楚比年伐郑惟此年传记取成而还故杜氏以厉之役在此传盖有阙】七年不与谋曰防【经书内师及伐者二皆防者不称将桓十年伐邾传曰宋志也自余君大夫以师出皆称防如桓伐郑纳突哀挟呉伐齐岂皆不与谋者杜氏不复深考惟徇传为説非也刘氏曰诸侯相率而讨罪伐畔则是与谋已焉有连兵合众人君亲将而曰不与谋者哉】以谋不睦【王臣涖盟史不书】讳之也【説者多以沙随平丘不讳驳此传为妄今知非妄者宣公恃齐而不事晋于是见止而以赂免其耻在内史故讳之沙随平丘晋虽有辞然成公以国难后期昭公政在强家非所讳也】八年白狄及晋平【陈氏曰义见十一年防欑函传】灭之【孔氏曰舒蓼二国名者盖转写误当云一国名按释例土地名有舒羣舒舒蓼舒庸舒鸠以为五名则与文五年灭蓼同盖蓼灭后更复故楚今更灭之刘以杜为二国而规之非也今按经传记舒庸舒鸠皆冠以舒故释例知此舒蓼亦是其类孔氏谓注言二国为转写误已得之文五年传记楚子爕灭蓼不冠以舒者别自是蓼国杜氏据臧文仲之言谓蓼与六皆臯陶之后亦如文十六年灭庸与舒庸无与也孔氏并合文五年所灭之蓼与此年舒蓼为一则又误矣】楚子疆之【陈氏曰传见楚子再书人】盟呉越而还【孔氏曰谱云吴姬姓周大王之子大伯仲雍之后大伯无子而卒仲雍嗣之武王克殷封其曽孙周章于呉为呉子又别封章弟虞仲于虞十二世而晋灭虞虞灭而呉始大至寿梦而称王寿梦元年鲁成公之六年也越姒姓其先夏后少康之庶子也封于防稽后二十余世允常句践立为越王越王元年鲁定公之十四年也外传曰芊姓归越是越本楚之别封或非夏后之后也】始用葛茀【孔氏曰茀字礼或作绋或作綍绳之别名也周礼遂人大丧荐六绋天子用六也丧大记君葬用四绋大夫士葬用二绋是绋者所以引柩也于殡则已有之系于輴车以备火灾冇灾则引柩以避火及葬则用之以下柩也】避不怀也【孔氏曰曲礼云凡卜筮日旬之外曰远某日旬之内曰近某日丧事先远日吉事先近日郑云丧事葬与练祥也吉事祭祀冠娶之属也然则先近日先卜上旬不吉卜次旬又不吉卜下旬丧事则先卜下旬卜葬先卜远日避不思念其亲似欲汲汲早葬之也今若冐雨而葬亦是不思其亲欲得早葬故举卜葬先逺日以证为雨而止礼也王制云庶人葬不为雨止者郑云虽雨犹葬礼仪少也】九年王使来征聘【陈氏曰传言所以自文公至今再书聘今按微者虽王使不书説见隐五年】厚贿之【陈氏曰传言周衰】言易也【传释不言灭説见襄十三年昭四年】以诸侯之师伐陈【无将帅故书法与牡丘救徐不同事与襄元年韩厥异者在防诸侯皆以师属林父伐陈而次于扈以待之故晋侯卒于扈而师还孔氏曰僖二十八年城濮宋齐秦以师属晋而经书其师此全不书者彼虽公卿不行仍有大夫帅之将卑师众故称师耳此则全无将帅以兵付晋并入晋军林父独自帅之故唯书林父伐陈也今按城濮之战唯宋公不自将耳齐国归父无为不亲兵时经未书大夫将虽将尊师众但书师为左氏学者不知此义故谓称师为将卑师众也秦小子憗自合书人彼有笔削之旨此但史法亦不可并论也】公弗禁【陈氏曰传言杀所以称国】其泄冶之谓乎【陈洙氏曰此非圣人之言孔子称三仁曰比干諌而死反罪泄冶乎今按传以称国杀大夫为有罪故虽无罪见杀者亦必求其罪以实之杜氏见宋曹杀大夫冇不名者遂以书名为贬非但不知经旨亦未究史法】郑伯败楚师于柳棼【陈氏曰凡伐之为所败但书伐不书败讥不在败之者他仿此】十年非其罪也【陈氏曰传释杼罪不在奔公谷诸家皆以氏为世卿惟左氏无此义于崔杼信矣】且告以族不以名【自此至崔杼弑君凡五十一年惠公之世杼应尚幼成十七年传言齐侯使崔杼为大夫明前此未仕故此年传説者不取今以告以族之説推之盖崔氏出自丁公杼之祖若父必有尝为卿者至杼虽未为卿其宠已足以偪髙国此髙国之所恶也故因惠公卒举族出之杼未为卿故不书名实卿族也故来告书其族如尹氏非王卿士于法不合书其立王子朝亦由世是卿族故史不得不书春秋辞从主人而世卿之失自见公羊讥世卿之説不为无所出也】不然则否【玉帛之使但谓告命相通不必言聘蔡与鲁未尝交聘而书其大夫出奔可见矣诸侯赴告之法如后世郡国文移合闗通者须有常凖左氏惟据近事言之故未尽】二子奔楚【陈氏曰不书奔以纳为义】晋士防救郑【陈氏曰救不书例在僖六年后仿此】逐其族【此亦卿族而经不书异崔氏者事与讨乱同】谥之曰灵【传见经不书葬由不成丧后见成十八年晋厉襄二十八年齐荘陈氏佚贼犹循二传之失】十一年陈郑服也【陈氏曰传见息防不书至辰陵然后书】令尹蒍艾猎城沂【孔氏曰此年云令尹蒍艾猎明年云令尹孙叔敖明一人也世本艾猎为叔敖之兄世本多误本不必然】况寡徳乎【陈氏曰传见晋不在诸侯而从事夷狄楚于是主盟】将讨于少西氏【传见经先书讨贼然后书入陈】以诸侯讨而戮之【孔氏曰经无诸侯而云以诸侯讨之诸侯皆庆者时有楚之属国从行也十二年邲之战经不书唐而传云唐侯为左拒昭十七年长岸之战经不书随而传言使随人守舟明此时亦有诸侯但为楚私属不以告尔今按谓楚不告非人情凡诸侯以兵属夷狄不序説见僖二十八年】书有礼也【陈氏曰传释楚入未有书爵者于是特书爵】郑伯逃归【非好防不告不入例陈説误】十二年不泯其社稷【孔氏曰郑桓公是周厉王之子宣王母弟又宣王封之故僖二十四年及此皆厉宣并言之桓公始封西郑武公始居东郑郑二公是始封之贤君】夷于九县【孔氏曰楚灭诸国见于传者哀十七年言文王县申息荘六年称楚文王县申息荘六年称楚灭邓十八年称武王克权僖五年灭十二年灭黄二十六年灭夔文四年灭江五年灭六乂灭蓼十六年灭庸几十一国见于传言九县者申息定是其二余不知所谓苏氏沈氏以权是小国庸先属楚自外为九也僖二十八年传曰汉阳诸姬楚实尽之灭国多矣】何必楚【晋人释楚而甘心于羣狄以此】以启山林【楚世家云熊咢卒子熊仪立是为若敖若敖卒子霄敖立霄敖卒子熊煦立是为蚡冐蚡冐卒弟熊达是为楚武王孔氏曰按杜注文十六年传蚡冐楚武王父不从史记也以荆竹织门谓之筚门则筚路亦以荆竹编车故谓筚路为柴车方言云楚谓凡人贫衣破丑敝为蓝缕服防云言其缕破蓝蓝然】郑不可从【传记士防栾书之言见晋大夫自知非楚敌故以不战丧师】上军未动【据传上军虽未动下言殿其卒而退是亦未尝出陈也杜以上军未动得书战则言战为虚文矣盖晋人耻以未陈见败告诸侯因下军从荀首获连尹襄老囚公子谷臣故以战告也】唐惠侯【陈氏曰唐乆属楚不复见于诸夏故定四年蔡以唐侯伐楚不书明年楚灭唐亦不书】楚重至于邲【孔氏曰辎重载物之车也説文云辎一云軿前后蔽也蔽前后以载物谓之辎车人挽以行谓之辇辎重辇一物也】郑杀仆叔及子服【陈氏曰讨乱虽公子不书】桓子请死【孔氏曰檀弓云谋人之军师败则死之谋人之邦邑危则亡之今桓子将军师败故请死】遂围萧【陈氏曰传见灭不书围他仿此】河鱼腹疾奈何【孔氏曰叔展言必须入水故以水厄告之云如河中之鱼乆在水内则生腹疾无此二物其奈湿何】卫孔达【陈氏曰传见三国之大夫书人】同盟于清丘【孔氏曰按传先轸或称原轸此盖先轸之后也上文称为彘子服防以为食采于彘今复称原原其上世所食也于时赵氏有原同盖分原邑而共食之也】不实其言也【晋景公初年楚方得志于中国入陈围郑败晋师于邲灭萧矣晋于是时乃以先縠合诸侯大夫于清丘而称同盟则岂足以敌楚乎故皆夺其恒称明年宋人及楚人平则经旨可见矣传于此特发笔削之旨而惟以不实其言释之举其小节而遗其大体故义有不通也】十三年唯宋可以免焉【刘氏曰清丘之盟左氏以谓不实其言又曰唯宋可以免自相伐矣今按清丘三国大夫称人讥在晋也传不知此义而以不实其言均责三国故复为宋解之】十四年敢告【陈氏曰传言所以书国讨】复室其子【孔氏曰释诂以平为成则成亦平也】无假道于宋【楚子忿晋伐郑欲伐宋而无名故不假道以起怨其聘于晋非为好也以怠晋之救宋而已】乃杀之【非卿虽杀行人史不书】屦及于窒皇【孔氏曰荘十九年鬻拳葬于绖皇注云经皇冢前阙经传通谓两观为阙者以其在门两旁而中央阙然为道虽则小门亦如此尔故杜于寝门冢门皆以阙言之此作窒彼作绖字异音同未知孰是其名为窒皇及市名蒲胥其义皆未闻】十五年死又何求【传见古人临难不二由其察理素精叶正则曰古者审乎性命而定乎吉凶忠信敬义之目后世之所诵説而不能明者也而古人饰之于一事一事之曲折而数徳者必间见焉皆可以指言而名举也故左氏録之】宋及楚平【平至是始书説见后传】尔无我虞【凡书平则不书盟兵交怨结以平为重陈氏犹不书盟与隐七年例自相违】荀林父【陈氏曰传见荀林父书师】及毛伯卫【孔氏曰捷札一人而札在子上故杜疑经文倒札字也陈氏曰不书王孙苏义同僖十九年邾子因见毛召不书名】秦桓公【陈氏曰传见秦伯书人】谷出不过借【孔氏曰既讥其税亩言非礼乃举正礼言谷出不过借则知所税亩者是借外更税故杜以为十一外更取十一且以哀公之言验之知十二而税自此始也】幸之也【蝝未成螽故不为灾杜注未失説者议之过矣本为一嵗再生记异文偶与下饥相连传通饥释之以为幸之也注又以为喜而书之陋益甚矣】十六年晋士防【陈氏曰传见士防书人】晋侯请于王【传见列国之卿犹有请命者】且为大傅【孔氏曰天子大傅三公之官也诸侯大傅孤卿之官也周礼典命云公之孤四命郑众云九命上公得置孤卿一人春秋晋为伯主侯亦置孤卿文六年有大傅阳子大师贾佗则晋当置二孤】天火曰灾【孔氏曰圣人重天变故异其名春秋书灾多矣唯此言火耳程氏曰天火未尝不假人火以为灾凡人火皆天所为也唯雷火灾物者间冇之而不可以常理论左氏分火为人灾为天未当】以修晋国之法【陈氏曰终前年杀毛召传】十七年郤献子为政【陈氏曰传言三郤所以见杀】皆母弟也【刘氏曰再言凡者前凡据适妻子为文后凡嫌妾子为君母弟不得称弟故更言凡也释例曰母弟公在虽俱称公子其兄为君则特称弟殊而异之也母弟之见于经者二十而传之所发六条而已凡称弟皆母弟此策书之通例也庶弟不得称弟而母弟得称公子故传之所发随而释之诸称弟者不言皆必称弟也孔氏曰公之母弟见经者郑叚鲁公子友卫叔武实母弟而不称弟陈公子招昭元年称公子八年称弟今按太子之母弟谓适子也适子之生礼文虽降于世子而视庶子则有加矣故世子为君则适子得称弟皆周制也庶子为君而母弟亦称弟者时君以同母故优其礼秩使异于他庶子故史亦称弟此礼之变也鲁公子友与齐年郑语异称者任使之际内外异辞也卫叔武摄君称子使非摄君则当称字同蔡叔于文不可称某君之弟也郑叚有笔削不可同论先儒多驳此例者考之弗详尔】十八年盟于绘【陈氏曰特相盟虽伯者亦不书且见晋衰】三踊而出【孔氏曰聘礼若聘君薨于后归执圭复命于殡升自西阶不升堂子即位不哭辨复命如聘子臣皆哭与介入北面哭出袒括髪入门右即位踊今身将出奔不得亲自复命故立介于位介当南面归父于介前北面执圭复命既复命之后北面哭乃退括髪讫前即位北面哭三踊而出也】善之也【大夫还不书此为遂出奔言故不称族者因上文如晋传善之杜非常皆非是与昭十二年公子憗异者大夫从公行不书则不得言还也】
　　成公
　　元年刘康公徼戎【陈氏曰传见言王师不斥刘子】二年取龙【传见外取邑虽取诸我不书经书伐书取与但书取不同陈氏龙人致冦自违其例】辞请曲县【郑氏曰乐县谓钟磬之属县于笋虡者轩县去南面辟王也王肃云轩县开一面故谓之曲县】许之【周礼巾车掌王之五路天子诸侯皆有樊缨之饰郑氏曰樊读如鞶带之鞶谓今马大带也缨今马鞅也玉路金路象路其樊及缨皆以五采罽饰之孔氏曰繁即鞶也字之异耳巾车孤卿大夫士皆无樊缨是繁缨为马之饰皆诸侯之服也按仪礼既夕士荐马缨三就为送葬设盛服尔又诸侯之卿有受革辂木辂之赐皆有繁缨特赐乃有皆非正法所有也】皆主郤献子【陈氏曰传见内外乞师皆不书见僖二十六年特书之杜氏不知此义今按外相乞师不告不入例】栾书将下军【孔氏曰宣十二年邲之战传称荀林父将中军先縠佐之士防将上军郤克佐之赵朔将下军栾书佐之十三年晋杀先縠当是士防佐中军郤克将上军不知谁代郤克佐上军疑是荀首为之十六年士防将中军是林父卒矣当是郤克佐中军疑是荀首将上军荀庚佐之十七年士防请老郤克将中军当是苟首佐中军苟庚将上军所以知者此年传称楚屈巫对荘王云知防之父中行伯之季弟也新佐中军则荀首于荘王之世已佐中军明士防老后郤克迁而荀首代也首于邲战尚为大夫不应宣之末年得佐中军故疑先縠死后代郤克佐上军也明年荀庚来聘传称中行伯之于晋也其位在三则此时荀庚将上军矣林父卒来已乆不应始用荀庚故疑林父卒后荀庚即佐上军士防老后荀庚转将上军故杜以为士爕代荀庚也邲战以来赵朔无代今栾书将下军则赵朔卒矣故知栾书代赵朔不知此时谁代栾书佐下军也】未絶鼓音【孔氏曰周礼大仆军旅田役赞王鼔上云齐侯亲鼔则天子诸侯自将兵者亦亲执旗鼓以令众】右援枹而鼓【枹击鼓杖也】奉觞加璧以进【孔氏曰襄二十五年郑入陈传曰陈侯免拥社子展执絷而见再拜稽首承饮而进见古者有此礼见司马法】五伯之霸也【孔氏曰郑语云祝融能昭显天地之光明其后八姓昆吾为夏伯矣大彭豕韦为商伯论语云管仲相桓公伯诸侯昭九年传曰文之伯也岂能改物是三代有五伯矣伯者长也言为诸侯之长也郑云天子衰诸侯兴故曰霸霸把也言把持王者之政教故其字或作伯或作霸也今按传以五伯对四王则通三代伯者言之是也宋襄秦穆不成伯楚荘吞噬中国岂有所谓勤而抚之以役王命之事】而复于寡君【孔氏曰礼承玉帛之物名为缫借借是承荐之言故为荐也言无物则空口以为报少有所得则与口为借故曰籍口】敢不唯命是听【陈氏曰传言鞌之战晋师无名以怒出师以贪成之】禽郑自师逆公【陈氏曰传言四卿要公劳师故不书上鄍之防杜云史阙非】皆受一命之服【孔氏曰此三帅皆卿也本国三命故鲁赐以三命之服司马司空舆师候正亚旅皆大夫本国一命故皆受一命之服周礼大夫再命此司马司空皆一命者春秋之时其事已异于周礼故大夫一命又曰司马司空本是卿官之名但晋之诸卿皆以三军将佐为号其司马司空皆为大夫之官舆师至于亚旅本是大夫官名军行有此大夫从者司马主甲兵司空主营垒舆师主兵车候正主斥候亚旅次于卿是众大夫也无专职掌散供军事故后言之】何劳锢焉【陈氏曰传因阳桥之役备载巫臣事】故楚令尹子重【陈氏曰传见令尹子重书人】许灵公为右【孔氏曰诸言御戎皆御君之戎车此云彭名御戎知王戎车亦行也若君亲在军则君当车中御者在左勇力之士在右故御戎戎右常连言之此王车虽行王身不在故不立戎右使御者在中令蔡许二君居王车上当左右之位若夹卫王然】故曰匮盟【释例曰书盟而责其卿所以成晋为盟主也陈氏曰传释六国之大夫皆书人以从楚也因见吾防之书婴齐盟亦书人】三年讨邲之役也【晋自邲战后失郑非报复故传自其始叛言之】上失民也【传见经不书廧咎如溃】其位在三【孔氏曰于时郤克将中军荀首佐之荀庚将上军是其位在三也注云下卿者传称小国之上卿当大国之下卿又言卫在晋不得为次国荀庚若是中卿自然当先晋矣乃直以盟主先晋明是二人位等以此知荀庚是下卿也晋立三军将佐有六第三犹为下卿则其余皆下卿也盖以诸侯之礼唯合三卿是其正故定以三人为上中下余皆从下卿也卿有上下徃年赐晋三帅皆以三命之服者侯伯之卿礼皆三命上卿下卿命不异也】赏鞌之功也【陈氏曰传言鞌之功晋兆六卿之祸】四年欲求成于楚而叛晋【陈氏曰传积晋失诸侯之故】以救许伐郑【传见救虽卿将不书】五年遂以告而从之【传见晋无修省之实】及子国【二子皆非卿不书】盟于垂棘【陈氏曰外君臣特相盟亦皆不书他仿此】宋公杀之【陈氏曰杀公子不书罪在围】定王崩【定王不书葬传欲见王谥非衍文】六年非由人也【啖氏曰传意以为武军之宫非也若然宫复何谓乎刘氏曰左氏以武宫为武军杜氏知其谬因防曰既立武军又作先君武公之宫】侵宋【晋伯宗非卿合书人并郑人不书者同受伯主之令以卫将尊师众举重故书某帅师既书某帅师又曰某人亦于文不便襄十九年栾鲂同杜陈之説皆非】晋迁于新田【不书説见文十三年】晋师遂侵蔡【陈氏曰传言不书遂】以申息之师救蔡【林氏曰楚以申息为经营中国之本故三军二广不常出而大抵用申息之师僖二十五年以申息之师戍商宻二十八年败于城濮楚子曰其如申息之老何二十六年申公叔侯戍齐文九年息公子朱伐陈成六年以申息之师救蔡其后囊瓦败申息之师于桑隧昔宣王之世申伯实以王舅为南国之屏翰所以扞城王室秦汉之际南阳为要地故楚有图北方之志其君多居于申大合诸侯亦在焉】七年斯不亡矣【説见文五年陈氏曰传言呉入中国而识者惧】乃通呉于晋【陈氏曰传着晋用巫臣之言遗中国之患】伐巢伐徐【陈氏曰传见呉楚始交兵皆畧不书】是以始大通呉于上国【陈氏曰传着呉强之渐故曰始林氏曰楚人御呉以江故用舟师呉人挠楚以淮故用车战呉自徐伐巢淮西也入州来淮北也吴楚争淮自此始自鸡父之师一败而呉得州来灭巢及钟离矣是则亡郢始于失淮】晋反戚焉【传见不书以戚奔】八年获申骊【陈氏曰晋自此因有诸侯之事遂伐楚皆不书后见襄元年韩厥十六年荀偃之师】大获焉【陈氏曰为九年郑围许传】来纳币礼也【説者疑昏礼不当使公子公孙非也国君臣诸父昆弟同姓之卿与异姓之卿何异如鲁郑无复异姓之卿当使何人陆氏又谓常事不书由不知书法一槩责以非常】来归自故书【鲁以夫人礼成丧故虽来归书卒且系之与罪出异传非是】异姓则否【説者云嬴姒已曹防妫弋同姓国少疑此礼难行盖自大国吞灭已后言之传惟言同姓不言国欲并及卿大夫亦是通时俗为例然非礼意如卫晋来媵苟非先王之制循习已乆安肯如此膏肓亦以为媵不必同姓所以博异气郑箴云礼纳女于天子云备百姓纳女于国君云备酒浆不得云百姓是不博异气也】九年呉人不至【陈氏曰传于是年记呉人不至为厉公防钟离传于襄三年再记呉人不至为悼公防戚传皆所以见呉初不敢自列于诸侯而晋求之急】兵交使在其间可也【杀行人非卿例不书此为兵交发义】莒无备故也【陈氏曰传见伐莒书婴齐入郓书人经不书遂杜説非今按伐书将入书人一事再见畧言之】诸侯贰故也【陈氏曰自宣二年至是秦狄伐晋故传发之且为十一年秦背成起】十年晋立太子州蒲以为君【孔氏曰汉未应劭作旧君讳云昔者周穆王名满晋厉公名州满又冇王孙满是同名不讳则此为州满或为州蒲误耳今按叶氏疑晋侯生立其子经何以无异文非也策书有定体不得异文以尽事变又言不以名别亦非诸侯自将与出奔异】郑伯归【传见诸侯被执归国不书】讳之也【陈氏曰言葬自内书今按公既见止鲁人不复使人送葬史亦不得蒙上公如晋书葬晋景公因成讳义非笔削之防】十一年且涖盟也【刘氏曰若聘重盟轻畧盟郤犨之盟又何故不畧乎若盟与聘均书如晋涖盟岂不明白今按经书外臣来盟者四鲁臣如外涖盟者亦四皆无交涖者此未知何据上言公请受盟而后使归恐盟主于与国无交涖之事当是传误】周公楚【陈氏曰传见楚不书名】三日复出奔晋【陈氏曰传言明年经所以书出】秦伯归而背晋成【陈氏曰传见晋失信于诸侯而秦不附】十二年周公自出故也【王人内京师故自周言出传例非】盟于宋西门之外【陈氏曰传见晋楚尝同盟不书至襄二十七年特书之】且涖盟【外涖盟不告例在隐七年】十三年而重贿之【凡大夫从公行史不书宣伯请先明非专使他仿此】遂从刘康公成肃公防晋侯伐秦【二公不书讥不在王室例在文三年】秦师败绩【陈氏曰不书秦败绩説在后传杜説非是】及不更女父【秦爵二十等四不更十左庶长十一右庶长见汉书孔氏曰按传此有不更女父襄十一年有庶长鲍庶长武春秋之世已有此名盖后以渐増之商君定为二十非是商君尽新作也】迓晋侯于新楚【传言经书晋侯】杀子印子羽【陈氏曰两下相杀不书】负刍杀其大子而自立也【陈氏曰大子未嗣位遇害不书例在桓五年】十四年是先君宗卿之嗣也【世本孙氏出于卫武公至林父八世】卫侯见而复之【陈氏曰复宜不书传言非卫侯之志所以书归】防酒思柔【孔氏曰兕兽名觵爵称以兕角为觵也周礼小胥职云觵其不敬者韩诗説觵五升诗良耜云有觩其角则觩是角貌】尊君命也【説见宣元年】郑伯复伐许【陈氏曰连兵虽君将不书义同宣三年晋侯】非圣人谁能修之【此或君子之言但传为称族去族发则亦陋尔】十五年不然则否【凡称人执者史策之恒辞称君执者经变文与伯主以讨罪之义传例不知簒夺之罪重于虐民陈氏讨其君不罪其民皆非】遂逃奔宋【陈氏曰奔者无罪不书例在荘八年】许之乃反【经书奔晋自晋归传言至河上乃反者始去国以奔晋告故归亦书自晋见其出入皆挟晋为重不复详所至者畧外也杜以外纳告非也言自不必外纳刘氏又疑华元内有鱼石之援不待挟晋而入亦非也鱼石所以止华元实畏晋耳】言背其族也【荡山杀不书族与成得臣鬬宜申同传皆不能发例】遂出奔楚【向为人大司冦宋六卿之一不书者族同罪同独书鱼石举重】迁许于叶【传见许以畏郑故假外援以迁故经不言迁之者他仿此】十六年滕文公卒【传欲见滕子谥下偶连郑伐宋事注云因滕有丧赘甚矣説在僖十九年】败诸汋陂【孔氏曰乐惧戴公六世孙世本有文也将鉏为乐氏之族不知所出】至于鸣鴈【陈氏曰不书并入鄢陵】陈不违晦【孔氏曰兵尚杀隂道也行兵贵月盛之时故以晦为忌不用晦日陈兵】彻七札焉【孔氏曰潘尪之子其名为党襄二十三年申鲜虞之傅挚辞与此同】公出于壊隤【陈氏曰传言鄢陵之役齐鲁卫皆后师期不书】是皆君也【传言趋过见偃鉏不知谋】以诸侯之师侵陈【陈氏曰不书】曹伯归【陈氏曰传言曹伯与僖三十年卫侯事同而书法异】使子叔声伯请季孙于晋【季孙行父公孙婴齐皆从公行史不书】侨如奔齐【盟辞见襄二十三年】刺公子偃【不杀鉏者鉏幼公不忌杜説非】位于七人之下【孔氏曰此时栾书将中军士爕佐之郤锜将上军荀偃佐之韩厥将下军荀防佐之郤犨将新军郤至佐之是位在七人之下】而求掩其上【周语郤至自称已有大功欲求晋国之政召桓公谓之曰吾子则贤矣晋国之举不失其次吾惧政之未及子也至谓召桓公曰何次之有先大夫荀伯下军之佐以为政赵宣子未有军行而以为政今栾伯自下军徃是三子也吾又过之无不及若佐新军而以之为政不亦可乎将必求之】其可乎【陈氏曰言郤至所以见杀】十七年侵晋虚滑【陈氏曰滑复见】至于髙氏【陈氏曰传见救晋不书至襄二十三年始书之今按凡书救皆谓直救其国都或伐敌则书伐以救救而侵焉但书侵侵不足言救陈氏于此发义过矣杜云从告亦非后仿此】反自鄢陵【陈氏曰传言鄢陵之功晋厉公所以弑】髙弱以卢叛【凡贱者叛史皆不书后仿此】帅师围卢【诸侯自围其邑史不书】而复之【传见所以不告叛】而立其左右【陈氏曰传见杀大夫乃厉公之意故皆书国杀】吾因奉孙周以事君【周语晋孙谈之子周适周事单襄公注晋襄公之孙惠伯谈晋自骊姬之譛不畜羣公子故周适周事单襄公】楚公子槖师【陈氏曰传见槖师书人】晋杀其大夫【传见杀三郤公之意杀胥童者书偃也而经无异文故皆以有罪发例然胥童不以两下相杀书者实以栾书中行偃当国以国讨告耳】十八年使程滑弑厉公【弑君者当国赴不言贼主名故书国以弑】以车一乘【陈氏曰传言君弑所以不得葬】以谷叛故也【説在宣九年】晋悼公即位【释例曰厉公见杀悼公自外绍立本非君臣无丧制也孔氏曰丧服小记云与诸侯为兄弟者服斩郑云谓卿大夫以下也与尊者为亲不敢以轻服服之讣厉是文公之曽孙悼是文公之孙有缌麻之亲法当服斩而云无丧制者悼之父祖去晋适周厉既见杀悼即被迎迎之以为晋君即与厉公体敌且葬厉公以车一乘国内尚不以为君不可责悼公服斩也纵使当为之斩絶而别立亦非嗣矣】使魏相士鲂魏颉赵武为卿【晋语云使吕宣子佐下军曰邲之役吕锜佐知荘子于下军获楚公子谷臣与连尹襄老以免其子鄢陵之役亲射楚王而败楚师以定晋国而无后其子不可不崇也使彘共子将新军曰武子之季文子之母弟也武子宣法以定晋国文子勤身以定诸侯二子之德其可忘乎故以彘季屏其宗使令狐文子佐之曰昔克潞之役秦来图败晋功魏颗以其身退秦于辅氏亲止杜回其勲铭于景钟至于今不育其子不可不与也又曰吕宣子卒公以赵文子能恤大事使佐下军孔氏曰吕宣子魏相也彘共子士鲂也令狐文子魏颉也赵武父祖功名颇着故不序】使修士蒍之法【孔氏曰范武子为大傅孤也士为为司空卿也其法可遵故使二大夫居其官而修其法二人皆是大夫非孤卿也僖二十八年晋作三行三十一年即罢之以为五军彼云屠击将右行未知辛即屠击之子孙也为是其祖代屠击也正以苟林父将中行遂以中行为氏故谓此人之先将右行因以为氏耳】使训勇力之士时使【孔氏曰周礼大御御官之长别有戎仆掌御戎车春秋征伐之世以御戎为重校正当周礼校人校人不属大御此葢诸侯兼官诸御谓诸御车之人设令国有千乘乘有一御皆令此官教之周礼有司右上士也掌羣右之政凡国家勇力之士能用五兵者属焉更有戎右中大夫此司士盖周礼司右之类故为车右属官勇力之士皆谓为车右者也设令国有千乘乘有一右总使此官训之使不犯法】立军尉以摄之【孔氏曰若梁余子养御罕夷解张御郤克之类徃前恒有定员掌共卿御】使训羣驺之礼【孔氏曰周礼齐仆下大夫掌驭金路以宾朝觐宗遇享食皆乘金路杜言乘马御乘车之仆则当彼齐仆也月令季秋天子乃敎田猎命仆夫七驺咸驾载旌旐则驺是主驾之官郑云七驺谓趣马主为诸官驾説者也周礼趣马掌驾説之颁是驺为主驾之官驾车以共御者程郑为乘马御御之贵者故令掌驾之官亦属之戎车贵强力乘车尚礼客故训羣驺令教马进退使合礼法也】以恶曰复入【刘氏曰事与例合者少与例违者多不托之从赴则托之从某例惟注者推言之不复可信也陈氏曰传言楚人伐宋以纳鱼石故书入卫人弑其君以逆卫侯衎故书归见入者难辞归者易辞也而作例者曰凡去其国国逆而立之曰入诸侯纳之曰归殊失传意今按归入言复説见属辞】晋必恤之【陈氏曰传言楚纳鱼石而晋悼复伯】楚子重救彭城伐宋【陈氏曰传见婴齐书人经有郑人传阙文】晋侯师于台谷以救宋【陈氏曰传言救虽君将不书】





</div>
    <div class="pagination">
<span class="current-page">1</span><a href="春秋左氏传补注_page2.html">2</a><a href="春秋左氏传补注_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
