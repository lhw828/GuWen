<!DOCTYPE html>
<html>
<head>
    <meta charset="UTF-8">
    <title>春秋宗朱辨义 - 第 36 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋宗朱辨义 - 第 36 页/共 38 页</h1>
    <div class="content">　　【荀寅士吉射敢于伐君罪浮于鞅矣春秋未见末减赵鞅而加重荀士者其无忌于君一也是时诸侯叛于外而晋不能复与齐争者三卿内乱故也晋伯之衰以栾盈之叛晋伯之絶以赵鞅荀士之叛而齐皆因之以弱晋内不协于大臣所以外见侮于邻国也】
　　晋赵鞅归于晋
　　【前书赵鞅叛罪赵鞅也此书赵鞅归罪晋定也通春秋弑君卫州吁齐无知之外无得讨者然亦未见复用事于国复用事而见于经者赵盾而已通春秋叛君晋栾盈郑良霄之外无得讨者然亦未见复用事于国复用事而见于经者赵鞅而已然盾用事而晋犹强鞅用事而晋渐弱则时势不同而定之见胁于强家不能及身而争齐伯长黄池尚能保公室于数传之后哉诸儒毎以盾再见经而春秋书弑君原其为法受恶然则鞅再见经而春秋之书叛又有义耶】
　　薛弑其君比
　　【称国以弑者四薛弑比莒弑庻其左氏无事实可攷惟其无攷故不得其弑君之实也惟不得其实则既不可以专罪一人又不可以散罪众人也以薛莒观之则晋弑州蒲吴弑僚皆不得其实之故也】
　　十有四年
　　春卫公叔戍来奔
　　卫赵阳出奔宋【卫公谷作晋】
　　【卫灵受南子之愬而逐其宗臣并二大夫此所以积久而不能保有世子以致乱其国也】
　　二月辛巳楚公子结陈公孙佗人帅师灭顿以顿子牂归【孙公作子牂公作抢】
　　【召陵侵后晋不能复得诸侯诸侯内乱陈复去而从楚以助楚灭顿楚固怒顿之附晋而陈遂不顾臯鼬之盟其罪均矣】
　　夏卫北宫结来奔
　　五月于越败吴于檇李吴子光卒【檇公作醉】
　　【五年于越入吴至此败吴而伤吴子黄池之岁越又入吴春秋悉书之哀元年吴子败越楼勾践于防稽不书文定以为防稽之役夫差复父雠而非报怨故春秋以为常事不书非也吴能弱楚又争长于黄池能弱楚则中国赖以休息争长于黄池则中国息楚患又将有吴患而卒至于败亾者越人议其后也使不书越之入吴败吴则吴之所以不能抗楚不能得志中国之实不着矣而吴之败越则吴越之胜败无关于中国不足以书也】
　　公会齐侯卫侯于牵【牵公作坚又作】
　　【牵洮之防左氏以为谋救范氏夫卫奔其三臣而二臣在鲁不当合志以助范氏宋有五叛在萧内难未靖尤不当从齐以助范氏也或是齐欲乘范氏之乱以伐晋强三国来防而三国不从故不见有伐晋之师至再逾年而从之伐晋者独卫也】
　　公至自会
　　秋齐侯宋公会于洮
　　【洮之防宋当与咸之防郑沙之防卫夹谷之防鲁同葢至此而宋亦去晋即齐也李氏之説为是】
　　天王使石尚来归脤
　　【书归脤者讥也诸儒之説皆是】
　　卫世子蒯聩出奔宋
　　【张氏从二刘之説不信左氏杀母之事以为南子之谗言而非当时之实録也汪氏以为楚商臣蔡般称世子弑君不当泥于蒯聩称世子而尽废左氏杀母之事也文定以为特书世子以两着其罪然两着其罪亦不在特书世子也使春秋欲专罪蒯聩而有不书世子者乎不书世子则不知蒯聩为卫之何人又非如突忽羁赤有两人牵连以书使可索其名实也葢从其实而书世子则世子之不安于国与致世子之不安于国是非之义可攷而知之矣】
　　卫公孟彄出奔郑
　　【宋奔一母弟一公子三大臣卫奔一世叔一世子三大臣悉书于册即不必攷其事之实而悬论其义使奔者皆有罪而纵之奔则两国为无政使奔者皆无罪而迫之奔则两君为无道使有有罪者有无罪者则国无政而君无道国无政君无道皆乱也】
　　宋公之弟辰自萧来奔
　　【鲁纳卫公叔戍北宫结犹纳亾人之常辰据萧以叛者四年再奔而鲁纳之则不能免于纳叛之罪矣春秋未尝讳而不书也】
　　大搜于比蒲
　　邾子来会公
　　【公搜而邾子来防此必有谋于公者母亦知三家利其田有强取之意而来防以求庇耶观于明年来朝又来奔丧皆勤谨以事鲁及公薨逾年而即伐取其田则是年犹定公所庇而三家姑从之也】
　　城莒父及霄
　　十有五年
　　春王正月邾子来朝
　　鼷鼠食郊牛牛死改卜牛
　　二月辛丑楚子灭胡以胡子豹归
　　【江黄从齐而楚灭之齐不能救顿胡从晋而楚灭之晋不能救小国何利于内属哉然观沈不会召陵而晋灭之则顿胡防召陵而楚灭之宐矣晋且不义何罪乎楚故书楚子灭顿楚子灭胡皆以罪中国也】
　　夏五月辛亥郊
　　壬申公薨于高寝
　　郑罕达帅师伐宋【罕公作轩】
　　【诸儒以郑之伐宋为公子地故然春秋不书公子地奔郑则伐宋未见其为公子地也】
　　齐侯卫侯次于渠蒢【渠蒢公作蘧蒢】
　　【渠蒢之次左氏以为救宋李氏以为与五氏垂葭同为谋晋其説为是使果救宋则当书救书次以示讥不当但书次也如谋救宋不应郑师在宋而犹缓为之谋也观明年齐卫伐晋则为谋伐晋无疑葢齐卫惮于伐晋三次以谋而后乘晋乱以伐之也】
　　邾子来奔丧
　　秋七月壬申姒氏卒
　　【妾之卒塟不书书姒氏之卒塟者鲁以礼卒之塟之故书以示讥也以礼卒塟而不书夫人小君者哀公未逾年之君未及尊母为夫人故不得似他妾母之称夫人小君非以不称夫人小君为得礼也啖氏以不称夫人为正名者非也刘氏以哀未成君不败称夫人亦不是陈氏汪氏得之】
　　八月庚辰朔日有食之
　　九月滕子来会塟
　　丁巳塟我君定公雨不克塟戊午日下昃乃克塟【昃公作稷无僃之説为是既择丁巳塟不克塟而至次日戊午乃塟不可不详其日也详其日以书之而不僃之实着矣】
　　辛巳塟定姒
　　【塟先轻而后重定姒之塟后于定公之塟是成礼以塟妾母而非礼也定姒之称与襄公母之諡定姒同先儒疑有一误或是生未及尊为夫人卒不当有諡而又不可以无称故以定公之諡为諡如宋共公夫人之諡共姬耳然非适夫人而諡配先公又与祖姑无别亦不得谓之礼也日纪辛巳以八月庚辰朔数之九月之丁巳距庚辰三十八日辛巳则距庚辰六十二日九月不当有此日矣或以比之僖二十八年书壬申公朝于王所上不繋月谓此为十月之辛巳而上亦不系月然此下明有冬城漆之文不当移冬十月之日纪于九月之后也成十七年日食十二月丁巳朔十一月不当有壬申公谷以壬申为十月婴齐待君命而卒故纪于十一月而于此不言其故则前説亦不可从刘氏陆氏以壬申为史文之误而于此亦无説然不合两有朔可纪之日而皆误文也故疑十七年是闰十一月此年闰九月辛巳当在闰月耳则春秋岁终置闰不可为定论矣大衍厯文十七年闰六月此年闰三月大衍纪日食与春秋皆差则闰之不合宐矣而亦可知两年皆闰也长厯于十七年闰十二月于此年不置闰恐是忽于九月之不当有辛巳也】
　　冬城漆















　　春秋宗朱辨义卷十一
　　钦定四库全书
　　春秋宗朱辨义卷十二
　　高淳张自超撰
　　哀公
　　元年
　　春王正月公即位
　　楚子陈侯随侯许男围蔡
　　【柏举之战至是十三年而始报蔡亦见楚之积弱难振矣虽迟至十三年而卒报蔡亦见楚之蓄愤不释矣楚灭顿灭胡而后及蔡视乎大小强弱之势也蔡既仇楚见楚之灭顿灭胡势且以次而及乎已此必有僃楚之先谋故虽围之而不能入之也陈防召陵而即附楚随纳楚子之奔许灭于郑而为楚所存附楚者三国既见楚之复得诸侯而势渐强蔡能定谋以拒楚亦见蔡之不再屈于楚也文定以称爵为予楚之能复仇夫楚灭蔡而殄其祀谓柏举之战为予蔡之能复仇则可而顾予楚之能复仇哉如以称爵为予之则陈灭国殄祀之仇反助楚以围蔡何以亦称爵耶】
　　鼷鼠食郊牛改卜牛【郊牛下谷有角字】
　　夏四月辛巳郊
　　【四月周正之孟夏夏正之仲春也鲁郊以祈谷则正农事方兴之时先儒以书四月五月为过时而讥其慢者未必然也观于四书卜郊皆在四月则鲁实以四月郊卜而从则于四月不从则卜五月故有四卜五卜之异四卜五卜不从则不郊从则五月郊定十五年之书五月郊此年之书四月郊当是因鼷鼠食牛之变而书非以讥过时也】
　　秋齐侯卫侯伐晋
　　【左氏以伐晋为救范氏而诸儒因之然齐卫次五氏次垂葭以谋伐晋皆在范氏未叛之前去年次渠蒢而后伐晋之谋决则齐卫之伐晋或搆范氏为内助而非为救范氏兴师也陈氏据左氏以次五氏为伐夷仪次垂葭为伐河内皆不书伐为不忍书必至于是而后书夫果成师以伐夷仪伐河内春秋何所不忍而不书耶如以为悯诸夏之无伯故不忍书然如戎伐凡伯王师败绩于茅戎戎狄无王皆忽书而不忍于诸侯之无伯哉又如文元年卫侯伐晋襄二十三年齐侯伐卫遂伐晋皆无损于晋伯晋茍能伯何病于齐卫之伐而春秋有所不忍哉】
　　冬仲孙何忌帅师伐邾
　　【薛氏曰邾所厚者君也何忌鲁之强臣所以伐之也其説最好邾托于定公生则来朝死则奔丧有加礼焉薨甫逾年而即不免强臣之见伐三家之无君而弱哀公甚矣】
　　二年
　　春王二月季孙斯叔孙州仇仲孙何忌帅师伐邾取漷东田及沂西田
　　【仲孙伐之逾年而三家并伐之春秋书漷东田及沂西田以罪三家之利于邾田而恣取也】
　　癸巳叔孙州仇仲孙何忌及邾子盟于句绎
　　【三家伐而二卿盟谷梁以为各盟其所得而文定取之谓季氏以田归二家非也季氏强于叔仲葢自尊重不降与邾子盟而使二卿盟也不然季氏之贪使意不在邾田则二卿伐之可以得志何烦李斯亲将耶鲁邾之盟始于隐公盟邾仪父于蔑终于叔仲盟邾子于句绎夫邾之未列于诸侯也鲁君盟之既列于诸侯也鲁臣盟之可以观世变矣蔑与句绎之盟鲁盟邾之始终即通春秋书盟之始终也圣人葢有意于其间焉】
　　夏四月丙子卫侯元卒
　　滕子来朝
　　晋赵鞅帅师纳卫世子蒯聩于戚
　　【论者以书世子辨蒯聩无杀母之事然观于商臣般止弑君书世子则蒯聩之书世子不足以辨杀母之有无也葢蒯聩杀母春秋无明文而輙之拒父则了然矣蒯聩即有杀母之事而輙不可以拒父况夫子正名之论及不为卫君之论又明言輙之不可拒父耶故春秋书纳聩于戚罪輙之不迎父而拒父而致赵鞅帅师以纳纳而不得入国而于戚也】
　　秋八月甲戌晋赵鞅帅师及郑罕达帅师战于铁郑师败绩【铁公作粟又作秩】
　　【杜氏曰铁卫地在戚城南观此则是赵鞅纳蒯聩之师遇罕逹致齐粟之师于铁而战也赵鞅奉命纳聩非奉命敌郑师可以不战而战故书及以归过于赵鞅也赵氏以为罕逹为卫讨剻聩赵鞅为蒯聩御之观战时左氏序蒯聩在师之事亦颇得其情实但使逹为卫讨聩鞅为聩而御之则是战当书逹及鞅不当书鞅及逹矣】
　　冬十月塟卫灵公
　　十有一月蔡迁于州来
　　【蔡与楚有柏举之怨而吴之入逞皆察所致前四国之围虽解而惟恐楚之必得蔡而甘心故谋迁于吴葢蔡之于楚有杀般用有之仇于吴则有拍举战胜之徳去仇而附徳则州来之迁未可为非而亦蔡所愿也故以自迁为文】
　　蔡杀其大夫公子驷
　　【迁州来而杀公子驷必驷不欲迁也蔡即当迁驷即不欲迁亦非有可杀之罪故以国杀为文而不去其官也】
　　三年
　　春齐国夏卫石曼姑帅师围戚
</div>
    <div class="pagination">
<a href="春秋宗朱辨义_page35.html">上一页</a><span>...</span><a href="春秋宗朱辨义_page31.html">31</a><a href="春秋宗朱辨义_page32.html">32</a><a href="春秋宗朱辨义_page33.html">33</a><a href="春秋宗朱辨义_page34.html">34</a><a href="春秋宗朱辨义_page35.html">35</a><span class="current-page">36</span><a href="春秋宗朱辨义_page37.html">37</a><a href="春秋宗朱辨义_page38.html">38</a><a href="春秋宗朱辨义_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
