<!DOCTYPE html>
<html>
<head>
    <meta charset="UTF-8">
    <title>春秋谷梁传注疏 - 第 21 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋谷梁传注疏 - 第 21 页/共 33 页</h1>
    <div class="content">　　立武宫注礼记明堂位云云○【臣召南】按伯禽庙号太室明见于经至以武宫为武世室实始于此非旧有此两世室名也鲁后儒作明堂位夸陈鲁事见有武宫不毁未及考其建自季孙谬称为武世室因目鲁公庙为文世室可拟周之文武而不知鲁公庙曰世室并无文世室之名也经明书立武宫是新作也如果旧为不毁之庙岂至此时始立乎传直言不宜立是也范氏转执明堂位以疑经传误矣
　　鼷鼠食郊牛角改卜牛鼷防又食其角乃免牛传其所以备灾之道不尽也疏言日日皆省察牛之觩角而即知伤○即字监本误作则今改正
　　传所以免有司之过也疏非人之所能也○监本误作非人所不能也今改正
　　传免牲者为之缁衣纁裳有司端奉送至于南郊○刘敞曰未必然也牛衣人服如何袭被乎凡郊牛稷牛必皆在涤三月涤者牢也今既有伤则不复在涤是为免之耳【臣照】按免牲者为之缁衣纁裳言司其事者之服饰也牵牲之人则服此服有司则服端刘敞悮会而有牛衣人服之议亦足嗤矣














　　春秋谷梁传注疏卷十三考证
　　钦定四库全书
　　春秋谷梁注疏卷十四【起成公九年尽十八年】
　　晋范甯集解　唐陆徳明音义　杨士勋疏
　　九年春王正月伯来逆叔姬之丧以归
　　传传曰夫无逆出妻之丧而为之也疏【传释曰公羊以为鲁胁使逆其丧左氏以为鲁人请之故伯来逆此不説归之所由要叔姬既犯七出之愆反归父母之国恩已絶矣伯今复逆出妻之丧而违礼伤教言其不合为而为之是以书而记之以见非曰夫无逆出妻之丧为之言其不合为而为之也徐邈云为犹葬也言夫无逆出妻之丧而葬理亦通矣但范不训为为葬也】
　　公会晋侯齐侯宋公衞侯郑伯曹伯莒子伯同盟于蒲注蒲衞地
　　公至自会
　　二月伯姬归于宋注逆者非卿故不书
　　夏季孙行父如宋致女注致勑戒之言于女疏【释曰公羊以春秋未有言致女者此其言致女何贤伯姬也左无説盖以使卿则书余不书者或不致或不使卿也此传云详其事贤伯姬也则与公羊意同耳徐邈云宋公不亲迎故伯姬未顺为夫妇故父母使卿致伯姬使成夫妇之礼以其责小礼违大节故曰不与内称谓不称夫人而称女案传称贤伯姬而徐云责伯姬是背传而觧之故范以为谓致勑戒之言于女也】
　　传致者不致者也妇人在家制于父既嫁制于夫如宋致女是以我尽之也注刺已嫁而犹以父制尽之不正故不与内称也注内称谓称使音义【内称尺证反】疏【注释曰案经内大夫出国例言如不言使此季孙行父如宋即是内称而云不与者凡内卿出外直言如某者即是使又即是内称今行父称君之命以在家之道制出嫁之女虽言如以为内称言致女是见其不与也僖三年公子友如齐莅盟彼亦言如又云莅盟者若直言如则嫌是单聘故更须言盟也莅盟既更须言盟则致女亦须言之云不与内称者莅盟是礼致女非礼故不合言也若然传曰逆者防故致女详其事贤伯姬也据文似致女得正而云不正故不与内称者礼诸侯亲逆则不须致女今以宋逆者微故致女是解其致女之意也云不正故不与内称也其以在家之道制出嫁之女也此之意因解宋公不亲逆并见致女之不正又云贤伯姬者以上下文详皆云贤伯姬则此云致女亦兼贤伯姬也若其不为贤伯姬则致女虽正亦不书也】逆者微故致女详其事贤伯姬也
　　晋人来媵
　　传媵浅事也不志此其志何也以伯姬之不得其所故尽其事也
　　秋七月丙子齐侯无野卒
　　晋人执郑伯
　　晋栾书帅师伐郑
　　传不言战以郑伯也注栾书以郑伯伐郑君臣无战道为尊者讳耻注不使臣敌君王师败绩于贸戎是也音义【为于伪反下及此传注同】为贤者讳过注为齐桓讳灭项是也音义【项乎讲反】为亲者讳疾注雍曰栾书以郑伯伐郑不言战是也郑兄弟之国故谓之亲君臣交兵病莫大焉故为之讳疏【释曰春秋讳有四事一曰为尊者讳耻二曰为鲁讳败三曰为贤者讳过四曰为同姓讳疾此不言鲁者因亲者讳疾则文亦包鲁可知故不言也圣人有作亲疏一也今乃以同姓为别者春秋之意因亲疏故仲尼书经内外有别既内外别则亲疏尊卑见矣】
　　冬十有一月葬齐顷公音义【顷音倾】
　　楚公子婴齐帅师伐莒庚申莒溃音义【溃户内反】
　　传其日莒虽夷狄犹中国也注莒虽有夷狄之行犹是中国音义【行下孟反】大夫溃莒而之楚是以知其上为事也注臣以叛君为事明君臣无道疏【释曰范别例云凡溃者有四发有三僖四年蔡溃传曰溃之为言上下不相得也此莒溃传曰大夫溃莒而之楚二者虽同是不相得与君臣不和自溃散少异故亦发昭二十九年郓溃彼郸是邑与国殊故重发传一解郸不伐而自溃与常例异故重发之文三年沈溃不发者从例可知也】恶之故谨而日之也注溃例月甚之故日音义【恶乌路反】疏【注释曰传上云犹中国也故曰下文言恶之故谨而日之也若使莒非中国虽恶不得日也以溃例月为恶故日是以云谨而日之范知例月者僖四年春王正月公会齐侯云云侵蔡蔡溃文三年春王正月叔孙得臣会晋人云云伐沈沈溃是例月今此莒帅众民叛君从楚故变文书日以见恶】
　　楚人入郓疏【释曰鲁虽有郓此郓非鲁也盖从左氏为莒邑大都以名通故不系莒或以为昭元年取郓范云鲁邑此不系莒则鲁邑可知理亦通也】
　　秦人白狄伐晋
　　郑人围许
　　城中城
　　传城中城者非外民也注讥公不务德政恃城以自固不复能衞其人民疏【释曰庄二十九年冬城诸及防传曰可城也今云非外民也者凡城之志皆讥就讥之中闲隙之月少耳故云可城乃非全善之文此亦冬城嫌同而无讥故发传明之旧解以为有难而脩城则不讥之若文十二年季孙行父城诸及郓是也此渉左氏之説案谷梁凡城之志皆讥安得有备难之事若备难无讥则经本不应书之经既书之明讥例同或以为城诸及防是十一月故传发可城之文今此城是十二月故发外民之传虽同是讥事有优劣故发以异之】
　　十年春衞侯之弟黑背帅师侵郑疏【释曰范荅薄氏駮云诸侯之尊弟兄不得以属通有贤行则书弟今黒背书弟者明亦有贤行故也陈侯之弟光衞侯之弟专秦伯之弟鍼传无贤行所以皆云弟者隠七年齐侯使其弟年来聘传曰其弟云者以其来接于我举其贵者也是接我者例称弟襄二十年陈侯之弟光出奔楚昭元年秦伯之弟鍼出奔晋传皆曰亲而奔之恶也襄二十七年衞侯之弟专出奔晋传云其曰弟何也专有是信者三者无罪故称弟以恶兄襄三十年天王杀其弟佞夫传曰甚之也称弟以恶王也昭八年陈侯之弟招杀陈世子偃师传曰其弟云者亲之也亲而杀之恶也是恶而称弟也宣十七年公弟叔肸卒传曰其曰公弟叔肸贤之也庄三十二年公子牙卒无贤行而不称弟明称弟皆贤也自然光专之称弟非直罪兄必兼有贤行叔肸以贤称弟传有贤行明文则黒背称弟自然亦有贤行故范准例言之称弟之例有四意齐侯之弟年来聘郑伯使其弟御来盟为接我称弟衞侯之弟专为罪兄称弟陈侯之弟招恶之称弟叔肸及衞侯之弟黒背为贤称弟是有四也】
　　夏四月五卜郊不从乃不郊
　　传夏四月不时也注郊时极于三月五卜强也乃者亡乎人之辞也音义【强其丈反】疏【释曰重发传者嫌五卜与四卜异故也】
　　五月公会晋侯齐侯宋公衞侯曹伯伐郑
　　齐人来媵注媵伯姬也异姓来媵非礼疏【注释曰何休以为异姓亦得媵故郑箴膏肓难之云天子云备百姓博异气诸侯直云备酒浆何得有异姓在其中是亦以异姓不合媵也此媵不发传者上详其事见同姓之得礼异姓非礼可知故省文】
　　丙午晋侯獳卒音义【獳乃侯反】疏【释曰何休云不书葬为杀大夫赵同等范虽不解或当鲁不会也】
　　秋七月公如晋
　　冬十月
　　十有一年春王三月公至自晋
　　晋侯使郤犫来聘己丑及郤犫盟音义【犫尺由反公羊作郤州】疏【释曰书日者公亲在又非前定之盟故也又不云公者取举国与之也】
　　夏季孙行父如晋
　　秋叔孙侨如如齐
　　冬十月
　　十有二年春周公出奔晋
　　传周有入无出注郑嗣曰王者无外故无出也宗庙宫室有定所或即位失其常处反常书入内宗庙也昭二十六年天王入于成周是音义【处昌虑反】其曰出上下一见之也注郑嗣曰上谓僖二十四年天王出居于郑下谓今周公出奔上下皆一见之音义【见贤徧反注同】言其上下之道无以存也上虽失之下孰敢有之今上下皆失之矣注上虽有不君之失臣下莫敢效不臣之过今复云周公之出则上下皆有失矣君而不君臣而不臣是无以存于世言周之所以衰音义【复扶又反】疏【释曰有入无出注意直据天子今不云王而云周者以经虽无王臣入文至于王臣出亦是讥限故言周以总之范以王者出入之文俱有故注直言王以当之案僖二十四年传云虽失天下莫敢有也谓王虽出郑不敢有之以为国也此云上虽失之下孰敢有之谓上虽有不君之失臣下谁敢于效为之观经立説故二处不同也今上下皆失之矣谓王既书出居于郑今复云周公出奔晋是上下皆有失也公羊以为书出者周公自其私土而出也左氏以为书出者已复之周公自出并与谷梁异也】
　　夏公会晋侯衞侯于琐泽注琐泽某地音义【琐素果反】秋晋人败狄于交刚注交刚某地音义【败必薖反下同】
　　传中国与夷狄不言战皆曰败之注不使夷狄敌中国夷狄不日疏【释曰不于箕役发传者以再败狄师甚之故发于此】
　　冬十月
　　十有三年春晋侯使郤锜来乞师音义【锜鱼绮反】
　　乞重辞也古之人重师故以乞言之也疏【释曰重发传者公子遂内之始此外之初故发之也古之人重师故以乞言之也者古人以师之为重故以重辞言之古者旧以为谷梁子后代之逺者举当时之事亦以古言之徐邈以为引古以刺今耳】
　　三月公如京师
　　传公如京师不月月非如也注时实会晋伐秦过京师也公行出竟有危则月朝聘京师理无危惧故不月音义【过音戈下同竟音境朝直遥反下皆同】非如而曰如不叛京师也注因其过朝故正其文若使本自往疏【释曰僖二十八年五月癸丑公防晋侯云云盟于践土陈侯如会公朝于王所彼日月并书公朝于王所虽文承五月癸丑之下彼之日月自为盟不为朝也壬申公朝于王所书日此意取日不系月犹诸侯不宗于天王朝会无危则例时今公以伐秦过京师非真朝故书月以见意】
　　夏五月公自京师遂会晋侯宋公卫侯郑伯曹伯邾人滕人伐秦
　　传言受命不敢叛周也注使若既朝王而王命已使伐秦叛周谓专征伐疏【释曰公子遂如京师遂如晋云不叛天子此文重发者嫌君臣异例也】
　　曹伯庐卒于师音义【庐力吴反又力鱼反】
　　传曰闵之也公大夫在师曰师在会曰会疏【释日诸侯或从会或从伐皆闵其在外而死故云卒于师于会也卒于师则此曹伯庐襄十八年曹伯负刍是也卒于防者则定四年伯成卒于会是也僖四年许男新臣亦卒于师不言于师者彼以内桓师虽卒于外以若在国然故不书于师然则大夫之卒例所不书而与公同例云在师曰师在防曰防者旧解以为春秋縁大夫之心则知书君之卒于师则言师于会则言会非谓外大夫书卒于师若然当云大夫公不得云公大夫且经无其事因类发例者其数不少即日食云外壤饥云馑康之等是也彼经无其事传得因类引之此虽无经何以为不得又命大夫单伯之徒亦书会诸侯若使卒于师固当书之但无卒于师卒于会者耳故知公大夫在师曰师谓公及大夫二者皆然也徐邈之注亦以为公及大夫所会诸侯在师言师在会言会明为旧解非也】
　　秋七月公至自伐秦
　　冬葬曹宣公
　　葬时正也疏【释曰嫌卒于师失正葬故重发之葬正则是无危不曰卒者盖非嫡子为君故也又僖四年注云新臣卒于楚故不日耳则此不日者或当为卒于秦故也若然襄二十六年壬午许男甯卒于楚注云许男卒于楚则在外已显矣日卒明其正二注不同者以无正文二理俱通故为两解或亦新臣非嫡子不须两解理足可通耳】
　　十有四年春王正月莒子朱卒注徐邈曰传称莒虽夷狄犹中国也言莒本中国末世衰弱遂行夷礼葬皆称諡而莒君无諡諡以公配而吴楚称王所以终春秋亦不得书葬疏【释曰莒子朱者莒渠邱公今不书葬者莒行夷礼则是失徳又葬须称諡莒夷无諡故不书葬也不日卒者何休云入春秋以来至此始书卒故略之不日或当既行夷礼不得同中国故不日或当非正卒无文可明之】
　　夏衞孙林父自晋归于衞
　　秋叔孙侨如如齐逆女注泰曰亲迎例时大夫逆皆谨月以讥之下云九月侨如以夫人妇姜氏至自齐一事不二讥故此可以不月也宣元年公子遂如齐逆女亦以时逆而月致义与此同音义【迎鱼敬反传同本或作逆】疏【释曰案宣元年春王正月公即位公子遂如齐逆女彼文承正月之下即与此别而云同者彼虽文承正月之下正月自为即位发文非是为遂逆女若逆女既蒙上月则下夫人至不须云月案此比例知彼亦当时也】
　　郑公子喜帅师伐许
　　九月侨如以夫人妇姜氏至自齐
　　大夫不以夫人以夫人非正也刺不亲迎也侨如之挈由上致之也音义【刺七赐反挈苦结反】疏【释曰公子翚如齐逆女传曰不言翚之来何见于公也然则夫人见于君宜言以夫人至而曰非正者逆女亲者也使大夫非正也非正而以夫人至故刺之彼以先接于公故无至文此使大夫有讥则翚之被责居然显矣不发于宣公逆女于此发之者宣公以丧娶故略夫人而不氏一事不二讥故省其文成公非丧娶而不亲逆嫌其无罪故传明之庄公亲逆传亦讥之者以娶雠人之女而事宗庙故也由上致之者宣元年注云上谓宣公则此谓成公也】
　　冬十月庚寅衞侯臧卒音义【臧子郎反】
　　秦伯卒疏【释曰世本及左氏是秦桓公也】
　　十有五年春王二月葬衞定公
　　三月乙巳仲婴齐卒
　　此公孙也其曰仲何也注此盖仲遂之子据实公孙子由父疏之也注雍曰父有弑君之罪故不得言公子父不言公子则子不得称公孙是见疏之罪由父故疏【释曰宣十八年公孙归父如晋归父亦襄仲之子何以不疏者卒则身之终今婴齐之卒当继于父父既被疏故子亦当略归父则奉命出使使奔之故具名氏以恩録也归父还不氏者以明由上也公羊以为仲婴齐何以不称公孙以归父既是兄公孙婴齐为归父后为人后者则为之子故不称公孙与谷梁异】
　　癸丑公会晋侯衞侯郑伯曹伯宋世子成齐国佐邾人同盟于戚晋侯执曹伯归于京师
　　以晋侯而斥执曹伯恶晋侯也注僖二十八年晋人执衞侯归之于京师此伯讨之文也今以侯执伯明执之不以其罪音义【恶乌路反】疏【释曰重发者此执归于京师嫌晋之无罪故明之注释曰衞侯有罪故称人言执又归之京师令天子决之是伯讨之文也又且此传云以晋侯而斥执曹伯恶晋侯也称人以执是伯明称人以执是伯讨也若然定元年晋人执宋仲几传曰此大夫其曰人何也微之也何为微之不正其执人于尊者之所也不与大夫之得伯讨也彼又称人非伯讨者彼仲几虽则逆命当归于王之有司今晋大夫执人于尊者之侧故地于京师以见尊称人以见卑是不与大夫之伯讨也伯讨宜施诸侯大夫则不得也左氏以为曹伯杀太子而自立公羊之意曹伯簒喜时据二传之文则是有罪范云不以其罪者范以曹伯言执云恶晋侯曹伯之入云归为善据此二文言之明执之不以其罪不得以公羊左氏为难】不言之急辞也断在晋侯也注明晋之私音义【断丁乱反】
　　公至自会
　　夏六月宋公固卒
　　楚子伐郑
　　秋八月庚辰葬宋共公音义【共音恭】
　　月卒日葬非葬者也注宋共公正立卒当书日葬无甚危则当录月今反常违例故知不葬者也然则共公之不宜书葬昬乱故疏【注释曰葬书时正也注不以时决而以月决之者以葬书时葬为正书月有故书日危不得葬今共公月犹不得明不葬可知故不以时决之然共公失徳所以不全去葬文者为伯姬书葬故不得不存共公之葬但书日以表失徳且不全去葬文嫌是鲁之不会无以明其失德也】此其言葬何也以其葬共姬不可不葬共公也葬共姬则其不可不葬共公何也夫人之义不逾君也为贤者崇也注贤崇伯姬故书共公葬音义【为于伪反】
　　宋华元出奔晋宋华元自晋归于宋
　　宋杀其大夫山疏【释曰左氏以为背其族何休注公羊以为谮华元贬之谷梁无説不知所从】
　　宋鱼石出奔楚
　　冬十有一月叔孙侨如会晋士燮齐高无咎宋华元衞孙林父郑公子防邾人会吴于钟离音义【咎其九反防音秋】传会又会外之也注再书防殊外夷狄疏【释曰重发传者欑函表中国之辞钟离明内外之称故两发之】
　　许迁于叶音义【叶始渉反】
　　迁者犹得其国家以往者也其地许复见也音义【复扶又反见贤徧反】
　　十有六年春王正月雨木氷注五行曰雨木氷者木介甲胄兵之象音义【雨如字或于付反非也介音界胄直又反】疏【释曰刘向云氷者隂之威木者少阳卿大夫之象此是人将有害则隂气胁木木先寒得雨而氷也是时叔孙侨如出奔公子偃诛死一曰时晋执季孙行父执公此执辱之异也徐邈云五行以木为介介甲也木者少阳之精幼君大臣之象氷者兵之象今氷胁木君臣将见执之异根枝折者象祸害速至也或曰木氷比木介介者甲也兵之象也是岁有鄢陵之战楚子伤目而败注云兵之象则或説是也】
　　雨而木氷也注雨着木成氷音义【着直略反】志异也传曰根枝折
　　夏四月辛未滕子卒疏【释曰左氏滕文公】
　　郑公孙喜帅师侵宋
</div>
    <div class="pagination">
<a href="春秋谷梁传注疏_page20.html">上一页</a><span>...</span><a href="春秋谷梁传注疏_page16.html">16</a><a href="春秋谷梁传注疏_page17.html">17</a><a href="春秋谷梁传注疏_page18.html">18</a><a href="春秋谷梁传注疏_page19.html">19</a><a href="春秋谷梁传注疏_page20.html">20</a><span class="current-page">21</span><a href="春秋谷梁传注疏_page22.html">22</a><a href="春秋谷梁传注疏_page23.html">23</a><a href="春秋谷梁传注疏_page24.html">24</a><a href="春秋谷梁传注疏_page25.html">25</a><a href="春秋谷梁传注疏_page26.html">26</a><span>...</span><a href="春秋谷梁传注疏_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
