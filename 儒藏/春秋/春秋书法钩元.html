<!DOCTYPE html>
<html>
<head>
    <meta charset="UTF-8">
    <title>春秋书法钩元 - 第 1 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋书法钩元 - 第 1 页/共 10 页</h1>
    <div class="content">　　钦定四库全书　　　　　经部五
　　春秋　　　　　　　　　春秋类
　　提要
　　【臣】等谨按春秋钩元四卷明石光霁撰光霁字仲濓泰州人张以寕之弟子也洪武十三年以荐为国子监学正擢春秋博士明史文苑传附载张以寜传中史称元故官来京者危素及以寜名尤重素长于史以寜长于经素宋元史稿俱失传而以寜春秋学遂行门人石光霁作春秋钩元云云则此书犹以寜之传也大防本张大亨呉澄之意以春秋书法大抵分属五礼凡失礼者则书之以示褒贬因考周礼经注详録吉凶军宾嘉五礼条目其有五礼不能尽括者如年月日时名称爵号之类则别为杂书法以冠于首毎条书法之下采集诸传之词以切要者为纲挥其义者为目大概以左传公谷胡氏为主义有未备者亦间采啖赵诸儒之説而总以己意折衷之其所称张氏即以宁也史称以寕长于春秋着有春秋经传辨疑及春王正月考今辨疑已佚赖光霁能传其説是编所引以寕之言为最多尚可见其梗概前有序文一篇无撰人姓氏言啖赵之纂例详于经而畧于传纂疏防通之书备于传而畧于经兹能损益其所未备其称许颇当朱彛尊经义考作四卷此本不分卷数疑传写者所合并今从彛尊之説仍析为四卷着録焉乾隆四十四年二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀


　　春秋书法钩元原序
　　礼曰属辞比事春秋教也圣人修经因鲁史之旧笔削褒贬归诸王道孟轲氏不曰修而曰作可谓深知春秋者矣夫春秋一经其文为至简其义为至明然不属辞以考之比事以求之则圣人所书之法岂易识哉先师翠屏张先生以是经登巍科既已深探其旨凡语学者必以书法为首而谓唐陆淳氏合啖赵二子之説去取三传以为纂例不为无见虽宋胡文定公集诸説而为之传学者宗之其间义例有取于彼者为多乌可不之察哉钦遇圣朝平一万方隆文教以基盛治光霁叨蒙齿録賛教成均校文之隙窃拟陆氏所纂之例辑诸儒至当之论编五礼类要六卷以二百四十二年之书法彚而分之萃而防之俾原始要终易以探讨然文辞浩汗学者未易得其指归复掇要言大书以为纲采精义细书以为目名曰书法钩元盖欲便于初学使开卷即知一经大旨而无多岐之惑冀少禆育材之万一也若夫微辞奥义神侔化工则随事以见又在学者之用力焉洪武二十五年歳在壬申国子博士淮南石光霁书














　　凡例
　　一摭诸传切要之言以为纲精微之词以为目庶几纲举目张简明易见也
　　一所采之词以左传公谷胡氏张氏为主义或未备者则采啖赵诸儒确论以足之
　　一诸儒之论与五传不合而二説皆通者具载以备叅考其间优劣则妄加折衷而或先或后各随其宜难以例拘也
　　一是编书法大抵分属五礼盖以春秋一经往往因失礼而书以示讥贬出乎礼则入乎春秋也五礼括未尽者别为杂书法以冠于首余则皆以吉凶军宾嘉别其类焉庶几属词比事是非易知也犹虑初学未闻五礼条目复载周礼经注使知其槩云
　　周礼大宗伯之职
　　以吉礼事邦国之鬼神【事谓祀祭享也　愚按事天神曰祀事地曰祭事人鬼曰享】
　　以禋祀祀昊天上帝【禋祀取精意以享之义上帝者天之主宰也冬日至于圜丘祀之　愚按此冬至之郊也若鲁则用祈谷之郊在建寅月】以实柴祀日月星辰【实柴者实牲于柴而燔之也星谓五星辰谓日月所防十二次】以槱燎祀司中司命飌师雨师【槱燎谓燔柴而不实以牲也司中司命文昌第五星四星也风师箕也雨师毕也飌古风字此三者所以祀天神】　以血祭祭社稷五祀五岳【血祭者贵气臭也社土神也稷谷神也五祀者门戸灶行中霤也五岳者东曰泰山南曰衡山西曰华山北曰恒山中曰嵩山　五岳即望】以貍沈祭山林川泽【祭山林曰貍谓藏诸地也祭川泽曰沈谓置诸水也】以疈辜祭四方百物【疈者肆而磔之辜者制而磔之四方百物即蜡祭也此三者所以祭地】　以肆献祼享先王【肆者进所解牲体谓荐熟也献者献醴谓荐腥也祼者灌以鬰鬯谓始献尸求神时也　此即禘】以馈食享先王【馈食言有黍稷也祭先灌次献腥次献熟次馈食凡祭皆然互相备也　此大祫即大事】以祠春享先王【春生物未有以享故曰祠　此下皆小祫即有事】以禴夏享先王【夏阳盛以乐为主故曰禴】以尝秋享先王【秋物成可尝故曰尝】以烝冬享先王【冬庶物盛多故曰烝此六者所以享人鬼】
　　以凶礼哀邦国之忧【哀谓救患分灾也】
　　以丧礼哀死亡【死以气言亡以形言丧礼则有之类　此即求来赗归禭归含】以荒礼哀凶札【凶谓嵗歉札谓民病荒札则有散利之类】以吊礼哀祸烖【祸与福乖烖与祥违吊礼则有慰问之类　此即宋灾大水】以禬礼哀围败【围谓国受围败谓兵败绩禬礼则防其财物以补之　此即归粟】以恤礼哀防乱【兵作于外为冦作于内曰乱恤礼则出其兵师以救之也　此即救】
　　以宾礼亲邦国【亲谓使之相亲附也】
　　春见曰朝【朝犹朝也欲其来之早　此下即朝如】夏见曰宗【宗尊也欲其尊王】秋见曰觐【觐犹勤也以其勤于王事也】冬见曰遇【遇偶也欲其不期而皆至】时见曰防【时见者言无常期王将有征讨为坛于国外防诸侯而命事焉　此即防】殷见曰同【殷犹众也王十二年不巡守则六服尽朝王亦为坛而命以政焉】时聘曰问【时聘亦无常期天子有事乃聘之焉　此即臣如京师聘王下同】殷覜曰视【殷覜谓一服朝之嵗以朝者少诸侯乃使卿以大礼众聘焉】
　　以军礼同邦国【同谓使诸侯和同不僣差也】
　　大师之礼用众也【以征伐为主所以用其命也　此即侵伐之类】大均之礼恤众也【以土地人民为主所以恤其事也】大田之礼简众也【以教战为主所以简其能也　此即搜狩大阅】大役之礼任众也【以筑作为主所以任其力也　此即城筑之类】大封之礼合众也【以建国为主所以合其民也】
　　以嘉礼亲万民【独此言万民者通上下言之也】
　　以饮食之礼亲宗族兄弟【人民有合宗族饮食之礼所以亲亲也】以昏冠之礼亲成男女【婚姻之礼所以亲男女冠笄之礼所以成男女　此即纳币之类】以宾射之礼亲故旧朋友【射礼虽王亦立宾主王之故旧朋友盖为世子时共在学者】以享燕之礼亲四方之宾客【享有体荐燕有折俎宾客谓朝聘者　此即飨】以脤膰之礼亲兄弟之国【脤膰胙肉也分赐同姓之国同福禄也　此即归脤】以贺庆之礼亲异姓之国【因其喜而贺庆之也】
　　愚按肆献祼郑注以为祫馈食以为禘而陈氏礼书辨之谓肆献祼即追享禘也馈食即朝享祫也今从之





　　钦定四库全书
　　春秋书法钩元卷一
　　明　石光霁　撰
　　书元年【十二】
　　【公羊】元年君之始年也【杜氏因鲁史作春秋故以鲁纪年凡人君即位欲其体元以居正故不言一年一月也胡氏即位之一年必称元年者明人君之用也体元者人主之职调元者宰相之事按舜典纪元日商训称元祀此经书元年所谓述而不作者也】
　　书春
　　【公羊】春嵗之始也【张氏此所谓春乃建子之月冬至阳气萌生在三统为天统故月之建子即以为春　胡氏夏时之説见辨疑】
　　书王正月【九十　无事书春正月者二十四三】
　　【左氏】王周正月【胡氏】加王于正者大一统也【谷梁】虽无事必举正月谨始也【张氏正月加王示正月必出于王也正朔者天子所以奉若天道而敬授人时者也帝王之首政天下所当奉承是时王政不行诸侯放恣而正朔之大亦国自为厯故夫子特书王正月示一统于此而礼乐征伐之专者以次而正焉范氏谨始言谨即位之始　胡氏正次王王次春乃立法创制裁自圣心非鲁策之旧文矣】
　　书王二月【二十一】　　　　王三月【十九】
　　【程子】月王月也事在二月则书王二月在三月则书王三月【汪氏】春秋皆于嵗首系王着周王之正朔以明大一统之义【愚按止于春之三月迭书王而夏秋冬畧之者盖春乃四时之首举此以例其余谨始之义简明之笔也】
　　书夏四月【无事书夏四月者十一】秋七月【无事书秋七月者十七】冬十月【无事书冬十月者十一】
　　【程子】无事则书时书首月盖有事则道在事无事则存天时王朔天时备则嵗功成王道存则人理立【汪氏春秋于毎年备四时明人君当奉若天道体干之四德首时必书月明人君当谨守王度奉天子之正朔与其法制禁令　吕氏桓四年七年不书秋冬阙文也愚按昭十年十二月不书冬僖二十八年冬有日无月则时月之缺不止桓公之编矣】
　　书时【四百六十九】　　月【三百三十八】　　日【三百九十二】
　　【吕氏】春秋以事继日以月继时以时继年事成于日者日【薨杀郊盟战获之类】成于月者月【防平侵伐之类】成于时者时【朝狩城作之类】不然则皆史失之也唯公即位不书日有常日也【程子古之史记事简畧日月或不备春秋因鲁史有可损而不能益者　吕氏春秋自文而上凡六公自宣而下亦六公其年数不逺而日且倍之其详畧可知】
　　书闰月二　　　【闰月不告月闰月齐景公】
　　【胡氏】因月之盈亏而置闰【左氏】不告闰朔失时政也【闰以正时时以作事事以厚生生民之道于是乎在矣】　　　右因不告朔书
　　【公羊】闰不书此书丧以闰数【胡氏】杀恩之非礼也【刘氏丧以年防者不
　　以闰数以月防者则以闰数】　　　　　右因丧以闰数书
　　书晦二【巳夘晦震夷伯之庙　　　甲午晦晋侯　　　战于韩】　朔【星陨书一日食书二十八】
　　【赵氏】古史之体应合书日而遇晦朔必书之以为厯数之证
　　以上年月日时
　　书天王【书天者二十六不书天者四】
　　【程子】王者奉若天道故称天王此道者王道也【胡氏上古应时称号故其名三变春秋以天自处创制立名为万世法其义备矣所履者天位也所行者天道也所赏者天命也所刑者天讨也】
　　【胡氏】不称天王者弗克若天也【啖子宠簒弑以渎三纲也胡氏王法废人伦乱故不书天以贬之】
　　书天子一
　　【胡氏】临诸侯曰天王君天下曰天子皆一人之通称【啖子文之误】
　　书王子二
　　【张氏】天王之丧未当称王子某既当称王子逾年当称王【孙氏言王所以明当嗣之人也言子所以见未逾年之君也】
　　书世子【王世子一诸侯世子】
　　【谷梁】天子世子世天下也【愚按世子云者言当继世而有天下与一国之称也其褒贬则各随乎其事焉】
　　书王后二
　　【胡氏】称王后示天下之母仪也【自逆者言则当尊崇其匹内主六宫之政使妃妾不得以上僣故从天王所命而称王后　愚按书云后克艰厥后则后亦君之称也】
　　书王姬五
　　【杜氏】王姬不称字以王为尊【髙氏不书伯季尊王姬也】
　　书公
　　【胡氏】天子三公称公王者之后称公【州公诸侯而称公者毕公以父师而保厘东土卫武以列国而入相成周与后世出入均劳之义同此其所以称公也　　右外称公】
　　【胡氏】鲁侯爵而其君称公此臣子之词春秋従周之文而不革者也【杜氏鲁称公者臣子之心所欲尊号其君父公者五等之爵最长　愚按春秋鲁史故従臣子之辞　　右内称公】
　　【通旨凡称公者有定名有虚位天子三公称公王者之后称公此定名也鲁侯称公其子称公子其孙称公孙诸伯子男亦皆称公此虚位也定名辨等列之实虚位达臣下之情定名礼之质虚位礼之文
　　右总论内外书公】
　　书我君
　　【愚按春秋鲁史故而称我君以别于外诸侯也详见小君】
　　书子【内　子卒　子赤卒外　宋子　郑子】　之类
　　【胡氏】诸侯在丧称子继世不忍当也既不名终人子之事也逾年称君縁臣民之心也【公羊君存称世子君薨称子某既称子逾年称公　愚按未逾年之君称子未即位未成君也内外皆同】
　　书兄一　　　　弟十四
　　【三传】母兄称兄母弟称弟【胡氏】书盟书帅师而称兄弟者罪其有宠爱之私书出奔书归而称兄弟者责其薄友恭之义【谷梁诸侯之尊兄弟不得以属通范氏兄弟匹嫡之称臣不可以敌君　陆氏君臣重于兄弟也　胡氏公子其本当称者也曰兄弟者因事而书之者也兄弟先公之子不称公子贬也　孙氏天子得专杀故二百四十二年无天王杀大夫文此言杀其弟景王不能容一母弟不可不见　吕氏无亲亲之恩也　　　右贬】
　　【胡氏】称弟得弟道也【宣弑而非之也　张氏春秋书弟十一惟公弟叔书字贤之也
　　右褒】
　　书夫人　　　　　小君
　　【胡氏】邦君之妻邦人称之曰君夫人称诸异邦曰寡小君敌体之称也【谷梁小君也其曰君何也以其为公配可以言小君也陆氏夫人称小君言比君而小耳陈氏国君理阳道而出命正人于外故谓之君夫人理隂德而出命正人于内故亦谓之小君愚按夫人小君存殁之异也　　　右嫡夫人之称】
　　【胡氏】妾媵非敌其生亦以夫人之名号称之其殁亦以夫人之礼卒之非所以正其分也【髙氏】既以夫人之礼薨之复以小君之礼之书实以示讥也　　【右妾母僣称夫人小君】
　　书伯姬　　　叔姬　　　季姬　　　子叔姬【愚按内女嫁为诸侯夫人尊同则书于策伯叔季者字也姬者鲁之姓也古者之妇字居上而姓居下别于男子也加子者时君之子别于先君之女也其得失则各随其事而见焉】
　　书公子　　　　　公孙
　　【胡氏】凡公子公孙登名于史策皆贵戚之卿也不书官者不与其以公子故而自为卿也【张氏东迁以来王命不行诸侯不以天子之命为重故三命再命之制不复请于王自宋统承先王得自命官者或有司马司城之书而此外一切削之也　通旨大国三卿命于天子次国三卿二卿命于天子小国三卿一卿命于天子此礼之常也春秋以来列国之卿多不请而自命故皆削其官所以正王法也】
</div>
    <div class="pagination">
<span class="current-page">1</span><a href="春秋书法钩元_page2.html">2</a><a href="春秋书法钩元_page3.html">3</a><a href="春秋书法钩元_page4.html">4</a><a href="春秋书法钩元_page5.html">5</a><a href="春秋书法钩元_page6.html">6</a><a href="春秋书法钩元_page7.html">7</a><a href="春秋书法钩元_page8.html">8</a><a href="春秋书法钩元_page9.html">9</a><a href="春秋书法钩元_page10.html">10</a><a href="春秋书法钩元_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
