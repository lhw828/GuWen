<!DOCTYPE html>
<html>
<head>
    <meta charset="UTF-8">
    <title>春秋左传要义 - 第 10 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传要义 - 第 10 页/共 25 页</h1>
    <div class="content">　　【十二】凡媵皆送至嫁女之国从适而行
　　十九年注公子至来伐正义曰公羊传曰媵者何诸侯娶一国则二国往媵之媵不书此何以书为其有遂事书大夫无遂事此其言遂何聘礼大夫受命不受辞出境有可以安社稷利国家者则専之可也谷梁文虽不明其意亦为鲁女左氏无传取彼为言故云公羊谷梁皆以为鲁女媵陈侯之妇谷梁传曰其曰陈人之妇畧之也以未入国畧而不言陈侯夫人成九年伯姬归于宋晋卫齐三国来媵然则为人媵者皆至嫁女之国使之从适而行此鄄是卫之东地盖陈取卫女为妇鲁使公子结送媵向卫至鄄闻齐宋为会将谋伐鲁故权事之宜去其本职不复送女至卫遂与二君会盟故备书之也送女至鄄停女会盟鄄是盟处故言于鄄非本期送女使至鄄也既盟之后遂不复送女其盟本非公意又失媵陈之好故至冬而三国来伐结之此盟于鲁无益故无嘉善之文文八年冬十月壬午公子遂会晋赵盾盟于衡雍乙酉公子遂会雒戎盟于暴四日之间不容反报亦是専命而盟患难俱解故再称名氏珍而贵之与此异也
　　【十三】鬻拳塟于阙示死不失职
　　鬻拳自杀以殉当是近墓之地宣十四年传称楚子闻宋杀申舟投袂而起履及于窒皇劒及于寝门之外则窒皇近于门外当是寝门阙也知此绖皇亦是前阙也且此人生为大阍职掌守门明此亦是守门示死不失职也余书无绖皇之名盖唯楚有此号也
　　【十四】此大阍当如司门非阍人若汉晋城门校尉
　　以为大阍谓之大伯正义曰周礼天官阍人掌守王宫之中门之禁郑云阍人司昏晨以启闭者刑人墨者使守门秋官掌戮墨者使守门刖者使守囿则阍不使刖而鬻拳得为阍者周礼地官之属有司门下大夫二人掌授管键以启闭国门郑云若今城门校尉主王城十二门此注亦云若今城门校尉官然则鬻拳本是大臣楚人以其贤而使典此职非为刑而役之其为大阍者当如地官之司门非天官之阍人亦主晨昏开闭通以阍为名焉谓之大伯伯长也为门官之长也
　　【十五】言鬻拳爱君非臣法
　　注言爱君明非臣法也正义曰何休膏肓云人臣谏君非有死亡之急而以兵临君开簒弑之路左氏以为爱君于义左氏为短故注言此以释何休之难
　　【十六】圃植蓏囿养禽兽
　　冢宰职云园圃毓草木郑云树果蓏曰圃园其樊也诗云折栁樊圃成十八年筑鹿囿然则圃以蕃为之所以树果蓏囿则筑墙为之所以养禽兽二者相类故取圃为囿
　　【十七】子穨徧舞六代乐
　　言乐及徧舞则乐之所有舞悉周徧故知皆舞六代之乐也
　　【十八】书文姜薨塟明子母不絶
　　二十一年注薨寝至书之正义曰经无所阙礼具可知杜为此注者以先儒之説使庄公絶母子之亲故于此明之知母子不絶下塟注亦然
　　【十九】阙西辟象魏之西偏
　　观阙象魏其事一也刘熈释名云阙在门两旁中央阙然为道也然则其上县法象其状巍巍然髙大谓之象魏使人观之谓之观也阙西辟者辟是旁侧之语也服防云西辟西偏也当谓两观之内道之西也
　　【二十】王与郑伯以武公之畧
　　注畧界至臯县正义曰孟子云仁政必自经界始昭七年传曰天子经畧诸侯正封封畧之内何非君土孟子经界即传之经畧且云封畧之内封是竟则知畧是界也武公东郑之始封君也言武公之畧则是武公旧竟若其由来不失不须今日复与故知后失其地恵王今复与之隐十一年王取邬刘蒍邘之田于郑盖桓王之世失之也
　　【二十一】郑伯怨鞶鉴不如虢公爵
　　鞶是带也鉴是镜也此与定六年传皆鞶鉴双言则鞶鉴一物故知以镜饰带举今羌胡之服以明之郑伯谓厉公子文公也服防云鞶鉴王后妇人之物非所以赐有功爵饮酒器玉爵也一升曰爵爵人之所贵者言郑伯以其父得赐不如虢公为是始恶于王积而成怨僖二十四年遂执王使
　　【二十二】肆大不为塟文姜
　　谷梁传曰肆大为嫌天子之塟也其意言文姜有罪不合以礼而塟若不赦不复书塟嫌天子许之明须赦而后得塟故为赦也贾逵以文姜为有罪故赦而后塟以説臣子也鲁大赦国中罪过欲令文姜之过因是得除以塟文姜杜不明説要文姜出奔之日尚称夫人夫人之名未尝有贬何须以赦除之此赦必不为文姜但夫人以去年七月薨十一月则当合塟乃至此年正月经七月始塟如此迟缓必是国家有事须赦解之但不知其由耳
　　【二十三】陈敬仲使饮齐桓酒必非召公
　　注齐桓至公酒正义曰春秋之世设享礼以召君者皆臣擅宠如卫公叔文子宋桓魋之徒始为之耳为之非礼法也敬仲覊旅之臣且知礼者也必不召公临已知是桓公贤之自就其家会也据敬仲为主人之辞故言饮公酒耳
　　【二十四】敬仲既非召公不得言将享必卜
　　服防云臣将享君必卜之示戒慎也此桓公自就其家非敬仲发心请享不得言将享必卜也盖桓公告其往日乃卜之耳言未卜其夜者诗云厌厌夜饮在宗载考郑云考成也夜饮之礼在宗室同姓则成于庶姓让之则止引此敬仲之事云此之谓不成是言敬仲非齐同姓故不敢也
　　【二十五】占辞谓之繇其法当韵
　　卜人所占之语古人谓之为繇其辞视兆而作出于临时之占或是旧辞或是新造犹如筮者引周易或造辞卜之繇辞未必皆在其颂千有二百之中也此传凤皇于飞下尽莫之与京襄十年传称卜御防姜氏问繇曰兆如山陵有夫出征而丧其雄哀九年传称晋赵鞅卜救郑遇水适火史曰是谓沈阳可以兴兵利以伐姜不利子啇三者皆是繇辞其辞并韵则繇辞法当韵也郭璞撰自所卜事谓之辞林其辞皆韵习于古也
　　【二十六】遇观之否皆取前后二卦
　　遇观之否正义曰此注坤下巽上观坤下干上否及六四爻变诸如此軰皆据周易之文知之刘规过云观之否者为观卦之否爻屯之比者屯卦之比爻皆不取后卦之义今删定以为不然何者以闵元年毕万筮仕遇屯之比云屯固比入僖十五年晋献公筮嫁伯姬得归妹之睽云士刲羊亦无血归妹上六爻辞又云归妹睽孤防张之弧睽之上九爻辞又云归妹之睽犹无相也昭五年明夷之谦云明夷于飞垂其翼又云谦不足飞不翔此之等类皆取前后二卦以占吉凶今人之筮亦皆如此故贾服及杜并皆同焉刘苟异前儒好为别见以规杜氏非也
　　【二十七】观国宾王他人有国而已作宾之象
　　观国之光利用宾于王二句周易文也此先云不在此其在异国后云非此其身在其子孙所以在下覆结先云其在后乎后云在异国者其在异国之下更欲演説异国是大岳姜姓其言稍多且须以结末故进其在后乎于上先解之也庭实旅百以下方解利用宾于王则上句故曰观国之下未须宾王之句而再言利用宾于王者盖以观国之光即是朝王之事直言观光于文不足故连言宾王但未解宾王之义故于下更重解之传称引诗防章则引易论事亦未必如本此言观国之光谓所为筮者观他人有国之光荣也此有国之人利用为宾客于王朝也其意言见其子孙有国作宾于王家耳非其身也代陈有国言代陈正适子孙有其国家陈灭此兴是代之也
　　【二十八】不变聚为彖变散为象中为互体
　　注此周至论之正义曰易之为书揲蓍求爻重爻为卦爻有七八九六其七八者六爻并皆不变卦下总为之辞名之曰彖彖者才也总论一卦之才徳若乾元亨利贞之类皆是也其九六者当爻有变每爻别为其辞名之曰象象者像也指言一爻所像若干初九潜龙勿用之类皆是也不变者聚而为彖其变者散而为象每爻各有象辞是六爻皆有变象二至四三至五两体交互各成一卦先儒谓之互体
　　【二十九】以艮互体足成观国光利宾王之象
　　易称观国之光故解其光义言光在此处逺照于他物从他物之上而有明耀者也谓光能逺照于他物有明故下云照之以天光是也六四之爻位在坤上坤为土地山是地之髙者居于土上是为土上山也又巽变为干六四变为九四从二至四互体有艮之象艮为山故言山也山则材之所生此人有山之材言其必大富也上天以明临下照之以天光言天子临照之也于是乎又居于土上既富矣而被天照又复居有土地是为国君之象也易位四为诸侯变而为干干为天子是有国朝王之象故曰观国之光利用宾于王觐礼侯氏执圭见王王受圭礼成乃出又入行享礼献国之所有此説行享礼也旅陈也庭之所实陈有百品言物备也奉之以玉帛谓执玉帛而致享礼被天之照有地之材天子赐之土田国君献国所有天地之美备具焉朝王之仪毕足矣故曰利用宾于王
　　【三十】艮为门阙杜改为门庭以解庭实
　　注艮为至物备正义曰易説卦艮为门阙干为金玉坤为布帛杜以门内有庭传言庭实故改言艮为门庭耳杜言诸侯朝王陈贽币之象者谓陈之以行享礼也觐礼侯氏既见王乃云四享皆束帛加璧庭实唯国所有郑云四当为三大行人职曰诸侯庙中将币皆三享其礼差又无取于四也
　　【三十一】巽风行而着于坤土为在异国
　　风行而着于土正义曰服防云巽在坤上故为着土也一曰巽为风复为木风吹木实落去更生他土而长育是为在异国
　　【三十二】共工从孙主四岳祭名大岳
　　注姜姓至四岳正义曰周语称尧命禹治水共之从孙四岳佐之胙四岳国命为侯伯赐姓曰姜氏曰有吕贾逵云共共工也从孙同姓末嗣之孙四岳官名大岳也主四岳之祭焉
　　【三十三】二至四有艮象故知兴于大岳之后
　　六四爻变为九四与二共为艮象艮为山故知兴于山岳之国姜姓大岳之后知其将育于姜地之髙者莫过于山诗云崧髙维岳骏极于天言其大能至天故山岳则配天也且干在上艮在下亦是山岳配天之象此人子孙养于大岳之后官尊位髙得大岳之权则其功徳有配天之大
　　【三十四】传言齐陈终始未知何时改田氏
　　沈氏云世家桓子生武子启及僖子乞乞卒子常代之是为田成子是于敬仲为七世言八世者据其相代在位为八世也成子弑简公専齐政是莫之与大也成子生襄子磐磐生庄子白白生大公和和迁齐康公于海上和立为齐侯和孙威王称王四世而秦灭之作传之时完之子孙巳盛故传备言其终始也世家云敬仲之如齐以陈字为田氏左传终始称陈田必非敬仲所改未知何时改耳
　　【三十五】南蒯卜乱则不可臧会卜僣乃吉
　　左传之初至此始有卜筮故杜于此通説之曲礼曰卜筮者先圣王之所以使民决嫌疑定犹兴也是先王立之本意也因而生义教谓教人以行义南蒯卜为乱不信则不可臧会卜为僣不信乃遂吉二事相反故特引之言卜筮应人行也南蒯在昭十二年臧会在昭二十五年南蒯筮而言卜者卜筮通言耳南蒯则行验而筮不验臧会则行不验而筮验
　　【三十六】内臣不得外交故祭叔不言使
　　二十三年注谷梁至使聘正义曰诸言聘者皆言某侯使某来聘此不言使左氏无传故取谷梁为説谷梁传去其不言使何也天子之内臣也不正其外交固不与使也然则言内臣不得外交必是畿内之国畿内之国非唯祭耳传不言为祭公来聘杜言为祭公来聘者但祭叔连祭为文必是祭人虞叔是虞公之弟此祭叔或是祭公之弟故以为为祭公来聘
　　【三十七】齐因祭社搜军实鲁公往观
　　注齐因至观之正义曰鲁语説此事云夫齐弃大公之法而观民于社孔晁云聚民于社观戎器也襄二十四年传称楚子使防启疆如齐齐社搜军实使客观之知此亦然释例曰凡公出皆书如观社非常故特书
　　【三十八】书荆人来聘楚始通未成其礼
　　注不书至其礼正义曰释例曰楚人之君臣最多混错此乃楚之初兴未闲周之典礼告命之辞自生同异楚武王熊达始居江汉之间然犹未能自同列国故称荆败蔡师荆人来聘从其所居之称而总其君臣是言楚之始通未成其礼之意
　　【三十九】杜以嘉乐为嘉礼又朝不属嘉
　　注萧附至野合正义曰无爵而称朝知是附庸国也公羊传曰其言朝公何公在外也文连遇于谷是就谷朝公谷是齐地谷梁传曰朝于庙正也于外非正也是言在外行朝则礼不得具定十年传称嘉乐不野合知嘉礼亦不野合嘉礼谓善礼非五礼之嘉也朝于五礼属宾
　　【四十】丹楹刻桷加非礼于宗庙以饰夫人
　　二十四年注刻镂至盛饰正义曰释器云金谓之镂木谓之刻刻木镂金其事相类故以刻为镂也桷谓之榱榱即椽也谷梁传曰刻桷非正也夫人所以崇宗庙也取非礼与非正而加之于宗庙以饰夫人非正也刻桓宫桷丹桓宫楹斥言桓宫以恶庄也是言丹楹刻桷皆为将逆夫人故为盛饰
　　【四十一】庄公宠孟任故娶缓而入难
　　注哀姜至朝庙正义曰公羊传曰其言入何难也其难奈何夫人不可使入与公有所约然后入唯言有所要不知要何事故云盖以孟任故也明日戊寅大夫宗妇觌用币夫人若未朝庙不得受臣觌礼知明日乃朝庙既朝乃见大夫宗妇杜言朝庙者为觌用币发也书入不书至者释例曰庄子顾割臂之盟崇宠孟任故即位二十三年乃娶元妃虽丹楹刻桶身自纳币而有孟任之嫌故与姜氏俱反而异入经所以不以至礼书也
　　【四十二】大夫宗妇同贽俱见小君
　　注宗妇至俱见正义曰襄二年塟齐姜传称齐侯使诸姜宗妇来送塟诸姜是同姓之女知宗妇是同姓大夫之妇也礼小君至大夫执贽以见明臣子之道礼亦无此文士相见礼称大夫始见于君执贽夫人尊与君同臣始为臣有见君之礼明小君初至亦当有礼以见也且传唯讥妇贽不宜用币不言觌之为非知其礼当然也大夫当用羔鴈用币亦为非礼也庄公欲奢夸夫人故使男女同贽恶其男女无别且讥僣为失礼故书之
　　【四十三】正礼楹不丹桷不刻
　　谷梁传曰礼楹天子诸侯黝垩大夫苍士黈丹楹礼也注云黝垩黑色黈黄色又曰礼天子之桷斵之砻之加宻石焉诸侯之桷斵之砻之大夫斵之士斵木刻桷非正也加宻石注云以细石磨之晋语云天子之室斵其椽而砻之加宻石焉诸侯砻之大夫斵之士首之言虽小异要之正礼楹不丹桷不刻故云皆非礼也
　　【四十四】传言宗妇觌用币唯举非常
　　孤执皮帛则诸侯之臣有执帛者矣大夫执帛唯上僣耳其帛犹是男所执妇人执币则全非常事御孙唯谏妇人不宜执币丘明为諌发传
　　【四十五】五等诸侯执玉世子附庸孤卿执帛
　　典命职曰凡诸侯之适子誓于天子摄其君则下其君之礼一等未誓则以皮帛继子男公之孤四命以皮帛眡小国之君是诸侯世子与孤卿执帛也附庸虽则无文而为一国之主来则谓之为朝未有爵命不合执玉明与世子同执帛也
　　【四十六】周庄僖二王崩塟皆不见王室弱故
　　周公忌父出奔虢注周公忌父王卿士辟子国之难恵王立而复之注鲁桓十五年经书桓王崩鲁庄三年经书塟桓王自此以来周有庄土又有僖王崩塟皆不见于经传王室防弱不能复自通于诸侯故传因周公忌父之事而见恵王恵王立在此年之末正义曰史记十二诸侯年表云庄王元年当鲁桓十六年即位十五年而崩僖王元年当鲁庄十三年即位五年而崩恵王元年当鲁庄十八年即位在十八年而此年传説恵王之立者杜云传因周公忌父之事而见惠王立在此年之末是杜以周公忌父此年出奔至恵王立而得复与此记不违
　　【四十七】齐殱于遂犹郑弃其师
　　夏齐人殱于遂注殱尽也齐人戍遂翫而无备遂人讨而尽杀之故时史因而自尽为文释例曰齐人殱于遂郑弃其师亦时史即事以安文或从赴辞故传亦不显明也
　　【四十八】郑詹不能如叔孙豹故书逃贱之
　　秋郑詹自齐逃来注无传詹不能仗节守死以解国患而遁逃苟免书逃以贱之正义曰仗节守死以解国患当如昭元年叔孙豹之居位待罪也
　　【四十九】母弟称公子
　　公子友庄公之母弟称公子者史策之通言母弟至亲异于他臣其相杀害则称弟以示弟义于嘉好之事兄弟笃睦非例所兴或称弟或称公子仍旧史之文也母弟例在宣十七年
　　【五十】日食大水鼓牲二事皆失之
　　祭法云天子立七祀诸侯立五祀其门皆曰国门知此门亦国门谓城门也传称天灾有币无牲非日月之眚不鼓则鼓与牲二事皆失故讥之














　　春秋左传要义巻十一
　　钦定四库全书
　　春秋左传要义卷十二
　　宋　魏了翁　撰
　　庄二十五年至三十二年
　　【一】六月夏之四月文十五年直六月
　　传注非常至月错正义曰此及文十五年昭十七年皆书六月朔日有食之昭十七年传称祝史请所用币昭子许之平子御之曰止也唯正月朔慝未作日有食之于是乎有伐鼓用币礼也其余则否大史曰在此月也经书六月而史言在此月则知传言正月之朔慝未作者谁此周之六月夏之四月也文十五年传直说天子诸侯鼓币异礼不言非常知彼六月直六月也此亦六月而云非常下句始言唯正月之朔有用币伐鼓之礼明此经虽书六月实非六月故云非常鼓之月长歴推此辛未为七月之朔由置闰失所故致月错不应置闰而置闰误使七月为六月也释例曰庄二十五年经书六月辛未朔日有食之实是七月朔非六月故传云非常也唯正月之朔有用币伐鼓明此食非用币伐鼓常月因变而起歴误也文十五年经文皆同而更复发传曰非礼者明前传欲以审正阳之月后传发例欲以明诸侯之礼此乃圣贤之微防而先儒所未喻也刘云知非五月朔者昭二十四年五月日有食之传云日过分而未至此若是五月亦应云过分而未至也今言慝未作则是已作之辞故知非五月案二十四年八月丁丑夫人姜氏入从彼推之则六月辛未朔非有差错杜云置闰失所者以二十四年八月以前误置一闰非是八月以来始错也
　　【二】正月谓夏四月周六月阴慝未起
</div>
    <div class="pagination">
<a href="春秋左传要义_page9.html">上一页</a><span>...</span><a href="春秋左传要义_page5.html">5</a><a href="春秋左传要义_page6.html">6</a><a href="春秋左传要义_page7.html">7</a><a href="春秋左传要义_page8.html">8</a><a href="春秋左传要义_page9.html">9</a><span class="current-page">10</span><a href="春秋左传要义_page11.html">11</a><a href="春秋左传要义_page12.html">12</a><a href="春秋左传要义_page13.html">13</a><a href="春秋左传要义_page14.html">14</a><a href="春秋左传要义_page15.html">15</a><span>...</span><a href="春秋左传要义_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
