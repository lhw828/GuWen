<!DOCTYPE html>
<html>
<head>
    <meta charset="UTF-8">
    <title>春秋孔义 - 第 31 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋孔义 - 第 31 页/共 33 页</h1>
    <div class="content">　　九年春王正月
　　夏四月戊申郑伯虿卒
　　得寳玉大弓
　　六月葬郑献公
　　秋齐侯卫侯次于五氏
　　此伐晋也书次者何未遂伐也三次而伐其欲逞也久矣于咸郑叛也于沙卫叛也及齐平鲁亦叛晋诸侯无盟主有盟主非美事也无盟主非细事也
　　秦伯卒冬葬秦哀公
　　十年春王三月及齐平夏公防齐侯于夹谷公至自夹谷
　　及齐平我志也
　　晋赵鞅帅师围卫
　　晋自召陵以后凡兵书侵以义不足服人也此书围以力不足服人也
　　齐人来归郓讙隂田
　　请而得之曰归服义而归之曰来归
　　叔孙州仇仲孙何忌帅师围郈
　　郈叔孙氏邑侯犯以郈叛自夏至秋再围之陪臣之强可知矣三家知倾公室以自张而不知家之拟其后春秋据事直书深切着明矣
　　秋叔孙州仇仲孙何忌帅师围郈
　　宋乐大心出奔曹
　　大心奉命使晋伪以疾辞罪也故书奔
　　宋公子地出奔陈
　　宋公嬖桓魋以地白马与之地抶而夺之罪也故书奔
　　冬齐侯卫侯郑游速防于安甫
　　以卫有晋难也
　　叔孙州仇如齐
　　谢归田又致郈也
　　宋公之弟辰暨仲佗石彄出奔陈
　　辰以请畱地不得并胁佗彄出奔罪也景公宠一桓魋至亲不恤焉习其读而问其传其罪亦着矣
　　十有一年春宋公之弟辰及仲佗石彄公子地自陈入于萧以叛
　　暨者以此强彼我所欲也及者以此及彼两相欲也自者因其力也自陈自曹而陈与曹之罪亦着矣
　　夏四月
　　秋宋乐大心自曹入于萧
　　辰佗彄地大心之为宋患也宠向魋故也
　　冬及郑平叔还如郑涖盟
　　及郑平我欲之也始叛晋也书郑输平以志诸侯之合书及郑平以志诸侯之散此春秋之始终也
　　十有二年春薛伯定卒夏葬薛襄公
　　叔孙州仇帅师堕郈
　　堕毁也三桓之邑皆为城自固其家臣因之以叛于是堕之
　　卫公孟彄帅师伐曹
　　以曹不从齐也
　　季孙斯仲孙何忌帅师堕费
　　堕郈以一卿堕费以二卿者费强于郈也
　　秋大雩
　　冬十月癸亥公防齐侯盟于黄
　　结叛晋也
　　十有一月丙寅朔日有食之
　　公至自黄
　　十有二月公围成公至自围成
　　书公围成强也其致危之也围成何以不克盖三家城其邑以自利也而家臣据邑以叛则非其利也南蒯叛侯犯叛不狃叛荐为叔季之害叔季亦欲堕之矣故闻圣人之言辄堕焉圣人固无声色也若公敛防父在成方有功于孟氏且曰成堕齐人必至于北门其意则私其言可听孟氏之不肯堕宜矣三家孟氏最弱无忌学于夫子成即不堕无与为比不必汲汲圣人果得志于堕成何有惜乎明年女乐入而夫子行矣
　　十有三年春齐侯卫侯次于垂葭
　　与次五氏同
　　夏筑蛇渊囿
　　讙田归而筑囿于其地夫子去鲁而君臣之志荒矣
　　大搜于比蒲
　　卫公孟彄帅师伐曹
　　秋晋赵鞅入于晋阳以叛
　　鞅杀邯郸午范氏中行氏伐赵氏而鞅奔晋阳拒范中行也而直书曰叛人臣专土是无君也
　　冬晋荀寅士吉射入于朝歌以叛
　　韩魏党于赵氏者也故请于公逐二氏二氏奔朝歌亦曰叛者兴兵首祸是无君也
　　晋赵鞅归于晋
　　韩魏以为请故也书归易辞也非所得归而归也叛臣而归晋无政刑也三家分晋本于是矣
　　薛弑其君比
　　称国以弑当国大臣之罪也啖氏曰称国以弑自大臣也胡氏本此
　　十有四年春卫公叔戍来奔
　　卫赵阳出奔宋
　　戍以富见恶卫侯又将去南子之党为夫人所愬而出奔赵阳北宫结皆戍党也凡书奔者皆罪而灵公不能正家以丧其大臣罪亦着矣书三大夫奔以着卫乱之所从始
　　二月辛巳楚公子结陈公孙佗人帅师灭顿以顿子牂归
　　顿欲事晋背楚而结陈好也书灭顿诛楚而罪陈也
　　夏卫北宫结来奔
　　五月于越败吴于檇李吴子光卒
　　越以诈战败吴师光以伤卒
　　公防齐侯卫侯于牵
　　左氏谓晋围朝歌牵洮二防皆救范中行氏也朝歌在卫西
　　公至自会
　　秋齐侯宋公防于洮
　　宋未絶晋至是始从齐也
　　天王使石尚来归脤
　　祭肉生曰脤熟曰燔石尚王朝士例书名礼诸侯朝天子助祭于宗庙然后受俎实鲁不助祭而归脤非礼也
　　卫世子蒯聩出奔宋
　　以南子之故父不父子不子两着其罪故特书世子张洽氏取临江刘氏常山刘氏之说谓蒯聩必无杀母之事左氏所记乃南子之诬其子者如此不然宋南子家何以反奔宋乎
　　卫公孟彄出奔郑
　　彄聩党屡书大夫奔不成其为国矣
　　宋公之弟辰自萧来奔
　　三书宋公弟罪宋公也自萧者因其力
　　大搜于比蒲邾子来防公
　　搜而邾子来防公亲搜也不书公者以国事举也
　　城莒父及霄
　　无冬阙文城二邑惧晋也
　　十有五年春王正月邾子来朝
　　以去年来防未成礼故复来朝
　　鼷鼠食郊牛牛死改卜牛
　　二月辛丑楚子灭胡以胡子豹归
　　召陵之防胡顿皆在是后楚有吴患不能报去年灭顿今年灭胡以报召陵也
　　夏五月辛亥郊
　　壬申公薨于髙寝
　　髙寝宫名不于路寝非正也
　　郑罕达帅师伐宋
　　宋大国至于景公而郑能困之则桓魋之为也
　　齐侯卫侯次于渠蒢
　　谋救宋也不果救故书次
　　邾子来奔丧
　　天王崩则诸侯奔丧而防其葬书奔丧非礼也
</div>
    <div class="pagination">
<a href="春秋孔义_page30.html">上一页</a><span>...</span><a href="春秋孔义_page26.html">26</a><a href="春秋孔义_page27.html">27</a><a href="春秋孔义_page28.html">28</a><a href="春秋孔义_page29.html">29</a><a href="春秋孔义_page30.html">30</a><span class="current-page">31</span><a href="春秋孔义_page32.html">32</a><a href="春秋孔义_page33.html">33</a><a href="春秋孔义_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
