<!DOCTYPE html>
<html>
<head>
    <meta charset="UTF-8">
    <title>春秋辩义 - 第 16 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋辩义 - 第 16 页/共 65 页</h1>
    <div class="content">　　公至自齐
　　荆人来聘
　　胡氏曰荆自荘公十年始见于经十四年入蔡十六年伐郑皆以州举至是来聘遂称人者进之也春秋待楚自州而人自人而子渐进之意是也啖氏言无他义亦是也
　　楚交中国始此
　　公及齐侯遇于谷
　　萧叔朝公
　　萧者宋之附庸叔其君之字也附庸之君大者称字言朝公公在谷也不言来谷齐地也赵子常曰时齐侯在谷萧君来朝伯主因得朝公是也熊氏曰自谷梁以朝庙为正而后胡氏有嘉礼野合之讥赵伯循又曰朝于国中而不于庙乃为非礼夫谷非鲁城邑如何求庙乎宋之附庸不鄙夷我因伯见朝则已有礼矣如之何其过求也
　　秋丹桓宫楹
　　谷梁传礼天子诸侯黝垩大夫仓士黈丹楹非礼也灌甫曰丹楹刻桷此为文姜将祔庙而饰非以夸示夫人也如欲夸示则诸庙当尽饰岂特一祢庙尔
　　冬十有一月曹伯射姑卒
　　十有二月甲寅公防齐侯盟于扈
　　鲁与齐隣国世婚齐不得鲁则诸侯不亲自长勺乗丘以来齐侯知公不可以力服也故委曲调娱十有余年而卒致公于盟防桓公庶几有心人哉
　　赵子常曰盟于防遇于谷矣其复盟于扈何也用见齐侯之汲汲于鲁也齐侯公志在得妻而不在于从伯故盟于防而后许之纳币遇于谷而后许之请期盟于扈而后许之逆女齐侯于鲁勤矣
　　叶少蕴曰桓公已伯矣复为离盟则非诸侯之政也以婚而固其好耳予谓特盟离盟参盟各随其事而称之必以为有特盟有离盟参盟复作皆春秋之碎义不必然也
　　扈孙明复曰齐地必有据杜氏谓郑地乃文宣时防盟之扈耳
　　辛亥○惠王七年
　　二十有四年○齐桓十六晋献七卫惠三十蔡穆五郑文三曹僖公赤元年陈宣二十三杞惠三宋桓十二秦宣六楚成二
　　春王正月刻桓宫桷
　　谷梁传礼天子之桷斵之砻之加宻石焉诸侯之桷斵之砻之大夫斵之士斵本刻桷非正也夫人所以崇宗庙也取非礼与非正而加之于宗庙以饰夫人非正也
　　曹荘公
　　夏公如齐逆女
　　秋公至自齐
　　婚姻着代敬宗亲迎原是大礼自国君以至庶人无不当行第古时事简风淳出行甚易处后来之时势而必欲逺道间关以行先王之礼不亦迂濶害事乎记称有故则使卿盖定礼者已开此方便法矣文四年逆妇姜于齐而左氏以为卿不行非礼也则逆者是卿抑亦习见后来之常法耳若直如程子以为诸侯必不出国亲迎则又恐不然春秋记宣元之公子遂成十四之叔孙侨如二条者盖记礼之变也赵氏曰国君来逆女不书卿为君逆则书
　　吴临川曰亲迎常事不书公纳币越三年而后得亲迎以非常而书
　　赵又曰纳币称使逆女不称使尤为确证盖逆女不称使以见君当自行也譬之今差御史盐漕屯马则称钦差巡按御史不称钦差以巡按代天子巡狩如朕亲行耳以此例见灼然无疑
　　八月丁丑夫人姜氏入
　　书夫人姜氏入何其厉也书法自与季子来归髙子来盟不同怒词遽其此之谓欤想圣人书讫即当掷笔于地矣公羊曰夫人不偻不可使入何休曰约逺媵妾杜元凯曰盖以孟任故皆勦说也谷梁曰宗庙弗受也娶仇人子弟以荐舍于前义不可受也庶几近之
　　临川吴氏曰若以为齐僖女则僖卒已二十八年岂有未嫁之女且未应娶母妹为夫人若以为齐桓女则计齐桓之年盖下于鲁荘应未有可嫁之女可壻鲁荘也其齐襄之遗女耳
　　戊寅大夫宗妇觌用币
　　公羊传宗妇者何大夫之妻也用者何用者不宜用也见用币非礼也然则何用栗云乎腵脩云乎自盟防至用币凡十一书非此无以着荘公哀姜之恶
　　大水
　　冬戎侵曹
　　曹羁出奔陈赤归于曹
　　曹赤逾年矣名之何嗣君失国恒名且所以辨二君也熊氏曰赤出于戎女故戎自其国挟之侵曹曹遂逐出羁迎赤耳不书纳也曹之臣子有余罪焉髙抑崇曰戎制诸夏废置人君亦病齐桓也
　　蘓子繇曰羁曹荘公世子既而不称爵不能君也公羊曰羁曹大夫也曹无大夫羁之书三谏而去贤之也以为曹无大夫则二十六年曹杀其大夫何也以为有大夫乎则贤羁而不氏何也故曹羁者曹之世子而非大夫也杜预以其事与郑忽突归相类知羁是曹君遂以赤为僖公然史记曹世家与年表又皆云僖公名夷其说都不相合
　　郭公
　　公谷即以赤为郭公范守已氏又以郭公为曹臣皆妄说也胡氏谓郭公为郭亡范谓郭即虢也晋献公防虢在鲁僖之五年谓亡于是嵗何据
　　章贡李氏曰郭姜姓伯爵国与东虢相近今荥阳郡地据韩非贾谊刘向所记则郭君所以自取灭亡者恶亦众矣盖不止于管子所载善善不能用恶恶不能去也春秋不书灭而曰郭亡者盖晋兵甫至郭君即弃国出走自亡耳
　　汪氏曰说文亡字从人从乙与公字相似故传误
　　壬子○惠王八年
　　二十有五年○齐桓十七晋献八卫惠三十一卒蔡穆六郑文四曹僖二陈宣二十四杞惠四宋桓十三秦宣七楚成三
　　春陈侯使女叔来聘
　　熊过氏曰诸侯初交聘齐桓为之也女氏叔名谷梁子曰天子之命大夫也女汝同今南阳汝州周畿内大夫之采邑因氏女焉以天子命得仕于陈礼天子大夫当诸侯之卿故贵而不名也当是时陈于齐有北杏鄄幽共奨之功鲁于陈有媵妇之好陈于鲁有西鄙之负今鲁婚于齐故先诸侯通好虽然陈之通鲁在诸侯之先其与鲁絶亦在诸侯之先其通在桓伯之十二年而文公六年以后经不书报聘之文楚盛而陈贰中夏兴衰之限也岂细故哉
　　女即汝畿内地今汝州是也
　　诸侯交聘之始
　　夏五月癸丑卫侯朔卒
　　六月辛未朔日有食之鼓用牲于社
　　左传惟正月之朔慝未作日有食之于是用币于社伐鼓于朝谷梁传天子置五麾陈五兵五鼓诸侯置三麾陈三鼓三兵大夫击门士击柝言充其阳也胡传按礼诸侯旅见天子入门不得终礼者四而日食与焉古者固以是为大变人君所当恐惧修省以荅天意而不敢忽也故夏书曰乃季秋月朔辰弗集于房瞽奏鼓啬夫驰庶人走周官鼓人救日月则诏王鼓大仆凡军旅田役赞王鼓救日月亦如之诸侯用币于社伐鼓于朝退而自责皆恐惧修省以荅天意而不敢忽也然则鼓用牲于社何以书讥不鼔于朝而鼓于社又用牲则非礼矣
　　伯姬归于杞
　　伯姬不书聘不书逆似得其常不书也归亦常事也何以书鲁女嫁于诸侯多矣贤如纪叔姬则书此不闻有贤名何以书荘公去年甫纳妇今年即有女嫁人先生子而后毕姻书此而文姜之纵恶荘公之昏懦具见矣书伯姬归者其春秋之靳语圣人之微辞乎
　　诸侯不再娶礼也三十七娶妻文姜必欲得齐女为婚荘公固为所制然此伯姬何人所生即生自侄娣然有嫡方有侄娣何以不书于经也盖荘公十三嵗即位其所聘之嫡必在东宫未婚之时先已物故诸侯一娶九女即以侄娣为继室故荘公初循常礼不行继娶文姜欲好齐慰子盖丑结欢作此非礼然荘公老夫亦可丑矣
　　秋大水鼓用牲于社于门
　　左传凡天灾有币无牲非日月之眚不鼓
　　冬公子友如陈
　　报女叔之聘也称公子为卿也凡内出朝聘皆言如女叔之聘季友之报岂共谋伐戎乎是时曹羁出奔陈当有旄丘之赋而陈不胜芃野之控故春秋于女叔季友之往来有喜词焉
　　蘓子由曰公子友荘公之母弟也其不称弟何也母弟之亲于其相杀及奔则正之亲遣则私之其余则否非义之所在也
　　癸丑○惠王九年
　　二十有六年○齐桓十八晋献九卫懿公赤元年蔡穆七郑文五曹僖三陈宣二十五杞惠五宋桓十四秦宣八楚成四
　　春公伐戎
　　戎侵曹出其君齐桓不能讨而公讨之亦盛举也此岂齐桓方营家门未欲出讨故令于鲁欤
　　夏公至自伐戎
　　曹杀其大夫
　　称国以杀胡氏谓国君大夫与谋其事而擅杀之是也谓义系于杀则止书其官是也陈君举曰荘公卒有戎难羁出奔陈赤于是簒曹而杀其大夫则必不义其君者是也黄东发曰鲁伐戎曹大夫之不与赤者预其谋故赤杀之熊过氏曰赤挟戎逐羁奔陈原仲为是来也而友报之义定而伐戎意者徴故焉赤杀其大夫恐鲁人有辞于已也皆未可知也是也胡传古者诸侯之卿大夫士命于天子而诸侯不敢专命也其有罪则请于天子而诸侯不敢专杀也五伯三王之罪人而葵丘之防犹曰无专杀大夫故春秋明书于防备天子之禁也凡诸侯之大夫方其交政中华防盟征伐虽齐晋上卿止録其名氏至于见杀虽曹莒小国亦书其官或抑或或夺或予圣人之大用也明此然后可以司赏罚之权也
　　此专杀大夫之始
　　秋公防宋人齐人伐徐
　　书伯禽尝征徐戎又曰徐戎并兴则徐戎党也二公在行先齐伯体也遣师先宋旧班也张氏曰按宋齐皆卑者内亦当然
　　此征伐也当至胡传其不至者役不淹时而齐人同防则无危殆之忧矣然上书已至伐戎从其重者无费辞也
　　徐在今泗州北五十里
　　左传秋虢人侵晋冬虢人又侵晋
　　冬十有二月癸亥朔日有食之
　　甲寅○惠王十年
　　二十有七年○齐桓十九晋献十卫懿二蔡穆八郑文六曹僖四陈宣二十六杞惠六宋桓十五秦宣九楚成五
　　春公防杞伯姬于洮
　　伯姬荘公女不知何氏出归宁当在鲁而防于洮岂哀姜方挟嫡宠不以子女待伯姬故伯姬未敢遽来而与乃父谋其适欤
　　洮鲁地
　　夏六月公防齐侯宋公陈侯郑伯同盟于幽
　　左氏陈郑服也十九年陈有西鄙之侵今为女叔季友交聘陈服矣郑厉公卒新君立自不敢动郑服矣服于鲁所以服于齐也杜氏曰二十二年陈乱敬仲奔齐二十五年郑文公之四年获成于楚皆有二心于齐于今始服同盟于幽齐桓图霸近日经营鲁宋外莫急于郑郑居中国在齐楚之交东向则齐西向则楚一左右足耳欲匡天下莫如服郑齐桓公于荘十七年执郑詹已图服郑而郑伯方有事王室宣力効劳十八年为王纳惠后十九二十年和王室以至杀子頽纳天王干出许大事业齐桓故令郑詹逃来佯为不知不敢出声气于郑者至今十有一年此齐桓管仲谋国自有主见或曰齐桓失此着数迟我十年作霸主矣盖桓公谋虑过深将牢太甚徒知图近并小实本树基为司马错伐蜀诸葛亮取益之计而不知一声大义于天下则小国自服国势益强伯令舍齐安适哉然则错与亮非欤战国七雄相竞絜长比短蜀覊栖草莽借人成事不得不先立根本渐作基图若此时之齐天下固畏其强也又挟之以义又何难焉时势与齐固不可同年而语矣
　　孙明复曰孔子称桓公九合诸侯不以兵车管仲之力也按桓公之防十有五十三年防北杏十四年防鄄十五年防鄄十六年防幽此年防幽僖元年防柽二年防贯三年防阳谷五年防首止七年防母八年防洮九年防葵丘十三年防咸十五年防牡丘十六年防淮是也孔子止言九者盖十三年防北杏桓始图伯其功未见十四年防鄄又是伐宋诸侯僖八年防洮十三年防咸十五年防牡丘十六年防淮皆有兵车也故止言其防之盛者九焉此圣人贵礼义贱武力之深防也
　　秋公子友如陈原仲
　　人臣之礼无私交大夫非君命不越境胡氏之义正矣然时至春秋事难据古陈荘子死赴防于鲁鲁人欲勿哭县子曰古大夫束修之问不出境虽欲哭焉得而哭诸今之大夫交政于中国虽欲勿哭焉得而勿哭时以生情情以达礼县子之说最为善读春秋者矣史记载季友母陈女则原仲季友之舅行也季友是时尚未柄国母党有变私情岂能恝然人臣他出无不请命恩许一行亦非违礼况他日宗社不灵天降防乱二君被弑鲁国几亡季友以僖适陈卒寜鲁国其间左右周旋之事陈力宏多春秋书此以本其事且实喜季友之有此私也盖私而可以定国家安社稷者公之可也公羊曰辟内难也
　　髙忠宪曰原周畿内邑仲氏为陈大夫季友之舅也原仲公子友之私事请于君以行何以书公羊曰公子庆父公子牙公子友皆荘公母弟庆父牙通乎夫人以胁公季子不忍见也故以原仲适陈遂不复归三十二年公以病召而始归也
　　原仲字也宋陈大夫多称字如孔父女叔皆是三恪之国特崇其礼数也
　　原畿内邑今济源西北有原城
　　冬杞伯姬来
　　左传归宁也
　　莒庆来逆叔姬
　　叔姬者公之幼女也熊氏曰刘侍读曰内女虽亲体不敌不书于策所以尊君也叔姬非适诸侯何以书以公之自主之则敌敌则书胡氏遂讥自主非礼夫大夫自逆不书归盖以国君不与大夫敌公不自为主耳按熊氏之说尚未得情春秋书法甚简苟非大故必不详书叔姬书逆则纳币于归俱不必书举其一可见也非以公不自主故不书归也公羊谓当使大夫同姓者主之公何以自主也伯姬叔姬虽俱为公前女然伯姬出嫁仅在哀姜未入之一年前妻子女后妇多妬即荘公且不使宁出防于洮其情可见叔姬在母伴四年抚养所及哀姜视为已子莒庆大夫公为自主以悦之姜效欢于公公示恩于妇此闺门情意之缛夫妇相悦之私虽在千古之上可以追想至公羊云大夫越境逆女非礼识讥尤不合理夫大夫之于诸侯犹诸侯之于天子也叔姬望国贵女莒庆得徼为婿已不有躬乃可宴然居室而使一陪臣行执绥迓轮之礼乎必不然矣叔姬称字范守已氏曰夫人自逆则称字为其君逆则称女尊卑之别也
　　杞伯来朝
　　季氏曰杞伯为荘公壻且属于鲁此所以来朝欤然杞伯不能自强求庇于鲁使其妻先来通问非以礼正国者矣
　　公防齐侯于城濮
　　左氏于前条下书王使召伯廖赐齐侯命且请伐卫以其立子頽也则此是公防谋伐卫矣
　　黄正宪氏曰按左传云王使召伯廖赐齐侯命且请伐卫以其立子頽也但卫立子頽在十九年至此已越十年而卫惠公已易世矣何伐之迟窃意请伐者齐也盖去年卫懿公不与幽之盟齐桓方有志讨不服而廖适来赐命遂因以伐卫请且以立子頽之事激怒天王欲挟王命以震慴之耳鲁卫兄弟之国荘公知齐谋遂防桓以讲觧之城濮卫地伐其国而即防于其地欲使闻之而来服也此非公之所得已也城濮卫地
　　乙卯○惠王十一年
　　二十有八年○齐桓二十晋献十一卫懿三蔡穆九郑文七曹僖五陈宣二十七杞惠七宋桓十六秦宣十楚成六
　　春王三月甲寅齐人伐卫卫人及齐人战卫人败绩左传齐侯伐卫战败卫师数之以王命取赂而还此一役也为卫不盟幽故也熊过氏曰季徳明谓伐卫之兵为讨子頽不知何解夫五大夫作乱因蘓氏奉子頽伐王不克宜如景王后王室乱之辞书乱蘓子奉子颓奔卫卫师伐周立子頽宜如尹氏立王子朝之辞书立郑伯以王归处栎宜如敬王居于狄泉之辞书居虢叔谋纳王而杀子頽及五大夫则勤王讨贼而春秋之所仅见者也于法尤不可以不特书求之于经例皆不合熊氏之说是也齐桓耻子頽之乱不由已定而为郑所先于是拾残沈而了旧局借十年之王事已死之卫朔而姑为此举以掩前过故天王之命不亲帅师草草毕事取赂而还春秋乃削其迹耳若本无是事左氏不能尽饰多辞果有其事春秋自当谨书数语何以经文亦寥寥耶盖子頽小小称乱与朝带不同天王出而复入不及半年郑伯近在畿内欲掩为功不令赴告齐亦方营家门不及置问故阳为不知以俟今日耳
　　髙忠宪曰不曰齐侯而书人未可尽以将卑师少例之
　　夏四月丁未邾子卒
　　秋荆伐郑
　　公防齐人宋人救郑
　　左传秋楚令尹子元以车六百乗伐郑诸侯救郑楚师夜遁
</div>
    <div class="pagination">
<a href="春秋辩义_page15.html">上一页</a><span>...</span><a href="春秋辩义_page11.html">11</a><a href="春秋辩义_page12.html">12</a><a href="春秋辩义_page13.html">13</a><a href="春秋辩义_page14.html">14</a><a href="春秋辩义_page15.html">15</a><span class="current-page">16</span><a href="春秋辩义_page17.html">17</a><a href="春秋辩义_page18.html">18</a><a href="春秋辩义_page19.html">19</a><a href="春秋辩义_page20.html">20</a><a href="春秋辩义_page21.html">21</a><span>...</span><a href="春秋辩义_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
