<!DOCTYPE html>
<html>
<head>
    <meta charset="UTF-8">
    <title>钦定春秋传说汇纂 - 第 39 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定春秋传说汇纂 - 第 39 页/共 87 页</h1>
    <div class="content">　　集说【胡氏寜曰秦人灭滑而书入者不能有其地非末减之也而肆其悖心无故灭人之罪着矣张氏洽曰孟明视西乞术白乙丙不书罪之也　汪氏克寛曰滑国伯爵荘十六年同盟于幽僖二十年郑公子士泄堵寇帅师甞入滑矣盖国近于郑故秦虽灭之而不有其地也　季氏本曰秦自三十年秋从晋围郑已识地形自周而东将以袭郑乗便入滑得利而还归途非有晋规则秦之称兵不止晋鄙而长驱以及东诸侯之国矣故殽之败亦秦兵不敢东下之一机也　黄氏正宪曰秦虽系颛顼之后然弃礼义上首功未免西戎习气自晋文借其力以胜楚始通盟防抑楚以兴秦有拒虎进狼之意当其与晋围郑背晋而去已有争雄之心使秦得志于郑乗胜长驱诸侯必有再受其毒者幸而谋泄于滑师败于殽秦兵不敢东下然秦晋雠杀者四五世于是晋力稍衰而楚得以复横矣】
　　齐侯使国归父来聘
　　左传【齐国荘子来聘自郊劳至于赠贿礼成而加之以敏臧文仲言于公曰国子为政齐犹有礼君其朝焉臣闻之服于有礼社稷之衞也】
　　集说【吴氏曰二十六年有伐齐取谷之怨二十八年晋文既伯公子遂聘齐以觧雠而讲好越六年而归父来报公子遂之聘也　季氏本曰古者诸侯邦交其礼甚简入春秋时比周相结使命日烦至于齐桓渐复反正晋文代兴缵修霸业道途聘使无复翩翩此可见霸令行于诸侯而节简目疎犹存古意也至国归父来聘而大夫之交政列国者纷纷无制矣】
　　夏四月辛巳晋人及姜戎败秦于殽【败必迈反败秦下左谷有师字　殽杜注在农渑池县西魏太和十一年置崤县唐改硖石废崤县为石濠镇其北有殽山今崤县故城在河南府永寜县北五十里】
　　左传【晋原轸曰秦违蹇叔而以贪勤民天奉我也奉不可失敌不可纵纵敌患生违天不祥必伐秦师栾枝曰未报秦施而伐其师其为死君乎先轸曰秦不哀吾丧而伐吾同姓秦则无礼何施之为吾闻之一日纵敌数世之患也谋及子孙可谓死君乎遂发命遽兴姜戎子墨衰绖梁御戎莱驹为右夏四月辛巳败秦师于殽获百里孟明视西乞术白乙丙以归遂墨以文公晋于是始墨文嬴请三帅曰彼实搆吾二君寡君若得而食之不厌君何辱讨焉使归就戮于秦以逞寡君之志若何公许之先轸朝问秦囚公曰夫人请之吾舎之矣先轸怒曰武夫力而拘诸原妇人暂而免诸国堕军实而长冦雠亡无日矣不顾而唾公使阳处父追之及诸河则在舟中矣释左骖以公命赠孟明孟明稽首曰君之恵不以累臣衅鼓使归就戮于秦寡君之以为戮死且不朽若从君而免之三年将拜君赐秦伯素服郊次乡师而哭曰孤违蹇叔以辱二三子孤之罪也不替孟明孤之过也大夫何罪且吾不以一眚掩大徳】公羊【秦伯将袭郑百里子与蹇叔子谏曰千里而袭人未有不亡者也秦伯怒曰若尔之年者冢上之木拱矣尔曷知师出百里子与蹇叔子送其子而戒之曰尔即死必于殽之嵚岩是文王之所辟风雨者也吾将尸尔焉子揖师而行百里子与蹇叔子从其子而哭之秦伯怒曰尔曷为哭吾师对曰臣非敢哭君师哭臣之子也髙者郑商也遇之殽矫以郑伯之命而犒师焉或曰往矣或曰反矣然而晋人与姜戎要之殽而击之匹马只轮无反者】
　　谷梁【秦伯将袭郑百里子与蹇叔子谏曰千里而袭人未有不亡者也秦伯曰子之冢木已拱矣何知师行百里子与蹇叔子送其子而戒之曰女死必于殽之岩唫之下我将尸女于是师行百里子与蹇叔子随其子而哭之秦伯怒曰何为哭吾师也二子曰非敢哭师也哭吾子也我老矣彼不死则我死矣晋人与姜戎要而击之殽匹马倚轮无反者】
　　集说【陆氏淳曰淳闻于师曰晋文公未葬晋襄用师不书曰子而曰人何也曰诸侯之孝在乎保其社稷而和其民人者也晋为盟主诸侯服之久矣秦不哀其防而袭其同姓若不能救则先父之业坠矣故圣人为之讳许其以权变礼异乎匹夫之孝也刘氏敞曰其谓之秦何与人之臣而谋其君利人之防而袭其国弱人之孤而死其亲背大臣而与小臣图事贪得地而弃其师也　王氏沿曰书败秦于殽若晋人败狄于箕之类也秦伯不纳蹇叔之言卒败于殽三帅被执防其师旅害及生民斯贪而无谋者也　程子曰晋不称君居防未葬不可从戎也秦为无道越晋逾周以袭人众所共愤故书晋人其称及姜戎亦然　张氏洽曰左谷作秦师公羊无师字盖得圣人之意必有所故刘氏胡氏从之也　家氏翁曰秦戍郑乃因戍袭郑郑人觉之秦兵转而入滑晋君臣闻其将不利于己出师邀之败于殽三帅皆获春秋恶秦之用诈责秦重于责晋或曰殽之败秦与城濮郤楚同乎曰不同也城濮之战功在天下者也殽之战功在其国者也晋文死而秦伯袭郑盖乗晋之丧其志将以得诸侯其不専为郑滑明矣使晋君臣稍不自彊秦将观兵中原遂其欲霸之心幸而文公有子发兵扼而北之秦亦疲敝晋得以世其霸业是虽一国之功不得与城濮同日而语然亦庶几干父承考者矣齐桓身死名灭无子也晋文余威行乎区夏付托得人也论者曰文公受秦穆大恵其嗣遽兴师薄人于险非春秋所与其实秦晋之隙兆于合兵围郑之日至是晋文身死未寒秦忽袭郑灭滑晋襄苟置而不问不为忘亲事楚之齐孝则为束手就执之宋襄谓之师出无名薄人于险不可也又曰金革变礼忧在宗社墨而即戎未伤于孝晋防御秦身不亲则师必败楚攻其南秦挠其西晋之衰可立而侍岂小小利害之比乎】
　　【案殽之战左氏载先轸之论是曲在秦也胡因程子忘亲背之言以墨衰即戎为恶之甚又比先轸之谋于子则责晋盖与秦等其于当日情理可谓颇矣秦背晋戍郑自絶前好使晋文不念旧徳而从子犯之请则秦已当击矣观不哀吾防之言是晋文卒而秦不吊也秦则无礼何施之为先轸非过激也至以墨衰即戎为不可则古人有行之者矣徐淮竝兴鲁公凶服命师费誓一篇列于周书夫岂不义而圣人取之乎或谓鲁拒门庭之寇晋徼邻国之利不可以竝论此又不考之甚滑今河南府偃师县殽今河南府陕州滑固近晋而殽则晋境也晋为盟主天下诸侯有相灭亡者虽在逺地犹当救之况乗晋丧践晋境灭晋切近之同姓以视东郊不啓亦复何异晋之君臣岂得晏然而已乎彼固将继先君之志为子孙之谋而反斥为忘亲可乎自败殽之后秦不敢越晋而图东诸侯是败楚者文之功而制秦者襄之力殽师之烈亚于城濮而顾重訾之必欲晋防牵已絶之好守居庐之节坐视秦师驰骋四境之近尽诸姬而不恤然后为孝乎然则晋何以书人讳晋子也外以讳为善释殡而战是亦有罪焉尔讳而称人若晋子未甞亲行者然陆氏淳所谓许其以权变礼异乎匹夫之孝也公谷二家责晋固非而罪秦亦未当盖秦伯之罪在于用诈袭远违谏弃师而必以为乱子女之教无男女之别则过矣今故去胡而公谷首末数语皆无取焉程子以书人为众辞谓秦为不道众所共愤故书晋人其称及也亦然此与陆说又异然亦不以书人为罪晋也故并存之】
　　癸巳葬晋文公
　　集说【高氏闶曰此见襄公父死未葬而寻干弋也季氏本曰晋先君有文侯重耳复諡为文非礼也】
　　狄侵齐
　　左传【因晋丧也】
　　集说【吴氏曰三十年狄浸齐以为间晋之有郑虞此言狄侵齐以为因晋丧狄之所以敢侵齐者间晋之虞因晋之丧则狄未甞无畏晋之心也晋继狄而莫之攘是为可罪焉耳　季氏本曰晋霸之兴未甞图狄狄以为不足畏也故文公未没而侵齐今又乗晋丧而侵之无忌惮甚矣】
　　【案狄因晋间辄出侵齐自是秋有箕之败然后狄师三年不敢轻出乃秦与晋交兵三年四战由是狄浸齐鲁楚灭江六而伯政遂弛则皆秦为之挠也】
　　公伐邾取訾娄【訾子斯反訾娄公作丛谷作訾楼　訾娄邾地当在济寜州界】
　　秋公子遂帅师伐邾
　　左传【公伐邾取訾娄以报升陉之役邾人不设备秋襄仲复伐邾】
　　胡传【案左氏公伐邾取訾娄报升陉之役邾人不设备襄仲复伐之此皆不胜忿欲报怨贪得恃彊陵弱不义之兵也直书其事而罪自见矣或曰取须句訾娄有为为之也伐邾至于再三念母勤矣夫念母者必当止乎礼义平王不抚其民而逺屯戍于母家诗人刺之夫子録焉僖公以成风之有功于己也越礼以尊其身违义以报其怨残民动众取人之邑曽是以为可乎】
　　集说【薛氏季宣曰升陉之役十嵗矣邾未始侵伐我也夏公伐邾取其邑秋公子遂又伐之无名甚矣　张氏洽曰僖公懐升陉之忿以晋文方伯而未敢兴报怨之师今晋文方没秦狄内讧故君臣间有事而交伐邾以取利据事直书其罪贝矣　赵氏鹏飞曰僖公在位三十三年败邾者三亲伐邾取邾邑者二又以公子遂帅师伐之邾本鲁附庸自列五等为诸侯不屈于鲁故必欲服邾邾终不服也　家氏翁曰齐桓之没宋楚争霸鲁乗之以伐邾嵗至于再今晋文方没秦晋交兵鲁又乗之而伐邾嵗至于再每乗伯国之多事而侵陵小国春秋偹书所以贬也】
　　晋人败狄于箕【箕杜注太原阳邑县南有箕城今在太谷县东南三十五里】
　　左传【狄伐晋及箕八月戊子晋侯败狄于箕郤缺获白狄子先轸曰匹夫逞志于君而无讨敢不自讨乎免胄入狄师死焉狄人归其元面如生初臼季使过冀见冀缺耨其妻馌之敬相待如賔与之归言诸文公曰敬徳之聚也能敬必有徳徳以治民君请用之臣闻之出门如賔承事如祭仁之则也公曰其父有罪可乎对曰舜之罪也殛鲧其举也兴禹管敬仲桓之贼也实相以济康诰曰父不慈子不只兄不友弟不恭不相及也诗曰采葑采菲无以下体君取节焉可也文公以为下军大夫反自箕防公以三命命先且居将中军以再命命先茅之县赏胥臣曰举郤缺子之功也以一命命郤缺为卿复与之冀亦未有军行】
　　【冀杜注晋邑今平阳府河津县东有冀亭水经注云臼季见郤缺耨处今名如賔乡是也】
　　集说【杜氏预曰邵缺称人者未为卿　许氏翰曰自三十年狄始侵齐晋未暇讨自是嵗有狄患至败于此而后惩艾不复犯畧　吴氏曰秦晋同围郑秦擅及郑盟晋文不忍伐其师狄尝侵齐又围卫晋文俱不救盖出亡在狄归国由秦皆甞受其也今晋襄绍伯惟恐伯威不立而伯业遂衰故汲汲焉以衰服从戎既败秦而又败狄也】
　　【案箕之役晋侯先轸在焉杜氏预以郤缺未为卿故书晋人岂郤缺实获白狄子故以郤缺败狄告于诸侯耶若如陈氏傅良家氏翁谓狄病齐卫晋为盟主而不能救故贬书人则非也狄围卫卫旋侵狄及狄盟矣狄再侵齐一则曰狄间晋之有郑虞一则曰狄因晋丧皆非无故而不救也】
　　冬十月公如齐
　　集说【髙氏闶曰公本事齐逮晋文伯而受盟焉至是晋文已卒齐侯一使卿来聘而公遂往朝之盖鲁因晋丧既伐邾矣故惧晋而改事齐也　张氏洽曰比事观之间晋而虐邾所以因齐聘而朝之以自托也　家氏翁曰天王聘不徃朝国归父未乃躬报谢不加贬而义自见矣　李氏亷曰晋防初立伯事未定秦之窥郑齐之聘鲁皆有志于争伯也晋防唯外患之是忧而置齐鲁之交于度外故不逾年而伯事复盛焉亦善于继承者矣春秋书败秦败狄如齐伐许于一年之间其晋伯絶续之防三强睥睨之秋欤】
　　十有二月公至自齐
　　集説【汪氏克寛曰天王使宰周公来聘以三公冢宰之重下临于鲁实非常之礼也僖公不能入觐京师恭拜宠光而使公子遂报聘又以二事出几若邾滕之交尔今齐侯使国归父来聘不过交邻之常礼命大夫往荅其勤斯云可矣顾乃躬往朝之于所厚者薄而其所薄者厚也】
　　乙巳公薨于小寝
　　左传【冬公如齐朝且吊有狄师也反薨于小寝即安也】
　　谷梁【小寝非正也】
　　胡传【左氏曰即安也周制王宫六寝路寝一小寝五君日出而眡朝退适路寝聼政使人眡大夫退然后适小寝释服是路寝治事之所也而小寝燕息之地也公羊以西宫为小寝鲁子以诸侯有三宫则列国之制盖降于王其以路寝为正则一尔君终不于路寝则非正矣曽子曰吾得正而毙又何求哉古人贵于得正乃如此凡此直书而义自见矣】
　　集说【杨氏士勋曰传发此例者以隐公不地桓公非正今僖公虽卒而没于妇人之手故发以恶之也　刘氏敞曰小寝者何燕寝也男子不絶于妇人之手妇人不絶于男子之手以齐终也薨于小寝非正也　李氏防曰僖公在位三十三年实为鲁之贤君当其初嵗内用公子友臧文仲外则坚事齐桓故能去庆父之奸蠧使鲁国既危而复安自十七年以前除从齐防盟征伐外鲁事之见经者甚少观诗之所颂如务农重谷则勤于为民也春秋享祀则谨于奉先也立閟宫复沣宫克淮夷牧坰野虽一时夸大之辞有过其实然礼乐政事之修明君臣上下之恊洽槩可想矣但盟柽未返遽有邾师之败葵丘稍怠遽肆阳谷之乐则公岂真能以礼信辅齐耶厥后宋防继起虽其伯事有不足以得鲁然与其南向以从楚孰若尊奨先代协赞姻邻以为列国之重乃乞师荆楚导之以伐齐宋其失大矣盖自十六年季友卒后臧文仲之窃位公子遂之専权如灭项防楚之失备见于经向非晋文肇造一战胜楚则中原之祸僖公何以逭其责哉况乎季友受费而季孙氏始公孙兹帅师而叔孙氏始公孙敖帅师而孟孙氏始三桓之基皆肇于僖公之编则僖公亦鲁国功之首罪之魁也欤】
　　陨霜不杀草李梅实【陨公作霣】
　　公羊【何以书记异也何异尔不时也】
　　谷梁【未可杀而杀举重也可杀而不杀举轻也实之为言犹实也】
　　胡传【哀公问于仲尼曰春秋记陨霜不杀草何为记之也曰此言可杀也夫冝杀而不杀则李梅冬实天失其道草木犹干犯之而况君乎是故以天道言四时失其序则其施必悖无以统万象矣以君道言五刑失其用则其权必丧无以服万民矣】
　　集说【何氏休曰周之十二月夏之十月也易中孚记曰隂假阳威之应也早霣霜而不杀万物至当霣霜之时根生之物复荣不死斯阳假与隂威隂威列索故阳自霣霜而反不能杀也此禄去公室政在公子遂之应也　孔氏頴逹曰此云陨霜不杀草定元年冬十月陨霜杀菽谷梁传曰未可以杀而杀举重可杀而不杀举轻其意言菽重草轻也　孙氏复曰不时也五行曰视之不明是谓不哲厥罚常燠时则有草木妖　刘氏敞曰九月其卦为剥剥落万物始大杀矣明隂从阳命臣受君令而后杀也陨霜不能杀草此君诛不行舒缓之应也　杜氏谔曰春秋详记灾异不遗防细所以谨人君之戒也此陨霜不杀草李梅实从而録之者因以明天地之应隂阳之大生杀动植之类皆系人君之徳必详志之以示戒尔　孙氏觉曰隂阳四时之气天地所以生杀万物者也雨露生之雪霜杀之天地自然之气而四特之常也皇极之道行而和气塞于天地之间则隂阳有常而生杀以时彜伦攸斁天遏于隂阳则当生者不生当杀者不杀　许氏翰曰僖公寛仁过厚其失也豫而文公以闇弱继之三桓之盛自僖公始卒以専鲁咎徴着矣　黄氏仲炎曰经书陨霜二一曰陨霜不杀草一曰陨霜杀菽盖周之十二月夏之十月也霜当杀草而不杀草异也周之十月夏之八月也未当陨霜而杀菽亦异也又曰李梅冬实物反常矣吴氏澂曰霜当重而不能杀草李梅再花而结成实皆冬暖之咎徴也】
　　【案胡传既用孔子对哀公陨霜之言又引孔子责宰我论社之语以为在圣人则能防变而不失其常在贤者则必有小贞吉大贞凶之戒斯言非也春秋垂教万世人人所当奉若岂必圣人乃可用贤者遂不可用耶盖失道之对乃法天之常理战栗之言非立社之本意权不可下移而威不可偏胜道固并行而不悖也故节去之】
　　晋人陈人郑人伐许
　　左传【晋陈郑伐许讨其贰于楚也】
　　集说【卓氏尔康曰许从楚最坚虽晋文霸业方盛而温防翟泉盟皆不能致其来即以诸侯围之犹然弗服盖深信楚之可恃也　严氏啓隆曰许自此服晋至宣十二年败邲后复事楚案左止称晋陈郑伐许而已是君与卿未亲行也称人自是将卑师少不必别立议论是时与晋抗者秦楚狄也防既败秦狄故围许以震楚家氏谓非急务亦不审于事势矣】
　　附录左传【楚令尹子上侵陈蔡陈蔡成遂伐郑将纳公子瑕门于桔柣之门瑕覆于周氏之汪外仆髠屯禽之以献文夫人敛而之郐城之下晋阳处父侵蔡楚子上救之与晋师夹泜而军阳子患之使谓子上曰吾闻之文不犯顺武不违敌子若欲战则吾退舍子济而陈迟速唯命不然纾我老师费财亦无益也乃驾以待子上欲渉大孙伯曰不可晋人无信半涉而薄我悔败何及不如纾之乃退舎阳子宣言曰楚师遁矣遂归楚师亦归太子商臣譛子上曰受晋赂而辟之楚之耻也罪莫大焉王杀子上　葬僖公缓作主非礼也凡君薨卒哭而祔祔而作主特祀于主烝甞禘于庙】
　　【郐杜注故郐国在荥阳密县东北今县属河南开封府】



　　钦定春秋传说彚纂卷十六
<经部,春秋类,钦定春秋传说汇纂>
　　钦定四库全书
　　钦定春秋传说彚纂卷十七
　　文公
　　集说【杨氏士勋曰鲁世家文公名兴僖公之子以襄王二十六年即位諡法慈惠爱民曰文】
　　【乙襄王二未十六年】元年【晋襄二年齐昭七年卫成九年蔡庄二十年郑穆二年曹共二十七年陈共六年桓十一年宋成十一年秦穆三十四年楚成四十六年】
　　春王正月公卽位
　　谷梁【继正即位正也】
　　胡传【即位者告庙临羣臣也国君嗣世定于初丧必逾年然后改元书即位者縁始终之义一年不二君縁民臣之心不可旷年无君】
　　集说【杜氏预曰先君未葬而公即位不可旷年无君范氏甯曰继正谓继正卒也隐去即位以见让桓书即位示安忍庄闵僖不言即位皆继弑　孔氏颖达曰释例曰遭丧继立者毎新年正月必改元正位百官以序故国史书即位于策以表之文公成公先君之丧未葬而书即位因三正之始明继嗣之正表朝仪以固百姓之心此乃国君明分制之大礼譬周康王麻冕黼裳以行事事毕然后反丧服也虽逾年行即位之礼名通于国内必湏既葬卒哭乃免丧古之制也　啖氏助曰嗣子爲君明年正月朔就位南面改元　高氏闶曰文成定即位于未塟之前皆称公者既逾年也一年不可二君故终年称子又】
　　【不可旷年无君故逾年虽未葬称公也　朱子曰天子诸侯之礼与士庶人不同故孟子有吾未之学之语谓此类耳如伊训元祀十有二月朔亦是新防伊尹以奉嗣王只见厥祖固不可用凶服矣汉唐新主即位皆行册礼君臣亦皆吉服追述先帝之命以告先君盖易世传授国之大事当严其礼而王侯以国为家虽先君之防犹以爲己私服也　黄氏翰曰人君即位之别有四始死正嗣子之位既殡之后嗣君即继体之位君逾年合正改元之位三年合正践阼之位如春秋书元年即位则是逾年正改元之位也月正元日舜格于文祖伊尹以冕服奉嗣王归于亳则是三年正践阼之位也然崩薨之日或在嵗终则盖有未殡而逾年者矣　家氏翁曰卽位必以嵗首改元亦必以嵗首若嵗首不书即位而余月书之则非元年正始之义　李氏廉曰鲁自隐至文六君惟文公承国于先君得书即位　汪氏克寛曰文定及九峰蔡氏皆以即位之事冢宰摄告庙摄临羣臣朱子则以他事可摄即位不可摄而又谓嗣君以先君之丧为己私服其意盖欲权一时之冝如借吉之例以继世正统而三年之服不可废也案胡传据髙宗谅阴之说援引虞商二书以爲冢宰摄告庙临羣臣而人主不亲其事今以朱子之言考之则他事可摄即位不可摄乃不易之定论也曾子问缌服不祭则逾年告庙或使他人摄之若即位改元而临羣臣万无可摄之理故今不从胡传】
　　二月癸亥日有食之【公日上有朔字】
　　集说【杜氏预曰癸亥月一日不书朔官失之　赵氏鹏飞曰不书朔失其朔也】
　　天王使叔服来会葬
　　左传【元年春王使内史叔服来会葬公孙敖闻其能相人也见其二子焉叔服曰谷也食子难也收子谷也丰下必有后于鲁国】
　　公羊【其言来会葬何会葬礼也】
　　谷梁【葬曰会其志重天子之礼也】
　　胡传【凡崩薨卒葬人道始终之大变也不以得礼爲常事而不书其或失礼而害于王法之甚者圣人则有削而不存以示义者矣】
　　集说【周礼职防掌诸侯之丧　杜氏预曰叔氏服字诸侯丧天子使大夫会葬礼也　孔氏颖达曰苏氏云外卿来会葬不书此书者尊王使故特书之传称内史叔服内史于周礼爲中大夫天子大夫例书字知叔氏服字也　高氏闶曰葬者臣子之事防葬者诸侯相送终之辞也天王惟有吊赠含襚之礼今使叔服来会葬是自同于诸侯也　黄氏仲炎曰桓王崩七年而后葬见诸侯不恤天子之丧也僖公以夏四月葬而王使叔服先二月至鲁见天子急于奉诸侯之防也冠屦倒置至此极矣　家氏翁曰天子所以厚诸侯是以无贬桓公之薨王使荣叔锡命王不称天爲追命簒贼而贬也成风之葬召伯来会王亦不称天以其用夫人之礼于妾母而讥之也僖公鲁之贤君书天王使叔服来会葬无贬也　俞氏皋曰天王使会葬惟一见经其余则知其不会也汪氏克寛曰诸侯五月而葬僖公薨至是三月而王臣来会葬者岂王室谨礼以怀诸侯惟恐失期而先至也欤僖公未尝遣使会惠王之葬而襄王遣使会僖公之葬比事以观得失见矣】
　　附录左传【于是闰三月非礼也先王之正时也履端于始举正于中归余于终履端于始序则不愆举正于中民则不惑归余于终事则不悖】
　　夏四月丁巳葬我君僖公
　　左传【夏四月丁巳葬僖公】
　　谷梁【薨称公举上也葬我君接上下也僖公葬而后举諡諡所以成徳也于卒事乎加之矣】
　　天王使毛伯来锡公命
　　左传【王使毛伯衞来锡公命】
　　公羊【锡者何赐也命者何加我服也】
　　谷梁【礼有受命无来锡命锡命非正也】
　　胡传【诸侯终防入见则有锡歳时来朝则有锡能敌王所忾则有锡黻冕圭璧因其终防入见而锡之者也礼所谓防毕以士服见天子已见赐之黻冕圭璧然后归是已车马衮黼因其歳时来朝而锡之者也诗所谓君子来朝何锡予之虽无予之路车乘马又何予之衮及黼是已彤弓玈矢因其敌忾献功而锡之者也诗所谓彤弓弨兮受言藏之我有嘉賔中心贶之钟鼔既设一朝享之是已今文公继世防制未毕非初见继朝而献功也何为来锡命乎故谷梁子曰礼有受命无来锡命来锡命非正也】集说【杜氏预曰毛国伯爵诸侯爲王卿士者诸侯即位天子赐以命圭合瑞为信僖十一年王赐晋侯命亦其比也　孔氏颖逹曰僖二十四年传有原伯毛伯杜云原毛皆采邑此毛与彼计是一人而注不同者此毛当是文王之子封爲畿外之国于时诸侯无复有毛或是世事王朝本是絶灭从此以后常称毛伯国名尚存仍爲伯爵必受得采邑爲畿内诸侯故注彼云采邑此云国也封爵既存故云诸侯爲王卿士者周礼大宗伯以玉作六瑞以等邦国王执镇圭公执桓圭侯执信圭伯执躬圭子执谷璧男执蒲璧冬官玉人桓圭以下皆谓之命圭是用之以命诸侯也诸侯即位天子赐之以命圭鲁是侯爵当赐之以信圭也玉人又云天子执冒四寸以朝诸侯其冒邪刻其下与圭头相合诸侯执圭以朝天子天子执冒以冒之观其相当以否所以合瑞爲信也僖十一年晋惠公新立王赐之命此亦新立是其比也刘氏敞曰锡命者何命爲诸侯也诸侯在防称子逾年即位终防受命正也未毕防命之非正也既毕防不受命亦非正也　程氏喘学曰文公在衰绖中安然受之而不辞毛伯不谏而从君之令皆非也　李氏亷曰杜氏以为诸侯初即位天子锡以命圭如侯执信圭之类公羊以为赐以命服以晋惠初立王赐之命而晋侯受玉惰证之则杜氏得之晋武公以请命于王而诗人有子之衣安且吉之辞证之则公羊亦得之故胡氏取礼经黻冕圭璧之说然后其义始备　汪氏克寛曰诸侯之嫡子必誓于王以爲世子及其君薨必告于王王遣使省其终事遂命世子嗣爲诸侯三年防毕乃以士服入京师见天子于庙而受命焉未受命不敢服其服已见天子锡之黻冕之服与命圭合瑞于是服之以归设奠于祖庙然后临其臣民焉春秋诸侯立世子既不誓于王及其嗣位又不请命于京师王不能罪因而命之两失之矣公羊以锡命爲加服刘氏辨其非或者谓命爲诸侯非赐命服幷文定之说爲疑夫黻冕圭璧乃所以命爲诸侯也盖天王之锡命有以始立而锡命者有以有功而锡命者有既没而追命之者此年毛伯锡命及虢公命曲沃武公爲晋侯召武公赐晋惠公命皆始立而赐命者也召伯廖赐齐桓公命尹氏王子虎内史叔兴父防命晋文公皆以其有功而锡命者也荣叔锡桓公命及成简公追命衞襄公皆既死而追命之者也若召伯之赐成公命则始立未赐命歴八年而后命之耳刘定公之赐齐灵公命虽非有功王将娶于齐故以私防命之也春秋之书锡命莫非讥耳苟谓诸侯不往拜命爲贬而天王之锡命无责则曷爲不待其来见而命之哉】
　　晋侯伐衞
　　左传【晋文公之季年诸侯朝晋衞成公不朝使孔达侵郑伐緜訾及匡晋襄公既祥使告于诸侯而伐衞及南阳先且居曰效尤祸也请君朝王臣从师晋侯朝王于温先且居胥臣伐衞五月辛酉朔晋师围戚六月戊戌取之获孙昭子】
　　【匡杜注在颍川新汲县东北今河南开封府扶沟县西有匡城　戚杜注衞邑在顿丘卫县西今直隶大名府开州北七里有古戚城】
　　集说【王氏沿曰衞成怨晋文执归京师故季年不朝而且侵其邻国示不从盟主也襄公嗣位欲修伯业先以衞侯之罪告于诸侯复聼且居之言朝于王所乃命大夫伐衞取其戚田诸侯于是畏威复归于晋昔年齐桓公卒五公子争立霸业遂废今襄公克缵父功继爲盟主首能威服诸侯故春秋书曰晋侯伐卫贵之也　陈氏传良曰春秋苟其君意虽卿帅不书故伐卫书晋侯不书先且居成十三年伐秦书晋侯不书栾书襄十年灭偪阳书晋侯不书荀偃士匄哀元年伐晋书卫侯不书孔圉所谓深探其本也　赵氏鹏飞曰襄公即位之初遽能伐叛讨贰以求诸侯圣人许而爵之衞不能屈尚有报怨之师圣人于卫伐晋则书人贬衞也贬卫所以予晋也　郑氏玉曰晋侯为伐衞而行故书晋侯伐卫不为朝王故不书朝王　汪氏克寛曰文宣以后大夫専政凡征伐防盟君虽在而大夫任其事故经书晋侯而传言大夫也】
　　叔孙得臣如京师
　　左传【叔孙得臣如周拜】
　　集说【杜氏预曰谢赐命得臣叔牙之孙　杜氏谔曰受王之宠命苟躬朝于京师犹曰缓也况不朝而使卿拜命乎故直书以示讥　赵氏鹏飞曰拜锡命也锡固非所宜锡而拜锡者庸爲是乎锡之在防拜之在防既拜则释衰服韨矣释衰服韨文公之心其安乎安则爲之　家氏翁曰拜锡命也在防不能躬往使臣可也除防朝王然后于礼爲尽而文公循习旧事不能往也　汪氏克寛曰文公之立天子既使大夫会僖公之葬又使寰内诸侯来锡命不亲往拜而仅使得臣焉襄王犹不之罪且使荣叔归成风含赗继使召伯会成风葬而文公在位十有八年歴襄顷匡王三世终其身不朝于京师观春秋所书比事以考之其罪不可掩矣】
　　衞人伐晋
　　左传【衞人使告于陈陈共公曰更伐之我辞之衞孔逹帅师伐晋】
　　集说【刘氏敞曰左氏曰君子以为古古者越国而谋非也古者虽越国而谋所谋者必义事也今陈与衞何谋哉谋叛命侵小者也谋畔命侵小是非古矣何以谓之古　吕氏本中曰尝闻以小事大者未闻以小而谋大者也以小而谋大灭亡之道也　张氏洽曰霸主声罪致讨不自反其不仁无礼之罪乃称兵报伐故书人罪孔达也　赵氏鹏飞曰春秋之时所宗者霸主尔圣人岂苟抑诸侯而私霸主哉存霸主所以使诸侯有所宗也今卫成抗霸主而伐之是亦犯上矣故圣人于晋伐卫书侯而卫伐晋书人均诸侯也贬衞而予晋者存霸主也　李氏廉曰春秋与国伐霸者三卫人伐晋齐侯伐卫遂伐晋齐侯卫侯伐晋皆有关于卫　汪氏克寛曰春秋不书晋之取戚而人孔逹予晋而罪卫也】
　　秋公孙敖会晋侯于戚【此大夫専防诸侯之始】
　　左传【秋晋侯疆戚田故公孙敖会之】
　　集说【孔氏颖逹曰僖二十九年翟泉之盟诸侯之卿为防鲁侯故贬称人则鲁卿会他诸侯亦合贬而春秋鲁大夫皆不贬者贬他国之卿以成体例体例已举于鲁不湏加贬理足可明故据用鲁史成文不复改易也　赵氏鹏飞曰三家之子孙虽自僖公而僖之世莫见其横盖僖所不容也及文公之初则已専盟会矣孟氏自敖而专叔孙氏自得臣彭生而横季孙氏自行父而侈敖庆父之子得臣彭生皆子牙之孙而行父季友之孙也　呉氏曰凡鲁卿会外君直书不隐以见其非　程氏端学曰诸侯非王命自爲会罪也况鲁国有防以大夫而会霸主乎晋襄居防而下会大夫亦非礼也　李氏廉曰内大夫特会外诸侯五敖防晋侯于戚行父会齐侯阳谷归父会齐侯于谷归父会楚子于宋叔弓防楚子于陈也此为大夫特会诸侯之始而胡氏特发传于归父之下不知所谓】
　　冬十月丁未楚世子商臣弑其君頵【頵俱伦反公谷作髠】
　　左传【初楚子将以商臣爲大子访诸令尹子上子上曰君之齿未也而又多爱黜乃乱也楚国之举恒在少者且是人也蠭目而豺声忍人也不可立也弗听既又欲立王子职而黜大子商臣商臣闻之而未察告其师潘崇曰若之何而察之潘崇曰享江芈而勿敬也从之江芈怒曰呼役夫宜君王之欲杀女而立职也告潘崇曰信矣潘崇曰能事诸乎曰不能能行乎曰不能能行大事乎曰能冬十月以宫甲围成王王请食熊蹯而死弗听丁未王缢諡之曰灵不瞑曰成乃瞑穆王立以其为大子之室与潘崇使为大师且掌环列之尹】
　　集说【何氏休曰楚无大夫言世子者甚恶世子弑父之祸也不言其父言其君者君之于世子有父之亲有君之尊言世子者所以明有父之亲言君者所以明有君之尊又责臣子当讨贼也　啖氏助曰楚僭号已乆世子必不誓于天子今以商臣之逆故特书世子以明其罪　刘氏敞曰谷梁曰日髠之卒所以谨商臣之弑也非也即不日者乃不谨商臣之弑乎　王氏葆曰頵亦弑其兄熊囏而得位者终不免商臣之祸天道好还岂不昭然　陈氏傅良曰楚国未志其志頵何世子弑君不可以楚不志也　家氏翁曰子上之言忠矣楚成能用之岂有是乎有国家者可不知所戒　王氏锡爵曰传谓諡灵弗瞑改成乃瞑君薨举諡常在葬时安得諡于未殡之日此左氏之凿也】
　　【案唐郭瑜对世子谓春秋义存襃贬以善恶为劝戒故商臣千载而恶名不灭此正合于圣人之旨所谓春秋成而乱臣贼子惧也天性仁爱故卒不忍读耳非瑜误陈经义以春秋为可废也胡深贬其说谓身后恶名不足以系乱贼之邪志而惩于为恶又曲引董子之论寛簒弑严首恶累数楚成之罪而以商臣爲不待贬是乱春秋之名分失轻重之权衡也故不录】
　　公孙敖如齐
　　左传【穆伯如齐始聘焉礼也凡君即位卿出竝聘践修旧好要结外援好事邻国以衞社稷忠信卑让之道也忠徳之正也信徳之固也卑让徳之基也】
　　集说【何氏休曰书者讥防娶吉凶不相干　髙氏闶曰防晋归而复聘齐鲁人于是两事齐晋且圗婚于齐故也　汪氏克寛曰左氏于凡诸侯朝聘悉以为礼既不察其不能谨天下之通防又不考其尊周交邻之疏数僖公三十年宰周公来聘而公子遂报聘于京师且初聘于晋此年毛伯锡命则得臣徃拜而敖亦初聘于齐比事以观不贬而恶自见】
　　【案诸侯在防惟不亲与于会盟耳若使臣以徃未为不可邦交有常期徃来有定礼三年之乆安能杜卦疆絶賔礼耶权衡驳左氏太过惟汪氏以尊周交邻之疏数为言似亦有理故与左氏竝存】附录左传【殽之役晋人既归秦帅秦大夫及左右皆言于秦伯曰是败也孟明之罪也必杀之秦伯曰是孤之罪也周芮良夫之诗曰大风有隧贪人败类听言则对诵言如醉匪用其艮覆俾我悖是贪故也孤之谓矣孤实贪以祸夫子夫子何罪复使爲政】
　　【丙襄王二申十七年】二年【晋襄三年齐昭八年衞成十年蔡庄二十一年郑穆三年曹共二十八年陈共七年桓十二年宋成十二年秦穆三十五年楚穆王商臣元年】
　　春王二月甲子晋侯及秦师战于彭衙秦师败绩【彭衙杜注冯翊郃阳县西北有彭衙城在今陜西西安府白水县东北六十里汉于此置衙县】
</div>
    <div class="pagination">
<a href="钦定春秋传说汇纂_page38.html">上一页</a><span>...</span><a href="钦定春秋传说汇纂_page34.html">34</a><a href="钦定春秋传说汇纂_page35.html">35</a><a href="钦定春秋传说汇纂_page36.html">36</a><a href="钦定春秋传说汇纂_page37.html">37</a><a href="钦定春秋传说汇纂_page38.html">38</a><span class="current-page">39</span><a href="钦定春秋传说汇纂_page40.html">40</a><a href="钦定春秋传说汇纂_page41.html">41</a><a href="钦定春秋传说汇纂_page42.html">42</a><a href="钦定春秋传说汇纂_page43.html">43</a><a href="钦定春秋传说汇纂_page44.html">44</a><span>...</span><a href="钦定春秋传说汇纂_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
