<!DOCTYPE html>
<html>
 <head>
  <meta charset="utf-8"/>
  <title>
   春秋胡传附录纂疏 - 第 15 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋胡传附录纂疏 - 第 15 页/共 22 页
  </h1>
  <div class="content">
   春秋胡传附録纂疏卷十七
&lt;经部,春秋类,春秋胡传附录纂疏&gt;
　　钦定四库全书
　　春秋胡传附录纂疏卷十八
　　元　汪克寛　撰
　　宣公下
　　【甲定王子十年】十有二年【晋景三齐顷二卫穆三蔡文十五郑襄八曹文二十一陈成二桓四十宋文十四秦桓八楚庄十七】春陈灵公【公羊传讨此贼者非臣子也何以书君子辞也楚已讨之矣臣子虽欲讨之而无所讨也杜氏曰贼讨国复二十二月然后得】
　　讨贼者非臣子也何以书【据卫桓齐襄本国臣子讨贼而书】天下之恶一也【庄十二石祁子云云】本国臣子或不能讨而上有天王下有方伯又其次有四邻有同盟有方域之诸侯有四夷之君长【上声】与凡民皆得而讨之【据礼臣弑君子弑父凡在官者与在宫者皆得杀之无赦】所以明大伦存天理也征舒虽楚讨之陈之臣子亦可以释怨矣故得书君子词也【愚按君子之心无私故讨贼不间内外葢恶恶者天下之同情也】
　　楚子【庄】围郑【襄左传厉之役郑伯逃归自是楚未得志焉郑既受盟于辰陵又徼事于晋春楚子围郑三月克之入自皇门至于逵路郑伯肉袒牵羊以逆曰孤不天不能事君使君懐怒以及敝邑孤之罪也敢不惟命是听其俘诸江南以实海滨亦唯命其翦以赐诸侯使臣妾之亦唯命若惠顾前好不泯其社稷使改事君君之惠也左右曰得国无赦王曰其君能下人必能信用其民矣退三十里而许之平潘尫入盟子良出质】
　　按公羊传【去声】例战不言伐围不言战入不言围灭不言入书其重者【见庄十年】楚子县陈盖灭之矣而经止书入其于郑也入自皇门至于逵道【左传作逵路公羊作路衢】盖即其国都矣而经止书围曷为悉从轻典不着其凭陵诸夏之罪乎上无天王下无方伯天下诸侯有臣弑君子弑父诸夏不能讨而荆楚能讨之春秋取大节略小过【刘氏曰春秋畧小善而优大节】虽如楚子凭陵上国近造【去声】王都之侧犹从末减于以见【音现】诛臣讨贼子正大伦之为重也【愚按据左氏公羊所记郑襄公屈服于楚礼卑辞巽以求免则楚之凌暴亦甚矣然其能不听左右之言而退师许平薄于利而不要其土则比于狡焉思启封疆者犹有改过迁善之美意也髙氏曰封陈侯者非楚本谋也不善而能改也故书入与郑平者楚本谋也不为利谋所诱故书围】
　　夏六月乙卯晋【景】荀林父帅师及楚子【庄】战于邲晋师败绩【邲音弼左传晋师救郑荀林父将中军先縠佐之士防将上军郤克佐之赵朔将下军栾书佐之赵括赵婴齐为中军大夫巩朔韩穿为上军大夫荀首赵同为下军大夫韩厥为司马及河闻郑既及楚平桓子欲还曰无及于郑而民焉用之随武子曰善防闻用师观衅而动见可而进知难而退军之善政也子曰不可晋所以伯师武臣力也今失诸侯不可谓力有敌而不从不可谓武由我失伯不如死以中军佐济韩献子谓桓子曰彘子以偏师陷子罪大矣子为元帅师不用命谁之罪也失属亾师为罪已重不如进也事之不捷恶有所分与其专罪六人同之不犹愈乎楚子北师次于郔将饮马于河而归闻晋师既济王欲还嬖人伍参欲战言于王曰晋之从政者新未能行令其佐先縠刚愎不仁未肯用命其三帅者专行不获聴而无上众谁适从此行也晋师必败且君而逃臣若社稷何王病之次于管以待之楚少宰如晋师曰寡君此行也将郑是训定岂敢求罪于晋二三子无淹久随季对曰昔平王命我先君文侯曰与郑夹辅周室毋废王命今郑不率寡君使羣臣问诸郑岂敢辱候人彘子以为谄使赵括从而更之曰行人失辞寡君使羣臣迁大国之迹于郑曰无避敌羣臣无所逃命楚子又使求成于晋晋人许之盟有日矣楚许伯御乐伯摄叔为右以致晋师晋魏锜求公族未得而怒欲败晋师请致师弗许请使许之遂往请战而还赵防求卿未得且怒失楚之致师者请挑战弗许请召盟许之与魏锜皆命而往晋人惧二子之怒楚师也使以軘车逆之潘党望其尘使骋而告曰晋师至矣楚人亦惧王之入晋军也遂出陈孙叔曰进之宁我薄人无人薄我遂疾进师车驰卒奔乗晋军桓子不知所为鼓于军中曰先济者有赏中军下军争舟舟中之指可掬也晋师右移上军未动工尹齐将右拒卒以逐下军潘党率防阙四十乗从唐侯为左拒以从上军随季曰楚师方壮若萃于我吾师必尽不如收而去之分谤生民不亦可乎殿其卒而退不败楚熊负覊囚知防知庄子以其族反之防武子御下军之士多从之射连尹襄老获之载其尸射公子谷臣囚之以二者还及昏楚师军于邲晋之余师不能军宵济亦终夜有声楚重至于邲遂次于衡雍祀于河作先君宫告成事而还公羊传庄王伐郑胜于皇门放乎路衢郑伯肉袒左执茅旌右执鸾刀以逆庄王曰寡人无良边陲之臣以干天祸是以使君王沛焉辱致敝邑君如矜此丧人锡之不毛之地使帅一二耋老而绥焉请唯君王之命庄王曰君之不令臣交易为言是以使寡人得见君之玉面而微至乎此庄王亲自守旌左右防军退舍七里将军子重谏曰南郢之与郑相去数千里诸大夫死者数人厮役扈养死者数百人今君胜郑而不有无乃失民臣之力乎庄王曰古者杅不穿皮不蠧则不出于四方是以君子笃于礼而薄于利要其人而不要其土告从不赦不祥吾以不祥道民灾及吾身何国之有既则晋师之救郑者至曰请战庄王许诺将军子重谏曰晋大国也王师淹病矣君请勿许也庄王曰弱者吾威之强者吾辟之是以使寡人无以立乎天下令之还师而逆晋冦庄王鼓之晋师大败晋众之走者舟中之指可掬矣谷梁传绩功也功事也日其事败也杜氏曰邲郑地张氏曰地谱郑州城下管城县有邲城在县南愚按管城县属今汴梁路郑州】
　　战而言及主乎是战者也【何氏曰序林父于上罪起其事言及者明晋汲汲欲败楚尔】按左氏晋师救郑经既不以救郑书矣【愚按不书救者以其缓不及事无救患之实耳或谓不书救郑是予楚以伯然晋文晋悼之伯书楚人救卫救郑岂不予晋以伯乎】又不言楚晋战于邲而使晋主之何也陈人弑君晋不讨贼而楚能讨之楚人围郑亦既退师与郑平矣而又与之战则非观衅【许靳反】之师也故释楚不贬而使晋主之独与常词异乎【据楚成救郑则书宋公及楚人战于楚得臣救卫则书晋侯齐宋秦师及楚人战于城濮今此晋救郑当书楚及晋战】按邲之役六卿并在大夫司马皆具官不欲【子小反】民者三帅也违命济师者先縠也而独罪林父何也尊无二上定于一也古者仗钺临戎专制阃外【南史沈庆之阃外之事将军所得专制李卫公问对古者出师命将授之以斧曰从此至天将军制之又授之以钺曰从此至地将军制之】虽君命有所不受【史穰苴传将在军虽君令有所不受前周亚夫上劳军至细栁不得入曰军中但闻将军令不闻天子诏上曰此真将军矣唐段志传与宇文士及勒兵卫章武门太宗夜遣使至志曰军门不夜开使者示手诏志曰夜不能辨帝叹曰周亚夫何以加之】况其属乎栾书救郑军帅之欲战者八人武子遂还【音旋】众不敢遏【成六救郑遂侵蔡楚师救蔡御诸桑隧赵括赵同欲战请于栾武子武子将许之知庄子范文子韩献子谏曰不可或谓武子曰子之佐十一人其不欲战者三人而已武子曰善钧从众夫善众之主也三卿为主可谓众矣从之不亦可乎乃遂还】偪【甫目反又彼力反】阳之举匄【古害反】偃二将【去声】皆请班师荀防令曰七日不克必尔乎取之遂下偪阳【襄十诸侯之师久于偪阳荀偃士匄言于荀防曰请班师知伯怒曰云云偃匄帅士卒攻偪阳亲受矢石遂灭偪阳】林父既知无及于郑焉【音烟】用之矣诸帅又皆信然其防先縠若独以中军佐济者下令三军无得动按军法而行辟【音僻】夫岂不可既不能令乃畏失属亡师之罪而从韩献子分恶之言【朱子语问左传分谤事曰近世士大夫多是如此只要徇人情如荀林父邲之役先縠违命而济乃谓与其专罪六人同之是何等见识当时为林父者只合按兵不动召先縠而诛之】知难而冒进是弃晋师于谁责乎故后诛先縠不去【上声】其官此称败绩特以林父主之也【通防邲之战先縠赵防实败晋师而独书林父者责元帅也武侯祁山之战违命于街亭者马谡也失于箕谷者邓芝也而武侯深自刻责以为咎皆在已此亦春秋统一之义也任归于一者责有所归权分于下者众无适从吴楚既反汉用条侯以梁王之贵太后之尊交请救援条侯谨守便宜竟破七国唐六道重兵攻围淮蔡久而无功及裴度视师虽韩亦舆疾督战遂擒元济代宗以九节度之师围庆绪不立元帅一夕而溃其成败之绩岂不着明也哉张氏曰经以林父及之者言林父之为志乎此战也盖晋不能讨陈乱已失王纲军政之本乃欲恃力以争郑不知楚庄既讨陈乱则师出有名而所以施于郑者又进退得宜勇怯中节林父上不能辅君讨乱以行盟主之大义而此行本为救郑而郑已服楚士縠之徒恃强专制故林父虽知楚之不可敌而不能制诸帅之从楚师考公羊则知楚之所以胜考左氏则知晋之所以败此春秋所以不书救郑而特以林父主此战着其败师之罪也陈氏曰以大夫敌君于是始鞌之战不惟敌君且盟齐于师矣永嘉吕氏曰自楚执讨贼之权于是陈为楚有郑不堪楚之屡伐而受盟辰陵然曰与其来者可也则犹不纯乎从楚也故徼事于晋晋既不能有陈而仅争郑则邲之一战中外胜负之一决也自邲之败而楚伐宋横行于中国而莫制矣愚按林父身为元帅始既不能禁副属之违令而专行终又不能躬帅士卒冒矢石而力战乃鼓于军中倡为弃甲曵兵之败则丧师之罪不责林父而诿于谁乎然楚君大夫与中国战皆贬书人故楚成于得臣于城濮囊瓦于栢举并书人惟此书晋荀林父帅师以敌楚子者尊中国而抑中外故不以林父之有罪而贬之也之战贬楚子此不贬者楚成设诈禽宋公扵乗车之防以伐其国又乗胜不悛而败宋于则与楚庄为中国之所不能为者异矣○陆氏曰公羊云大夫不敌君此其称名氏以敌楚子何不与晋而与楚为礼也按此因得臣与晋侯战称人遂穿凿为此説尔刘氏曰子玉不见名氏林父见名氏皆为不敌君可怪也哉】
　　秋七月○冬十有二月戊寅楚子【庄】灭萧【左传楚子伐萧宋华椒以蔡人救萧萧人囚熊相宜僚及公子丙王曰勿杀吾退萧人杀之王怒遂围萧萧溃杜氏曰萧宋附庸国】假于讨贼而灭陈春秋以讨贼之义重也末减而书入恶【去声】其贰已而入郑春秋以退师之情恕也末减而书围与人为善之徳宏矣至是肆其强暴灭无罪之国其志已盈虽欲赦之不得也故传【去声】称萧溃经以灭书防【都反】其罪也孟子曰以力假仁者霸霸必有大国楚庄盖以力假仁不能久假而遽归者也建万国亲诸侯者先王之政【易比卦大象】兴灭国絶世者仲尼之法【论语】今乃灭人社稷而絶其祀亦不仁甚矣萧既灭亡必无赴者何以得书于鲁史楚庄县陈入郑大败晋师于邲莫与校者不知以礼制心至于骄溢克伐怨欲皆得行焉遂以灭萧告赴诸侯矜其威力以恐中国耳孟子定其功罪以五霸为三王之罪人春秋史外传心之要典推此类求之斯得矣【髙氏曰楚既得陈郑又败晋师遂深入中国凭陵诸夏灭人之国书以着其暴也愚按楚庄灭萧所以逼宋而胁中国诸侯之服已也】
　　晋【景】人宋【文】人卫【穆】人曹【文】人同盟于清丘【此大夫同盟之始左传晋原縠宋华椒卫孔达曹人同盟于清丘曰恤病讨贰程子传晋为楚败诸侯惧而同盟既而皆渝故书人以贬之杜氏曰清丘卫地在濮阳县东南张氏曰地谱今濮州临濮县东南有清丘愚按今临清县也】书同盟志同欲也【杨士勋曰新城书同传云同外楚则清丘亦是外楚省文也】或以恶【去声】其反覆【音福】而书同盟非也春秋不贵盟誓自隠公始年书仪父盟蔑宋人盟宿已不实言矣【七年伐邾渝蔑之盟十年伐宋渝宿之盟】奚待清丘然后恶其反覆乎清丘载书恤病讨贰口血未干【音干】败【必迈反】其盟好【上声】所谓不待贬而恶见【音现】者也又奚必人诸国之卿然后知反覆之可罪乎楚既入陈围郑大败晋师伐萧灭之凭陵中国甚矣为诸侯计者宜信任仁贤修明政事自强【上声】于为善则可以保其国耳曾不是图而刑牲歃血要质神蕲【音祈】以御楚谋之不臧孰大于是故国卿贬而称人讥失职也原縠违命丧【去声】师乃晋国罪人而主兹盟约所信任者皆可知矣【家氏曰幽之同盟内外大小翕然来同齐伯之方盛也新城之同盟诸侯散者复合晋伯之渐衰也清丘之同盟异者众而同者鲜晋不复可言伯矣而春秋于四国之为此防犹以同盟书嘉其不以胜负为从违舍燎原强盛之楚从丧败方新之晋是故犹许之以同盟然视于幽之同则不可同日语矣愚按新城之同晋以赵盾主盟清丘之同复以四国之大夫盟齐盟所以一天下之心而晋以大夫尸之又其甚而诸侯之大夫与焉伯业之不振宜矣○刘氏曰左氏云卿不书不实其言也夫春秋之世不实其言者众矣奚独此耶且华椒不宜被贬】
　　宋【文】师伐陈【成】卫【穆】人救陈【左传宋为盟故伐陈卫人救之孔达曰先君有约言焉若大国讨我则死之】
　　陈有弑君之乱宋不能讨而楚能讨之虽曰县陈寻复【扶又反】封之其徳于楚而不贰未足责也宋人不能内自省徳遽以大众伐之非义举矣卫人救陈背【音佩】盟失信而以救书者见【音现下同】宋师非义陈未有罪而受兵为可恤也且谋国失图妄兴师旅无休息之期则乱益滋矣其以救书意在责宋也若卫叛盟则不待贬絶而恶自见矣【髙氏曰书卫救陈者所以罪宋也然卫方盟于清丘而反救陈救虽义事而有背盟之恶故称人愚按清丘之载书恤病讨贰而宋之讨陈卫之救陈皆非春秋所与者不度徳不量力而啓衅于强楚渝盟失信以从简书名虽是而实则非矣】
　　【乙定王十丑一年】十有三年【晋景四齐顷三卫穆四蔡文十六郑襄九曹文二十二陈成三杞桓四十一宋文十五秦桓九楚庄十八】春齐【顷】师伐莒【季佗公作伐卫左传莒恃晋而不事齐故也临川吴氏曰齐以彊凌弱而伐莒十一年之伐称齐人此称齐师者甚其动大众而伐小国也○愚按公羊作伐卫证之经文前后皆无齐卫交怨之事而于莒则四年平之不肯而鲁伐之十一年齐又伐之则此为伐莒无疑矣】○夏楚子【庄】伐宋【文左传以其救萧也】
　　楚人灭萧将以胁宋诸侯惧而同盟为宋人计者恤民固本轻徭薄赋使民效死亲其上则可以待敌矣计不出此而急于伐陈攻楚与国非防也故楚人有词于伐而得书爵【张氏曰天下无道小役大弱役强宋不知屈伸消长之道而欲以区区之力强中国由此致伐愚按文定责宋特讥其启致兵之衅失保国之防非以楚之凌中国为无罪也盖不待贬絶而恶自见耳○刘氏曰左氏曰清丘之盟唯宋可以免焉然则十二年不当贬华椒自相伐矣】
　　秋螽【杜氏曰为灾故书】○冬晋【景】杀其大夫先縠【縠戸木反谷作谷音同左赤狄伐晋及清先縠召之也晋人讨邲之败与清之师归罪于先縠而杀之尽灭其族】
　　先縠违命大败晋师元帅不能用钺已失刑矣今又重【去声】有罪焉【谓召赤狄】晋人治其罪而戮之义也为称国以杀而不去【上声下同】其官夫兵者安危所系有国之大事也将【去声下同】非其人则败虽得其人使亲信间【去声】之则败以刚愎【皮逼反】不仁者防焉而莫肯用命则败凡此三败君之过也河曲之战赵穿独出而臾骈之谋不用【文十二秦伐晋晋人御之臾骈曰秦不能久请深垒固军以待之赵穿怒曰裹粮坐甲固敌是求独以其属出宣子曰秦获穿也乃皆出战】济泾而次栾黡【于斩反】欲东而荀偃之令不行【襄十四诸侯之大夫从晋伐秦济泾至于棫林荀偃令曰鸡鸣而驾塞井夷灶唯余马首是瞻栾黡曰余马首欲东乃命大还】今林父初将中军乃以先縠佐之使敌国谋臣知其从政者新未能行令谁之过欤故称国以杀不去其官罪累【去声】上也【髙氏曰邲之役三帅皆欲还先縠固请战遂及于败至是以为讨然释赵防魏锜不讨而独诛先縠为政不平杀者不受治矣又族灭之恶之甚也张氏曰越椒将攻王而楚庄尚思子文之治楚而复克黄之所先縠先轸之孙而灭其族盖晋之徳刑皆不足以敌楚矣】
　　【丙定王十寅二年】十有四年【晋景五齐顷四卫穆五蔡文十七郑襄十曹文二十三卒陈成四桓四十二宋文十六秦桓十楚庄十九】春卫【穆】杀其大夫孔达【左传清丘之盟晋以卫之救陈也讨焉使人弗去曰罪无所归将加而师孔达曰苟利社稷请以我説罪我之由缢而死卫人以説于晋而免遂告于诸侯曰寡君有不令之臣达搆我敝邑于大国既伏其罪矣敢告卫人以为成劳复室其子使复其位】
　　杀大夫而书名氏义不系于专杀也孔达弃信以危社稷卫人按其罪而诛之可也【通防孔达之死谋之不臧者也先君虽有约言若其有罪而大国见讨亦可践言不自省乎而况同盟口血未干即亢大国之讨以危其社稷乃以身死之求説于晋与自经于沟渎而莫之知者奚逺哉是时陈贰于楚为孔达计者若顾约言告之以不当贰可也】何以称国而不去【上声下同】其官用人谋国干犯盟主至于见讨谁之过欤称国以杀不去其官罪累【去声】上也春秋端本清源故书法如此【苏氏曰孔达则有罪矣而卫人用其言以干盟主故称国以杀陈氏曰孔达自杀而称国以杀其君意也】
　　夏五月壬申曹伯夀卒【文公也在位二十三年子卢嗣是为宣公】○晋侯【景】伐郑【襄左传晋侯伐郑为邲故也告于诸侯搜焉而还中行桓子之谋也曰示之以整使谋而来郑人惧使子张代子良于楚】
　　按左氏传为【并去声】邲【音弼】故也比【毗志反】事以观知其为报怨复雠之兵词无所贬者直书其事而义自见【音现】矣【张氏曰屈而知伸败而能改可以兴矣晋所以败由大义不明而争与国也今败未两嵗而复兴争郑之师故书晋侯以着其师之为报怨也髙氏曰晋救郑而败于邲郑遂即楚夫郑背晋即楚讨之正也然灵成以来文公之泽寖防干戈日寻积而至于蜀之盟而春秋之变极矣岂特失郑而已乎】
　　秋九月楚子【庄】围宋【文左传楚子使申舟聘于齐曰无假道于宋及宋宋人止之华元曰过我不假道鄙我也鄙我亡也杀其使者必伐我伐我亦亡也亡一也乃杀之楚子闻之投袂而起屦及于窒皇剑及于寝门之外车及于蒲胥之市楚子围宋】
　　宋人要【于遥反】结盟誓欲以御楚已非持国之道轻举大众【子小反】民妄动又非恤患之兵特书救陈以着其罪明见伐之由也国必自伐然后人伐之凡事其作始也简其将毕也必巨易于讼卦曰君子以作事谋始【大象】始而不谋必至于讼讼而不竟必至于师【本序卦】若宋是矣始谋不臧至于见伐见围几亾其国则自取之也春秋端本故责宋为深若蛮荆围中国则亦明矣【临川吴氏曰宋前以救萧而见伐今又以杀楚使而受围楚之荐食上国宋之挑衅强夷俱可罪也愚按楚庄始而灭萧以逼宋继而伐宋以声其救萧之罪又遣使过宋不假道以激怒于宋而使杀之于是国君亲将环其国而攻之然则楚子之志在于凌暴中国以取威争伯其恶甚矣文定作屡责宋而不责楚者楚人凭陵中夏之罪显而易见而宋有致兵之由其罪未着也故备论之】
　　曹文公○冬公孙归父防齐侯【顷】于谷
　　夫礼别【笔列反】嫌明防制治于未自天子出者也列国之君非王事而自相防聚是礼自诸侯出矣以国君而降班失列下与外臣防以外臣而抗尊出位上与诸侯防是礼自大夫出矣【愚按大夫防诸侯始于单伯防齐宋卫郑之君于鄄而后公孙敖防晋侯于戚至叔仲彭生防晋郤缺于承筐则大夫自为防矣大夫盟诸侯始于柔防宋公陈侯蔡叔盟于折而后公孙敖防宋公陈侯郑伯晋士縠盟于垂陇至公子遂防晋赵盾盟于衡雍则大夫自相盟矣然庄僖以下大夫未专政也文宣以下大夫始专政矣】君若赘旒【公羊襄十六注赘系属之辞旒旂旒以旂旒为喻者为下所执持】陪臣执命岂一朝一夕之故其所由来渐矣故易于坤之初六曰驯致其道至坚冰也易言其理春秋见【音现】诸行事若合符节可谓深切着明矣【张氏曰鲁素事齐而宣公之立公子遂立之故其父子常亲于齐而齐亦不复计等列之不班从而与之防也非礼甚矣王氏曰遂以不正而立宣公公以不正而任其子归父此年防齐侯明年防楚子见公与之深也诸侯失政自宣公始大夫专政自归父始】
　　【丁定王十卯三年】十有五年【晋景六齐顷五卫穆六蔡文十八郑襄十一曹宣公庐元年陈成五桓四十三宋文十七秦桓十一楚庄二十】春公孙归父防楚子【庄】于宋【文左传孟献子言于公曰小国之免于大国也聘而献物于是有庭实旅百朝而献功于是有容貌采章嘉淑而有加货谋其不免也诛而荐贿则无及也今楚在宋君其图之公説归父防楚子于宋】
　　楚子不假道于宋以启衅端而围之陵蔑中华甚矣【襄陵许氏曰楚围宋之威振及鲁矣】诸侯纵不能畏书攘夷狄存先代之后严兵固圉以为声援【去声】犹之可也乃以周公之裔千乗【去声】之国谋其不免至于荐贿不亦鄙乎若此类圣人不徒笔之于经也比【毗至反】事以观则知中国夷狄盛衰之由春秋经世之略矣【陈氏曰吾大夫始特防楚也朱子语公孙归父防楚子于宋宋人及楚人平春秋责其叛中国而从僭乱尔罪其贰伯非是春秋岂率天下诸侯以从三王之罪人哉】
　　夏五月宋【文】人及楚【庄】人平【左传春宋使乐婴齐告急子晋晋侯欲救之伯宗曰不可天方授楚未可与争五月楚师将去宋申犀稽首于王之马前曰毋畏知死而不敢废王命王弃言焉王不能答申叔时曰筑室反耕者宋必聴命从之宋人惧使华元夜入楚师登子反之牀曰寡君使元以病告曰敝邑易子而食析骸而爨虽然城下之盟有以国毙不能从也去我三十里唯命是聴子反惧与之盟而告王退三十里宋及楚平华元为质盟曰我无尔诈尔无我虞公羊传庄王围宋军有七日之粮耳扵是使司马子反乗堙而窥宋城宋华元亦乗堙而出见之司马子反曰子之国何如华元曰惫矣易子而食之析骸而炊之子反曰嘻甚矣惫虽然是何子之情也元曰吾闻君子见人之厄则矜之小人见人之厄则幸之吾见子之君子也是以告情于子也子反曰诺勉之矣吾军亦有七日之粮耳尽此不胜将去而归耳揖而去之反于庄王王曰何如子反曰惫矣易子而食之析骸而炊之庄王曰嘻甚矣惫虽然吾今取此然后而归耳子反曰臣已告之军有七日之粮耳庄王怒子反曰以区区之宋犹有不欺人之臣可以楚而无乎是以告之也庄王曰诺舍而止虽然吾犹取此然后归耳司马子反曰然则君请处于此臣请归耳荘王曰子去我而归吾孰与处于此吾亦从子而归耳引师而去之此皆大夫也其称人何贬曷为贬平者在下也谷梁传平者成也】此华【去声】元子反二国之卿其称人何贬也【赵氏曰皆书人两贬之也】春秋贱欺诈恶【去声】侵伐二卿不爱其情释怨解纷使宋无亾国之忧楚无灭国之罪功亦大矣宜在所褒何以贬也善则称君过则称已则民作忠【见坊记】今二卿自以情实私相告语【去声】取必于上以成平国之功而其君不预知焉非人臣之义也【董子曰子反与华元平是内专政而外擅名也】世衰道微暴行【去声】交作君有聴于臣父有聴于子夫有聴于妇中国有聴于外域仲尼所为【去声】惧春秋所以作也故平以解纷【啖氏曰和而不盟曰平】虽其所欲而平者在下则大伦紊矣圣人明其道不计其功故褒贬如此然则臣而有安国家利社稷者専之不可乎曰専之而可者谓境外也【公羊庄十九出竟有可以安社稷利国家者则専之可也】子反在君之侧无奏报之难机防之失奚急于平而专之若是哉或曰子反攘善则知其罪矣华元救国急难【去声】而纾其情实何尤焉夫宋先代之后武王所封以备三恪【本作愙敬之如宾客也左传注武王克商封虞夏商之后】横【去声】见侵偪非有可灭之罪也若以大义责之曰子为上卿不能恤小助桀为虐陵我郊保围我城郭欲灭我社稷纵子得之何面目见中华之士乎使子反果忠楚庄果贤必为【去声】义动退师止众结盟而反矣何必轻见【音现】情实蹈不测之险乎【宋氏曰及者汲汲也是宋人汲汲求楚之平也】后世羊陆效其所为交欢边境而议者以为非纯臣也知春秋之法矣【晋书羊祜与吴陆抗对境使命交通抗遗祜酒祐馈抗药时谓华元子反复见于今朱子语羊陆相遗问只是敌国相倾之谋陈氏曰凡平不书必关于天下之故也而后书有与楚平者矣文九年陈平不书宣十年郑平不书至宋始书之僖二十四年宋尝及楚平矣至庄王始书之必宋从楚必庄王得宋天下将有南北之势春秋特致意焉永嘉吕氏曰晋与楚争陈楚讨少西氏之而陈在楚宇下矣晋与楚争郑邲之战败而郑又在楚宇下矣宋伐陈而卫救之则卫又贰于楚归父防于宋而鲁又即于楚楚之围宋军罢食尽而将去矣宋人告急晋不能出师以援之宋及楚平岂得已哉书曰宋及楚人平以见中国之无伯也以见外域之恣横也以见诸侯之有畏于楚而莫有能救之者也○刘氏曰公羊云大其平乎已也非也臣无专美古今之也子反何不退与其君谋而擅与宋平乎谷梁云平称众上下欲之也非也暨齐平何以不曰暨齐人平乎又云外平不道以吾人之存焉道之也非也宋幸得平以告诸侯故鲁史有其事耳】
　　六月癸卯晋【景】师灭赤狄潞氏以潞子婴儿归【左传晋侯将伐潞诸大夫皆曰不可酆舒有三儁才不如待后之人伯宗曰狄有五罪儁才虽多何焉荀林父败赤狄于曲梁灭潞晋侯使赵同献俘于王杜氏曰潞氏赤狄之别种子爵也张氏曰今潞州潞城县愚按潞州今属平阳路】
　　其称日谨之也上卿为主将【去声】略而称师者着其暴也【陈氏曰灭国之大夫称人贬也故荀林父灭潞氏随防灭甲氏皆不书】灭而举号及氏者减见灭之罪着灭者之甚不仁也潞婴儿不死社稷比于中国而书爵者免婴儿之责词也然则攘外域安诸夏非耶徐夷并兴东郊不开伯禽征之【书费誓】玁【音险】狁孔炽侵镐【合老反】及方宣王伐之【诗小雅六月】楚人侵郑近在王畿齐侯攘之【僖四】皆门庭之防不可纵而莫御者也虽御之亦不极其兵力殄灭之无遗育也【书盘庚】今赤狄未尝侵掠晋境非门庭之冦而恃强暴以灭之其不仁甚矣春秋所以责晋而略狄也又有异焉者夫伐国之要讨其罪人斯止矣按左氏潞子夫人晋景公之姊也酆舒为政而杀之又伤潞子之目则酆舒者罪之尤也为晋计者执酆舒轘【音患】诸市立黎侯【左传弃仲章而夺黎氏地】安定潞子改纪其政而返则诸狄服疆域安矣今乃利狄之土【左传晋侯治兵于稷以畧狄土】灭潞氏以其君归何义乎春秋所以责晋而略狄也【髙氏曰是时楚肆其彊围宋逾年晋不能救而反灭狄利其土地亦怠于忧中国矣愚按晋景公防狄于櫕函而不讨陈灭赤狄潞氏而不救宋汲汲于赤狄而中国不可以言伯矣永嘉吕氏曰外域屡侵中国晋景灭之似也然楚之围宋歴三时而不解晋不能兴兵往救而徒加兵于狄今年书晋师灭赤狄潞氏以潞子婴儿归明年书晋人灭赤狄甲氏及留吁观宋人之告急晋侯欲救之而伯宗方以纳污藏疾自诿及晋侯之欲伐狄诸大夫皆以为不可而伯宗乃曰后之人或者将敬奉徳义若之何待之呜呼是诚何心哉其为谋不过凌弱畏强耳不得志于楚乃求得志于狄晋侯以是赏桓子又以是赏士伯又献狄俘于周君臣之间矜然徳色何暇谋及楚哉备书而义自见矣○刘氏曰公羊云潞子之为善也躬足以亾耳非也夷狄之君称子周礼也非为善而亡也盖迷于有爵耳谷梁云夷狄不日又曰其曰潞子贤也亦非也岂有国灭身虏而得为贤哉】
　　秦【桓】人伐晋【景左传秦桓公伐晋魏颗败秦师于辅氏获杜回髙氏曰自二年秦师伐晋晋不报秦今十四年矣此复来伐者乗晋兵畧狄土而闚其虚也故贬而人之】○王【定】札子杀召伯毛伯【召音邵左传王孙苏与召伯毛伯争政使王子捷杀召戴公及毛伯卫杜氏曰王札子王子札也经文倒札字】
　　王臣有书字而言子者王季子是也有书子而系【音】名者王子虎是也此称王札子者谷梁以为当上之词也【何氏曰天子不言子弟故变文王札恶天子不以礼尊之而任以权王氏曰变文先名若王猛然髙氏曰矫王命以杀大臣宜名之以着其罪然书札而不书王子则与内臣柔溺之类无异书王子札则与王子虎无异故变文以别之】其为当上之词者矫王命以杀之也为天下主者天也天者君也君之所司者命也为人臣而侵其君之命则不臣为人君而假其臣以命则不君君不君臣不臣天下所以倾也【并谷梁】邢侯专杀雍子于朝叔向【上声】以杀人不忌为贼请施邢侯君子以为义【见左传昭十四晋邢侯与雍子争田叔鱼蔽罪邢侯邢侯怒杀叔鱼雍子于朝叔向曰杀人不忌为贼邢侯専杀其罪一也乃施邢侯仲尼曰义也夫】王札子之罪当服此刑而天王不能施之无政刑矣何以保其国而不替乎【通防问陆淳以为王子札曰读经当防大防有疑处且阙之圣人之意只是罪挟王命专杀耳蜀杜氏曰桓襄之前列国诸侯交相战伐列国不禀王命也至此而王臣有相杀者内之卿士不奉王命也襄陵许氏曰拓跋魏世髙欢覩张彛之变而生心梁武在位王侯专杀政法不施遂以亡无惑乎周之无以令天下也○赵氏曰公羊云王札子者长庶之号也此穿凿耳刘氏曰谷梁云不言其何也两下交杀也非也凡杀大夫称其者皆君也岂可云王札子杀其大夫召伯毛伯乎】
　　秋螽
　　人事感于此则物变应【去声下同】于彼宣公为国虚内以事外【何氏曰虚内务恃外好】去【上声】实而务华烦于朝防聘问赂遗【去声】之末而不知务其本者也故戾气应之六年螽七年旱十年大水十有三年又螽十有五年复【扶又反】螽府库匮仓廪竭调【去声】度不给而言利尅民之事起矣【张氏曰自六年至今三遇虫灾而加之以水旱此宣公不修徳节用爱人之所感也】
　　仲孙蔑防齐【顷】髙固于无娄【公作牟娄杜氏曰无娄邑王氏曰隠四年莒伐取牟娄即其地】
　　礼之始失也诸侯非王事而自相防也无以正之不自天子出矣然后诸侯与大夫防【详见文元防戚注】又无以正之然后大夫与大夫防【详见文八盟衡雍注】礼亦不自诸侯出矣田氏簒齐【史齐世家康公十九年陈恒曾孙田和始为诸侯迁康公海滨】六卿分晋【史晋世家静公二年魏武侯韩哀侯赵敬侯灭晋而三分其地静公迁为家人】三家专鲁理固然也不能辨于早后虽欲正之其将能乎【髙氏曰齐侯在谷则公孙归父防之齐卿在无娄则仲孙蔑防之盖公主齐久矣幸晋楚之争而不我及也忽焉而平楚宋俾归父请于齐侯齐侯则疑我之从楚也蔑于是复防以脩旧好焉】
　　初税亩【左传非礼也谷出不遇借以丰财也公羊传初者何始也税亩者何履亩而税也何以书讥何讥尔讥始履亩而税也古者什一而借什一者天下之中正也多乎什一大桀小桀寡乎什一大貉小貉什一行而颂声作矣谷梁传初者始也古者什一借而不税初税亩非正也古者三百步为里名曰井田井田者九百亩公田居一私田稼不善则非吏公田稼不善则非民初税亩者非公之去公田而履亩十取一也以公之与民为已悉矣】
　　孟子曰耕者助而不税则天下之农皆悦而愿耕于其野矣书初税亩者讥宣公废助法而用税也【杜氏曰公田之法十取其一今又履其余亩复十収其一故哀公曰二吾犹不足遂以为常故曰初孙氏曰古者什一不税于民宣公奢泰国用不足又取私田以敛其一始什二而税也】殷制公田为助助者借也【朱子曰商人以六百三十亩之地画为九区区七十亩中为公田其外八家各授一区但借其力以耕公田而不复税其私田】周因其法为彻彻者通也【朱子曰周制一夫受田百亩而与同沟共井之人通力合作计亩均収大率民得其九公取其一故谓之彻鲁自宣公税亩又逐亩什取其一则为什而取二矣】其实皆什一也古者上下相亲上之于下则曰骏尔私终三十里【诗周颂噫嘻篇】惟恐民食之不给也下之于上则曰雨【去声】我公田遂及我私【诗小雅大田篇】惟恐公田之不善也故助法行而颂声作矣世衰道防上下交恶民惟私家之利而不竭力以奉公【刘向曰是时民患上力役于公田】上惟邦赋之入而不恻怛以利下水旱凶灾相而起公田之入薄矣所以废助法而税亩乎初者志变法之始也【通防什一天下之中正不可寡亦不可多也今宣公擅变先王之仁政而灭其所以为中于其国与民者既借其力以耕公田又理民田而税其私亩书曰初税亩者志乱常之始自是而不复矣】其后作丘甲【成元】用田赋【哀十二】至于二犹不足则皆宣公启之也故曰作法于凉【薄也】其犹贪作法于贪将若何【昭四浑罕云云】有国家者必欲克守成法而不变其必先务本乎【赵氏曰谷梁云非公之去公田而履亩十取一也盖公田之外又步其田十又税其一论语曰二吾犹不足是也愚按三代制田取民虽皆不过什一而其为法至周始详宻而周尽为人君者苟能谨守其中正之制则可以足国而民矣今宣公以簒得国既不能修徳以弭天灾而感水旱螽蝝之变又不能敛奢以节国用而贻饥馑空乏之忧于是一旦紊先王之制増税亩之法作法于贪其害有不可胜言矣易世而成公作丘甲而赋民之力有加于古迄春秋之终而哀公用田赋而民财民力殆无遗余皆肇于宣公之作俑也又使诸国效尤郑子产则作丘赋魏文侯则増租赋卒至暴秦开阡陌更赋税而先王之制穷今不复岂非宣公首祸以致然乎春秋书初者二初献六羽喜礼之复正也初税亩忧田制之变古也美恶不嫌同词】
　　冬蝝生【蝝悦全反公羊传蝝生何以书上变古易常应是而有天灾其诸则宜于此焉变矣谷梁传非灾也其曰蝝非税亩之灾也】
　　始生曰蝝既大曰螽【本何氏注】秋螽未息冬又生子灾重【去声】及民也而详志之如此者急民事谨天灾仁人之心王者之务也遇天灾而不惧忽民事而不修而又为繁政重赋以感之国之危无日矣【髙邮孙氏曰蝝者螽之子也春秋之秋夏时之夏春秋之冬夏时之秋也螽为灾于夏而蝝生于秋一嵗而再为灾故志也王氏曰蝝螽之子尔雅谓蝮蜪説者以为螽之有子不因牝牡腹中陶冶而自生故蝝曰蝮蜪皆蝗类故春秋记为灾○赵氏曰左氏云幸其不为物害而书之按此类生讫便为灾如蚕食叶也为秋中之螽未息冬又生子重重为灾故书耳】
　　饥
　　春秋饥嵗多矣【据隠公再书螟桓公再大水又螽庄公三大水无麦苗大无麦禾僖公不雨螽大旱文公三书歴三时不雨又螽成公大水哀公三书螽皆不书饥】书于经者三而宣公独有其二何也古者三年耕余一年之畜【勅六反】九年耕余三年之食虽有凶旱民无菜色是嵗虽螽蝝而遽至于饥者宣公为国务华去【上声】实虚内事外烦于朝防聘问赂遗【去声】之末而不敦其本府库竭矣仓廪匮矣水旱螽蝝天降饥馑亦无以振业贫乏矣经所以独两书饥以示后世为国之不可不敦本也【张氏曰宣两书饥一在大水之后一在螽蝝之后甚言国无蓄积而民无以生也家氏曰蝝生自一时而言也饥自一嵗而言也】
　　【戊定王十辰四年】十有六年【晋景七齐顷六卫穆七蔡文十九郑襄十二曹宣二陈成六杞桓四十四宋文十八秦桓十二楚庄二十一】春王正月晋【景】人灭赤狄甲氏及留吁【左传晋士防帅师灭赤狄甲氏及留吁铎辰献狄俘于王以黻冕命士防将中军且为太傅杜氏曰甲氏留吁赤狄之别种晋既灭潞氏今又尽其遗党】
　　按左氏董是役者士防也上将【去声】主兵其称人贬词也甲氏潞之余种【上声下同】留吁其残邑也【髙氏曰书及者所以别二族】春秋于外域攘斥之不使乱中夏则止矣伯禽征徐夷东郊既开而止【费誓序徐夷并兴东郊不开】宣王伐玁【音险】狁至于太原而止【诗六月薄伐玁狁至于太原注逐出之而已不穷追也】武侯征戎泸服其渠帅而止【蜀志诸葛亮传亮南征马谡曰若殄尽遗类非仁者之情也愿公服其心而已五月渡泸至南中斩雍闿闻孟获为夷汉所服募生致之既得七纵七擒获曰公天威也南人不复反矣遂平四郡】必欲尽殄灭之无遗种【盘庚殄灭之无遗育】岂仁人之心王者之事乎士防所以贬而称人也【家氏曰晋灭潞氏则曰讨有罪也既灭之矣而复用师不已是必欲穷极其党类尽夷灭之而后已夫岂仁人之所忍为故书人以贬之楚人围宋坐视不救诿曰鞭长不及马腹今灭潞氏又灭甲氏留吁可已而不已志存乎逐利而不能赴人之急谓诸侯何张氏曰晋自不得志于楚而一意用武于狄兼并其地防书人深贬之也薛氏曰櫕函之防未几而三灭狄大无信也】
　　夏成周【定】宣榭火【榭公作谢火公谷作灾左传人火之也凡火人火曰火天火曰灾公羊传成周者东周也宣谢者宣宫之谢也何以书记灾也】
　　成周天子之东都【杜氏曰成周洛阳何氏曰天下所名为东周名为成周者本成王所定名】宣榭宣王之庙也按吕大临【蓝田人字与叔程门髙弟】考古图有【皮变反】敦【音对】者称王格【至也】于宣榭呼内史防命【敦之铭曰拜稽首敢对休命用作朕皇考龚伯尊敦其眉寿万年无疆】是知宣榭者宣王之庙也【何氏曰周宣王之庙也至此不毁者有中兴之功】古者爵有徳禄有功必于太庙示不敢专也【书甘誓用命赏于祖】榭者射堂之制其堂无室以便射事故凡无室者皆谓之榭【尔雅室有东西厢曰庙无东西厢有室曰寝无室曰榭谓屋歇前】宣王之庙谓之榭者其庙制如榭也【通防月令疏但有大殿无室名曰榭】宣榭火何以书以宗庙之重书之也【愚按书外灾者五皆以国书盖灾及于宗庙朝市而非一处也独此书宣榭以天子宗庙之重纪之也以责王室不谨于火备虽人火焚之而弗能救忽慢先祖之罪着矣】贵戚擅杀大臣而天子不讨王室不复【扶又反】能中兴矣人火之天所以见戒乎【董仲舒刘向谓王札子杀召伯毛伯天子不能诛天戒之○刘氏曰公羊云外灾不书何以书新周也非也谷梁云周灾不志亦非也宋灾犹志况周灾乎来告则书尔髙邮孙氏曰公谷皆云乐器之所藏榭藏乐器则何独名宣乎愚按啖氏谓宣王庙当在王城然成周乃王城下都之总名分言之则涧水东水西为王城都邑在焉水东下都为成周商民居焉合言之则总曰成周故洛诰多士序言往营成周成周既成是也或谓原庙始于汉东周未应立宣王庙然诗称于周受命自召祖命书称王在新邑烝祭文王武王则洛邑岐周镐京皆有庙矣先王立庙盖有故也杜氏以为宣王讲武屋外传亦云榭不过讲军实窃疑宣王南征北伐讲武于此遂以为庙故其制如榭与宗庙不同张氏亦谓宣王复防诸侯于东都因存其庙古者祖有功故不毁是也二传谓乐器存焉非也周官守祧掌守先王先公之庙祧其遗衣服藏焉未闻藏乐也况榭既无室何以藏乐器乎】
　　秋郯伯姬来归
　　按左氏郯伯姬来归出也【啖氏曰内女见出皆书来归大其事也范氏曰为夫家所遣髙氏曰不能事舅姑为夫所出见弃而归也】内女出书之防者男女居室人之大伦也婚姻之礼废则夫妇之道苦淫辟【音僻】之罪多矣【见经解】复【扶又反】相弃背【音佩】丧【去声】其配耦【见小序】氓之诗所以刺卫【朱子传淫妇为人所弃而自叙其事以道其悔恨之意也】日以衰薄室家相弃【见小序】中谷有蓷【吐雷反】所以闵周【朱子传凶年饥馑室家相弃妇人览物起兴而自述其悲叹之辞也】易叙咸恒为下经首【程子传夫妇人伦之始所以下经首咸以恒男女交合而成夫妇故咸与恒皆二体合为夫妇之义】春秋内女出夫人归凡男女之际详书于防所以正人伦之本也其防微矣【赵氏曰为妇而出着其非也吕氏曰妇人既嫁而出人道之大者故书之薛氏曰参讥之也家氏曰女生而愿为有家故嫁者谓之归人道之常也见出而曰来归着其变也临川吴氏曰常事不书故归郯不书愚按春秋书郯伯姬叔姬来归所以讥父母之训育弗至致内女之妇徳有亏而亦责郯之君失齐家之道而弃其伉俪也然叔姬书卒书伯逆其丧归则叔姬之出必有不当絶者而郯伯姬不书卒不书丧归则出者与出之者其罪皆着矣】
　　冬大有年【谷梁传五谷皆熟为大有年】
　　程氏曰大有年记异也旱干【音干】水溢饥馑荐臻者灾也山崩地震彗孛【音佩】飞流者异也景星甘露醴泉芝草百谷顺成者祥也大有年上瑞矣何以为记异乎凡灾异庆祥皆人为所感而天以其类应【去声】之者也人事顺于下则天气和于上宣公弑立逆理伦水旱螽蝝饥馑之变相而作【七年大旱十年大水六年螽十三年又螽十五年螽又蝝生十年饥十五年大饥】史不絶书宜也独于是冬乃大有年所以为异乎【髙邮孙氏曰大者非常之辞有者不宜有也春秋书有年皆在桓宣之时圣人之意可知矣张氏曰宣公夺嫡而立王诛不加而天灾饥馑之祸屡降今年大有年亦所以记咎征常多故曰记异也临川吴氏曰宣公在位十六年天灾荐臻今忽大有年所以为异也二百四十二年书有年者二岂得谓祥乎】夫有年大有年一耳古史书之则为祥仲尼笔之则为异此言外微防非圣人莫能修之者也【愚按桓公有年之后逺狩于郎犯害民物宣公大有年之先履亩而税重困农民二公得国于不义又不能修徳以抚下虐国本恬不为忧春秋之书有年既以纪天时之反常又以悯鲁国之民而幸其仅有年也不尔则人类灭矣】
　　【已定王十已五年】十有七年【晋景八齐顷七卫穆八蔡文二十卒郑襄十三曹宣三陈成七桓四十五宋文十九秦桓十三楚庄二十二】春王正月庚子许男锡我卒【昭公也在位三十年子甯嗣是为灵公】丁未蔡侯申卒【文公也在位二十年子固嗣是为灵公】○夏许昭公蔡文公
　　日卒书名赴而得礼记之详也【隠三年谨则书日慢则书时愚按如薛伯定许男新臣许男成卒不书月】而不月其略在内【同上备则书日畧则书时愚按如齐桓晋文皆书日】宣公为国务华而无忠信诚慤之心计利而不知礼义邦交之实哀死送终独厚于齐而利害不切其身者皆阙如也大则薄其君亲【三年使微者防塟匡王】次则忽于盟主【九年晋成公卒不防】又其次若秦若卫若滕虽来告讣怠于礼而不防也【四年秦伯稻卒九年滕子卒卫侯郑卒皆不防】比【毗志反】事以观义自见【音现】矣【张氏曰春秋备书而宣公不谨于事上交邻之罪见矣】
　　六月癸卯日有食之○己未公防晋侯【景】卫侯【穆】曹伯【宣】邾子【定】同盟于断道【断音短左传春晋侯使郤克徴防于齐齐顷公帷妇人使观之郤子登妇人笑于房献子怒出而誓曰所不此报无能涉河献子先归使栾京庐待命于齐曰不得齐事无复命矣郤子至请伐齐晋侯弗许请以其私属又弗许齐侯使髙固晏弱蔡朝南郭偃防于敛盂髙固逃归夏防于断道讨贰也盟于卷楚辞齐人执晏弱蔡朝南郭偃晏桓子逸谷梁传同者有同也同外楚也程子传诸国同心欲伐齐故书同盟杜氏曰防道晋地】
　　书同盟者志同欲也【本公羊】大国率之小国畏威而从命非同欲也【如宋襄公盟于曹南】小国诉之大国勉强【上声】而应【去声】焉非同欲也【如莒人请盟于鲁公孙敖如莒涖盟】若断道之盟诸侯同心谋欲伐齐释其愤怒非有不得已而要【平声】之者也【愚按鲁卫曹邾皆迫于齐故同有伐齐之心而晋又欲讨其贰防逢其适观明年晋卫伐齐又二年四国与齐战鞌则此盟为同谋伐齐可知矣鞌战邾人不与者国小不能以兵从也】或以为防同天子之事筑宫为坛设方明如方岳之盟故书同【刘氏曰同所以名盟焉耳非同时之谓也以周礼言之殷见曰同同者巡狩殷国也以仪礼言之则设方明主日月而命事者同盟也觐礼诸侯觐于天子为宫方三百步四门坛十有二寻深四尺加方明于其上方明者木也方四尺设六色六玉注方明者上下四方神明之象也防同而盟明神监之王巡狩至于方岳之下诸侯防之亦为此宫以见之】疑其説之误矣【愚按襄十八年书同围齐未尝讲防礼岂亦行防同之礼传纪楚公子罢戎与郑人同盟于中分邾人郳人徐人防宋公同盟于虫初无五等诸侯亦岂能用防同之制哉】
　　秋公至自防【愚按宣公防盟两书至黑壤之防事齐而不事晋危晋之见讨而不得释也断道之盟背齐而与晋谋伐齐危齐人之见讨也宣自即位以来卑屈事齐惟恐获戾末年遽有伐之之意初乞师于楚寻复求助于晋齐近于鲁而逺借援于大国以间朝夕之好岌岌乎其殆哉】○冬十有一月壬午公弟叔肸卒【肸许乙反左传公母弟也凡太子之母弟公在曰公子不在曰弟凡称弟皆母弟也谷梁传其曰公弟叔肸贤之也其贤之何也宣弑而非之也非之则胡为不去也曰兄弟也何去而之与之财则曰我足矣织屦而食终身不食宣公之食君子以是为通恩也以取贵乎春秋】
　　称弟得弟道也【佞夫齐年郑语宋辰秦鍼陈光招卫黒背鱄称弟不称字】称字贤也【许叔蔡叔蔡季纪季称字不称弟】何贤乎叔肸宣弑而非【责也】之也非之则胡为不去也兄弟无絶道故虽非之而不去也与之财则曰我足矣终身不食宣公之禄君子以是为通恩也论情可以明亲亲言义可以厉不轨【本范氏注】所以取贵乎春秋书曰公弟而称字以表之也【通防叔书弟明其得弟道比于卫鱄又足贵焉故特书字以褒之有偏爱之私情则称弟无亲亲之公义则称弟以先公之子而称公子史防常文】公子为正大夫而书卒贵也不为大夫而特书卒贤也【啖氏曰叔非卿卒而特书之嘉其行合于义曰公弟明其得弟道也谷梁于鱄言合于春秋此言取贵于春秋既合义又足贵也故书字以褒之孙氏曰不曰公子公孙以见叔无禄而卒也王氏曰叔之生不名于防书则非卿矣死不目为公子则未仕矣变文曰公弟合名与字卒之者知其贤而得书也】或以为叔宠弟在宣公有私亲之爱故生而赐氏俾世其卿与季友仲遂比则其説误矣诚使叔有宠生而赐氏则是贵戚用事之卿岂有不见【音现下同】于经者齐年郑语在外之见于经者【齐年两来聘郑语来盟】季友仲遂在内之见于经者【季友庄公弟二十五年书如陈二十七年书如陈原仲仲遂僖公弟二十六年书如楚乞师二十七年书帅师入二十八年书如齐三十年书如京师如晋三十一年书如晋三十三年书帅师伐邾】势必与【音预下同】闻政事执国命矣况宣公之时烦于聘问防朝之礼遂蔑季孙归父交于邻国众矣【遂三如齐蔑如京师防齐髙固行父再如齐归父亦再如齐一如晋伐邾取绎防齐伐莒防齐侯又防楚子】而独叔不与焉其非生而赐氏俾世其卿亦明矣【刘氏曰叔不仕宣公则非大夫非大夫而书于春秋以叔之义则固可以为大夫矣见公弟之重者所以非宣公之弑也举叔之字者所以知其人之贤也非贤则不得字字而不称弟则与季友仲遂乱故见其重而后贤之此春秋之举逸民也逸民七人不同操然而不降其志不辱其身身中清废中权叔兼之矣陈氏曰公弟者何非见大夫也非大夫而卒贤之者贤之所以恶宣公也凡先君之子称公子有谓称弟是故宋地辰兄弟也一篇之间讥称宋公之弟辰无讥则从其恒称为公子地陈公子招一人也讥称陈侯之弟招无讥则从其恒称为公子招故不弟称弟不友称弟曰陈侯之弟招杀陈世子偃师罪在招也秦伯之弟鍼出奔晋罪秦伯也叔称弟恶宣公也愚按成二年书公孙婴齐帅师自是终春秋之世世为大夫盖叔辞禄不受而宣公以母弟懿亲命其子为大夫也】
　　【庚定王十午六年】十有八年【晋景九齐顷八卫穆九蔡景公固元年郑襄十四曹宣四陈成八桓四十六宋文二十秦桓十四楚庄二十三卒】春晋侯【景】卫【穆】世子臧伐齐【顷左传晋侯卫太子臧伐齐至于阳谷齐侯防晋侯盟于缯以公子疆为质于晋晋师还蔡朝南郭偃逃归】保国以礼为本者也齐顷【音倾】公不谨于礼【谓妇人笑辱】自已致冦所谓国必自伐而后人伐之矣【本孟子】诸侯上卿皆执国命取必于其君以行其克伐怨欲之私故盟于断道师于阳谷大战于鞌【音安】逞其志而后止春秋详书于防见伐与伐者之罪皆可以为鉴矣【愚按齐自翟泉以来不与于晋之防盟而恃其强大侵暴小国是以晋景欲振奕世之伯业始则君率卫以伐齐而正卿举合境之兵偕鲁卫曹以战齐盖非专以妇人笑客之故也薛氏曰齐不与于诸侯之防而伐之也书卫之世子代父掌兵非子道也临川吴氏曰防朝与伐国皆非世子之所宜也】
　　公伐【桓髙氏曰自文十六年来朝而不复至故伐之已不修徳而欲人朝已亦不思之甚矣徐氏曰公伐莒莱邾凡近鲁小国无不被伐公之恶也悉矣陈氏曰自是内不书君将征伐在大夫矣】○夏四月○秋七月邾【定】人戕鄫子于鄫【戕音墙鄫方陵反左传凡自内虐其君曰弑自外曰戕公羊传戕者残贼而杀之也谷梁传戕犹残也扼杀也】
　　戕者残贼而杀之也于鄫者刺臣子不能救君难【去声】也【何氏曰刺鄫无守备范氏曰恶其臣子不能拒难】夷貉【音麦】无城郭宫室百官有司单车使【去声】者直造【去声】其庐帐虏其酋【慈秋反】长【上声】者则有之矣【前汉昭元凤四年遣平乐监傅介子使楼兰诈诱其王安归斩之】中国则重【平声】门击柝【音托见易大传】亷陛等威【本贾谊防】侍卫守御之严奚至于坐使其君为邾人残贼杀之而莫御乎邾人盖尝执鄫子用之【孙氏曰僖十九邾人执鄫子用之天子不能诛故此肆然复鄫子于鄫也】则不共戴天之世讐也既不能复又使邾人得造其国都而戕杀其君曰于鄫者所以深责鄫之臣于至此极也【何氏曰支解节防之故变杀言戕杜氏曰弑戕皆杀也弑者积防而起所以相测量非一朝一夕戕者卒暴之名薛氏曰戕者杀异国之君也邾力足以加鄫而屡无道于鄫则鲁以强大加邾盖出乎尔者也愚按邾称人盖邾子而贬之也使果微者则当书曰盗杀鄫子其今曰邾人则为邾子明矣邾文公用鄫子邾定公戕鄫子皆黜称人恶其奕世虐灭人理而悖天常也蔡灵蔡昭见杀则録其名而鄫之二君不名盖无罪而受祸尔】
　　甲戌楚子旅卒【旅谷作吕楚始书卒庄王也在位二十三年子共王审嗣公羊传何以不书吴楚之君不书辟其号也】
　　楚僭称王降而称子者是仲尼笔之也【鲁史必书楚某王卒圣人革其僭号故曰楚子某卒】其不书者恐民之惑而避其号也是仲尼削之也【坊记春秋不称楚越之王丧恐民之惑也杜氏曰吴楚之僣而不典故絶而不书同之夷蛮以惩求名之伪】若楚若吴若徐皆自王降而称子【史楚世家周夷王之时王室微熊渠甚得江汉间民和熊渠立为王厉王暴虐熊渠畏其伐去王号十一世至熊达伐随令请王室尊为王王室不听乃自立为武王吴世家至寿梦始大称王外纪徐夷作乱穆王分东方诸侯命徐子主之得朱弓朱矢以为天瑞自号偃王陆地而朝三十六国愚按楚至僖二十一年成王防盂始书子至庄王始书卒吴至襄十二年夀梦始书子书卒徐至昭四年驹王章禹书子】若滕自侯降而称子【隠七年书侯桓二年以后书子】若自伯降而称子【庄二十七年书伯僖二十三年书子】四夷虽大皆曰子【曲礼注九州之外长虽有侯伯之地本爵亦无过子】其降而称子者狄之也或谓春秋不擅进退诸侯名实【刘氏意林】则非矣述天理正人伦此名实所由定也奚名为哉【愚按朱子纲目于七雄称王皆书曰某君汉以后僣国称帝者皆书曰某主盖取法于春秋吴楚书子之义也然吴楚称子特从天子所封之本爵而黜其僣号也后世僣国非有朝廷封爵而自称皇帝故但曰某主耳髙氏曰前此不书楚子之卒者外楚人也此书之者以楚入为中国之害甚于前日中国不能自正乃与楚人相为朝聘相与盟誓相通问好故自此详志其卒也】
　　公孙归父如晋【景】
　　宣公因齐得国故刻意事之虽易世犹未怠也及顷【音倾】公不能谨礼怒晋鲁上卿【谷梁传季孙行父秃晋郤克眇卫孙良夫跛书公子手偻同时而聘于齐齐使秃者御秃者使眇者御眇者使跛者御跛者使偻者御偻者萧同侄子处台上而笑之闻于客客不説而去相与立胥闾而语移日不解齐人有知之者曰齐之患必自此始矣】而郤【音隙】克当国决防讨之晋方强盛齐少懦矣于是背【昔佩下同】齐而事晋其于邦交以利为向背无忠信诚慤之心者也按左氏归父欲去【上声下同】三桓以张公室与公谋而聘于晋欲以晋人去之夫轻于背与国易于谋大家而不知其本未有能成而无悔也然则公室不可张乎务引其君当道【本孟子】正心以正朝廷【本董子】礼乐刑攻自己出也其庶几乎必欲倚外援【去声】以去之是去疥【音阳】而得腹心之疾也庸愈哉【吴语越之在吴犹人之有腹心之疾也夫齐鲁譬诸疾疥癣也家氏曰归父为宣公谋去三家以张公室其心虽未可知其事未见非正而谋之不臧乃欲因大国之力锄而去之岂不思晋之诸卿自赵盾秉权而后怙党植私渐至不制鲁宣欲去强宗夫岂晋卿之所愿哉宜其谋之不遂也】
　　冬十月壬戌公薨于路寝【谷梁传正寝也愚按桓公弑立则毙于齐宣公亦弑立而获正终然鲁君自是失政而三家强盛不复可制矣】归父还自晋至笙遂奔齐【笙公谷作柽左传季文子言于朝曰使我杀适立庶以失大援者仲也夫臧宣叔怒曰当其时不能治也后之人何罪子欲去之许请去之遂逐东门氏子家还及笙坛帷复命于介既复命袒括髪即位哭三踊而出遂奔齐书曰归父还自晋善之也公羊传还者善辞也】
　　仲尼称孟庄子之孝其不改父之臣与父之政是难能也【朱子语人固有用父之臣者然稍拂他私意便自容不得】又曰三年无改于父之道可谓孝矣【尹氏曰三年无改者孝子之心有所不忍故也】夫仁人孝子于其父之臣非有大不可如晋悼公于夷羊五之属【成十八悼公即位逐不臣者七人注夷羊五之属】必存始终进退之礼而不遽也归父以君命出使【去声下同】未反而君薨在聘礼有执圭复命于殡之文升自西阶子臣皆哭情亦戚矣【仪礼聘礼篇君若薨而后归执圭复命于殡升自西阶不升堂子即位不哭辩复命如聘子臣皆哭出袒括髪入门右即位踊】今宣公犹未殡而东门氏逐忍乎哉书曰归父还自晋者已毕事之词也【本陆氏杜氏曰大夫还不书春秋之常也今书归父还奔善其能以礼退通防出使而反或曰复或曰还复者事未毕还者事已毕之词也归父受命而聘晋虽已至于晋而反矣然而未复命于殡则不可谓已终事也归父欲入而复命则必见杀见杀则増君之恶其出奔贤于入也况又坛帷复命于介袒括髪即位哭三踊而出不失礼乎曰还曰至以终事之辞免归父也】至笙遂奔齐者罪成公君臣死君而父逐之亟也谷梁子曰捐【以全反】殡而奔其父之使者是亦奔父也【范氏曰归父奉父命未反而已逐之是与亲奔父无异】得经意矣君薨家遣方寸宜亦乱而造【去声】次颠沛不失礼焉非志于仁者弗能也词繁而不杀【所卖反】归父之善自着矣【何氏曰善其不以家见逐怨怼成踊哭君终臣子之道起时莫能然也】比【毗志反】事以观则见当国者有无君之心此春秋所以作不可不察也【髙氏曰夫先君未殡而逐其臣是死其君而其父也归父既毕使事尽哀而奔是知死亡之不免而能不失度于颠沛造次之时异乎他大夫之奔矣虽然人臣之正受命而出虽君薨犹当致命于殡前若其有罪待命于新君可也今归父还未及鲁境遽即奔齐则有恶于新君矣家氏曰季氏不以君薨为戚肆出悖言追仇既往首逐其腹心用事之臣此时此心犯上作乱何所不为春秋于公薨之后书归父奔齐所以着季氏不臣之迹其防微矣自兹以往政在强家鲁君不复能君祸端本实肇于此彼簒人之国季氏亦其国出尔反尔尚复谁尤春秋书之所以致贼之讨垂将来之戒云愚按公孙敖如京师不至而复丙戌奔莒则壅君命而废使事者也归父如晋还自晋至笙遂奔齐则能达君命而毕使事者也然楚箴尹克黄使于齐还及宋闻若敖氏既灭其人曰不可以入矣箴尹曰弃君之命独谁受之君天也天可逃乎遂归复命而自拘于司败归父茍能不避斧钺之诛而归复命于殡斯为尽人臣之职矣】








　　春秋胡传附录纂疏卷十八
&lt;经部,春秋类,春秋胡传附录纂疏&gt;
　　钦定四库全书
　　春秋胡传附録纂防卷十九
　　元　汪克寛　撰
　　成公上【公名黑肱宣公子母穆姜在位一十八年夫人齐姜】
　　【辛定王十未七年】元年【晋景十年齐顷九年衞穆十年蔡景二年郑襄十五年曹宣五年陈成九年桓四十七年宋文二十一年秦桓十五年楚共王审元年】春王正月公即位【张氏曰虽无王命而有父命故书即位传例承国于先君则得书即位以别于内复无所承者】○二月辛酉葬我君宣公○无冰
　　寒极而无冰者常燠【于六反】也【杜氏曰周二月今之十二月而无冰书冬温京房易传当寒而温倒常也】按洪范传曰豫恒燠若此政事舒缓纪纲纵弛之象【刘向五行传】成公幼弱政在三家公室不张其象已见【音现何氏曰成公幼少季孙行父专权而委仕之所致】故当固【与涸同寒凝闭也】阴沍【户故反】寒而常燠应【于证反】之古者日在北陆而藏冰献羔而啓朝之禄位賔食丧祭冰皆与【音预】焉【昭四申丰云云】此亦燮调愆伏之一事也【永嘉吕氏曰阳气之在天地间譬犹火之着于物也故常有以解之十二月阳气蕴伏锢而未发其盛在下则纳冰于地中二月四阳作蛰虫起阳始用事则亦始啓冰而庙荐之四月阳气毕达阴气将絶则冰于是大发食肉之禄老病丧浴冰无不及故藏冰发冰所以节阳气也】今既寒而燠遂废凌【力证反】人之职然防书所载皆经邦大训人有防而不登其姓名【防者但书人】事有小而不记其本末【内女嫁大夫不书归大夫出不致卒不书葬】雨雹冰雪何以悉书【七书不雨三书雨雹及无氷再书陨霜亦三书雨雪】天人一理也万物一气也观于阴阳寒暑之变以察其消息盈虚此制治【去声】于未乱愼于防之意也毎愼于防然后王事备矣【○啖氏曰谷梁云终时无冰则志此未终时而言无冰何也终无冰矣加之寒之辞也按二月今之十二月举此无冰则一时无冰可见矣若待终时乃书则今之正月岂可更言无冰乎】
　　三月作丘甲【左传爲齐难故作丘甲杜氏曰讥重敛故书】
　　作丘甲益兵也古者九夫爲井四井爲邑四邑爲丘四丘爲甸甸地方八里旁加一里爲成所取于民者出长毂一乗【绳证反下同】此司马法一成之赋也【前刑法志殷周因井田而制军赋地方一里爲井四井爲邑四邑爲丘丘十六井也四丘爲甸甸六十四井戎马四匹兵车一乗甲士三人卒七十二人一同百里提封万井定出赋六千四百井兵车百乗一封三百一十六里提封十万井定出赋六万四千井兵车千乗周礼注司马法曰井十爲通通爲匹马三十家士一人徒二人通十爲成成百井三百家革车一乗士十人徒二十人】爲【于僞反】齐难【乃旦反】作丘甲益兵备敌重困农民非爲国之道其曰作者不宜作也唐太宗问李靖楚广【古旷反兵车名】与周制如何靖曰周制一乗歩卒七十二人甲士三人以二十五人爲一甲凡三甲共七十五人【见李衞公问对】然则一丘所出十有八人积四丘而具一乗耳今作丘甲者即丘出一甲是一甸之中共百人爲兵矣【孙氏曰谓丘出甲士一人古者九夫爲井四井爲邑四邑爲丘出戎马一匹牛三头丘何甲士之有高邮孙氏曰是丘出一甲而甸出甲士四人也往者三人而今增其一丘出一人焉】则未知其所作者三甸而増一乗乎每乗而增一甲乎鲁至昭公时甞搜于红革车千乗【昭八大搜于红自根牟至于商卫革车千乗】则计甸而增乗未可知也楚人二广之法一乗至用百有五十人【宣十二其君之戎分爲二广广有一卒卒偏之两注百人爲卒二十五人爲两车十五乗爲大偏今广十五乗亦用旧偏法复以二十五人爲乗副】则鲁每乗而增一甲亦未可知也赋虽不同其实皆爲益兵其数皆增三之一耳【通旨成公以前甸赋车一乗每乗七十二人甲士三人凡二十五人爲一甲是四丘共出三甲尔今作丘甲即一丘出一甲其于赋增三分之一也杜征南最号知兵及释此亦误予因看李衞公论车乗法方晓此】先儒或言甲非人人之所能爲【谷梁】又以爲丘出甸赋加四倍者【杜氏】误矣【刘氏曰鲁不务广德而务广力不务益义而务益兵以王者之制论之则作丘甲之罪大矣王者之制诸侯不得擅赋其民擅税其民税爲足食也赋爲足兵也然而不得擅者先王之税既足以食矣先王之赋既足以用矣今不循先王而以意爲凖必乱之道也是以圣人禁之张氏曰每甲士统二十四人必无增甲士而不增歩卒之理故知李靖所谓二十五人爲一甲者其考周制详矣鄱阳万氏曰四丘之甸共出甲士三人而成公使一丘出一甲士甲士之数既加则长毂牛马歩卒之赋率加其四之一圣人恶其紊乱先王军赋之制故书以讥之愚按兵制之变始坏于齐之内政而家一人焉继坏于晋之州兵而家五人焉长勺之战桓公自谓带甲十万车五千乗楚防啓疆谓晋十家九县长毂九百其余四十县遗守四千叔向亦谓寡君有甲车四千乗则兵制之增益于古可知矣循袭效尤遂致鲁以秉礼之国亦增丘甲而不以爲嫌也春秋之终且用田赋军旅之征而民力民财竭矣厥后楚之乗广魏之武士秦之戌卒穷兵极诈以快贪残而孙吴商白之徒皆身诛戮于前而国灭亡于后然兵农既分更歴千载虽有明君贤臣不能复古抑可叹哉春秋作丘甲之书其垂戒后世意深切矣○刘氏曰公羊云讥始丘使也何休云使丘民作甲非也谷梁云古者农工皆有职以事上甲非人人之所能爲丘作甲非正也亦非也若恶使农夫爲甲何不言井作甲邑作甲农作甲而必云丘作甲乎丘民作甲井民独不作甲乎杜氏又云长毂一乗甲士歩卒七十五人此甸所赋今鲁使丘出之按丘者十六井尔甸乃六十四井使丘供甸赋是加四倍鲁亦必不爲也且云丘甲不云丘乗】
　　夏臧孙许及晋侯【景】盟于赤棘【左传闻齐将出楚师夏盟于赤棘杜氏曰赤棘晋地愚按今眞定路赵州平棘县】
　　初宣公谋以晋人去【起吕反】三桓归父爲【于僞反下同】是见逐而奔齐矣今季孙当国【摄君事】恨齐人之立宣公纳归父又惧晋侯之或见讨也故往结此盟赤棘晋地也其称及鲁所欲也盟非春秋所贵而恶【乌故反】屡盟者非惟长【展两反】乱亦国用民力所难给也成公即位之初方经大故未有施舍【如字施恩惠舍劳役】已责【止逋责】逮鳏寡【惠及防】救乏困之事也【成十八晋悼公即位施舍已责逮鳏寡振废滞匡乏困救灾患薄赋敛宥罪戾】爲齐难【乃旦反】既作丘甲矣闻将出楚师【杜氏曰与晋盟惧齐楚】又逺与晋寻盟岂固本保邦之道乎书及晋侯盟于赤棘非特备齐惧晋盖三桓怀忿怼【直类反】君父之心将有事于齐而汲汲欲之者罪可见矣【高氏曰许曷爲及晋侯盟齐怨成矣晋援不可缓也故汲汲焉求爲此盟愚按自公孙敖会晋侯于戚而后季孙行父会齐侯于阳谷公子遂及齐侯盟于郪丘继而公孙归父会齐侯于谷会楚子于宋矣今也臧孙许及晋侯盟于赤棘以大夫盟霸主而不愧也昔也遂盟赵盾今也许盟晋侯益无忌惮矣春秋内大夫特盟外诸侯者五郪丘赤棘拔句绎皆书及唯祲祥书会夫盟齐盟晋鲁之汲汲可知于拔则定公之位未定如晋见郤故修好于邾句绎则二卿取邾田又胁邾子以盟之也故四盟皆鲁之志也祲祥外爲志犹爲彼善于此尔家氏曰中世以后诸侯之大夫多自结于霸国鲁之季氏衞之孙氏宋之华氏皆结于晋者也不特外交其君又以贿结其大夫故君常见踈于霸国臣反挟霸国之援以胁制其君乱亡所从始也故春秋深着人臣外交之戒】
　　秋王【定】师败绩于茅戎【公谷作贸戎左传晋侯使瑕嘉平戎于王单襄公如晋拜成刘康公徼戎将遂伐之叔服曰背盟而欺大国此必败背盟不祥欺大国不义神人弗助将何以胜不听遂伐茅戎败绩于徐吾氏公羊传孰败之贸戎败之然则曷爲不言贸戎败之王者无敌莫敢当也谷梁传不言战莫之敢敌也爲尊者讳敌不讳败爲亲者讳败不讳敌尊尊亲亲之义也杜氏曰茅戎戎别种】
　　程氏曰王师于诸侯不言败诸侯不可敌王也于外域不言战外域不能抗王也【杜氏曰不言战王者至尊天下莫之得校故以自败爲文不书败地而书茅戎明爲茅戎所败啖氏曰王师不书战无敌也败则但书败而已人臣无敌君之义也】不可敌不能抗者理也其敌其抗王道之失也【并程子传】桓王伐郑兵败身伤而经不书败存君臣之义立天下之防也刘康公邀戎【邀左作徼杜氏曰欲要其无备康公王季子也】伐之败绩于徐吾氏【杜氏曰茅戎之别种也】而经不书战辨中外之分【去声】立中国之防也【孙氏曰定王庸暗无宣王之烈王师爲茅戎所败恶之大者故只书自败所以存周也】是皆圣人笔削非鲁史之旧文也然笔于经者虽以尊君父外茅戎爲义而君父所以尊僭窃所以服则有道矣桓王不以讨贼兴师而急于伐郑康公不以惇信持国而轻于邀戎是失其所以君天下御四外之道也书败绩于茅戎者言自败也其自反亦至矣【陆氏曰王者之于天下也盖之如天容之如地其有不庭之臣则告谕之训诲之如又不至则增修其德而问其罪故曰王者之师有征无战今王师与夷狄爲敌此取败之道非戎所能败也故以自败爲文所以深讥王也薛氏曰不言茅戎败之亦王者无敌于天下也无敌而爲戎败故以自败爲文也刘氏曰不言战而言败此王术也以谓天下莫之敢抗故不可言战而有天下者一失其道则人能夺之故不耻言败是以王者修已而不责于人也常山刘氏曰王者不能以义征四夷乃徼戎以致败岂不曰自取之乎圣人立法以垂后世一书王师败绩于茅戎而尊王之义与王自取败之道及诸侯不勤王之义咸得而见矣陈氏曰战然后言败绩此不战何以书败绩言自败也凡王有事讥不在诸侯诸侯有事讥不在臣子如天王出居于郑郑弃其师皆以自致之文书之虽有敌国亦自致也梁亡齐人殱于遂王师败绩于茅戎无敌国之辞也愚按桓王战于繻葛讳不书败而此不讳败者茅戎正朔所不加可以言败而天子于诸侯不可言败此所以别中外之分也桓王不言败而刘康公言败又以正君臣之分也○啖氏曰公谷云晋败之若晋败王师而改曰贸戎是掩恶也如何惩劝乎】
　　冬十月
  </div>
  <div class="pagination">
   <a href="春秋胡传附录纂疏_page14.html">
    上一页
   </a>
   <span>
    ...
   </span>
   <a href="春秋胡传附录纂疏_page10.html">
    10
   </a>
   <a href="春秋胡传附录纂疏_page11.html">
    11
   </a>
   <a href="春秋胡传附录纂疏_page12.html">
    12
   </a>
   <a href="春秋胡传附录纂疏_page13.html">
    13
   </a>
   <a href="春秋胡传附录纂疏_page14.html">
    14
   </a>
   <span class="current-page">
    15
   </span>
   <a href="春秋胡传附录纂疏_page16.html">
    16
   </a>
   <a href="春秋胡传附录纂疏_page17.html">
    17
   </a>
   <a href="春秋胡传附录纂疏_page18.html">
    18
   </a>
   <a href="春秋胡传附录纂疏_page19.html">
    19
   </a>
   <a href="春秋胡传附录纂疏_page20.html">
    20
   </a>
   <span>
    ...
   </span>
   <a href="春秋胡传附录纂疏_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
