<!DOCTYPE html>
<html>
 <head>
  <meta charset="utf-8"/>
  <title>
   春秋胡传附录纂疏 - 第 22 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋胡传附录纂疏 - 第 22 页/共 22 页
  </h1>
  <div class="content">
   春秋胡传附録纂疏卷二十八
&lt;经部,春秋类,春秋胡传附录纂疏&gt;
　　钦定四库全书
　　春秋胡传附录纂疏卷二十九
　　元　汪克寛　撰
　　哀公上【公名蒋定公子母定姒四嵗即位在位二十七年其十四年春春秋絶笔】
　　【下敬王二未十六年】元年【晋定十八年齐景五十四年衞灵四十一年蔡昭二十五年郑声七年曹阳八年陈闵八年杞僖十二年宋景二十三年秦恵七年楚昭二十二年吴夫差二年】春王正月公即位【传例承国于先君则得书即位以别于内复无所承者文成襄昭哀是也】○楚子【昭】陈侯【闵】随侯许男【元】围蔡【昭杜氏日随国义阳随县随世服于楚不通中国呉之入楚昭王奔随随人免之卒复楚国楚人徳之列于诸侯故见经定六年郑灭许此复见者葢楚封之愚按随在今荆州路随州楚复封许春秋不与楚之得封故但以自复为文亦犹蔡平陈恵之封于楚不以自归为文也】按左氏曰报柏举也蔡人男女以辨【杜氏曰男女各别系累而出降】使疆于江汝之间【杜氏曰楚欲使蔡徙国于江水之北汝水之南求田以自安蔡聴命故楚师还】夫男女以辨则是降【户江反下同】也疆于江汝则迁其国也而独书围蔡何也蔡尝以呉师入郢昭王奔随壤【音怪】宗庙徒陈器【郑嗣日陈器乐县也礼诸侯乐县】挞平王之墓矣【谷梁定四】至是楚国复【扶又反】宁帅师围蔡降其众迁其国而春秋书之畧者见【音现】蔡宜得报而楚子复雠之事可恕也【王氏曰是年呉败越于夫椒春秋亦削而不书犹是意也】圣人本无怨而怨出于不怨【愚按谓圣人本心无怨因阙怨而怨之非有心于怨犹阙】
　　【意与程子所言舜之诛四防也可怒在阙畧相似非君荘子云出怒不怒则怒出于不怒异端之说也】故议雠之轻重有至于不与共戴天者今楚人祸及宗庙辱逮父母若包羞忍耻而不能一洒【同洗】之则不可以有立而天理灭矣故特书围蔡而称爵恕楚之罪词也【襄陵许氏曰蔡侯怨阙修徳以俟时而】
　　【于大国是益祸也故蔡昭之志愧于阙　　　家氏曰入郢者呉也挞平王之墓者亦呉也楚不能报之于强呉而乗中国无霸搂二三小国以释怨于蔡谓之复雠而雠卒不能复也前年灭顿去年灭胡今又以兵加蔡其志在于蚕食小国以为利春秋奚取哉愚按楚昭围蔡未足以为善文定以宋髙宗不复金国之讐故拳拳以复雠为说此朱子所谓以义理穿凿者也】
　　鼷鼠食郊牛改卜牛夏四月辛已郊【郊牛下谷有角字书郊止此谷梁传鼷鼠食郊牛角改卜牛志不敬也郊牛曰展斛角而知伤展道尽矣郊自正月至于三月郊之时也夏四月郊不时也五月郊不时也】
　　鼷鼠食郊牛改卜牛志不敬也夏四月郊书不时也四卜非礼五卜强【其丈反】也全曰牲伤曰牛已牛矣其尚卜免之何也尝置之上帝矣故卜而复免之不敢専也【并据谷梁传范氏曰甞置之涤宫名之为上帝牲矣故不敢复施也】昔者周公郊祀后稷以配天【据孝经】此成王亮隂之时位冢宰摄国政行天子之事也鲁何以得郊成王追念周公有大勲劳于天下而欲尊鲁故赐以重祭【据明堂位祭统】得郊禘大雩然则可乎孔子曰鲁之郊禘非礼也周公其衰矣欲尊鲁而赐以人臣不得用之礼乐岂所以康周公也哉【祭统康周公故以赐鲁注康犹褒大也】天子祭天地诸侯祭社稷大夫祭五祀庶人祭先祖【见王制】此定理也今鲁得郊以为常事春秋欲削而不书则无以见【音现】其失礼尽书之乎则有不胜【音升】书者故圣人因其失礼之中又有失焉者则书于防所谓由性命而发言也【本邵子】圣人奚容心哉因事而书以志其失为后世戒其垂训之义大矣【髙氏曰鲁不当郊故天示变以警之而改卜牛是违天也虽改卜牛犹非郊时况公斩然在衰绖之中辄行天子之礼以见上帝可乎愚按定公之薨未及小祥而僣行天子之郊礼释防服而从吉则为不孝于亲矧郊之祭也丧者不敢哭防服不敢入国门今在丧而蒇事则为不敬于天一举而犯三不韪焉春秋书郊之失礼未有甚于此者也宣三年匡王未葬而不郊犹三望虽曰废郊其罪与哀公等尔】
　　秋齐侯【景】卫侯【灵】伐晋【定左传四月齐侯卫侯救邯郸围五鹿秋齐侯卫侯防于干侯救范氏也师及齐师卫孔圉鲜虞人伐晋取棘蒲襄陵许氏曰晋为霸主而诸侯至于合从以伐之春秋特书以着中国之无霸也王道既尽霸统复亡春秋之变至是而穷矣愚按前此齐卫五氏之次伐夷仪垂葭之次伐河内盖皆遣偏师伐晋而二君次止为之援春秋皆不书伐非讳之也二君实未甞亲帅师以攻晋但顿兵次止以观其可攻与否故皆书次以着其无名妄动之罪今此并书齐侯卫侯而以伐晋为文者着霸统之絶而受诸侯之兵且诛齐卫之党叛臣而陵霸国也夫范中行晋之卿也卿叛而不能制岂足为诸侯盟主乎无或乎齐卫之同伐矣然天下之恶一也不令之臣实人人之所同恶今乃弃君助臣不亦傎乎书曰齐侯卫侯伐晋交贬之也自是晋不复能有为又十二年呉人主防以黄池而春秋终矣○啖氏曰左氏云师及齐卫鲜虞人伐晋按经不言鲁师故不取】○冬仲孙何忌帅师伐邾【隠髙氏曰观定公之末邾之事鲁至矣去嵗邾子来奔丧今逾年而遽伐之盖鲁人谋邾利取其田不复知有礼义也薛氏曰邾所厚者君也何忌鲁之强臣所以伐之也传并见盟句绎】
　　【戊敬王二申十七年】二年【晋定十九齐景五十五卫灵四十二卒蔡昭二十六郑声八曹阳九陈闵九杞僖十三宋景二十四秦恵八楚昭二十三呉夫差三】春王二月李孙斯叔孙州仇仲孙何忌帅师伐邾取漷东田及沂西田癸巳叔孙州仇仲孙何忌及邾子【隠】盟于句绎【漷火虢反又音郭句古侯反绎音亦书盟止此左传伐邾将伐绞邾人爱其土故赂以漷沂之田而受盟谷梁传取漷东田漷东未尽也及沂西田沂西未尽也三人伐而二人盟各盟其所得也何氏曰漷沂皆水名再出大夫名氏者季孙不与盟杜氏曰句绎邾地】
　　曷为列书三卿哀公得国不张公室三卿并将【去声】鲁众悉行伐国取地以盟其君而已不与【音预】焉适越之辱兆矣定公之薨邾子来奔丧事鲁恭矣而不免于见伐徒自辱焉不知以礼为国之故也邾在邦域之中不加矜恤而诸卿相继伐之既取其田而又强【其丈反】与之盟不知以义睦邻之故也故详书以着其罪【髙氏曰定公之薨邾子来奔丧非能行礼也知三家者欲并其地故事鲁不敢不恭然卒不免故元年伐邾至是三卿同伐而取漷沂之田入春秋未有伐国取田者也师氏曰前此甞取邾田自漷水矣今又取其漷东之田犹以为未足故又取沂西之田则其贪欲无厌必至于尽取而后已可知也以区区之邾国而鲁两纳其叛人之邑三取其田时无王霸强凌弱之乱至于如此家氏曰俱书三卿帅师着三家覆出为恶擅兵权为已之私有其主不得而制也书取漷东田及沂西田着鲁人之逐利而不知止也】三人伐则曷为二人盟盟者各盟其所得也【范氏曰季孙不得田故不与盟】莫强乎季孙何独无得季氏四分公室有其二昭公伐意如叔孙氏救意如而昭公孙【音逊昭二十五公伐季氏叔孙氏之司马鬷戾帅徒陷西北隅以入】阳虎囚桓子孟孙氏救桓子而阳虎奔【定八阳虎将享季氏于蒲圃而杀之林楚以桓子适孟氏成宰公敛处父帅成人与阳氏战】今得邾田葢季氏以归二家而不取也【王氏曰小邾近鲁鲁屡伐之邾人愬于晋晋人来讨今晋不能主盟诸侯皆叛故邾子懽比来鲁来朝来奔丧鲁人犹以为憾三卿帅师伐之取其赂田而复盟以要之三子皆书不举重者政不自公出罪三子也季孙四分公室有其二昭公伐意如叔孙氏救之阳虎欲杀桓子孟氏救之今得邾田故季孙以让二子不与盟焉愚按内臣并使始于文十八年公子遂叔孙得臣之如齐而未尝并将也内臣并将始于成二年季孙行父臧孙许叔孙侨如公孙婴齐之战鞍而未尝并防也内臣并防始于襄十四年季孙宿叔老之防呉而未尝并盟也今此三卿并将以伐国取地二卿又并盟他国之君是鲁之诸卿与列国诸侯无异大夫之强僣极于此时矣前此昭十年仲孙貜尝盟邾子而非鲁志也定三年何忌盟拔虽鲁之志而一卿独盟之耳今三卿以兵攻之夺取其地而二卿又胁之以盟凌弱之暴岂不太甚乎盟蔑与句绎为春秋书盟之始终于此可以考世变矣陈氏曰自是内外盟皆不书不足书也是故七年鄫衍盟呉不书八年莱门盟呉不书甚者十二年防于郧虽三国盟亦不书】
　　夏四月丙子卫侯元卒【灵公也在位四十二年出子蒯聩之子辄立】○滕子【顷】来朝【滕朝止此诸侯来朝止此愚按哀公新立故滕顷公来朝自襄六年成公朝鲁三十一年防葬定十五年顷公再防葬至是复朝不朝之中七十有三年矣诸国之朝滕杞曹邾居多杞之朝七而止于成十八年曹之朝五而止于襄二十一年小邾之朝亦五而止于昭十七年邾之朝七而止于定十五年滕之朝五始于隠十一年而止于是年滕与鲁皆侯国而自隠至哀栖栖于两观之间葢微弱甚矣】○晋【定】赵鞅帅师纳卫世子蒯聩于戚【左传晋赵鞅纳卫太子于戚使太子絻八人衰绖伪自卫逆者告于门哭而入遂居之公羊传戚者卫之邑也不言入于卫父有子子不得有父也何氏曰明父得有子而废之子不得有父之所有故夺其国】
　　世子不言纳位其所固有国其所宜君谓之储副则无所事乎纳矣凡公子出奔复而得国者其顺且易【以跂反】则曰归【郑公子忽以顺而书归郑突曹赤以易亦书归】有奉焉则曰自【如楚公子比书自晋】其难也则曰入【如齐小白莒去疾】不称纳矣况世子哉今赵鞅帅师以蒯聩复国而书纳者见【音现】蒯聩无道为国人之所不受也国人不受而称世子者罪卫人之拒之也所以然者缘蒯聩出奔灵公未尝有命废之【本陆氏微防】而立他子及公之卒大臣又未尝谋于国人数蒯聩之罪选公子之贤者以主其国乃从辄之所欲而君之以子拒父此其所以称世子也人莫不爱其亲而志于杀莫不敬其父而忘其丧【据赵鞅使太子絻】莫不慈其子欲其子之富且贵也而夺其位蒯聩之于天理逆矣何疑于废黜然父虽不父子不可以不子辄乃据国而与之争可乎故特系纳卫世子蒯聩于戚于赵鞅帅师之下而鞅不知义灵公与卫国大臣不能早正国家之本以致祸乱其罪皆见【音现】矣【通防或谓世子世世子也君没而称世子者正疑乎不正君子与之继世焉必若此言亲可杀父可忘子得国可夺而有之也人之不为禽兽也几希岂春秋立言垂范之意乎晋献公之丧秦穆公使人吊公子重耳曰亡国恒于斯得国恒于斯丧亦不可久也时亦不可失也重耳曰身丧父死不得与哭泣之哀父死之谓何或敢有他志而穆公纳之今灵公方卒而蒯聩御鞅因以为利不太甚乎书赵鞅帅师罪鞅以大夫忧诸侯之事也书曼姑围戚诛辄未尝受灵公之命特国人以蒯聩不当得国以辄为可立而立之尔安得为受之王父而辞父命哉髙氏曰灵公卒卫人以世子在外遂立其子辄使辄知已之得立者以父为世子故因逆其父而还以位则子道得而乱息矣奈何他人纳其父而反拒之耶孙氏曰其言于戚者见蒯聩为辄所拒而不得入于卫也陈氏曰于戚内弗受也辄拒父也后十三年而蒯聩自戚入于卫卫侯辄来奔则是辄拒父也家氏曰为辄者能逆其父而君之人情之顺也为蒯聩者能反躬自咎以已得罪于先君无君国之理脱屣千乗而莫之顾天理之正也乃皆不能然父不父子不子更为争国之计春秋莫适与也○刘氏曰谷梁曰纳者内弗受也以辄不受父之命受之王父也信父而辞王父则是不尊王父也非也江熈曰若灵公废蒯聩立辄则蒯聩不得复称世子称蒯聩为世子则灵公不命辄然则从王父之言传失之其说是矣】
　　秋八月甲戌晋【定】赵鞅帅师及郑【声】罕达帅师战于鐡郑师败绩【鐡公作栗又作秩左传齐人输范氏粟郑子姚子般送之士吉射逆之赵鞅御之遇于戚简子誓曰范氏中行氏反易天明斩艾百姓欲擅晋国而灭其君寡君恃郑而保焉今郑为不道弃君助臣二三子顺天明从君命经徳义除诟耻在此行也克敌者上大夫受县下大夫受郡士田十万庶人工商遂人臣圉免将战邮无恤御简子卫太子为右登鐡上郑人击简子中肩毙于车中获其蠭旗太子救之以戈郑师北获温大夫赵罗太子复伐之郑师大败获齐粟千车既战简子曰吾伏弢呕并鼓音不衰今日我上也太子曰吾救主于车退敌于下我右之上也邮良曰我两靷将絶吾能止之我御之上也杜氏曰鐡卫地在戚城南刘氏曰战而言及者主之者也犹曰赵鞅为主乎此战也云尔孙氏曰皆言帅师者其众敌也愚按郑之党叛人固罪也然鞅不思所以致乱者已实为之苟能引咎责躬改过迁善返国权于其君修明政事复兴霸业则诸侯畏之范中行将覆亡是惧岂敢怙乱今乃纳蒯聩而见拒于卫遇郑师而震栗失次既而幸胜且以隽功相与矜夸不思黩武民构怨与国以力胜人奚足恃乎春秋以赵鞅主乎是战非处已息争之道逺怨之方也】○冬十月葬卫灵公【范氏曰七月而葬蒯聩之乱故也】○十有一月蔡【昭】迁于州来蔡杀其大夫公子驷【书迁止此】
　　州来呉所灭也【髙氏曰呉灭州来今夀春府下蔡县初武王封叔度于汝南上蔡县叔以叛被诛成王复以封其子仲及平侯卒徙于新蔡至昭侯乃徙九江下蔡即州来是也】蔡虽请迁于呉而中悔呉人如蔡纳聘而师毕入蔡侯告大夫杀公子驷以说【如字】哭而迁墓【据左传杜氏曰元年蔡请迁于呉中悔故因聘袭之杀驷说呉言不时迁驷之为】如此则实呉人之所迁也而经以自迁为文何也楚既降【户江反】蔡使疆于江汝蔡人聴命而还【音旋】师矣复【扶又反下有复同】背【音佩下同】楚请迁于呉而又自悔也其谋之不臧甚矣【杜氏曰畏楚而请迁故以自迁为文】夫迁国大事也盘庚五迁利害甚明众犹胥怨不适有居至于丁宁反复【音腹】播告之修而后定也【见商书盘庚篇不适有居言民不肯往适有居也】今蔡介【间厠也】于呉楚二大国之间背楚诳呉及其事急反委罪于执政其谁之咎也故经以自迁为文而杀公子驷则书大夫而称国言君与用事大臣擅杀之也放公孙猎则书大夫而称人言国乱无政众人擅放之也驷与猎其以请迁于呉为非者乎而委之罪以说谁敢有复尽忠而与谋其国者哉【襄陵许氏曰蔡悔请迁及呉师入而委罪于驷焉称国以杀杀无罪也圣人杀一不辜虽得天下不为而况于国乎故蔡自杀公子驷上下危疑遂以祸败】
　　【已敬王二酉十八年】三年【晋定二十齐景五十六卫出公辄元年蔡昭二十七郑声九曹阳十陈闵十杞僖十四宋景二十五秦惠九楚昭二十四呉夫差四】春齐【景】国夏卫【出】石曼姑帅师围戚【左传齐卫围戚求援于中山谷梁传不系于卫者子不有父也范氏曰不言卫戚辟子有父】按左氏灵公游于郊公子郢御公曰余无子将立汝对曰郢不足以辱社稷君其改图君夫人在堂三揖【卿大夫士】在下君命只【音支】辱灵公卒夫人曰命公子郢为大【音泰】子君命也对曰郢异于他子且君没于吾手若有郢必闻且亡人之子辄在乃立辄以拒蒯聩蒯聩前称世子者所以深罪辄之见立不辞而拒其父也辄若可立则蒯聩为未絶未絶则是世子尚存而可以拒乎主兵者卫也何以序齐为首罪齐人与卫之为恶而党之也公孙文仲主兵伐郑而序宋为首以诛殇公【隠四】石曼姑主兵围戚而序齐为首以诛国夏训天下后世讨乱臣贼子之法也【唐陈氏曰先国夏后曼姑是圣人恶其不义以齐为兵首孙氏曰襄元年书围宋彭城此不言围卫戚者不与国夏助辄围父也高氏曰曼姑为子围父逆乱人伦莫甚于此齐国夏帅师助之故为恶首齐与晋为仇若蒯聩入则卫从晋矣此齐所以助辄也薛氏曰佐人之子攻人之父齐之罪有浮于卫也襄陵许氏曰晋以君臣称兵而齐为臣伐君卫以父子争国而齐助子围父以是令于诸侯君子是以知齐之不霸而将有乱也】古者孙从祖【刘歆曰孙居王父之处正昭穆则孙常与祖代张纯曰父子不并坐而孙从王父】又孙氏王父之字【杜氏曰诸侯之孙以王父字为氏】考于庙制昭常为昭穆常为穆【周礼小宗伯注自始祖之后皆父曰昭子曰穆】不以父命辞王父命礼也【据公谷】辄虽由嫡孙得立然非有灵公之命安得云受之王父辞父命哉故冉有谓子贡曰夫子为【去声下同】卫君乎子贡曰诺吾将问之入曰伯夷叔齐何人也曰古之贤人也曰怨乎曰求仁而得仁又何怨出曰夫子不为也伯夷以父命为尊而让其弟叔齐以天伦为重而让其兄仲尼以为求仁而得仁者也【论语朱子曰夷齐皆求合乎天理之正而即乎人心之安视弃其国犹敝踪尔若卫辄之据国拒父而惟恐失之其不可同年而语明矣】然则为辄者奈何宜辞于国曰若以父为有罪将从王父之命则有社稷之镇公子在我焉【于防反】得为君以为无罪则国乃世子之所有也天下岂有无父之国哉而使我立乎其位如此则言顺而事成矣是故辄辞其位以避父则卫之臣子拒蒯聩而辅之可也辄利其位以拒父则卫之臣子舍【音舍】爵禄而去之可也【朱子语蒯瞆父子之事其进退可否只防辄之心如何尔若辄有拒父之心则固无可论若有避父之心则卫之臣子以君臣之义当拒蒯瞆而辅之若其必辞则请命而更立君可矣设若辄贤而不聴其去则为辄者又当权轻重而处之使君臣父子之间道并行而不相悖苟不能然则逃之而已矣但不可有毫髪私意于其间耳】乌有父不慈子不孝争利其国灭天理而可为者乎【通防意林曰夷齐求仁得仁故无怨不以能有国家为贵而以能全其志意为安故孔子称之春秋抑曼姑于齐以明臣之不可侵其君离戚于卫以明子之不可加其父一言而君臣父子之道正矣为曼姑之义宜明言于其君曰子无讨父之道臣不足为三军将也为辄之义亦宜明言于其国曰臣无乗君之礼我不可为千乗主也若是上让下竞而兵偃不用矣又何其纷纷哉此义精矣其先国夏者诛贼子之党也○刘氏曰杜氏曰曼姑知其不义故推齐为首非也春秋苟从告为不义者饰非乎愚按公羊以围戚为伯讨然则曷为不书围卫戚与宋彭城比乎又云辄不以父命辞王父命是不以家事辞王事岂可逆父子之伦而可谓之王法乎礼记子弑父凡在宫者杀无赦说之者曰除子以外皆得杀其弑父之人盖子弑父而其子杀之杀之者之子又将得而杀之是圣人之法教人以父子相残也岂理也哉唐李存孝以克用养子叛其父而请命于朝廷先儒以为不可受盖知春秋贬国夏之义矣】
　　夏四月甲午地震【注见文九年】○五月辛卯桓宫僖宫灾【左传辛卯司铎火火逾公宫桓僖灾孔子在陈闻火曰其桓僖乎公羊传不言及敌也何以书记灾也谷梁传言及则祖有尊界由我言之则一也杜氏曰桓僖亲尽而庙不毁宜为天所灾故孔子闻火知其必桓僖】桓僖亲尽矣其宫何以存季氏者出于桓立于僖世専鲁国之政其诸以是为恱而不毁欤【刘氏曰桓僖久矣其宫曷为不毁三家者出于桓立于僖以是为恱者也髙邮孙氏曰桓公者哀公之十世祖也僖公者哀公之七世祖也诸侯五庙而十世七世之庙存焉非礼矣髙氏曰诸侯五庙亲尽则毁桓僖不毁三家者存之僭天子也圣人因其灾而并录之君子于是乎知有天道也家氏曰季氏悖理僭上罪不胜诛故天灾桓僖庙以示警戒通旨问汉髙庙园殿灾董相谓髙庙不当居辽东园殿不当居陵旁何所据而言然曰此是推本孔子在陈闻鲁灾知桓僖之意也哀公至桓九世至僖六世礼所当祧也季氏生而赐氏俾世其卿不祧桓僖出于季氏私意】何以不称及等也【何氏曰亲过髙祖亲疏适等范氏曰逺祖恩无差降如一故不言及】称及则祖有尊卑矣或谓祖有功宗有徳所以劝也则如之何曰孝子慈孙事其祖考仁也或七庙或五庙自是而衰【初危反弑也】礼也奚问其功徳之有无也必若此言是子孙得选择其祖宗而尊事之矣【本程子】岂理也哉【朱子曰商之三宗周之世室见于经典皆有明文而功徳有无之实天下后世自有公论若必以此为嫌则秦政之恶子议父臣议君而除谥法者不为过矣程子晚年尝论宋朝庙制太祖太宗皆当百世不迁则知前说若非记者之误则或一时之言而未必终身之定论也愚按家语记孔子对陈侯之言曰礼祖有功而宗有徳故不毁其庙焉今桓僖之亲尽矣又功徳不足以存其庙而鲁不毁是以天灾加之盖桓公簒立无功徳可言季氏存桓僖初非以其有功徳实所以隆私恩焉耳又家语记孔子在齐闻周先王庙灾曰此必僖王之庙今考景王之时上距僖王已八世僖王在位日浅亦无功徳可称其庙亦在当毁故天灾及之与鲁桓僖之庙灾无以异也然晋之悼公朝于武宫晋顷公时献俘于文宫则当时诸侯之祖庙亲尽而不毁者无国无之故春秋特书桓僖灾以示戒欤○刘氏曰公羊云复立也不言复立见者不复见也非也古之人省文不若是且必若云作三军舍中军曷为独言哉】
　　季孙斯叔孙州仇帅师城启阳【启公作开陆氏曰避汉景帝讳杜氏曰启阳琅琊开阳县鲁党范氏故惧晋比年四城愚按益都路沂州临沂县有故开阳城襄陵许氏曰所城近敌故帅师焉地震庙灾变异弗图而取田城邑兵役相继可谓不畏天命矣中失而外键本亡而末务此鲁之季世也】○宋【景】乐髠帅师伐曹【阳薛氏曰讨乐大心之乱也髙氏曰曹本属宋既而叛之襄陵许氏曰宋始窥曹曹不量力而奸强国不修徳而图大功则适足以取亡而已】○秋七月丙子季孙斯卒【左传季孙有疾命正常曰无死南孺子之子男也则以告而立之女也则肥也可季孙卒康子即位既葬康子在朝南氏生男正常载以如朝告曰夫子有遗言命其圉臣曰南氏生男则以告于君与大夫而立之今生矣男也敢告遂奔卫康子请退公使视之则或杀之矣乃讨之召正常正常不反】○蔡【昭】人放其大夫公孙猎于呉【夫差杜氏曰公子驷之党髙氏曰放大夫者国也而称人众人逐之也其放之于呉召乱之道也厥后蔡乱以公孙氏岂猎之党与传见杀驷】○冬十月癸卯秦伯卒【惠公也子悼公嗣】○叔孙州仇仲孙何忌帅师围邾【隠髙氏曰邾子已受盟于勾绎今二卿逾年而围之是自败其盟也虽邾政不修有以致寇然鲁之弃信亦已甚矣自是盟不足恃春秋不志也】
　　【庚敬王二戌十九年】四年【晋定二十一齐景五十七卫出二蔡昭二十八杀郑声十曹阳十一陈闵十一杞僖十五宋景二十六秦悼公元年楚昭二十五呉夫差五】春王二月【公作三月】庚戌盗杀蔡侯【昭】申【杀公谷作弑公羊传贱者穷诸人其称盗以弑何贱乎贱者也谷梁传称盗以弑不以上下道道也辟中国之正道以袭利谓之盗愚按昭侯在位二十八年子朔立是为成公】
　　按左氏蔡侯将如呉诸大夫恐其又迁也公孙翩逐而射【食亦反】之卒然则翩非微者【范氏曰杀蔡侯申非微者】其以盗称何也蔡侯背【音佩】楚诳呉又委罪于执政【见二年】其谋国如是则信义俱亡礼文并弃无以守身而自卫夫人得而害之矣故变文书盗以警有国之君也【蜀杜氏曰蔡侯为一国之君不能自正而为贱者所杀其败可知也陈氏曰盗疏且贱者也称盗以杀则凡在宫者无人也蔡杀其大夫公子驷蔡放其大夫公孙猎于呉蕞尔蔡也而连年诛放其大夫是贵近无人也是故杀翩不书以为不足讨也葬昭公以为不必不葬也张氏曰凡弑君称弑积渐之名也盖国君之尊其势位之崇髙非臣下所得轻而危之也故其谋必非一朝一夕之故而得行焉令蔡昭不道上得罪于大国下无道于其民忠谋不用无罪见杀人心已离故翩之事成于一旦春秋以盗杀书之所以见其几于独夫也余祭称弑上下之名犹存也蔡申称杀君道亡矣】翩弑君而略其名氏姓与霍皆翩之党称国以杀而不去【起吕反】其官者二公孙葢尝谋国不使其君至于是而弗见庸者也故书法如此而或者以翩非微者而称盗苏辙以谓求名而不得非矣天下岂有欲求弑君之名春秋又惜此名而不与者哉【髙氏曰宣十七年蔡侯申卒是为文公此蔡侯申于文公为曽孙周人以讳事神岂有曽孙与曽祖同名者乎必有一误】
　　蔡公孙辰出奔呉【夫差左传翩以两矢门之众莫敢进文之锴后至曰如墙而进多而杀二人锴执弓而先翩射之中肘锴遂杀之故逐公孙辰而杀公孙姓公孙盱陈氏曰书公薨夫人姜氏孙于邾公子庆父出奔莒则夫人庆父与闻乎弑矣书盗杀蔡侯申蔡公孙辰出奔呉则辰与闻乎杀矣】○葬秦恵公○宋【景】人执小邾子【襄陵许氏曰天下无霸故宋人得以执小邾子伐郑入曹而无所忌愚按称人以执非伯讨也不称名无罪也以私怨擅执小国之君又不归诸京师其罪大矣】○夏蔡【成】杀其大夫公孙姓公孙霍【霍即盱传见上】○晋【定】人执戎蛮子赤归于楚【昭○蛮公作曼音蛮公羊传赤者何戎曼子之名也其言归于楚辟伯晋而京师楚也】
　　楚围蛮氏蛮子赤奔晋【楚人既克夷虎乃谋北方左司马贩申公夀余叶公诸梁致蔡于负函致方城之外于缯闗袭梁及霍单浮余围蛮氏蛮氏溃蛮子奔晋隂地】楚谓晋曰晋楚有盟好【呼报反】恶【乌故反下所恶同】同之若将不废则寡人之愿也不然将通于少【诗照反】习以聴命【杜氏曰少习商县武闗也将大开武闗道以伐晋】赵鞅曰晋国未宁安能恶楚【林氏曰安能与楚为恶】必速与之乃诈执蛮子以畀楚师【隂地之大夫士蔑乃致九州之戎将裂田以与蛮子而城之且将为之卜蛮子聴卜遂执之与其五大夫以畀楚师于三户楚司马诱其遗民尽俘以归】其曰晋人云者罪之也蛮子赤何以名微国也无罪见执亦书名外之也文公执曹伯则曰畀宋人今此曷云归于楚归于楚者犹曰京师楚也晋主夏盟为日久矣不竞至此春秋所恶【唐陈氏曰霸主执列国之君归于京师正也今执而与楚宜书如曹伯畀宋人乃书与归于京师文无异是责晋不当执不宜归于楚而归于楚明矣孙氏曰晋执戎曼子不归京师而归于楚其恶可知也髙氏曰诸侯有罪方伯请命于天子问罪然后执而归诸京师正也不请王命而执之归于京师若晋侯执曹伯归于京师其罪为轻若晋侯入曹执曹伯畀宋人执诸侯畀诸侯其罪已重今晋为中国盟主而执戎蛮子归于楚以君臣言则楚为君矣以强弱言则楚为霸矣家氏曰戎蛮虽迩于楚亦尝服属诸夏昭十六年楚乗其乱诱其君而杀之楚实无道戎之叛之宜也于是自拔归晋晋人倘畏楚之盛强拒而弗纳可也聴其去而适他国亦可也乃诈而执之以归于楚执人而归之夷狄是以事京师者而事夷狄晋之罪大矣故书人以贬之】
　　城西郛【杜氏曰鲁西郭备晋也】○六月辛丒亳社灾【亳步各反公作蒲公羊传亡国之社也社者封也其言灾何亡国之社盖揜之揜其上而柴其下何以书记灾也谷梁传亳亡国也亡国之社以为庙屏戒也其屋亡国之社不得达上也范氏曰亳即殷立亳社于庙外以为屏蔽程子曰书曰汤既胜夏欲迁其社不可作夏社国既亡则社自当迁汤存之以为后戒故但屋之则与迁之无异既为亡国之社则自王都至国都皆冇之使为戒也记曰丧国之社屋之不受天阳也又曰亳社北牖使隂明也鲁有亳社灾屋之故有灾此制计之必始于汤也通防天子大社必受霜露风雨以达天地之气亡国之社屋之武王克商班其社于诸侯以为庙屏其灾者刘向以为人君纵心不能警戒之象愚按亡国之社灾戒鲁之危亡也七年左传云以邾子来献于亳社则亲作亳社之屋可知矣不书新作亳社者以其当作故不志也】○秋八月甲寅滕子结卒【顷公也在位二十三年子虞母嗣是为隠公】○冬十有二月葬蔡昭公【杜氏曰乱故以是缓文集蔡昭书葬谓杀其大夫公孙姓等为贼已讨则当如卫人杀州吁例书之然后谓之贼今称国以讨而不去其官则下以二大夫为贼也若以为讨之不以其罪故书大夫则当从里克甯喜之例下书葬矣故知此例不通蔡昭之得书葬自别有义也】○葬滕顷公【辛敬王三亥十年】五年【晋定二十二齐景五十八卒卫出三蔡成侯朔元年郑声十一曹阳十一陈闵十二杞僖十六宋景二十七秦悼二楚昭二十六呉夫差六】春城毗【毗频夷反公作比又作芘杜氏曰备晋也】○夏齐侯【景】伐宋【景髙氏曰齐之伐宋所以图霸也愚按定十四年齐侯宋公防于洮距此六年未有衅端而景公忽兴师以伐宋岂以宋人伐曹执小邾子恃强凌弱故托是讨之以图霸欤然景公内不能正其国区区胁制诸侯以争霸权是以郑卫宋鲁虽从之而不心服也老将衰而髦及之犹不知者无何身殁子弑卒以国与陈氏公孙丒称晏子以其君显抑末矣】○晋【定】赵鞅帅师伐卫【出左传赵鞅伐卫范氏之故也遂围中牟家氏曰辄以子拒父齐国夏为之围戚逆也蒯聩以父伐子晋赵鞅为之伐卫其顺矣乎吁齐固失矣晋亦未为得也晋人倘欲修明霸业陈大义以示天下当请之天王召诸侯伐卫执辄归诸京师命公子郢而立之然后于义为允若私于蒯聩必求其入亦非春秋所许也况实以范氏之故而纳蒯聩以为名乎】○秋九月癸酉齐侯杵臼卒【杵公作处左传齐燕姬生子不成而死诸子鬻姒之子荼嬖诸大夫恐其为大子也言于公曰君之齿长矣未有大子若之何公曰二三子间于忧虞则有疾疢亦姑谋乐何忧于无君公疾使国恵子髙昭子立荼寘羣公子于莱公卒公子嘉公子驹公子黔奔卫公子鉏公子阳生来奔张氏曰景公在位五十八年前有晏婴后有孔子晏婴告之以陈氏将窃其国孔子告以君君臣臣父父子子公亦知说而从之矣而卒不能用及大臣以未有大子告之反使之姑谋乐而勿忧无君卒致死肉未寒子弑国乱曽未十年陈恒弑简公而移其社稷真范祖禹所谓治愈久而政愈獘年弥进而徳弥退者景公之卒葬书于春秋岂不为享国日久而曽无逺虑者之戒欤】○冬叔还如齐【还音旋髙氏曰使卿吊且防葬也】闰月葬齐景公【公羊传闰不书此何以书丧以闰数也曷为以闰数丧数畧也谷梁传不正其闰也何氏曰恩杀故并闰数丧服大功以下以闰月为数刘氏曰丧以年断者不以闰数以月断者则以闰数孙氏曰闰月丧事不数葬齐景公非礼也讥其变常也襄二十八年传齐景葬书闰月明杀恩之非礼也唐陈氏曰三年之丧二十五月苟以闰数则三年之内已有二十五月安得谓之三年欤苟以闰数而书则诸书崩薨卒葬皆宜书矣奚独斯也】
　　【壬敬王三子十一年】六年【晋定二十三齐安孺子荼元年卫出四蔡成二郑声十二曹阳十三陈闵十三杞僖十七宋景二十八秦悼三楚昭二十七卒呉夫差七】春城邾瑕【瑕公作葭书城止此杜氏曰备晋也任城亢父县北有邾娄城张氏曰今济州任城县地髙氏曰瑕邾邑鲁未尝取于邾而遽城之见鲁之迫邾也是年冬伐邾明年遂入邾邾益微弱鲁以不义强城之也圣人因其城而系之邾者不与鲁之擅并人土地愚按任城今属济宁路济州邾瑕如鲁济之类鲁有负瑕故称邾以别之鲁取不书恐如杞成之不见于经耳襄陵许氏曰定哀十六年间凡八城邑鲁既不得事晋诸侯方争是以髙城深池务守其国以捍祸乱然使鲁能修其政如治城者则天下归之岂特自守而已三年以来嵗书城邑以着鲁无徳政劳民荐数如此后虽城邑不复志矣】○晋【定】赵鞅帅师伐鲜虞【左传晋伐鲜虞治范氏之乱也杜氏曰四年鲜虞纳荀寅于栢人薛氏曰昭十二年楚人伐徐之嵗楚防方炽而书晋伐鲜虞十五年楚冦少安不能辑睦中夏而荀呉伐之定四年召陵罢防楚有可乗之机而士鞅及卫孔圉伐鲜虞五年呉方入郢士鞅又伐鲜虞于是尽失诸侯又有赵鞅之伐则晋霸业之衰皆由陪臣封殖贪伐鲜虞故也】○呉【夫差】伐陈【闵左传呉之入楚也使召陈懐公懐公朝国人而问焉逢滑曰臣闻国之兴也视民如伤呉日敝于兵暴骨如莽而未见徳焉祸之适呉其何日之有陈侯从之及夫差克越修先君之怨乃侵陈今呉伐陈复修旧怨也楚子曰吾先君与陈有盟不可以不救乃救陈师于城父张氏曰夫差修怨黩兵以取灭亡故春秋复狄之】○夏齐【荼】国夏及髙张来奔【左传齐陈乞伪事髙国者又谓诸大夫曰二子恃得君而欲谋二三子曰尽去之而后若定既成谋矣盍及其未作也先诸大夫从之陈乞鲍牧及诸大夫以甲入于公宫昭予闻之与恵子乗如公战于荘败国人追之国夏奔莒遂及髙张晏圉施来奔襄陵许氏曰陈乞将立阳生乃先逐国髙国髙奔而后陈乞弑君之谋得肆矣陈氏曰齐杀其大夫髙厚齐崔杼弑其君光齐国夏及髙张来奔齐陈乞弑其君荼圣人之垂诫深矣张氏曰髙国为国世臣从君于昬受其顾命力不足以卫上委君而逃书奔以罪其不忠也】○叔还防呉【夫差】于柤【还音旋柤荘加反襄陵许氏曰叔还以呉在柤故往防之始结呉好也吴南蛮也以鲁政之不修务与呉亲以资其力君子志柤之防于此知鲁之将有呉患矣】○秋七月庚寅楚子轸卒【左传楚子在城父将救陈卜战不吉卜退不吉将战王有疾攻大防卒于城父子闾与子西子期潜师闭涂逆越女之子章立之而还髙氏曰昭王委政囊瓦宠费无极使贤人诛戮诸侯怨叛入郢之祸宫污冢发几不免其身迄得反国而卒于卫者国有一申包胥也】○齐阳生【悼】入于齐齐陈乞弑其君荼【荼音舒又音徒又丈加反公作舍左传陈僖子使召公子阳生逮夜至于齐僖子使子士之母养之与馈者皆入十月丁卯立之将盟鲍子醉而往其臣差车鲍防曰谁之命也陈子曰受命于鲍子遂诬鲍子曰子之命也鲍子曰女忘君之为孺子牛而折其齿乎而背之也悼公稽首曰吾子奉义而行者也若我可不必亡一大夫若我不可不必亡一公子义则进否则退敢不唯子是从废兴无以乱则所愿也鲍子曰谁非君之子乃受盟使胡姬以安孺子如赖去鬻姒杀王甲拘江说囚王豹于句窦之丘公使朱毛告于陈子曰微子则不及此然君异于器不可以二器二不匮君二多难敢布诸大夫僖子不对而泣曰君举不信羣臣乎以齐国之困又有忧是以求长君不然夫孺子何罪毛复命公悔之毛曰君大访于陈子而图其小可也使毛迁孺子于骀不至杀诸野幕之下葬诸殳冐淳公羊传弑而立者不以当国之辞言之其以当国之辞言之何为谖也谷梁传入者内弗受也荼虽不正已受命矣阳生其以国氏何也取国于荼也程子传称齐阳生见景公废长立少以启乱也】
　　阳生曷为不称公子非先君之子也为人子者无以有己【见家语注身父母所有也】则以父母之心为心者景公命荼世其国已则簒荼而自立是自絶于先君岂复【扶又反】得为先君之子也不称公子诛不子也【郑康成曰阳生簒国故不言公子】阳生不子则曷为系之齐春秋端本之书也正其本则事理阳生之不子也其谁使之然也不有废长【展两反】立少【诗照反】以启乱者乎故齐景问政于孔子孔子对曰君君臣臣父父子子君不君则臣不臣父不父则子不子以阳生系之齐着乱之所由生也【张氏曰春秋讥景公之废长立幼而不称公子阳生何也人君立子而不以正者皆徒设此心两弃之也故凡当然而君父处之不以其道者君子不立乎其位伯夷叔齐宁他人有之而不敢当春秋岂敢遂予之以公子而正名之哉】然而弑荼者阳生与朱毛也曷为书陈乞【杜氏曰弑荼者朱毛与阳生而书陈乞所以明乞立阳生而荼见弑则祸由乞始也楚比劫立陈乞流涕子家惮老皆疑于免罪故春秋明而书之以为弑主】初景公谓陈乞吾欲立荼何如对曰所乐【音洛】乎为君者欲立则立之不欲立则不立也君如欲立则臣请立之阳生谓乞曰吾闻子葢将不欲立我也对曰千乗【绳证反】之主将废正而立不正必杀正者吾不立子者所以生子也与之玉节而走之鲁景公死荼立陈乞使人迎阳生寘诸家召诸大夫而示之曰此君也诸大夫知乞有备不得已逡巡北面再拜而君之尔【并据公羊】故里克中立不免杀身之刑陈乞献防终被【皮反】弑君之罪是皆不明春秋之义陷于大恶而不知者也【髙邮孙氏曰阳生入齐而陈乞弑君则是阳生与闻乎弑也不以阳生首恶者阳生之入陈乞召之荼之弑陈乞为之加阳生以弑君之罪则乞废立之迹不明书阳生之入而陈乞弑君则乞之恶着而阳生与有罪焉陈氏曰卫侯入于夷仪卫甯喜弑其君剽则喜为卫侯弑也齐阳生入于齐齐陈乞弑其君荼则乞为阳生弑也荼之弑得国者阳生也曷为不以罪齐无知者罪阳生于是齐政由陈氏矣彼阳生者亡公子而已乞不有无君之心则阳生为僇矣宋氏曰阳生之入与小白书入同黙小白之入齐无君也阳生之入齐有君矣荼弑在阳生既入之后然其谋实定于阳生未入之前不与小白同也晋献公杀世子而立嬖妾之子其事与此畧相似荼则卓也阳生则夷吾也陈乞则里克也然夷吾不预杀而阳生实预于杀则阳生又不得与夷吾同也且弑荼立阳生乃乞之本谋故専罪陈乞阳生于诸子为长以序当立景公黜长立幼以是召乱春秋不坐阳生以首恶之罪示人君立子以长不以爱其寓戒之意深矣髙氏曰观从召公子比而防死陈乞召阳生而荼死乞防弑君之恶而从乃委罪公子比何也从陪臣也能始祸而不能定其所立比以众立而不顾其君是比弑之也乞大臣也齐已有君而又外求阳生阳生虽入而不能自定其位乞以强立之而下顾其君是乞弑之也从虽召比然公子有三焉比不自立可也乞召阳生固将君之矣阳生为君则孺子荼何所置哉故春秋别嫌明微不以其迹而同其诛也○刘氏曰谷梁云阳生正荼不正故不以阳生君荼然而荼受命阳生不受命阳生弑先君所命是则弑其君矣何云不以阳生君荼乎假令先君废阳生为非义自可聴天子伯主治之耳今躬弑其君春秋犹诡其罪以与陈乞何哉要之陈乞主阳生而弑荼可知也】
　　冬仲孙何忌帅师伐邾【隠髙氏曰鲁人必欲灭邾而后已自公即位以来四用兵于邾积明年入邾之辞】○宋【景】向巢帅师伐曹【阳○向舒亮反髙氏曰乐髠伐之犹未服且为入曹起也】
　　【癸敬王三丒十二年】七年【晋定二十四齐悼公阳生元年卫出五蔡成三郑声十三曹阳十四陈闵十四杞僖十八宋景二十九秦悼四楚恵王章元年呉夫差八】春宋【景】皇瑗帅师侵郑【声瑗于眷反后同左传宋师侵郑郑叛晋故也髙氏曰不务徳而加兵于人故书侵张氏曰老丘之役宋郑始因隙地以起兵争卒至各取其师以逞其杀人之志所以详其交争之实也愚按老丘败在定十五年是后九年取郑师于雍丘十三年取宋师于嵒】○晋【定】魏曼多帅师侵卫【出○曼音万左传晋师侵卫卫不服也杜氏曰五年晋伐卫至今未服髙氏曰卫辄拒其父至今六年矣犹未纳也晋不以此致讨而以范中行氏加兵于卫故书侵】○夏公防呉【夫差】于鄫【鄫谷作缯左传公防呉于鄫呉来徴百牢子服景伯对曰先王未之有也呉人曰宋百牢我鲁不可以后宋且鲁牢晋大夫过十呉王百牢不亦可乎景伯曰晋范鞅贪而弃礼以大国惧敝邑故敝邑十一牢之君若以礼命于诸侯则有数矣周之王也制礼上物不过十二以为天之大数也今弃周礼而曰必百牢亦唯执事呉人弗聼乃与之反自鄫以呉为无能为也杜氏曰鄫琅琊鄫县张氏曰即旧鄫国比年书防呉所以着哀公之失谋于始而遗患于后日也髙氏曰呉欲霸诸侯故鲁先徃防之愚按邾茅夷鸿称盟于鄫衍而经不书盟讳与呉盟也故呉伐我盟于莱门防于黄池呉争先歃皆不书隠中国之与吴盟也】○秋公伐邾八月已酉入邾以邾【隠】子益来【左传季康子欲伐邾乃飨大夫以谋之子服景伯曰小所以事大信也大所以保小仁也背大国不信伐小国不仁孟孙曰二三子以为何如对曰禹合诸侯于涂山执玉帛者万国今其存者无数十焉唯大不字小小不事大也鲁徳如邾而以众加之可乎秋伐邾及范门茅成子请告于呉不许曰鲁击柝闻于邾呉二千里不三月不至何及于我师遂入邾处其公宫众师昼掠邾众保于绎师宵掠以邾子益来献于亳社囚诸负瑕邾茅夷鸿以束帛乗韦自请救于呉曰鲁弱晋而逺呉以陵我小国邾非敢自爱也惧君威之不立若夏盟于鄫衍秋而背之四方诸侯其何以事君且鲁赋八百乗君之贰也邾赋六百乗君之私也以私奉贰唯君图之呉子从之公羊传邾娄子益何以名絶之也谷梁传以者不以者也益之名恶也范氏曰恶其不能死社稷】
　　春秋隠君之恶故灭国书取婉以成章【左传】而不失其实也恃强凌弱无故伐人而入其国处其宫昼夜掠以其君来献于亳社囚于负瑕此天下之恶也呉师为【于伪反下人为同】是克东阳齐人为是取吾二邑【并在明年】辱国亦甚矣何以备书于防而不讳乎圣人道隆而徳大人之有恶务去【起吕反下同】之而不积也则不念其恶而进之矣以邾子益来恶也归邾子益于邾是知其为恶能去之而不积也故书以邾子来而不讳者欲见【音现下同】后书归邾子之为能去其恶而与之也圣人之情见矣明此然后可以操【仓刀反】赏罚之权不明乎此以操赏罚之权而能济者鲜【上声】矣【薛氏日伐邾本三家而公自为之不得已也公内迫于三家三家归过于上也刘氏曰益何以名贱之也贱之奈何虏服也苏氏曰鲁入邾以邾子益来而不书灭何也邾大夫茅夷鸿保于茅请救于呉明年呉为之伐鲁鲁复邾子故不言灭也在外曰以归在内曰以来内外之别也○刘氏曰公羊云入不言伐其言伐内辞也使若他人然非也初秋伐之八月入之理当并书无取于内辞也入邾娄使若他人犹可诿以邾娄子益来又可云他人乎又曰曷为不言其获内大恶讳也亦非也诸侯擅入人之国为大恶矣此自入而以归不得以获解也谷梁云其言来者外鲁之辞亦非也直书入邾又言以邾子益来于君亲之过而无所隠义已足矣岂以一失之故遂外其君乎且令不外其君当曰以邾子益归乎夫归可施于人不可施于我来可施于我不可施于人此春秋之文也唐陈氏曰交陈而获其君则曰获入国灭国而以其君归则曰以书于诸侯则曰归于鲁则曰来】
　　宋【景】人围曹【阳】冬郑【声】驷帅师救曹【左传宋人围曹郑桓子思曰宋人有曹郑之患也不可以不救郑师救曹侵宋髙氏曰曹伯奸宋是以致讨然宋之伐曹数矣今又围之亦已甚矣故贬而人之苟将卑师少岂能围之乎郑与曹疎所以救曹非志于义也欲报皇瑗之师也家氏曰中国无盟主诸侯擅侵伐更相吞噬不夺不餍春秋书宋围曹罪宋也书郑救曹与郑也春秋与郑之能救所以愧齐晋诸大国之不能救也陈氏曰书救曹何曹卒灭于宋也自鲁救晋凡晋楚之救皆不书六十年矣其再见以中国无霸而诸侯自相救也诸侯自相救犹可也呉救陈诸夏几于亡矣】










　　春秋胡传附录纂疏卷二十九
　　钦定四库全书
　　春秋胡传附录纂疏卷三十
　　元　汪克寛　撰
　　哀公下
　　【甲敬王三寅十三年】八年【晋定二十五齐悼二卫出六蔡成四郑声十四曹阳十五国亡陈闵十五杞僖十九卒宋景三十泰悼五楚恵二呉夫差九】春王正月宋公【景】入曹以曹伯阳归【左传宋公伐曹将还褚师子肥殿曹人诟之不行师待之公闻之怒命反之遂灭曹执曹伯及司城彊以归杀之公羊传曹伯阳何以名絶曷为絶之灭也】
　　此灭曹也曷为不言灭灭者亡国之善辞上下之同力也【公羊僖五注言灭者臣子与君戮力一心共死之辞也】曹伯阳好【呼报反】田弋鄙人公孙彊获白鴈献之且言田弋之说因访政事大说【音恱】之【有宠使为司城以聴政】彊言霸说于曹伯因背【音佩】晋而奸【音干】宋宋人伐之晋人不救【并据左传】书宋公入曹以曹伯阳归而削其见灭之实犹虞之亡书晋人执虞公而不言灭也【苏氏曰此灭曹也其不书灭言自灭也犹虞之灭言晋人执虞公而不言灭也】春秋轻重之权衡故书法若此有国者妄聴辩言以乱旧政自取灭亡之祸可以鉴矣【定四年传蔡以沈子嘉归宋以曹伯阳归皆杀之也而或书或不书其不书者贱而畧之也陈氏曰桧亡东周之始也曹亡春秋之终也夫子之删诗也系曹桧于国风之后于桧之卒篇曰思周道也伤天下之无王也于曹之卒篇曰思治也伤天下之无霸也夫子常喟然于此矣于是曹不言灭○刘氏曰公羊云不言其灭讳同姓之灭非也当此时鲁人自救不暇岂有不救同姓之灭春秋遂责之乎且责鲁不救而讳曹之灭纵失宋公之恶苟责无罪之鲁甚无理也】
　　呉【夫差】伐我【书伐我始此左传呉为邾故伐我鄫人道之以伐武城克之懿子谓景伯若之何对曰召之而至又何求焉呉师克东阳而进舍于五梧明日舍于蚕室公宾庚公甲叔子与战于夷获叔子与析朱鉏献于王王曰此同车必使能国未可望也明日舍于庚宗遂次于泗上微虎欲宵攻王舍呉子闻之一夕三迁呉人行成将盟景伯曰楚人围宋易子而食析骸而防犹无城下之盟我未及亏而行城下之盟是弃国也呉轻而逺不能久将归矣请少待之弗从景伯负载造于莱门乃请释子服何于呉呉人许之以王子姑曹当之而后止呉人盟而还】
　　呉为【于伪反】邾故兴师伐鲁兵加国都而盟于城下经书伐我不言四鄙及与呉盟者讳之也【孙氏曰直曰伐我者兵加于都城也苏氏曰不言四鄙而直言伐我兵加于国都也于是为城下之盟而还不书讳之也】来战于郎直书不讳【桓十】盟于城下何讳之深也楚人围宋易子而食析骸而防亦云急矣欲盟城下则曰有以国毙不能从也【宣十五】晋师从齐齐侯致赂晋人不可国佐对曰子若不许请合【如字又音閤】余烬【似刃反】背【音佩】城借一敝邑之幸亦云从也遂盟于袁娄而春秋与之【成二】今鲁未及亏不能少待遂有城下之盟是弃国也夫弃国者其能国乎使有华【戸化反】元国佐之臣则不至此矣故春秋不言四鄙及与呉盟者欲见【音现】其实而深讳之【不言四鄙欲见其实不书盟以深讳之】以为后世谋国之士不能以礼义自强偷生惜死至于侵削陵迟而不知耻者之戒也【家氏曰呉伐我以救邾而书法无褒辞者春秋之贵救贵义也茅成子之请救于呉也动呉子以利呉子恱于利而动是以率师造于鲁之城下不贵鲁以存邾遽受盟而返何救之足言其后呉责报于邾者不已执其君而扰乱其国存亡国者顾如是乎愚按哀公即位七年加兵于邾者五而且入其国俘其君自入春秋鲁恃强陵弱未有若是之甚也此年书呉伐我比事以观则鲁之受伐葢有由矣前此书侵伐必言四鄙见鲁之国都犹足为守也至于是年呉兵直抵鲁之城下则鲁之四境藩屏荡然而国不足为国矣哀公之经两书伐我若曰我能入邾呉能为邾而伐我我能防呉伐齐齐能兴师而伐我虽据事直书而详味书法亦有反已自咎之意焉】
　　夏齐【悼】人取讙及阐【阐尺善反公作僤后同左传齐悼公之来也季康子以其妹妻之即位而逆之季鲂侯通焉女言其情弗敢与也齐侯怒鲍牧帅师伐我取讙及阐公羊传外取邑不书此何以书所以赂齐也曷为赂齐为以邾娄子益来也谷梁传恶内也杜氏曰阐在东平刚县北张氏曰今宛丘龚蛇县地愚按在今东昌路丘县程子曰内失邑不书君辱当讳也不能保其土地民人是不君也已与之彼以非义而受则书取此与济西田是也鲁入邾而以其君来致齐怒呉伐故赂齐以说之孙氏曰邾子益齐甥也故齐取讙阐襄陵许氏曰外取邑不书以即归我故书之也王氏曰鲁以兵召衅固不容无过齐以私愤取非其有故称人○家氏曰公谷以齐为邾故取讙阐左氏则以季姬未归故齐人来讨观齐之兵端当从二传非以女故盖齐取二邑要鲁以存邾尔唐陈氏曰凡用兵而取先书伐次书取不用兵而取第书取】○归邾子【隠】益于邾【左传齐侯使如呉请师将以伐我乃归邾子谷梁传益之名失国也何氏曰书者善鲁能悔过归之张氏曰凡取邑之类少有复归之者今鲁不遂其恶而归之故以顺辞言之也】○秋七月○冬十有二月癸亥杞伯过卒【过音戈僖公也在位十九年子维嗣是为闵公】○齐【悼】人归讙及阐【左传秋及齐平臧宾如如齐涖盟齐闾丘明来涖盟且逆季姬以归十二月齐人归讙及阐季姬嬖故也程子传不云我田既归邾子亦归其田非以为恵也】
　　按左氏邾子益齐出也【见十年】鲁以益来则齐人取讙及阐又如呉请师而怒犹未怠也以此见国君之造【在早反】恶不悛【音铨】则四邻谋取其国家莫能保矣归邾子益于邾则齐人归讙及阐又辞师于呉而徳犹未泯也以此见国君去【起吕反下同】恶而不积则四邻不侵其封境而自安矣曰以曰取者逆词也【谷梁以者不以者也赵氏曰取者收夺之名】曰归者顺词也去逆效顺息争休兵齐无取地之罪鲁无失地之辱以此见迁善之优改过之大而春秋不讳入邾以邾子益来者以明归益于邾之能掩其前恶而美之也【何氏曰书归讙及阐善鲁能悔过归邾娄子益所丧之邑不求自得愚按不言来者齐本取讙阐胁鲁归邾子今既归邾子则齐遂所欲故归讙阐非感于义而心恱诚服故不言来归】
　　【乙敬王三夘十四年】九年【晋定二十六齐悼三卫出七蔡成五郑声十五陈闵十六杞闵公维元年宋景三十一秦悼六楚恵三呉夫差十】春王二月塟杞僖公【杜氏曰三月而塟速】○宋【景】皇瑗帅师取郑【声】师于雍丘【雍于勇反又于用反左传郑武子賸之嬖许瑕求邑无以与之请外取许之故围宋雍丘宋皇瑗围郑师每日迁舍垒合郑师哭子姚救之大败宋取郑师于雍丘使有能者无死以郏张与郑罗归公羊传其言取之何易也其易奈何诈之也谷梁传取易辞也以师而易取郑病矣杜氏曰左传例覆而败之曰取某师谓威力兼备若罗网所掩覆一军皆见禽雍丘县属陈留张氏曰今属开封愚按今汴梁路封丘县隠二年传悉虏而俘之曰取襄陵许氏曰春秋之季日寻干戈诈力相倾竒变滋起于是始志取人之师甚其谪恶其尽也郑以不义深入敌境而围其邑此固丧师之道也】○夏楚【恵】人伐陈【闵左传陈即呉故也愚按陈之为国屡灭于楚而仅存者也今而从呉亦以楚之屡伐而求以自托焉耳楚不思所以自反而愤陈之背已攻之荐数而不已今年伐陈明年公子结复伐之十三年公子申又伐之陈之困于楚终春秋之世虽其力弗克自振而楚之暴横不道其罪盖不可胜诛矣】○秋宋公【景】伐郑【声杜氏曰报雍丘愚按郑虽不义宋覆其师而尽取之亦云憯矣而又君亲帅师以伐其国明年偏师再伐十二年向巢又伐十三年郑人复取宋师然则宋郑之丧师皆其自取之也】○冬十月
　　【丙敬王三辰十五年】十年【晋定二十七齐悼四卒卫出八蔡成六郑声十六陈闵十七杞闵二宋景三十二秦悼七楚恵四呉夫差十一】春王二月邾子【隠】益来奔【左传邾子无道呉子使太宰子余讨之囚诸楼台栫之以棘使诸大夫奉太子革以为政邾隠公来奔齐甥也故遂奔齐陈氏曰呉人讨邾奉太子为政而后奔则其但书奔何以是为自失国也春秋之法苟其道足以失国虽有敌国犹以自致之文书之髙氏曰先为鲁所俘而又来奔其不知耻甚矣】○公防呉【夫差】伐齐三月戊戌齐侯【悼】阳生卒【左传九年齐侯使辞师于呉呉子曰昔嵗寡人闻命今又革之不知所从将进受命于君冬呉子使来儆师伐齐十年公防呉子邾子郯子伐齐南鄙师于鄎齐人弑悼公赴于师呉子三日哭于军门之外徐承帅舟师将自海入齐齐人败之呉师乃还】
　　按左氏公防呉伐齐【孙氏曰齐中国呉蛮也防呉伐夏其恶可知】齐人弑悼公赴于师【史齐世家鲍牧与公有郤因呉伐弑公赴于呉】春秋不着齐人弑君之罪而以卒书者亦犹郑伯髠顽弑而书卒之例也圣人于此其所以诛乱赋而存天理之意微矣鲁人入邾以其君来罪也齐侯为【于伪反下同】是取讙及阐如呉请师讨之也鲁人悔惧归益于邾是知其罪而能改也齐侯为是归讙及阐又辞师于呉是变之正也夫变之正者礼义之所在中国之君也呉人欲遂前言而背【音佩】违正理乱道也齐之臣子不能将顺上及其君此天下大变常理之所无也故没其见弑之祸而以卒书其防深矣春秋弑君大恶不待贬絶而自见【音现】也君而见弑岂无不善之积以及其身乎【详见襄十年】若夫悼公变而克正则无不善之积矣故以卒书而没其见弑如郑伯髠顽之例圣人之所以诛乱贼而存天理之意微矣【襄陵许氏曰人事之变冇幸不幸而春秋之义裁成天地见正命焉○临川呉氏曰当时以呉师在齐而公卒遂以为弑尔】
　　夏宋【景】人伐郑【声襄陵许氏曰既取其师伐而又伐恶其修怨不已也】○晋【定】赵鞅帅师侵齐【简左传赵鞅伐齐取犂及辕毁髙堂之郭侵及赖而还髙氏曰齐率诸侯以贰晋可以讨矣然赵鞅加兵于有丧之国圣人弗与也故书侵异乎士匄矣临川呉氏曰呉犹遭齐丧而去之晋乃乗齐丧而伐之曽呉之不若也】○五月公至自伐齐【师氏曰公防呉师以伐强国呉人之心不可信而强国之祸不可测其危可知矣髙氏曰齐鲁接境而公防呉人伐之既闻其丧则遂班师可也所以久而不归者公之进退制在吴故也】○葬齐悼公【髙氏曰公虽不废丧纪徃防其葬不足以赎过愚按悼公书葬与郑僖公同不及五月礼略也】○卫公孟彄自齐归于卫【出张氏曰孟彄蒯聩之党挟齐归卫卫人纳之世子归之自也】○薛伯夷卒【夷公作寅以尼反恵公也在位十二年】秋葬薛恵公○冬楚【恵】公子结帅师伐陈【闵】呉【夫呉】救陈【书救止此左传楚子期伐陈呉延州来季子救陈谓子期曰二君不务徳而力争诸侯民何罪焉我请退以为子名务徳而安民乃还】
　　春秋恶【乌故反】首乱善解纷自诛乱臣讨贼子之外凡书救者未有不善之也【啖氏曰救者救其患难凡救患皆为美也】救在王室则罪诸侯子突救卫是也【庄六】救在逺国则罪四邻晋阳处父救江是也【文三】救在外国则罪中国楚公子贞救郑【襄十】狄救齐【僖十八】呉救陈是也呉虽蛮夷之国来防于戚则进而书人矣【襄五】使季札聘则又进而书子矣【襄二十九】救而果善曷为独以号举而不进之也其以号举而不进之者深着楚罪而伤中国之衰也陈者有虞之后尝为楚灭而仅存耳【宣十一年楚县陈寻复封之昭八年楚灭陈十三年复封陈】今又无故兴师肆行侵伐而列国诸侯纵其暴横【去声】不能修方伯连帅【所类反】之职而呉能救之故独以号举深着楚罪而伤中国之衰也夫子欲拨乱世而反之正乃既不可得庶几礼失而求之于野也此其书呉救陈之意乎【陈氏曰自鲁救晋凡救皆不书书郑救曹则中国无霸诸侯自相救也中国无霸诸侯自相救春秋悯焉而特书之呉救陈诸夏几于亡矣春秋之所甚惧也张氏曰春秋幸呉之救而不以人与师书之者宣昭二公之时楚主中国楚犹近于中国也故春秋于楚免其夷狄举号之称定哀之时呉主中国呉纯于夷狄者也故虽冇小善而犹以号举兹足以观世变而知春秋之严矣○刘氏曰左氏云延州来季子推验其年季子近百嵗矣似异时事传附着其说耳】
　　【丁敬王三已十六年】十有一年【晋定二十八齐简公壬元年卫出九蔡成七郑声十七陈闵十八杞闵三宋景三十三秦悼八楚恵五呉夫差十二】春齐【简】国书帅师伐我【左传齐为鄎故国书髙无防帅师伐我及清季孙谓其宰冉求曰齐师在清必鲁故也若之何求曰一子守二子从公御诸竟季孙曰不能求曰居封疆之间季孙告二子二子不可求曰若不可则君无出一子帅师背城而战不属者非鲁人也鲁之羣室众于齐之兵车一室敌车优矣子何患焉二子之不欲战也宜政在季氏当子之身齐人伐鲁而不能战子之耻也大不列于诸侯矣季孙使从于朝武叔呼而问战焉对曰君子有逺虑小人何知懿子强问之对曰小人虑材而言量力而共者也武叔曰是谓我不成丈夫也退而搜乗孟孺子帅右师冉求帅左师老幼守宫次于雩门之外师及齐师战于郊齐师自稷曲师不逾沟樊迟曰请三刻而逾之如之众从之师入齐军右师奔齐人从之陈瓘陈荘涉泗孟之侧后入以为殿师获甲首八十齐人不能师宵谍曰齐人遁冉有请从之三季孙弗许公为与其嬖僮汪锜乗皆死冉有用矛于齐师故能入其军】
　　诸侯来伐无有不书四鄙者【春秋书伐我二十有一唯哀八年呉伐此年齐伐止书伐我余皆言四鄙】今齐师及清涉泗非有城下之盟可讳之辱亦书伐我何也傅说【音恱】复【答也】于髙宗曰惟甲冑起戎惟干戈省厥躬【见书说命蔡氏曰干戈所以讨有罪必严于省躬者戒其有所轻动】夫省厥躬者自反之谓也自反而缩则为壮自反而不缩则为老师之老壮在曲直【左传宣十二师直为壮曲为老】曲直自我而不系乎人者也邾子齐之甥鲁尝入邾以其君来齐人为【于伪反】是取讙及阐请师于呉曲在我也及归邾益而齐人归讙及阐又辞呉师直在齐矣鲁人何名防呉伐之也故春秋之记斯师特曰伐我者欲省致师之由而躬自厚也垂训之义大矣【刘氏曰君子之道不贵其胜人而贵自胜也说命曰干戈省厥躬躬为善而外物横逆者有之矣君子拒而弗受也躬为不善而外物横逆者亦有之矣若子受而弗怼也不言鄙者受之也家氏曰伐我云者我自有以致冦垂后王临难省躬之戒所以讥哀公也○愚按髙邮孙氏谓春秋之始内鲁而外诸夏故鲁为他国所侵伐必曰某鄙哀公之经再书伐我同鲁于诸侯窃以为春秋详内而略外故外之侵伐止书国而鲁书四鄙非尊鲁而卑诸侯也此书伐我不言地比于兵加国都之例所以贬之也然传载老幼守宫次于雩门之外师及齐师战于郊冉求曰一子帅师背城而战则齐师逼迫于鲁之国都矣杜谔曰直曰伐我见其以国言之也然则国书之伐与他伐异矣】
　　夏陈【闵】辕颇出奔郑【辕公作袁颇破多反左传初辕颇为司徒赋公田以嫁公女有余以为已大器国人逐之故出襄陵许氏曰春秋书辕颇之奔所以为人臣附上以刻下托公以营私者之戒也家氏曰聚敛媚上者固当有讨然国不能自讨致众怒而逐之是众为政也而可哉】○五月公防呉【夫差】伐齐【简齐鲁交兵止此左传十年秋呉子使来复儆师十二年为郊战故公防呉子伐齐五月克博至于嬴薛氏曰战不书伐今书伐何难乎公之防呉与齐战也防伐则战见矣呉自入郢之后因而久不能见公之六年稍出而伐陈吾叔还防之于相公又防之于鄫还而入邾呉以邾故伐我而齐取讙阐由是齐鲁始睽齐归二邑则固知罪矣我不之寘因与呉合前年防伐齐故冇国书之报卒防呉而胜齐呉之威加中夏多鲁之力也春秋书公防伐而不言防战难言而有以见之也家氏曰两年之间书公防呉伐齐者再责鲁深矣当阖庐之世春秋甞进呉书子自夫差之立迨今十有三年皆以号举为其用兵不戢而外之也外呉则鲁罪着矣永嘉吕氏曰晋既不足以宗诸侯而开门延盗以来被髪文身之呉乃在于周公之子孙秉礼之望国防之伐齐而使之逞其志于中国圣人望鲁之意至是絶矣】甲戌齐国书帅师及呉战于艾陵齐师败绩获齐国书【左传中军从王胥门巢将上军王子姑曹将下军展如将右军齐国书将中军髙无防将上军宗楼将下军战于艾陵展如败髙子国子败胥门巢王卒助之大败齐师获国书公孙夏闾丘明陈书东郭书革车八百乗甲首三千以献于公公使太史固归国子之元杜氏曰艾陵齐地愚按即艾在今益都路寜海州牟平县通防呉伐齐获国书晋不主盟制在南蛮圣人伤之也刘氏曰呉之无道犯间上国涉数千里之地以伐人之邦固求弃疾于人与之俱靡焉耳国书之用齐也内不能安其君外不能交邻国而轻与之战其不爱百姓也不亦甚乎故善战者服上刑所谓为志乎此战者也髙氏曰战不书公者没公乃所以深贬公也且书及呉我师战于艾陵不可也书及公呉战于艾陵不可也先言公防呉伐齐继书反呉战则公与贬可知矣书获国书与宋华元同然华元生获而国书死获故公使太史固归国子之元也】○秋七月辛酉滕子虞母卒【隠公也在位六年】冬十有二月葬滕隠公○卫【出】世叔齐出奔宋【景左传初疾娶于宋子朝其娣嬖子朝出孔文子使疾出其妻而妻之疾使侍人诱其初妻之娣寘诸犂而为之一宫如二妻文子怒欲攻之仲尼止之遂夺其妻或淫于外州外州人夺之轩以献耻是二者故出杜氏曰疾即齐髙氏曰春秋书内外大夫奔者凡六十盖君之股肱故重而书之然春秋之末何其出奔之多也是时政在大夫各欲自专始则相猜相忌终乃相攻相逐也】
　　【戊敬王三年十七年】十有二年【晋定二十九齐简二卫出十蔡成八郑声十八陈闵十九杞闵四宋景三十四秦悼九楚惠六呉夫差十三】春用田赋【左传季孙欲以田赋使冉有访诸仲尼仲尼曰吾不识也三发卒曰子为国老待子而行若之何子之不言也仲尼不对而私于冉有曰君子之行也度于礼施取其厚事与其中敛从其薄如是则以丘亦足矣若不度于礼而贪冐无厌则虽以田赋将又不足且子季孙若欲行而法则周公之典在若欲苟而行又何访焉弗聴公羊传何以书讥何讥尔讥始用田赋也谷梁传古者公田什一用田赋非正也】
　　哀公问于有若曰年饥用不足如之何有若对曰盍彻乎曰二吾犹不足如之何其彻也曰百姓足君孰与不足百姓不足君孰与足古者公田什一助而不税鲁自宣公初税畆【朱子注宣公税畆什而取二】后世遂以为常而不复矣至是二犹不足故又以田赋也夫先王制土籍田以力而砥【诸氏反】其逺迩【见国语注制其肥硗之土以为差等籍田税也以力者三十受田百畆二十者五十畆砥平也】赋里以入而量其有无【同上注里廛也谓商贾所居之区域朱子语赋其廛者谓收其市地钱】今用田赋军旅之征【何氏曰田谓一井之田赋者敛取其财物也言用田赋者若今汉家敛民钱以田为率矣军赋十井不过一乗哀公外慕强呉空尽国储故复用田赋陆氏曰以田多少出军赋也孙氏曰言用田以为财赋之率通典用田赋如科配税户出弓弩之类鄱阳万氏曰周制嵗时登其夫家之众寡辨其可任者国中自七尺以及六十野自六尺以及六十有五皆征之今哀公以计口率泉为不足于用又计田而使之出泉以为赋】非矣田以出粟为主而足食赋以出军为主而足兵【前刑法志税以足食赋以足兵】周制宅不毛者有里布无职事者征夫家漆林之税二十而五【见周礼载师注宅不种桑麻者罚之使出一里二十五家之布民无当产者罚之使出一夫百畆之税一家力役之征出士徒车辇给繇役愚按漆林之税十分中税二分半以其地产漆故重其税若今之税茶税竹木也】则弛力薄征当以农民为急而増赋竭作不使末业者独幸而免也今二犹不足而用田赋是重困农民而削其本何以为国书曰用田赋用者不宜用也【范氏曰言用者非所宜用】近世议弛商贾【音古】之征达于时政者欲先省【所景反】国用首寛农民后及商贾【宋鉴庆厯中议弛茶盐之禁及减商税范仲淹曰不可茶盐商税但分减商贾之利今国用未减既不取之商贾复取之农恐害农也】知春秋讥田赋之意矣【临川呉氏曰宣公税畆首壊井田什一之法则赋民之财也非古矣成公作丘甲则赋民之力者非古矣至哀公用田赋而民财民力竭矣○永嘉吕氏曰陈君举谓以丘赋一乗为未足又以田赋之田赋之者家一人以为兵也然九夫为井六十四井为甸甸出革车一乗则是五百七十六夫而出七十五人也凡受田者皆出一人为兵比古七倍恐加兵不至如是之甚贾逵以为周制十六井赋戎马一匹牛三头今使一井之田出十六井之赋是多于常赋十六倍于理亦未宜然愚按杜预范甯皆云丘赋之法因其田财通出马一匹牛三头今别其田及家财各出此赋然丘甲之法増三之一今别田及家财各为一赋则是比先王之制而加倍不翅矣亦未可信要之计田而敛取民财以充军赋之用而其数之多寡则不可考尔孔子云丘亦足矣盖以计丘而出兵车乃赋之常法安可计田而又赋其财哉观哀公年饥用不足及二吾犹不足如之何其彻也之言则为敛财以足用可知矣】
　　夏五月甲辰孟子卒【左传昭夫人孟子卒昭公娶于呉故不书姓死不赴故不称夫人不反哭故不言葬小君公羊传孟子者昭公之夫人也其称孟子何讳娶同姓盖呉女也谷梁传昭公夫人也不言夫人讳取同姓也】
　　孟子呉女昭公之夫人其曰孟子云者讳取【音娶后同】同姓也【啖氏曰同姓不可书曰夫人姬氏薨故曰孟子卒朱子曰讳之使若宋女子姓者然】礼取妻不取同姓买妾不知其姓则卜之【见曲礼】厚男女之别【笔列反下同】也【何氏曰为同宗共祖乱人伦与禽兽无别】同姓从宗合族属异姓主名治际防名著而男女有别矣四世而缌【音思】服之穷也五世而袒免【音问】杀【色界反】同姓也六世亲属竭矣其庶姓别于上戚单于下【戚亲也单尽也】昏姻可以通乎缀【株卫反记作系音计】之以姓而弗别合【记作缀】之以食【音嗣】而弗殊虽百世而昏姻不通周道然也【记大传疏同姓父族也从宗从大小宗也合聚族人使昭穆异列同时食故曰合族属异姓谓他姓之女来为已姓之妻主为母父之名治昬姻交结防合之事名著则男女尊卑异等各有分别不相淫乱四世同承髙祖服缌麻五世共承髙祖之父服袒免而无正服减杀同姓也六世共承髙祖之祖不服袒免同姓而已其庶姓别异于上不共髙祖各为氏族四从兄弟亲尽于下别自为宗昬姻可以通乎周法虽庶姓别于上而有世系连系之以本姓若姬氏姜氏大宗百世不改连合族人以饮食之礼而不殊异虽相去百世而昬姻不得通】昭公不谨于礼欲结好【呼报反】强呉以去【上声】三家之权忍取同姓以混男女之别【吕氏曰鲁之君岂苟为无礼以乱男女之别哉迫于强呉之威而欲自固其国也徇目前之急忘长久之虑不知以礼自防遂至流于无义无别而不辞也】不命于天子以弱其配【杂记夫人之不命于天子自昭公始也刘氏曰夫人之必命于天子犹诸侯之必命于天子也桓公不受命终身无王孟子亦不受命死不得称夫人其义一也】不见【音现】于庙不书于防以废其常【据不书逆女不书至】典礼之大本丧【息浪反】矣其失国也宜故陈司败问昭公知礼乎子曰知礼子退揖巫马期而进之曰吾闻君子不党君子亦党乎君娶于呉为同姓谓之呉孟子君而知礼孰不知礼巫马期以告子曰丘也幸苟有过人必知之【朱子曰孔子不可自谓讳君之恶又不可以娶同姓为知礼故受以为过而不辞或问昭公娶同姓之事若天王举法则如何断曰此非昭公故为之当时呉盛强中国无霸昭公借其势不得已而然非贪其色也天王举法则罪固不免亦须原情自有处置况不曰孟姬而曰孟子昭公亦已自知其非矣】书孟子卒虽曰为【于伪反】君隠而实亦不可揜矣【髙氏曰国人不以为非而昭公乃知避其名春秋亦因其实而书之曰孟子卒薛氏曰知其非礼而异其名虽欲盖而名彰也何氏曰不言薨不书葬者深讳之范氏曰葬当书姓讳故亦不书葬临川呉氏曰固是以同姓而不书夫人薨亦以见鲁臣不以夫人之礼丧之也昭公君也尚且逐出之而葬不备礼况于夫人乎一书卒而二义具焉王氏曰是时季氏当国孔子与吊而季孙不絻孔子亦放绖而拜是知当时不以小君待之矣愚按或谓旧史固书夫人孟子薨春秋不书夫人而书卒示天下后世娶同姓之必不可也然小君之薨必书夫人某氏当时既鹘突称呼曰孟子则国史必不可书夫人孟子薨春秋因旧史之文而非礼之实已见矣按传襄二十三年晋嫁女于呉则同姓之婚非自昭公始春秋于孟子以隠辞书之所以深责秉礼之鲁欤】
　　公防呉【夫差】于槖皋【槖章夜反又音托左传防于槖皋呉子使太宰嚭请寻盟公不欲使子贡对曰盟所以周信也故心以制之玉帛以奉之言以结之明神以要之寡君以为苟有盟焉弗可改也已若犹可改日盟何益今吾子曰必寻盟若可寻也亦可寒也乃不寻盟杜氏曰橐皋在淮南逡遒县东南张氏曰呉地逡遒故城在庐州慎县东南愚按今讹为柘皋属庐州路无为州巢县家氏曰防相防鄫防橐皋呉皆以号举夷之也阖庐称子以其功也夫差称号以其罪也柏举有攘夷之功艾陵有内侵之罪此春秋所为进退也王氏曰呉欲寻盟非卫赐之言不可却故曰不有君子其能国乎】○秋公防卫侯【出】宋【景】皇瑗于郧【郧音云公作运左传呉徴防于卫卫侯防呉于郧公及卫侯宋皇瑗盟而卒辞呉盟呉人藩卫侯之舍子贡见大宰嚭语及卫故大宰曰寡君愿事卫君卫君之来也缓寡君惧故将止之子贡曰卫君之来必谋于其众其众或欲或否是以缓来其欲来者子之党也其不欲来者子之雠也若执卫君是堕党而崇雠也夫堕子者得其志矣且合诸侯而执卫若谁敢不惧堕党崇雠而惧诸侯或者难以霸乎大宰说乃舍卫侯杜氏曰郧发阳也广陵海陵县东南有发繇亭盟不书畏呉窃盟张氏曰郧呉地海陵今泰州城下愚按今州路泰州海陵县王氏曰初卫人杀呉行人且姚故卫侯畏呉而窃盟鲁宋呉怒藩卫侯之舍子贡陈堕党崇雠之说而卫侯归然则子贡于父母之邦亦有功矣故孟子曰君子居是邦也其君用之则安富尊荣】○宋【景】向巢帅师伐郑【左传宋郑之间有隙地焉曰弥作顷丘玉畅嵒戈锡子产与宋人为成曰勿有是及宋平元之族自萧奔郑郑人为之城嵒戈锡宋向巢伐郑取锡杀元公之孙遂围嵒郑罕达救嵒围宋师】○冬十有二月螽【左传季孙问诸仲尼仲尼曰丘闻之火伏而后蛰者毕今火犹西流司歴过也杜氏曰周十二月今十月是嵗应置闰而失不置虽书十二月实今九月九月之时尚温故得有螽公羊传何以书记异也何异尔不时也○永嘉吕氏曰左氏以为失闰之故然明年九月螽又十二月螽恐不専为失闰家氏曰十二月螽气燠也宣十五年冬蝝生与此记同左氏所录宜非圣人之言也已敬王三未十八年】十有三年【晋定三十齐简三卫出十一蔡成九郑声十九陈闵二十杞闵五宋景三十五秦悼十楚恵七呉夫差十四】春郑【声】罕达帅师取宋【景】师于嵒【左传宋向魋救其师郑子賸使徇曰得桓魋者有赏魋也逃归遂取宋师于嵒获成讙郜延以六邑为虚公羊传其言取之何易也其易奈何诈反也谷梁传取易辞也以师而易取宋病矣孙氏曰报雍丘之师也二国覆师以相偿报其恶如此家氏曰春秋书取师诛取者之不仁以多杀为功也先书宋取郑师责宋也今书郑取宋师亦责郑也】○夏许男成卒【成公作戍元公也国灭后楚立之】○公防晋侯【定】及呉子【夫差】于黄池【书防止此左传公防单平公晋定公呉夫差于黄池秋七月辛丒盟呉晋争先呉人曰于周室我为长晋人曰于姬姓我为伯赵鞅呼司马寅曰日旰矣大事未成二臣之罪也建鼓整列二臣死之长幼必可知也对曰请姑视之反曰肉食者无墨今呉王有墨国胜乎大子死乎且夷徳轻不忍久请少待之乃先晋人公羊传呉何以称子呉主防也呉主防则曷为先言晋侯不与夷狄之主中国也其言及呉子何防两伯之辞也谷梁传黄池之防呉子进乎哉遂子矣呉夷狄之国也祝髪文身欲因鲁之礼因晋之权而请冠端而袭其籍于成周以尊天王呉进矣杜氏曰陈留封丘县南有黄亭近济水张氏曰地谱东京开封县有黄池王氏曰黄池或以为在卫或以为在晋或以为在宋在郑据杜预所释陈留封丘县南地近济水则在郑卫之境而晋宋甞有之也愚按今在汴梁路封丘县】
　　黄池卫地其言及者防两伯之词也【赵氏曰经文有及字是两伯之义分明也故左传云晋为先歃而外传呉语中即云呉先歃各自防其主了然可见】春秋内中国而外四裔呉人主防其先晋纪常也春秋四夷虽大皆曰子呉僣王矣其称子正名也以防两伯之词而言及者先呉则拂【逆也】经【常也】而失序列书则泯实而传疑【何氏曰不与呉以主夏盟又事实当见不可醇夺故张两伯辞先晋言及呉子使若晋王防为伯呉亦主防为伯】特书曰及顺天地之经着盟防之实又以见【音现】呉人之强而抑其横【去声下同】也定公以来晋失霸业不主夏盟夫差【音扶钗】暴横势倾上国自称周室于已为长【展两反】葢太伯之后以族属言则伯父也而黄池之防圣人书法如此者训后世治中国御四逺之道也明此义则知汉宣帝待单【音婵】于位在诸侯王上萧傅之议非矣【注见隠二年】唐髙祖称臣于突厥倚以为助刘文靖之防失矣【事要厯突厥值隋末丧乱中国人多归之髙祖初起太原及窦建徳刘武周李轨虽称尊号皆称臣事之唐书突厥传太宗曰太上皇以百姓故奉突厥诡而臣之朕常痛心范氏曰唐世外蕃之害其原起于太宗胁父臣虏岂有胁父臣虏以得天下而可为者乎】何况于以父事之如石晋者【五代史唐废帝讨石敬塘敬塘求援于契丹与耶律徳光约为父子】将欲保国而免其侵暴得乎或曰苟不为此至于亡国则如之何曰存亡者天也得失者人也不可逆者理也以人胜天则事有在我者矣必若颠倒【音到】冠屦而得天下其能一朝居乎故春秋拨乱反正之书不可以废焉者也【呉语呉王昬秣马食士夜中令服兵擐甲陈士卒百人以为彻行万人以为方陈王中陈而立左右军亦如之为带三万以势攻昧明王乃秉桴亲鼓三军皆哗晋师大骇命董褐请事呉王曰天子有命周室卑约贡献莫入晋负众庶不式诸戎狄楚秦将不长弟以力征一二兄弟之国孤欲守先君之班爵进则不敢退则不可孤之事君不得事君在今日董褐还致命告赵鞅曰呉王之色类有大忧将毒不可与战主其许之先然不可徒许也鞅令褐复命曰君掩王东海以淫名闻天下则何有于周室夫命圭有命固曰呉伯不曰呉王夫诸侯无二君周室无二王君若无卑天子以干其不祥而曰呉公孤敢不顺君命长弟呉王许诺乃退就幕而防呉公先歃晋侯亚之襄陵许氏曰左氏曰先晋国语曰先呉此二国史籍之异也顾自宋之盟则晋已为楚所先陵迟至于黄池之时岂能复与呉争国语信也晋人耻呉先之故讳焉耳孙氏曰黄池之防其言公防晋侯及呉子者主在呉子也不主晋侯而主呉子者晋侯不能主诸侯故也呉自柏举之战势横中国诸侯小大皆宗于呉晋侯不见者二十四年此不能主诸侯可知也故黄池之防呉子主焉不言公防呉子晋侯者不与呉得主中国也蜀杜氏曰凡诸侯及公防呉必曰公防某某防呉于某地此防公往防晋侯呉子耳必先以公防晋侯言之复言及呉子者殊呉于晋也髙氏曰首止先及而后防所以尊王世子也黄池先防而后及所以外呉子也呉泰伯之后与周同姓狂僣大号扰乱中国夫天无二日民无二王今呉为黄池之防以主盟中国是二王也将置周王于何地耶圣人自十年呉伐齐之后春不书王以见天下之无王此春秋之所以终也项氏曰中国变而为呉楚始于昭公四年楚子防诸侯于申而成于黄池此世道之一大变也申之防晋与齐鲁皆不与则中国犹未全为夷也至黄池之防鲁以呉败齐于艾陵夫差主防晋鲁以伯礼事之春秋为是爵而不狄及而不殊见呉独为天下主而中国亡也春秋至是虽欲不终得乎陈氏曰黄池之盟不书呉晋之盟春秋终讳之公防晋侯及呉子虽两伯之辞而终不以呉晋同主盟也单平公不书不忍书也○赵氏曰谷梁云呉子进矣按此为呉世为防主故不人传不达此理遂妄为义耳公羊又曰呉在是则天下诸侯莫敢不至按此防黄池为鲁地故鲁独防之若更有诸侯不当不列序愚按辰陵于蜀于申楚虽主盟而晋不与故春秋皆先楚以纪实也于宋于虢楚同主盟且先于晋然晋君犹未同盟故春秋但先晋以正名而不书及焉今黄池之防呉子主盟而晋定公以奕世之霸鲁哀公以秉礼之望皆俯伏聴命于坛坫之上故春秋先晋以存中国之名而书及以着两伯之实则内外之分不紊而强弱之势自见矣春秋于战纪战鞌书防书及者主客之辨也此黄池之防书防书及者华夷之辨也又按春秋凡三书呉子葢使札来聘慕中国之义战柏举救中国之患皆予之也防于黄池恃甲兵之威厌晋侯而长弟春秋抑其强大而止书子贬之也谷梁谓嘉其尊王进而书子使夫差果能尊周则当序单平公于呉晋之上如葵丘宰周公之例矣呉语又谓赵鞅使董褐复命责其僣王而夫差降爵称公夫以齐桓之盛未能责楚僣王之罪岂以晋之衰弱而反能使呉王黜其僣号乎殆不足信也】
　　楚【惠】公子申帅师伐陈【闵髙氏曰楚畏呉之强无如之何故乗呉之出防而伐陈也】○于越【句践】入呉【夫差左传六月丙子越子伐呉为二隧畴无余讴阳自南方先及郊呉太子友王子地王孙弥庸寿于姚自上观之弥庸见姑蔑之旗曰吾父之旗也不可以见雠而弗杀也太子曰战而不克将亡国请待之弥庸不可属徒五千王子地助之乙酉战弥庸获畴无余地获讴阳越子至王子地守丙戌复战大败呉师获太子友王孙弥庸夀于姚丁亥入呉呉人告败于王王恶其闻也自刭七人于幕下冬呉及越平】
　　呉自柏举以来慿陵中国黄池之防遂及夏盟可谓强矣而春秋继书于越入呉所谓因事属【章欲反】辞垂戒后世而见【音现下同】深切着明之义也曽子曰戒之戒之出乎尔者反乎尔【见孟子】老氏曰佳兵不祥之器其事好【呼报反】还【音旋道徳经偃武篇夫佳兵不祥之器物或恶之非君子所尚不得已而用之俭武篇以道佐人主者不以兵强天下其事好还】夫以力服人者人亦以力胜之矣呉甞破越【哀元呉入越】遂有轻楚之心及其破楚【定四呉入郢】又有骄齐之志既胜齐师【哀十一战艾陵】复【扶又反】与晋人争长【展两反】自谓莫之敌也而越已入其国都矣呉侵中国而越灭之越又不监而楚灭之楚又不监而秦灭之秦又不监而汉灭之【并见邵子皇极经世书】老氏曽子其言岂欺也哉春秋初书于越入呉在柏举之后再书于越入呉在黄池之后皆因事属辞垂戒后世不待贬絶而见深切着明之义也而可废乎【孙氏曰呉子方防越乗其无备而入之也薛氏曰呉子不戒争中国之诸侯而越卒入呉所谓无逺虑有近忧矣呉子忘不共戴天之耻而求诸侯于外此越之所以霸诸侯乎】
　　秋公至自防【髙氏曰吴子主防故书至以危之】○晋【定】魏曼多帅师侵卫【出○魏下公无曼字霸国侵伐止此襄阳许氏曰晋以范中行之难伐卫伐鲜虞间齐之难而一侵之又再侵卫而诸侯卒莫之宗师虽数出能侵而已髙氏曰蒯聩在戚十有二年矣晋人不能以此讨卫乃以范中行故而数兴师故书侵】○葬许元公○九月螽【髙氏曰周之九月夏之七月也其为农灾又非冬十二月之比也】○冬十有一月有星孛于东方【孛音佩又音勃公羊传孛者何彗星也其言于东方何见于旦也何以书记异也杜氏曰平旦众星皆没而孛乃见故不言所在之次孙氏曰光芒四出曰孛不言所在之次者见于旦可知也何氏曰周十一月夏九月日在房心房心天子明堂布政之庭于此旦见与日争明者诸侯代主治与法灭絶之象愚按星孛东方乃东方悖乱呉争强而越灭之之徴也昭十七年传星孛东方不言宿名者不加宿也是时呉人僣乱慿陵上国日敝于兵暴骨如莽其戾气所感固将壅呉而降之罚也故氛祲所指在于东方假手越人呉国遂灭】○盗杀陈【闵】夏区夫【区乌侯反公作彄苦侯反髙氏曰区夫徴舒之后徴舒弑逆楚人杀之而陈人犹使世执国政春秋因其为盗所杀而书之与华孙同意盗杀蔡侯申盗杀陈夏区夫当春秋之季世变之甚至于盗兴而专杀国君卿大夫则乱已极矣】○十有二月螽【吕氏曰此年九月螽十二月又螽又比年十二月螽隂阳错乱甚矣襄陵许氏曰春秋书鲁人事至用田赋书鲁天灾至于二年三螽见其重赋害民伤和致异民力已穷天命已去君子之心于鲁已矣】
　　【庚敬王三申十九年】十有四年【晋定三十一齐简四卫出十二蔡成十郑声二十陈闵二十一杞闵六宋景三十六秦悼十一楚恵八呉夫差十五】春西狩获麟【左传西狩于大野叔孙氏之车子鉏商获麟以为不祥以赐虞人仲尼观之曰麟也然后取之公羊传孰狩之薪采之防者也曷为以狩言之大之也曷为大之为获麟大之也麟者仁兽也有王者则至无王者则不至有以告者曰有麕而角者孔子曰孰为来哉孰为来哉反袂拭面涕沾袍曰吾道穷矣春秋何以终乎哀十四年曰备矣君子曷为为春秋拨乱世反之正莫近诸春秋制春秋之义以俟后圣以君子之为亦有乐乎此也谷梁传狩地不地不狩也非狩而曰狩大获麟故大其适也杜氏曰大野在鲁西故言西狩麟者仁兽王者之嘉瑞也孔氏正义麟麕身牛尾狼额马蹄有五采腹下黄髙丈二一角而戴肉设武备而不为害含仁懐义音中钟吕行步中规折旋中矩游必择土翔必有处不履生虫不折生草】
　　河出图洛出书而八卦画【程子曰圣人见河图洛书而画八卦】箫韶作春秋成而凤麟至【孔氏曰箫韶奏而凤仪春秋作而麟至】事应【于证反下同】虽殊其理一也易曰【干文言】大人者先【悉荐反下同】天而天弗违后【胡豆反下同】天而奉天时【程子传圣人先于天而天同之后于天而能顺天者合于道而已】舜孔子先天者也先天而天弗违志壹之动气也伏羲氏后天者也后天而奉天时气壹之动志也【朱子语文定借孟子之言形容天地感格之意】有见乎此者则曰文成而麟至【范氏曰先王之道既麟感化而来应因事备而终篇故絶笔于斯年陈钦曰麟西方毛虫金精孔子立言西方兊为口故麟来刘歆曰麟生于火而游于土春秋礼也修火徳而致其子又曰孔子作书麟为之至四灵王者之瑞故有素王之说郑众贾逵服防颖容曰自卫反鲁修经已成麟感而至取麟为水物北方元枵之兽为修毋致子之应徐彦疏孔子以匹夫制王法是以获麟】无见乎此者以为妖妄而近诬【杜氏曰先儒以为制作三年文成致麟既已妖妄又引经至仲尼卒亦又近诬】周南闗雎之化王者之风而麟之趾闗雎之应也【范氏曰闗雎之化王者之风麟之趾闗助之应也然则斯麟之来归于王徳春秋之文广大悉备义始于隠公道终于获麟杨士勋疏诗终麟趾春秋终获麟】召【音邵】南鹊巢之徳先公之教而驺虞鹊巢之应也【王氏笺义诗称麟趾驺虞为闗雎鹊巢之应故夫子作春秋遂以获麟终篇明王道之成乃致天瑞之应愚按麟趾驺虞诗人但叹美公子公族之仁厚与其仁心徳泽之广且盛者此借以喻麟读者不以辞害意可也】世衰道微暴行【下孟反】交作臣弑其君者有之子弑其父者有之夫子为【于伪反】是作春秋明王道正人伦气志天人交相感胜之际深矣制作文成而麟至宜矣【何氏曰人道浃王道备必止于麟者欲见拨乱功成于麟犹尧舜之隆凤凰来仪故麟于周为异春秋记以为瑞】商王恭黙思道帝赉良弼得于傅岩【见书说命】周公欲以身代其兄植璧秉珪而武王疾愈启金縢之防天乃反风【并见书金縢】出罪己之言荧惑退舍【吕氏春秋宋景公时荧惑在心子韦曰祸当君可移于宰相公曰宰相所与治国家也曰移于民公曰民死寡人将谁为君曰可移于嵗公曰嵗饥民饿必死谁以我为君乎子韦曰君有至徳之言三天必三赏君荧惑果徙三舍】至于勇夫志士精诚所格上致日星之应召物产之祥葢有之矣【淮南子虞公与夏战日欲落公以劒指日日还不落鲁阳公与韩构难战酣日暮援戈而防之日反三舍战国策专诸刺僚彗星袭月聂政刺韩傀白虹贯日前黄霸为颍川太守嘉禾生于府后张堪为渔阳太守麦秀两岐晋孟宗至孝母冬嗜笋宗为入林哀泣笋忽生刘殷曽祖母冬思董殷于泽中恸哭便有堇生王祥性孝母尝欲生鱼时天寒冰结祥解衣将剖冰求之忽氷解双鲤跃出母又思黄雀忽有雀数十飞入其幕祥以供母】况圣人之心感物而动见【音现下见之同】于行事以遗【唯季反】天下与来世哉箫韶九奏凤仪于庭鲁史成经麟出于野亦常理尔诗以正情书以制事礼以成行乐以养和易以明变【荘子诗以道志书以道事礼以道行乐以道和易以道隂阳春秋以道名分文中子书以辨事诗以正性礼以制行乐以和徳春秋以举往易以知来】垂教亦备矣则曷为作春秋子曰我欲载之空言不如见之于行事之深切着明也知我者其惟春秋乎何以约乎鲁史子曰我欲观夏道是故之杞而不足徴【知陵反】也我欲观殷道是故之宋而不足徴也我观周道幽厉伤之舎鲁何适矣【见礼运】何以始乎隠公三纲沦九法斁【音妬】天下无复【扶又反】有王也何以絶笔于获麟其以天道终乎【本文中子宋氏曰易始天道而终人事春秋始人事而终天道二百四十三年灾异妖怪无日无之独麟为瑞乱臣贼子无国无之独孔子为圣人天道否极则泰人事乱极则治春秋书极乱之事以求治至获麟而絶笔天人之际于斯见矣】圣人之于天道命也有性焉君子不谓命也【邵子皇极经世书春秋尽性之书也又曰由性命而发也】是故春秋天子之事圣人之用拨乱反正之书考诸三王而不缪【音谬】建诸天地而不悖质诸鬼神而无疑百世以俟圣人而不惑【本中庸】其于格物修身齐家治国施诸天下无所求而不得亦无所处而不当【去声愚按春秋一经自君臣父子夫妇兄弟以至邦交之常兵交之变人道之始终物异之大小逺而日星细而禽虫与夫宫室之兴革城池之筑凿财用之失得土地之予夺无所不纪学是经者辨其理则可以格物而致其知神其用则可以修身而尽其性推而广之则可以齐家治国而平天下】何莫学夫春秋故君子诚有乐【音洛】乎此也由仲尼至于孟子百有余嵗若顔曽则见而知之若孟子则闻而知之由孟子而来至于今千有余嵗矣其书未亡其出于人心者犹在葢有不得已焉耳则亦有不得已焉耳矣【张氏曰麒麟之于走兽犹圣人之于人出类防萃为人物之法则者也夫子生于周末而麟见于大野以仁圣之君子天锡仁兽之应乃理之当然韩愈氏曰麟为圣人出也圣人必知麟是以西狩之获必夫子观之而知为麟也然气数之不偶固异于尧舜之盛而王霸之道方穷亦非文王麟趾之时是以麟虽为夫子出然获于鉏商谓为不祥以赐虞人然后取之其与明王不兴而天下不能宗夫子何以异哉程子曰始隠周之衰也终麟感之始也世衰道不行有述作之意旧矣但因麟而发耳麟不出春秋亦必作也春秋之作不过因鲁国之史而天地四时之无穷所以察其迁变而纪其差忒者无一畧也中国夷狄之广莫所以录其交际而别其典礼者无一遗也故曰言天下之至动而不可乱也言天下之至赜而不可恶也夫子之赞易者即其所以修春秋也以区区一鲁国之史而兼纪周齐晋宋诸国之事其尊卑小大统属之序秩然无毫发之不顺尽书治忽失得陵僣乱贼之变森然一循乎条理而无一之非法故曰非圣人谁能修之观西狩之获而知天瑞之类应圣人先天后天而天且不违而春秋之终不外乎此也家氏曰杜元凯以为春秋感麟而作胡文定谓春秋成而麟至二义皆通宇宙间惟理与气而已理行气从固当有自然之应而况圣心之妙贯乎三极致中和而天地可位万物可育此作彼应固其理也然以当时之事而观春秋盖感麟而作以麟而终也夫子尝曰凤鸟不至河不出图吾已矣夫盖麟凤龙帝王之瑞夫子抱帝王之道将以大拯于斯世今也辙环天下迄无所遇自卫反鲁删诗定书系易正礼将载其道以垂之后世而麟应适至获而伤焉夫子知道之终不行然后修春秋以明一王之法春秋天子事也春秋成而圣人不复有用世意矣故春秋之修独后于五经葢感麟而作以麟而终也○赵氏曰公羊云孰获之薪采者谷梁云引取之也不狩也不言狩人之名故有薪采引取之说不知举兽获之义是以尔也谷梁文云不言来不外麟于中国据鸲鹆来巢言之又云不言有不使麟不恒于中国也据之类言之耳夫谓之获麟则不得言来以言其有为不使恒有有年岂使不恒有也愚按说左氏者以春秋感麟而作作起获麟而文止于所起学公谷者以为春秋文成致麟窃疑圣人作经絶笔于获麟之一句则非经成而麟至矣苟曰经成而后麟至则春秋絶笔于哀十三年十二月螽殊无意义特世儒推尊孔子作经之效至于如是之盛故曰文成致麟耳子程子曰春秋感麟而作然麟不出春秋岂得不作盖麟为王者之祥获于鉏商圣人感而作经以垂法于万世若圣人不得用于时而垂世立教仪范百王也前年星孛东方今年西狩获麟东主生西主杀而戾气见于东仁兽获于西世衰之甚而天变之极也是故乱臣贼子接迹于当世孔子惧作春秋哀王道之不行也春秋成而乱臣贼子惧圣人之道虽不行于当时而大行于后世矣为人君而法乎春秋则可以命徳而讨罪跻斯世于至治为人臣而学乎春秋则可以善善而恶恶尊主而庇民其义得行则天理流行人欲壅遏孟子论孔子作春秋之功以为一治岂不信哉】











　　春秋胡传附录纂疏巻三十
  </div>
  <div class="pagination">
   <a href="春秋胡传附录纂疏_page21.html">
    上一页
   </a>
   <span>
    ...
   </span>
   <a href="春秋胡传附录纂疏_page17.html">
    17
   </a>
   <a href="春秋胡传附录纂疏_page18.html">
    18
   </a>
   <a href="春秋胡传附录纂疏_page19.html">
    19
   </a>
   <a href="春秋胡传附录纂疏_page20.html">
    20
   </a>
   <a href="春秋胡传附录纂疏_page21.html">
    21
   </a>
   <span class="current-page">
    22
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
