<!DOCTYPE html>
<html>
<head>
    <meta charset="UTF-8">
    <title>春秋分记 - 第 77 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋分记 - 第 77 页/共 122 页</h1>
    <div class="content">　　桓十六年传卫宣公烝夷姜生急子属诸右公子为之娶于齐而美公取之生夀及朔属夀于左公子杜云左右媵之子因以为号孔颖逹曰公子法无左右明其因母为号公羊称二国媵之以有二媵故分为左右说公羊者则言右媵贵于左媵林栗曰妾媵之子若能操废立之权则皆自为计矣宣公何以属所欲立者而左右公子何以合谋为黔牟地乎是知泄职二公子者先君之公子而黔牟者宣公之庻子也左右公子者卫之公族分为左右以泄职二公子分领之耳宗盟之长纠合同姓国人所望宣公是以属其所爱而二公子卒擅废立之权非左右媵之子而因以为号矣
　　大士
　　僖二十八年传卫侯与元咺讼寗武子为辅鍼荘子为坐士荣为大士杜预注大士治狱官也周礼命夫命妇不躬坐狱元咺不宜与其君对坐故使荘子为主又使卫之忠臣及其狱官质正大士卫之狱官
　　大史
　　闵二年传狄人囚史华龙滑与礼孔以逐卫人二人曰我大史也实掌其祭周礼大史大祭祀与执事卜日戒又宿之日与群执事读礼书而协事书酒诰矧大史友内史友郑注大史内史掌记言记行是内史记言大史记行也卫在春秋无内史之名而大史见于传卫以王室之命有二史旧矣
　　祝
　　襄十四年传献公使祝宗告亡祝大祝也按周礼大祝掌六祝之辞以事鬼神示祈福祥求永贞掌六祈以同鬼神示作六辞以通上下亲防逺近辨六号辨九祭辨九小祝掌小祭祀盖逹祝辞者
　　宗
　　同上宗宗人也按周礼小宗伯掌建国之神位凡国之大礼佐大宗伯凡小礼掌事如大宗伯之仪曰宗者是宗伯之属孔颖逹曰特牲少宰士大夫之祭祀也皆宗人掌其事然则诸是祭神言辞大祝掌之礼仪宗人掌之故祭祀皆祝宗同行其事
　　大师
　　襄十四年传公饮之酒使大师歌巧言之卒章杜预注大师掌乐大夫按周礼春官之属大师掌六律六同以合隂阳之声
　　寺人
　　哀十五年传寺人罗御如孔氏周礼寺人王之正内五人诸侯寺人亦掌宫内之事而其贠不同
　　蔡
　　大师
　　襄二十六年传楚伍参与蔡大师子朝友子朝以公族而为大师任亦重矣然蔡侯国而官名大师僣也
　　司马
　　襄八年传获蔡司马公子燮亦卿官
　　陈
　　陈之三卿司徒司马司空合侯国之制然陈次国也三卿亦汰矣
　　司徒
　　襄二十五年传郑伐陈入之子美数俘而出司徒致民孔颖逹曰陈国既乱致使民人分散故令陈之司徒招致民人乃还又哀十一年传陈辕颇为司徒赋封田以嫁公女按周礼司徒掌建邦之土地之图与其人民之数以土均之法辨五物九等制天下之地征以作民职以令地贡以敛财赋诸侯司徒职掌当亦同故郑使之致民而陈亦使颇赋封田
　　司马
　　襄二十五年传郑入陈陈侯使司马桓子赂以宗噐杜预注桓子陈之司马又传曰司马致莭孔颖逹曰陈国既乱致使官司废阙符莭失亡故令陈之司马致符莭乃还按周礼掌莭属之司徒而此以司马掌之春秋时侯国之制未必尽如周制之旧
　　司空
　　襄二十五年传司空致地孔颖逹曰陈国既乱致使民人分散故令陈之司空检致土地乃还按周官司空掌邦土故使致地也
　　行人
　　昭八年经楚人执陈行人干征师杀之行人使人也周礼有大行人小行人诸侯行人当亦通掌此事【详见周鲁官制】
　　祝
　　襄二十五年传祝祓社周礼女巫掌嵗时祓除衅浴巫祝义则同
　　舆嬖
　　昭八年传舆嬖袁克杀马毁玉以杜预注嬖人之贵者
　　芋尹
　　哀十五年传芋尹盖陈大夫也按昭七年楚有芋尹无宇孔颖逹曰陈有芋尹皆以草名官不知其故







　　春秋分记卷四十三
<经部,春秋类,春秋分记>
　　钦定四库全书
　　春秋分记卷四十四　　宋　程公说　撰
　　书二十六
　　职官书第四
　　郑
　　六卿
　　桓十七年传以髙渠弥为卿宣六年传公子曼满欲为卿于时郑止一卿也至襄二年传子罕当国子驷为政子国为司马是为三卿始有三卿始有当国为政司马之别九年传载郑公子騑公子发公子嘉公孙輙公孙虿公孙舍之是为六卿越明年传言子驷【騑】当国子国【发】为司马子耳【辄】为司空子孔【嘉】为司徒于是又有司空司徒之号虽以子耳叙子孔上然司徒之制当上于司空顾所从言异耳
　　襄十八年传子蟜伯有子张从郑伯子孔子展子西守此六卿也十九年杀子孔而子产始为卿或谓子产为卿于十年盗杀发之时则非也二十七年传郑伯享赵孟于垂陇子展伯有子西子产子大叔二子石从二子石谓伯石公孙段子石印段也昭三十年传曰我先君简公在楚【襄二十九年】我先大夫印段实徃敝邑之少卿也郑多世卿公子黒肱以二十二年卒而立段印段盖已为少卿而公孙段为卿则见于三十年传言伯有既死始命伯石为卿以年考之垂陇之享子展伯有子西子产子大叔印段皆卿而伯石未为卿明矣【二十九年经书公孙段于年表辩之详矣】昭十六年六卿饯宣子子齹子产子大叔子游子旗子桞子产虽次子齹而其下言子产拜使五卿皆拜以见子产为政卿若传所次则叙事之文非班序也【详见郑卿年表】
　　当国
　　侯国政卿以司徒为上襄二年传郑成公卒于是子罕当国子驷为政为政之名亦异矣又加以当国杜预谓当国者摄君事也礼君薨听于冢宰不须摄行君事郑以子罕当国者间于晋楚国家多难丧代之际或致倾危盖成公顾命使之当国非常法也沈氏云鲁襄四嵗国家无虞今僖公年虽长大为偪于晋楚故令子罕当国沈氏但以晋楚之偪而言耳自后鲁襄十年郑简公于是九嵗则子驷子孔相继当国至襄十九年传又云子展当国杜预亦谓简公犹幼然是嵗简公盖年十八矣国有君而臣曰当国防而不革非也
　　政卿
　　郑制首则当国之卿而政卿次之按襄二年传子罕当国子驷为政子国为司马子驷为政卿也而次于子罕至十年传子驷当国子国为司马不复言政卿岂当国兼之耶或司马任之也十九年传子展当国子西听政若子罕子驷同时之制然自是而下子产大叔驷歂相继为上卿则曰为政不复有当国矣当国惟在僖简之世传言罕氏常掌国政以为上卿【防二十九年】则当国盖犹掌政而权任尤专有卿而当国则以为政贰之不然为政者斯掌国政矣
　　冢宰
　　昭元年傅赵孟辞五献之礼私于子产曰武请于冢宰矣杜预注冢宰子皮以年考之罕虎自襄二十九年代其父子展为政卿至是四年曰冢宰谓其为上卿也
　　司马　司空　司徒　司寇
　　郑上卿曰当国曰政卿若司马等官则次之襄二年传子罕当国子驷为政子国为司马十年传子驷当国子国为司马子耳为司空子孔为司徒是司马次政卿而司空司徒又次司马也昭二年子产曰不速死司寇将至又十八年郑火命司马司寇列居火道以防奸按侯国三卿司徒司马司空郑有政卿又有司寇亦僣矣以司徒下于司马司空则班序又失之
　　少正
　　襄二十二年传晋人征朝于郑郑人使少正公孙侨对杜预注少正郑卿官孔颖逹曰十九年传云立子产为卿知少正是郑卿春秋时官名变改周礼无此名按传十九年子产既为少卿曰少正即少卿也襄二十五年齐赂晋侯以宗噐自六正五吏三十帅皆有赂六正指三军之六卿则春秋时谓卿为正不特郑也是时子展当国子西听政皆为上卿而子产为下卿故二十六年传子产曰臣之位在四则少正之与下卿义一而名二矣
　　辨摄卿之疑
　　襄二十九年经仲孙羯防晋荀盈郑公孙段云云城杞据经则公孙段于是列为卿矣而三十年传伯有死始命伯石为卿伯石即公孙段也前此未为卿何以得书名氏杜预据传于城杞下注曰盖以摄卿行孔颖逹曰文七年传称晋使先蔑如秦逆公子雍荀林父谓蔑曰摄卿以徃可也何必子是知有使大夫摄卿之法故以为证尝考之经昭二年书郑杀其大夫公孙黒此亦以名氏书也其在元年传云公孙黒彊与于盟使大史书其名且曰七子杜预注欲自同于六卿于时六卿谓罕虎公孙侨公孙段印段防吉驷带也黒不在六卿之数明年乃以卿书于经与公孙段书法同盖郑国于六卿外复有散卿春秋据事实书之苟谓为摄则何以书名氏哉
　　令正
　　襄二十六年传子大叔为令正以请印堇父更用子产辞乃获杜预注主作辞令之正按三十一年传郑国将有诸侯之事子产使子羽多为辞令与禆谌谋可否而告冯简子使断之事成乃授子大叔使行之以应对賔客是以鲜有败事而语亦云为命禆谌草创之世叔讨论之行人子羽修饰之东里子产润色之则子大叔主辞令润色多出于子产矣
　　执讯
　　文十七年传郑子家使执讯而与之书以告赵宣子杜预注执讯通讯问之官
　　行人
　　襄十一年经楚人执郑行人良霄行人言使人也周礼有大行人小行人诸侯行人通掌此事【详见周鲁官制】
　　马师
　　襄三十年传马师颉奔晋子皮以公孙鉏为马师昭七年传罕朔亚大夫也其官马师也杜预注大夫位马师职
　　禇师
　　昭二年传请以印为禇师杜预注禇师市官孔颖逹曰盖相传説若无所考然如预言必有源流
　　嬖大夫
　　哀五年传郑驷秦富而侈嬖大夫也而常陈卿之车服晋亦有嬖大夫孔颖逹云下大夫也
　　开卜大夫
　　昭十八年传郑火子产使公孙登徙大杜预注登开卜大夫
　　大史
　　襄三十年传伯有既死使大夫命伯石为卿辞大史退则请命焉复命之又辞如是三乃受防按周礼内史掌防命盖右史书言之职礼记正义云大史记行也郑使大史命伯石为卿皆大夫主爵命以内史阙故也
　　祝
　　昭十八年传郑火使祝史徙主祏于周庙祝盖大祝氏之职
　　府人　库人
　　昭十八年传郑火使府人库人各儆其事曲礼云在府言府在库言库皆是藏财贿之处故使其人各自儆守以防火周官有大府内府外府天府玉府泉府而无掌库之官盖府库通言库亦谓之府是乃王制也诸侯国政殊故府库并言
　　司宫
　　昭十八年传郑火商成公儆司宫杜预注司宫巷伯寺人之官
　　野司寇
　　昭十八年传郑火使野司寇各保其征杜预注野司寇县士也孔頴逹曰传言野司寇则司寇之官在野周礼司寇属官有县士掌野司寇是县士也郑县士注云地距王城二百里以外至三百里曰野三百里以外至四百里曰县四百里以外至五百里曰都都县野之地其邑非王子弟公卿大夫之采地则皆公邑也谓之县县士掌其狱焉言掌野者郊外曰野大摠言之也狱居近野之县狱在二百里上县之县狱在三百里上都之县狱在四百里上如郑此言采邑之民有狱则采地之长各自断之若公邑之见在狱则县士断之县士司寇属官所掌在野故传谓之野司寇也县士职曰各掌其县之民数而听其狱讼若邦有大役聚众庻则各掌其县之禁令诸侯县士亦当然
　　郊人
　　昭十八年传郑火郊人助祝史除于国北周礼乡在郊内遂在郊外诸侯亦当然郊人谓郊内乡之人
　　室老宗人
　　襄二十二年传郑子张召室老宗人立段自天子至卿大夫皆有此官如顾命大保犹室老之类大宗犹宗人之类
　　曹
　　上卿
　　桓九年传曹大子来朝賔之以上卿杜预注诸侯之适子未誓于天子而摄其君则以皮帛继子男故賔以上卿各当其国之上卿昭二十三年传曰列国之卿当小国之君固周制也然则小国之君乃当大国之卿小国之世子必不得当大国之卿故知各如其国之上卿耳
　　卿
　　成十六年传子臧尽致其邑与卿而不出
　　司城为政
　　哀七年传曹公孙彊为司城以听政乃背晋奸宋宋以武公废司空曰司城曹国近宋故仿宋司城之名其曰听政盖政卿也
　　大夫
　　僖二十八年晋侯入曹数之以其乗轩者三百人也且曰献状杜预注轩大夫车言其无徳居位者多故责其功状曹小国而大夫三百人着其滥爵之甚
</div>
    <div class="pagination">
<a href="春秋分记_page76.html">上一页</a><span>...</span><a href="春秋分记_page72.html">72</a><a href="春秋分记_page73.html">73</a><a href="春秋分记_page74.html">74</a><a href="春秋分记_page75.html">75</a><a href="春秋分记_page76.html">76</a><span class="current-page">77</span><a href="春秋分记_page78.html">78</a><a href="春秋分记_page79.html">79</a><a href="春秋分记_page80.html">80</a><a href="春秋分记_page81.html">81</a><a href="春秋分记_page82.html">82</a><span>...</span><a href="春秋分记_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
