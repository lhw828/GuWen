<!DOCTYPE html>
<html>
<head>
    <meta charset="UTF-8">
    <title>日讲春秋解义 - 第 31 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日讲春秋解义 - 第 31 页/共 72 页</h1>
    <div class="content">　　【公羊传】不告月者何不告朔也【礼诸侯受十二月朔政于天子藏于祖庙每月朔朝庙使大夫南面奉天子命君北面而受之比时使有司先告朔谨之至也】曷为不告朔【谓不言朔而言月】天无是月也闰月矣何以谓之天无是月非常月也犹者何通可以已也【朝者因视朔政尔无政而朝故曰犹不言朔者闰月无告朔礼也】
　　【谷梁传】不告月者何也不告朔也不告朔则何为不言朔也闰月者附月之余日也积分而成于月者也【一嵗三百六十日余六日又有小月六积五嵗约得六十日而再闰积众月之余分以成此月】天子不以告朔而丧事不数也【闰是丛残之数非月之正故吉凶大事皆不用也】犹之为言可以已也【告朔然后朝庙既废其大而行其细故讥之】
　　诸侯月朔告于庙谓之告朔因以听治此月之政谓之视朔不告月者不告朔也因月之亏盈置闰是主乎月而有闰也故不言朔而言月在礼天子闰月听朔于明堂闰者所以定四时成嵗天子以为月而颁之诸侯不奉以告是轻正朔慢时令也况一月之内百官修政于朝庻民服事于野闰虽无常而政有常安得不告犹朝于庙者幸其不已之词也
　　七年春公伐邾
　　【左传】七年春公伐邾闲晋难也【公因霸国有难而侵小】
　　三月甲戌取须句遂城郚【句公羊作朐郚杜注鲁邑卞县南有郚城在今山东泗水县东南】
　　【左传】三月甲戌取须句【须句鲁封内属国僖公反其君之后邾复灭之】寘文公子焉【邾文公子叛邾在鲁故使为守须句大夫】非礼也【絶大皡之祀以与邻国叛臣故曰非礼】
　　【公羊传】取邑不日此何以日内辞也使若他人然【据昭三十二年正月取阚亦邾妻之邑木尝书日今以日为内辞者使若公春伐邾妻而去他人自以甲戌日取之所以深讳其贪利取邑也然僖公尝伐邾取须朐矣何以不为内辞哉公羊之説非也】
　　【谷梁传】取邑不日此其日何也不正其再取故谨而日之也【僖二十二年公已伐邾取须句过而不改故录日以志之然非也设不日则听其取已乎】遂继事也【因伐邾之师】
　　晋襄既卒国未立君公乘其闲伐邾取邑絶大皞之祀俾邾之叛臣守之贪土地而舍逋逃又重劳民力城内邑以防邾师之至心有慊焉故畏邻国之伐而不知愈重其过耳
　　夏四月宋公王臣卒【王臣谷梁作壬臣】
　　宋人杀其大夫
　　【左传】夏四月宋成公卒于是公子成为右师【庄公子】公孙友为左师【目夷子】乐豫为司马【戴公元孙】鳞矔为司徒【桓公孙】公子荡为司城【桓公子也以武公名废司空为司城】华御事为司寇【华元父也传言六卿皆公族昭公不亲信之所以致乱】昭公将去羣公子【成公卒其弟御杀世子而自立国人杀御而立其少子杵臼是为昭公】乐豫曰不可公族公室之枝叶也若去之则本根无所庇矣葛藟犹能庇其本根故君子以为比【诗人取以喻九族兄弟】况国君乎此谚所谓庇焉而纵防斧焉者也【纵放也寻即将寻斧柯之寻】必不可君其图之亲之以德皆股肱也谁敢携贰若之何去之不听穆襄之族率国人以攻公【穆公襄公之子孙昭公所欲去者】杀公孙固公孙郑于公宫【二子在公宫故为乱兵所杀】六卿和公室乐豫舍司马以让公子卬【卬昭公弟】昭公即位而葬书曰宋人杀其大夫不称名众也且言非其罪也【杀者众故名不可知死者无罪则例不称名】
　　【公羊传】何以不名【成公十五年秋宋杀其大夫山称名】宋三世无大夫三世内娶也
　　【谷梁传】称人以杀诛有罪也【臣以权宠逼君故言有罪】
　　成公在殡昭公首为乱阶至使公族构难大夫罹殃经书宋人以着国乱无政而昭公之不君亦可见矣
　　戊子晋人及秦人战于令狐晋先蔑奔秦【蔑公羊作昩奔上有以师字】
　　【左传】秦康公送公子雍于晋曰文公之入也无卫故有吕郤之难【在僖二十四年】乃多与之徒卫穆嬴日抱大子以啼于朝曰【穆嬴农公夫人灵公母也】先君何罪其嗣亦何罪舍适嗣不立而外求君将焉寘此出朝则抱以适赵氏顿首于宣子曰先君奉此子也而属诸子曰此子也才吾受子之赐不才吾唯子之怨今君虽终言犹在耳而弃之若何宣子与诸大夫皆患穆嬴且畏偪【畏国人以大义来逼已】乃背先蔑而立灵公【初使先蔑逆子雍故言背灵公大子夷皋也】以御秦师箕郑居守赵盾将中军先克佐之【克先且居子代狐射姑】荀林父佐上军【箕郑将上军居守故佐独行】先蔑将下军先都佐之步招御戎戎津为右及菫隂【先蔑士防逆公子雍前还晋晋人始以逆雍出军故蔑犹在职菫隂杜注晋地】宣子曰我若受秦秦则賔也不受寇也既不受矣而复缓师秦将生心先人有夺人之心军之善谋也逐寇如追逃军之善政也训卒利兵秣马蓐食潜师夜起【蓐食早食于寝蓐也】戊子败秦师于令狐至于刳首【刳首杜注令狐在河东与刳首相接按令狐今山西猗氏县地刳首当在今荥河临晋闲】己丑先蔑奔秦士防从之先蔑之使也荀林父止之曰夫人大子犹在而外求君此必不行子以疾辞若何不然将及摄卿以往可也何必子同官为寮吾尝同寮敢不尽心乎弗听为赋板之三章【板诗大雅其三章义取刍荛之言犹不可忽况同寮乎僖二十八年林父将中行先蔑将左行】又弗听及亡荀伯尽送其帑及其器用财贿于秦【荀伯林父】曰为同寮故也士防在秦三年不见士伯【士伯先蔑】其人曰能亡人于国【言能与人俱亡于晋国】不能见于此焉用之【何用如此】士季曰【士季士防】吾与之同罪非义之也【言已非慕先蔑之义而从之】将何见焉及归遂不见【责先蔑为正卿而不匡谏且俱出奔恶有党也士防归在十三年公羊传】晋先眜以师奔秦此偏战也何以不言师败绩敌也此晋先眜也其称人何贬曷为贬外也其外奈何以师外也【怀持二心有功欲还无功便持师出奔故于战贬之】何以不言出遂在外也【言从竟外去】
　　【谷梁传】不言出在外也辍战而奔秦以是为逃军也【辍止也为将而独奔故曰逃军】
　　晋人舍适嗣而外求君其始已失及畏偪立君不知以礼谢秦而悍然兴戎掩其不备盖晋人为志乎是战也言战不言败胜负敌也先蔑之奔不言出明自军中去也
　　狄侵我西鄙
　　【左传】狄侵我西鄙公使告于晋赵宣子使因贾季问酆舒且让之【时贾季奔在狄酆舒狄相】酆舒问于贾季曰赵衰赵盾孰贤对曰赵衰冬日之日也赵盾夏日之日也【冬日可爱夏日可畏】
　　鲁尝患戎未尝患狄盖狄远鲁且慑晋也至是晋构秦难不在诸侯鲁闲之而近伐邾狄亦闲之而远侵鲁春秋书此罪鲁之不自正而晋业之替亦见矣
　　秋八月公防诸侯晋大夫盟于扈【扈杜注郑地荥阳卷县西北有扈亭在今河南原武县西北】
　　【左传】秋八月齐侯宋公衞侯陈侯郑伯许男曹伯防晋赵盾盟于扈晋侯立故也公后至故不书所防凡防诸侯不书所防【谓不具列公侯及卿大夫】后也后至不书其国辟不敏也【不敏犹不达也诸国皆在公独后是不逹于事此传自释凡例之意】
　　【公羊传】诸侯何以不序大夫何以不名公失序也公失序奈何诸侯不可使与公盟眣晋大夫使与公盟也【以目通指曰眣文公内则丧娶逆祀外则贪利取邑为诸侯所薄贱故不见序】
　　【谷梁传】其曰诸侯畧之也
　　以大夫主盟诸侯自防扈始赵盾初立灵公专执晋政彊防八国之君而自主盟若晋无君然故诸侯不序而赵盾不名所以着大夫之专也
　　冬徐伐莒
　　徐僭号即戎厥后自进于中国数从防伐经皆称人以其能附中国也今以中国无霸兴兵伐莒故复以号举
　　公孙敖如莒涖盟【涖公羊谷梁作莅】
　　【左传】穆伯娶于莒曰戴已生文伯其娣声已生惠叔【穆伯公孙敖也文伯谷也惠叔难也】戴己卒又聘于莒莒人以声己辞则为襄仲聘焉【襄仲公子遂敖从父昆弟】冬徐伐莒莒人来请盟【见伐故欲结援】穆伯如莒涖盟且为仲逆及鄢陵【鄢陵杜注莒邑】登城见之美自为娶之仲请攻之公将许之叔仲惠伯谏曰【惠伯叔牙孙】臣闻之兵作于内为乱于外为寇寇犹及人乱自及也今臣作乱而君不禁以启寇雠若之何公止之惠伯成之【平二子】使仲舍之【舍不娶】公孙敖反之【还莒女】复为兄弟如初从之【为明年公孙敖奔莒传】
　　【谷梁传】莅位也其曰位何也前定也其不日前定之盟不日也【以徐伐莒而往涖盟嫌非两国交盟之例故明之】
　　莒为徐所伐故来求援请修洮之盟而敖因盟莒以代弟逆妇且为不道经苐书涖盟所谓春秋书王法不诛其人身也
　　【附录左传】晋郤缺言于赵宣子曰日衞不睦故取其地【日往日元年晋伐衞取戚田】今已睦矣可以归之叛而不讨何以示威服而不柔何以示怀非威非怀何以示德无德何以主盟子为正卿以主诸侯而不务德将若之何夏书曰戒之用休董之用威劝之以九歌勿使坏九功之德皆可歌也谓之九歌六府三事谓之九功水火金木土谷谓之六府正德利用厚生谓之三事义而行之谓之德礼【德正德也礼以制财用之节又以厚生民之命】无礼不乐所由叛也若吾子之德莫可歌也其谁来之盍使睦者歌吾子乎宣子説之【为明年晋归郑衞田张本】
　　八年春王正月
　　【附录左传】八年春晋侯使解扬归匡戚之田于衞【解扬晋大夫匡本衞邑中属郑孔达伐不能克今晋令郑还衞竝归所取戚田】且复致公壻池之封自申至于虎牢之竟【公壻池晋君女壻旧取衞地以封之今竝还卫也申杜注郑地当在今河南汜水县界】
　　夏四月
　　【附录左传】夏秦人伐晋取武城以报令狐之役【令狐役在七年】
　　秋八月戊申天王崩
　　【左传】秋襄王崩【子顷王壬臣立为公孙敖如周吊传】
　　冬十月壬午公子遂防晋赵盾盟于衡雍
　　【左传】晋人以扈之盟来讨【前年盟扈公后至】　冬襄仲防晋赵孟盟于衡雍报扈之盟也
　　乙酉公子遂防雒戎盟于暴【公羊作伊雒戎暴杜注郑地】
　　【左传】遂防伊雒之戎【伊雒之戎将伐鲁公子遂不及复君故专命与之盟】书曰公子遂珍之也【珍贵也】
　　翟泉之盟犹有王人及鲁公涖焉以大夫而专防盟自衡雍始其后赵盾仲遂皆为弑君之贼而有后于鲁晋三桓专鲁六卿分晋其兆早见于斯矣遂既盟赵盾四日又盟雒戎而再以名见不书遂防盖以二事出皆有公命左氏之説非也
　　公孙敖如京师不至而复丙戌奔莒【公羊无而字】
　　【左传】穆伯如周吊丧不至以币奔莒从己氏焉【已氏莒女公羊传】不至复者何不至复者内辞也不可使往也【安居不肯行故讳使若己行但不至而还用】不可使往则其言如京师何遂公意也【正其义不使君命壅塞】何以不言出【据庆父言出奔】遂在外也【讳使若从外来不敢复还者也】
　　【谷梁传】不言所至未如也【若其已行当如公子遂至黄乃复今不言所至而直言复知其实未如也】未如则未复也未如而曰如不废君命也【受命而出义无私留书如京师以显命行于下不书所至以表不去之罪】未复而曰复不专君命也【复者事毕之辞未如故知其未复加毕事之文者言君命无辄専之道】其如非如也其复非复也唯奔莒之为信故谨而日之也还者事毕复者事未毕也礼君言不宿于家况敖受命以赴天王之丧废君命而徒返无王无君罪莫甚焉文公既不加诛又不再使卿往亦罪也不言所至者举京师为重也不言出受命矣自外出也
　　螽【螽公羊作】
　　宋人杀其大夫司马宋司城来奔
　　【左传】宋襄夫人襄王之姊也昭公不礼焉【昭公适祖母】夫人因戴氏之族【华乐皇皆戴族】以杀襄公之孙孔叔公孙钟离及大司马公子卬皆昭公之党也司马握节以死故书以官【节国之符信也握之以死示不废命】司城荡意诸来奔效节于府人而出【效犹致也意诸公子荡之孙】公以其官逆之皆复之【卿违从大夫公贤其效节故以本官逆之请宋而复之司城官属悉来奔故言皆复】亦书以官皆贵之也
　　【公羊传】司马者何司城者何皆官举也【皆以官名举言之】曷为皆官举【据宋杀其大夫山不官举】宋三世无大夫三世内娶也【宋以内娶三世妃党争权相杀主或不知所任故举其官】
　　【杀梁传】司马官也其以官称无君之辞也　司城官也其以官称无君之辞也来奔者不言出举其接我也杀其大夫志乱也二人皆以官举见主兵者不能其官至于见杀守土者不能其官至于出奔故以其官责之而宋国无政昭公之不能定位已于此见其端兆矣
　　【附录左传】夷之搜晋侯将登箕郑父先都【登之于上军也夷搜在六年】而使士縠梁益耳将中军【士縠本司空】先克曰狐赵之勲不可废也【狐偃赵衰有从亡之勲】从之先克夺蒯得田于菫隂【七年晋御秦师于菫隂以军事夺其田也先克中军佐】故箕郑父先都士縠梁益耳蒯得作乱【着五人作乱之由为明年杀先克张本】
　　九年春毛伯来求金【来求止此】
　　【左传】毛伯衞来求金非礼也【天子不私求财故曰非礼】不书王命未葬也
　　【公羊传】毛伯者何天子之大夫也何以不称使当丧未君也逾年矣何以谓之未君【襄王崩在八年逾年当即位】即位矣而未称王也未称王何以知其即位以诸侯之逾年即位亦知天子之逾年即位也【俱继体其礼不得异】以天子三年然后称王亦知诸侯于其封内三年称子也【各信息于其下】逾年称公矣则曷为于其封内三年称子缘民臣之心不可一日无君缘终始之义一年不二君【故君薨称子某既葬称子明继体以繋民臣之心】不可旷年无君【故逾年称公】缘孝子之心则三年不忍当也【孝子三年志在思慕不忍当父位故虽即位犹于其封内三年称子】毛伯来求金何以书讥何讥尔王者无求求金非礼也然则是王者与【据未称王】曰非也非王者则曷为谓之王者王者无求曰是子也继文王之体守文王之法度文王之法无求而求故讥之也【引文王者文王始受命制法度】
　　【谷梁传】求车犹可求金甚矣【求俱不可在丧尤甚】
　　公孙敖既不至京师鲁遂不供天子之丧故毛伯来风鲁以求金何以不称使当丧未君也冢宰不能制国用而下求诸侯不贡而致王求皆非也自是以后鲁不修贡而王亦无求矣
　　夫人姜氏如齐
　　二月叔孙得臣如京师
　　【谷梁传】京大也师众也言周必以众与大言之也
　　辛丑葬襄王
　　【左传】二月庄叔如周葬襄王【庄叔即得臣】
　　【公羊传】王者不书葬此何以书不及时书过时书我有往者则书
　　【谷梁传】天子志崩不志葬举天下而葬一人其道不疑也志葬危不得葬也【不得备礼葬】日之甚矣其不葬之辞也【王室微弱诸侯无复往防葬】
　　前年公子遂如晋葬襄公今此得臣如京葬襄王是夷周于晋也
　　晋人杀其大夫先都
　　【左传】九年春王正月己酉使贼杀先克【箕郑等所使也不赴故不书】乙丑晋人杀先都梁益耳【乙丑正月十九日经书二月从告】
　　三月夫人姜氏至自齐
　　【谷梁传】卑以尊致病文公也【夫人行例不致乃以君礼致剸公宠之过】夫人与君敌体然适他国未有致之者则其行非礼以不致见其罪也此书致以归宁告庙得其正也归宁常事尔宜不书然不一书则终无以着其正故于出姜之至见之又归宁虽常事而出姜之归宁以不安于鲁而归告于父母则非常也
　　晋人杀其大夫士縠及箕郑父
　　【左传】三月甲戌晋人杀箕郑父士縠蒯得【梁益耳蒯得不书皆非卿谷梁传】称人以杀诛有罪也郑父累也
　　三大夫作乱杀中军佐固有罪矣曷为不称国讨时晋侯年防政在赵盾故称人以杀见大夫专作威福而政不自君出也
　　楚人伐郑
　　【左传】范山言于楚子曰【范山楚大夫】晋君少不在诸侯北方可图也楚子师于狼渊以伐郑【狼渊杜注颍川颍隂县有狼陂在今河南许州】囚公子坚公子尨及乐耳【三子郑大夫】郑及楚平
　　公子遂防晋人宋人衞人许人救郑
　　【左传】公子遂防晋赵盾宋华耦衞孔达许大夫救郑【华耦华督曽孙】不及楚师卿不书缓也以惩不恪【独书公子遂者春秋于鲁事自非特为襃贬则皆从国史不同之于他国也】
　　楚自城濮以来不敢窥诸国以文襄之烈存也今狼渊之师正其尝试之时而赵盾不能折冲弭患乃视为常役缓不及事致楚得志而晋遂不竞矣
　　夏狄侵齐
　　楚得志而狄交侵矣故书以病晋也
　　【附录左传】夏楚侵陈克壶丘【壶丘杜注陈邑在今河南陈州南境】以其服于晋也　秋楚公子朱自东夷伐陈【子朱息公也】陈人败之获公子茷陈惧乃及楚平【以小胜大故惧而请平也传言晋君少楚陵中国明年所以有厥貉之防】
　　秋八月曹伯襄卒
　　九月癸酉地震
　　【公羊传】地震者何动地也何以书记异也【天动地静者常也地动者象隂为阳行故曰异】
　　【谷梁传】震动也地不震者也震故谨而日之也
　　地道以静为体以顺为正安以承天者也逆其常理而不得节则震而不安其所承矣
　　冬楚子使椒来聘【椒谷梁作萩楚君臣姑竝见经】
　　【左传】冬楚子越椒来聘【子越椒令尹子文从子】执币傲叔仲惠伯曰是必灭若敖氏之宗傲其先君神弗福也【十二年传曰先君之敝器使下臣致诸执事明奉使皆告庙故言傲其先君也为宣四年楚灭若敖氏张本公羊传】椒者何楚大夫也楚无大夫此何以书始有大夫也始有大夫则何以不氏【据屈完氏】许夷狄者不一而足也【许与也言进之当以渐】
　　【谷梁传】楚无大夫其曰萩何也以其来我襃之也先儒皆谓春秋与楚慕义能以礼交诸侯故襃进之乃乐与人为善之义此大非也商臣负覆载不容之罪乘晋霸之衰围江围巢灭江灭六灭蓼伐郑侵陈侵宋其聘鲁乃远交近攻之术亦所以窥伺东夏耳春秋乃用此襃之而赦其大恶逆天理悖人情矣而谓孔子有是乎盖中国无霸楚势日张鲁人畏其凭陵喜于来聘而以待齐晋之礼待之故旧史备其辞孔子仍而不革以着诸侯畏楚之情实耳观十年冬楚次厥貉亦书爵则以书爵为襃其不可通也审矣
　　秦人来归僖公成风之襚
　　【左传】秦人来归僖公成风之襚礼也【秦本非鲁方岳同盟无相赴吊之制故不讥其缓而以接好为礼】诸侯相吊贺也虽不当事【送死不及尸故曰不当事】茍有礼焉书也以无忘旧好
　　【公羊传】其言僖公成风何兼之兼之非礼也【礼主于敬当各使一使所以别尊卑】曷为不言及成风成风尊也【不可使卑及尊也谷梁传】秦人弗夫人也【言秦人弗以成风为夫人故不言夫人】即外之弗夫人而见正焉【见不以妾为妻之正】
　　秦晋方不睦而鲁善于晋故秦人归襚以结鲁犹楚欲图北方而来聘也过时始至不以缓为讥以其始通录之也僖公成风虽母子先君后夫人体当然也不言及卑不及尊也不称夫人以义不得言及茍称夫人则辞不别白嫌于僖公之夫人耳
　　葬曹共公




</div>
    <div class="pagination">
<a href="日讲春秋解义_page30.html">上一页</a><span>...</span><a href="日讲春秋解义_page26.html">26</a><a href="日讲春秋解义_page27.html">27</a><a href="日讲春秋解义_page28.html">28</a><a href="日讲春秋解义_page29.html">29</a><a href="日讲春秋解义_page30.html">30</a><span class="current-page">31</span><a href="日讲春秋解义_page32.html">32</a><a href="日讲春秋解义_page33.html">33</a><a href="日讲春秋解义_page34.html">34</a><a href="日讲春秋解义_page35.html">35</a><a href="日讲春秋解义_page36.html">36</a><span>...</span><a href="日讲春秋解义_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
