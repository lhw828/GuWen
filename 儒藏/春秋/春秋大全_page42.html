<!DOCTYPE html>
<html>
<head>
    <meta charset="UTF-8">
    <title>春秋大全 - 第 42 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋大全 - 第 42 页/共 57 页</h1>
    <div class="content">　　【左传晋人克栾盈于曲沃尽杀栾氏之族党栾鲂出奔宋书曰晋人杀栾盈不言大夫言自外也公羊传曷为不言杀其大夫非其大夫也谷梁曰恶之弗有也杜氏曰自外犯君而入非复晋大夫何氏曰称人从讨贼辞大其除乱也陈氏曰讨乱不书杀栾盈何以书讨乱常事杀栾盈非常事也栾盈亡大夫尔曷为谓之非常晋为盟主而再合诸侯于商任于沙随以锢栾氏则是非常也盈之入也晋人大惧奉君以走固宫而盈以曲沃之甲乗公门矢及君屋葢仅焉克之而已书杀栾盈犹州吁无知是非常之辞也郑良霄曷为书之如栾盈霄奔许郑伯为之盟大夫盟国人霄自墓门之渎入因马师颉介于襄库以伐旧北门书杀良霄亦非常之辞也甚矣文公而下诸侯无政大夫强也庐陵李氏曰称人而不书大夫与郑良霄例同讨乱之辞也左氏曰不言大夫言自外也此説非】
　　齐侯袭莒
　　【左传齐侯还自晋不入遂袭莒门于且于伤股而退明日将复战期于寿舒殖华还载甲夜入且于之隧宿于莒郊明日先遇莒子于蒲侯氏莒子重赂之使无死曰请有盟华周对曰贪货弃命亦君所恶也昏而受命日未中而弃之何以事君莒子亲鼓之从而伐之获梁莒人行成齐侯归遇梁之妻于郊使吊之辞曰殖之有罪何辱命焉若免于罪犹有先人之敝庐在下妾不得与郊吊齐侯吊诸其室杜氏曰轻行掩其不备曰袭因伐晋还袭莒不言遂者间有事髙邮孙氏曰以强攻弱又掩其不备焉罪之尤者也髙氏曰以十八年莒子同诸侯围齐故也凡用兵皆声言彼罪执词以伐若乗人不备掩而取之则盗贼之为耳春秋独此书袭者罪齐侯以诸侯之尊为盗贼之事也汪氏曰齐庄以千乗之君帅三军之众轻行袭莒卒不能胜一微国身伤臣获此君子之所以贵乎正也庐陵李氏曰春秋用兵之中惟齐之叛晋也一书伐曹入其郛一书袭莒昏一经之特笔深恶之也】
　　附録【左传齐侯将为臧纥田臧孙闻之见齐侯与之言伐晋对曰多则多矣抑君似鼠夫鼠昼伏夜动不穴于寝庙畏人故也今君闻晋之乱而后作焉宁将事之非防何如乃弗与田仲尼曰知之难也有臧武仲之知而不容于鲁国抑有由也作不顺而施不恕也夏书曰念兹在兹顺事恕施也】
　　【壬灵王二子十三年】二十有四年【晋平九齐庄五衞献二十八殇十蔡景四十三郑简十七曹武六陈哀二十文公益姑元年宋平二十七秦景二十八楚康十一吴诸樊十二】
　　春叔孙豹如晋
　　【左传春穆叔如晋范宣子逆之问焉曰古人有言曰死而不朽何谓也穆叔未对宣子曰昔匄之祖自虞以上为陶唐氏在夏为御龙氏在商为豕韦氏在周为唐杜氏晋主夏盟为范氏其是之谓乎穆叔曰以豹所闻此之谓世禄非不朽也鲁有先大夫曰臧文仲既没其言立其是之谓乎豹闻之大上有立德其次有立功其次有立言虽久不废此之谓不朽若夫保姓受氏以守宗祊世不絶祀无国无之禄之大者不可谓不朽杜氏曰贺克栾氏也】
　　附録【左传范宣子为政诸侯之币重郑人病之二月郑伯如晋子产寓书于子西以告宣子曰子为晋国四邻诸侯不闻令德而闻重币侨也惑之侨闻君子长国家者非无贿之患而无令名之难夫诸侯之贿聚于公室则诸侯贰若吾子赖之则晋国贰诸侯贰则晋国壊晋国贰则子之家壊何没没也将焉用贿夫令名德之舆也德国家之基也有基无壊无亦是务乎有德则乐乐则能久诗云乐只君子邦家之基有令德也夫上帝临女无贰尔心有令名也夫恕思以明德则令名载而行之是以逺至迩安毋宁使人谓子子实生我而谓子浚我以生乎象有齿以焚其身贿也宣子説乃轻币是行也郑伯朝晋为重币故且请伐陈也郑伯稽首宣子辞子西相曰以陈国之介恃大国而陵虐于敝邑寡君是以请罪焉敢不稽首】
　　仲孙羯帅师侵齐
　　【左传孟孝伯侵齐晋故也髙氏曰齐之伐晋也鲁使叔孙豹救之次于雍榆无功于晋故孟孝伯至此复帅师侵齐为晋报焉葢惧晋之疑也羯代速为卿未练而帅师亦无复三年之丧】
　　夏楚子伐吴
　　【左传夏楚子为舟师以伐吴不为军政无功而还髙氏曰于是见楚弱而吴之张也襄十一年楚失郑十四年伐吴自是舍郑而不争又十年而一再伐吴急吴而缓中国也】
　　秋七月甲子朔日有食之既
　　【襄陵许氏曰春秋三书日食既桓三年以周桓败宣八年以楚庄兴是后而中国诸侯皆受盟于楚矣庐陵李氏曰频日食者惟襄二十一年九月十月及此年七月八月二条刘云汉末以来八百余载考其注疏莫不皆尔都无频月日食之事葢多歴世代或传写失其本真先儒因循莫敢改易也】
　　齐崔杼帅师伐莒
　　【左传齐侯既伐晋而惧将欲见楚子楚子使防启彊如齐聘且请期齐社搜军实使客观之陈文子曰齐将有寇吾闻之兵不戢必取其族秋齐侯闻将有晋师使陈无宇从防启彊如楚辞且乞师崔杼帅师送之遂伐莒侵介根髙氏曰去年齐侯袭莒已与莒平今崔杼因帅师送使者如楚而遂伐莒是见利则乗齐人之无信也汪氏曰齐庄之袭莒身伤臣获未伸其志故虽与莒平而复伐之耳然已既失信将何以保人之信于已乎】大水
　　【襄陵许氏曰夷仪之防以水不克伐齐则知水之所及广矣非特鲁之灾也】
　　八月癸已朔日有食之
　　【董氏曰此食又既象阳将絶荒裔侵中国之象也后六君杀楚子率诸侯伐郑灭舒鸠鲁往朝之卒主中国伐吴讨庆封遂灭赖又杀蔡侯灭陈蔡而县之】
　　公防晋侯宋公衞侯郑伯曹伯莒子邾子滕子薛伯杞伯小邾子于夷仪【夷仪公作陈仪后同】
　　【左传防于夷仪将以伐齐水不克杜氏曰夷仪本邢地衞灭邢而为衞邑髙氏曰自盟于柯陵之后齐有轻晋之心防齐侯环卒而光新立乃受盟于澶渊及商任沙随之防晋失其令齐于是复贰明年乃伐衞遂伐晋又再加兵于莒晋侯为是故防于夷仪帅十二诸侯之师将以讨齐然防而不伐是有畏也国势不竞众志不一也曰水不克者特辞不能伐尔下书崔杼伐我西鄙葢知晋之无能为也汪氏曰晋防诸侯欲伐齐而不能伐故书防而不书伐以着其大合十二国之君而无所事也葢进则惮齐之强退又忧楚之伐郑是以一防而徒返耳平隂之役郑伯在防楚亦间之以伐郑而公子午孤军入境未足挠郑今此郑伯亦在防而楚子帅诸侯之师以攻郑诸侯是以去齐而救郑焉伐而不果救不及事晋伯之衰亦可知矣春秋所以不书诸侯之救郑也】
　　冬楚子蔡侯陈侯许男伐郑
　　【左传冬楚子伐郑以救齐门于东门次于棘泽诸侯还救郑晋侯使张骼辅跞致楚师求御于郑郑人卜宛射犬吉子太叔戒之曰大国之人不可与也对曰无有众寡其上一也太叔曰不然部娄无松柏二子在幄坐射犬于外既食而后食之使御广车而行已皆乗乗车将及楚师而后从之乗皆踞转而鼓琴近不告而驰之皆取胄于櫜而胄入垒皆下搏人以投收禽挟囚弗待而出皆超乗抽弓而射既免复踞转而鼓琴曰公孙同乗兄弟也胡再不谋对曰曩者志入而已今则怯也皆笑曰公孙之亟也楚子自棘泽还使防启彊帅师送陈无宇吴人为楚舟师之役故召舒鸠人舒鸠人叛楚楚子师于荒浦使沈尹寿与师祁犂让之舒鸠子敬逆二子而告无之且请受盟二子复命王欲伐之防子曰不可彼告不叛且请受盟而又伐之伐无罪也姑归息民以待其卒卒而不贰吾又何求若犹叛我无辞有庸乃还蜀杜氏曰加楚子于三国之上虽曰主兵亦所以恶三国也汪氏曰晋阳处父伐楚以救江则书伐书救此书伐郑不书以救齐不予楚人之救也晋合十二国之君不能伐齐楚乃能合四国之君以伐郑此可以观夷夏之得失矣师克在和不左众岂不信然庐陵李氏曰萧鱼之后楚兵再至郑而无功则以悼公之余泽也】
　　公至自防
　　【髙氏曰诸侯救郑不书故以防致襄陵许氏曰夷仪之师不能正齐之罪而徒致棘泽之役以为郑难其救不足録矣】
　　陈鍼宜咎出奔楚
　　【左传陈人复讨庆氏之党鍼宜咎出奔楚襄陵许氏曰宜咎之事无闻焉耳而以庆氏党逐则其人亦可知矣易曰比之匪人不亦伤乎王氏曰宜咎陈大夫鍼子八世孙其后在楚为箴尹宜咎】
　　叔孙豹如京师
　　【左传齐人城郏穆叔如周聘且贺城王嘉其有礼也赐之大路髙氏曰襄公即位二十有四年如晋者五出防诸侯者十有三未尝朝天子也是时谷洛鬭毁王宫而齐侯叛晋求媚于天子故为王城之于是叔孙豹始如京师聘且贺焉襄陵许氏曰自宣九年仲孙蔑如京师其后五十余年乃始有叔孙豹之聘葢自是不聘王矣汪氏曰襄之聘晋者九是年春先聘晋冬乃聘王书以着鲁之慢王也城郏鲁不与城故不书庐陵李氏曰鲁之聘王止此此后止书叔鞅之防葬而己】
　　大饥
　　【谷梁传五谷不升为大饥一谷不升谓之嗛二谷不升谓之饥三谷不升谓之馑四谷不升谓之康五谷不升谓之大侵大侵之礼君食不兼味台榭不涂弛侯廷道不除百官布而不制鬼神祷而不祀此大侵之礼也何氏曰有死伤曰大饥无死伤曰饥】
　　古者救灾之政若国凶荒或发廪以赈乏或移粟以通用或徙民以就食或为粥溢以救饿莩或兴工作以聚失业之人【汪氏曰发廪如汉文帝发廪以赈饥民武帝开郡国仓赈济贫民移粟徙民如梁惠王移民移粟汉髙帝令饥民就食蜀武帝令山东饥民就食江海又徙贫民闗西为粥溢如汉献帝出太仓米豆于御前作糜后魏孝文诏郡县为粥于路以食之兴工作如赵抃守越川僦民完城四千丈之类皆得古者救灾之政者也】缓刑舍禁弛力薄征索鬼神除盗贼【周礼大司徒以荒政十有二聚万民注舍禁若公无禁利也弛力息繇役也薄征轻租税也索鬼神求废祀而修之所谓靡神不举靡受斯牲者也除盗贼急其刑以除之饥馑则盗贼多不可不除也】弛射侯而不燕【范氏曰弛废也废侯不燕射】置廷道而不修【范氏曰廷内道路不修除曲礼嵗凶年谷不登弛道不除】杀礼物而不备【周礼吉礼注杀吉礼礼记曲礼君膳不祭肺马不食谷祭祀不县大夫不食粱士饮酒不乐】虽有旱干水溢民无菜色所以备之者如此其至【礼记王制三年耕必有一年之食九年耕必有三年之食以三十年之通虽有凶旱水溢民无菜色】是年秋有隂沴之灾【沴音泪説文水不利也前汉书五行志气相伤谓之沴】而冬大饥葢所以赈业之者有不备矣【汪氏曰赈赡也赡给之使复其业】故书之以为戒【薛氏曰民有殍为大饥国无凶荒之备一大水而民有殍无政也汪氏曰襄公享国二十有四年当有八年之积是年水灾所及虽广然未尝壊宗庙毁宫室堕城郭则仓廪之所储固无恙也今无一年之蓄而遽至大饥则见其备荒之无素矣春秋书大有年大饥各一大有年者异天道之反常大饥者着人事之不能处二也书大旱者变大水者八水旱非大不书】
　　附録【左传晋侯嬖程郑使佐下军郑行人公孙挥如晋聘程郑问焉曰敢问降阶何由子羽不能对归以语然明然明曰是将死矣不然将亡贵而知惧惧而思降乃得其阶下人而已又何问焉且夫既登而求降阶者知人也不在程郑其有亡衅乎不然其有惑疾将死而忧也】
　　【癸灵王二丑十四年】二十有五年【晋平十齐庄六弑衞献二十九殇十一蔡景四十四郑简十八曹武七陈哀二十一杞文二宋平二十八秦景二十九楚康十二吴诸樊十三卒】
　　春齐崔杼帅师伐我北鄙
　　【左传以报孝伯之师也公患之使告于晋孟公绰曰崔子将有大志不在病我必速归何患焉其来也不宼使民不严异于他日齐师徒归襄陵许氏曰崔子之志邻国知之而齐庄不寤人将戕其躬之不恤而务贪伐国之功故利令智昏外竞而内倾自然之符也】
　　夏五月乙亥齐崔杼弑其君光
　　【左传齐棠公之妻东郭偃之姊也东郭偃臣崔武子棠公死偃御武子以吊焉见棠姜而美之使偃取之偃曰男女辨姓今君出自丁臣出自桓不可武子筮之遇困之大过史皆曰吉示陈文子文子曰夫从风风陨妻不可娶也且其繇曰困于石据于蒺藜入于其宫不见其妻凶困于石往不济也据于蒺藜所恃伤也入于其宫不见其妻凶无所归也崔子曰嫠也何害先夫当之矣遂取之庄公通焉骤如崔氏以崔子之冠赐人侍者曰不可公曰不为崔子其无冠乎崔子因是又以其间伐晋也曰晋必将报欲弑公以说于晋而不获间公鞭侍人贾举而又近之乃为崔子间公夏五月莒为且于之役故莒子朝于齐甲戌飨诸北郭崔子称疾不视事乙亥公问崔子遂从姜氏姜入于室与崔子自侧户出公拊楹而歌侍人贾举止众从者而入闭门甲兴公登台而请弗许请盟弗许请自刃于庙弗许皆曰君之臣杼疾病不能听命近于公宫陪臣干掫有淫者不知二命公逾墙又射之中股反队遂弑之贾举州绰邴师公孙敖封具铎父襄伊偻堙皆死祝佗父祭于髙唐至复命不説弁而死于崔氏申蒯侍渔者退谓其宰曰尔以帑免我将死其宰曰免是反子之义也与之皆死崔氏杀鬷蔑于平隂晏子立于崔氏之门外其人曰死乎曰独吾君也乎哉吾死也曰行乎曰吾罪也乎哉吾亡也曰归乎曰君死安归君民者岂以陵民社稷是主臣君者岂为其口实社稷是养故君为社稷死则死之为社稷亡则亡之若为己死而为已亡非其私昵谁敢任之且人有君而弑之吾焉得死之而焉得亡之将庸何归门启而入枕尸股而哭兴三踊而出人谓崔子必杀之崔子曰民之望也舍之得民卢蒲癸奔晋王何奔莒叔孙宣伯之在齐也叔孙还纳其女于灵公嬖生景公丁丑崔杼立而相之庆封为左相盟国人于大宫曰所不与崔庆者晏子仰天叹曰婴所不唯忠于君利社稷者是与有如上帝乃歃辛巳公与大夫及莒子盟太史书曰崔杼弑其君崔子杀之其弟嗣书而死者二人其弟又书乃舍之南史氏闻太史尽死执简以往闻既书矣乃还闾丘婴以帷缚其妻而载之与申鲜虞乗而出鲜虞推而下之曰君昏不能匡危不能救死不能死而知匿其昵其谁纳之行及弇中将舍婴曰崔庆其追我鲜虞曰一与一谁能惧我遂舍枕辔而寝食马而食驾而行出弇中谓婴曰速驱之崔庆之众不可当也遂来奔崔氏侧庄公于北郭丁亥葬诸士孙之里四翣不跸下车七乗不以兵甲谷梁传庄公失言淫于崔氏】
　　齐庄公见弑贾举州绰等十人皆死之而不得以死节称何也所谓死节者以义事君责难陈善有所从违而不苟者是也虽在属车后乗必不肯同入崔氏之宫矣若此十人者独以勇力闻皆逢君之恶从于昏乱而庄公嬖之者死非其所比诸匹夫匹妇自经于沟渎而莫之知者犹不逮也晏平仲曰君民者岂以陵民社稷是主臣君者岂为其口实社稷是养故君为社稷死则死之为社稷亡则亡之若为己死而为已亡非其私昵谁敢任之此十人者真其私昵任此宜矣虽杀身不偿责安得以死节许之哉【襄陵许氏曰齐庄势陵大邦众暴小国而又躬乱巨室淫肆不君故使崔杼因民不忍以与敌书此足以为世鉴矣髙氏曰崔杼不能防闲其妻以淫于家反不絶其妻而行大逆于君齐庄背诸侯之盟数行侵伐崔杼因民之忿遂以宣淫之故弑之陈氏曰宋万鲁庆父奔而后诛之则不书杀以是为佚贼也齐讨君之雠而灭崔氏则何以亦不书杀崔杼弑君偃然犹在位也曰以家祸亡其宗如是而得书则臣子之不死于君父者可以盗名矣是故郑人斵归生之棺而葬灵公齐人暴崔杼之尸而葬庄公春秋终不书葬则犹不葬也】
　　公防晋侯宋公衞侯郑伯曹伯莒子邾子滕子薛伯杞伯小邾子于夷仪
　　【左传晋侯济自泮防于夷仪伐齐以报朝歌之役齐人以庄公説使隰鉏请成庆封如师男女以班赂晋侯以宗器乐器自六正五吏三十帅三军之大夫百官之正长师旅及处守者皆有赂晋侯许之使叔向告于诸侯公使子服惠伯对曰君舍有罪以靖小国君之惠也寡君闻命矣杜氏曰不书伐齐齐逆服兵不加也】诸侯防于夷仪将以讨齐齐使隰鉏请成庆封如师男女以班赂晋侯以宗器乐器【杜氏曰宗器祭祀之器乐器钟磬之属】自六正【汪氏曰三军之六卿】五吏三十帅【汪氏曰五吏文职三十帅武职皆军卿之属官】三军之大夫百官之正长【汪氏曰郡有司也】师旅及处守者皆有赂晋侯许之夫晋本为报朝歌之役来讨及防夷仪既闻崔杼之弑则宜下令三建而复斾【杜氏曰建立旌旗将战故曳其斾】声于齐人问庄公之故执崔杼以戮之谋于齐众置君以定其国示天讨之义则方伯连帅之职修矣今乃知贼不讨而受其赂则是与之同情也故春秋治之如下文所贬云【孙氏曰庄公背澶渊之盟加兵晋衞信不道矣晋平合诸侯将伐齐齐人弑庄公以求成逆之大者晋不能讨之以定齐国之乱曷以宗诸侯哉宜乎大夫日炽自是卒不可制也故先书崔杼之弑以着其恶髙氏曰晋防诸侯以伐齐齐以庄公既弑为解因纳赂以求成焉故不书伐夫以义防诸侯而以奸终之有以知晋平之不竞矣】
　　附録【左传晋侯使魏舒宛没逆衞侯将使衞与之夷仪崔子止其帑以求五鹿】
　　六月壬子郑公孙舍之帅师入陈
　　【左传初陈侯防楚子伐郑当陈隧者井堙木刋郑人怨之六月郑子展子产帅车七百乗伐陈宵突陈城遂入之陈侯扶其大子偃师奔墓遇司马桓子曰载余曰将巡城遇贾获载其母妻下之而授公车公曰舍而母辞曰不祥与其妻扶其母以奔墓亦免子展命师无入公宫与子产亲御诸门陈侯使司马桓子赂以宗器陈侯免拥社使其众男女别而累以待于朝子展执絷而见再拜稽首承饮而进献子美入数俘而出祝祓社司徒致民司马致节司空致地乃还髙氏曰去秋夷仪之防楚与陈蔡许三国同伐郑今嵗复防于夷仪郑虑楚之复来也故先帅师入陈以夺其心观左氏所载入人之国未有若子展子产之有礼者也故春秋无贬辞庐陵李氏曰子展子产之入陈与子国子耳之侵蔡一也而二子之心不同故舍之得称名而子国称人据左氏所载则此书入亦近于末减之词矣】
　　秋八月己巳诸侯同盟于重丘
　　【左传齐成故也程子曰诸侯同病楚也杜氏曰称同盟齐亦与盟重丘齐地张氏曰曹州乗氏县有重丘故城】崔杼既弑其君矣晋侯受其赂而许之成故盟于重丘特书曰同【陆氏曰重言诸侯间有事也张氏曰同盟之书自幽以来何独此盟罪之深按二幽之盟合诸侯以共尊周而诸侯听命也重丘之盟合诸侯将以讨齐乃受赂而释之且列弑君之齐于盟也天下之恶孰大于是即其所同之实而观之晋侯之罪亦一齐也故曰一美一恶无嫌于同汪氏曰此盟书同与虫牢同盟义同乃何休所谓同心为恶恶必成者也杨士勋谓谷梁于鸡泽平丘发传言同外楚则重丘亦是外楚今以左传考之去年防夷仪而将伐齐也齐使陈无宇如楚乞师于是楚子伐郑以救齐则是年服齐亦所以外楚也欤庐陵李氏曰祁午数赵武之政再合诸侯三合大夫始此今年夷仪明年澶渊再合诸侯也二十七年宋三十年澶渊昭元年虢三合大夫也】
　　附録【左传赵文子为政令薄诸侯之币而重其礼穆叔见之谓穆叔曰自今以往兵其少弭矣齐崔庆新得政将求善于诸侯武也知楚令尹若敬行其礼道之以文辞以靖诸侯兵可以弭】
　　公至自防
　　【汪氏曰此书至防着其党恶附奸之罪也】
　　衞侯入于夷仪
　　【左传衞献公入于夷仪公羊传夷仪者何衞之邑也曷为不言入于衞谖君以弑也杜氏曰晋惩衞衎失国使衞分之一邑】
　　郑伯突入于栎衞侯入于夷仪其入则一或名或不名者郑伯夺正以立而国人君之诸侯助之不知其义不可以有国也故特书其名著王法以絶之衞侯蔑其冢卿失国出奔固不为无罪矣然有世叔仪以守有母弟鱄以出或抚其内或营其外有归道焉则其义犹未絶也故止书其爵而不名及甯喜弑剽复归于衞然后书名此圣人俟其改过迁善不轻絶人之意曽子曰夫子之道忠恕而已此类是也【吕氏曰夏五月防夷仪之衞侯剽也此入于夷仪之衞侯衎也不嫌两君名实相乱乎曰衎虽无道非臣当逐剽亦非臣下所得立故衎入不名郑伯突入于栎何以名曰突不当立者衎当立者陈氏曰衎列于诸侯之防十有三而后出其入也将焉名之剽列于诸侯之防七而后弑其弑也又将焉名之削一而存一是又予夺矣春秋不没其实而正不正不与存焉○刘氏曰公羊云谖君以弑也非也衎虽失位非剽臣也剽虽得国非衎君也春秋岂以衎为谖君乎哉庐陵李氏曰衞侯入夷仪此犹突入栎公在郓尔公羊以为谖君以弑者非也】
　　楚屈建帅师灭舒鸠
　　【左传楚防子冯卒屈建为令尹屈荡为莫敖舒鸠人卒叛楚令尹子木伐之及离城吴人救之子木遽以右师先子彊息桓子捷子骈子盂帅左师以退吴人居其间七日子彊曰久将垫隘隘乃禽也不如速战请以私卒诱之简师陈以待我我克则进奔则亦视之乃可以免不然必为吴禽从之五人以其私卒先撃吴师吴师奔登山以望见楚师不继复逐之傅诸其军简师防之吴师大败遂围舒鸠舒鸠溃八月楚灭舒鸠家氏曰楚不能制吴而残暴小国以逞其败衂之憾春秋恶之是故国虽小而必纪其亡以着楚人灭国之罪陈氏曰楚书大夫灭国楚强也自是灭国晋书荀吴蔡书公孙姓郑书游速灭不书人矣灭不书大夫者吴也汪氏曰舒鸠偃姓子爵国】
　　冬郑公孙夏帅师伐陈
　　【左传郑子产献捷于晋戎服将事晋人问陈之罪对曰昔虞阏父为周陶正以服事我先王我先王赖其利器用也与其神明之后也庸以元女大姬配胡公而封诸陈以备三恪则我周之自出至于今是赖桓公之乱蔡人欲立其出我先君庄公奉五父而立之蔡人杀之我又与蔡人奉戴厉公至于庄宣皆我之自立夏氏之乱成公播荡又我之自入君所知也今陈忘周之大德蔑我大惠弃我姻亲介恃楚众以冯陵我敝邑不可亿逞我是以有往年之告未获成命则有我东门之役当陈隧者井堙木刋敝邑大惧不竞而耻大姬天诱其衷启敝邑心陈知其罪授手于我用敢献功晋人曰何故侵小对曰先王之命唯罪所在各致其辟且昔天子之地一圻列国一同自是以衰今大国多数圻矣若无侵小何以至焉晋人曰何故戎服对曰我先君武庄为平桓卿士城濮之役文公布命曰各复旧职命我文公戎服辅王以授楚捷不敢废王命故也士庄伯不能诘复于赵文子文子曰其辞顺犯顺不祥乃受之冬十月子展相郑伯如晋拜陈之功子西复伐陈陈及郑平仲尼曰志有之言以足志文以足言不言谁知其志言之无文行而不逺晋为伯郑入陈非文辞不为功慎辞哉家氏曰陈叛华即夷几年于兹晋人置而不问郑从晋既久至是又能一嵗再出师伐陈以挠楚春秋书之无贬辞与之也临川吴氏曰六月已入陈矣陈侯示服郑即还师未得成也故再伐之得成乃已庐陵李氏曰正义郊特牲曰天子存二王之后尊贤不过二代郑以此谓杞宋为二王之后蓟祝陈为三格杜氏以夏殷之后为二王后又封陈并二王后则各自行其正朔用其礼乐王者尊之深也舜在二代之前其礼转降恪敬也封其后世敬而已故曰恪虽通二代为三其二代不称恪唯陈为恪耳】
　　附録【左传楚蒍掩为司马子木使庀赋数甲兵甲午蒍掩书土田度山林鸠薮泽辨京陵表淳卤数疆潦规偃猪町原防牧隰皋井衍沃量入修赋赋车籍马赋车兵徒兵甲楯乏数既成以授子木礼也】
　　十有二月吴子遏伐楚门于巢卒
　　【左传吴子诸樊伐楚以报舟师之役门于巢巢牛臣曰吴王勇而轻若启之将亲门我获射之必殪是君也死疆其少安从之吴子门焉牛臣隠于短墙以射之卒公羊传门于巢卒者何入门乎巢而卒也入门乎巢而卒者何入巢之门而卒也吴子谒何以名伤而反未至乎舍而卒也谷梁传以伐楚之事门于巢卒也于巢者外乎楚也门于巢乃伐楚也诸侯不生名取卒之名加之伐楚之上者见以伐楚卒也其见以伐楚卒何也古者大国过小邑小邑必饰城而请罪礼也吴子谒伐楚至巢入其门门人射吴子有矢创反舍而卒古者虽有文事必有武备非巢之不饰城而请罪非吴子之自轻也】
　　巢南国也【杜氏曰巢吴楚间小国庐江六县东有居巢城汪氏曰襄十二年楚围巢至是时巢葢服属于楚】其言门于巢卒者吴子将伐楚引师至巢入其门巢人射诸城上失中吴子而卒非吴子之自轻而见杀也【范氏曰非责也下同陈氏曰诸樊始通于上国争强于楚而丧身于匹夫是自取之也】古者入境必假道过门必释甲入国则不驰【曲礼注国中人多若驰车则害人】或曰古者大国过小邑小邑必饰城而请罪亦非巢之轻以一矢相加不饰城而请罪也【范氏曰饰城者修守备请罪问所以为闗致师之意汪氏曰春秋书遏门于巢卒两讥之也】
　　附録【左传楚子以灭舒鸠赏子木辞曰先大夫蒍子之功也以与蒍掩○晋程郑卒子产始知然明问为政焉对曰视民如子见不仁者诛之如鹰鹯之逐鸟雀也子产喜以语子太叔且曰他日吾见蔑之面而已今吾见其心矣子太叔问政于子产子产曰政如农功日夜思之思其始而成其终朝夕而行之行无越思如农之有畔其过鲜矣○衞献公自夷仪使与甯喜言甯喜许之太叔文子闻之曰呜呼诗所谓我躬不説皇恤我后者甯子可谓不恤其后矣将可乎哉殆必不可君子之行思其终也思其复也书曰慎始而敬终终以不困诗曰夙夜匪解以事一人今甯子视君不如奕棊其何以免乎奕者举棊不定不胜其耦而况置君而弗定乎必不免矣九世之卿族一举而灭之可哀也哉○防于夷仪之嵗齐人城郏其五月秦晋为成晋韩起如秦涖盟秦伯车如晋涖盟成而不结】
　　【甲灵王二寅十五年】二十有六年【晋平十一齐景公杵臼元年衞献三十殇十二弑蔡景四十五郑简十九曹武八陈哀二十三文三宋平二十九秦景三十楚康十三吴余祭元年】
　　春
　　附録【左传春秦伯之弟鍼如晋修成叔向命召行人子员行人子朱曰朱也当御三云叔向不应子朱怒曰班爵同何以黜朱于朝抚剑从之叔向曰秦晋不和久矣今日之事幸而集晋国赖之不集三军暴骨子员道二国之言无私子常易之奸以事君者吾所能御也拂衣从之人救之平公曰晋其庶乎吾臣之所争者大师旷曰公室惧卑臣不心竞而力争不务德而争善私欲已侈能无卑乎】
　　王二月辛卯衞甯喜弑其君剽
　　【左传衞献公使子鲜为复辞敬姒强命之对曰君无信臣惧不免敬姒曰虽然以吾故也许诺初献公使与甯喜言甯喜曰必子鲜在不然必败故公使子鲜子鲜不获命于敬姒以公命与甯喜言曰苟反政由甯氏祭则寡人甯喜告蘧伯玉伯玉曰瑗不得闻君之出敢闻其入遂行从近闗出告右宰谷右宰谷曰不可获罪于两君天下谁畜之悼子曰吾受命于先人不可以贰谷曰我请使焉而观之遂见公于夷仪反曰君淹恤在外十二年矣而无忧色亦无寛言犹夫人也若不已死无日矣悼子曰子鲜在右宰谷曰子鲜在何益多而能亡于我何为悼子曰虽然弗可以已孙文子在戚孙嘉聘于齐孙襄居守二月庚寅甯喜右宰谷伐孙氏不克伯国伤甯子出舍于郊伯国死孙氏夜哭国人召甯子甯子复攻孙氏克之辛卯杀子叔及太子角书曰甯喜弑其君剽言罪之在甯氏也谷梁传此不正其日何也殖也立之喜也君之正也】
　　喜尝受命于其父使纳献公以免逐君之恶衞侯出入皆以爵称于义未絶而剽以公孙非次而立又未有説【音悦】焉【何氏曰凡篡立皆縁亲亲也剽以公孙立于是位尤非其次故衞人未有説喜】则喜之罪应末减矣亦以弑君书何也奕者举棋不定不胜其耦况置君乎于衎则置也出之喜也纳之于剽则殖也立之喜也弑之【范氏曰父立以为君则子宜君之】是奕棋之不若也不思其终亦甚矣故圣人特正其为弑君之罪【刘氏曰不与剽之立则其曰甯喜弑其君剽何甯氏君之甯氏杀之是以称弑焉出衞君而立剽者甯殖也则何为于喜加弑焉见喜之受命于殖而杀剽也然则为甯殖者宜奈何宜乎郊死勿听尔夫据国之位而享其禄临祸不死闻难不图偷得自全之计使篡弑因己而立后虽悔之不可及也张氏曰经于衎之出不以名书是其位未尝絶曷为书喜弑剽夫为人臣夙夜匪懈以事一人不可以二者也殖既从林父之逐衎共立剽而臣事之十余年矣其可以反易天常而命其子乎君臣之分如天冠地屦不可易者也殖之命其子可谓悖矣喜也轻徇父命而不知谏躬犯大恶书以弑君辞而不可得矣】示天下后世使知慎于废立之际而不敢忽也【襄陵许氏曰君臣之分一正而不可复易此圣人所以定天下之经也】霍光以大义废昌邑立宣帝犹有言其罪者而朝廷加肃【前汉书霍光传昌邑王既即位淫戏无度羣臣数进谏不变光与羣臣白太后具陈昌邑王不可以承宗庙状太后召王听诏扶王下殿迎衞太子孙病已即皇帝位严延年传延年举侍御史宣帝初劾奏光擅废立亡人臣礼不道奏虽寝然朝廷肃焉敬惮之】况私意邪范粲桓彞之徒杀身不顾【通鉴魏髙贵乡公纪正元元年司马师废帝为邵陵公太宰中郎范粲素服拜送哀动左右遂称疾阳狂不言寝所乗车凡三十六年终于所寝之车晋桓彝传咸和二年彞为宣城内史苏峻反彞慷慨流涕进屯泾县其长史禆惠劝彞伪与通和以纾祸彞曰吾受国厚恩义在致死焉能忍垢与逆臣通问峻将韩晃进军攻彞固守经年城陷执彞杀之】君子所以深取之者知春秋之防矣【家氏曰汉去古未逺儒者犹明于春秋之义霍光立昌邑王而事之矣及其废之也委曲安全曰无使我负杀主名于天下葢当时明经大儒共定策者为之深思光不能及此也南宋徐羡之传亮谢晦废营阳王未几杀之遂陷于弑君之罪○刘氏曰谷梁云殖也立之喜也君之正也非也文王事纣武王灭之亦为不正乎言春秋者要论其行事邪正而已矣】
　　衞孙林父入于戚以叛
　　【书叛始此左传孙林父以戚如晋书曰入于戚以叛罪孙氏也臣之禄君实有之义则进否则奉身而退专禄以周旋戮也】
　　甲午衞侯衎复归于衞
　　【左传甲午衞侯入书曰复归国纳之也大夫逆于竟者执其手而与之言道逆者自车揖之逆于门者颔之而已公至使让太叔文子曰寡人淹恤在外二三子皆使寡人朝夕闻衞国之言吾子独不在寡人古人有言曰非所怨勿怨寡人怨矣对曰臣知罪矣臣不佞不能负羁絏以从扞牧圉臣之罪一也有出者有居者臣不能贰通外内之言以事君臣之罪二也有二罪敢忘其死乃行从近闗出公使止之公羊传此谖君以弑也其言复归何恶剽也曷为恶剽剽之立于是未有説也然则曷为不言剽之立不言剽之立者以恶衞侯也谷梁传日归见知弑也】
　　按左氏孙林父以戚如晋书曰入于戚以叛者着据土背君之罪也【赵氏曰凡据土背君曰叛庐陵李氏曰经书叛五叛人十一衞孙林父宋华亥向宁华定宋弟辰仲佗石彄公子地晋赵鞅荀寅士吉射也】臣之禄君实有焉专禄以周旋戮也【杜氏曰衎虽未居位林父专邑背国犹为叛也髙氏曰献公之奔齐也林父实逐之今甯喜弑剽将纳献公故林父惧而入于戚以叛叛甚于奔前此诸大夫有不利于己则奔而已未有若林父之叛者故书叛自林父始是时林父以戚入于晋晋人戍之不书以戚入于晋者正名其恶陈氏曰宋鱼石入于彭城晋栾盈入于曲沃不言叛必若孙林父而后书叛书叛必不能讨者也故二十九年季札过衞将宿于戚闻钟声焉春秋之季家有藏甲邑有百雉之城矣故书叛始于此凡叛贱者不书必卿佐而后书故髙弱髙竖以卢叛之类皆不书】衞侯出奔齐入于夷仪皆以爵称今既复归而得国矣乃书其名何也人之有德慧术知者常存乎疢疾衞侯淹恤在外十有二年【杜氏曰淹久也恤忧也】困于心衡【音横】于虑久矣此生于忧患之时而一旦得国失信无刑犹夫人也则是困而弗革虽复得国犹非其国也此见春秋俟人改过之深而责人自弃之重其强于为善之意也【张氏曰春秋名衎与衞侯郑杀叔武公子瑕名之同意然甯喜以纳君而见杀则方之成公衎为甚矣孙氏曰先言辛卯衞甯喜弑其君剽后言甲午衞侯衎复归于衞以见衎待弑而归也十四年衎出奔前年入夷仪今喜弑剽四日而复归此待弑而归可知也杜氏曰书归易辞也喜弑剽则其归无难矣书复归其位未絶也书名著其不足以有国也抑予夺春秋之精义也庐陵李氏曰衎之入夷仪与突之入栎同甯喜之弑剽而衎复归与传瑕杀郑子而突复归同衎之杀甯喜与突之杀传瑕同然甯喜之事则备书其首末而传瑕之事并不见经以为不告故不书者似然矣然鲁郑邻国不应如是之忽畧也先儒曰厉公复国削而不书者言既入于栎则其国已复矣然夷仪亦衞大都且书法既同何以辨焉独陈氏曰郑伯虽在栎尝与诸侯防于垂则君国矣是故杀忽不书杀子亹不书杀子仪不书以三子之不书知突之已定也以剽之书弑知衎之犹未定也是故衎再见而后名之郑伯突入于栎不曰郑伯突复归于郑此其书复归何弑剽而后得国也此説虽亦未甚合姑备一説】
　　附録【左传衞人侵戚东鄙孙氏愬于晋晋戍茅氏殖绰伐茅氏杀晋戍三百人孙蒯追之弗敢击文子曰厉之不如遂从衞师败之圉雍鉏获殖绰复愬于晋○郑伯赏入陈之功三月甲寅朔享子展赐之先路三命之服先八邑赐子产次路再命之服先六邑子产辞邑曰自上以下隆杀以两礼也臣之位在四且子展之功也臣不敢及赏礼请辞邑公固予之乃受三邑公孙挥曰子产其将知政矣让不失礼】
　　夏晋侯使荀吴来聘
　　【左传晋人为孙氏故召诸侯将以讨衞也夏中行穆子来聘召公也家氏曰林父据戚以叛晋人以兵戍之党叛臣也衞人伐戚杀晋戌三百人晋不知自反乃防诸侯谋有讨于衞侯使荀吴来召公当晋平之世强臣僭横倒行逆施卒以此失诸侯】
　　附録【左传楚子秦人侵吴及雩娄闻吴有备而还遂侵郑五月至于城防郑皇颉戍之出与楚师战败穿封戌囚皇颉公子围与之争之正于伯州犂伯州犂曰请问于囚乃立囚伯州犂曰所争君子也其何不知上其手曰夫子为王子围寡君之贵介弟也下其手曰此子为穿封戌方城外之县尹也谁获子囚曰颉遇王子弱焉戍怒抽戈逐王子围弗及楚人以皇颉归印堇父与皇颉戍城穈楚人囚之以献于秦郑人取货于印氏以请之子太叔为令正以为请子产曰不获受楚之功而取货于郑不可谓国秦不其然若曰拜君之勤郑国微君之惠楚师其犹在敝邑之城下其可弗从遂行秦人不予更币从子产而后获之】
　　公防晋人郑良霄宋人曹人于澶渊
　　【左传六月公防晋赵武宋向戌郑良霄曹人于澶渊以讨衞疆戚田取衞西鄙懿氏六十以与孙氏赵武不书尊公也向戌不书后也郑先宋不失所也于是衞侯防之晋人执甯喜北宫遗使女齐以先归衞侯如晋晋人执而囚之于士弱氏秋七月齐侯郑伯为衞侯故如晋晋侯兼享之晋侯赋嘉乐国景子相齐侯赋蓼萧子展相郑伯赋缁衣叔向命晋侯拜二君曰寡君敢拜齐君之安我先君之宗祧也敢拜郑君之不贰也国子使晏平仲私于叔向曰晋君宣其明德于诸侯恤其患而补其阙正其违而治其烦所以为盟主也今为臣执君若之何叔向告赵文子文子以告晋侯晋侯言衞侯之罪使叔向告二君国子赋辔之柔矣子展赋将仲子兮晋侯乃许归衞侯叔向曰郑七穆罕氏其后亡者也子展俭而壹杜氏曰澶渊衞地近戚胡氏曰春秋疑义先儒所传诚有未尽赵武称人为助孙氏贬也郑良霄不贬者子产新得政而郑伯为衞侯故如晋即知郑独不释君而臣是助矣家氏曰晋平之为此防率天下之为人臣使之尽叛其君也霸者无他主张名分而已晋自悼公奬大夫以伉其君而下陵上替之祸几遍于中原晋亦坐受其弊矣林父据邑叛君而止献公取衞田以益林父平固甚愚亦何利而为此由晋之诸臣各为私计羽翼诸侯之大夫使之交起为乱以为彼剖分宗国之地而其君不悟良可喟也是防也诸侯各懐愤嫉防者仅四国之大夫惟鲁公为季氏所驱而出春秋晋卿不书氏名卑晋之用事者贬之也汪氏曰晋平自重丘之后五合大夫于宋城于虢两澶渊是也夫既自纵其权委之臣下而且主张失宜冠屦倒置此年防澶渊党叛臣而讨君且以鲁公侪之诸大夫于宋合内外之成而使晋楚之从交相见遂以桓文霸綂属之荆蛮城则不恤宗周而私母家贻诸大夫之诮澶渊谋宋灾而不讨蔡般弑君父之贼于虢仍读旧书而复先楚是皆悖上下之义紊内外之分虽能假势力以合人心而不能明分义以服人心晋霸自是衰矣○啖氏曰左传云赵武不书尊公也若然良霄何以不尊公乎又云衞侯防之不与经合】
　　秋宋公杀其世子痤
　　【左传初宋芮司徒生女子赤而毛弃诸堤下共姬之妾取以入名之曰弃长而美平公入夕共姬与之食公见弃也而视之尤姬纳诸御嬖生佐恶而婉大子痤美而很合左师畏而恶之寺人惠墙伊戾为太子内师而无宠秋楚客聘于晋过宋太子知之请野享之公使往伊戾请从之公曰夫不恶女乎对曰小人之事君子也恶之不敢逺好之不敢近敬以待命敢有贰心乎纵有共其外莫共其内臣请往也遣之至则欿用牲加书征之而骋告公曰太子将为乱既与楚客盟矣公曰为我子又何求对曰欲速公使视之则信有焉问诸夫人与左师则皆曰固闻之公囚太子太子曰唯佐也能免我召而使请曰日中不来吾知死矣左师闻之聒而与之语过期乃缢而死佐为太子公徐闻其无罪也乃亨伊戾左师见夫人之步马者问之对曰君夫人氏也左师曰谁为君夫人余胡弗知圉人归以告夫人夫人使馈之锦与马先之以玉曰君之妾弃使某献左师改命曰君夫人而后再拜稽首受之】
　　杀世子母弟直书君者甚之也宋寺人伊戾为太子内师无宠谮于宋公而杀之则贼世子痤者寺人矣而独甚宋公何哉谮言之得行也必有嬖妾配嫡以惑其心又有小人欲结内援者以为之助然后爱恶一移父子夫妇之间不能相保者众矣尸此者其谁乎晋献之杀申生宋公之杀痤直称君者春秋正其本之意【髙氏曰晋献公惑骊姬之谗而杀申生宋平公听伊戾之言而杀子痤汉武帝唐明皇犹蹈之以二君犹尔晋宋不足道也自古谗人之为国患虽其君之父子不能相保况臣下乎家氏曰宋寺人伊戾内连宫禁外结大臣其造谗而杀太子宋平寻知其子之无罪仅烹一伊戾而内弃之宠爱向戌之权任不为之衰更立弃之子为太子此人道之大变春秋谨而识之谷梁所谓目君以着其恶者也传者称痤美而狠佐恶而婉婉者巧于自结狠者疎于内交佐日以亲痤日以疏以至于死故居近君之地者自处为难隋炀所以倾勇其事似之勇则痤也杨素则左师也独孤后恶其子杨素从而陷之及隋文疾革乃悟则已无及由明不足以察奸内外相煽而为谗故也】
　　晋人执衞甯喜
　　【公羊传此执有罪何以不得为伯讨不以其罪执之也刘氏曰曷为不以讨贼之辞书之甯喜如晋晋人执之曰尔曷为纳君而伐孙氏云尔非伯讨也髙氏曰弑君之贼人人皆得讨之晋人执之非讨其弑君也讨其伐戚而杀晋戍也家氏曰甯喜可执坐林父之诉而执之则悖也是时赵武为政叔向为之谋晋无一事可称二子者崇虚誉而无其实亦何益于人之国乎】
　　附録【左传郑伯归自晋使子西如晋聘辞曰寡君来烦执事惧不免于戾使夏谢不敏君子曰善事大国○初楚伍参与蔡太师子朝友其子伍举与声子相善也伍举娶于王子牟王子牟为申公而亡楚人曰伍举实送之伍举奔郑将遂奔晋声子将如晋遇之于郑郊班荆相与食而言复故声子曰子行也吾必复子及宋向戌将平晋楚声子通使于晋还如楚令尹子木与之语问晋故焉且曰晋大夫与楚孰贤对曰晋卿不如楚其大夫则贤皆卿材也如杞梓皮革自楚往也虽楚有材晋实用之子木曰夫独无族姻乎对曰虽有而用楚材实多归生闻之善为国者赏不僭而刑不滥赏僭则惧及淫人刑滥则惧及善人若不幸而过宁僭无滥与其失善宁其利淫无善人则国从之诗曰人之云亡邦国殄瘁无善人之谓也故夏书曰与其杀不辜宁失不经惧失善也商颂有之曰不僭不滥不敢怠皇命于下国封建厥福此汤所以获天福也古之治民者劝赏而畏刑恤民不倦赏以春夏刑以秋冬是以将赏为之加膳加膳则饫赐此以知其劝赏也将刑为之不举不举则彻乐此以知其畏刑也夙兴夜寐朝夕临政此以知其恤民也三者礼之大节也有礼无败今楚多淫刑其大夫逃死于四方而为之谋主以害楚国不可救疗所谓不能也子仪之乱析公奔晋晋人寘诸戎车之殿以为谋主绕角之役晋将遁矣析公曰楚师轻窕易震荡也若多鼓钧声以夜军之楚师必遁晋人从之楚师宵溃晋遂侵蔡袭沈获其君败申息之师于桑隧获申丽而还郑于是不敢南面楚失华夏则析公之为也雍子之父兄谮雍子君与大夫不善是也雍子奔晋晋人与之鄐以为谋主彭城之役晋楚遇于靡角之谷晋将遁矣雍子发命于军曰归老幼反孤疾二人役归一人简兵搜乗秣马蓐食师陈焚次明日将战行归者而逸楚囚楚师宵溃晋降彭城而归诸宋以鱼石归楚失东夷子辛死之则雍子之为也子反与子灵争夏姬而雍害其事子灵奔晋晋人与之邢以为谋主扞御北狄通吴于晋教呉叛楚教之乗车射御驱侵使其子狐庸为吴行人焉吴于是伐巢取驾克棘入州来楚罢于奔命至今为患则子灵之为也若敖之乱伯贲之子贲皇奔晋晋人与之苗以为谋主鄢陵之役楚晨压晋军而陈晋将遁矣苗贲皇曰楚师之良在其中军王族而已若塞井夷灶成陈以当之栾范易行以诱之中行二郤必克二穆吾乃四萃于其王族必大败之晋人从之楚师大败王夷师熸子反死之郑叛吴兴楚失诸侯则苗贲皇之为也子木曰是皆然矣声子曰今又有甚于此椒举娶于申公子牟子牟得戾而亡君大夫谓椒举女实遣之惧而奔郑引领南望曰庶几赦余亦弗图也今在晋矣晋人将与之县以比叔向彼若谋害楚国岂不为患子木惧言诸王益其禄爵而复之声子使椒鸣逆之】
　　八月壬午许男甯卒于楚
　　【左传许灵公如楚请伐郑曰师不兴孤不归矣八月卒于楚髙氏曰十六年晋伐许他国皆大夫独郑伯自行故许男欲报之以中国诸侯而卒于夷狄死非其所矣】
　　冬楚子蔡侯陈侯伐郑
　　【左传楚子曰不伐郑何以求诸侯冬十月楚子伐郑郑人将御之子产曰晋楚将平诸侯将和楚王是故昧于一来不如使逞而归乃易成也夫小人之性衅于勇啬于祸以足其性而求名焉者非国家之利也若何从之子展説不御寇十二月乙酉入南里堕其城涉于乐氏门于师之梁县门发获九人焉涉于汜而归而后葬许灵公汪氏曰萧鱼而后楚三伐郑十八年公子午不得志于郑二十四年诸侯救之此年诸侯不救楚得以逞葢是时晋平昏庸大夫专恣霸业怠矣楚是以知晋之不在诸侯而复为陵驾之举也郑虽未服于楚明年晋楚为成而中国诸侯皆朝楚矣棘泽之役四国之君皆至今此许独不与者灵公卒于楚国弱不能以兵防也】葬许灵公
　　附録【左传衞人归衞姬于晋乃释衞侯君子是以知平公之失政也○晋韩宣子聘于周王使请事对曰晋士起将归时事于宰旅无他事矣王闻之曰韩氏其昌阜于晋乎辞不失旧○齐人城郏之嵗其夏齐乌余以廪丘奔晋袭衞羊角取之遂袭我髙鱼有大雨自其窦入介于其库以登其城克而取之又取邑于宋于是范宣子卒诸侯弗能治也及赵文子为政乃卒治之文子言于晋侯曰晋为盟主诸侯或相侵也则讨而使归其地今乌余之邑皆讨类也而贪之是无以为盟主也请归之公曰诺孰可使也对曰胥梁带能无用师晋侯使往】











</div>
    <div class="pagination">
<a href="春秋大全_page41.html">上一页</a><span>...</span><a href="春秋大全_page37.html">37</a><a href="春秋大全_page38.html">38</a><a href="春秋大全_page39.html">39</a><a href="春秋大全_page40.html">40</a><a href="春秋大全_page41.html">41</a><span class="current-page">42</span><a href="春秋大全_page43.html">43</a><a href="春秋大全_page44.html">44</a><a href="春秋大全_page45.html">45</a><a href="春秋大全_page46.html">46</a><a href="春秋大全_page47.html">47</a><span>...</span><a href="春秋大全_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
