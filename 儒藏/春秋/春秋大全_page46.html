<!DOCTYPE html>
<html>
<head>
    <meta charset="UTF-8">
    <title>春秋大全 - 第 46 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋大全 - 第 46 页/共 57 页</h1>
    <div class="content">
　　春秋大全卷二十九
<经部,春秋类,春秋大全>
　　钦定四库全书
　　春秋大全卷三十
　　明　胡广等　撰
　　昭公中
　　【丙景王寅十年】七年【晋平二十三齐景十三卫襄九卒蔡灵八郑简三十一曹武二十陈哀三十四杞平公郁厘元年宋平四十一秦哀二楚灵六吴夷未九】
　　春王正月暨齐平
　　【左传齐求之也癸巳齐侯次于虢燕人行成曰敝邑知罪敢不听命先君之敝器请以谢罪公孙哲曰受服而退俟衅而动可也二月戊午盟于濡上燕人归燕姬赂以瑶罋玉椟斚耳不克而还谷梁传平者成也暨犹暨暨也暨者不得已也以外及内曰暨】
　　我所欲曰及不得已曰暨当是时昭公结婚强吴外附荆楚其与齐平无汲汲之意【何氏曰时鲁方结婚于吴外附强楚故不汲汲于齐】乃齐求于鲁而许之平也故曰暨【陆氏曰尔雅云暨不及也齐及鲁平非鲁欲之不可言防齐平又不可言齐及我平故书曰暨以明非鲁志也】至定公八年鲁再侵齐结大国之怨见复必矣其与齐平非不得已乃鲁求于齐而欲其平也故曰及平者圣人之所贵【周礼调人掌司万民之难而谐和之】然或以贿赂而结平或以臣下而擅平或以附外援而得平或以侵犯大国而急于平则皆罪也攷其事而轻重见矣【何氏曰不出主名者君相与平国中皆安故以举国言之刘氏曰凡平者举国而已故不称其人于时昭公外娶于吴而朝聘于楚深恃其威因此以强逼齐为平夫齐大鲁小鲁为齐弱久矣不自计德之厚薄势之利害而借人之威以凭诸侯是以逺者不服近者不亲昭公弃其国死于外诸侯莫之救也从此生矣襄陵许氏曰襄公之世齐数伐鲁至齐景公一使庆封来聘而不书鲁报至是乃暨齐平汪氏曰书及者乃汲汲而从他书暨者他人不得已而从我而我遂暨之也若宋辰暨佗彄出奔是佗彄不得已也葢鲁倚强夷之势是以齐不敢轧鲁而反求平于鲁也或疑春秋书及齐平及郑公皆举其国而不言君臣与卫人及狄盟书法不异若狄之者吁是不然凡防盟则目其人凡平但以国言之郑人来输平郑使微者纳平于鲁及齐平及郑平鲁使微者纳成于齐郑故书及某国平若曰为平于某国耳下书叔孙婼叔还涖盟防于夹谷所以结成也苟以齐郑举号为贬则平莒及郯邢卫许蔡之遗于某诸称国以杀大夫之类皆可谓外之乎○刘氏曰左氏云齐求之者指齐求与鲁为平也杜云燕从齐求平然下云齐侯次虢燕人行成若齐已暨燕平无縁更进次于虢而燕乃行成也自昭公即位未尝与鲁通好此年三月叔孙婼如齐涖盟此则鲁与齐平之验矣亦犹定十一年及郑平叔还如郑涖盟章灼不疑庐陵李氏曰礼记曰戎容暨暨果毅貌也襄公之世齐数伐鲁景公初立使庆封来聘而不书鲁报则鲁葢无汲汲于齐可知矣春秋书暨二又见定十年但诸家皆以暨为已之不得已而刘氏独以为人之不得已齐以莒故与鲁搆怨鲁挟吴楚之威强齐以平耳据此説似与宋辰强仲佗石彄之暨合然胡氏葢用其説而不用其暨字之义又曰按左氏注暨齐平者齐求于燕而与之平间无异事故不重言燕葢杜氏从许惠卿之説也赵子陈氏亦从之陈氏曰平不书必闗于天下之故然后书齐侯伐北燕纳简公庶几乎天下之大义也而取燕姬与其宝玉而还不书平是予齐以定燕也灵公以来齐首败伯主之约纳晋栾盈叛人也纳北燕伯犹庶几乎天下之大义而卒与之平是党乱臣逆子也是故昭定而下春秋多罪齐书伐卫遂伐晋同围齐袭莒暨平盟于咸次于五氏皆特笔也孔子曰齐景公有马千驷死之日民无德而称焉葢不与齐也此説固善但推之经例则暨齐平之文正与及齐平及郑平句法相似而下文又有叔孙涖盟正与叔还涖盟之事相类且左氏下文明説燕人行成而上文又以为齐求之文法自相背故服防亦疑之今若截齐求之也四字正解齐鲁之平而以癸巳以下方终齐燕之事则两得之矣葢左氏本无误而许惠卿之误也五年传有齐燕平之月则谓濡上之盟耳疏强増暨字以实之非】
　　附録【左传楚子之为令尹也为王旌以田尹无宇断之曰一国两君其谁堪之及即位为章华之宫纳亡人以实之无宇之阍入焉无宇执之有司弗与曰执人于王宫其罪大矣执而谒诸王王将饮酒无宇辞曰天子经畧诸侯正封古之制也封畧之内何非君土食土之毛谁非君臣故诗曰普天之下莫非王土率土之濵莫非王臣天有十日人有十等下所以事上上所以共神也故王臣公公臣大夫大夫臣士士臣皁皁臣舆舆臣臣僚僚臣仆仆臣台马有圉牛有牧以待百事今有司曰女何执人于王宫将焉执之周文王之法曰有亡荒阅所以得天下也吾先君文王作仆区之法曰盗所隐器与盗同罪所以封汝也若从有司是无所执逃臣也逃而舍之是无陪台也王事无乃阙乎昔武王数纣之罪以告诸侯曰纣为天下逋逃主萃渊薮故夫致死焉君王始求诸侯而则纣无乃不可乎若以二文之法取之盗有所在矣王曰取而臣以往盗有宠不可得也遂赦之】
　　三月公如楚
　　【左传楚子成章华之台愿与诸侯落之太宰防啓疆曰臣能得鲁侯防啓疆来召公辞曰昔先君成公命我先大夫婴齐曰吾不忘先君之好将使衡父照临楚国愿抚其社稷以辑宁尔民婴齐受命于蜀奉承以来弗敢失陨而致诸宗祧日我先君共王引领北望日月以兾传序相受于今四王矣嘉惠未至唯襄公之辱临我丧孤与其二三臣悼心失图社稷之不皇况能怀思君徳今君若步玉趾辱见寡君宠临楚国以信蜀之役致君之嘉惠是寡君既受贶矣何蜀之敢望其先君鬼神实嘉頼之岂唯寡君君若不来使臣请问行期寡君将承质币而见于蜀以请先君之贶公将往梦襄公祖梓慎曰君不果行襄公之适楚也梦周公祖而行今襄公实祖君其不行子服惠伯曰行先君未尝适楚故周公祖以道之襄公适楚矣而祖以道君不行何之三月公如楚郑伯劳于师之梁孟僖子为介不能相仪及楚不能答郊劳高氏曰楚灵非强君也数防诸侯皆微国又且多叛而吴人之闚未艾也亦奚庸必朝哉葢晋平不能脩文公之业使我不能自安而玉帛驿驰岁不遑假以是知王室不纲而霸主犹有功于诸夏也汪氏曰昭公屡朝于晋而不纳又迫于强令而朝楚其卑辱亦甚矣义并见襄二十八年】
　　叔孙舍如齐涖盟
　　【谷梁传莅位也内之前定之辞谓之莅外之前定之辞谓之来襄陵许氏曰始暨齐平故盟以结好】夏四月甲辰朔日有食之
　　【左传晋侯问于士文伯曰谁将当日食对曰鲁卫恶之卫大鲁小公曰何故对曰去卫地如鲁地于是有灾鲁实受之其大咎其卫君乎鲁将上卿公曰诗所谓彼日而食于何不臧者何也对曰不善政之谓也国无政不用善则自取谪于日月之灾故政不可不慎也务三而已一曰择人二曰因民三曰从时】
　　附録【左传晋人来治田季孙将以成与之谢息为孟孙守不可曰人有言曰虽有挈缾之知守不假器礼也夫子从君而守臣丧邑虽吾子亦有猜焉季孙曰君之在楚于晋罪也又不听晋鲁罪重矣晋师必至吾无以待之不如与之间晋而取诸吾与子桃成反谁敢有之是得二成也鲁无忧而孟孙益邑子何病焉辞以无山与之莱柞乃迁于桃晋人为杞取成○楚子享公于新台使长鬛者相好以大屈既而悔之防啓疆闻之见公公语之拜贺公曰何贺对曰齐与晋越欲此久矣寡君无适与也而传诸君君其备御三邻慎守宝矣敢不贺乎公惧乃反之○郑子产聘于晋晋侯有疾韩宣子逆客私焉曰寡君寝疾于今三月矣并走羣望有加而无瘳今梦黄熊入于寝门其何厉鬼也对曰以君之明子为大政其何厉之有昔尧殛鲧于羽山其神化为黄熊以入于羽渊实为夏郊三代祀之晋为盟主其或者未之祀也乎韩子祀夏郊晋侯有间赐子产莒之二方鼎子产为丰施归州田于韩宣子曰日君以夫公孙段为能任其事而赐之州田今无禄早世不获久享君德其子弗敢有不敢以闻于君私致诸子宣子辞子产曰古人有言曰其父析薪其子弗克负荷施将惧不能任其先人之禄其况能任大国之赐纵吾子为政而可后之人若属有疆之言敝邑获戾而丰氏受其大讨吾子取州是免敝邑于戾而建置丰氏也敢以为请宣子受之以告晋侯晋侯以与宣子宣子为初言病有之以易原县于乐大心○郑人相惊以伯有曰伯有至矣则皆走不知所往铸刑书之岁三月或梦伯有介而行曰壬子余将杀带也明年壬寅余又将杀段也及壬子驷带卒国人益惧齐燕平之月壬寅公孙段卒国人愈惧其明月子产立公孙泄及良止以抚之乃止子太叔问其故子产曰鬼有所归乃不为厉吾为之归也太叔曰公孙泄何为子产曰説也为身无义而图説从政有所反之以取媚也不媚不信不信民不从也及子产适晋赵景子问焉曰伯有犹能为鬼乎子产曰能人生始化曰魄既生魄阳曰魂用物精多则魂魄强是以有精爽至于神明匹夫匹妇强死其魂魄犹能冯依于人以为淫厉况良霄我先君穆公之胄子良之孙子耳之子敝邑之卿从政三世矣郑虽无腆抑谚曰蕞尔国而三世执其政柄其用物也矣其取精也多矣其族又大所冯厚矣而强死能为鬼不亦宜乎○子皮之族饮酒无度故马师氏与子皮氏有恶齐师还自燕之月罕朔杀罕魋罕朔奔晋韩宣子问其位于子产子产曰君之覊臣苟得容以逃死何位之敢择卿违从大夫之位罪人以其罪降古之制也朔于敝邑亚大夫也其官马师也获戾而逃唯执政所寘之得免其死为惠大矣又敢求位宣子为子产之敏也使从嬖大夫】
　　秋八月戊辰卫侯恶卒
　　【左传卫襄公卒晋大夫言于范献子曰卫事晋为睦晋不礼焉庇其贼人而取其地故诸侯贰诗曰鹡鸰在原兄弟急难又曰死丧之威兄弟孔怀兄弟之不睦于是乎不吊况逺人谁敢归之今又不礼于卫之嗣卫必叛我是絶诸侯也献子以告韩宣子宣子説使献子如卫吊且反戚田卫齐恶告丧于周且请命王使成简公如卫吊且追命襄公曰叔父陟恪在我先王之左右以佐事上帝余敢忘髙圉亚圉谷梁传乡曰卫齐恶今曰卫侯恶此何为君臣同名也君子不夺人名不夺人亲之所名重其所以来也王父名子也】
　　九月公至自楚
　　【左传孟僖子病不能相礼乃讲学之苟能礼者从之及其将死也召其大夫曰礼人之干也无礼无以立吾闻将有达者曰孔丘圣人之后也而灭于宋其祖弗父何以有宋而授厉公及正考父佐戴武宣三命兹益共故其鼎铭云一命而偻再命而伛三命而俯循墙而走亦莫余敢侮饘于是鬻于是以糊余口其共也如是臧孙纥有言曰圣人有明德者若不当世其后必有达人今其将在孔丘乎我若获没必属説与何忌于夫子使事之而学礼焉以定其位故孟懿子与南宫敬叔师事仲尼仲尼曰能补过者君子也诗曰君子是则是效孟僖子可则效已矣汪氏曰自如楚今七越月危公之意可见矣】
　　附録【左传单献公弃亲用羁冬十月辛酉襄顷之族杀献公而立成公】
　　冬十有一月癸未季孙宿卒
　　【左传十一月季武子卒晋侯谓伯瑕曰吾所问日食从矣可常乎对曰不可六物不同民心不壹事序不类官职不则同始异终胡可常也诗曰或燕燕居息或憔悴事国其异终也如是公曰何谓六物对曰岁时日月星辰是谓也公曰多语寡人辰而莫同何谓辰对曰日月之防是谓辰故以配日汪氏曰此季文子之子武子也子纥嗣是为悼子】
　　十有二月癸亥葬卫襄公
　　【左传卫襄公夫人姜氏无子嬖人婤姶生孟絷孔成子梦康叔谓已立元余使羁之孙圉与史苟相之史朝亦梦康叔谓已余将命而子苟与孔烝鉏之曽孙圉相元史朝见成子告之梦梦协晋韩宣子为政聘于诸侯之岁婤姶生子名之曰元孟絷之足不良弱行孔成子以周易筮之曰元尚享卫国主其社稷遇屯又曰余尚立絷尚克嘉之遇屯之比以示史朝史朝曰元亨又何疑焉成子曰非长之谓乎对曰康叔名之可谓长矣孟非人也将不列于宗不可谓长且其繇曰利建侯嗣吉何建建非嗣也二封皆云子其建之康叔命之二卦告之筮袭于梦武王所用也弗从何为弱足者居侯主社稷临祭祀奉民人事鬼神从防朝又焉得居各以所利不亦可乎故孔成子立灵公十二月癸亥葬卫襄公】
　　【丁景王十卯一年】八年【晋平二十四齐景十四卫灵公元年蔡灵九郑简三十二曹武二十一陈哀三十五卒杞平二宋平四十二秦哀三楚灵七吴夷末十】
　　春
　　附録【左传石言于晋魏榆晋侯问于师旷曰石何故言对曰石不能言或冯焉不然民听滥也抑臣又闻之曰作事不时怨讟动于民则有非言之物而言今宫室崇侈民力雕尽怨讟并作莫保其性石言不亦宜乎于是晋侯方筑虒祁之宫叔向曰子野之言君子哉君子之言信而有征故怨逺于其身小人之言僭而无征故怨咎及之诗曰哀哉不能言匪舌是出唯躬是瘁哿矣能言巧言如流俾躬处休其是之谓乎是宫也成诸侯必叛君必有咎夫子知之矣】
　　陈侯之弟招杀陈世子偃师
　　【左传陈哀公元妃郑姬生悼太子偃师二妃生公子留下妃生公子胜二妃嬖留有宠属诸司徒招与公子过哀公有废疾三月甲申公子招公子过杀悼太子偃师而立公子留谷梁传乡曰陈公子招今曰陈侯之弟招何也曰尽其亲所以恶招也两下相杀不志乎春秋此其志何也世子云者唯君之贰也云可以重之存焉志之也诸侯之尊兄弟不得以属通其弟云者亲之也亲而杀之恶也】
　　此公子招特以弟称者着招凭宠稔恶而陈侯失亲亲之道也【陆氏曰称弟以杀世子既罪其逆且言骨肉相残又讥陈侯失教也】招以公子为司徒乃贵戚之卿亲则介弟尊则叔父号令废立自已而出莫敢干之者也不能援立嫡冡安靖国家而逢君之恶戕【在良反】杀偃师以致大冦宗社覆【音腹】没罪固大矣【孙氏曰招以叔父之亲不顾宗社之重殒冢嗣以立庶孽致楚灭陈招之由也其曰陈侯之弟亲之者所以甚招之恶也】陈侯信爱其弟何以为失亲亲乎尊贤者亲亲之本不能择亲之贤者厚加尊宠以表仪公族而徇其私爱施于不令之人以至亡国败家岂不失亲亲之道乎【汪氏曰隐七年传书盟书帅师而称弟者罪其有宠爱之私今按此书杀世子亦罪其宠任之私也】其曰陈侯之弟招杀陈世子偃师交贬之也【陈氏曰哀有世子矣又属其嬖子于二公子为是杀世子则讥不但其人也书曰陈侯斥君之辞也襄陵许氏曰陈哀宠其世子资以强辅而齐之权以轧太子使之失职至于乱作躬受其祸惟其溺爱法不胜私也悲夫汪氏曰经书杀世子者三晋献嬖奚齐卓子而杀申生宋平嬖佐而杀座陈哀嬖留而杀偃师皆嬖子匹嫡之祸也然申生座之诛权在于晋宋之君故虽乱国而不至于亡陈哀基怨造祸势不两全遂至宠弟戕其国本而且以忧殒其身而国随以亡矣其罪得不又甚于晋献宋平者欤故申生与座皆自君以杀唯偃师之杀目陈侯之弟招夫以弟招系之陈侯则陈哀之罪章章明矣不曰杀其世子而重举国者偃师非招之世子也下书楚灭陈执招放之以见楚之灭陈托于讨招而公子留之嬖实亡陈之本也欤】
　　夏四月辛丑陈侯溺卒
　　【左传夏四月辛亥哀公缢杜氏曰忧恚自杀髙氏曰楚观从纳公子比而灵王缢春秋谓比弑其君陈侯之弟招立公子留而哀公缢不书留弑君何也比之立无君者也灵虽不缢亦不与比并存是灵王之死由比也招之立留由君之废也见君有命哀虽不缢亦不可以君国是哀之死不以留也君臣之间死生之际善恶之嫌赏罚之别大矣圣人所以正其名也】
　　叔弓如晋
　　【左传贺虒祁也游吉相郑伯以如晋亦贺虒祁也史赵见子太叔曰甚哉其相蒙也可吊也而又贺之子太叔曰若何吊也其非唯我贺将天下实贺襄陵许氏曰财费则国贫役烦则民叛缔搆雕琢轮奂之功盛则恭俭纯茂之德衰矣此之谓可吊而诸侯贺之是以人君安于危亡而不自知葢谀之者众也当楚之隆势专诸夏而晋弗虑图唯宫室之崇以为安荣平公可谓志卑矣髙氏曰前年楚成章华之台召诸侯落之至是晋成虒祁之宫而诸侯皆往贺之晋之效尤如此霸业之不振宜哉】
　　楚人执陈行人干征师杀之
　　【左传干征师赴于楚且告有立君公子胜愬之于楚楚人执而杀之公子留奔郑书曰陈侯之弟招杀陈世子偃师罪在招也楚人执陈行人干征师杀之罪不在行人也谷梁传称人以执大夫执有罪也称行人怨接于上也茅堂胡氏曰干征师称行人杀非其罪也刘氏曰称人以执者非伯讨也此其为非伯讨何楚恶陈公子招而杀干征师非其罪也古者兵交使在其间可也家氏曰楚灵因陈乱以为利贼杀不辜欲以震怖陈国而墟其宗社杀人以行其诈者也○汪氏曰谷梁云称人以执大夫执有罪也非也书曰行人则非有罪矣苟若有罪何为不以杀夏征舒之例书之乎】
　　陈公子留出奔郑
　　【杜氏曰留为招所立未成君而出奔茅堂胡氏曰留既为君矣而曰公子其意不当也苏氏曰楚将讨陈故留出奔留既为君不曰陈留何也留立于招尔未成为君也髙氏曰偃师曰世子留曰公子别嫡庶也】秋搜于红
　　【书搜始此左传秋大搜于红自根牟至于商卫革车千乘公羊传搜者何简车徒也何以书葢以罕书也谷梁传正也因搜狩以习用武事礼之大者也艾兰以为防置旃以为辕门以葛覆质以为槷流旁握御毂者不得入车轨尘马候蹄揜禽旅御者不失其驰然后射者能中过防弗逐不从奔之道也面伤不献不成禽不献禽虽多天子取三十焉其余与士众以习射于射宫射而中田不得禽则得禽田得禽而射不中则不得禽是以知古之贵仁义而贱勇力也○杜氏曰红鲁地沛国萧县西有红亭】
　　搜春事也秋兴之则违天时有常所矣其于红则易地利三家专行公不与焉而兵权在臣下则悖人理【薛氏曰春田而夏行之于红非常处也非时之狩不于其常地见三家之擅也舍中军变军变搜礼见兵权之移于下且夺民时也】此亦直书其事不待贬絶而自见者也凡乱臣之欲窃国命必先为非礼以动民而后上及于君父昭公至是民食于他不恤其所昧于履霜之戒甚矣【刘氏曰搜春事也秋兴之非正也搜有常地矣于红亦非正也曷为不言公公不得与于搜尔三家专鲁而分之政令出焉公寄食焉尔奸臣之将蔽其君而夺之也未尝不先为非礼而动民也红之搜吾见其反天时矣吾见其易地利矣吾见其悖人伦矣而昭公犹未之悟也至于奔走失其社稷以死岂不哀哉茅堂胡氏曰昭定之搜皆不言公权在三家也陈氏曰搜狩不书必违礼而后书于是舍中军四分公室季氏择二三子各一皆尽征之而贡于公搜于红也革车千乘皆三家之师也自是而屡搜三家所以耀武焉尔是故桓庄之狩必言公昭定之搜不言公矣髙氏曰搜非秋事也红非搜地也况当旱岁乎按传红亦大搜而不言大者以无君故微之首一见也王氏曰根牟鲁东界商宋地鲁西界与宋卫接境则其地亦广矣四搜皆书大而此独不称大者道着公不得与而归恶于三家也○刘氏曰公羊曰以罕书非也谷梁曰正也亦非也葢不学周礼者庐陵李氏曰经书搜五昭十一年夏比蒲二十二年春昌间定十三年夏比蒲十四年秋比蒲皆书大者用天子大搜之礼也此年不书大者杜氏以为经阙者或然至谓时史阙畧仲尼畧而从之者非也搜狩合礼者常事不书非时非地及越礼则书之而谷梁以秋搜为正公羊以为以罕书以亟书者皆非也其胡氏陈氏详矣胡氏本刘质夫公羊説见定十四年】
　　附録【左传七月甲戌齐子尾卒子旗欲治其室丁丑杀梁婴八月庚戌逐子成子工子车皆来奔而立子良氏之宰其臣曰孺子长矣而相吾室欲兼我也授甲将攻之陈桓子善于子尾亦授甲将助之或告子旗子旗不信则数人告将往又数人告于道遂如陈氏桓子将出矣闻之而还游服而逆之请命对曰闻彊氏授甲将攻子子闻诸曰弗闻子盍亦授甲无宇请从子旗曰子胡然彼孺子也吾诲之犹惧其不济吾又宠秩之其若先人何子盍谓之周书曰惠不惠茂不茂康叔所以服大也桓子稽颡曰顷灵福子吾犹有望遂和之如初】
　　陈人杀其大夫公子过
　　【左传陈公子招归罪于公子过而杀之茅堂胡氏曰称人以杀而不去其官国乱无政众人擅杀非讨贼之词也葢杀世子偃师招实主谋孔奂行之而非过之所欲为尔过不欲为招于是归罪于过而杀之故称人以杀而不去其官也春秋坐招杀偃师于前又书楚师杀陈孔奂于后而过称大夫其不与杀世子明矣孙氏曰其言陈人杀其大夫不与公子招杀也故以陈人杀之为文临川吴氏曰按哀公属留于招与过故招过同杀太子二人之罪均也招畏国人公论惧楚人来讨故归罪于过而欲免已人其可欺乎】
　　大雩
　　【杜氏曰秋雩过也】
　　冬十月壬午楚师灭陈执陈公子招放之于越杀陈孔奂
　　【左传九月楚公子弃疾帅师奉孙吴围陈宋戴恶防之冬十一月壬午灭陈舆嬖袁克杀马毁玉以葬楚人将杀之请寘之既又请私私于幄加绖于颡而逃使穿封戌为陈公曰城麇之役不谄侍饮酒于王王曰城麇之役女知寡人之及此女其辟寡人乎对曰若知君之及此臣必致死礼以息楚国晋侯问于史赵曰陈其遂亡乎对曰未也公曰何故对曰陈颛顼之族也岁在鹑火是以卒灭陈将如之今在析木之津犹将复由且陈氏得政于齐而后陈卒亡自幕至于瞽瞍无违命舜重之以明德寘德于遂遂世守之及胡公不淫故周赐之姓使祀虞帝臣闻盛德必百世祀虞之世数未也继守将在齐其兆既存矣谷梁传恶楚子也徐氏曰楚庄入陈先书杀者彼乃楚子行义故先书其杀今楚子托义讨贼书在灭后见其本怀灭心也齐侯使国佐及国佐盟不重举齐此重举陈者已灭陈也杜氏曰孔奂招之党茅堂胡氏曰楚师灭陈曷为不以号举而称师见挟众恃强肆行暴虐莫之较也覆人邦国为至不仁宥人乱贼为至不义又讨其逆党而礼葬其君是犹斧钺加人而以手抚之也而恶可掩乎其所执所葬皆系于陈者深着其灭国之罪也公子招固有罪矣当庄王之杀征舒也置其君而反焉今执招而遂灭陈圣人不与蛮荆灭中国故虽招有罪而犹以公子书之见楚子懐恶而执招不与其执也故书公子招也孔奂尝与楚子通谋以灭陈者旋以不忠见戮奂陈之贼臣也葢杀世子偃师招实主谋而孔奂行之故书曰杀陈孔奂不言大夫非陈之大夫也王氏曰楚弃疾奉世子偃师之子吴围陈及弃疾立又封吴于陈则知放招杀奂葢讨其杀偃师也陆氏曰招杀世子之贼也宥而放之奂招之党也执而杀之楚子灭人之国又为淫刑此不待贬絶而恶见者也髙氏曰春秋书杀他国之大夫者四皆楚人杀之而中国未有书杀之者此见蛮荆暴虐之甚庐陵李氏曰楚之讨罪四杀征舒也执庆封也执公子招也诱蔡侯般也书法皆不同春秋之权度审矣】
　　葬陈哀公
　　【谷梁传不与楚灭悯公也孙氏曰十月壬午楚师灭陈葬陈哀公如不灭之辞者楚子葬之也不言楚子葬之者不与楚子灭陈葬哀公故以陈人自葬为文所以存陈也黎氏曰书葬陈哀公非谓我往防而书时陈已灭矣国为楚师所据鲁岂于其葬而使臣往防之葢楚入陈自以其君在殡因取而葬之与庄四年齐侯葬纪伯姬同彼日齐者葢上文无齐灭纪之文故下文云尔今已书楚师灭陈则下云执公子招杀孔奂葬哀公皆蒙上文云家氏曰自春徂冬凡九见皆陈事言之重辞之复闵陈而罪楚也责中国诸侯不能治陈之乱使夷得以行诈而墟人之国也○赵氏曰左氏云袁克葬之按国已灭矣克又非大臣何能办葬死君又何能告诸侯使防葬乎】
　　【戊景王十辰二年】九年【晋平二十五齐景十五卫灵二蔡灵十郑简三十三曹武三十二陈灭杞平三宋平四十三秦哀四楚灵八吴夷末十一】
　　春叔弓防楚子于陈
　　【左传春叔弓宋华亥郑游吉卫赵黡防楚子于陈杜氏曰楚子在陈故四国大夫往不行防礼故不总书襄陵许氏曰楚既灭陈威震诸夏是以无所号召而诸国之大夫防之陈氏曰诸夏之大夫旅见于楚于是始举鲁以见其余也髙氏曰中国诸侯为蛮荆所灭中国既不能救亦宜同心疾之奈何反使大夫往聘问耶书防于陈与宣十五年防于宋同义观去年叔弓如晋之事有以使天下之宗楚矣王氏笺义曰内朝聘皆言如今楚子在陈不可言如陈故以防为文春秋不与楚灭陈故上书葬哀公下书陈灾今书叔弓防楚子于陈皆以存陈也】
　　许迁于夷
　　【左传二月庚申楚公子弃疾迁许于夷实城父取州来淮北之田以益之伍举授许男田然丹迁城父人于陈以夷濮西田益之迁方城外人于许杜氏曰谯国城父县许畏郑欲迁故以自迁为文或问许四迁叶夷曰羽皆楚迁之而以自迁书何也茅堂胡氏曰许迁于叶之后专意事楚襄十六年许男请迁于晋其大夫不可诸侯再伐许许男如楚请伐郑遂卒于楚楚为之伐郑而后葬灵公其仇怨深矣至是郑子产为政四邻畏之而楚方灭陈故欲迁于夷以还郑而楚使弃疾迁之也高氏曰陈灭许迁皆中国无伯之故也汪氏曰夷一名城父本陈地楚灭陈遂迁许于此蜀杜氏曰许自成十五年迁于叶至此又迁于夷春秋详録以见许之危弱不能自守矣庐陵李氏曰谷梁疏曰邢卫之迁皆书月今许迁畧而不月者许比迁徙所都无常居处浅薄如一邑之移故畧之不得徙国迁常例】
　　附録【左传周廿人与晋阎嘉争阎田晋梁丙张趯率隂戎伐颍王使詹桓伯辞于晋曰我自夏以后稷魏骀苪岐毕吾西土也及武王克商蒲姑商奄吾东土也巴濮楚邓吾南土也肃慎燕亳吾北土也吾何迩封之有文武成康之建母弟以藩屏周亦其废队是为岂如弁髦而因以敝之先王居梼杌于四裔以御魑魅故允姓之奸居于瓜州伯父惠公归自秦而诱以来使偪我诸姬入我郊甸则戎焉取之戎有中国谁之咎也后稷封殖天下今戎制之不亦难乎伯父图之我在伯父犹衣服之有冠冕木水之有本原民人之有谋主也伯父若裂冠毁冕拔本塞原专弃谋主虽戎狄其何有余一人叔向谓宣子曰文之伯也岂能改物翼戴天子而加之以共自文以来世有衰德而暴灭宗周以宣示其侈诸侯之贰不亦宜乎且王辞直子其图之宣子説王有姻丧使赵成如周吊且致阎田与襚反颍俘王亦使賔滑执甘大夫襄以説于晋晋人礼而归之】
　　夏四月陈灾
　　【左传陈灾郑禆灶曰五年陈将复封封五十二年而遂亡子产问其故对曰陈水属也火水妃也而楚所相也今火出而火陈逐楚而建陈也妃以五成故曰五年岁五及鹑火而后陈卒亡楚克有之天之道也故曰五十二年公羊传陈已灭矣其言陈火何存陈也曰存陈悕矣曷为存陈灭人之国执人之罪人杀人之贼葬人之君若是则陈存悕矣谷梁传国曰灾邑曰火火不志此何以志闵陈而存之也】
　　凡外灾告则书今楚已灭陈夷于属县使穿封戌为公矣必不遣使告于诸侯言亡国之有天灾也何以书于鲁国之策乎当是时叔弓与楚子防于陈则目击其事矣虽彼不来告此不往吊叔弓使毕而归语陈故也鲁史遂书之耳或曰国史所书必承赴告岂有凭使人之言而载之于史者曰周景王崩有尹单猛朝之变固无赴告矣叔鞅至自京师言王室之乱也春秋承其言遂书于策亦此类耳仲尼作经存而弗革者葢兴灭国继絶世以尧舜三代公天下之心为心异于孤秦罢侯置守欲私一人以自奉者所以归民心合天德也谷梁以为存陈得其旨矣【髙氏曰陈虽为楚所灭而土地居民犹在焉圣人不与楚灭之也故还系之陈如邶二国既为卫所并圣人还存邶国国之风亦不与卫人并诸侯而存天子之建国也家氏曰陈已为楚所县俾其臣僭爵以居之而犹书陈灾者以盛徳之后见翦于夷特着义存之耳不与楚得陈也朱子曰汉建安二十五年之初汉尚未亡通鉴便作魏黄初元年夺汉太速与魏太遽大非春秋存陈之意○赵氏曰左氏作灾公谷皆为火按前后未有书外火也小事若一一书之不可胜记且诸侯亦不当告也灾是天火事大故书之庐陵李氏曰此条公谷説本可通但谷梁以为国曰灾邑曰火公羊以为天意存陈者皆非也】
　　附録【左传晋荀盈如齐逆女还六月卒于戏阳殡于绛未葬晋侯饮酒乐膳宰屠蒯趋入请佐公使尊许之而遂酌以饮工曰女为君耳将司聪也辰在子卯谓之疾日君彻晏乐学人舍业为疾故也君之卿佐是为股肱股肱或亏何痛如之女弗闻而乐是不聪也又饮外嬖嬖叔曰女为君目将司明也服以旌礼礼以行事事有其物物有其容今君之容非其物也而女不见是不明也亦自饮也曰味以行气气以实志志以定言言以出令臣实司味二御失官而君弗命臣之罪也公説彻酒初公欲废知氏而立其外嬖为是悛而正秋八月使荀跞佐下军以説焉】
　　秋仲孙貜如齐
　　【左传孟僖子如齐殷聘礼也杜氏曰自叔老聘齐至今二十年礼意久旷今脩盛聘以无忘旧好髙氏曰此暨齐平之故也齐平而不来聘则着齐轻公非特居郓时也其来久矣】
　　冬筑郎囿
　　【左传书时也季平子欲其速成也叔孙昭子曰诗曰经始勿亟庶民子来焉用速成其以勦民也无囿犹可无民其可乎襄陵许氏曰公内制于强臣引轻于大国乱亡危辱兆矣是之弗虑而筑郎囿知公之志日以荒也张氏曰以左传观之有以见意如逢其君以耳目之娱而窃其权昭公安之而不悟也人君于此可不戒哉家氏曰桓四年公狩于郎庄三十一年筑台于郎今复筑郎以为囿非以为讲武之处特以为游观之地耳是时三家用事鲁君拥虚器而犹兴筑囿之役其为季氏敺民矣】
　　【巳景王十已三年】十年【晋平二十六卒齐景十六卫灵三蔡灵十一郑简三十四曹武一十三陈灭平四宋平四十四卒秦哀五楚灵九吴夷末十二】
　　春王正月
　　附録【左传春王正月有星出于婺女郑裨灶言于子产曰七月戊子晋君将死今兹岁在颛顼之虚姜氏任氏实守其地居其维首而有妖星焉告邑姜也邑姜晋之妣也天以七纪戊子逢公以登星斯于是乎出吾是以讥之】
　　夏齐栾施来奔
　　【左传齐惠栾髙氏皆耆酒信内多怨彊于陈鲍氏而恶之夏有告陈桓子曰子旗子良将攻陈鲍亦告鲍氏桓子授甲而如鲍氏遭子良醉而骋遂见文子则亦授甲矣使视二子则皆将饮酒桓子曰彼虽不信闻我授甲则必逐我及其饮酒也先伐诸陈鲍方睦遂伐栾髙氏子良曰先得公陈鲍焉往遂伐虎门晏平仲端委立于虎门之外四族召之无所往其徒曰助陈鲍乎曰何善焉助栾髙乎曰庸愈乎然则归乎曰君伐焉归公召之而后入公卜使王黒以灵姑銔率吉请断三尺焉而用之五月庚辰战于稷栾髙败又败诸庄国人追之又败诸鹿门栾施髙彊来奔陈鲍分其室晏子谓桓子必致诸公让德之主也让之谓懿德凡有血气皆有争心故利不可强思义为愈义利之本也蕴利生孽姑使无蕴乎可以滋长桓子尽致诸公而请老于莒桓子召子山私具幄幕器用从者之衣屦而反棘焉子商亦如之而反其邑子周亦如之而与之夫于反子城子公公孙捷而皆益其禄凡公子公孙之无禄者私分之邑国之贫约孤寡者私与之粟曰诗云陈锡载周能施也桓公是以霸公与桓子莒之旁邑辞穆孟姬为之请髙唐陈氏始大髙氏曰栾施与髙强以兵攻君宫欲伐君以伐陈鲍遂与君战不胜而来奔此罪大矣不书髙强非卿故也鲁方通聘而受其奔亡之臣非义也髙氏曰公羊以为晋臣葢见晋有栾氏而误尔】
　　秋七月季孙意如叔弓仲孙貜帅师伐莒
　　【左传秋七月平子伐莒取郠献俘始用人于亳社臧武仲在齐闻之曰周公其不飨鲁祭乎周公飨义鲁无义诗曰德音孔昭视民不佻佻之谓甚矣而壹用之将谁福哉】
　　前已舍中军矣曷为犹以三卿并将乎季氏毁中军四分公室择其二二家各有其一至是季孙身为主将二子各率一军为之副【王氏曰经书三卿而传止书平子则季孙主兵而叔仲副之也家氏曰叔弓非叔孙氏乃临事所置之师项氏曰既舍中军公室无兵每有征役三家各将其兵以行经皆据实并书伐莒之役三家并将独叔孙氏之兵使叔弓帅之此可见叔孙舍之贤虽曰家徒然犹使公臣帅之也】则三军固在其曰舍之者特欲中分鲁国之众为己私耳以为复古则误矣襄公以来既作三军地皆三家之土民皆三家之兵每一军出各将其所属而公室无与焉是知虽舍中军而三卿并将旧额固存矣【王氏笺义曰三子伐莒皆书者恶其专国而公不得为政也髙氏曰是时鲁间晋之衰故三卿帅师同伐莒欲一举灭之而三卿擅以为己功也杜氏曰取郠不书公见讨于平丘故讳之陈氏曰内取邑悉书于是取郠不书不足详也由是定六年取郑匡不书哀元年取晋棘蒲不书○庐陵李氏曰陈氏云鞌之战书季孙行父臧孙许叔孙侨如公孙婴齐葢二卿之将佐也今舍中军矣曷为书三卿帅师葢四分公室季氏择二叔弓佐意如序于仲孙貜之上而叔孙婼居守也自是讫春秋鲁有四卿而权归三家此説得之又曰左氏用人于亳社之説事不经见恐鲁未必至此】
　　戊子晋侯彪卒
　　【左传戊子晋平公卒郑伯如晋及河晋人辞之游吉遂如晋】
　　九月叔孙舍如晋葬晋平公
　　【左传九月叔孙婼齐国弱宋华定卫北宫喜郑罕虎许人曹人莒人邾人滕人薛人杞人小邾人如晋葬平公也郑子皮将以币行子产曰丧焉用币用币必百两百两必千人千人至将不行不行必尽用之几千人而国不亡子皮固请以行既葬诸侯之大夫欲因见新君叔孙昭子曰非礼也弗听叔向辞之曰大夫之事毕矣而又命孤孤斩焉在衰绖之中其以嘉服见则丧礼未毕其以丧服见是重受吊也大夫将若之何皆无辞以见子皮尽用其币归谓子羽曰非知之实难将在行之夫子知之矣我则不足书曰欲败度纵败礼我之谓矣夫子知度与礼矣我实纵欲而不能自克也昭子至自晋大夫皆见髙彊见而退昭子语诸大夫曰为人子不可不慎也哉昔庆封亡子尾多受邑而稍致诸君君以为忠而甚宠之将死疾于公宫辇而归君亲推之其子不能任是以在此忠为令德其子弗能任罪犹及之难不慎也丧夫人之力弃德旷宗以及其身不亦害乎诗曰不自我先不自我后其是之谓乎庐陵李氏曰平公在位二十五年有溴梁祝柯澶渊商任沙随夷仪重丘澶渊于宋澶渊于虢之防盟是时承悼公之后诸侯亦和但除祝柯围齐无贬之外其余皆无足取也】十有二月甲子宋公成卒
　　【左传冬十二月宋平公卒初元公恶寺人栁欲杀之及丧栁炽炭于位将至则去之比葬又有宠杜氏曰无冬阙文○汪氏曰何休谓昭公取吴孟子之年故贬之非也桓公四年七年削秋冬而贬之则皆不书事与月此年书十二月宋公卒而脱冬一字则传受承误而漏之耳况经无取孟子之文安得妄説耶】
　　【庚景王十午四年】十有一年【晋昭公夷元年齐景十七卫灵四蔡灵十二弑郑简三十五曹武二十四陈灭杞平五宋元公佐元年秦哀六楚灵十吴夷末十三】
　　春王二月叔弓如宋葬宋平公
　　【髙氏曰卿共盟主之葬犹可言也卿共同列之葬非礼甚矣】
　　夏四月丁巳楚子防诱蔡侯般杀之于申
　　【左传景王问于苌曰今兹诸侯何实吉何实凶对曰蔡凶此蔡侯般弑其君之岁也嵗在豕】
　　【韦弗过此矣楚将有之然壅也岁及大梁蔡复楚凶天之道也楚子在申召蔡灵侯灵侯将徃】
　　【蔡大夫曰王贪而无信唯蔡于感今币重而言甘诱我也不如无往蔡侯不可三月丙申楚子】
　　【伏甲而飨蔡侯于申醉而执之夏四月丁巳杀之刑其士七十人公羊传楚子防何以名絶曷】
　　【为絶之为其诱讨也此讨贼也虽诱之则曷为絶之懐恶而讨不义君子不与也谷梁传称时】
　　【称月称日称地谨之也】
　　楚公子弃疾帅师围蔡
　　【左传公子弃疾帅师围蔡韩宣子问于叔向曰楚其克乎对曰克哉蔡侯获罪于君而不能其民天将假手于楚以毙之何故不克然肸闻之不信以幸不可再也楚王奉孙吴以讨于陈曰将定而国陈人听命而遂县之今又诱蔡而杀其君以围其国虽幸而克必受其咎弗能久矣桀克有缗以丧其国纣克东夷以陨其身楚小位下而亟暴于二王能无咎乎天之假助不善非祚之也厚其凶恶而降之罸也且譬之如天其有五材而将用之力尽而敝之是以无拯不可没振陈氏曰灭不言围此言围所以病晋也韩起合八国之大夫于厥憖以谋救蔡而蔡卒灭于楚言围所以病晋也前年弃疾奉孙吴围陈已而灭陈曷不于此焉病晋合八国于厥憖而不能师甚矣】
　　左氏曰楚子在申召蔡侯其大夫曰王贪而无信币重言甘诱我也不如无往蔡侯不可楚子伏甲飨般于申执而杀之此讨贼也虽诱杀之宜若无罪春秋深恶楚子贬而称名何也世子般弑其君诸侯与通防盟十有三年矣【汪氏曰襄三十年般弑景公而立昭元年使大夫防虢四年同楚子诸侯防申又防伐吴五年再防伐吴今按晋人请负刍于晋曰若以为有罪则君列诸防矣虽大逆之罪万世不贷然楚防屡宠之以防礼今利其国顾用诡谋诈计醉以酒而戕之恶在其为讨贼哉楚庄杀征舒犹曰假讨贼之义今此直诱杀蔡侯非讨贼也】是忘其为乱贼而莫之觉也楚子若以大义唱天下奉词致讨执般于蔡讨其弑父之罪而在宫者无赦焉讨其弑君之罪而在官者无赦焉【汪氏曰谓讨其与弑君父之人凡闻乎故者皆诛之而不赦非谓在官在宫者尽诛之也】残其身潴其宫室谋于蔡众置君而去虽古之征暴乱者不越此矣又何恶乎今防本心欲图其国不为讨贼举也而又挟欺毁信重币甘言诈诱其君执而杀之肆行无道贪得一时流毒于后弃疾以是杀戎蛮商鞅以是绐【徒亥反】魏将【史记商君传秦孝公使鞅将而伐魏魏使公子卬将而击之军既相拒鞅遗卬书曰吾始与公子驩今俱为两国将不忍相攻欲与公子面相见盟乐饮而罢兵卬以为然乃与防盟而饮鞅伏甲袭卬虏之大破魏师】秦人以是刧怀王【史记楚世家秦昭王遗怀王书曰愿与君王防武关面相约结盟而去乃诈令将军伏兵武闗号秦王楚王至则闭闗遂与西至咸阳】倾危成俗天下大乱刘项之际死者十九圣人深恶楚防而名之也其虑逺矣后世诛讨乱臣者或畏其强或幸其弱不以大义兴师至用诡谋诈力徼幸胜之若事之捷反侧皆惧苟其不捷适足长乱如代宗之图思明【通鉴乾元元年史思明既降李光弼以其终当叛乱劝上以乌承恩为范阳节度副使令图思明承恩至范阳谋泄思明杀承恩及其党】宪宗之绐王弁【通鉴元和十四年沂州役卒王弁作乱朝廷议兴兵讨之恐青郓相扇继变乃用曹华为沂海观察使除弁开州刺史赐告身中使给之弁即日发所在减其导从遂械系斩东市华至许围沂卒千二百尽杀之司马公曰楚子防诱杀蔡侯般彼列国也孔子犹深贬之恶其诱讨也况为天子而诱匹夫乎】昧于春秋垂戒之防矣【陆氏曰般弑君父之贼也诱而杀之何为其不可乎楚子内利其国外托讨罪故不许其诱而责其诈也夫以大国之力而讨小国之逆当声其罪而伐之倡大义于天下今乃诱而杀之虽当讨贼实取其国蔡侯之罪自不容诛楚子之恶亦已甚矣弃疾不能谏止又帅师围蔡此不待贬絶而恶见者也髙氏曰蔡般弑逆之罪虽义当讨而楚子亦弑逆之贼也以贼讨贼何辨曲直况楚子非真治般志在灭蔡也故春秋书楚子防蔡侯般同斥其名以见其罪同又曰楚灭陈易灭蔡难此书围蔡者般出防而世子有守尚能有拒且望中国诸侯之救也陈氏曰诸侯之罪非灭同姓不名邾文公用鄫子未尝名之楚防何以名以蛮荆杀中国甚矣蔡般夫人之所得讨也曷为谓之蛮荆杀中国楚子假大义以号于天下放陈公子杀蔡侯于是灭陈蔡是之谓讨贼欤杀中国之君大夫欤国君见杀者如鄫子戎蛮子恒不名蔡侯何以名自楚商臣而下弑父无讨者必若蔡般杀以他故而后见焉尔故名之】
　　五月甲申夫人归氏薨
　　【左传五月齐归薨杜氏曰胡女归姓汪氏曰襄三十一年左传敬归之姊齐归则襄公之妾也妾母称夫人义见成风薨葬】
　　大搜于比蒲
　　【左传非礼也公羊传大搜者简车徒也何以书葢以罕书也】
　　其曰大搜越礼也【髙氏曰大云者僭天子之制也八年书搜此书大搜见三家益强车徒日众也夫搜虽素定然公以夫人之丧不自临也而大搜不废则是三家者以驰骋田猎间君丧也王氏笺义曰搜于红夫子黜三家之盛故不言大今君有大丧三家复大搜于比蒲故书曰大搜】君有重丧国不废搜不忌君也【刘氏曰何以书讥何讥尔夫人薨而大搜非礼也】三纲军政之本君执此以驭其下臣执此以事其上政之大本于是乎在君有三年之慼而国不废一日之搜【家氏曰归氏虽非嫡母鲁君既尊以夫人之称礼则当从大丧之制今也搜不为辍是强家之不忌君故智者知公室之将卑干侯之祸不旋踵而作春秋继夫人薨而书大搜以其同在此一月之内也】则无本矣然则君有重丧丧不贰事以简车徒为非礼也乃有身从金革而无避者【礼记曽子问子夏曰三年之丧卒哭金革之事无辟也者非与子曰昔者鲁公伯禽有为为之也今以三年之丧从其利者吾弗知也】独何欤曰丧不贰事大比而简车徒则废其常可也有门庭之寇而宗庙社稷之存亡系焉必从权制而无避矣伯禽服丧【临川吴氏曰服武王之丧】徐夷并兴至于东郊出战之师与筑城之役同日并举度缓急轻重葢有不得已焉者矣晋王克用薨梁兵压境而庄宗决胜于夹寨【五代史唐纪天祐五年克用卒长子存朂即王位梁夹城兵闻晋有大丧颇懈王乃出兵上党直抵夹寨分兵为三道鼓噪而入梁军大败】周太祖殂契丹入冦而世宗接战于髙平【五代史东汉世家显德元年太祖崩世宗即位刘旻闻太祖晏驾请兵于契丹契丹以十万助旻旻自将兵三万趋潞州世宗亲征与旻战于髙平汉兵败绩】若此者君行为显亲非不顾也臣行为爱君非不忌也惟审于缓急轻重之宜斯可矣【汪氏曰君有丧既葬卒哭而服王事大夫士既葬卒哭弁绖带从金革之事恶有小君之丧未葬而不废讲武之常事乎】
　　仲孙貜防邾子盟于祲祥
　　【左传孟僖子防邾庄公盟于祲祥脩好礼也泉丘人有女梦以其帷幕孟氏之庙遂奔僖子其僚从之盟于清丘之社曰有子无相弃也僖子使助防氏之簉反自祲祥宿于防氏生懿子及南宫敬叔于泉丘人其僚无子使字敬叔王氏曰季孙当昭公有丧而讲搜礼仲孙背齐归之殡而从防盟鲁之臣子于君亲尽矣髙氏曰始也盟蔑盟趡是鲁君亲与之盟今公虽以夫人之丧使貜防盟自是何忌盟拔州仇何忌盟句绎是吾大夫与君盟鲁邾之强弱断可知矣虽与邾盟以脩好然鲁人之志必欲灭邾而后已此盟岂可信邪汪氏曰自邾倚齐灵屡致兵于鲁鲁借晋霸之力溴梁祝柯两执邾子又取其田既而鲁纳庶其畀我之奔邾受臧纥之奔仇隙益深至同盟重丘齐晋既睦襄二十八年邾君来朝昭元年鲁防悼公之葬是以此盟祲祥以脩好也○赵氏曰左氏云礼也按春秋盟防是常何独于有畏之时而称得礼】
　　秋季孙意如防晋韩起齐国弱宋华亥卫北宫佗郑罕虎曹人人于厥憖
</div>
    <div class="pagination">
<a href="春秋大全_page45.html">上一页</a><span>...</span><a href="春秋大全_page41.html">41</a><a href="春秋大全_page42.html">42</a><a href="春秋大全_page43.html">43</a><a href="春秋大全_page44.html">44</a><a href="春秋大全_page45.html">45</a><span class="current-page">46</span><a href="春秋大全_page47.html">47</a><a href="春秋大全_page48.html">48</a><a href="春秋大全_page49.html">49</a><a href="春秋大全_page50.html">50</a><a href="春秋大全_page51.html">51</a><span>...</span><a href="春秋大全_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
