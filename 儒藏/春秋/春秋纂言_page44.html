<!DOCTYPE html>
<html>
<head>
    <meta charset="UTF-8">
    <title>春秋纂言 - 第 44 页/共 55 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋纂言 - 第 44 页/共 55 页</h1>
    <div class="content">　　冬
　　十有二月
　　乙亥朔日有食之
　　【经书月二书日二大衍厯正月己夘大癸未冬至二月己酉大三月己夘小四月戊申大五月戊寅小六月丁未大七月丁丑小辛巳五日八月丙午大九月丙子小十月乙巳大十一月乙亥小朔日食经书十二月食左氏谓失闰也或字误十二月甲申大】
　　二十有八年【丙辰灵王二十七年崩○晋覇平十三○蔡景四十七○曹武十○卫献三十二○郑简二十一○陈哀二十四○杞文五○宋平三十一○齐景三○秦景三十二○楚康十五卒○吴余祭三】
　　春
　　无冰
　　夏
　　卫石恶出奔晋【左传曰卫人讨寗氏之党故石恶出奔晋卫人立其从子圃以守石氏之祀】
　　邾子来朝【高氏曰邾自晋立其君鲁取其田益微弱矣至是悼公来朝】
　　秋
　　八月
　　大雩
　　仲孙羯如晋【左传曰告将为宋之盟故如晋也】
　　冬
　　齐庆封来奔【左传曰齐崔杼生成及彊而寡娶东郭姜生明东郭姜以孤入曰棠无咎与东郭偃相崔氏崔成有疾而废之而立眀成请老于崔崔子许之偃与无咎弗予曰崔宗邑也必在宗主成与彊怒将杀之告庆封庆封告卢蒲嫳卢蒲嫳曰彼君之雠也天或者将弃彼矣崔之薄庆之厚也他日又告庆封曰苟利夫子必去之难吾助女崔成崔彊杀东郭偃棠无咎于崔氏之朝崔子怒而出遂见庆封庆封使卢蒲嫳帅甲以攻崔氏杀成与彊而尽俘其家其妻缢嫳复命于崔子且御而归之至则无归矣乃缢庆封当国庆封好田而耆酒与庆舎政则以其内实迁于卢蒲嫳氏易内而饮酒数日国迁朝焉使诸亡人得贼者以告而反之故反卢蒲癸癸臣子之有宠言王何而反之二人皆嬖庆封田于莱尝于太公之庙庆舎莅事卢蒲癸自后刺子之王何以戈击之死庆封归遇告乱者伐西门弗克还伐北门克之入伐内宫弗克反陈于岳请战弗许遂来奔既而齐人来让奔吴呉句余予之朱方富于其旧】
　　十有一月
　　公如楚【左传曰为宋之盟故公及宋公陈侯郑伯许男如楚】
　　十有二月
　　甲寅天王崩【灵王也在位二十七年子贵嗣是为景王不书葬诸侯不赴也髙氏曰灵王虽无传政周人以为王甚神圣盖非庸主矣】
　　乙未楚子昭卒【左传曰公及衎至汉闻康王卒欲反叔仲昭伯曰我楚国之为岂为一人行也子服恵伯曰君子有逺虑小人从迩饥寒之不恤谁遑其后不如姑归也叔孙穆子曰叔仲子专之矣子服子始学者也荣成伯曰逺图者忠也公遂行宋向戌曰我一人之为非为楚也饥寒之不恤谁能恤楚姑归而息民待其立君而为之备宋公遂反澄曰康王也在位十五年子郏敖麋嗣胡氏曰甲寅天王崩乙未楚子昭卒相距四十二日则闰月也然不以闰书见防服之不数闰也齐景公葬书闰月则眀杀恩之非礼也吕氏曰闰承前月而受其余日故书闰月之日系前月之下此范寗之説也】
　　【经书月三书日二大衍厯正月甲戌小戊子冬至二月癸夘大三月癸酉小四月壬寅大五月壬申小六月辛丑大七月辛未大八月辛丑小九月庚午大十月庚子小十一月己巳大十二月己亥小甲寅十六日乙未盖字误乙当作已二十一日也】
　　二十有九年【丁巳景王元年○晋覇平十四○蔡景四十八○曹武十一○卫献三十三卒○郑简二十二○陈哀二十五○杞文六○宋平三十二○齐景四○秦景三十三○楚郏敖麋元年○呉余祭四弑】
　　春
　　王正月
　　公在楚【左传曰释不朝正于庙也楚人使公亲襚孙氏曰按成十年秋七月公如晋十一年三月公至自晋昭十五年冬公如晋十六年夏公至自晋皆不言所在公在中国犹可在蛮荆则甚矣故详而録之胡氏曰嵗之首月公如他国者有矣此独书公在楚耆外为蛮荆所制以俟其葬而不得归内为强臣所逼欲擅其国而不敢入故特书所在以存君也髙氏曰公在晋齐多矣阙朝正之礼亦不少矣但书公如晋如齐则义自见也今书公在楚则圣人之防深矣按二十八年公如楚十二月甲寅天王崩乙未楚子昭卒公不笃君臣之义以奔天王之防而徇夷狄之彊以俟楚子之葬乆留于楚待夏乃归故圣人特于朝正之时书公所在与昭公失国在干侯同且以责季氏之无君也】
　　夏
　　五月
　　公至自楚【左传曰葬楚康王公及陈侯郑伯许男送葬至于西门之外诸侯之大夫皆至于墓公还及方城季武子取卞使公冶问玺书追而与之曰闻守卞者将叛臣帅徒以讨之既得之矣敢告公曰欲之而言叛祗见疏也公谓公冶曰吾可以入乎对曰君实有国谁敢违君公欲无入荣成伯赋式微乃归孙氏曰公留于楚者七月】
　　庚午卫侯衎卒【献公也在位通前三十三年其子恶嗣是为襄公】
　　阍弑吴子余祭【祭侧界切○左传曰吴人伐越获俘焉以为阍使守舟呉子余祭观舟阍以刀弑之谷梁传曰阍门者也不称姓名阍不得齐于人不称其君阍不得君其君也举至贱而加之吴子吴子近刑人也沙随程氏曰谓之弑盖其君也不曰其君贱阍也盗杀蔡侯申书杀阍书弑何也以日食庶人在官者之禄也若士则书某人弑其君某澄曰余祭在位三年其弟夷昧立】仲孙羯防晋荀盈齐高止宋华定卫世叔仪郑公孙段曹人莒人邾人滕人薛人小邾人城杞【世叔仪公仪作齐莒人下左无邾人○左传曰晋平公杞出也故知悼子合诸侯之大夫以城杞郑子太叔曰晋国不恤周宗之阙而夏肄是屛其弃诸姬亦可知也已诸姬是弃其谁归之胡氏曰平公不抚其民而逺屯戍于母家周人怨思平公不能修文襄之业而有城杞之役可谓知本乎】
　　晋侯使士鞅来聘【左传曰拜城杞也高氏曰谢城杞且使我归杞田也】杞子来盟【左传曰晋侯使司焉女叔侯来治杞田弗尽归也晋悼夫人愠曰齐也取贷先君若有知也不尚取之公告叔侯叔侯曰武献以下兼国多矣谁得治之杞夏余也而即东夷鲁周公之后也而睦于晋公卿大夫相继于朝史不絶书府无虚月如是可矣何必瘠鲁以肥杞杞文公来盟高氏曰晋使鲁归前所侵杞田故书杞子来盟于士鞅来聘之下】
　　吴子使札来聘【左传曰通嗣君也澄曰余祭立而通聘使于鲁札受命以出不知余祭之被弑也】
　　秋
　　九月
　　葬卫献公
　　齐髙止出奔北燕【左传曰齐公孙虿公孙灶放其大夫高止于北燕髙止好以事自为功且专故难及之襄陵许氏曰君放大夫可也臣放大夫是无君也不可以训故以出奔书杜氏曰髙止高厚之子张氏曰北燕燕国蓟县姬姓召公奭之后至此始见于经】
　　冬
　　仲孙羯如晋【左传曰报范氏也】
　　【经书月三书日一大衍厯正月戊辰大甲午冬至二月戊戌小三月丁夘大四月丁酉小五月丙寅大庚午五日闰月丙申小六月乙丑大七月乙未小八月甲子大九月甲午小十月癸亥大十一月癸巳小十二月壬戌大长厯是年闰八月】
　　三十年【戊午景王二年○晋覇平十五○蔡景四十九弑○曹武十二○卫襄公恶元年○郑简二十三○陈哀二十六○杞文七○宋平三十三○齐景五○秦景三十四○楚郏二○吴夷昧元年】
　　春
　　王正月
　　楚子使防罢来聘【防千委切罢音皮公作颇○左传曰通嗣君也余氏曰且报朝也张氏曰鲁以君朝而楚以大夫聘此齐桓晋文所以行乎列国者故自宋之盟内外不分楚人行覇主之礼于中国非晋平赵武之责而谁哉高氏曰公逾年在楚楚郏敖新即位故使防罢来聘以报之自文公九年至此歴七十余年未尝交聘今防罢之来盖为防也自是吴楚皆不复来聘】
　　夏
　　四月
　　蔡世子般弑其君固【般音班○左传曰蔡景侯为太子般娶于楚通焉太子弑景侯澄按景公在位四十九年子般嗣是为灵公】
　　五月
　　甲午宋灾【左传曰或呌于宋太庙曰嘻嘻出出鸟呜于亳社如曰嘻嘻宋大灾】宋伯姬卒【公谷无宋字○谷梁传曰取卒之日加之灾上者见以灾卒也伯姬之舎失火左右曰夫人少辟乎伯姬曰妇人之义傅母不在宵不下堂左右又言伯姬曰保母不在宵不下堂遂逮乎火而死妇人以贞为行者也伯姬之妇道尽矣刘氏曰使共姬避火而全生未足以害其贞也然而不以避之可以全其生之故而违天下之常义此安乎性命者乃能之故审乎死生之度辩乎荣辱之境知礼之重重于生辱之甚甚于死伯夷叔齐饿于首阳之下何以过乎沙随程氏曰古者女子二十而嫁至是六十岁矣保传不应宵出无常处以逮乎火为贤则嫂溺援之以手者非耶今书之详盖哀之也澄尝闻之君子曰此盖罪宋之子与臣不能救其君母使之逮乎火而死也】天王杀其弟佞夫【佞公作年○左传曰初王儋季卒其子括将见王而叹单公子愆期为灵王御士过诸廷闻其叹而言曰乌乎必有此夫入以告王且曰必杀之不慼而愿大视躁而足高心在他矣王曰童子何知及灵王崩儋括欲立王子佞夫佞夫不知儋括围蒍逐成愆成愆奔平畤尹言多刘毅单蔑甘过巩成杀佞夫髙氏曰灵王崩王孙括欲立佞夫佞夫不知及景王既立括逐蔿邑大夫于是尹刘单甘巩共杀佞夫景王弗问焉澄曰象欲杀舜而舜封之为诸侯仁人之于弟盖如此儋括为乱佞夫实不知谋而尹刘诸人乃杀佞夫书王杀者罪王不能免其弟也】王子瑕奔晋【范氏曰王子瑕不言出周无外也澄按此言非也夫出者对入而言不幸而出奔者他日可以再入瑕天王之子盖亦与闻乎儋招佞夫之谋括事败而佞夫见杀瑕惧及祸而奔晋瑕不能明为子事父之孝可自比于逆乱之党盖逆子也奔以逃死而自絶于父有罪而奔不可复入者也与王子朝奔楚同故不言出】
　　秋
　　七月
　　叔弓如宋
　　葬宋共姬【谷无宋字○公羊传曰外夫人不书葬此何以书隠之也杜氏曰共姬从夫諡也沙随程氏曰伯姬有贤行遇乎不幸故书之详】
　　郑良霄出奔许自许入于郑【左传曰二十九年郑伯有使公孙黑如楚辞曰楚郑方恶而使余往是杀余也伯有曰世行也子晳曰可则往难则巳何世之有伯有将彊使之子晳怒将伐伯有氏大夫和之郑大夫盟于伯有氏三十年郑伯有耆酒为窟室而夜饮酒击钟焉朝至未已朝者曰公焉在其人曰吾公在壑谷皆自朝布路而罢既而朝则又将使子晳如楚归而饮酒子晳以驷氏之甲伐而焚之伯有奔雍梁醒而后知之遂奔许郑伯及其大夫盟于太宫盟国人于师之梁之外伯有闻郑人之盟己也怒闻子皮之甲不与攻巳也喜曰子皮与我矣晨自墓门之渎入因焉师颉介于襄库以伐旧北门张氏曰良霄之出公孙黑盖有罪焉春秋舎公孙黑专伐之罪而罪良霄何也伯有之所为有防家亡身之道焉虽微公孙黒其能免于死乎既亡而不自省又入伐君而大乱其国春秋于防国失家者皆不书所逐之人以眀其身之有罪使有国有家者兢兢自谨而求所以保也知所以反身自脩之道则奔亡之祸逺矣胡氏曰不言复入者其位未絶也若宋鱼石若晋栾盈去国三年位已絶矣】
　　郑人杀良霄【左传曰驷带帅国人以伐之伯有死于羊肆胡氏曰良霄自许袭郑以伐公门弗胜死不言杀其大夫者非其大夫矣讨贼之辞也】
　　冬
　　十月
　　葬蔡景公【吕氏曰许止蔡般皆以子弑父臣弑君罪恶之极而二君皆书葬则是君弑贼未讨不书葬者本无是説也】
　　晋人齐人宋人卫人郑人曹人莒人邾人滕人薛人杞人小邾人防于澶渊宋灾故【左传曰为宋灾故诸侯之大夫防以谋归宋财叔孙豹防晋赵武齐公孙虿宋向戌卫北宫佗郑罕虎及小邾之大夫防于澶渊既而无归于宋澄按左传所载鲁晋齐宋卫郑六国之卿皆出防而经皆书人者盖谋归宋财由鲁请之晋故防诸侯既而诸侯各无归宋财之意故鲁叔孙豹不复往而晋齐宋卫郑五卿亦皆中止但遣防者往至澶渊以与七小国之大夫同防故经书十二国之人而鲁无人与防也张氏曰父子君臣之变自文元年书楚商臣犹外裔之臣也及是年蔡以中国之臣子为之而鲁防其葬晋合诸侯而所恤者宋之火灾而已故于此章三致意焉上书景公之葬下书为宋灾而防然后舎大图小轻重失伦之罪见矣此比事属辞之所以为春秋也盟防之书其故者有二稷也澶渊也以稷考之则澶渊之所贬非为宋财之无归眀矣胡氏曰鲁防蔡景公之葬是不以世子般为贼也蔡弑君大变也而不讨宋有灾小事也则合十二国而归其财可谓知务乎】
　　【经书月五书日一大衍厯正月壬辰大己亥冬至二月壬戌小三月辛夘大四月辛酉小五月庚寅大甲午五日六月庚申小七月己丑大八月己未小九月戊子大十月戊午小十一月丁亥大十二月丁巳小长厯甲午五月六日】
　　三十有一年【己未景王三年○晋覇平十六○蔡灵公般元年○曹武十三○卫襄二○郑简二十四○陈哀二十七○杞文八○宋平三十四○齐景六○秦景三十五○楚郏三○吴夷昧二】
　　春
　　王正月
　　夏
　　六月
　　辛巳公薨于楚宫【左传曰公作楚宫穆叔曰太誓云民之所欲天必从之君欲楚也夫故作其宫若不复适楚必死是宫也杜氏曰适楚好其宫归而作之不居先君之路寝而安所乐失其所矣】
　　秋
　　九月
　　癸巳子野卒【左传曰立胡女敬归之子子野次于季氏年毁也立敬归之娣齐归之子公子稠穆叔不欲曰太子死有母弟则立之无则立长年钧择贤义钧则卜古之道也非适嗣何必娣之子且是人也居防而不哀在慼而有嘉容是谓不度不度之人鲜不为患若果立之必为季氏忧武子不听卒立之比及葬三易衰衰衽如故衰于是昭公十九年矣犹有童心是以知其不能终也孙氏曰襄公太子未逾年之君也名未葬也不薨不地降成君也杜氏曰不书葬未成君也】已亥仲孙羯卒【左传曰穆叔见孟孝伯语之曰赵孟将死矣其语偷若赵孟死为政者其韩子乎吾子盍与季孙言之可以树善君子也孝伯曰人生几何谁能无偷朝不及夕将安用树穆叔出而告人曰孟孙将死矣吾语诸赵孟之偷也而又甚焉孟孝伯卒】
　　冬
　　十月
　　滕子来防葬【左传曰滕成公来防葬惰而多涕子服惠伯曰滕君将死矣怠于其位而哀已甚兆于死所矣能无从乎襄陵许氏曰先王之制诸侯之防士吊大夫送葬滕子防葬非礼也】癸酉葬我君襄公
　　十有一月
　　莒人弑其君密州【左传曰莒犂比公生去疾及展舆既立展舆又废之犂比公虐国人患之展舆因国人以攻莒子弑之乃立去疾奔齐齐出也展舆吴出也陆氏曰据传则展舆弑其父不当不书恐传是展舆因国人之攻莒子弑之乃立误以之为以字澄曰文十八年庶其之弑澄已疑传文之字误而知陆氏之説矣】
　　【经书月五书日四大衍厯正月丙戌大甲辰冬至二月丙辰大三月丙戌小四月乙夘大五月乙酉小六月甲寅大辛巳二十八日七月甲申小八月癸丑大九月癸未小癸巳十一日己亥十七日十月壬子大癸酉二十二日十一月壬午小十二月辛亥大长厯辛巳六月二十七日癸巳九月十二日己亥十八日癸酉在十月二十三日】












　　春秋纂言卷九
<经部,春秋类,春秋纂言>
　　钦定四库全书
　　春秋纂言卷十　　　　　　元　吴澄　撰
　　昭公【名稠襄公妾齐归之子在位三十二年夫人吴孟子】
　　元年【庚申景王四年○晋覇平十七年○蔡灵二年○曹武十四年○卫襄三年○郑简二十五年○陈哀二十八年○杞文九年○宋平三十五年○齐景七年○秦景三十六年○楚郏四年卒○吴夷末三年】
　　春
　　王正月
　　公即位
　　叔孙豹会晋赵武楚公子围齐国弱宋向戌卫齐恶陈公子招蔡公孙归生郑罕虎许人曹人于虢【国弱公弱作酌后同齐恶公齐作石招常遥切罕虎公罕作轩后同虢公作漷谷作郭○左传曰寻宋之盟也祁午谓赵文子曰宋之盟楚人得志于晋今令尹之不信诸侯之所闻也子弗戒惧又如宋子木之信穪于诸侯犹诈晋而驾焉况不信之尤者乎楚重得志于晋晋之耻也文子曰宋之盟子木有祸人之心武有仁人之心是楚所以驾于晋也今武犹是心也楚又行僣非所害也武将信以为本吾闻之能信不为人下吾不能自难楚不为患楚令尹围请用牲读旧书加于牲上而已晋人许之杜氏曰楚恐晋先防故欲从旧书加于牲上不防血经所以不书盟读旧书荆楚先晋而先书赵武者张氏曰春秋正中外之分宋之盟楚争先而晋不与较今虢之役又以计读书加牲上是以蛮荒而争胜也内外之分不可乱故二役皆先赵武焉髙氏曰此防乃楚公子围帅诸侯之大夫寻宋之盟也宋之盟齐人不预焉今齐又从楚矣中国徴弱可知也莒人弑君诸侯不共讨之者是时楚人方聴莒人之诉而欲执鲁大夫是不以莒人为可讨也春秋不书莒人盖斥之尔卫齐恶在陈蔡之上者上卿也】
　　三月
　　取郓【郓公作运后同○左传曰季武子伐莒取郓莒人告于防楚告于晋曰寻盟未退而鲁伐莒渎齐盟请戮其使乐桓子相赵文子欲求货于叔孙而为之请使请带焉弗与梁其踁曰货以藩身子何爱焉叔孙曰诸侯之会卫社稷也我以货免鲁必受师是祸之也何卫之为虽怨季孙鲁国何罪叔出季处有自来矣吾又谁怨然鲋也贿弗与不已召使者裂裳帛而与之曰带其褊矣赵孟闻之曰临患不忘国忠也思难不越官信也圗国忘死贞也谋主三者义也有是四者又可戮乎乃请诸楚曰鲁虽有罪其执事不辟难畏威而敬命矣子若免之以劝左右可也不靖其能其谁从之鲁叔孙豹可谓能矣请免之以靖能者子会而赦有罪又赏其贒诸侯其谁不欣焉望楚而归之疆之邑一彼一此何常之有主齐盟者谁能辩焉莒鲁争郓为日久矣苟无大害于其社稷可无亢也子其圗之楚人许之】
　　夏
</div>
    <div class="pagination">
<a href="春秋纂言_page43.html">上一页</a><span>...</span><a href="春秋纂言_page39.html">39</a><a href="春秋纂言_page40.html">40</a><a href="春秋纂言_page41.html">41</a><a href="春秋纂言_page42.html">42</a><a href="春秋纂言_page43.html">43</a><span class="current-page">44</span><a href="春秋纂言_page45.html">45</a><a href="春秋纂言_page46.html">46</a><a href="春秋纂言_page47.html">47</a><a href="春秋纂言_page48.html">48</a><a href="春秋纂言_page49.html">49</a><span>...</span><a href="春秋纂言_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
