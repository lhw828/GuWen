<!DOCTYPE html>
<html>
 <head>
  <meta charset="utf-8"/>
  <title>
   钦定春秋传说汇纂 - 第 68 页/共 87 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定春秋传说汇纂 - 第 68 页/共 87 页
  </h1>
  <div class="content">
   冬仲孙羯如晋
　　左传【冬孟孝伯如晋报范叔也】
　　附录左【爲高氏之难故高竖以卢叛十月庚寅闾丘婴帅师围卢高竖曰苟使髙氏有后请致邑齐人立敬仲之曽孙酀良敬仲也十一月乙卯高坚致卢而出奔晋晋人城緜而寘旃　郑伯有使公孙黑如楚辞曰楚郑方恶而使余往是杀余也伯有曰世行也子晳曰可则往难则已何世之有伯有将彊使之子晳怒将伐伯有氏大夫和之十二月己巳郑大夫盟于伯有氏禆谌曰是盟也其与几何诗曰君子屡盟乱是用长今是长乱之道也祸未歇也必三年而后能纾然明曰政将焉往禆谌曰善之代不善天命也其焉辟子产举不逾等则位班也择善而举则世隆也天又除之夺伯有魄子西卽世将焉辟之天祸郑久矣其必使子产息之乃犹可以戾不然将亡矣】
　　【戊景王午二年】三十年【晋平十五年齐景五年衞襄公恶元年蔡景四十九年郑简二十三年曹武十二年陈哀二十六年文七年宋平三十三年秦景三十四年楚郏敖二年吴夷末元年】
　　春王正月楚子使防罢来聘【防于委反罢音皮公作颇后同】
　　左传【三十年春王正月楚子使防罢来聘通嗣君也穆叔问王子之爲政何如对曰吾侪小人食而听事犹惧不给命而不免于戾焉与知政固问焉不告穆叔告大夫曰楚令尹将有大事子荡将与焉助之匿其情矣】
　　集说【刘氏敞曰说者曰聘例时此月何也欲书王以正蔡般之罪推此言也而观之其妄可胜记乎高氏闶曰公逾年在楚楚郏敖新即位故使防罢来聘以报之自文公九年至此歴七十余年未甞交】
　　【聘今防罢之来盖爲恭也自是吴楚皆不复来聘矣张氏洽曰鲁以君行而楚以大夫聘此齐桓晋文所以行乎列国者故自宋之盟楚人行霸主之礼非晋平赵武之责而何哉】
　　附录左传【子产相郑伯以如晋叔向问郑国之政焉对曰吾得见与否在此岁也驷良方争未知所成若有所成吾得见乃可知也叔向曰不既和矣乎对曰伯有侈而愎子晳好在人上莫能相下也虽其和也犹相积恶也恶至无日矣　二月癸未晋悼夫人食舆人之城者绛县人或年长矣无子而往与于食有与疑年使之年曰臣小人也不知纪年臣生之岁正月甲子朔四百有四十五甲子矣其季于今三之一也吏走问诸朝师旷曰鲁叔仲惠伯会郤成子于承匡之岁也是岁也狄伐鲁叔孙庄叔于是乎败狄于咸获长狄侨如及虺也豹也而皆以名其子七十三年矣史赵曰亥有二首六身下二如身是其日数也士文伯曰然则二万六千六百有六旬也赵孟问其县大夫则其属也召之而谢过焉曰武不才任君之大事以晋国之多虞不能由吾子使吾子辱在泥涂久矣武之罪也敢谢不才遂仕之使助爲政辞以老与之田使爲君复陶以爲绛县师而废其舆尉于是鲁使者在晋归以语诸大夫季武子曰晋未可媮也有赵孟以爲大夫有伯瑕以爲佐有史赵师旷而咨度焉有叔向女齐以师保其君其朝多君子其庸可媮乎勉事之而后可　夏四月己亥郑伯及其大夫盟君子是以知郑难之不已也】
　　夏四月蔡世子般弑其君固【般音班】
　　左传【蔡景侯爲大子般娶于楚通焉大子弑景侯】
　　集说【孙氏复曰称世子以弑甚般之恶也不言其父而言其君者君之于世子有君之尊也有父之亲也以般之于尊亲尽矣不日者脱之　刘氏敞曰谷梁曰其不日子夺父政非也向若书日者可遂云非夺父政乎】
　　五月甲午宋灾宋伯姬卒【公谷伯姬上无宋字】
　　左传【或呌于宋大庙曰譆譆出出鸟鸣于亳社如曰譆譆甲午宋大灾宋伯姬卒待姆也】谷梁【取卒之日加之灾上者见以灾卒也其见以灾卒奈何伯姬之舎失火左右曰夫人少辟火乎伯姬曰妇人之义傅母不在宵不下堂左右又曰夫人少辟火乎伯姬曰妇人之义保母不在宵不下堂遂逮乎火而死妇人以贞爲行者也伯姬之妇道尽矣详其事贤伯姬也】
　　胡传【或以爲共姬女而不妇非也世衰道微暴行交作女徳不贞妇道不明能全其节守死不回见于春秋者宋伯姬耳圣人冠以夫諡书于春秋曰葬宋共姬以着其贤行励天下之妇道也】集说【胡氏瑗曰伯姬乃妇人中之伯夷也　刘氏敞曰左氏曰君子谓宋共姬女而不妇女待人妇义事也非也如共姬之守礼死义不求生以害仁亦可免矣反谓之不妇乎昜曰恒其徳贞妇人吉共姬恒之矣所谓妇也　许氏翰曰王化始于正家春秋拨乱谨礼以宋共姬爲妇道之表故详录焉　赵氏鹏飞曰伯姬不幸遇灾保母不在不下堂而死于火呜呼难哉君子行不贵苟难而妇人非难无以见其节此伯姬之节所以特书于春秋也春秋之书内女者四鄫二姬以恶纪宋二姬以贤然语其难则纪姬未若宋姬之难也故纪姬之葬以字而宋姬之葬以諡此则圣人轻重之权也　家氏翁曰伯姬以成九年归宋至是亦老矣恪守妇节以死足以风励千古春秋是以表而出之　吴氏曰盖亦罪宋之子与臣不能救其君母使之逮乎火而死也　齐氏履谦曰宋平以千乘之君而不能救其母于火共姬之妇道虽尽而宋平之于子职则亏故书公孙寿季孙行父二上卿纳币致女不谓不贵晋齐衞三国之人来媵不谓不尊葬则冠以夫諡不谓不正皆所以重录伯姬之变深着宋平之罪　汪氏克寛曰伯姬以成九年归于宋共公成十五年共公卒居三十有四年其年盖六十矣火延其宫必待傅姆而后避固守妇节以及于死或者云傅姆宵出必有常处伯姬守常而不知变必逮于火以是爲贤则嫂溺援之以手者非耶窃谓援溺之权乃丈夫变礼以救他人之死妇人越礼以贪生而免己之死则非义矣伯姬年迈六十虽曰避火全生未害其贞然君子之道过乎厚小人之道过乎薄春秋贤伯姬所以着其秉节不渝庶几风励千古使夫不当避而避以失节于造次顚沛之际者知所警也岂曰小补之哉　王氏樵曰案列女宋伯姬者鲁宣公之女成公之妹也旣嫁于共公七年共公卒伯姬寡三十四年至景公时伯姬之宫夜失火左右曰夫人少避火伯姬曰妇人之义保傅不俱夜不下堂待傅来也保母至矣傅母未至也左右又曰夫人少避火伯姬曰妇人之义傅母不至夜不可下堂越义求生不如守义而死遂逮于火而死此视三传尤备夫保傅不俱宵不下堂此伯姬所守之礼也岂无所见而徒守哉越义求生不如守义而死此伯姬素定于心之见也天理人欲之间在乎此而已矣死生命也礼义之闲所欲有甚于生所恶有甚于死一下堂而此足之失不可悔也故宁守义而死也】
　　天王杀其弟佞夫【公作年夫】
　　左传【初王儋季卒其子括将见王而叹单公子愆期爲灵王御士过诸廷闻其叹而言曰乌乎必有此夫入以告王且曰必杀之不慼而愿大视躁而足髙心在他矣不杀必害王曰童子何知及灵王崩儋括欲立王子佞夫佞夫弗知戊子儋括围蔿逐成愆成愆奔平畤五月癸巳尹言多刘毅单蔑甘过巩成杀佞夫括瑕廖奔晋书曰天王杀其弟佞夫罪在王也】
　　【平畤杜注周邑】
　　谷梁【传曰诸侯且不首恶况于天子乎君无亲之义天子诸侯所亲者惟长子母弟耳天王杀其弟佞夫甚之也】
　　集说【杜氏预曰称弟以恶王残骨肉　孔氏颖逹曰传言罪在王知称弟以恶王也　刘氏敞曰杀世子母弟直称君者甚之也此其爲甚之奈何儋括将作乱立佞夫佞夫弗知王诛儋括也并杀佞夫非亲亲之道也　吕氏本中曰言杀其弟无亲亲之恩也　张氏洽曰王者之道亲亲而及天下则治有序别嫌疑以明赏罚则政有经周景王初立儋括谋乱而免佞夫不知而死所厚者薄本心亡矣所以终欲黜嫡立庶而致子朝之乱也　赵氏鹏飞曰景王以万乘之尊而不能容一弟何以示天下宜其不能兴周也生杀之柄自天王专之故入春秋未尝书天王杀卿大夫者今内不亲九族而手足不相容灭天伦矣故于此一书天王杀焉　吴氏澂曰象欲杀舜而舜封之爲诸侯仁人之于弟盖如此儋括爲乱佞夫实不知谋而尹刘诸人乃杀佞夫书王杀者罪王不能免其弟也】
　　王子瑕奔晋
　　集说【范氏甯曰不言出周无外　苏氏辙曰佞夫无罪五臣以王故杀之而王弗察犹王杀之也故书曰天王杀其弟佞夫王子瑕奔晋括廖不书贱也汪氏克寛曰瑕朝皆爲逆乱无所容身避罪逃非居禄位而出奔如国灭之君与在外之臣故不言出而止言奔　湛氏若水曰书王子瑕奔晋交讥之也罪瑕之逃王而王不能存之也盖佞夫见杀瑕惧及祸而奔晋瑕自比于逆乱之党固有罪矣景王使佞夫见杀瑕又出奔王独无罪乎春秋书之讥及王也】
　　附录左传【六月郑子产如陈涖盟归复命告大夫曰陈亡国也不可与也聚禾粟缮城郭恃此二者而不抚其民其君弱植公子侈大子卑大夫敖政多门以介于大国能无亡乎不过十年矣】
　　秋七月叔弓如宋葬宋共姬【共姬上谷无宋字】
　　左传【秋七月叔弓如宋葬共姬也】
　　公羊【外夫人不书葬此何以书隐之也何隐尔宋灾伯姬卒焉其称諡何贤也何贤尔宋灾伯姬存焉有司复曰火至矣请出伯姬曰不可吾闻之也妇人夜出不见傅母不下堂傅至矣母未至也逮乎火而死】
　　谷梁【外夫人不书葬此其言葬何也吾女也卒灾故隐而葬之也】
　　集说【杜氏预曰共姬从夫諡也卿共葬事礼过厚三月而葬速　陆氏淳曰爲灾而死高其志行使卿往防所以书之　孙氏复曰共諡也内女不葬葬者皆非常也庄四年齐侯葬纪伯姬三十年葬纪叔姬此年叔弓如宋葬共姬是也　刘氏敞曰葬宋共姬使共姬避火而全生未足以害其贞也然而不以己之可以全其生之故而违天下之常义此安乎性命者乃能之故审乎死生之度辨乎荣辱之境知礼之重重于生辱之甚甚于死伯夷叔齐饿于首阳之下求仁得仁何以过此乎诗云彼己之子舎命不渝家氏翁曰传谓国君之丧大夫吊卿葬夫人之丧士吊大夫葬以此命卿爲过礼盖鲁人高共姬之】
　　【节其礼视旧爲优耳　陈氏宗之曰薛氏曰古者夫人无諡从夫之諡东迁之后其制隳矣共姬执礼而死宋人不敢加非礼之諡】
　　郑良霄出奔许自许入于郑郑人杀良霄
　　左传【郑伯有耆酒爲窟室而夜饮酒击钟焉朝至未已朝者曰公焉在其人曰吾公在壑谷皆自朝布路而罢旣而朝则又将使子晳如楚归而饮酒庚子子晳以驷氏之甲伐而焚之伯有奔雍梁醒而后知之遂奔许大夫聚谋子皮曰仲虺之志云乱者取之亡者侮之推亡固存国之利也罕驷丰同生伯有汰侈故不免人谓子产就直助彊子产曰岂爲我徒国之祸难谁知所敝或主彊直难乃不生姑成吾所辛丑子产敛伯有氏之死者而殡之不及谋而遂行印段从之子皮止之众曰人不我顺何止焉子皮曰夫子礼于死者况生者乎遂自止之壬寅子产入癸卯子石入皆受盟于子晳氏乙巳郑伯及其大夫盟于太宫盟国人于师之梁之外伯有闻郑人之盟已也怒闻子皮之甲不与攻已也喜曰子皮与我矣癸丑晨自墓门之渎入因马师颉介于襄库以伐旧北门驷带帅国人以伐之皆召子产子产曰兄弟而及此吾从天所与伯有死于羊肆子产襚之枕之股而哭之敛而殡诸伯有之臣在市侧者旣而葬诸斗城子驷氏欲攻子产子皮怒之曰礼国之干也杀有礼祸莫大焉乃止于是游吉如晋还闻难不入复命于介八月甲子奔晋驷带追之及酸枣与子上盟用两珪质于河使公孙肸入盟大夫己巳复归书曰郑人杀良霄不称大夫言自外入也于子蟜之卒也将葬公孙挥与裨灶晨防事焉过伯有氏其门上生莠子羽曰其莠犹在乎于是岁在降娄降娄中而旦裨灶指之曰犹可以终岁岁不及此次也已及其亡也岁在娵訾之口其明年乃及降娄仆展从伯有与之皆死羽颉出奔晋爲任大夫鸡泽之防郑乐成奔楚遂适晋羽颉因之与之比而事赵文子言伐郑之说焉以宋之盟故不可子皮以公孙鉏爲马师斗城杜注郑地今开封府陈留县南三十五里有斗城　酸枣杜注陈留县今开封府延津县是县北十五里有古酸枣城　任杜注晋县属广平郡今任县属直隶顺徳府县东南有古任城】
　　谷梁【不言大夫恶之也】
　　胡传【不言叛者将以灭国非直叛也若华亥之入南里宋辰之入萧其书叛者皆据土背君以自保未有灭国之谋也不言杀其大夫者非其大夫矣讨贼之词也】
　　集说【杜氏预曰耆酒荒淫书名罪之　叶氏梦得曰良霄旣自墓门之渎入介于襄库爲乱以伐北门子驷子带帅国人讨而杀之不书大夫位已絶矣非复大夫也曰郑人讨贼之辞也　张氏洽曰良霄之出公孙黒盖有罪焉春秋舎公孙黑专伐之罪而罪良霄何也曰嗜酒而不恤政汰侈而好争伯有之所爲有丧家亡身之道焉虽微公孙黑其能免于死乎既亡而不自省又入伐君而大乱其国此春秋所以正名以讨贼之辞也　家氏翁曰大夫奔而复复而作乱国中如鱼石栾盈及良霄春秋书之非特责乱者其君与执政之臣有以召乱焉耳】
　　【案郑良霄出奔而君大夫国人共盟之犹鲁之盟东门氏叔孙氏臧氏也其位之絶可知矣胡传主刘氏敞说以爲位未絶者误也】
　　冬十月葬蔡景公
　　胡传【春秋大法君弑而贼不讨则不书葬况世子之于君父乎蔡景公何以独书葬遍刺天下之诸侯也葬送之礼在春秋时视人情之疎密而爲之者也有尝同盟卒而不赴者有虽同姓赴而不会者则以哀死而致禭爲轻吊生而归赙爲重必矣今蔡世子般弑其君藏在诸侯之策而往会其葬是恩义情礼之笃于世子般不以爲贼而讨之也故圣人深痛其所爲遍刺天下之诸侯也】
　　集说【刘氏敞曰谷梁曰不日卒而月葬不葬者也卒而葬之不忍使父失民于子也非也君弑贼未讨不书葬此乃春秋之常矣凡不书葬者岂失民之谓乎　家氏翁曰君弑贼不讨而书葬臣子亲爲逆无臣子可责也　汪氏克寛曰公羊云君子辞也说者以爲弑父耻重故作讳辞夫旣明书世子弑君又曰讳之可乎　湛氏若水曰书葬蔡景公使人求其所以死所以葬之故而其罪恶自见矣邻国诸侯不讨弑君之贼而乃公然会葬诸侯之罪与般均矣】
　　附录左传【楚公子围杀大司马蔿掩而取其室申无宇曰王子必不免善人国之主也王子相楚国将善是封殖而虐之是祸国也且司马令尹之偏而王之四体也絶民之主去身之偏艾王之体以祸其国无不祥大焉何以得免】
　　晋人齐人宋人衞人郑人曹人莒人邾人滕人薛人人小邾人会于澶渊宋灾故
　　左传【爲宋灾故诸侯之大夫会以谋归宋财冬十月叔孙豹会晋赵武齐公孙虿宋向戌衞北宫佗郑罕虎及小邾之大夫会于澶渊旣而无归于宋书曰某人某人会于澶渊宋灾故尤之也不书鲁大夫讳之也】
　　胡传【智者无不知当务之爲急不能三年之丧而缌小功之察放饭流歠而问无齿决是之谓不知务蔡世子般弑其君天下之大变人理所不容也则会其葬而不讨宋国有灾小事也则合十二国之大夫更宋之所丧而归其财则可谓知务乎是故诸国之大夫贬而称人鲁卿讳而不书又特言防之所爲以垂戒后世可谓深切着明矣】
　　集说【刘氏敞曰左氏云谋归宋财旣而无归故不书其人非也失信者如清丘之盟直贬其人而已矣今独举其事又贬其人非特恶失信而已也公羊云此大事曷爲使微者卿也其称人卿不得忧诸侯也亦非也诸侯相聚而更宋之所丧何大事之有大夫受君命以出是诸侯耳何用必其非诸侯之命乎谷梁云善之也其曰人何也救灾以众亦非也一国失火自焚其财小事耳诸侯何至羣聚而谋之乎以此爲善是春秋贵小惠而不贵道也且宋以五月失火诸侯以冬会于澶渊是可谓救灾乎　朱子曰程子所谓春秋大义数十如成宋乱宋灾故之类乃是圣人直着诛贬　张氏洽曰盟防之书其故者有二以稷考之则澶渊之所贬非爲宋财之无归明矣黄氏仲炎曰自晋人废讨贼之义而后楚子防得窃是义以行之以讨陈乱爲名而灭陈以讨蔡乱爲名而灭蔡盖澶渊之防爲之也　家氏翁曰或谓蔡属于楚非北方诸侯之责曰蔡诸姬也安可与荒远小国同日语乎晋人苟能仗大义而讨蔡则足以愧楚而服诸侯之心舍此不爲乃致楚防特爲异日灭蔡之兵端晋君臣愚亦甚矣　汪氏克寛曰春秋君弑贼不讨而书葬者惟蔡景公许悼公皆世子弑君然许止但不尝药非眞弑君者故特书葬以减其罪蔡般罪大恶极而诸侯不讨故春秋书葬且贬防澶渊之大夫而书宋灾故所以深着其不能讨贼也】附录左传【郑子皮授子产政辞曰国小而偪族大宠多不可爲也子皮曰虎帅以聼谁敢犯子子善相之国无小小能事大国乃寛子产爲政有事伯石赂与之邑子大叔曰国皆其国也奚独赂焉子产曰无欲实难皆得其欲以从其事而要其成非我有成其在人乎何爱于邑邑将焉徃子太叔曰若四国何子产曰非相违也而相从也四国何尤焉郑书有之曰安定国家必大焉先姑先安大以待其所归旣伯石惧而归邑卒与之伯有旣死使大史命伯石爲卿辞大史退则请命焉复命之又辞如是三乃受防入拜子产是以恶其爲人也使次已位子产使都鄙有章上下有服田有封洫庐井有伍大人之忠俭者从而与之泰侈者因而毙之丰卷将祭请田焉弗许曰惟君用鲜众给而已子张怒退而徴役子产奔晋子皮止之而逐丰卷丰卷奔晋子产请其田里三年而复之反其田里及其入焉从政一年舆人诵之曰取我衣冠而禇之取我田畴而伍之孰杀子产吾其与之及三年又诵之曰我有子弟子产诲之我有田畴子产殖之子产而死谁其嗣之】
　　集说【王氏锡爵曰爲国以礼其奚不服如以赂则郑国褊小而族大宠多借令不逞之辈然有要其上之心而相效尤以求赂焉将安取以给之其何以定之有然则子产不知爲政欤是又不然郑国大臣不和久矣子产以子皮之让一旦秉国之政设非相从以悦其心其谁帖然而顺令者洎乎政成而大夫之忠俭者与之汰侈者毙之子产岂直赂之云乎哉故必有子产之志则可】
　　【已景王未三年】三十有一年【晋平十六年齐景六年衞襄二年蔡灵公般元年郑简二十四年曹武十三年陈哀二十七年文八年宋平三十四年秦景三十五年楚郏敖三年吴夷末二年】
　　春王正月
　　附录左传【三十一年春王正月穆叔至自防见孟孝伯语之曰赵孟将死矣其语偷不似民主且年未盈五十而谆谆焉如八九十者弗能久矣若赵孟死爲政者其韩子乎吾子盍与季孙言之可以树善君子也晋君将失政矣若不树焉使早备鲁旣而政在大夫韩子懦弱大夫多贪求欲无厌齐楚未足与也鲁其惧哉孝伯曰人生防何谁能无偷朝不及夕将安用树穆叔出而告人曰孟孙将死矣吾语诸赵孟之偷也而又甚焉又与季孙语晋故季孙不从及赵文子卒晋公室卑政在侈家韩宣子爲政不能圗诸侯鲁不堪晋求谗慝多是以有平丘之防齐子尾害闾丘婴欲杀之使帅师以伐阳州我问师故夏五月子尾杀闾丘婴以说于我师工偻洒渻灶孔虺贾寅出奔莒出羣公子】
　　【阳州杜注鲁地在东平西北盖齐鲁境上之邑也】
　　夏六月辛巳公薨于楚宫
　　左传【公作楚宫穆叔曰大誓云民之所欲天必从之君欲楚也夫故作其宫若不复适楚必死是宫也六月辛巳公薨于楚宫叔仲带窃其拱璧以与御人纳诸其懐而从取之由是得罪】
　　谷梁【楚宫非正也】
　　集说【何氏休曰公朝楚好其宫归而作之故名之云尔　杜氏预曰不居先君之路寝而安所乐失其所也　许氏翰曰公还自楚不能增修徳政而反勤民伤财务作楚宫公之志亦荒矣其何振之有薛氏季宣曰楚宫别宫也小寝犹非正也况别宫乎赵氏鹏飞曰鲁大夫之横起于文而成于襄非文之怠忽大夫未敢肆非襄之懦庸公室未遽弱虽大夫世禄不能免于横而上之人有以制之则亦未能专也文公怠忽不君诸大夫寖以秉国幸成公继之粗能刚果有立大夫之权日沮公室日张矣不幸卽世襄公乳臭子嗣鲁之统三家凭之会盟征伐皆出于己威令已去襄公虽壮而不能收矣　李氏廉曰襄公在位三十一年当其初立外则晋悼之伯方务绥睦亲邻内则季孙行父仲孙蔑叔孙豹皆贤大夫故鲁国自事伯外皆无他虞奈何自五年季文子卒后武子继之专权肆欲城费而私邑张作三军而公室卑入郓而君命不行于是诸大夫则而象之城成郛而孟氏彊矣城防而臧氏亦彊矣悼公旣没齐邾交伐鲁之不振益甚盖以兵权分于三家故也至其末年乃俯首南面而朝于楚虽晋伯之失使然而鲁之人望亦冺矣孔子曰禄之去公室五世矣政逮于大夫四世矣盖宣成以来已然而实成于襄公也李氏曰仲孙之用事者五叔孙之用事者十有四季孙之用事者十则三卿专政之形成齐人伐我者七邾人伐我者二莒人侵我者四则邻国交争之祸起虽享国长久倚晋爲重已阶削弱之端此襄公生乱而不悟其变也　邵氏宝曰鲁襄公作楚宫而穆叔知其必死衞出公效吴言而子之知其不免妖孽见乎四体固其然哉】
　　秋九月癸巳子野卒
　　左传【立胡女敬归之子子野次于季氏秋九月癸巳卒毁也立敬归之娣齐归之子公子裯穆叔不欲曰大子死有母弟则立之无则立长年钧择贤义钧则卜古之道也非嫡嗣何必娣之子且是人也居丧而不哀在慼而有嘉容是谓不度不度之人鲜不爲患若果立之必爲季氏忧武子不听卒立之比及葬三易衰衰袵如故衰于是昭公十九年矣犹有童心君子是以知其不能终也】
　　胡传【子般子赤弑而书卒子野过毁亦书卒何以别乎曰闵公内无所承不书卽位则子般之弑可知下书夫人姜氏归于齐上书公子遂叔孙得臣如齐则子赤之弑可知与子野异矣子野有命立昭公故穆叔虽不欲而不能止也】
　　集说【杜氏预曰不书葬未成君　孙氏复曰襄公太子未逾年之君也名者襄公未葬也不薨不地降成君也　湛氏若水曰春秋之时臣弑其君子弑其父视野之伤孝何如哉圣人书之其感深矣　王氏樵曰案居丧毁瘠不形者先王之礼也毁不灭性者先王之敎也子野丧致乎哀根乎至性岂不贤哉而不能辅之以敎开之以礼以保其躬使至灭性大臣之罪也】
　　己亥仲孙羯卒【羯居谒反】
　　左传【己亥孟孝伯卒】
　　集说【汪氏克寛曰子貜嗣爲大夫是爲僖子】
　　冬十月滕子来防葬【诸侯始亲来防葬】
　　左传【冬十月滕成公来会葬惰而多涕子服惠伯曰滕君将死矣怠于其位而哀已甚兆于死所矣能无从乎】
　　集说【刘氏敞曰诸侯之丧诸侯会之非礼也　许氏翰曰先王之制诸侯之丧士吊大夫送葬滕子会葬非礼也　陈氏傅良曰改葬惠公也衞侯来会葬隐公不见春秋之初鲁犹秉礼也晋景公之丧成公吊焉亦已卑矣晋于是止公使送葬诸侯莫在鲁人辱之虽伯主未有君会葬者也葬楚康王也公及陈侯郑伯许男送于西门之外则天下诸侯有防葬于楚者矣于是滕子会葬于鲁是春秋之季也会葬犹可奔丧甚矣　家氏翁曰鲁君未尝会天王之葬而滕君来防鲁葬滕之来鲁之受皆贬也　季氏本曰六年来朝至是又来会葬滕之事鲁可谓恭矣然诸侯会葬诸侯非礼也】
　　癸酉葬我君襄公
　　附录左传【公薨之月子产相郑伯以如晋晋侯以我丧故未之见也子产使尽坏其馆之垣而纳车马焉士文伯让之曰敝邑以政刑之不修宼盗充斥无若诸侯之属辱在寡君者何是以令吏人完客所馆高其闬闳厚其墙垣以无忧客使今吾子坏之虽从者能戒其若异客何以敝邑之爲盟主缮完葺墙以待賔客若皆毁之其何以共命寡君使匄请命对曰以敝邑小介于大国诛求无时是以不敢宁居悉索敝赋以来会时事逢执事之不间而未得见又不获闻命未知见时不敢输币亦不敢暴露其输之则君之府实也非荐陈之不敢输也其暴露之则恐燥湿之不时而朽蠧以重敝邑之罪侨闻文公之爲盟主也宫室卑庳无观台榭以崇大诸侯之馆馆如公寝库廏缮修司空以时平易道路圬人以时塓馆宫室诸侯賔至甸设庭燎仆人巡宫车马有所賔从有代巾车脂辖隶人牧圉各瞻其事百官之属各展其物公不留賔而亦无废事忧乐同之事则巡之敎其不知而恤其不足賔至如归无宁菑患不畏寇盗而亦不患燥湿今铜鞮之宫数里而诸侯舍于隶人门不容车而不可逾越盗贼公行而夭疠不戒賔见无时命不可知若又勿坏是无所藏币以重罪也敢请执事将何所命之虽君之有鲁丧亦敝邑之忧也若获荐币修垣而行君之惠也敢惮勤劳文伯复命赵文子曰信我实不徳而以隶人之垣以赢诸侯是吾罪也使士文伯谢不敏焉晋侯见郑伯有加礼厚其宴好而归之乃筑诸侯之馆叔向曰辞之不可以已也如是夫子产有辞诸侯赖之若之何其释辞也诗曰辞之辑矣民之协矣辞之绎矣民之莫矣其知之矣郑子皮使印段如楚以适晋告礼也】
　　十有一月莒人弑其君密州
　　胡【经以传爲案有乖缪则信经而弃可也若密州之事是矣左氏称莒子生去疾及展舆旣立展舆又废之莒子虐国人患焉展舆因国人以攻莒子弑之乃立信斯言则子弑其父也而春秋有不书乎故赵匡谓其文当曰展舆因国人之攻莒子弑之乃立而后来传写误爲以字尔左氏博通诸史叙事尤详能令后人得见本末因以求意经文可知而门弟子转相传受日月旣久浸失本眞如书晋赵盾许世子止等事详考之所载以求经之大义可也而不可疑如莒人弑其君密州独依经之所言以证之谬误可也而传不可信尽以爲可疑而废传则无以知其事之本末尽以爲可信而任传则经之意大旨或泥而不通矣要在学者详考而精择之可也】
　　集说【陆氏淳曰左氏云展舆因国人以攻莒子弑其父不当不书义同庻其之弑但恐是展舆因国人之攻弑莒子乃立误以之字爲以字不敢辄改其文故略其辞　刘氏敞曰左氏曰莒人弑其君买朱鉏言罪之在也如是则父有罪子得而弑之也蔡世子般弑其君固固之恶最甚矣何以亦贬乎且经曰密州传曰买朱鉏吾谁适从哉　程子曰莒子虐国人弑之而立展舆展舆非亲弑也故书国人又曰春秋传爲案经爲断以传考经之事迹以经别传之眞僞　家氏翁曰左氏云书莒人之弑其君言罪之在也置其子之大恶归过于其父春秋必不然盖犂比公虐国人作乱而弑之展舆旣废于父而见立于国人使展舆能讨贼于旣立之后庶乎可免矣】
　　附录左传【吴子使屈狐庸聘于晋通路也赵文子问焉曰延州来季子其果立乎巢陨诸樊阍戕戴吴天似启之何如对曰不立是二王之命也非启季子也若天所启其在今嗣君乎甚徳而度徳不失民度不失事民亲而事有序其天所启也有吴国者必此君之子孙实终之季子守节者也虽有国不立　十二月北宫文子相衞襄公以如楚宋之盟故也过郑印段廷劳于棐林如聘礼而以劳辞文子入聘子羽爲行人冯简子与子大叔逆客事毕而出言于衞侯曰郑有礼其数世之福也其无大国之讨乎诗云谁能执热逝不以濯礼之于政如热之有濯也濯以救热何患之有子产之从政也择能而使之冯简子能断大事子大叔美秀而文公孙挥能知四国之爲而辨于其大夫之族姓班位贵贱能否而又善爲辞令禆谌能谋谋于野则获谋于邑则否郑国将有诸侯之事子产乃问四国之爲于子羽且使多爲辞令与禆谌乘以适野使谋可否而告冯简子使断之事成乃授子大叔使行之以应对賔客是以鲜有败事北宫文子所谓有礼也　郑人游于乡校以论执政然明谓子产曰毁乡校如何子产曰何爲夫人朝夕退而游焉以议执政之善否其所善者吾则行之其所恶者吾则改之是吾师也若之何毁之我闻忠善以损怨不闻作威以防怨岂不遽止然犹防川大决所犯伤人必多吾不克救也不如小决使道不如吾闻而药之也然明曰蔑也今而后知吾子之信可事也小人实不才若果行此其郑国实赖之岂唯二三臣仲尼闻是语也曰以是观之人谓子产不仁吾不信也　子皮欲使尹何爲邑子产曰少未知可否子皮曰愿吾爱之不吾叛也使夫往而学焉夫亦愈知治矣子产曰不可人之爱人求利之也今吾子爱人则以政犹未能操刀而使割也其伤实多子之爱人伤之而已其谁敢求爱于子子于郑国栋也栋折榱崩侨将厌焉敢不尽言子有美锦不使人学制焉大官大邑身之所庇也而使学者制焉其爲美锦不亦多乎侨闻学而后入政未闻以政学者也若果行此必有所害譬如田猎射御贯则能获禽若未尝登车射御则败绩厌覆是惧何暇思获子皮曰善哉虎不敏吾闻君子务知大者远者小人务知小者近者我小人也衣服附在吾身我知而愼之大官大邑所以庇身也我远而慢之微子之言吾不知也他日我曰子爲郑国我爲吾家以庇焉其可也今而后知不足自今请虽吾家听子而行子产曰人心之不同如其面焉吾岂敢谓子面如吾面乎抑心所谓危亦以告也子皮以爲忠故委政焉子产是以能爲郑国衞侯在楚北宫文子见令尹围之威仪言于衞侯曰令尹似君矣将有他志虽获其志不能终也诗云靡不有初鲜克有终终之实难令尹其将不免公曰子何以知之对曰诗云敬愼威仪惟民之则令尹无威仪民无则焉民所不则以在民上不可以终公曰善哉何谓威仪对曰有威而可畏谓之威有仪而可象谓之仪君有君之威仪其臣畏而爱之则而象之故能有其国家令闻长世臣有臣之威仪其下畏而爱之故能守其官职保族宜家顺是以下皆如是是以上下能相固也衞诗曰威仪棣棣不可选也言君臣上下父子兄弟内外大小皆有威仪也周诗曰朋友攸摄摄以威仪言朋友之道必相敎训以威仪也周书数文王之德曰大国畏其力小国怀其德言畏而爱之也诗云不识不知顺帝之则言则而象之也纣囚文王七年诸侯皆从之囚纣于是乎惧而归之可谓爱之文王伐崇再驾而降爲臣蛮夷帅服可谓畏之文王之功天下诵而歌舞之可谓则之文王之行至今爲法可谓象之有威仪也故君子在位可畏施舍可爱进退可度周旋可则容止可观作事可法德行可象声气可乐动作有文言语有章以临其下谓之有威仪也】





　　钦定春秋传说彚纂卷二十八
　　钦定四库全书
　　钦定春秋传説彚纂卷二十九
　　昭公
　　集説【孔氏颖达曰鲁世家昭公名裯襄公之子齐归所生以周景王四年即位諡法威仪共明曰昭】
　　【庚景王申四年】元年【晋平十七年齐景七年衞襄三年蔡灵二年郑简二十五年曹武十四年陈哀二十八年文九年宋平三十五年秦景三十六年楚郏敖四年呉夷末三年】
　　春王正月公即位
　　谷梁【继正即位正也】
　　集説【杨氏士勋曰重发传者嫌继子野非正故明之家氏翁曰入春秋即位以正者四　君文成襄哀承国于父昭公乃子野之弟鲁大夫穆叔谓大子死有母弟则立之无则立长子野非嫡夫人之子不当立其娣子则襄公诸子有年长当立者季氏利昭公之幼弱而立耳隐公之立先儒以爲内无所承上不禀命故不书即位今昭公越次而立何犹书即位乎窃观圣人之微旨盖正季氏逐君之罪也季氏犯上作乱渐不可制昭公起而诛之事不克济殒身于外嗣子复爲贼臣所摈不得有国若不书即位无以明君臣之分正乱贼之戮故书即位爲其有讨乱之心与爲大夫所立而俛首屏息受制贼臣者不同矣此书即位之变例】
　　叔孙豹会晋赵武楚公子围齐国弱宋向戌衞齐恶陈
　　公子招蔡公孙归生郑罕虎许人曹人于虢【国弱公作国酌齐恶公作右恶罕虎公作轩虎虢公作漷谷作郭虢杜注郑地案东虢君爲郑所灭故爲郑地】
　　左传【春楚公子围聘于郑且娶于公孙段氏伍举爲介将入馆郑人恶之使行人子羽与之言乃馆于外旣聘将以众逆子产患之使子羽辞曰以敝邑褊小不足以容从者请墠听命令尹命大宰伯州犂对曰君辱贶寡大夫围谓围将使丰氏抚有而室围布几筵告于庄共之庙而来若野赐之是委君贶于草莽也是寡大夫不得列于诸卿也不寜唯是又使围蒙其先君将不得爲寡君老其蔑以复矣唯大夫图之子羽曰小国无罪恃实其罪将恃大国之安靖已而无乃包藏祸心以图之小国失恃而惩诸侯使莫不憾者距违君命而有所壅塞不行是惧不然敝邑馆人之属也其敢爱丰氏之祧伍举知其有备也请垂櫜而入许之正月乙未入逆而出遂防于虢寻宋之盟也祁午谓赵文子曰宋之盟楚人得志于晋今令尹之不信诸侯之所闻也子弗戒惧又如宋子木之信称于诸侯犹诈晋而驾焉况不信之尤者乎楚重得志于晋晋之耻也子相晋国以爲盟主于今七年矣再合诸侯三合大夫服齐狄寜东夏平秦乱城淳于师徒不顿国家不罢民无谤讟诸侯无怨天无大灾子之力也有令名矣而终之以耻午也是惧吾子其不可以不戒文子曰武受赐矣然宋之盟子木有祸人之心武有仁人之心是楚所以驾于晋也今武犹是心也楚又行僭非所害也武将信以爲本循而行之譬如农夫是穮是蓘虽有饥馑必有丰年且吾闻之能信不爲人下吾未能也诗曰不僭不贼鲜不爲则信也能爲人则者不爲人下矣吾不能是难楚不爲患楚令尹围请用牲读旧书加于牲上而已晋人许之三月甲辰盟楚公子围设服离衞叔孙穆子曰楚公子美矣君哉郑子皮曰二执戈者前矣蔡子家曰蒲宫有前不亦可乎楚伯州犂曰此行也辞而假之寡君郑行人挥曰假不反矣伯州犂曰子姑忧子晳之欲背诞也子羽曰当璧犹在假而不反子其无忧乎齐国子曰吾代二子愍矣陈公子招曰不忧何成二子乐矣衞齐子曰苟或知之虽忧何害宋合左师曰大国令小国共吾知共而已晋乐王鲋曰小旻之卒章善矣吾从之退防子羽谓子皮曰叔孙绞而婉宋左师简而礼乐王鲋字而敬子与子家持之皆保世之主也齐衞陈大夫其不免乎国子代人忧子招乐忧齐子虽忧弗害夫弗及而忧与可忧而乐与忧而弗害皆取忧之道也忧必及之大誓曰民之所欲天必从之三大夫兆忧忧能无至乎言以知物其是之谓矣】
　　胡传【此陈侯之弟招也何以不称弟诸侯之尊弟兄不得以属通曰公子者其本当称者也曰弟者因事而特称之也所以然者诸侯非始封之君则臣诸父昆弟族人不得以属戚君也会于虢寻宋之盟而经何以不书在宋之盟楚人先歃若曰狎主诸侯则惧晋之先也故围请读旧书加于牲上而晋人许之观其事虽若楚重得志晋少懦矣然春秋不贵修盟晋人以信爲本故每书必先赵武】
　　集説【杜氏预曰招实陈侯母弟不称弟者义与庄二十五年公子友同今读旧书则楚当先晋而先书赵武者亦取宋盟贵武之信故尚之也衞在陈蔡上先至于防　孔氏颖达曰八年经书陈侯之弟招故知是陈侯母弟也母弟至亲异于他臣其相杀害则称弟以示义至于嘉好之事兄弟笃睦非例所兴或称弟或称公子仍旧史之文也八年招杀世子故称弟以章招罪此奉使以会诸国非义例之所兴旧史书爲公子而仲尼因之也　刘氏敞曰公羊曰此陈侯之弟招也何以不称弟贬也非也公羊以母弟称弟故云尔不知母弟可以称弟而不可常称常称皆以重书也且招之罪在杀世子偃师不在会于漷也圣人襃贬各于其事岂有迎其未然之事探其且然之罪以爲贬哉又曰招之罪已重矣何爲复贬于此着招之有罪也言楚之托乎讨招以灭陈也亦非也夫杀世子此招之罪也灭陈之国非招之罪也以楚讨招而灭陈而遂移罪于招岂春秋之理哉　髙氏闶曰此防乃楚公子围帅诸侯之大夫寻宋之盟也宋之盟齐人不预焉今齐又从楚矣晋伯之衰可知也　家氏翁曰向戌持弭兵之说赵武苟媮目前之安俾诸侯咸北面于楚庭始曰弭兵而合晋楚之成旣而楚盛兵以临诸侯灭陈灭蔡灭頼芟夷小国凭陵北方所谓读旧书不歃血者楚再爲长而晋不敢与争也　李氏廉曰晋赵武爲政再合诸侯三合大夫止此　汪氏寛曰宋虢之盟楚再先晋而春秋不以楚先者亦犹黄池之会呉子主会而春秋以晋居呉之上也辰陵蜀之盟申之防楚序诸侯之上皆主盟会也盂之防楚子亚于宋公而序诸侯之上宋虢两役楚屈建公子围亚于晋赵武而序于诸侯大夫之上皆两伯之辞也】
　　三月取郓【郓公作运】
　　左传【季武子伐莒取郓莒人告于防楚告于晋曰寻盟未退而鲁伐莒渎齐盟请戮其使乐桓子相赵文子欲求货于叔孙而爲之请使请带焉弗与梁其踁曰货以藩身子何爱焉叔孙曰诸侯之会衞社稷也我以货免鲁必受师是祸之也何衞之爲人之有墙以蔽恶也墙之隙坏谁之咎也衞而恶之吾又甚焉虽怨季孙鲁国何罪叔出季处有自来矣吾又谁怨然鲋也贿弗与不已召使者裂裳帛而与之曰带其褊矣赵孟闻之曰临患不忘国忠也思难不越官信也图国忘死贞也谋主三者义也有是四者又可戮乎乃请诸楚曰鲁虽有罪其执事不辟难畏威而敬命矣子若免之以劝左右可也若子之羣吏处不辟汚出不逃难其何患之有患之所生汚而不治难而不守所由来也能是二者又何患焉不靖其能其谁从之鲁叔孙豹可谓能矣请免之以靖能者子防而赦有罪又赏其贤诸侯其谁不欣焉望楚而归之视远如迩疆埸之邑一彼一此何常之有王伯之令也引其封疆而树之官举之表旗而着之制令过则有刑犹不可壹于是乎虞有三苗夏有观扈商有姺邳周有徐奄自无令王诸侯逐进狎主齐盟其又可壹乎恤大舍小足以爲盟主又焉用之封疆之削何国蔑有主齐盟者谁能辩焉吴濮有衅楚之执事岂其顾盟莒之疆事楚勿与知诸侯无烦不亦可乎莒鲁争郓爲日久矣苟无大害于其社稷可无亢也去烦宥善莫不竞劝子其图之固请诸楚楚人许之乃免叔孙令尹享赵孟赋大明之首章赵孟赋小宛之二章事毕赵孟谓叔向曰令尹自以爲王矣何如对曰王弱令尹彊其可哉虽可不终赵孟曰何故对曰彊以克弱而安之彊不义也不义而彊其毙必速诗曰赫赫宗周襃姒灭之彊不义也令尹爲王必求诸侯晋少懦矣诸侯将往若获诸侯其虐滋甚民弗堪也将何以终夫以彊取不义而克必以爲道道以淫虐弗可久已矣】
　　【观杜注今顿丘衞县案后啓五庶分封于衞是爲五观隋置观城县属魏州元属濮州至今仍之古观国城在县西　扈杜注在始平鄠县今县北有古鄠城属陜西西安府　姺邳杜注二国商诸侯邳今下邳县竹书纪年商外壬元年姺人邳人叛卽此　徐奄杜注二国皆嬴姓案徐偃王爲周所灭后封其子宗爲徐子庄二十六年三国伐徐是也成王伐淮夷遂践奄因以封周公盖周公已封于武王时而成王以奄地益之也今志言曲阜旧城卽古奄地或言奄城在县东二里　濮杜注今建宁郡南有濮夷案晋建宁郡在今云南界杜盖极言其所至也】
　　胡传【不曰伐莒取郓者乗莒乱而取邑故不悉书爲内讳也】
　　集説【杜氏预曰不称将帅将卑师少书取言易也程子曰乘莒之乱而取之故隐避其辞　胡氏宁曰郓莒邑伐国而夺其地者王法所当诛鲁乘莒乱夺其邑故隐避其辞特书取郓尔与书外事词固异也以郓爲国者误矣　家氏翁曰左氏以爲莒之郓无疑不书伐莒爲鲁讳亦以贬也昭公新立岂知爲此皆季氏所爲也盖救台入郓之时欲取而未得至是取之　李氏廉曰书伐莒是以讨贼予鲁也不书伐而书取则收夺而已矣　汪氏克寛曰文十二年城诸及郓实莒鲁争郓之始　湛氏若水曰取郓之事季武子爲之也春秋直书取郓则贪残之心非其有而取之与其君之弱其臣之专且竝着矣钱氏时俊曰此季孙宿伐莒取郓则书法何以异于宣十年归父伐邾归父伐邾犹公命也此专取邑而已】
　　附录左传【夏四月赵孟叔孙豹曹大夫入于郑郑伯兼享之子皮戒赵孟礼终赵孟赋瓠叶子皮遂戒穆叔且告之穆叔曰赵孟欲一献子其从之子皮曰敢乎穆叔曰夫人之所欲也又何不敢及享具五献之笾豆于幕下赵孟辞私于子产曰武请于冢宰矣乃用一献赵孟爲客礼终乃宴穆叔赋鹊巢赵孟曰武不堪也又赋采蘩曰小国爲蘩大国省穑而用之其何实非命子皮赋野有死麕之卒章赵孟赋常棣且曰吾兄弟此以安尨也可使无吠穆叔子皮及曹大夫兴拜举兕爵曰小国赖子知免于戾矣饮酒乐赵孟出曰吾不复此矣　天王使刘定公劳赵孟于颍馆于雒汭刘子曰美哉禹功明徳逺矣微禹吾其鱼乎吾与子弁冕端委以治民临诸侯禹之力也子盍亦远绩禹功而大庇民乎对曰老夫罪戾是惧焉能恤远吾侪偷食朝不谋夕何其长也刘子归以语王曰谚所谓老将知而耄及之者其赵孟之谓乎爲晋正卿以主诸侯而侪于隶人朝不谋夕弃神人矣神怒民叛何以能久赵孟不复年矣神怒不歆其祀民叛不卽其事祀事不从又何以年　叔孙归曾天御季孙以劳之旦及日中不出曾天谓曾阜曰旦及日中吾知罪矣鲁以相忍爲国也忍其外不忍其内焉用之阜曰数月于外一旦于是庸何伤贾而欲赢而恶嚻乎阜谓叔孙曰可以出矣叔孙指楹曰虽恶是其可去乎乃出见之　郑徐吾犯之妹美公孙楚聘之矣公孙黑又使强委禽焉犯惧告子产子产曰是国无政非子之患也唯所欲与犯请于二子请使女择焉皆许之子晳盛饰入布币而出子南戎服入左右射超乗而出女自房观之曰子晳信美矣抑子南夫也夫夫妇妇所谓顺也适子南氏子晳怒旣而櫜甲以见子南欲杀之而取其妻子南知之执戈逐之及冲击之以戈子晳伤而归告大夫曰我好见之不知其有异志也故伤大夫皆谋之子产曰直钧幼贱有罪罪在楚也乃执子南而数之曰国之大节有五女皆奸之畏君之威听其政尊其贵事其长养其亲五者所以爲国也今君在国女用兵焉不畏威也奸国之纪不听政也子晳上大夫女嬖大夫而弗下之不尊贵也幼而不忌不事长也兵其从兄不养亲也君曰余不女忍杀宥女以远勉速行乎无重而罪五月庚辰郑放游楚于吴将行子南子产咨于大叔大叔曰吉不能亢身焉能亢宗彼国政也非私难也子图郑国利则行之又何疑焉周公杀管叔而蔡蔡叔夫岂不爱王室故也吉若获戾子将行之何有于诸游】
　　【雒汭杜注洛水在河南巩县南水曲流爲汭夏书太康五弟须于洛汭卽此也水经注洛水入河之处淸浊异流亦名什谷隋置洛口仓于此】
　　夏秦伯之弟鍼出奔晋【鍼其廉反】
　　左传【秦后子有宠于桓如二君于景其母曰弗去惧选癸夘鍼适晋其车千乘书曰秦伯之弟鍼出奔晋罪秦伯也后子享晋侯造舟于河十里舍车自雍及绛归取酬币终事八反司马侯问焉曰子之车尽于此而已乎对曰此之谓多矣若能少此吾何以得见女叔齐以告公且曰秦公子必归臣闻君子能知其过必有令图令图天所赞也后子见赵孟赵孟曰吾子其曷归对曰鍼惧选于寡君是以在此将待嗣君赵孟曰秦君何如对曰无道赵孟曰亡乎对曰何爲一世无道国未艾也国于天地有与立焉不数世淫弗能毙也赵孟曰天乎对曰有焉赵孟曰其几何对曰鍼闻之国无道而年谷和熟天赞之也鲜不五稔赵孟视防曰朝夕不相及谁能待五后子出而告人曰赵孟将死矣主民翫岁而愒日其与几何】谷梁【诸侯之尊弟兄不得以属通其弟云者亲之也亲而奔之恶也】
　　胡传【书曰弟者罪秦伯也夫后子出奔其父祸之而罪秦伯何也春秋以均爱望人父以能友责人兄父母有爱妾犹没身敬之不衰况兄弟乎兄弟翕而后父母顺矣故不曰公子而特称秦伯之弟云】集说【刘氏敞曰公羊曰秦无大夫仕诸晋也有千乘之国而不能容其母弟故君子谓之出奔也非也如传所说当书曰秦伯放其弟鍼于晋今经言奔何以见秦伯仕之于晋乎所谓秦无大夫者直虚言尔　家氏翁曰以千乘之国而区区母弟车之多伉其君鍼之汰甚矣书秦伯之弟讥秦伯亦贬鍼也其母使之奔亦智矣卒得返国由母贤尔　季氏本曰秦自文宣之世与晋相雠至襄十四年爲晋所伐闭关不出庶几知治内矣然不能以礼亲亲陷弟于罪使适雠国虽鍼有以自致而景公岂爲能正其家者乎】
　　【案秦伯失亲亲之道四传皆罪之而家氏翁以爲兼贬鍼盖惧选而奔非无罪也二说相兼其义乃备】附录左传【郑爲游楚乱故六月丁巳郑伯及其大夫盟于公孙段氏罕虎公孙侨公孙段印段游吉驷带私盟于闺门之外实薰隧公孙黑强与于盟使大史书其名且曰七子子产弗讨】
　　六月丁巳邾子华卒
　　晋荀吴帅师败狄于大卤【卤音鲁大卤公谷作大原　杜注大原晋阳县】左传【晋中行穆子败无终及羣狄于大原崇卒也将战魏舒曰彼徒我车所遇又阨以什共车必克困诸阨又克请皆卒自我始乃毁车以爲行五乘爲三伍荀吴之嬖人不肯卽卒斩以徇爲五陈以相离两于前伍于后专爲右角参爲左角偏爲前拒以诱之狄人笑之未陈而薄之大败之】
  </div>
  <div class="pagination">
   <a href="钦定春秋传说汇纂_page67.html">
    上一页
   </a>
   <span>
    ...
   </span>
   <a href="钦定春秋传说汇纂_page63.html">
    63
   </a>
   <a href="钦定春秋传说汇纂_page64.html">
    64
   </a>
   <a href="钦定春秋传说汇纂_page65.html">
    65
   </a>
   <a href="钦定春秋传说汇纂_page66.html">
    66
   </a>
   <a href="钦定春秋传说汇纂_page67.html">
    67
   </a>
   <span class="current-page">
    68
   </span>
   <a href="钦定春秋传说汇纂_page69.html">
    69
   </a>
   <a href="钦定春秋传说汇纂_page70.html">
    70
   </a>
   <a href="钦定春秋传说汇纂_page71.html">
    71
   </a>
   <a href="钦定春秋传说汇纂_page72.html">
    72
   </a>
   <a href="钦定春秋传说汇纂_page73.html">
    73
   </a>
   <span>
    ...
   </span>
   <a href="钦定春秋传说汇纂_page69.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
