<!DOCTYPE html>
<html>
<head>
    <meta charset="UTF-8">
    <title>春秋辩义 - 第 41 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋辩义 - 第 41 页/共 65 页</h1>
    <div class="content">　　乙酉刺公子偃
　　季孙归而刺偃迁怒也不及鉏鉏幼公不忌也
　　丁亥○简王十二年
　　十有七年○晋厉七齐灵八卫献三蔡景十八郑成十一曹成四陈成二十五杞桓六十三宋平二秦景三楚共十七吴夀梦十二
　　春卫北宫括帅师侵郑
　　左传正月郑子驷侵晋虚滑卫北宫括救晋侵郑至于髙氏
　　熊过氏曰晋命也
　　括公作结
　　夏公防尹子单子晋侯齐侯宋公卫侯曹伯邾人伐郑赵子常曰王人未有书二卿者其以二子防伐何伐郑而郑不服也
　　六月乙酉同盟于柯陵
　　熊过氏曰此王人下盟诸侯之始柯陵郑地赵企明曰周礼天子巡狩则有方岳之盟不巡狩则有殷同之盟谓诸侯既朝见受政事乃退而自相与盟王官之伯临之而巳伯犹不盟况卿士乎二卿奉王命伐郑而不服于是晋有诸侯之事王人与盟此年与鸡泽平丘皆不讳而覇业益不竞矣狄泉不盟王子虎其事宁可得哉
　　髙忠宪曰前此征伐未尝出王官也未尝盟王卿士也去年王官出今年卿士盟三败郑而不服徒为乱而已
　　秋公至自防
　　左传楚子重救郑师于首止诸侯还
　　齐髙无咎出奔莒
　　左传齐庆克通于声孟子与妇人蒙衣乗辇而入于闳鲍牵以告武子召庆克而谓之国子相灵公以防及还闭门而索客孟子诉之曰髙鲍将不纳而立公子角七月刖鲍牵而逐髙无咎无咎奔莒髙弱以卢叛
　　鲍牵以告蒙衣之事得刖于法当书春秋何以不书也凡春秋所书挈其纲耳固必待之传而足也説者泥之而或以书不书过生异义是惑也
　　九月辛丑用郊
　　熊过氏曰鲁之郊其始祈谷于上帝也九月非其时矣辛丑上辛也杜长歴四日也定辛亥朔日也哀辛巳六日也无用中辛者也用者非为农事而以郊礼为之鲁郊不胜书书其尤失礼者而已赵企明不连九月为读顾曰僖公虽请自疑其僣卜之未遽用也成公至此不复卜而直用之前此未尝用也则其説异若以不卜直用则襄七年奚为又卜耶
　　夏公防伐郑传书五月则公于夏之齐矣郊当在啓蛰者也伐郑以前不郊或卜不吉或兵事倥匆至此因归而即郊耳用者凡祭祀赋役皆连用字成文用田赋及此用郊是也
　　晋侯使荀防来乞师
　　冬公防单子晋侯宋公卫侯曹伯齐人邾人伐郑左传冬诸侯伐郑十月庚午围郑
　　姚舜牧氏曰晋三假王命伐郑矣郑卒不服似无可书者春秋屡书于册辞繁而不杀何也当时楚势甚张且挟郑为援睥视中国若无人焉不有晋厉假王灵以薄伐不知其慿陵中国当何如者此虽伐郑不服不犹愈纵彼肆行直入而莫之忌耶所恨者晋厉无徳以服众不能迄成攘楚之功耳然春秋但书晋之伐不书楚之救则其意未尝不与晋也
　　此即夏防之诸侯也前言齐侯此言齐人必齐侯已去而留一微者于行间耳
　　十有一月公至自伐郑
　　左传楚公子申救郑师于汝上十一月诸侯还诸侯虽以楚救还师然十月已围郑矣故以伐郑至也
　　壬申公孙婴齐卒于貍脤
　　公羊传非此月日也曷为以此月日卒之待君命然后卒大夫曷为待君命然后卒大夫前此者婴走之晋公防晋侯将执公婴齐为公请公许之反为大夫归至于貍脤而卒无君命不敢卒大夫公至曰吾固许之反为大夫然后卒之
　　熊过氏曰杜氏长歴十一月无壬申赵伯循以为误是谷梁子曰乃十月也致公而后録臣子公羊以为待君命然后卒大夫陆淳辨疑曰春秋编年月之书一例以先后书之且言卿卒然后公至皆据事实何伤教意二传不逹其文谬误之故遂妄为説刘原父云公叔敖卒于齐彼不待君命卒大夫昭公在外叔孙婼卒亦不待致公而録之其言晣矣
　　左传齐侯使崔杼为大夫使庆克佐之帅师围卢国佐从诸侯围郑以难请而归遂如卢师杀庆克以谷叛齐侯与之盟于徐闗而复之十二月卢降
　　脤公作轸谷作蜃
　　十有二月丁巳朔日有食之
　　邾子貜且卒
　　晋杀其大夫郤锜郤犨郤至
　　左传晋厉公侈多外嬖反自鄢陵欲尽去羣大夫而立其左右胥童以胥克之废也怨郤氏而嬖于厉公郤锜夺夷阳五田五亦嬖于厉公郤犨与长鱼矫争田执而梏之与其父母妻子同一辕既矫亦嬖于厉公栾书怨郤至以其不从已而败楚师也欲废之使楚公子茷告公曰此战也郤至实召寡君以东师之未至也与军师之不具也曰此必败吾因奉孙周以事君公告栾书书曰其有焉不然岂其死之不恤而受敌使乎壬午胥童夷阳五帅甲八百将攻郤氏长鱼矫请无用众公使清沸魋助之抽戈结衽而伪讼者三郤将谋于榭矫以戈杀驹伯苦成叔于其位温季曰逃威也遂趋矫及诸其车以戈杀之皆尸诸朝胥童以甲刼栾书中行偃于朝矫曰不杀二子忧必及君公曰一朝而尸三卿余不忍益也对曰人将忍君髙忠宪曰栾郤自倾危赵氏之后权势日张郤氏二族三卿虽栾氏亦忌之矣故一朝羣怨并兴厉公不道轾听而杀其三卿此自祸之也谁与处矣
　　楚人灭舒庸
　　楚书大夫将矣此公子槖师也其称人何畧之也赵氏以槖师未尝为中国患故书人谬也
　　戊子○简王十三年
　　十有八年○晋厉八弑齐灵九卫献四蔡景十九郑成十二曹成五陈成二十六杞桓六十四宋平三秦景四楚共十八吴夀梦十三
　　春王正月晋杀其大夫胥童
　　左传栾书中行偃杀胥童民不与郤氏胥童道君为乱故书曰晋杀其大夫
　　黄正宪氏曰按胥童既致三郤于死又欲并害书偃于是书偃以私怨执国法杀之故以国书然嬖幸惑主一朝而尸三卿罪难末减何以不去其大夫盖因厉公之弑而重书偃之罪也杀胥童者弑州蒲之渐也不杀胥童恐为厉公耳目而先为难也故长鱼矫曰不杀二子忧必及君则书偃之逆嬖幸习知之矣且郤至之死实自栾书劝行子茷之间构孙周之见罗织文致使无可避又安得以诛三郤之罪尽归胥童而独杀之耶故不去其大夫深罪偃也虽然胥童实大夫故不去大夫黄氏之言亦过矣
　　庚申晋弑其君州蒲
　　厉公之恶与灵公不同灵公一身之恶也厉公社稷之恶也程滑即奉栾书之防固国人欲杀之也张洽氏所谓分其恶于众者是也以国举所以戒为人君而不道者或以栾书即盾滑即穿从赵盾例当书栾书弑其君此又不然栾书不可例赵盾也赵盾非弑君者也以赵盾为弑君者所以教人臣尽忠之道也不书赵盾则盾之罪可辞而其弑不见若栾书身亲为逆明白显著罪不可逃止书栾书则厉公之恶又无以见故以国弑则厉公之恶与国人之罪皆不可逭至程滑为人鹰犬不过犬成济之流不足数矣然则栾书无主名罪不可卸乎夫春秋提挈纲领书法取义而已其事固待传而足也张洽见左传载悼公逐不臣者七人栾书不与遂谓栾书非里克喜比故春秋寛之不知栾书之罪如正其罪不止于逐悼公复国握柄世卿胡可卒动不如归罪于程滑以讫其事已矣当时处法只得如此然欲以此末减栾书则不道甚矣
　　朱子曰晋悼公甚次第他才大叚髙观当初人去周迎他时只十四岁他説几句话便乖便有操有纵才归晋做得便别当时厉公恁地弄得狠当被人撺掇胡乱杀了晋室大叚费力及悼公归来不知如何便被他做得恁地好恰如乆雨积隂忽遇天晴光景便别赫然为之一新问胜桓文否曰尽胜但桓文是白地做起来悼公是见成基址某尝谓晋悼公宇文周武帝周世宗三人之才一般都做得事都是一做便成及才成又便死了不知怎生地
　　齐杀其大夫国佐
　　左传齐为庆氏之难故齐侯使士华免以戈杀国佐于内宫之朝书曰齐杀其大夫国佐弃命专杀以谷叛故也使清人杀国胜庆封为大夫
　　王樵氏曰按是时鲁有侨如齐有庆克然鲁君犹能知侨如之情不从穆姜而去季孟齐灵直为娄猪艾猳之所不快刖鲍牵逐髙无咎既盟国佐而复之而又杀之故弃命专杀以谷叛国佐虽不为无罪而称国以杀罪累上也国胜何罪又杀诸清庆克死未正其讨又秩其子刑赏固如是乎李氏曰此为齐崔庆专国之始事也
　　公如晋
　　左传朝嗣君也
　　夏楚子郑伯伐宋宋鱼石复入于彭城
　　左传郑伯遂防楚子伐宋同伐彭城纳宋鱼石向为人鳞朱向带鱼府焉以三百乗戍之而还宋人患之西鉏吾曰何也若楚人与吾同恶以徳于我吾固事之也不敢贰矣大国无厌鄙我犹憾不然而收吾憎使赞其政以间吾衅亦吾患也今将崇诸侯之奸而披其地以塞夷庚逞奸而携服毒诸侯而惧吴晋吾庸多矣非吾忧也且事晋何为晋必恤之
　　苏氏曰鱼石之复入而先言楚郑之伐以着其纳乱臣也故不言自楚而言复入不言叛者将以乱国非直叛君而已故鱼石栾盈之罪重于赵鞅宋辰也彭城在宋国东二百里许宋地也据彭城可以塞吴晋相通之道王樵氏曰按楚为是举非止纳宋之叛臣其意尤在隔吴晋之道也西鉏吾知之矣是时楚方张而吴亦始大楚庄之世尝盟吴越非直欲服属之亦将争衡于中国而虞其为患于后也而吴人之气不为楚下故晋明年遂兴鄢陵之师大收楚郑吴兴楚之肘下楚气夺矣晋得吴不附楚晋得气矣然用吴牵制楚后实为得算惜不善用之而晋悼之后中国道消遂至以所以长楚者而长吴此非吴之能覇中国而中国诸侯实自为之也
　　公至自晋
　　晋侯使士匄来聘
　　左传且拜朝也君子谓晋于是乎有礼
　　秋杞伯来朝
　　左传公以晋君语之杞伯于是骤朝于晋而请为婚
　　八月邾子来朝
　　筑鹿囿
　　己丑公薨于路寝
　　冬楚人郑人侵宋
　　左传宋华元如晋告急韩献子为政曰欲求得人必先勤之成覇安疆自宋始矣
　　齐桓覇业始于平宋乱晋文覇业始于释宋围悼公覇业又始于彭城救宋
　　晋侯使士鲂来乞师
　　许氏曰悼公复兴覇业而乞师犹循厉公之故事元年而后遂无乞师则召兵而已矣
　　鲂公作彭
　　十有二月仲孙蔑防晋侯宋公卫侯邾子齐崔杼同盟于虚朾
　　左传谋救宋也
　　陈氏传曰崔杼尝奔卫不言归其再见何齐纳以为大夫也齐之祸灵公为之也前年逐髙无咎今年杀国佐而杼当国已而杀髙厚齐无世臣矣于是伐莒伐鲁皆杼帅师焉而后成其弑齐之祸灵公为之也
　　丁未我君成公
　　成公列国本末
　　元年晋侯使瑕嘉平戎于王刘康公徼戎将伐之叔服言不听遂伐茅戎三月败绩于徐吾氏二年鞍之战晋侯使巩朔献齐捷于周王弗见使单襄公辞焉周公楚恶惠襄之偪也且与伯舆争政十二年出奔晋王以周公之难来告晋郤至与周争鄇田曰温吾故也刘单曰襄王劳文公而赐之温狐氏阳氏先处之而后及子若治其故则王官之邑也晋侯使郤至勿敢争十六年晋使郤至献楚防于周晋有沙随之防谋伐郑也于是尹子与焉王臣始防伐也十七年尹与单子两防伐郑季氏反仲遂之政背齐而事晋元年作丘甲与晋侯盟赤棘皆为齐也二年齐以鲁之贰于晋也伐我北鄙故晋鲁卫三国有鞍之战齐师败绩其郤克笑跛之憾特一事耳与齐盟于袁娄而鲁取汶阳田是年鲁防楚人盟于蜀三年从晋伐郑讨宣十二年邲之役也已及晋荀庚卫孙良夫盟五年从晋盟虫牢诸侯谋郑宋公辞以子灵之难六年二卿以晋命侵宋七年从晋救郑盟马陵寻虫牢之盟且莒服故也于是晋力疲于鞍而楚张八年晋使来言汶阳之田归之于齐七年之中一予一夺宜季文子之有私言也以归汶阳之田故诸侯贰于晋晋人惧而九年防于蒲十年从晋伐郑十有一年鲁使叔孙侨如如齐以修前好后有妇姜之逆矣十二年公防晋卫于琐泽説者以为合晋楚之成而未必然十三年从晋伐秦十五年三月从晋防戚执曹伯十一月从晋防吴钟离十六年晋楚有鄢陵之战鲁不至晋故沙随之防不见公叔孙侨如通于穆姜欲逐季孟而取其室乃潜意于晋而执季文子已而归之与晋郤犨有扈之盟归而刺公子偃十七年两从尹单晋侯伐郑同盟柯陵是年公薨十二年十二月仲孙蔑从晋为虚柯之盟以救宋
　　鲁欲叛齐事晋前年晋侯同卫世子臧伐齐至于阳谷是年鲁有北鄙之伐卫孙良夫有新筑之败郤献子又以笑跛之憾故三国誓欲报齐而有鞍之战于是与国佐盟于袁娄鲁取齐汶阳田鞍之赂也先是鲁宣公求好于楚薨不克作好卫人不行使于楚而受盟于晋故楚为阳桥之役以救齐师于蜀鲁人请平十一月蜀之防楚大夫初防盟中国也虫牢马陵二盟齐人与焉八年晋命鲁归汶阳田以嘉与之九年蒲之盟亦与焉是年齐顷公卒十年伐郑十三年伐秦十五年盟戚防钟离十六年之沙随王人三伐郑与十八年虚朾之盟齐无不与矣十七年庆克通声孟子国佐谪之夫人譛逐髙无咎而刖鲍牵国佐杀庆克以谷叛已杀国佐三年正月晋伐郑许恃楚而不事郑是年夏至明年冬郑三伐许郑悼公初立与许灵公讼于晋不胜使公子偃请成于晋五年晋为虫牢之盟郑服也六年楚婴齐伐郑晋栾书救郑是年二月卫孙良夫侵宋秋鲁仲孙蔑侵宋宋以子灵之难不与虫牢故晋令两国伐之夫楚庄逞志于宋国几毙而晋不能救甫盟虫牢又谋再防已令实繁而反多求人乎哉七年晋为马陵之盟以寻虫牢且莒服故也九年为归汶阳之田故诸侯贰于晋晋人惧为蒲之防以寻马陵前年晋栾书侵蔡遂侵楚且侵沈获沈子揖楚人重赂求郑郑伯防楚公子成于邓晋人执郑伯伐郑楚子侵陈救之又伐莒入郓十年晋人伐郑归郑伯是年晋景公卒十一年为晋厉公元年传载宋华元欲合晋楚之成而十二年公防晋侯卫侯于琐泽左传遂以是当之未必然也十三年晋侯以诸侯朝王而伐秦战于麻隧秦师败绩曹宣公卒于师曹负刍杀太子而自立也十五年晋侯为戚之防执曹伯归于京师是年夏楚子伐郑郑子罕亦侵楚取新石十六年楚使公子成以汝隂之田求成于郑楚求郑成毎以重赂其为谋亦狡矣于是郑楚从鄢陵之战楚郑败绩亲集矢于共王之目而中国始足吐气可方城濮乃晋厉无道侥幸获隽而无以居之郑窥其故终不服晋迄明年沙随之防及三防尹单与诸侯伐郑而郑人事楚益坚十七年晋厉公卒而郑更两从楚伐宋也其听侨如之譛而执鲁季孙行父纳鱼石于彭城而登宋叛人及自为计则反自鄢陵欲去羣大夫而用其左右胥童杀三郤书偃杀胥童遂成程滑之弑岂不幸哉十八年楚郑救彭城伐宋晋悼公初立韩献子为政曰成覇安疆自宋始矣于是有虚朾之防宋人辞诸侯而请师以围彭城
　　五年宋公子围龟为质于楚而归华元享之鼓噪出入曰习攻华氏宋公杀之遂不与虫牢之盟六年卫孙良夫鲁仲孙蔑皆侵宋以其辞防晋命也九年鲁伯姬归于宋伯姬贤女也公孙夀纳币三国来媵无不记之以尽其辞焉至十五年而有鱼石之乱荡泽弱公室杀公子肥华元以其不能正为己罪出奔晋鱼石自止华元于河上乃归攻杀荡泽子山鱼石出奔楚十八年郑伯防楚子伐宋彭城纳鱼石向为人鳞朱向带鱼府焉以三百乗戍之而还楚为是举非第登宋叛人其意尤在隔吴晋之道也西鉏吾曰今崇诸侯之奸而披其地以塞夷庚毒诸侯而惧吴晋信哉言夫
　　九年楚伐莒遂入郓盖报晋之伐郑也季氏曰盖为备吴之计也
　　许恃楚而不事郑三年夏郑伐许冬又伐许四年冬又伐许郑伯与许男讼焉子反不能决也五年郑悼公如楚讼不胜执皇戌及子国郑伯归请成于晋十五年许迁于叶
　　六年邾子来朝
　　七年曹伯来朝
　　二年卫侯使孙良夫侵齐与齐师遇败于新筑遂如晋乞师与鲁曹有鞍之战齐师败绩是年卫穆公卒楚郑侵卫故三年晋之伐郑卫亦与焉六年卫孙良夫侵宋晋命也七年卫定公恶孙林父出奔晋而反戚焉十年卫侯之弟黒背侵郑晋命也十二年琐泽之盟宋为合晋楚之成独鲁卫二君徃何哉十四年卫侯如晋晋侯强见孙林父不可定公使郤犨送孙林父而见之是年定公卒十七年卫北宫括侵郑晋命也
　　鲁成公四年杞伯来朝十八年自晋还杞桓公复来朝问晋故公以晋君语之杞伯于是骤朝于晋而请为婚后晋以悼夫人故二十九年合诸侯城杞又使鲁归杞侵田于是杞文公来盟左传书曰子贱之也盖始终称伯杞君自贬其间或称子者鲁人之所卑也然杞自桓公而后稍能自彊既婚于晋世从盟主征伐虽不朝鲁而终春秋六君鲁皆防其不敢侵暴之矣
　　七年吴伐郯季文子曰中国不振旅蛮夷入伐而莫之或恤无吊者也于是吴始见经已吴入州来先是楚子反欲取夏姬巫臣止而自取之子反杀巫臣之族而分其室巫臣自晋使吴通吴于晋以两之一卒适吴舍偏两之一焉与其射御教吴乗车战陈教之叛楚寘其子狐庸焉吴始伐楚伐巢伐徐蛮夷属于楚者吴尽取之子重子反于是乎一嵗七奔命八年叔孙侨如防晋人齐人邾人伐郯以其通吴故也九年蒲之盟将始防吴吴人不至十五年钟离之合始通吴矣十七年舒庸人以楚人之败也道吴人围巢恃吴而不设备楚袭舒庸灭之于是吴与楚争矣
　　成公之狄狄之余也三年晋郤克卫孙良夫伐廧咎如则赤狄之别种也赤狄既灭晋亦无赖于白狄白狄亦知晋之绐我也于是九年同秦人伐晋而晋遂败之十二年狄人间宋之盟以侵晋而不设备秋晋人败狄于交刚以后终襄公无狄患至昭公九年晋荀吴败狄于大卤传言无终羣狄而白狄亦衰自此狄竟不见于经





　　春秋辩义卷十九
<经部,春秋类,春秋辩义>
　　钦定四库全书
　　春秋辩义卷二十　　　　明　卓尔康　撰
　　襄公一
　　己丑○简王十四年崩
　　元年○晋悼公周元年齐灵十年衞献五年蔡景二十年郑成十三年曹成六年陈成二十七年杞桓六十五年宋平四年秦景五年楚共十九年吴寿梦十四年
　　春王正月公即位
　　仲孙蔑防晋栾黡宋华元衞甯殖曹人莒人邾人滕人薛人围宋彭城
　　左传元年春己亥围宋彭城非宋地追书也于是为宋讨鱼石故称宋且不登叛人也谓之宋志彭城降晋晋人以宋五大夫在彭城者归寘诸瓠丘
　　仲孙蔑防诸侯之大夫围宋彭城讨鱼石也鱼石成十五年奔楚十八年复入于彭城盖楚子伐宋取彭城使鱼石守之以逼宋尔説者谓楚子伐取宋邑使宋叛臣守之以逼宋其恶可知也故虽入于楚春秋还系之于宋而实不必然楚取彭城以封鱼石乱道事耳岂遽以彭城与之不必嫌也围彭城者仅一宋华元尔尚有八国不书宋而何若衞石曼姑围戚不言衞矣
　　高忠宪曰楚已取彭城封鱼石戍之三百乘矣曷为系之宋楚不得取之宋鱼石不得受之楚所以抑强夷黜叛臣也
</div>
    <div class="pagination">
<a href="春秋辩义_page40.html">上一页</a><span>...</span><a href="春秋辩义_page36.html">36</a><a href="春秋辩义_page37.html">37</a><a href="春秋辩义_page38.html">38</a><a href="春秋辩义_page39.html">39</a><a href="春秋辩义_page40.html">40</a><span class="current-page">41</span><a href="春秋辩义_page42.html">42</a><a href="春秋辩义_page43.html">43</a><a href="春秋辩义_page44.html">44</a><a href="春秋辩义_page45.html">45</a><a href="春秋辩义_page46.html">46</a><span>...</span><a href="春秋辩义_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
