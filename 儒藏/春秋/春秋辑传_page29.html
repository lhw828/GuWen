<!DOCTYPE html>
<html>
<head>
    <meta charset="UTF-8">
    <title>春秋辑传 - 第 29 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋辑传 - 第 29 页/共 44 页</h1>
    <div class="content">　　郑公子喜帅师伐许
　　左传八月郑子罕伐许败焉戊戌郑伯复伐许庚子入其郛许人平以叔申之封【四年郑公孙申疆许田许人败之不得定其封今许以是所封田求和】　按郑偪许楚困郑以国大小兵力彊弱更相吞噬人理尽矣楚争盟于中国欲诸侯之事已而已非能制其相侵也晋亦视而不问明年许迁于叶无依而依楚襄三年晋荀防伐许犹讨其与楚也悲夫
　　九月侨如以夫人妇姜氏至自齐
　　左传舍族尊夫人也【舍族谓不称叔孙】　谷梁传大夫不以夫人以夫人非正也刺不亲迎也　称妇穆姜尚存赵氏曰书氏传写误増
　　冬十月庚寅卫侯臧卒
　　左传卫侯有疾使孔成子甯惠子【孔成子达之孙】立敬姒【定公妾】之子衎【献公】以为太子冬十月卫定公卒夫人姜氏既哭而息见太子之不哀也不内酌饮叹曰是夫也将不唯卫国之败其必始于未亡人呜呼天祸卫国也夫吾不获鱄【衎之母弟】也使主社稷大夫闻之无不耸惧孙文子自是不敢舍其重器于卫尽置诸戚【孙氏邑】而甚善晋大夫
　　秦伯卒
　　十有五年春王二月葬卫定公
　　三月乙巳仲婴齐卒
　　公羊传仲婴齐者何公孙婴齐也公孙婴齐则曷为谓之仲婴齐为兄后也为兄后则曷为谓之仲婴齐为人后者为之子也为人后者为其子则其称仲何孙以王父字为氏也然则婴齐孰后后归父也归父使于晋而未反何以后之叔仲惠伯傅子赤者也文公死子幼公子遂谓叔仲惠伯曰君幼如之何愿与子虑之叔仲惠伯曰吾子相之老夫抱之何幼君之有公子遂知其不可与谋退而杀叔仲惠伯弑子赤而立宣公宣公死成公幼臧宣叔者相也君死不哭聚诸大夫而问焉曰昔者叔仲惠伯之事孰为之诸大夫皆杂然曰仲氏也其然乎于是遣归父之家然后哭君归父使乎晋还自晋至柽闻君薨家遣墠帷哭君成踊反命于介自是走之齐鲁人徐伤归父之无后也于是使婴齐后之也　谷梁传此公孙也其曰仲何也子由父疏之也　李氏曰以仲遂生而赐氏俾世其卿之説考之则仲固为族无可疑矣故刘曰仲遂受赐为仲氏故子孙称仲氏是也谷梁説尤失之　啖氏曰时有叔肹子公孙婴齐此故称仲以别之二传不知此而妄説
　　癸丑公防晋侯卫侯郑伯曹伯宋世子成齐国佐邾人同盟于戚晋侯执曹伯归于京师【归于公作归之于】
　　左传春防于戚讨曹成公也执而归诸京师书曰晋侯执曹伯不及其民也【恶不及民】凡君不道于其民诸侯讨而执之则曰某人执某侯【称人示众所欲执】不然则否【谓身犯不义者】诸侯将见子臧于王而立之子臧辞曰前志有之曰圣达节次守节下失节为君非吾节也虽不能圣敢失守乎遂逃奔宋　胡传春秋执诸侯者众矣未有执得其罪如此者　张氏曰春秋爵厉公而执曹伯与其讨也然犹不掩曹伯之与盟者以为先执曹伯以令诸侯然后盟之乃尽善也观曹人请君于晋曰若有罪则君列诸防矣由一举措之不当遂开释奸之门岂小失哉
　　公至自防
　　夏六月宋公固卒
　　楚子伐郑
　　左传楚将北师子囊曰新与晋盟而背之无乃不可乎子反曰敌利则进何盟之有楚子侵郑及暴隧遂侵卫及首止郑子罕侵楚取新石【楚邑】栾武子欲报楚韩献子曰无庸使重其罪民将叛之无民孰战
　　秋八月庚辰葬宋共公【共音恭】
　　宋华元出奔晋宋华元自晋归于宋宋杀其大夫山宋鱼石出奔楚
　　左传秋八月葬宋共公于是华元为右师鱼石为左师荡泽为司马华喜【督孙】为司徒公孙师【庄公孙】为司城向为人为大司冦鳞朱为少司冦【鳞矔孙】向带为大宰鱼府为少宰荡泽弱公室【轻公室以为弱】杀公子肥【文公子】华元曰我为右师君臣之训师所司也今公室卑而不能正吾罪大矣不能治官敢赖宠乎乃出奔晋二华戴族也【华元华喜】司城庄族也六官者皆桓族也【鱼石荡泽向为人鳞朱向带鱼府皆出桓公】鱼石将止华元鱼府曰右师反必讨是无桓氏也【恐并及六族】鱼石曰右师苟获反虽许之讨必不敢【言畏桓族强】且多大功国人与之不反惧桓氏之无祀于宋也右师讨犹有戍在【向戍桓公曽孙言其贤华元必不讨】桓氏虽亡必偏【偏不尽也】鱼石自止华元于河上请讨许之乃反使华喜公孙师帅国人攻荡氏杀子山书曰宋杀大夫山言背其族也【荡氏宋公族还害公室故去族以示其罪】鱼石向为人鳞朱向带鱼府出舍于睢上【水名】华元使止之不可冬十月华元自止之不可乃反【五子不止华元还】鱼府曰今不从不得入矣右师视速而言疾有异志焉若不我纳今将驰矣登丘而望之则驰骋而从之【五子亦骋而从华元】则决睢澨【水涯】闭门登陴矣左师二司冦二宰遂出奔楚【四大夫不书独鱼石告】华元使向戍为左师老佐【戴公五世孙】为司马乐裔为司冦以靖国人　赵氏曰按经文云奔晋又云自晋归于宋传云鱼石自止华元于河上请讨许之乃反且鱼石自请讨荡泽则是处无过之地既讨之后何事鱼石又奔假如鱼石为与荡氏同族慙而自去则是知耻之人后不应却入彭城为乱考之事理无非乖缪鱼石直与荡泽同恶耳又左氏云华元自止之不可乃反按国乱用兵相攻是仇敌也如何自止之乎　何氏曰不复省文再出宋华元者宋公卒子幼华元以忧国为大夫山所谮出奔晋晋人理其罪宋人反华元诛山言归者明出入无恶大夫山不氏者贬之明以谮华元故鱼石与山有亲恐见及故奔楚　李氏曰何氏此説近事情如左氏説则鱼石亦自知其罪又知华元之有大功宁自奔而反华元华元又立向戍以存桓氏矣何至后来鱼石亲为乱首直入彭城以披宋乎诛有罪而称国以杀者陈氏云不氏所以别其非无罪也以不氏见其罪则称国者有司法守之词也
　　附左传晋三郤害伯宗谮而杀之及栾弗忌【晋贤大夫】伯州犂奔楚【伯宗子】韩献子曰郤氏其不免乎善人天地之纪也而骤絶之不亡何待【既杀伯宗又及弗忌故曰骤也】初伯宗每朝其妻必戒之曰盗憎主人民恶其上子好直言必及于难
　　冬十有一月叔孙侨如防晋士燮齐高无咎宋华元卫孙林父郑公子防邾人防吴于钟离【咎其九反防音秋此防吴之始亦晋大夫与诸侯之大夫为防之始】
　　左传十一月防吴钟离始通吴也　公羊传曷为殊防吴外吴也春秋内其国而外诸夏内诸夏而外夷狄王者欲一乎天下曷为以外内之辞言之言自近者始也　杜氏曰钟离楚邑淮南县　胡传吴以号举夷之也防而殊防外之也殊防有二义防王世子于首止尊王室也防吴于钟离于柤于向贱夷狄也陈氏曰于是大夫自为防矣　孙氏曰诸侯大夫
　　不敢致吴子也吴子在钟离故相与防吴子于钟离尔　赵氏曰公谷皆曰再言防外吴按实再防依实书之何外吴之有徒为烦迂耳　按先儒因再书防而生外吴之説其实诸国之大夫先相约集而后防吴于钟离春秋据事直书耳若曰外吴独不外楚乎防楚何以不殊也赵氏谓再防亦非只一防也
　　许迁于叶【舒涉反】
　　左传许灵公畏偪于郑请迁于楚辛丑楚公子申迁许于叶　谷梁传迁者犹得其国家以往者也其地许复见也　按许此年迁叶昭九年迁夷十八年迁白羽定四年迁容城皆避郑也又二年卒灭于郑杜氏曰许畏郑南依楚故以自迁为文叶今南阳叶县
　　十有六年春王正月雨木氷
　　公羊传雨木氷者何雨而木氷也何以书记异也谷梁传雨而木氷也志异也传曰根枝折　杜氏曰记寒过节氷封着树　何氏曰木者少阳幼君大臣之象氷者凝隂兵之类也氷胁木者君臣将执于兵之征也　朱子曰上温故雨而不雪下冷故着木而氷
　　附左传楚子自武城使公子成以汝隂之田【汝水之南近郑地】求成于郑郑叛晋子驷从楚子盟于武城
　　夏四月辛未滕子卒
　　郑公子喜帅师侵宋
　　左传郑子罕伐宋宋将鉏乐惧败诸汋【音酌】陂【败郑师也乐惧戴公六世孙将鉏乐氏族】退舍于夫渠不儆郑人覆之败诸汋陵获将鉏乐惧宋恃胜也【汋陂夫渠汋陵皆宋地】
　　附左传卫侯伐郑至于鸣鴈为晋故也【鸣鴈在陈留雍丘县西北】
　　六月丙寅朔日有食之
　　晋侯使栾黡来乞师【黡于斩反一于玷反】
　　左传晋侯将伐郑范文子曰若逞吾愿诸侯皆叛晋可以逞若唯郑叛晋国之忧可立俟也栾武子曰不可以当吾世而失诸侯必伐郑乃兴师栾书将中军士燮佐之【代荀庚】郤锜将上军【代士燮】荀偃佐之【代郤锜偃荀庚子】韩厥将下军郤至佐新军荀防居守【荀防下军佐于是郤犨代赵旃将新军新上下军罢矣】郤犨如卫遂如齐皆乞师焉栾黡来乞师
　　甲午晦晋侯及楚子郑伯战于鄢陵楚子郑师败绩【鄢音偃】
　　左传戊寅晋师起郑人闻有晋师使告于楚楚子救郑司马将中军【子反】令尹将左【子重】右尹子辛将右【公子壬夫】五月晋师济河闻楚师将至范文子欲反曰我伪逃楚可以纾忧夫合诸侯非吾所能也以遗能者我若羣臣辑睦以事君多矣武子曰不可六月晋楚遇于鄢陵范文子不欲战郤至曰韩之战惠公不振旅【众散败也】箕之役先轸不反命【死于狄也】邲之师荀伯【林父】不复从皆晋之耻也子亦见先君之事矣今我辟楚又益耻也文子曰吾先君之亟战也有故秦狄齐楚皆彊不尽力子孙将弱今三彊服矣敌楚而已唯圣人能外内无患自非圣人外宁必有内忧盍释楚以为外惧乎甲午晦楚晨压晋军而陈栾书曰楚师轻窕固垒而待之三日必退退而击之必获胜焉郤至曰楚有六间不可失也其二卿相恶【子重子反】王卒以旧【罢老不代】郑陈而不整蛮军而不陈陈不违晦【晦月终隂之尽故兵家以为忌】左陈而嚣【喧哗也】合而加嚣各顾其后莫有鬭心旧不必良以犯天忌我必克之楚子登巢车以望晋军【巢车车上为橹】子重使大宰伯州犂【晋伯宗子前年奔楚】侍于王后王曰骋而左右何也曰召军吏也皆聚于中军矣曰合谋也张幕矣曰防卜于先君也彻幕矣曰将发命也甚嚣且尘上矣曰将塞井夷灶而为行也皆乘矣左右执兵而下矣曰听誓也【左将帅右车右】战乎曰未可知也乘而左右皆下矣曰战祷也伯州犂以公卒告王苗贲皇【楚鬬椒子宣四年奔晋】在晋侯之侧亦以王卒告苗贲皇言于晋侯曰楚之良在于中军王族而已请分良以击其左右而三军萃于王卒必大败之吕锜【魏锜】梦射月中之退入于泥占之曰姬姓日也异姓月也必楚王也射而中之退入于泥亦必死矣及战射共王中目王召养由基【楚之善射者】与之两矢使射吕锜中项伏弢【他刀反弓衣】以一矢复命旦而战见星未已子反命军吏察夷伤补卒乘缮甲兵展车马鸡鸣而食唯命是听晋人患之苗贲皇徇曰搜乘补卒秣马利兵修陈固列蓐食申祷明日复战乃逸楚囚王闻之召子反谋谷阳竖【子反内竖】献饮于子反子反醉而不能见王曰天败楚也夫余不可以待乃宵遁晋入楚军三日谷范文子立于戎马之前曰君幼诸臣不佞何以及此君其戒之　公羊传败者称师楚何以不称师王痍也王痍者何伤乎矢也　谷梁传日事遇晦曰晦楚不言师君重于师也　杜氏曰楚师未大崩楚子伤目而退故曰楚子败绩鄢陵郑地今属颍州郡　何氏曰凡举师败绩为重众今亲伤人君当举伤君为重今按楚子败绩不言师君重于师也之战宋公伤股不书宋公败者之师亦大崩而鄢陵楚师未大崩也凡君将不言帅师以君重于师也战陈以师相敌死亡既多举师为重矣若君将被杀获则既书师败又书杀获韩之战获晋侯大棘之战获华元鸡父之败胡沈之君灭是也　按中国胜楚者城濮鄢陵二战而已城濮之胜文公之治国训武经营有年一战而霸犹且不喜而忧知一胜之未可恃也厉公鄢陵之捷岂其成谋不愆于素哉亦幸而已一胜之后无以居之反不为晋国之福也范文子葢知之矣
　　楚杀其大夫公子侧
　　左传楚师还及瑕【楚地】王使谓子反曰先大夫之覆师徒者君不在子无以为过不谷之罪也子反再拜稽首曰君赐臣死死且不朽【王引过亦所以责子反也】臣之卒实奔臣之罪也子重使谓子反曰初陨师徒者而亦闻之矣盍图之对曰虽微先大夫有之大夫命侧侧敢不义【言以义命已不敢不受】侧亡君师敢忘其死王使止之弗及而卒
　　秋公防晋侯齐侯卫侯宋华元邾人于沙随不见公左传战之日齐国佐高无咎【高固子】至于师卫侯出于卫公出于坏隤【鲁邑隤徒回反】宣伯通于穆姜【成公母】欲去季孟而取其室将行穆姜送公而使逐二子公以晋难告曰请反而听命姜怒公子偃公子鉏趋过【二子公庶弟】指之曰女不可是皆君也公待于坏隤申宫儆备设守而后行是以后使孟献子守于公宫秋防于沙随谋伐郑也宣伯使告郤犨曰鲁卫待于坏隤以待胜者郤犨将新军且为公族大夫以主东诸侯取货于宣伯而诉公于晋侯晋侯不见公　杜氏曰沙随宋地梁国宁陵县北有沙随亭　唐陈氏曰公不及鄢陵之战宣伯诬于晋晋侯不察是罪不在公故直书不讳
　　公至自防
　　附左传曹人请于晋曰自我先君宣公即世国人曰若之何忧犹未弭而又讨我寡君以亡曹国社稷之镇公子【谓子臧奔宋】是大泯曹也先君无乃有罪乎若有罪则君列诸防矣君唯不遗德刑以伯诸侯岂独遗诸敝邑敢私布之
　　公防尹子晋侯齐国佐邾人伐郑【王臣始防伐】
　　左传公防尹武公及诸侯伐郑将行姜又命公如初公又申守而行诸侯之师次于郑西我师次于督【郑东地】不敢过郑子叔声伯使叔孙豹【侨如弟】请逆于晋师【侨如于是遂作乱豹因奔齐】为食于郑郊师逆以至【声伯戒叔孙以必须所逆晋师至乃食】声伯四日不食以待之食使者而后食【使者豹之介】诸侯迁于制田【荥阳宛陵县东有制泽】知武子【荀防】佐下军以诸侯之师侵陈至于鸣鹿【陈国武平县西南有鹿邑】遂侵蔡【侵陈蔡不书公不与】未反诸侯迁于颍上戊午郑子罕宵军之宋齐卫皆失军【将主与军相失】　杜氏曰尹子王卿士子爵宋卫不书后也　高氏曰晋为曹伯请于天子因假王命以再伐郑　家氏曰春秋于尹氏之卒与立子朝以朝奔走皆书氏以着世卿之讥于盟防侵伐称尹子则指其人而正其爵　陈氏曰春秋不以诸侯用王师阳处父之救江王叔桓公不书前年伐秦之役刘子成子犹不书也于是初以尹子与齐国佐邾人序
　　曹伯归自京师
　　左传曹人复请于晋晋侯谓子臧反吾归而君子臧反【自宋反】曹伯归子臧尽致其邑与卿而不出　胡传曹伯不名其位未尝絶也　啖氏曰诸侯在他国则是失地之君故反国则名之今曹伯在京师而王不黜之是不失国故不名也
　　九月晋人执季孙行父舍之于苕丘【舍如字苕音条公作招章遥上饶二反】
　　左传宣伯使告郤犨曰鲁之有季孟犹晋之有栾范也政令于是乎成今其谋曰晋政多门不可从也宁事齐楚有亡而已蔑从晋矣若欲得志于鲁请止行父而杀之我毙蔑也【献子时守公宫】而事晋蔑有贰矣鲁不贰小国必睦不然归必叛矣九月晋人执季文子于苕丘公还待于郓【鲁西邑】使子叔声伯请季孙于晋郤犨曰苟去仲孙蔑而止季孙行父吾与子国亲于公室对曰侨如之情子必闻之矣【侨如欲去季孟而取其室】若去蔑与行父是大弃鲁国而罪寡君也若犹不弃而惠徼周公之福使寡君得事晋君则夫二人者鲁国社稷之臣也若朝亡之鲁必夕亡以鲁之密迩仇雠【谓齐楚】亡而为雠治之何及郤犨曰吾为子请邑对曰婴齐鲁之常也敢介大国以求厚焉承寡君之命以请若得所请吾子之赐多矣又何求范文子谓栾武子曰季孙于鲁相二君矣【宣成】妾不衣帛马不食粟可不谓忠乎信谗慝而弃忠良若诸侯何子叔婴齐奉君命无私谋国家不贰图其身不忘其君若虚其请是弃善人也子其图之乃许鲁平赦季孙　杜氏曰苕丘晋地舍之于苕丘明不以归不称行人非使人程子曰置之于苕丘也
　　冬十月乙亥叔孙侨如出奔齐
　　左传冬十月出叔孙侨如而盟之【诸大夫共盟以侨如为戒】侨如奔齐
　　十有二月乙丑季孙行父及晋郤犨盟于扈
　　左传十二月季孙及郤犨盟于扈归刺公子偃召叔孙豹于齐而立之
　　公至自防
　　郑康成曰伐而致防于伐事不成　啖氏曰有不致本事者葢本事非功也
　　附左传齐声孟子【灵公母】通侨如使立于高国之间【位比二卿】侨如曰不可以再罪奔卫亦间于卿
　　乙酉刺公子偃
　　谷梁云先刺后名杀无罪也啖氏曰偃直书刺者有罪当杀也　按穆姜怒成公指偃与鉏而谓之曰女不可是皆君也事止如是则偃无罪据经则上书侨如奔齐下书刺公子偃则偃葢为侨如所累不止于穆姜之一言矣然使偃有罪必不能大于侨如介弟之亲纵有大故而情有可原者犹有议亲之辟况罪状未明者乎今也出侨如而刺偃难言乎诛当其罪矣
　　十有七年春卫北宫括帅师侵郑【括公作结】
　　左传春王正月郑子驷侵晋虚滑【晋二邑滑故滑国为秦所灭时属晋后属周　按郑侵晋恐无此事】卫北宫括救晋侵郑至于高氏【在阳翟县西南】
　　夏公防尹子单子晋侯齐侯宋公卫侯曹伯邾人伐郑左传夏五月郑太子髠顽侯獳【郑大夫】为质于楚楚公子成公子寅戌郑公防尹武公单襄公及诸侯伐郑自戏童至于曲洧【今新汲县治曲洧城临洧水】　杜氏曰晋为兵主而先尹单尊王命也
　　六月乙酉同盟于柯陵
　　左传寻戚之盟也　谷梁传柯陵之盟谋复伐郑也陆氏曰不重言诸侯讥尹单与盟　赵氏曰齐晋
　　之盛天子之大夫防而不盟尊周也柯陵之防尹单始与诸侯之盟自是习以为常非礼也　薛氏曰前此征伐未尝出王官也未尝盟卿士也去年王官出今年卿士盟三伐郑而郑不服无益于事徒以为乱而巳
　　秋公至自防
　　左传楚子重救郑师于首止诸侯还　不以伐致而以防致谷梁所谓二事偶则以后事致是也于此乃又曰不至自伐郑者公不周【信也】乎伐郑也自违前例
　　齐高无咎出奔莒
　　左传齐庆克【庆封父】通于声孟子与妇人蒙衣乘辇而入于闳【蒙衣亦为妇人服与妇人相冒闳巷门】鲍牵见之【叔牙曽孙】以告国武子武子召庆克而谓之庆克久不出【惭卧于家】而告夫人曰国子谪我国子相灵公以防高鲍处守【高无咎鲍牵】及还将至闭门而索客【搜索备奸人】孟子诉之曰高鲍将不纳君而立公子角【顷公子】国人知之秋七月壬寅刖鲍牵而逐高无咎无咎奔莒高弱【无咎子】以卢【高氏邑】叛齐人来召鲍国【牵之弟文子】而立之初鲍国去鲍氏而来为施孝叔臣鲍国相施氏忠故齐人取以为鲍氏后
　　九月辛丑用郊
　　公羊传用者何用者不宜用也九月非所用郊也【周之九月夏之七月天气上升地气下降又非郊时】然则郊曷用郊用正月上辛【三王之郊一用夏正】　谷梁传夏之始可以承春以秋之末承春之始葢不可矣九月用郊用者不宜用也宫室不设不可以祭衣服不修不可以祭车马器械不备不可以祭有司一人不备其职不可以祭祭者荐其时也荐其敬也荐其美也非享味也　吴氏曰九月乃夏时建申之月不卜日不卜牲而强用其礼故曰用非时之甚不敬之大也　或曰惧卜而不从始不卜而直用之故书曰用郊
　　晋侯使荀防来乞师
　　冬公防单子晋侯宋公卫侯曹伯齐人邾人伐郑左传冬诸侯伐郑十月庚午围郑
　　十有一月公至自伐郑
　　左传楚公子申救郑师于汝上十一月诸侯还　杜氏曰不书围畏楚救不成围而还　按夏伐郑楚师至而诸侯还冬伐郑楚师至而诸侯还晋自鄢陵之役兵威非不振而若此者君臣骄泰已甚无真忧诸夏之意直以兵为戏耳动以示威退以保胜
　　壬申公孙婴齐卒于貍脤【貍力之反胗市轸反公作轸谷作蜃】
　　公羊传非此月日也曷为以此月日卒之【据下丁巳朔知壬申在十月】待君命然后卒大夫前此者婴齐走之晋公防晋侯将执公婴齐为公请公许之反为大夫归至于貍轸而卒公至曰吾固许之反为大夫然后卒之谷梁传十一月无壬申壬申乃十月也致公而后録臣子之义也【言婴齐实以十月壬申日卒而公以十一月还先致公而后録其卒故壬申在十一月下】其地未逾竟也　杜氏曰十一月无壬申日误也貍脤阙　陆氏曰春秋编年月之书一例以先后书之言卿卒后言公至皆据实事何伤教意二传不达文有谬误之理遂妄説耳
　　附左传齐侯使崔杼为大夫使庆克佐之帅师围卢【讨高弱】国佐从诸侯围郑以难请而归遂如卢师杀庆克以谷叛齐侯与之盟于徐关而复之十二月卢降使国胜【国佐子】告难于晋【以高氏难告】待命于清【清阳平乐县是齐欲讨国佐故留其子于外】
　　十有二月丁巳朔日有食之
　　邾子貜且卒【貜俱缚反且子余反】
　　定公也在位四十年子牼嗣是为宣公
　　晋杀其大夫郤锜郤犨郤至
　　左传晋厉公侈多外嬖【外嬖爱幸大夫】反自鄢陵欲尽去羣大夫而立其左右胥童【克之子】以胥克之废也怨郤氏【宣八年郤缺废胥克】而嬖于厉公郤锜夺夷阳五田五亦嬖于厉公郤犨与长鱼矫争田执而牿之与其父母妻子同一辕【系之车辕】既矫亦嬖于厉公栾书怨郤至以其不从已而败楚师也欲废之【鄢陵战栾书欲固垒郤至言楚有六间以取胜也】使楚公子茷告公曰此战也郤至实召寡君【鄢陵战晋囚公子茷以归】以东师之未至也【齐鲁卫之师】与军帅之不具也曰此必败【荀防佐下军居守郤犨将新军乞师故言不具】吾因奉孙周以事君【孙周晋襄公曽孙悼公君楚王也】公告栾书书曰其有焉不然岂其死之不恤而受敌使乎【鄢陵战时楚子问郤至以弓】君盍尝【试也】使诸周而察之郤至聘于周栾书使孙周见之公使觇之信遂怨郤至厉公田与妇人先杀而饮酒后使大夫杀郤至奉豕【进之于公】寺人孟张夺之郤至射而杀之公曰季子欺余厉公将作难胥童曰必先三郤族大多怨去大族不偪敌多怨有庸公曰然郤氏闻之郤锜欲攻公曰虽死君必危郤至曰人所以立信知勇也信不叛君知不害民勇不作乱失兹三者其谁与我死而多怨将安用之君实有臣而杀之其谓君何我之有罪吾死后矣若杀不辜将失其民欲安得乎待命而已受君之禄是以聚党有党而争命【争死命】罪孰大焉壬午胥童夷阳五帅甲八百【八百人】将攻郤氏长鱼矫请无用众公使清沸魋【徒回反】助之【亦嬖人】抽戈结衽【衽裳际】而伪讼者【伪与清沸魋讼】三郤将谋于榭【榭讲武堂】矫以戈杀驹伯【郤锜】苦成叔【郤犨】于其位温季【郤至】曰逃威也矫及诸其车以戈杀之皆尸诸朝胥童以甲劫栾书中行偃于朝矫曰不杀二子忧必及君公曰一朝而尸三卿余不忍益也对曰人将忍君臣闻乱在外为奸在内为轨御奸以德御轨以刑不施而杀不可谓德臣偪而不讨不可谓刑德刑不立奸轨并至臣请行遂出奔狄公使辞于二子曰寡人有讨于郤氏郤氏既伏其辜矣大夫无辱【胥童劫而执之故云辱】其复职位皆再拜稽首曰君讨有罪而免臣于死君之惠也二臣虽死敢忘君德乃皆归公使胥童为卿公游于匠丽氏【嬖大夫家】栾书中行偃遂执公焉召士匄士匄辞召韩厥韩厥辞曰昔吾畜于赵氏【少为赵盾所养】孟姬之谗【在八年】吾能违兵【晋将讨赵氏而厥去其兵示不与党言此者明已无所偏助】古人有言曰杀老牛莫之敢尸而况君乎二三子不能事君焉用厥也　张氏曰郤氏虽多怨既为大夫则君之股肱也厉公不正其有罪无罪而用嬖幸胥童长鱼矫之计一朝杀三卿又劫栾书中行偃能无及乎此春秋所以列书而深罪之也
　　楚人灭舒庸
　　左传舒庸人以楚师之败也道吴人围巢伐驾围厘虺【巢驾厘虺楚四邑】遂恃吴而不设备楚公子橐师袭舒庸灭之　任公辅曰舒庸东夷偃姓之国地谱庐州城下舒成　薛氏曰舒庸舒之别种也诗曰荆舒是惩则荆舒之国皆非一种也春秋之始荆舒皆以名见舒庸舒蓼舒鸠之灭荆舒一于楚矣
　　十有八年春王正月晋杀其大夫胥童
　　左传栾书中行偃杀胥童【杜氏曰以其劫已故】民不与郤氏胥童道君为乱故皆书曰晋杀其大夫　杜氏曰厉公以私欲杀三郤而三郤死不以无罪书书偃以家怨害胥童而胥童受国讨文明郤氏失民胥童道乱宜其为国戮
　　庚申晋弑其君州蒲
　　左传春王正月晋栾书中行偃使程滑弑厉公【程滑晋大夫　此与赵穿何异】葬之于翼东门之外以车一乘使荀防士鲂逆周子于京师而立之生十四年矣大夫逆于清原周子曰孤始愿不及此虽及此岂非天乎抑人之求君使出命也立而不从将安用君二三子用我今日否亦今日共而从君神之所福也对曰羣臣之愿也敢不唯命是听庚午盟而入馆于伯子同氏辛巳朝于武宫【武公曲沃始命君】逐不臣者七人周子有兄而无慧不能辨菽麦故不可立　问胡氏传栾书弑晋厉公事其意若许栾书之弑何也朱子曰旧亦尝疑之后见文定之甥范伯达而问焉伯达曰文定之意葢以为栾书执国之政而厉公无道如此亦不得坐视为书之计厉公可废而不可弑也张洽言传中全不见此意曰然文定既以为当如此作传虽不可明言岂不可防示其意乎今异数百言而其意絶不可晓是亦拙于传经者也　张洽曰闻之师曰称国以弑者众弑其君之辞也孟子论贵戚之卿曰君有大过则谏反覆之而不听则易位厉公之过大矣昵用小人杀戮无辜举朝诸卿不保首领书偃晋之世臣以社稷为心可以行易位之权而程滑遽弑之故称国以弑而不言二臣分其恶于众也悼公逐不臣者七人而不诛书偃正以非里克甯喜之比故也　啖氏曰凡他国公子簒大夫弑必书名【若州吁宋督之类】志罪也称国以弑自大臣也【州蒲之类凡四】君有道则大臣称名卑者称盗君无道则大臣称国卑者称人　今按弑君未有不书其贼之主名者其不书者非史阙文则当阙疑未易率然立説也书人者三宋人弑其君杵臼齐人弑其君商人莒人弑其君密州也书盗者一盗杀蔡侯申是也书阍者一阍弑吴子余蔡是也称国者四莒弑其君庶其晋弑其君州蒲吴弑其君僚薛弑其君比也阍不称名姓阍不得齐于人不称其君阍不得君其君也杀蔡侯申者公孙翩也非微者而书盗此则费于説矣宋昭公无道国人杀之正其弑名而书宋人见失众也弑齐商人者邴歜阎职也微而书人且商人无道不足録其主名也莒子密州虐国人弑之与宋昭公同莒弑其君庶其事亦与此同但省人字耳吴僚据左氏则公子光使专诸弑之也而称国此则又费乎説矣薛弑其君比胡氏曰称国以弑者当国大臣之罪也孙复以为举国之众皆可诛非矣三晋有国半天下若皆可诛刀锯不亦滥乎颍川常秩曰孙复之于春秋动辄有罪葢商鞅之法耳按此论薛比之弑者亦即所以论晋州蒲之弑者也啖子之説固已如此矣理之长者也可无议矣若张洽氏之説恐未得圣经之意也自谓闻之师恐亦未必朱子之意也朱子固又尝谓晋之文下漏栾书二字矣拘于守文而敢于立説者不若阙文阙疑之为尊经也　陈氏曰弑不言故比事而见晋杀其大夫郤锜郤犨郤至晋杀其大夫胥童晋弑其君州蒲蔡杀其大夫公子驷蔡放其大夫公孙猎盗杀蔡侯申春秋书弑未有详于此者也　或曰厉公无道贵戚之卿不可坐视然可废而不可弑也信斯言也使书偃废之则无罪矣乎曰不然孟子曰有伊尹之志则可书偃何人哉　杀赵同赵括谓其将为乱也栾郤为征杀三郤谓其召楚师而欲奉孙周以事楚也栾书征其有焉　或曰栾书中行偃执厉公杀胥童使程滑弑厉公使其果有之也悼公逐不臣者七人而不诛书偃何也曰事难质言矣然悼公清原告大夫之言曰人之求君使出命也立而不从将安用君二三子用我今日否亦今日共而从君神之所福也斯固已指诸臣之无君矣使书偃心迹素顺而悼公有是言乎且盟而后入无疑又焉用盟乎逐不臣者如夷阳五之属致厉公之乱者耳若厉公之贼则未易讨也故不得不且置之然其事难质言矣
　　齐杀其大夫国佐
　　左传齐为庆氏之难故【前年国佐杀庆克】甲申晦齐侯使士华免【齐大夫】以戈杀国佐于内宫之朝【内宫夫人宫】师逃于夫人之宫【伏兵内宫恐不胜】书曰齐杀其大夫国佐弃命专杀以谷叛故也使清人杀国胜国弱来奔【弱胜弟】王湫【国佐党】奔莱庆封为大夫庆佐为司冦【皆庆克子】既齐侯反国弱使嗣国氏礼也　按是时鲁有侨如齐有庆克然鲁君犹能知侨如之情不听穆姜去季孟之命齐灵直为娄猪艾豭之所不快刖鲍牵逐高无咎既盟国佐而复之而又杀之故弃命专杀以谷叛国佐虽不为无罪而称国以杀罪累上也国胜何罪又杀诸清庆克死未正其讨又秩其子刑赏如是宜乎庆封稔祸政归陈氏其效岂不明哉
　　附左传二月乙酉朔晋悼公即位于朝【朝庙五日而即位也厉公弑絶故悼公不以嗣子居丧】始命百官施舍己责【施恩惠舍劳役止逋贵】逮鳏寡【恩及微】振废滞【起旧德】匡乏困救灾患【匡亦救也】禁淫慝薄赋敛宥罪戾节器用时用民【使民以时】欲无犯时【不纵私欲】使魏相【锜子】士鲂【防子】魏颉【颗子】赵武为卿荀家荀防栾黡韩无忌【厥子】为公族大夫使士渥浊【士贞子】为太傅右行辛为司空【辛将右行因以为氏】弁纠御戎【弁纠栾纠也】荀宾为右卿无共御立军尉以摄之【省卿戎御令军尉摄御而已】祁奚为中军尉羊舌职佐之魏绛【犨子】为司马张老为候奄铎遏冦为上军尉籍偃【谈父】为之司马程郑【荀氏别族】为乘马御【乘车之仆】凡六官之长皆民誉也
　　公如晋
　　左传朝嗣君也
　　夏楚子郑伯伐宋宋鱼石复入于彭城
　　左传夏六月郑伯防楚子伐宋同伐彭城纳宋鱼石向为人鳞朱向带鱼府焉以三百乘戍之而还书曰复入凡去其国国逆而立之曰入【谓本无位绍继而立】复其位曰复归【亦国逆】诸侯纳之曰归以恶曰复入　胡传此伐宋以纳鱼石其不曰纳宋鱼石于彭城何也刘敞曰不与纳也诸侯失国诸侯纳之正也诸侯世也大夫失位诸侯纳之非正也大夫不世也诸侯托于诸侯礼也大夫托于诸侯非礼也其言复入者已絶而复入恶之甚者宋鱼石晋栾盈是矣　汪氏曰诸侯失国而诸侯纳之春秋皆不书惟书纳顿子纳北燕伯讥纳者之非正也况纳大夫乎楚庄纳宁行父于陈使之复为大夫春秋犹非之况纳叛臣而据地以逼其君乎书伐书复入而不言纳见鱼石之复入由楚郑之伐也　苏氏曰鱼石之书复入而先言楚郑之伐以着其纳乱臣也故不言自楚而言复入不言叛者将以乱国非直叛君而已故鱼石栾盈之罪重于赵鞅宋辰也　陈氏曰奔大夫复不书庄闵以上有书归若入者矣则皆不书奔者也奔而言归自卫元咺始咺讼其君者也虽然归犹言自也若宋鱼石晋栾盈是贼而已矣故鱼石不言自楚栾盈不言自齐　刘氏曰左氏归入之例事与例合者少与例违者多　左传宋人患之西鉏吾【宋大夫】曰若楚人与吾同恶以德于我【恶谓鱼石】吾固事之今将崇诸侯之奸而披其地【崇长也披分也】以塞夷庚【夷庚吴晋往来之要道】逞奸【封鱼石为快奸】而携服【诸侯见楚助贼服者皆携矣】毒诸侯而惧吴晋【隔吴晋之道故惧】吾庸多矣非吾忧也且事晋何为【言平日事晋何为正欲其患难相恤】晋必恤之　按楚之为是举非直纳宋之叛臣其意尤在隔吴晋之道也晋之通吴葢惧吴楚之合为患于中国也葢是时楚方张而吴亦始大楚庄之世尝盟吴越非直欲服属之亦以已争衡于中国而虞其为患于后也而吴人之气不为楚下故晋用申公巫臣之计因而离之教之乘车教之叛楚【楚欲合吴巫臣素知其情故因而行策于晋】吴楚争强中国之利也吴既通晋明年遂兴鄢陵之师大败楚郑吴兴楚之肘也楚气夺矣晋得吴不附楚晋得气矣夫晋齐诸国不但中夏礼义声名文物之所在亦自古形势之区武勇强力之地也而顾患吴楚者诸夏处极盛之后文繁物伙渐生骄惰豢养之积虽强勇变为脆弱而蛮夷戎狄崛起僻陋鼓其全鋭以乘中国之衰所以能为吾敌也荆楚地大人悍与中国襟带相接故窥便乘利为患最剧若吴则阻隔江海非中国引之吴岂能长驱于中原哉中国利其一时牵楚之助而忘其他日不制之害是为失耳然用吴牵制楚后实为得筭惜不善用之而晋悼之后中国道消遂至以所以长楚者而长吴此非吴之能霸中国而中国诸侯实自为之也吴敝楚越敝吴此天使裔夷自相弱以保中国礼义之区而不使尽为荐食也令晋齐有人焉收诸侯如反掌矣陵夷不收遂为战国于是晋分为三此天下之大机也秦人曰韩魏中国之处而天下之枢也于是急攻韩魏既得其枢则以渐举此秦人之计也中国形势分裂敌则相持莫敢先动少懦则自救不暇天下大势于是归秦矣楚并吴越地益大而战国之楚反不如春秋之楚者沈酣豢养散越其精鋭犹夫昔日之诸夏也而秦起西戎据有周兴之地形势之强力完气厚未尝渐染于诸夏繁曲淫靡之习又常为诸国所摈排而不与通以发其愤忘其骄而郁养其鋭是时惟齐亦强国号东西帝然齐岂秦敌哉此天下大势所以归秦也　杜氏曰彭城宋邑今彭城县
　　公至自晋
　　晋侯使士匄来聘
　　左传范宣子来聘且拜朝也
　　秋伯来朝
　　左传杞桓公来朝劳公且问晋故公以晋君语之杞伯于是骤朝于晋而请为昏
　　附左传七月宋老佐华喜围彭城老佐卒
</div>
    <div class="pagination">
<a href="春秋辑传_page28.html">上一页</a><span>...</span><a href="春秋辑传_page24.html">24</a><a href="春秋辑传_page25.html">25</a><a href="春秋辑传_page26.html">26</a><a href="春秋辑传_page27.html">27</a><a href="春秋辑传_page28.html">28</a><span class="current-page">29</span><a href="春秋辑传_page30.html">30</a><a href="春秋辑传_page31.html">31</a><a href="春秋辑传_page32.html">32</a><a href="春秋辑传_page33.html">33</a><a href="春秋辑传_page34.html">34</a><span>...</span><a href="春秋辑传_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
