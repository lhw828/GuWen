<!DOCTYPE html>
<html>
 <head>
  <meta charset="utf-8"/>
  <title>
   春秋左传注疏 - 第 26 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋左传注疏 - 第 26 页/共 45 页
  </h1>
  <div class="content">
   春秋左传注疏卷二十九
　　春秋左氏传注疏卷二十九考证
　　仲孙蔑防齐崔杼曹人邾人杞人次于鄫注鄫郑地在陈留襄邑县东南○【臣召南】按后汉郡国志引此注作县东南有鄫城
　　传孟献子曰请城虎牢以偪郑○王应麟困学纪闻曰齐晋楚之霸皆先服郑范睢李斯之谋皆先攻韩盖虎牢之险天下之枢也在虢曰制在郑曰虎牢在韩曰成臯秦之亡也楚汉争之
　　叔孙豹及诸侯之大夫及陈袁侨盟○刘敞意林曰诸侯皆在是又称叔孙豹及诸侯之大夫大夫受命于其君之辞也异乎溴梁
　　传克鸠兹至于衡山注衡山在呉兴乌程县南○【臣召南】按后汉郡国志呉郡乌程引此注又曰或曰丹阳县之横山去鸠兹不逺子重所至也按此説较杜为长
　　传今我易之难哉○赵汸补注曰传记韩献子之言与五年范宣子之言见晋所以终弃陈于楚【臣浩】按自七年鄬之防陈侯畏楚逃归于是凡防盟陈不与矣
　　传闻丧乃止疏晋士匄侵齐至谷○侵字下监本衍一夺字今删
　　传陈无礼故也○赵汸曰不责诸侯不能救而责陈无礼盖缘武仲语而失之
　　传晋侯享之金奏肆夏之三不拜注周礼以钟鼓奏九夏其二曰肆夏一名繁三曰韶夏一名遏四曰纳夏一名渠○【臣召南】按周礼本文韶夏作昭夏郑注引杜子春曰牲出入奏昭夏又按国语曰金奏肆夏繁遏渠郑注周礼引之亦作繁
　　又音义八曰陔夏○【臣召南】按周礼本文作祴夏注引杜子春曰祴读为陔鼓之陔
　　传歌鹿鸣之三疏不言其三之名○言监本讹作拜今改正
　　又疏夏大也言遂于天位也○【臣召南】按周礼注引吕叔玉本文作言遂于大位谓王位也大字是
　　传无终子嘉父○林尧叟曰子爵也嘉父其字【臣召南】按杜注不言无终国所在汉书地理志右北平郡无终故无终子国是也
　　传恃其射也疏羿彃日乌焉解羽又羿彃十日也○楚辞天问及尚书疏引归藏俱作彃监本作弹非也今改正
　　传伯明后寒弃之○【臣召南】按后寒二字无解林尧叟曰伯明之君恶其好谗寒弃之而不用赵汸补注曰伯明君此寒国之时弃不收采二説未知孰是
　　传有穷由是遂亡○顾炎武日知录云注曰浞因羿室不改有穷之号非也哀元年传称有过浇矣此特承上死于穷门而言以结取引夏训之文耳【臣照】按哀元年传称过浇者安知非推本浇之国本在过而谓之过浇乎曷据而谓浇曾改国号曰过也杜氏去古未逺谓不改有穷之号当非臆説
　　传昔周辛甲之为太史也疏晋语称文王访于辛尹○【臣召南】按晋语此胥臣之言也各本俱脱语字今补又按史记周本纪文王待士辛甲大夫之徒皆往归之
　　又疏太傅胡广○太傅监本讹作大传今改正










　　春秋左氏传注疏卷二十九考证
&lt;经部,春秋类,春秋左传注疏&gt;
　　钦定四库全书
　　春秋左传注疏卷三十【起襄公五年尽九年】
　　晋杜氏注　唐陆德明音义　孔颖达疏
　　经五年春公至自晋
　　夏郑伯使公子发来聘注发子产父
　　叔孙豹鄫世子巫如晋注比鲁大夫故书巫如晋音义【巫亡无反】
　　仲孙蔑衞孙林父防吴于善道注鲁衞俱受命于晋故不言及吴先在善道二大夫往会之故曰会吴善道地阙疏【正义曰诸言及者皆鲁君命之使与彼行故称及彼此传称晋将为吴合诸侯使鲁卫先会之鲁卫俱受命于晋非是鲁君命使与林父会吴故不言及也下文戚之会序吴于列书公防晋侯云云吴人鄫人于戚此不序吴于林父之下而别云防吴者为吴人先在善道与林父往彼防之故云会吴也十年会吴于柤成十五年会吴于钟离皆是吴在彼地徃彼会之故殊防吴也公羊以为外吴言春秋内其国而外诸夏内诸夏而外夷狄故殊防以外之左氏无此义杜不从公羊故皆云吴在彼也下戚会不殊吴者来会于戚故与诸国同序列也】
　　秋大雩
　　楚杀其大夫公子壬夫注书名罪其贪
　　公防晋侯宋公陈侯卫侯郑伯曹伯莒子邾子滕子薛伯齐世子光吴人鄫人于戚注穆叔使鄫人听命于会故鄫见经不复殊吴者吴来会于戚音义【见贤遍反复扶又反下同】公至自防注无传
　　冬戍陈注诸侯在戚会皆受命戍陈各还国遣戍不复有告命故独书鲁戍疏【正义曰此戍陈及十年戍郑虎牢僖二年城楚邱案传皆诸国同行而经独书鲁者城楚邱传云不书所会后也彼为鲁人后期诸侯已散故作独城之文此则于戚之会受命戍陈十年诸侯伐郑于伐郑受命戍郑虎牢还国各自遣戍更无告命故独书鲁戍也】
　　楚公子贞帅师伐陈公防晋侯宋公卫侯郑伯曹伯齐世子光救陈十有二月公至自救陈注无传
　　辛未季孙行父卒
　　传五年春公至自晋注公在晋既听属鄫闻其见伐遥命臧纥出救故传称经公至以明之○王使王叔陈生愬戎于晋注王叔周卿士也戎陵虣周室故告愬于盟主音义【愬悉路反虣白报反】晋人执之士鲂如京师言王叔之贰于戎也注王叔反有二心于戎失奉使之义故晋执之音义【使所吏反】○夏郑子国来聘通嗣君也注郑僖公初即位○穆叔觌鄫太子于晋以成属鄫注觌见也前年请属鄫故将鄫大子巫如晋以成之音义【觌直歴反见贤遍反】疏【正义曰觌见释诂文也前年鲁请属鄫虽被晋许而鄫人未知故将巫至晋以成之】书曰叔孙豹鄫大子巫如晋言比诸鲁大夫也注豹与巫俱受命于鲁故经不书及比之鲁大夫疏【正义曰巫若自受鄫命则豹当言及今巫来至鲁鲁侯命之令与豹同行与豹俱受鲁命故经不言及比之鲁大夫也鲁大夫两人同行皆不言及文十八年公子遂叔孙得臣如齐定六年季孙斯仲孙何忌如晋其类皆是也】○吴子使寿越如晋注夀越吴大夫辞不防于鸡泽之故注三年防鸡泽吴不至今来谢之且请听诸侯之好注更请防音义【好呼报反】晋人将为之合诸侯使鲁卫先防吴且告防期注以其道逺故使鲁卫先告期音义【将为于伪反】故孟献子孙文子会吴于善道注二子皆受晋命而行○秋大雩旱也注雩夏祭所以祈甘雨若旱则又修其礼故虽秋雩非书过也然经与过雩同文是以传每释之曰旱也雩而获雨故书雩而不书旱疏【正义曰例称龙见而雩是夏祭常礼所以祈甘雨也过时则书若值嵗旱则又修此雩礼而为祈祷故虽秋雩非书过也此是为旱而雩非常雩过时也但经书大雩则过雩旱雩无以相别故为旱而雩皆言旱以释之释例曰始夏而雩者为纯阳用事防有灾旱而祈之也至于四时之旱则又用此礼而求雨故亦曰雩经书雩而传不以旱释之者皆过雩也经书过雩则与旱雩不别故皆发之是觧发言旱之意也雩为旱祷而不书旱者雩而获雨故书雩而不书旱雩不得雨则书旱以明灾成僖二十一年夏大旱是也雩而获雨则书雩谷梁文也】○楚人讨陈叛故注讨治也曰由令尹子辛实侵欲焉乃杀之书曰楚杀其大夫公子壬夫贪也君子谓楚共王于是不刑注陈之叛楚罪在子辛共王既不能素明法教陈叛之日又不能严断威刑以谢小国而拥其罪人兴兵致讨加礼于陈而陈恨弥笃乃怨而归罪子辛子辛之贪虽足以取死然共王用刑为失其节故言不刑音义【共音恭断丁乱反】疏【正义曰释例曰陈之叛楚罪在子辛共王既不能明法示教以肃大臣陈叛之日又不能严断威刑以谢小国而拥其罪人以兴兵致讨暴师经年加礼于陈陈恨弥笃乃愠而归罪子辛子辛之贪虽足以取死然共王用刑为失其节故君子论之以为不刑也加礼于陈者谓四年楚将伐陈闻防乃止是也不刑者言不得用刑之道也】诗曰周道挺挺我心扄扄讲事不令集人来定注逸诗也挺挺正直也扄扄明察也讲谋也言谋事不善当聚致贤人以定之音义【挺挺他顶反扄扄工逈反徐孔颖反】己则无信而杀人以逞不亦难乎注共王伐宋封鱼石背盟败于鄢陵杀子反公子申及壬夫八年之中戮杀三卿欲以属诸侯故君子以为不可音义【背音佩】疏【正义曰释例以君子此言止为杀公子申与壬夫二人而已此注又兼言杀子反者传言已则无信尤共王也背盟而败于鄢陵及杀子反皆是共王无信之事故追言之也杀此三卿欲令诸侯息忿还来属已故言欲以属诸侯以属诸侯者僖十九年传文也逞训觧也共王杀此三人望觧已意而诸侯不从意竟不解故云杀人以逞不亦难乎】夏书曰成允成功注亦逸书也允信也言信成然后有成功疏【正义曰此虞书大禹谟之文禹是夏王故传称夏书杜不见古文故称逸书亦亦前逸诗也彼舜谓禹能成声教之信成治水之功为二事此引之言共王无信故无成功杜顺意言信成然后有成功为一事也】○九月丙午盟于戚会吴且命戍陈也注公及其会而不书盟非公后会盖不以盟告庙疏【正义曰凡诸侯会而盟者皆先会而后盟非先盟而后会既及其会知非后盟释例曰盟于邓盟于荦盟于戚公既在会而不书其盟者以理推之会在盟前知非后盟也盖公还告会而不告盟也】穆叔以属鄫为不利使鄫大夫听命于会注鄫近鲁竟故欲以为属国既而与莒有忿鲁不能救恐致谴责故复乞还之传言鄫人所以见于戚会音义【近附近之近下文陈近同竟音境谴弃战反复扶又反见贤遍反】○楚子囊为令尹注公子贞音义【嚢乃郎反】范宣子曰我丧陈矣楚人讨贰而立子囊必改行注改子辛所行音义【防息浪反行如字徐下孟反】而疾讨陈注疾急也陈近于楚民朝夕急能无往乎有陈非吾事也无之而后可注言晋力不能及陈故七年陈侯逃归音义【朝夕如字】冬诸侯戍陈注备楚子囊伐陈十一月甲午会于城棣以救之注公及救陈而不及防故不书城棣城棣郑地陈留酸枣县西南有棣城音义【棣力计反一音徒妹反】疏【正义曰桓十五年公会宋公卫侯陈侯于袲伐郑既会而伐并会书之计此亦当书会故解之公及救陈而不及其会故不书会】○季文子卒大夫入敛公在位注在阼阶西乡音义【敛力艶反乡许亮反】疏【正义曰丧大记云大夫之丧将大敛既铺绞紟衾衣君至主人迎先入门右巫止于门外君释菜祝先入升堂君即位于序端士丧礼君若有赐焉则视敛旣布衣君至君升自阼阶西乡以君临士防西乡知临大夫之防即位于序端者亦西乡也郑士冠礼注云阼犹酢也东阶所以荅酢賔客也堂东西墙谓之序刘又引记云君既即位于序端卿大夫即位于堂亷楹西北面东上主人房外南面主妇尸西东面迁尸卒敛宰告主人降北面于堂下君抚之主人拜稽颡君降升主人溤之命主妇溤之士之防将大敛君不在其余礼犹大夫也】宰庀家器为葬备注庀具也音义【庀匹婢反】无衣帛之妾无食粟之马无藏金玉无重器备注器备谓珍寳甲兵之物音义【衣于既反无食如字又音嗣重如字又置龙反】君子是以知季文子之忠于公室也相三君矣而无私积可不谓忠乎音义【相息亮反积子赐反】疏【正义曰季孙行父以文六年见经则为卿久矣宣公之初襄仲执政宣八年仲遂卒后始文子得政故至今为相三君也】
　　经六年春王三月壬午杞伯姑容卒
　　夏宋华弱来奔注华椒孙
　　秋桓公注无传
　　滕子来朝
　　莒人灭鄫
　　冬叔孙豹如邾
　　季孙宿如晋注行父之子
　　十有二月齐侯灭莱注书十二月从告
　　传六年春杞桓公卒始赴以名同盟故也注入春秋未尝书名桓公三与成同盟故赴以名疏【正义曰杞入春秋以来惟僖二十三年杞成公卒用夷礼书子卒未尝书杞君之名也世本杞桓公是成公之弟成公卒而桓公立至此七十一年唯成五年盟于虫牢七年于马陵九年于蒲鲁杞俱在未尝与防同盟嫌其不合以名赴故传发之释例曰杞伯姑容未与襄同盟而事逮其父用同盟之礼盖继好之义也嫌于赴非所盟之君故传曰始赴以名同盟故也】○宋华弱与乐辔少相狎长相优又相谤也注狎亲习也优调戏也音义【少诗照反狎戸甲反长丁丈反调徒吊反】疏【正义曰论语云虽狎必变曲礼云贤者狎而敬之狎是相防慢相贯习之名也二十八年称庆氏之徒观优至于鱼里是优为戏名也晋语有优施史记滑稽传有优孟优旃皆善为优遂以优著名是优为调戏也】子荡怒以弓梏华弱于朝注子荡乐辔也张弓以贯其颈若械之在手故曰梏音义【梏古毒反贯古乱反】疏【正义曰贯者穿也张弓以贯沓其颈颈穿于弓之中故曰贯其颈周礼掌囚有梏桎在手曰梏在足曰桎颈贯于弓若手在梏故云以弓梏也桎梏俱名为械释名云械者戒也戒止人使不得逰行也】平公见之曰司武而梏于朝难以胜矣注司武司马言其懦弱不足以胜敌音义【懦乃乱反又乃卧反】遂逐之夏宋华弱来奔司城子罕曰同罪异罚非刑也专戮于朝罪孰大焉亦逐子荡子荡射子罕之门曰几日而不我从注言我射女门女亦当以不胜任见逐音义【射食亦反注同几居岂反女音汝胜音升】子罕善之如初注言子罕虽见辱不追忿所以得安疏【正义曰子罕以华弱奔后而发此言盖以告诸大夫非告君也亦逐子荡一句亦是子罕之语说子荡之罪言亦宜逐子荡也子荡恐即被逐故射子罕之门宋亦不复逐之子荡作被逐之意故云几日而不我从也宋人不复更逐故子罕善之如初不恨其射门也或当实逐子荡故子荡云几日而不我从理亦通也注正义曰服防云言子罕不阿同族亦逐乐辔以正国法忠之至也及乐辔射其门畏从华弱之罚复善乐辔如初是为茹柔吐刚防其志矣故举之明春秋之义善恶俱见杜以春秋之世君弱臣强莫不盖失掩罪以相忍为国向戌欲盖华臣子罕不怨乐辔皆忍忿求安之事不足以为大尢知传载此言是善其得安非尢其从恶故异于服也】○秋滕成公来朝始朝公也○莒人灭鄫鄫恃赂也注鄫有贡赋之赂在鲁恃之而慢莒故灭之○冬穆叔如邾聘且脩平注平四年狐骀战○晋人以鄫故来讨曰何故亡鄫注鄫属鲁恃赂而慢莒鲁不致力辅助无何以还晋寻便见灭故晋责鲁季武子如晋见且听命注始代父为卿见大国且谢亡鄫听命受罪音义【见贤遍反注同】疏【正义曰昭二年晋韩宣子来聘曰告为政而来见也大国正卿尚来见小国知此言见者是始代父为政卿往见于大国也】○十一月齐侯灭莱莱恃谋也注赂夙沙卫之谋也事在二年于郑子国之来聘也四月晏弱城东阳而遂围莱注子国聘在五年二年晏弱城东阳至五年四月复托治城因遂围莱音义【复扶又反】甲寅堙之环城傅于堞注堞女墙也堙土山也周城为土山及女墙音义【堙音因环戸关反又音患傅音附堞音牒一名俾亦谓之俾倪徐养渉反】疏【正义曰兵书攻城有为堙之法宣十五年公羊传曰子反乘堙而窥宋城是堙为土山使髙与城等而攻之也言环城是环绕其城知周币其城为土山也】及杞桓公卒之月注此年三月乙未王湫帅师及正舆子棠人军齐师注王湫故齐人成十八年奔莱正舆子莱大夫棠莱邑也北海即墨县有棠乡三人帅别邑兵来解围音义【湫子小反徐子乌反】齐师大败之注败湫等丁未入莱莱共公浮柔奔棠正舆子王湫奔莒莒人杀之四月陈无宇献莱宗器于襄宫注无宇桓子陈完孙襄宫齐襄公庙音义【共音恭】晏弱围棠十一月丙辰而灭之迁莱于郳注迁莱子于郳国音义【迁莱于郳五兮反本或作迁于郳莱衍字】疏【正义曰郳即小邾也二年曰滕薛小邾之不至皆齐故也小邾附属于齐故灭莱国而迁其君于小邾使之寄居以终身也】髙厚崔杼定其田注定其疆界髙厚髙固子音义【疆居良反】
　　经七年春郯子来朝音义【郯音谈】
　　夏四月三卜郊不从乃免牲注称牲既卜日也卜郊又非礼也疏【正义曰周礼大宰职云祀五帝前期十日帅执事而卜日然则将祭十日之前预卜之盖一旬一卜也例称啓蛰而郊建寅之月也此四月三卜盖三月二卜四月又一卜也春分之前犹是啓蛰节内于法仍可以郊防献子之言三卜在春分之后则初卜即已大晚故三卜而渉于春分也人心欲其吉不吉是不从不从则不郊故免牲而不杀也注正义曰僖三十一年夏四月四卜郊不从乃免牲曰礼不卜常祀而卜其牲日牛卜日曰牲牲成而卜郊上怠慢此经与彼正同唯四卜三卜为异耳彼言其非则此亦非也牛已称牲是既卜日矣牲既成矣而又卜郊与僖同讥故云又非礼也】
　　小邾子来朝
　　城费注南遗假事难而城之音义【费音秘难乃旦反】疏【正义曰此唯说南遗请城之由不言时与不时则知南遗假托言有事难而请城之】
　　秋季孙宿如卫
　　八月螽注无传为灾故书
　　冬十月衞侯使孙林父来聘壬戌及孙林父盟
　　楚公子贞帅师围陈
　　十有二月公会晋侯宋公陈侯衞侯曹伯莒子邾子于鄬注谋救陈陈侯逃归不成救故不书救也鄬郑地音义【鄬于轨反字林几吹反】疏【正义曰楚既围陈而陈侯亦列于会者当是围之不宻故陈侯得出会求救也陈侯逃归陈遂属楚诸侯不与楚战各自罢归不成为救故不书救也】
　　郑伯髠顽如会未见诸侯丙戌卒于鄵注实为子驷所弑以疟疾赴故不书弑称名为书卒同盟故也如会会于鄬也未见诸侯未至防所而死鄵郑地不欲再称郑伯故约文书其名于会上音义【鄵七报反又采南反字林于消反弑音试下同为书于伪反上时掌反】疏【正义曰鲁之隠闵实被弑而书薨讳而不言弑则亦不以被弑赴诸侯此郑伯实为子驷所弑而以疟疾赴于诸侯亦如隠闵之类讳而不言弑故鲁史不得书弑也谷梁传曰礼诸侯不生名此其生名何也卒之名也卒之名则何为加之如会之上见以如会卒也是言书名为书卒而称之也三年盟于鸡泽五年盟于戚鲁郑俱在同盟故赴以名法当书名故进名于上其名本为下卒非是生名之也如会者会诸侯于鄬欲往赴其会也公羊曰未见诸侯其言如防何致其意也原其意本欲往会故书之也未见诸侯言其未至会所而死非至会而不见也书卒于鄵者赴以所卒之地故书之】
　　陈侯逃归注畏楚逃晋而归
　　传七年春郯子来朝始朝公也○夏四月三卜郊不从乃免牲孟献子曰吾乃今而后知有卜筮夫郊祀后稷以祈农事也注郊祀后稷以配天后稷周始祖能播殖者疏【正义曰言后稷周之始祖能播殖者辨知后稷是何人不为能播殖故祀以祈农事自谓郊天以祈农耳案孝经云孝莫大于严父严父莫大于配天则周公其人也昔者周公郊祀后稷以配天宗祀文王于明堂以配上帝止云配天而祀之不言祈农也郊特牲说郊天之义曰万物本乎天人本乎祖此所以配上帝也郊之祭也大报本反始也宣三年公羊传曰郊则曷为必祭稷王者必以其祖配王者则曷为必以其祖配自内出者无匹不行自外至者无主不止何休云天道闇昧故推人道以接之不以文王配者重本尊始之义也据此诸文则郊祭天者为物本于天故祭天以报本神必须配故推祖以配天止报生成之恩非求未来之福此传専言郊祀社稷主为祈农事者斯有防矣祭祀者为报己往非求将来之福也但祭为明神所享神以将来致福将来而获多福乃由祭以得之礼器称君子曰祭祀不祈祭者意虽不祈其实福以祭降以祭获福即祈之义也宗庙之祭縁生事死尽其孝顺之心非求耕稼之利少牢馈食者大夫之祭礼也其祭之末尸嘏主人使女受福于天宜稼于田彼岂为田而祭哉神以宜田福之耳郊天之义亦由是也神以人为主人以谷为命人以精意事天天以宜稼祐人以此谓之祈农本意非祈农也诗噫嘻序曰春夏祈谷于上帝礼仲春之月月令曰是月也天子乃以元日祈谷于上帝即是郊天之祭也其下即云乃择元辰天子亲载耒耜躬耕帝籍是郊而后耕也献子此言正与礼合孝经只言尊严其父主述孝子之志本意不说郊天之祭无由得有祈谷之言何休膏肓执彼难此追而想之亦可以叹息也】是故啓蛰而郊郊而后耕今旣耕而卜郊宜其不从也注啓蛰夏正建寅之月耕谓春分音义【蛰直立反夏戸雅反】疏【正义曰释例曰歴法正月节立春啓蛰为中气二月节惊蛰春分为中气是啓蛰为夏正建寅之月中气也月令祈谷之后即择日而耕初耕亦在正月言既耕而卜郊宜其不从是此卜之时已渉春分之节时过不复可郊故言耕谓春分指释献子言耕是春分之节不谓春分始可耕也释例又曰僖公襄公夏四月卜郊但讥其非所宜卜不讥其四月不可郊也孟献子曰啓蛰而郊郊而后耕耕谓春分也言得啓蛰即当卜郊不得过春分也是言此卜在春分之后故献子讥之据献子此言郊天之礼必用周之三月而杂记云孟献子曰正月日至可以有事于上帝七月日至可以有事于祖七月而禘献子为之也此与礼记俱称献子二文不同必有一谬礼记后人所録左传当得其真若七月而禘献子为之则当献子之时应有七月禘者烝尝过则书禘过亦宜书何以献子之时不书七月禘也足知礼记之言非献子矣】○南遗为费宰注费季氏邑叔仲昭伯为隧正注隧正主役徒昭伯叔仲惠伯之孙音义【隧音遂】疏【正义曰九年注云隧正官名五县为隧则隧正当周礼之遂人也掌诸遂之政令徒役出诸遂之民故为主徒役者】欲善季氏而求媚于南遗谓遗请城费注使遗请城吾多与而役故季氏城费注传言禄去公室季氏所以强○小邾穆公来朝亦始朝公也注亦郯子也○秋季武子如卫报子叔之聘且辞缓报非贰也注子叔聘在元年言国家多难故不时报音义【难乃旦反】○冬十月晋韩献子告老公族穆子有废疾注穆子韩厥长子成十八年为公族大夫音义【长丁丈反下师长同】将立之注代厥为卿辞曰诗曰岂不夙夜谓行多露注诗言虽欲早夜而行惧多露之濡已义取非礼不可妄行疏【正义曰诗国风召南行露之首章也言人行者岂不欲早夜而行乎谓早夜而行则多露濡已义取非礼不可以妄行穆子引之言非其才不可以妄居官位】又曰弗躬弗亲庶民弗信注诗小雅言讥在位者不躬亲政事则庶民不奉信其命言已有疾不能躬亲政事疏【正义曰此诗小雅节南山之篇诗注云言王之政不躬而亲之则恩泽不信于众民矣】无忌不才让其可乎请立起也注无忌穆子名起无忌弟宣子也与田苏游而曰好仁注田苏晋贤人苏言起好仁音义【好呼报反注及下同】诗曰靖共尔位好是正直神之听之介尔景福注靖安也介助也景大也诗小雅言君子当思不出其位求正直之人与之竝立如是则神明顺之致大福也音义【共音恭下注同介音界下及注同】疏【正义曰定本介景皆为大也】恤民为徳注靖共其位所以恤民疏【正义曰天生烝民立君以牧之君不独治为臣以佐之君之与臣皆为恤民而设之也能安靖共敬在其职位是其所以忧民也】正直为正注正己心正曲为直注正人曲参和为仁注德正直三者备乃为仁音义【参七南反或作三】如是则神听之介福降之立之不亦可乎注言起有此三徳故可立疏【正义曰诗小雅小明之篇言人能安靖共敬以居尔之职位爱好正直之人与之共处于朝则神明听顺之当助女以大福也既引诗文又其意能爱念下民是为徳也正直己心是为正也能以己正正人之曲是为直也此徳也正也直也三者和备是为仁也人能如是则神明听顺之大福降与之田苏是知人者也田苏言起好仁起必备有此行立之不亦可乎】庚戌使宣子朝遂老注韩厥致仕晋侯谓韩无忌仁使掌公族大夫注为之师长疏【正义曰无忌先为公族大夫今言使掌是与诸公族大夫为师长也】○卫孙文子来聘且拜武子之言注缓报非贰之言而寻孙桓子之盟注盟在成三年公登亦登注礼登阶臣后君一等音义【后胡豆反下文不后寡君同】疏【正义曰聘礼公迎賔于大门内及庙门公揖入立于中庭纳賔賔入三揖至于阶三让公升二等郑云先賔升二等亦欲君行一臣行二言君先升二等然后臣始升一等是礼登阶臣当后君一等】叔孙穆子相趋进曰诸侯之会寡君未尝后卫君注敌体竝登音义【相息亮反下驷相同尝后如字徐胡豆反】今吾子不后寡君寡君未知所过吾子其少安注安徐也孙子无辞亦无悛容注悛改也音义【悛七全反】穆叔曰孙子必亡为臣而君过而不悛亡之本也诗曰退食自公委蛇委蛇注委蛇顺貌诗召南言人臣自公门入私门无不顺礼音义【委于危反蛇以支反下同召上照反】谓从者也注从顺行衡而委蛇必折注衡横也横不顺道必毁折为十四年林父逐君起本疏【正义曰诗国风召南羔羊之篇言大夫贤者退朝而食从公门入私门委蛇委蛇然委蛇顺从之貌诗之此意谓顺者也今孙子为臣而君自处是横不顺道以横道而为委蛇其人必将毁折不得终其职位】○楚子嚢围陈会于鄬以救之注晋会诸侯○郑僖公之为大子也于成之十六年注鲁成公疏【正义曰杜必言鲁成公者欲明非郑成公也知非者以郑成公成七年即位至襄二年卒唯十四年无十六年故也】与子罕适晋不礼焉又与子丰适楚亦不礼焉注子丰穆公子及其元年朝于晋注郑僖元年鲁襄三年子丰欲愬诸晋而废之子罕止之及将会于鄬子驷相又不礼焉侍者谏不听又谏杀之及鄵子驷使贼夜弑僖公而以疟疾赴于诸侯注传言经所以不书弑简公生五年奉而立之注僖公子○陈人患楚注楚围陈故庆虎庆寅谓楚人曰吾使公子黄往而执之注二庆陈执政大夫公子黄哀公弟疏【正义曰于时楚师围陈使公子黄往入楚军也】楚人从之注为执黄音义【为于伪反】二庆使告陈侯于会注鄬之防曰楚人执公子黄矣君若不来羣臣不忍社稷宗庙惧有二图注背君属楚音义【背音佩】陈侯逃归注鄬会所以不书救
　　经八年春王正月公如晋
　　夏葬郑僖公注无传
　　郑人侵蔡获蔡公子燮注郑子国称人刺其无故侵蔡以生国患燮蔡荘公子音义【燮息协反】疏【正义曰此决舍之入陈郑有宿怨此时与蔡无怨晋复无命使侵无故兴师以生国患以其动而无谋故贬之释例曰陈蔡楚之与国郑欲求亲于晋故伐而入之晋士荘伯诘其侵小且问陈之罪子产荅以东门之役故免于讥及其侵蔡既无晋令又无直辞君死主少兴师以求媚于晋不能以徳懐亲以直报怨故二大夫异于子产也陈之见伐本以助晋晋不逆劳而以法诘之得盟主道理故仲尼曰晋为伯郑入陈非文辞不为功善之也】
　　季孙宿会晋侯郑伯齐人宋人卫人邾人于邢邱注时公在晋晋悼难劳诸侯唯使大夫听命故季孙在会而公先归音义【邢徐音刑难乃旦反】疏【正义曰公以正月如晋此会之下始云公至则晋侯适会公乃归鲁季孙盖从公朝晋即从晋赴会故季孙在会而公先归】
　　公至自晋注无传
　　莒人伐我东鄙
　　秋九月大雩
　　冬楚公子贞帅师伐郑
　　晋侯使士匄来聘
　　传八年春公如晋朝且听朝聘之数注晋悼复脩霸业故朝而禀其多少音义【复扶又反霸本亦作伯音霸又如字】疏【正义曰昭三年郑子大叔云文襄之霸也令诸侯三嵗而聘五岁而朝自襄以后晋德少衰诸侯朝聘无复定准今晋悼复修霸业更合诸侯故公朝晋而禀其多少如公朝者盖亦非一晋侯谦不敢在国约束故出外合之又难烦诸侯使大夫听命故为邢邱之会以命朝聘之数数之多少传亦无文据子大叔之言不说悼公之法而逺陈文襄之令则悼公此命还同文襄耳非复别制法也】○郑羣公子以僖公之死也谋子驷子驷先之夏四月庚辰辟杀子狐子熙子侯子丁注辟罪也加罪以戮之音义【先悉荐反又如字辟婢亦反注同熙许其反徐音怡】疏【正义曰辟罪释诂文也不直言杀而云辟杀明是加诬以罪而杀之子驷知其谋已不以罪杀恐动众心故加诬以罪言其罪自当死非为已讨所以自解说也】孙击孙恶出奔衞注二孙子狐之子疏【正义曰贾逵云然未必有文可据相传为此说也】○庚寅郑子国子耳侵蔡获蔡司马公子燮注郑侵蔡欲以求媚于晋子耳子良之子不言败唯以获告疏【正义曰于时郑无蔡怨又无晋令郑自发心侵蔡知欲求媚于晋也获其将必与之战战败乃获之不言败者唯以获告不告败也】郑人皆喜唯子产不顺注子产子国子不顺众而喜曰小国无文德而有武功祸莫大焉楚人来讨能勿从乎从之晋师必至晋楚伐郑自今郑国不四五年弗得宁矣子国怒之曰尔何知国有大命而有正卿童子言焉将为戮矣注大命起师行军之命○五月甲辰会于邢邱以命朝聘之数使诸侯之大夫听命季孙宿齐髙厚宋向戌衞甯殖邾大夫会之注晋难重烦诸侯故使大夫听命郑伯献防于会故亲听命注献蔡防也大夫不书尊晋侯也注晋悼复文襄之业制朝聘之节俭而有礼德义可尊故退诸侯大夫以崇之疏【正义曰礼卿不会公侯会则贬之称人自是常例而云尊晋侯者此有郑伯在会自与晋侯相敌诸卿不敌晋侯无罪不合贬也但欲尊晋侯无辞以见之故贬大夫以尊之大夫非有罪也文二年晋宋陈郑四国之卿伐秦皆贬称人尊秦谓之崇徳其意与此同也诸侯之卿皆贬而独不贬季孙宿者文元年公孙敖会晋侯于戚注云礼卿不会公侯而春秋鲁大夫皆不贬者体例已举故据用鲁史成文是其义也言俭而有礼徳义可尊者难烦诸侯使大夫听命亦是有礼之事也】○莒人伐我东鄙以疆鄫田注莒既灭鄫鲁侵其西界故伐鲁东鄙以正其封疆音义【疆居良反注同】○秋九月大雩旱也○冬楚子囊伐郑讨其侵蔡也子驷子国子耳欲从楚子孔子蟜子展欲待晋注待晋来救子孔穆公子子蟜子游子子展子罕子音义【蟜居表反】子驷曰周诗有之曰俟河之清人寿几何注逸诗也言人寿促而河清迟喻晋之不可待音义【寿音授或如字注同几居岂反】兆云询多职竞作罗注兆卜询谋也职主也言旣卜且谋多则竞作罗网之难无成功音义【难乃旦反】疏【正义曰杜云兆卜询谋也旣卜且谋多如杜此言则云是语辞】谋之多族民之多违注族家也事滋无成注滋益也民急矣姑从楚以纾吾民晋师至吾又从之敬共币帛以待来者小国之道也牺牲玉帛待于二竟注二竟晋楚界上音义【纾音舒共音恭竟音境注同】以待彊者而庇民焉寇不为害民不罢病不亦可乎子展曰小所以事大信也小国无信兵乱日至亡无日矣五会之信注谓三年会鸡泽五年会戚又会城棣七年会鄬八年会邢邱音义【庇必利反又音秘下同罢音皮】疏【正义曰鄬之会郑伯未至而卒亦数之者郑伯虽身死耳其会与郑同谋故数之】今将背之虽楚救我将安用之注言失信得楚不足贵音义【背音佩至卷末皆同】亲我无成注晋亲郑鄙我是欲注楚欲以郑为鄙邑而反欲与成不可从也注言子驷不可从不如待晋晋君方明四军无阙八卿和睦必不弃郑注四军谓上中下新军也军有二卿疏【正义曰八卿者据元年传荀防将中军士匄佐之荀偃将上军韩起佐之栾黡将下军士鲂佐之赵武将新军魏绛佐之】楚师辽逺粮食将尽必将速归何患焉舍之闻之注舍之子展名杖莫如信完守以老楚杖信以待晋不亦可乎子驷曰诗云谋夫孔多是用不集注诗小雅孔甚也集就也言人欲为政是非相乱而不成音义【杖直亮反下同守手又反或如字下守官竝注同】发言盈庭谁敢执其咎注言谋者多若有不善无适受其咎音义【咎其九反下同适丁歴反下同】如匪行迈谋是用不得于道注匪彼也行迈谋谋于路人也不得于道众无适从疏【正义曰诗小雅小旻之三章也言谋事之夫甚多是非相夺无可适从为是之故其事用此益不成也发言讻讻而盈满于庭无能决当是非事若不成谁敢执其咎责者如彼道上行人每得人即与之谋意无所从为是之故用此不得于正道也注正义曰郑以匪为非如非行迈之谋言止而不行坐圗远近也杜以如者如似他物故以匪为彼言如彼行人逢值岐路问其所从也郑以行为道迈为行言道上行人杜亦当然】请从楚騑也受其咎注騑子驷名音义【騑芳非反】乃及楚平使王子伯骈告于晋曰注伯骈郑大夫音义【骈披贤反又披经反】君命敝邑脩而车赋儆而师徒以讨乱畧蔡人不从敝邑之人不敢宁处悉索敝赋注索尽也音义【儆居领反索悉各反注同一音所百反】以讨于蔡获司马燮献于邢邱今楚来讨曰女何故称兵于蔡注称举也音义【女音汝】焚我郊保注郭外曰郊保守也冯陵我城郭注冯迫也音义【冯皮氷反注同】敝邑之众夫妇男女不遑啓处以相救也注遑暇也啓跪也音义【跪其威反】疏【正义曰皆释言文也舍人曰间暇无事也李巡曰啓小跪也】翦焉倾覆无所控告注翦尽也控引也音义【覆芳服反控苦贡反】民死亡者非其父兄卽其子弟夫人愁痛注夫人犹人人也音义【夫音扶注同】不知所庇民知穷困而受盟于楚孤也与其二三臣不能禁止注孤郑伯不敢不告知武子使行人子员对之曰君有楚命注见讨之命亦不使一介行李告于寡君注一介独使也行李行人也音义【介古贺反注同独使所吏反】而卽安于楚君之所欲也谁敢违君寡君将帅诸侯以见于城下唯君图之注为明年晋伐郑传音义【见贤遍反或如字】○晋范宣子来聘且拜公之辱注谢公此春朝告将用师于郑公享之宣子赋摽有梅注摽有梅诗召南摽落也梅盛极则落诗人以兴女色盛则有衰众士求之宜及其时宣子欲鲁及时共讨郑取其汲汲相赴音义【摽徐披妙反又披表反兴许譍反】季武子曰谁敢哉注言谁敢不从命今譬于草木寡君在君君之臭味也注言同类音义【譬本亦作辟音譬后放此】欢以承命何时之有注迟速无时武子赋角弓注角弓诗小雅取其兄弟婚姻无相远矣宾将出武子赋彤弓注彤弓天子赐有功诸侯之诗欲使晋君继文之业复受彤弓于王音义【彤徒冬反复扶又反】宣子曰城濮之役注在僖二十八年音义【濮音卜】我先君文公献功于衡雍受彤弓于襄王以为子孙藏注藏之以示子孙音义【雍于用反藏如字徐才浪反】匄也先君守官之嗣也敢不承命注言已嗣其父祖为先君守官不敢废命欲匡正君君子以为知礼注彤弓之义义在晋君故范匄受之所谓知礼疏【正义曰文四年甯俞来聘为赋彤弓甯俞不敢当此赋彤弓而宣子受之故解其意彼以彤弓当甯俞故甯俞不敢受此赋彤弓其义在于晋君非当范匄故范匄受之而为知礼也】
　　经九年春宋灾注天火曰灾来告故书疏【正义曰得告则书史之常例于此须言告者公羊传曰外灾不书此何以书为王者之后记灾也曷为或言灾或言火大者曰灾小者曰火然则内何以不言火内不言火者甚之也公羊此言不可通于左氏故杜明为此注以异之】
　　夏季孙宿如晋
　　五月辛酉夫人姜氏薨注成公母
　　秋八月癸未葬我小君穆姜注无传四月而葬速冬公会晋侯宋公衞侯曹伯莒子邾子滕子薛伯杞伯小邾子齐世子光伐郑十有二月己亥同盟于戏注伐郑而书同盟则郑受盟可知传言十有一月己亥以长暦推之十二月无己亥经误戏郑地音义【戏许宜反】疏【正义曰成十七年夏公会尹子云云伐郑六月乙酉同盟于柯陵于时郑实不服诸侯自同盟耳郑不与盟也此注云伐郑而书同盟则郑受盟可知者此盟郑与传文分明不是凖约同盟之文始知郑与盟也杜言此解经于盟不书郑伯之意耳经若重序诸侯必当郑伯在列但经已前目诸侯不复重序郑伯不见故特解之以其伐郑而书同盟则郑与盟可知同盟之文足以包郑故不复见郑伯耳非谓因伐而同盟者所伐之国必与也柯陵之盟郑实不服诸侯自相与盟非同郑也文同事异不可执彼以难此十一年诸侯伐郑同盟于亳城北其文与此同矣此经书十二月己亥同盟于戏传言十一月己亥同盟于戏经传不同必有一误而传于戏盟之下更言十二月癸亥门其三门己亥在癸亥之前二十四日杜以长歴推之十一月庚寅朔十日得己亥十二月己未朔五日得癸亥故长歴参校上下己亥在十一月十日又十二月五日有癸亥则其月不得有己亥经书十二月误也此误者唯以一字误为二非书经误也】
　　楚子伐郑
　　传九年春宋灾乐喜为司城以为政注乐喜子罕也为政卿知将有火灾素戒为备火之政疏【正义曰文七年及成十五年二传言宋六卿之次皆云右师左师司马司徒司城司寇其右师最贵故华元曰我为右师君臣之训师所司也然则宋国之前当右师为政卿今言司城为政卿者盖宋以华阅是华元之子以元有大功使阅继其父耳子罕贤知故特使为政齐任管夷吾鲁任叔孙婼皆位卑而执国政此亦当然也此传言以为政者以为救火之政耳但从此以后歴检传文郑人讨贼宋人献玉抶筑台之讴削向戌之赏皆是政卿之任故言为政卿也下晋侯云宋灾于是乎知有天道是宋人自知天道当有火灾故子罕素相戒勑为备火之政也自伯氏司里以下巷伯儆宫以上皆是子罕素戒之也其享祀之事是政卿命之非子罕也】使伯氏司里注伯氏宋大夫司里里宰疏【正义曰释言曰里邑也李巡云里居之邑也是里为邑居之名也周礼五邻为里以五邻必同居故以里为名里长谓之宰周礼里宰每里下士一人谓六遂之内二十五家之长也此言司里谓司城之内民若今城内之坊里也里必有长不知其官之名周礼有里宰故以宰言之非是郊外之民二十五家之长也使伯氏司此城内诸里之长令各率里内之民表火道以来皆使此伯氏率里民为之】火所未至彻小屋涂大屋注大屋难彻就涂之陈畚挶具绠缶注畚篑笼挶土轝绠汲索缶汲器音义【畚音本草器也挶九录反绠古杏反汲水索缶方九反汲水瓦器篑其位反笼力东反轝音预汲音急索悉各反】疏【正义曰说文云畚蒲器所以盛粮也宣二年注云畚以草索为之其器可以盛粮又可以盛土也论语称为山用篑是篑为盛土之器故以畚为篑笼也说文云挶防持也防持者执持此轝其臂如防形故也其字从手谓以手持物也与畚共文畚是盛土之器则挶是轝土之物也绠者汲水之索仪礼谓之繘方言云自关而东周洛韩魏之间谓之绠关西谓之繘释器云盎谓之缶说文云缶瓦器所以盛酒浆亦谓之罂罂可以汲水故云汲器也易井卦亦谓取井水为汲也】备水器注盆之属音义【戸暂反】疏【正义曰周礼凌人春始治鉴郑云鉴如甀大口以盛氷则是盛氷之器知备水器者备盆之属】量轻重注计人力所任音义【任音壬】蓄水潦积土涂巡丈城缮守备注巡行也丈度也缮治也行度守备之处恐因灾作乱音义【蓄本又作畜勑六反潦音老守手又反注守备同巡行下孟反下同度待洛反下同处昌虑反】疏【正义曰十尺为丈巡行其城以丈度之故云丈城】表火道注火起则从其所趣摽表之音义【摽必遥反】使华臣具正徒注华臣华元子为司徒正徒役徒也司徒之所主也疏【正义曰周礼大司徒掌徒庶之正令小司徒凡用众庶则掌其政教凡国之大事致民是司徒掌役徒也言具正徒司里所使遂正所纳皆是临时调民而役之若今之夫役也司徒所具正徒者常共官役若今之正丁也】令隧正纳郊保奔火所注隧正官名也五县为隧纳聚郊野保守之民使随火所起往救之疏【正义曰此隧正当天子之遂大夫故遂大夫职云各掌其遂之政令遂人职云五家为邻五邻为里四里为鄼五酂为鄙五鄙为县五县为遂郑司农云王国百里内为六乡外为六遂郑云郊内比闾族党州乡郊外邻里酂鄙县遂异其名者示相变耳尚书费誓云鲁人三郊三遂然则诸侯之有乡遂亦以郊内郊外别之也郊内属乡者近于国都司徒自率之以入城矣郊外属遂者是郊野保守之民不可全离所守司徒令遂正量其多少纳之于国随火所起而奔往救之华臣直言具正徒不言其事者以是郊内之民共救火百役即上蓄水潦积土涂之类非唯救火而己若郊保之民既逺故使随火所起奔往救之直救火而已】使华阅讨右官官庀其司注亦华元子代元为右师讨治也庀具也使具其官属音义【阅音悦庀芳婢反注同】向戌讨左亦如之注向戌左师使乐遄庀刑器亦如之注乐遄司寇刑器刑书音义【遄市专反】疏【正义曰此人掌具刑器知其为司寇也恐其为火所焚当是国之所重必非刑器为刑书也哀三年鲁人救火云出礼书御书书不名器此言刑器必载于器物郑铸刑书而叔向责之晋铸刑鼎而仲尼讥之彼铸之于鼎以示下民故讥其使民知之此言刑器必不在鼎当书于器物官府自掌之不知其在何器也或书之于版号此版为刑器耳】使皇郧命校正出马工正出车备甲兵庀武守注皇郧皇父充石之后校正主马工正主车使各备其官音义【郧音云本亦作员音同校戸教反注同出马如字徐尺遂反下同守手又反下同】疏【正义曰服防云皇郧皇父充石之后十世宗卿为人之子大司马椒也车马甲兵司马之职使皇郧掌此事皇郧必是司马也校正主马于周礼为校人是司马之属官也周礼司马之属无主车之官巾车车仆职皆掌车乃为宗伯之属昭四年传云夫子为司马与工正书服是诸侯之官司马之属有工正主车也国有火灾恐致奸寇故使司马命此二官出车马备甲兵以防非常也传言庀武守者甲兵器械藏于府库若今武库使具其守守此武库也此事轻于车马故后言之】使西鉏吾庀府守注鉏吾大宰也府六官之典音义【鉏吾音鱼】疏【正义曰鉏吾大宰传无其文贾逵云然相传说耳不知其本何所出也周礼大宰之职掌建邦之六典以佐王治邦国一曰治典二曰教典三曰礼典四曰政典五曰刑典六曰事典六官之典谓此也杜以此为六官之典当谓六官之典其事载之于书故使具官守刘以为府守谓府库守藏今知不然者以百司府藏已属左右二师上华阅讨右官官庀其司向戌讨左亦如之则是府库之物二师总令羣官所主宋哀三年鲁遭火灾出礼书御书藏象魏皆以典籍为重明此府守是六官之典若以为府库财物便是不重六典唯贵财物刘以为府库而规杜非也】令司宫巷伯儆宫注司宫奄臣巷伯寺人皆掌宫内之事音义【儆音景】疏【正义曰昭五年传楚子欲以羊舌肹为司宫欲加宫刑以此知司宫奄臣谓奄人为臣主司宫内周礼无司宫巷伯之官唯有内小臣奄上士四人掌王后之命正其服位郑云奄称士者异其贤也奄人之官此最为长则司宫当天子之内小臣也周礼又云寺人王之正内五人郑云正内路寝也释宫云宫中巷谓之壸孙炎曰巷舍间道也王肃云今后宫称永巷是巷者宫内道名伯长也是宫内门巷之长也周礼内小臣其次即有寺人故知巷伯是寺人也又以诗篇名巷伯经云寺人孟子作为此诗故知巷伯寺人一也郑以巷伯为内小臣既无明文各以意说】二师令四乡正敬享注二师左右师也乡正乡大夫享祀也疏【正义曰周礼大司徒云五家为比五比为闾四闾为族五族为党五党为州五州为乡乡大夫每乡卿一人天子六乡即以卿为之长此传云二师令四乡正则别立乡正非卿典之但其所职掌当天子之乡大夫耳周礼乡大夫各掌其乡之政教正月之吉受教法于司徒退而颁之于其乡则乡正当属司徒此传言二师命之者上文右师讨右左师讨左则宋国之法二师分掌其方左右各掌其二乡幷言其事故云二师令四乡正也费誓云鲁人三郊三遂则鲁立三乡此云命四乡正则宋立四乡也周礼乡为一军大国三军宋是大国不过三军而有四乡者当时所立非正法也于时宋置六卿况四乡乎周礼祭人鬼曰享故享为祀也止令敬享不知所享何神周礼大祝国有天灾弥祀社稷祷祠郑云天灾疫疠水旱也弥犹徧也徧祀社稷及诸所祷又大司徒以荒政十有二聚万民其十有一曰索鬼神郑众云索鬼神求废祀而脩之云汉之诗所谓靡神不举靡爱斯牲者也彼凶荒之年水旱之灾尚索鬼神而祭之此遇天火为灾亦当徧祀羣神其所合祭皆应祭之也盖火起始命之祭耳】祝宗用马于四墉祀盘庚于西门之外注祝大祝宗宗人墉城也用马祭于四城以禳火盘庚殷王宋之远祖城积隂之气故祀之凡天灾有币无牲用马祀盘庚皆非礼音义【墉本又作庸音同盘字亦作般歩干反禳如羊反】疏【正义曰周礼大祝掌六祝之辞以事鬼神只祈福祥小宗伯掌建国之神位特牲少牢士大夫之祭祀也皆宗人掌其事然则诸是祭神言辞大祝掌之礼仪宗人掌之故所有祭祀皆祝宗同行此事别命祝宗使奉此祭非乡正所为也文承二师令下亦是二师命之不复言命者亦从上省文也用马者以马为牲祭于四面之城以禳火也禳郤也郤火使灭也盘庚汤之九世孙殷之第十九王也自盘庚至纣又十二王而殷灭盘庚弟小乙是宋微子之八世祖也盘庚之为殷王无大功徳而祀盘庚者当时之意不知何故特祀之也祀盘庚不别言特明其祀亦用马也城以积土为之土积则为阴积积阴之气或能制火故祭城以禳火礼亦无此法也荘二十五年传例曰凡天灾有币无牲用马祀盘庚皆非礼言用马祭城祭盘庚皆非礼也此备火灾所使羣官急者在前缓者在后故先伯氏司里次华臣具正徒次到隧正纳郊保然后二师总庀羣官先右后左尊卑之次也以刑器车马甲兵典法国之所重故特命三官庀具其物先外官备具救火然后及内故次司宫巷伯人事既毕乃祭享鬼神故次敬享祀盘庚之事也】晋侯问于士弱曰注弱士渥浊之子庄子音义【渥于角反】吾闻之宋灾于是乎知有天道何故注问宋何故自知天道将灾对曰古之火正或食于心或食于咮以出内火是故咮为鹑火心为大火注谓火正之官配食于火星建辰之月鹑火星昏在南方则令民放火建戌之月大火星伏在日下夜不得见则令民内火禁放火音义【咮竹又反徐丁遘反出如字徐尺遂反内如字徐音纳鹑音纯见如字又贤遍反】疏【正义曰昭二十九年传五行之官有木正火正金正水正土正立此五官各掌其职封为上公祀为贵神谓能其事者后世祀之火正之官居职有功祀火星之时以此火正之神配食也五行之官每岁五时祀之谓之五祀月令云其神勾芒祝融后土蓐冥配五帝而食其神矣而火正又配食于火星者以其于火有功祭火星又祭之后稷得配天又配稷火正何故不得配帝又配星也有天下者祭百神天子祭天之时因祭四方之星诸侯祭其分野之星其祭火星皆以正配食也火正配火星而食有此传文其金木水土之正不知配何神而食经典散亡不可知也周礼司爟掌行火之政令季春出火民咸从之季秋内火民亦如之郑云火所以用陶冶民随国而为之郑司农云以三月本时昏心星见于辰上使民出火九月本黄昏心星伏在戌上使民内火故春秋传曰以出内火周礼所言皆据夏正故杜以周礼之意解其心咮为火之由建辰之月即月令季春之月日在胃昏七星中南方七星有井鬼栁星张翼轸七者共为朱鸟之宿星即七星也咮谓栁也春秋纬文耀钩云咮谓鸟阳七星为颈宋均注云阳犹首也栁谓之咮咮鸟首也七星为朱鸟颈也咮与颈共在于午者鸟之止宿口屈在颈七星与咮体相接连故也鹑火星昏而在南方于此之时令民放火咮星为火之候故于十二次咮为鹑火也建戌之月即月令季秋之月日在房东方七宿角亢氐房心尾箕七者共为苍龙之宿释文云大辰房心尾也大火谓之大辰孙炎曰龙星明者以为时候大火心也在中最明故时候主焉以是故此传心为大火九月日体在房房心相近与日俱出俱没伏在日下不得出见故令民内火禁放火也火官合配其人盖多不知谁食于心谁食于咮也此传鹑火大火共为出火之周礼之注不言咮者以咮非内火之故唯指大火以解出内之文故其言不及咮也】陶唐氏之火正阏伯居商邱注陶唐尧有天下号阏伯髙辛氏之子传曰迁阏伯于商邱主辰辰大火也今为宋星然则商邱在宋地音义【阏于葛反】疏【正义曰史记五帝本纪云帝尧为陶唐氏是尧有天下以陶唐为代号也氏犹家也古言髙辛氏陶唐氏犹言周家夏家也阏伯髙辛氏之子迁阏伯于商邱主辰皆昭元年传文也尔雅以大火为大辰是辰为大火也昭十七年传云宋大辰之虚是大火为宋星也阏伯已居商邱祀大火今大火为宋星则知宋亦居商邱以此明之故云然则商邱在宋地也释例云宋商商邱三名一地梁国睢阳县也传曰陶唐氏之火正阏伯居商邱祀大火又曰宋大辰之虚也然则商邱在宋或以为漳水之南故殷虚为商邱非也是由商邱所在不明故释例与此注俱以阏伯明之】祀大火而火纪时焉注谓出内火时相土因之故商主大火注相土契孙商之祖也始代阏伯之后居商邱祀大火音义【相息亮反注同契息列反】疏【正义曰祀大火者阏伯祀此大火之星居商邱而祀火星也相土因之复主大火是商邱之地属大火也然则在地之土各有上天之分周礼保章氏以星土辩九州之地所封封域皆有分星郑云星土星所主土也封犹界也大界则曰九州州中诸国之封域于星亦有分焉其书亡矣今其存可言者十二次之分也星纪吴越也枵齐也娵訾卫也降娄鲁也大梁赵也实沈晋也鹑首秦也鹑火周也鹑尾楚也夀星郑也大火宋也析木燕也是言地属于天各有其分之事也郑唯云其存可言不知存者本是谁说其见于传记者则此云商主大火昭元年传云参为晋星二十八年传云龙宋郑之星则苍龙之方有宋郑之分也又曰以害鸟帑周楚恶之则朱鸟之方有周楚之分也昭七年四月日食传称鲁卫恶之去卫地如鲁地则春分之日在鲁卫之分也又十年传曰今兹岁在颛顼之虚姜氏任氏实守其地则于时岁星在齐薛之分也又三十二年传曰越得嵗而吴伐之凶则于时岁星在吴越之分也晋语云实沈之虚晋人是居周语云岁在鹑火我有周之分野是有分野之言也天有十二次地有九州以此九州当彼十二次周礼虽云皆有分星不知其分谁分之也何必所分能当天地星纪在于东北吴越实在东南鲁卫东方诸侯遥属戌亥之次又三家分晋方始有赵而韩魏无分赵独有之汉书地理志分羣国以配诸次其地分或多或少鹑首极多鹑火甚狭徒以相传为说其源不可得而闻之于其分野或有妖祥而为占者多得其効盖古之圣哲有以度知非后人所能测也注正义曰殷本纪契生昭明昭明生相土相土是契孙也本纪云帝舜封契于商郑云商国在大华之阳皇甫谧云今上洛商县是也如郑意契居上洛之商至相土而迁于宋之商及汤有天下逺取契所封商以为一代大号服防云相土居商邱故汤以为天下号王肃书序注云契孙相土居商邱故汤以为国号案诗后稷云即有邰家室述契云天命鸟降而生商即稷封邰而契封商也若契之居商即是商邱则契已居之不得云相土因阏伯也若别有商地则汤之为商不是因相土矣且经传言商未有称商邱者释例云宋之先契佐唐虞封于商武王封微子啓为宋公都商邱是同郑说也传言商主大火商谓宋也宋主大火耳成汤不主火也宋是商后故谓宋为商昭八年传曰自根牟至于商卫是名宋为商之验释例曰商宋一地谓此商也相土商之祖者是汤之祖亦宋之祖也尧封阏伯于商邱比及相土应歴数世故云代阏伯之后居商邱祀大火也】商人阅其祸败之衅必始于火是以日知其有天道也注阅犹数也商人数所更歴恒多火灾宋是殷商之后故知天道之灾必火音义【衅许靳反数所主反下同更音庚】疏【正义曰阅犹数也衅谓间隙也商人谓殷商之人为王之时数其祸败之衅隙必始于火言其政教有失将欲致祸既开祸败之衅必有火灾应之也今宋是商后亦如商世欲有祸败必初始于火是以言日知其有天道也然殷商不居商邱必有火者以商是相土子孙相土居商邱祀火之故故火之为灾连及殷商之世也传唯如此而已亦不知尔时宋有何失而有此灾】公曰可必乎对曰在道国乱无象不可知也注言国无道则变乱亦殊故不可必知疏【正义曰公曰此事可必乎但有愆失必致火乎对曰在其君之所行道耳若时政小失天未弃之或下灾异冀其觉悟或可常有火灾也若国家昏乱无复常象不可知也象谓妖祥有所象似以戒人也国若无道灾变亦殊既无所象故不可必知也】○夏季武子如晋报宣子之聘也注宣子聘在八年○穆姜薨于东宫注太子宫也穆姜滛侨如欲废成公故徙居东宫事在成十六年始往而筮之遇艮之八注艮下艮上周礼大卜掌三易然则杂用连山归藏周易二易皆以七八爲占故言遇艮之八音义【艮古根反】疏【正义曰周礼大卜掌三易之法一曰连山二曰归藏三曰周易郑云易者揲着变易之数可占者也名曰连山似山之出内云气也归藏者万物莫不归而藏于其中也洪范言卜筮之法三人占则从二人之言孔安国云夏殷周卜筮各异三法竝下从二人之言是言筮用三易之事也大卜周官而职掌三易然则周世之卜杂用连山归藏周易也周易之爻唯有九六此筮乃言遇艮之八二易皆以七八为占故此筮遇八谓艮之第二爻不变者是八也揲蓍求爻繋辞有法其揲所得有七八九六说者谓七爲少阳八为少隂其爻不变也九为老阳六为老隂其爻皆变也周易以变为占占九六之爻传之诸筮皆是占变爻也其连山归藏以不变为占占七八之爻二易竝亡不知实然以否世有归藏易者伪妄之书非殷易也假令二易俱占七八亦不知此筮为用连山为用归藏所云遇艮之八不知意何所道以为先代之易其言亦无所据贾郑先儒相传云耳先儒为此意者此言遇艮之八下文穆姜云是于周易晋语公子重耳筮得贞屯晦豫皆八其下司空季子云是在周易竝于遇八之下别言周易知此遇八非周易也】史曰是谓艮之随　注震下兑上随史疑占易遇八爲不利故更以周易占变爻得随卦而论之疏【正义曰震为雷兑为泽象曰泽中有雷随郑云震动也兑说也内动之爲德外说之以言则天下之民慕其行而随从之故谓之随也史疑占易遇八者爲不利故更以周易占变变其爻乃得随卦而论之所以说姜意也】随其出也注史谓随非闭固之卦君必速出姜曰亡注亡犹无也音义【亡如字读者或音无】是于周易曰随元亨利贞无咎注易筮皆以变者占遇一爻变义异则论彖故姜亦以彖为占也史据周易故指言周易以折之音义【亨许庚反下同彖吐乱反折之设反】疏【正义曰易筮皆以变者爲占传之诸筮皆是也若一爻独变则得指论此爻遇一爻变以上或二爻三爻皆变则每爻义异不知所从则当总论彖辞故姜亦以彖爲占此元亨利贞无咎是随卦之彖辞也史言是谓艮之随者据周易而言故姜亦指言周易以折之也周易卦下之辞谓之为彖彖者统论一卦之体明其所由之主随彖云元享利贞无咎者元长也长亦大也亨通也贞正也随卦震下兑上以刚下柔动而适说故物皆随之而不能大通于事逆于时也相随而不为利正共适邪滛则灾之道也必有此元亨利贞四徳乃得无咎过耳无此四徳则不免于咎】元体之长也亨嘉之会也利义之和也贞事之干也体仁足以长人嘉德足以合礼利物足以和义贞固足以干事然固不可诬也是以虽随无咎注言不诬四徳乃遇随无咎明无四徳者则爲滛而相随非吉事音义【长丁丈反下同嘉徳易作嘉会】疏【正义曰不诬四徳者四徳实有于身不可诬罔以无为有也如是乃遇随卦可得身无咎耳明其无此四徳而遇随卦者乃是滛而相随非是善事故得随必有咎也穆姜自以身无四徳遇随为恶其意谓随为恶卦故云虽随无咎】今我妇人而与于乱固在下位注妇人卑于丈夫音义【与音预】而有不仁不可谓元不靖国家不可谓亨作而害身不可谓利弃位而姣注姣滛之别名音义【姣戸交反注同徐又如字服氏同嵇叔夜音效】疏【正义曰服防读姣为放效之效言效小人为滛滛自出于心非效人也今时俗语谓滛为姣故以姣为滛之别名】不可谓贞有四德者随而无咎我皆无之岂随也哉我则取恶能无咎乎必死于此弗得出矣注传言穆姜辩而不德疏【正义曰自干事以上与周易文言正同彼云元者善之长此云体之长彼云嘉会足以合礼此云嘉徳唯二字异耳其意亦不异也元者始也长也物得其始为众善之长于人则谓首为元元是体之长以善为体知亦善之长也亨通也嘉善也物无不通则为众善之会故通者善之会也物得裁成乃名为义义理和协乃得其利故利者义之和也贞正也物得其正乃成干用故正者事之干也体仁以仁为体也君子体是仁人堪得与人为长体仁足以长人也身有美徳动与礼合嘉徳足以合礼也以已利物义事和协利物足以和义也正而牢固事得干济贞固足以干事也此四徳者在身必然固不可诬罔也是以虽得随卦而其身无咎今我妇人也而与于侨如之乱妇人卑于男子固在下位而有不仁之行不可谓之元也不安靖国家欲除去季孟不可谓之亨也作为乱事而自害其身使放于东宫不可谓之利也弃夫人之徳位而与侨如滛姣不可谓之贞也有此元亨利贞四徳乃得随而无咎四徳我皆无之岂当随卦也哉我则自取此恶其身能无咎乎必死于此宫不能出矣】○秦景公使士雃乞师于楚将以伐晋楚子许之子囊曰不可当今吾不能与晋争晋君类能而使之注随所能音义【雃苫田反】举不失选注得所选音义【选息恋反注同】官不易方注方犹宜也其卿让于善注让胜己者其大夫不失守注各任其职其士竞于教注奉上命其庶人力于农穑注种曰农收曰穑疏【正义曰农是力田之名毛诗传云种之曰稼敛之曰穑稼者言如嫁女之有所生也穑爱也言爱惜而收敛之也此文穑无所对故以农为种名其实农是营田之名种曰稼也】商工皁不知迁业注四民不杂疏【正义曰齐语四民者士农工商此传言其士竞于教是说士也庶人力于农稼是说农也士农已讫唯有工商在耳故以皁贱官足成其句杜言四民不杂通上士庶为四非以皁工商爲四也】韩厥老矣知防禀焉以为政注代将中军范匄少于中行偃而上之使佐中军注使匄佐中军偃将上军音义【少诗照反下同中行戸郎反】韩起少于栾黡而栾黡士鲂上之使佐上军注黡鲂让起起佐上军黡将下军鲂佐之音义【黡于斩反】魏绛多功以赵武爲贤而为之佐注武新军将音义【将子匠反】君明臣忠上让下竞注尊官相让劳职力竞当是时也晋不可敌事之而后可君其图之王曰吾旣许之矣虽不及晋必将出师秋楚子师于武城以为秦援秦人侵晋晋饥弗能报也注为十年晋伐秦传音义【饥音饥又音几】○冬十月诸侯伐郑注郑从楚也庚午季武子齐崔杼宋皇郧从荀防士匄门于鄟门注郑城门也三国从中军音义【鄟音专本亦作专】卫北宫括曹人邾人从荀偃韩起门于师之梁注师之梁亦郑城门三国从上军滕人薛人从栾黡士鲂门于北门注二国从下军杞人郳人从赵武魏绛斩行栗注二国从新军行栗表道树音义【行栗如字行道也】疏【正义曰行道也谓之行栗必是道上之栗周语云列树以表道知此行栗是表道之树】甲戌师于泛注众军还聚泛泛郑地东泛音义【泛音泛】令于诸侯曰脩器备注兵器战备盛糇粮注糇干食音义【盛音成糇音侯】归老幼注示将久师居疾于虎牢注诸侯已取郑虎牢故使诸军疾病息其中肆眚围郑注肆缓也过也不书围郑逆服不成围音义【生领反徐所幸反】疏【正义曰肆训为缓缓从罪人谓放赦之也将求民力开恩赦罪赦诸侯之军内犯法者服防以为放郑囚案传未与郑战无囚可放设使有囚可放郑人以战而获非有所犯不得谓之肆眚也不书围郑者此肆眚围郑是号令之辞耳郑人闻而逆服不成围故也】郑人恐乃行成注与晋成也音义【恐邱勇反】中行献子曰遂围之以待楚人之救也而与之战不然无成注献子荀偃也恐楚救郑郑复属之音义【复扶又反】知武子曰许之盟而还师以敝楚人注敝罢也音义【罢音皮】吾三分四军注分四军爲三部疏【正义曰贾逵以爲三分四军为十二部郑众以为分四军为三部杜以分为十二则一部人少不足亢敌故从郑说分四军为三部晋各一动而楚三来欲罢楚使不能也】与诸侯之锐以逆来者注来者楚也于我未病楚不能矣注晋各一动而楚三来故曰不能犹愈于战注胜聚战暴骨以逞不可以争注言争当以谋不可以暴骨音义【暴蒲卜反注同徐扶沃反争争鬬之争注同又如字】大劳未艾君子劳心小人劳力先王之制也注艾息也言当从劳心之劳音义【艾鱼废反又五盖反注同】诸侯皆不欲战乃许郑成十一月己亥同盟于戏郑服也注郑服故言同盟将盟郑六卿公子騑注子驷公子发注子国公子嘉注子孔公孙輙注子耳公孙虿注子蟜音义【虿勑迈反】公孙舍之注子展及其大夫门子皆从郑伯注门子卿之适子音义【从才用反适丁歴反】疏【正义曰周礼小宗伯掌三族之别以辩亲疏其正室皆谓之门子郑云正室适子也将代父当门者也是卿之适子为门子也】晋士庄子为载书曰注荘子士弱载书盟书自今日旣盟之后郑国而不唯晋命是听而或有异志者有如此盟注如违盟之罚公子騑趋进曰天祸郑国使介居二大国之间注介犹间也音义【介音界注同犹间音间厠之间又如字】大国不加德音而乱以要之注谓以兵乱之力强要郑音义【要一遥反注强要下要人要盟皆同强其丈反】使其鬼神不获歆其禋祀其民人不获享其土利夫妇辛苦垫隘无所底告注垫隘犹委顿底至也音义【歆许今反垫丁念反隘于懈反底音防】自今日旣盟之后郑国而不唯有礼与彊可以庇民者是从而敢有异志者亦如之注亦如此盟音义【底必利反】荀偃曰改载书注子驷亦以所言载于策故欲改之公孙舍之曰昭大神要言焉注要誓以告神若可改也大国亦可叛也知武子谓献子曰我实不德而要人以盟岂礼也哉非礼何以主盟姑盟而退脩德息师而来终必获郑何必今日我之不德民将弃我岂唯郑若能休和逺人将至何恃于郑乃盟而还注遂两用载书音义【休许虬反】○晋人不得志于郑以诸侯复伐之十二月癸亥门其三门注三门鄟门师之梁北门也癸亥月五日晋果三分其军各攻一门音义【复扶又反】闰月戊寅济于阴阪侵郑注以长歴参校上下此年不得有闰月戊寅戊寅是十二月二十日疑闰月当为门五日五字上与门合为闰则后学者自然转日爲月晋人三番四军更攻郑门门各五日晋各一攻郑三受敌欲以苦之癸亥去戊寅十六日以癸亥始攻攻輙五日凡十五日郑故不服而去明日戊寅济于阴阪复侵郑外邑阴阪洧津音义【闰月依注读为门五日阪音反又扶板反番芳元反更音庚复扶又反洧于轨反】疏【正义曰杜以长歴推之此年无闰故知此闰字当为门五又月当为日也晋人分四军为三番以二番为待楚之备一番以攻郑之门一番一门以癸亥初攻每门五日积十五日欲以苦郑而来楚也楚不敢来郑犹不服至明日戊寅济于阴阪复侵郑外邑而后归也郑都洧水之旁故知阴阪洧津也卫氏难云案昭二十年朔旦冬至其年云闰月戊辰杀宣姜又二十二年云闰月取前城竝不应有闰而传称闰是史之错失不必皆在应闰之限杜岂得云此年不得有闰而改爲门五日也若然闰月杀宣姜闰月取前城皆为门五日乎秦氏释云以传云三分四军又云十二月癸亥门其三门既言三分则三分攻门计癸亥至戊寅十六日番别攻门五日三五十五日明日戊寅济于阴阪上下符合故杜爲此觧苏氏又云案长歴襄十年十一月丁未是二十四日十一年四月己亥是十九日据丁未至己亥一百七十三日计十年十一月之后十一年四月之前除两个残月唯置四个整月用日不尽尚余二十九日故杜爲长歴于十年十二月后置闰既十年有闰明九年无闰也】次于阴口而还注阴口郑地名子孔曰晋师可击也师老而劳且有归志必大克之子展曰不可注传言子展能守信○公送晋侯晋侯以公宴于河上问公年季武子对曰会于沙随之岁寡君以生注沙随在成十六年晋侯曰十二年矣是谓一终一星终也注岁星十二岁而一周天疏【正义曰直言一星终知是歳星者以古今歴书推歩五星金水日行一度土三百七十七日行星十二度火七百八十日行星四百一十五度四者皆不得十二年而一终唯木三百九十八日行星三十三度十二年而彊一周举其大数十二年而一终故知是岁星】国君十五而生子冠而生子礼也注冠成人之服故必冠而后生子音义【冠古乱反注下皆同】君可以冠矣大夫盍爲冠具武子对曰君冠必以祼享之礼行之注祼谓灌鬯酒也享祭先君也音义【盍户腊反祼古乱反灌古乱反】疏【正义曰周礼大宗伯以肆献祼享先王郁人凡祭祀之祼事和郁鬯以实彝而陈之郑云郁郁金香草也鬯酿秬为酒芬香条畅于上下也筑郁金煑之以和鬯酒郊特牲云灌用鬯臭郑云灌谓以圭瓒酌鬯始献神也然则祼即灌也故云祼谓灌鬯酒也祼是祭初之礼故举之以表祭也周礼祭人鬼曰享故云享祭先君也刘云冠是大礼当徧羣庙】以金石之乐节之注以钟磬爲举动之节以先君之祧处之注诸侯以始祖之庙爲祧音义【祧他雕反】疏【正义曰冠是嘉礼之大者当祭以告神故有祼享之礼以祭祀也国君无故不彻县故有金石之乐行冠礼之时为举动之节也冠必在庙故先君之祧处之也既行祼享祭必有乐所言金石节之谓冠时之乐非祭祀之乐也诸侯之冠礼亡唯有士冠礼在耳其礼亦行事于庙而不为祭祀士无乐可设而唯处祧同耳士冠必三加始加缁布冠次加皮弁次加爵弁公则四大戴礼公冠篇于士三冠后更加冕是也案此传文则诸侯十二加冠也文王十三生伯邑考则十二加冠亲迎于渭用天子礼则天子十二冠也晋语柯陵会赵武冠见范文子冠时年十六七则大夫十六冠也士庶则二十而冠故曲礼云二十曰弱冠是也注正义曰祭法云远庙为祧天子有二祧郑云祧之言祧也超上去意也诸侯无祧聘礼云不腆先君之祧是谓始祖庙也聘礼注云天子七庙文武爲祧诸侯五庙则祧始祖也是亦庙也言祧者祧尊而庙亲待宾客者上尊者然则彼以始祖之尊故特言祧耳昭元年传云敢爱丰氏之祧大夫之庙亦以祧言之是尊之意也不待至鲁而假于衞者及诸侯宾客未散故也】今寡君在行未可具也请及兄弟之国而假备焉晋侯曰诺公还及衞冠于成公之庙注成公今衞献公之曾祖从卫所处疏【正义曰成公是献公曾祖卫世家文也服防以成公是卫之曾祖即云祧谓曾祖之庙也曾祖之庙何以独有祧名王制大夫三庙一昭一穆与太祖之庙为三郑之丰氏岂得立曾祖之庙乎而亦谓之祧也杜意从衞所处意在排旧说也以晋悼欲速故寄衞庙而假钟磬其祼享之礼归鲁乃祭耳】假钟磬焉礼也○楚子伐郑注与晋成故子驷将及楚平子孔子蟜曰与大国盟口血未干而背之可乎子驷子展曰吾盟固云唯彊是从今楚师至晋不我救则楚彊矣盟誓之言岂敢背之且要盟无质神弗临也注质主也疏【正义曰质之爲主以意言耳无正训也晋云唯晋命是听郑云唯彊是从二辞俱以告神是其无定主也服防云质成也无忠诚之信故神弗临也】所临唯信信者言之瑞也注瑞符也善之主也是故临之注神临之明神不蠲要盟注蠲洁也背之可也乃及楚平公子罢戎入盟同盟于中分注中分郑城中里名罢戎楚大夫音义【罢音皮徐音彼中分竝如字徐音丁仲反】疏【正义曰言入盟是入城盟也入城而言盟地知是城内里名】楚庄夫人卒注共王母王未能定郑而归○晋侯归谋所以息民魏绛请施舍注施恩惠舍劳役输积聚以贷注输尽也音义【积子赐反下同聚才住反贷他代反】自公以下茍有积者尽出之国无滞积注散在民亦无困人注不匮乏公无禁利注与民共亦无贪民注礼让行祈以币更注不用牲宾以特牲注务崇省音义【省所景反】器用不作注因仍旧车服从给注足给事也行之期年国乃有节三驾而楚不能与争注三驾三兴师谓十年师于牛首十一年师于向其秋观兵于郑东门自是郑遂服音义【期音基本亦作朞向舒亮反】







　　春秋左传注疏卷三十
  </div>
  <div class="pagination">
   <a href="春秋左传注疏_page25.html">
    上一页
   </a>
   <span>
    ...
   </span>
   <a href="春秋左传注疏_page21.html">
    21
   </a>
   <a href="春秋左传注疏_page22.html">
    22
   </a>
   <a href="春秋左传注疏_page23.html">
    23
   </a>
   <a href="春秋左传注疏_page24.html">
    24
   </a>
   <a href="春秋左传注疏_page25.html">
    25
   </a>
   <span class="current-page">
    26
   </span>
   <a href="春秋左传注疏_page27.html">
    27
   </a>
   <a href="春秋左传注疏_page28.html">
    28
   </a>
   <a href="春秋左传注疏_page29.html">
    29
   </a>
   <a href="春秋左传注疏_page30.html">
    30
   </a>
   <a href="春秋左传注疏_page31.html">
    31
   </a>
   <span>
    ...
   </span>
   <a href="春秋左传注疏_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
