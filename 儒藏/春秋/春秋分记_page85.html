<!DOCTYPE html>
<html>
<head>
    <meta charset="UTF-8">
    <title>春秋分记 - 第 85 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋分记 - 第 85 页/共 122 页</h1>
    <div class="content">　　传三十一年春王正月穆叔至自会【澶渊会还】见孟孝伯语之曰赵孟将死矣其语偷不似民主若赵孟死为政者其韩子乎【韩起】吾子盍与季孙言之可以树善君子也若不树焉使早备鲁【使季子早为鲁备】既而政在大夫韩子懦弱大夫多贪求欲无厌齐楚未足与也鲁其惧哉孝伯曰人生几何谁能无偷朝不及夕将安用树穆叔出而告人曰孟孙将死矣吾语诸赵孟之偷也而又甚焉又与季孙语晋故季孙不从及赵文子卒【昭元年】韩宣子为政鲁不堪晋求谗慝多是以有平丘之会【在昭十三年晋人执意如】夏五月公作楚宫【适楚好其宫归而作之】穆叔曰大誓云民之所欲天必从之君欲楚也夫故作其宫若不复适楚必死是宫也六月辛巳公薨于楚宫叔仲带窃其拱璧以与御人纳诸其怀而从取之由是得罪【得罪于鲁人】立胡女敬归之子子野【敬归襄公妾】次于季氏秋九月癸巳卒毁也【过哀毁瘠】己亥孟孝伯卒　立敬归之娣齐归之子公子稠【昭公名】穆叔不欲曰大子死有母弟则立之无则立长【立庶以年】年钧择贤义钧则卜古之道也非适嗣何必娣之子【子野非适】且是人也居丧而不哀在戚而有嘉容是谓不度不度之人鲜不为患若果立之必为季氏忧武子不聴卒立之比及葬三易衰衰袵如故衰于是昭公十九年矣犹有童心君子是以知其不能终也　冬十月癸酉襄公







　　春秋分记卷五十
　　钦定四库全书
　　春秋分记卷五十一　　　宋　程公説　撰内鲁第五
　　昭公
　　昭公【諡法威仪共明曰昭】
　　【名稠襄公子齐归所生在位二十五年孙于齐在外七年薨于干侯共三十二年】
　　经元年春王正月公即位【无传】叔孙豹防晋赵武楚公子围齐国弱宋向戍卫齐恶陈公子招蔡公孙归生郑罕虎许人曹人于虢三月取郓秋叔弓帅师疆郓田传元年春防于虢三月甲辰盟季武子伐莒取郓莒人告于防楚告于晋曰寻盟未退而鲁伐莒渎齐盟请戮其使【时叔孙豹在防】乐桓子相赵文子欲求货于叔孙而为之请使请带焉【虽指求货以带为辞】弗与梁其踁曰货以藩身子何爱焉叔孙曰诸侯之防卫社稷也我以货免鲁必受师是祸之也何卫之为人之有墙以蔽恶也墙之隙壊谁之咎也卫而恶之吾又甚焉【罪甚墙】虽怨季孙鲁国何罪【怨其伐莒】叔出季处有自来矣吾又谁怨然鲋也贿弗与不已召使者裂裳帛而与之曰带其褊矣赵孟闻之曰临患不忘国忠也【谓言鲁国何罪】思难不越官信也【谓言叔出季处】图国忘死贞也【谓不以货免】谋主三者义也有是四者又可戮乎乃请诸楚曰鲁虽有罪其执事不避难畏威而敬命矣子若免之以劝左右可也若子之羣吏处不辟汚出不逃难其何患之有患之所生汚而不治难而不守所由来也能是二者又何患焉不靖其能其谁从之鲁叔孙豹可谓能矣请免之以靖能者子防而赦有罪【不伐鲁】又赏其贤【赦叔孙】诸侯其谁不欣焉望楚而归之视逺如迩疆埸之邑一彼一此何常之有王伯之令也【言三王五伯有令徳时】引【正也】其封疆而树之官举之表旗而着之制令【旌旗以表贵贱为诸侯作制度法令使不相侵犯】过则有刑犹不可壹于是乎虞有三苗夏有观扈商有姺邳周有徐奄自无令王诸侯逐进狎主齐盟其又可壹乎恤大舍小足以为盟主又焉用之封疆之削何国蔑有主齐盟者谁能辩【治也】焉吴濮有衅楚之执事岂其顾盟莒之疆事楚勿与知诸侯无烦不亦可乎莒鲁争郓为日乆矣苟无大害于其社稷可无亢【御也】也去烦宥善莫不竞劝子其图之固请诸楚楚人许之乃免叔孙夏四月叔孙归曾夭御季孙以劳之旦及日中不出曾夭谓曾阜【叔孙家臣】曰旦及日中吾知罪矣鲁以相忍为国也忍其外不忍其内焉用之【欲受楚戮是忍其外日中不出是不忍其内】阜曰数月于外一旦于是庸何伤贾而欲赢而恶嚣乎【言如商贾求赢利不得恶喧嚣之声】阜谓叔孙曰可以出矣叔孙指楹曰虽恶是其可去乎乃出见之　秋叔弓帅师疆郓田因莒乱也【时莒展舆奔吴】
　　经二年春晋侯使韩起来聘夏叔弓如晋冬公如晋至河乃复季孙宿如晋
　　传二年春晋侯使韩宣子来聘且告为政而来见礼也【代赵武为政】观书于太史氏见易象与鲁春秋曰周礼尽在鲁矣吾乃今知周公之徳与周之所以王也公享之季武子赋緜之卒章【取文王有四臣能绵绵致兴盛】韩子赋角弓【兄弟昏姻无胥逺矣】季武子拜曰敢拜子之弥缝敝邑寡君有望矣武子赋节之卒章【式讹尔心以畜万邦】既享宴于季氏有嘉树焉宣子誉之武子曰宿敢不封殖此树以无忘角弓遂赋甘棠【以宣子比召公】宣子曰起不堪也无以及召公　夏叔弓聘于晋报宣子也晋侯使郊劳辞曰寡君使弓来继旧好固曰女无敢为賔彻命于执事敝邑矣敢辱郊使请辞致馆辞曰寡君命下臣来继旧好好合使成臣之禄也敢辱大馆叔向曰子叔子知礼哉吾闻之曰忠信礼之器也卑让礼之宗也辞不忘国忠信也先国后己卑让也诗曰敬慎威仪以近有德夫子近德矣
　　经三年夏叔弓如滕秋小邾子来朝【传见小邾】八月大雩冬大雨雹【无传】
　　传三年夏五月叔弓如滕子服椒为介及郊遇懿伯【椒叔父】之忌敬子【叔弓】不入【叔弓礼椒为之辟仇】惠伯曰公事有公利无私忌椒请先入乃先受馆敬子从之秋八月大雩旱也经四年春王正月大雨雹九月取鄫冬十有二月乙夘叔孙豹卒
　　传四年春王正月大雨雹季武子问于申丰曰雹可御乎对曰圣人在上无雹虽有不为灾古者日在北陆而藏冰【夏十二月日在虚危冰坚而藏】西陆朝觌而出之【夏三月日在昴毕蛰虫出而用冰】其藏冰也深山穷谷固隂沍寒于是乎取之其出之也朝之禄位賔食丧祭于是乎用之其藏之也黒牡秬黍以享司寒其出之也桃弧棘矢以除其灾其出入也时食肉之禄冰皆与焉大夫命妇丧浴用冰祭寒而藏之【享司寒】献羔而啓之【二月春分献羔祭韭】公始用之火出而毕赋【火星昏见东方谓三月四月中】自命夫命妇至于老疾无不受冰山人【虞官】取之县人【遂属】传之舆人纳之人藏之夫冰以风壮【因风壮而坚壮】而以风出【顺春风而散用】其藏之也周【宻也】其用之也徧【及老疾】则冬无愆阳夏无伏隂春无凄风秋无苦雨雷出不震无菑霜雹疠疾不降民不夭札今藏川池之冰弃而不用风不越而杀雷不发而震雹之为菑谁能御之七月之卒章藏冰之道也【豳风卒章曰二之日凿冰冲冲谓十二月凿而取之三之日纳于凌隂凌隂冰室也四之日其蚤献羔祭韭谓二月春分蚤开冰室以荐宗庙】秋九月取鄫言易也初穆子去叔孙氏及庚宗【成十六年辟侨如之难奔齐】遇妇人使私为食而宿焉问其行告之故哭而送之适齐娶于国氏生孟丙仲壬梦天压已弗胜【穆子梦】顾而见人黒而上偻【肩伛偻】深目而豭喙【口象猪豭音加】号之曰牛助余乃胜之旦而皆召其徒无之且曰志之及宣伯奔齐馈之【宣伯侨如穆子之兄成十六年奔齐】宣伯曰鲁以先子之故将存吾宗必召女召女何如对曰愿之乆矣鲁人召之不告而归既立【在齐生孟丙仲壬鲁召立为卿】所宿庚宗之妇人献以雉问其姓【问有子否姓谓子也】对曰余子长矣能奉雉而从我矣【襄二年竖牛五六岁】召而见之则所梦也未问其名号之曰牛曰唯皆召其徒使视之遂使为竖有宠长使为政【家政】公孙明知叔孙于齐【公孙明齐大夫子明与叔孙相亲知】归未逆国姜【孟仲母】子明取之故怒其子长而后使逆之【子孟丙仲壬】田于丘莸遂遇疾焉竖牛欲乱其室而有之强与孟盟不可叔孙为孟钟曰尔未际【孟未与诸大夫相接见】飨大夫以落之既具使竖牛请日【飨日】入弗谒出命之日【诈命日】及賔至闻钟声牛曰孟有北妇人之客【北妇人国姜客谓公孙明】怒将徃牛止之賔出使拘而杀诸外【杀孟丙】牛又强与仲盟不可仲与公御莱书观于公【莱书公御士名仲与之私游观于公宫】公与之环使牛入示之【示叔孙】入不示出命佩之【新注古者子受人之物必示其父见内则】牛谓叔孙见仲而何叔孙曰何为【怪牛言】曰不见既自见矣【言仲巳自徃见公】公与之环而佩之矣遂逐之奔齐疾急命召仲牛许而不召杜泄【叔孙氏宰】见告之饥渴授之戈【牛不食叔孙叔孙怒欲使杜泄杀之】对曰求之而至又何去焉竖牛曰夫子疾病不欲见人使寘馈于个而退牛弗进则置虚命彻【写器令空】十二月癸丑叔孙不食乙夘卒【三日絶粮】牛立昭子而相之【豹庶子叔孙婼】公使杜泄叔孙竖牛赂叔仲昭子【叔仲带】与南遗【季氏家臣】使恶杜泄于季孙而去之【憎泄不与巳同志】杜泄将以路且尽卿礼【王所赐叔孙车】南遗谓季孙曰叔孙未乗路焉用之且冢卿无路介卿以不亦左乎季孙曰然使杜泄舍路不可曰夫子受命于朝而聘于王【襄二十四年】王思旧勲而赐之路复命而致之君【豹不敢自乘】君不敢逆王命而复赐之使三官书之吾子为司徒实书名【谓季孙】夫子为司马与工正书服【谓叔孙服车服之器工正所书】孟孙为司空以书勲今死而弗以是弃君命也书在公府而弗以是废三官也若命服生弗敢服死又不以将焉用之乃使以　季孙谋去中军竖牛曰夫子固欲去之【诬叔孙以媚季孙】
　　经五年春王正月舍中军公如晋夏莒牟夷以牟娄及防兹来奔秋七月公至自晋戊辰叔弓帅师败莒师于蚡泉【蚡扶粉切】
　　传五年春王正月舍中军卑公室也毁中军于施氏成诸臧氏【季孙不欲亲其议】初作中军三分公室而各有其一季氏尽征之【无入于公】叔孙氏臣其子弟【以父兄归公】孟氏取其半焉【复以子弟之半归公】及其舍之也四分公室季氏择二二子各一皆尽征之而贡于公以书使杜泄告于殡【叔孙之柩】曰子固欲毁中军既毁之矣故告杜泄曰夫子唯不欲毁也故盟诸僖闳诅诸五父之衢【襄十一年】受其书而投之帅士而哭之【痛叔孙见诬】叔仲子谓季孙曰带受命于子叔孙曰鲜者自西门【不以寿终为鲜西门非鲁朝正门】季孙命杜泄【命使从西门】杜泄曰卿丧自朝鲁礼也吾子为国政未改礼而又迁之羣臣惧死不敢自也既而行仲至自齐【闻丧而来】季孙欲立之南遗曰叔孙氏厚则季氏薄彼实家乱子勿与知不亦可乎南遗使国人助竖牛以攻诸大库之庭【攻仲壬也】司宫射之中目而死竖牛取东鄙三十邑以与南遗【取叔氏邑】昭子即位朝其家众曰竖牛祸叔孙氏使乱大从杀适立庶又披其邑将以赦罪罪莫大焉必速杀之竖牛惧奔齐孟仲之子杀诸塞关之外投其首于宁风【齐地】之棘上仲尼曰叔孙昭子之不劳不可能也【不以立己为功劳】周任有言曰为政者不赏私劳不罚私怨诗云有觉徳行四国顺之　初穆子之生也庄叔以周易筮之【穆子父得臣】遇明夷【离下坤上明夷】之谦【艮下坤上谦明夷初九变为谦】以示卜楚丘曰是将行【出奔】而归为子祀以谗人入其名曰牛卒以馁死明夷日也【离为日夷伤也日明伤】日之数十【甲至癸】故有十时亦当十位自王以下其二为公其三为卿日上其中【日中盛明故以当王】食日为二【公位】旦日为三【卿位】明夷之谦明而未融其当旦乎【离在坤下日在地中之象又变为谦故曰明而未融】故曰为子祀日之谦当鸟故曰明夷于飞【离为日为乌离变为谦】明而未融故曰垂其翼【于日为未融于乌为垂翼】象日之动故曰君子于行当三在旦故曰三日不食【旦位在三又非食时】离火也艮山也离为火火焚山山败【离艮合体故】于人为言【艮为言】败言为谗故曰有攸徃主人有言言必谗也纯离为牛【易离上离下离畜牝牛吉】世乱谗胜胜将适离故曰其名曰牛谦不足飞不翔垂不峻翼不广故曰其为子后乎【不逺翔故知不逺去】吾子亚卿也抑少不终【庄叔父子世为亚卿位不足以终尽】公如晋自郊劳至于赠贿无失礼晋侯谓女叔齐曰鲁侯不亦善于礼乎对曰鲁侯焉知礼公曰何为自郊劳至于赠贿礼无违者何故不知对曰是仪也不可谓礼礼所以守其国行其政令无失其民者也今政令在家【在大夫】不能取也有子家羁弗能用也【懿伯】奸大国之盟陵虐小国【伐莒取郓】利人之难【徃年莒乱取鄫】不知其私公室四分民食于他【新注古者君养民今民食于他言为三家所有也杜谓鲁君与民无异未允】思莫在公不图其终为国君难将及身不恤其所礼之本末将于此乎在而屑屑焉习仪以亟言善于礼不亦逺乎君子谓叔侯于是乎知礼　夏莒牟夷以牟娄及防兹来奔牟夷非卿而书尊地也莒人愬于晋【愬鲁受牟夷】晋侯欲止公范献子曰不可人朝而执之诱也讨不以师而诱以成之惰也为盟主而犯此二者无乃不可乎请归之间【暇也音闲】而以师讨焉乃归公秋七月公至自晋莒人来讨戊辰叔弓败诸蚡泉
　　经六年夏季孙宿如晋秋九月大雩冬叔弓如楚传六年夏季孙宿如晋拜莒田也晋侯享之有加笾武子退使行人告曰小国之事大国也苟免于讨不敢求贶得贶不过三献今豆有加下臣弗堪无乃戾也韩宣子曰寡君以为驩也对曰寡君犹未敢况下臣君之也敢闻加贶固请彻加而后卒事晋人以为知礼重其好货　秋九月大雩旱也　冬叔弓如楚聘
　　经七年春王正月暨齐平三月公如楚叔孙婼如齐涖盟【无传】夏四月甲辰朔日有食之秋九月公至自楚冬十有一月癸未季孙宿卒
　　传七年春王正月暨齐平齐求之也
　　刘敞权衡曰左氏曰齐求之也杜云齐伐燕【伐燕在去年末】燕人赂之反从求平也予谓杜氏之説与传意错传所云齐求之者以指齐求与鲁为平也其下乃云癸巳齐侯次于虢燕人行成若谓齐已暨燕平则齐侯无縁更进次于虢而燕乃行成也且齐侯伐燕燕人赂之则传当云燕求之经当书暨燕平不当反云齐求之暨齐平也复以事推之自昭公即位以来未尝与齐通好此年三月叔孙婼如齐涖盟此则鲁与齐平之验矣亦犹定十一年冬及郑平叔还如郑涖盟云其文也其理也其事也三袭焉章灼不疑
　　楚子成章华之台愿与诸侯落之防啓彊来召公公将徃梦襄公祖【祖祭道神】梓慎曰君不果行襄公之适楚也梦周公祖而行今襄公实祖君其不行子服惠伯曰行先君未尝适楚故周公祖以道之襄公适楚矣而祖以道君不行何之三月公如楚郑伯劳于师之梁孟僖子为介不能相仪及楚不能荅郊劳【详见楚】夏四月甲辰朔日有食之晋士文伯曰鲁卫恶之其大咎其卫君乎鲁将上卿【详见晋】晋人来治杞田【前叔侯不尽归今公适楚晋人恨故复来】季孙将以成与之【孟氏邑本杞田】谢息为孟孙守不可曰人有言曰虽有挈缾之知守不假器礼也【喻小知为人守器犹知不借人】夫子从君而守臣丧邑【僖子从公如楚】虽吾子亦有猜焉【季孙亦将疑我不忠】季孙曰君之在楚于晋罪也又不听晋鲁罪重矣晋师必至吾无以待之不如与之间晋而取诸杞吾与子桃成反谁敢有之是得二成也鲁无忧而孟孙益邑子何病焉辞以无山与之莱柞乃迁于桃【谢息迁地】晋人为杞取成　秋九月公至自楚孟僖子病不能相礼【不能相仪答郊劳以此为己病】乃讲学之苟能礼者从之及其将死也【二十四年卒传终言】召其大夫曰礼人之干也无礼无以立吾闻将有达者曰孔丘【僖子卒时孔子年三十五】圣人【商汤】之后也而灭于宋【孔子六代祖孔父嘉为宋督所杀其子奔鲁】其祖弗父何以有宋而授厉公【孔父嘉髙祖适嗣当立以让厉公】及正考父【何曽系】佐戴武宣【宋君】三命兹益共【三命上卿】故其鼎铭云【考父庙鼎】一命而偻再命而伛三命而俯循墙而走亦莫余敢侮饘于是粥于是以糊余口其共也如是臧孙纥有言曰圣人有明德者若不当世其后必有达人今其将在孔丘乎我若获没必属説【敬叔】与何忌【懿子】于夫子使事之【皆僖子子】而学礼焉以定其位故孟懿子与南宫敬叔师事仲尼仲尼曰能补过者君子也诗曰君子是则是效孟僖子可则效已矣冬十一月季武子卒
　　经八年夏叔弓如晋秋搜于红大雩【无传】
　　传八年秋大搜于红自根牟至于商卫革车千乗经九年春叔弓防楚子于陈【传见陈】秋仲孙貜如齐冬筑郎囿
　　传九年秋孟僖子如齐殷聘礼也【自叔老聘齐至今二十年礼意乆旷今脩盛聘以无忘旧好故曰礼】冬筑郎囿书时也季平子欲其速成也叔孙昭子曰诗曰经始勿亟庶民子来焉用速成其以民也无囿犹可无民其可乎
　　经十年春王正月秋七月季孙意如叔弓仲孙貜帅师伐莒九月叔孙婼如晋【传见晋】
　　传十年秋七月平子伐莒取郠献俘始用人于亳社【以人祭商社】臧武仲在齐闻之曰周公其不飨鲁祭乎周公飨义鲁无义诗曰徳音孔昭视民不佻【偷也】佻之谓甚矣而壹用之将谁福哉
　　经十有一年春王二月叔弓如宋夏五月甲申夫人归氏薨大搜于比蒲仲孙貜防邾子盟于祲祥秋季孙意如会晋韩起齐国弱宋华亥卫北宫佗郑罕虎曹人杞人于厥憖【传见晋】九月己亥我小君齐归
　　传十一年夏五月齐归薨【昭公母】大搜于比蒲非礼也孟僖子防邾庄公盟于祲祥脩好礼也　泉丘人有女梦以其帷幕孟氏之庙遂奔僖子其僚从之【邻女为僚友者随其奔】盟于清丘之社曰有子无相弃也【二女自盟】僖子使助防氏之簉【簉副也防氏女为僖子副妾别居在外故僖子纳泉丘人女令副助之】反自祲祥宿于防氏生懿子及南宫敬叔于泉丘人其僚无子使字敬叔【双生】秋九月齐归【昭公母】公不慼晋士之送者归以语史赵史赵曰必为鲁郊【言昭公必出在郊野不能有国】侍者曰何故曰归姓也不思亲祖不归也叔向曰鲁公室其卑乎君有大丧国不废搜【大搜比蒲】有三年之丧而无一日之慼国不恤丧不忌君也君无慼容不顾亲也国不忌君君不顾亲能无卑乎殆其失国
　　经十有二年夏宋公使华定来聘【传见宋】公如晋至河乃复冬十月公子憖出奔齐
　　传十二年夏公如晋至河乃复取郠之役【十年】莒人愬于晋晋有平公之丧未之治也故辞公公子憖遂如晋冬十月季平子立而不礼于南蒯【南遗子季氏费邑宰】南蒯谓子仲【公子憖】吾出季氏而归其室于公子更其位我以费为公臣子仲许之南蒯语叔仲穆子且告之故【叔仲带子叔仲小】季悼子之卒也叔孙昭子以再命为卿【悼子季武子子平子父】及平子伐莒克之更受三命【十年平子伐莒以功加三命昭子不伐莒亦以例加三命】叔仲子欲构二家谓平子曰三命逾父兄非礼也【言昭子受三命自逾其先人】平子曰然故使昭子【使昭子自贬黜】昭子曰叔孙氏有家祸杀适立庶故婼也及此【祸在四年】若因祸以毙之则闻命矣若不废君命则固有着矣【位次】昭子朝而命吏曰婼将与季氏讼书辞无颇【普河切】季孙惧而归罪于叔仲子故叔仲小南蒯公子憖谋季氏憖告公而遂从公如晋南蒯惧不克以费叛如齐子仲还及卫闻乱逃介而先【副使】及河闻费叛遂奔齐南蒯之将叛也其乡人或知之遇之而叹【过蒯而叹】且言曰恤恤乎湫乎攸乎深思而浅谋迩身而逺志家臣而君图有人矣哉南蒯枚筮之【不指其事泛卜吉凶】遇坤【坤下坤上坤】之比【坤下坎上比坤六五爻变比】曰黄裳元吉【坤六五爻辞】以为大吉也示子服惠伯曰即欲有事何如惠伯曰吾尝学此矣忠信之事则可不然必败外彊内温忠也和以率贞信也【水和而土安正】故曰黄裳元吉黄中之色也裳下之节也元善之长也中不忠不得其色下不共不得其饰事不善不得其极外内倡和为忠率事以信为共供养三徳为善【正直刚克柔克新注刚则仰之柔则进之以志意供给长养使合于中道】非此三者弗当且夫易不可以占险将何事也且可饰乎中美能黄上美为元下美为裳参成可筮犹有阙也筮虽吉未也【新注左氏书卜筮事多子服惠伯之论最正】将适费饮乡人酒【蒯自其家还适费】乡人或歌之曰我有圃生之杞乎【言蒯在费欲乱如杞生于囿非宜也】从我者子乎去我者鄙乎倍其邻者耻乎巳乎巳乎非吾党之士乎平子欲使昭子逐叔仲小【欲以自解説】小闻之不敢朝昭子命吏谓小待政于朝曰吾不为怨府【言不为季氏逐小生怨】
　　经十有三年春叔弓帅师围费秋公防刘子晋侯齐侯宋公卫侯郑伯曹伯莒子邾子滕子薛伯杞伯小邾子于平丘八月甲戌同盟于平丘公不与盟晋人执季孙意如以归公至自防【无传】冬十月公如晋至河乃复传十三年春叔弓围费弗克败焉平子怒令见费人执之以为囚俘冶区夫曰非也若见费人寒者衣之饥者食之为之令主而共其乏困费来如归南氏亡矣民将叛之谁与居邑若惮之以威惧之以怒民疾而叛为之聚也若诸侯皆然费人无归不亲南氏将焉入矣平子从之费人叛南氏【费叛南氏在明年】秋七月晋合诸侯于平丘八月辛未治兵邾人莒人愬于晋曰鲁朝夕伐我几亡矣【自昭公即位邾鲁同好无故怨愬晋人信之】我之不共鲁故之以晋侯不见公使叔向辞曰若奉晋之众用诸侯之师因邾莒杞鄫之怒以讨鲁罪间其二忧【因南蒯子仲二忧为间隙】何求而弗克鲁人惧聴命甲戌盟公不与盟晋人执季孙意如以归冬十月公如晋晋使士景伯辞公于河季孙犹在晋子服惠伯私于中行穆子曰鲁事晋何以不如夷之小国若为夷弃之使事齐楚其何瘳于晋穆子告韩宣子乃归季孙【详见晋】
　　经十有四年春意如至自晋
　　传十四年春意如至自晋尊晋罪已也尊晋罪已礼也南蒯之将叛也盟费人司徒老祁虑癸【南蒯家臣】伪废疾
　　使请于南蒯曰臣愿受盟而疾兴若以君灵不死请待间而盟许之二子因民之欲叛也请朝众而盟【欲因合众以为乱】遂刼南蒯曰羣臣不忘其君【君谓季氏】畏子以及今三年聴命矣子若弗图费人不忍其君将不能畏子矣子何所不逞欲请送子【送使出奔】请期五日遂奔齐侍饮酒于景公公曰叛夫【戏之】对曰臣欲张公室也子韩晳曰家臣而欲张公室罪莫大焉司徒老祁虑癸来归费【归防】齐侯使鲍文子致之
　　经十有五年春王正月二月癸酉有事于武宫籥入叔弓卒去乐卒事夏六月丁巳朔日有食之【无传】冬公如晋传十五年春将禘于武公戒百官梓慎曰禘之日其有咎乎吾见赤黑之祲非祭祥也丧气也其在涖事乎二月癸酉禘叔弓涖事籥入而卒去乐卒事礼也　冬公如晋平丘之防故也
　　经十有六年夏公至自晋秋九月大雩季孙意如如晋传十六年春王正月公在晋晋人止公不书讳之也夏公至自晋秋九月大雩旱也
　　经十有七年春小邾子来朝夏六月甲戌朔日有食之秋郯子来朝冬有星孛于大辰
　　传十七年夏六月甲戌朔日有食之祝史请所用币【礼正阳之月日食当用币于社】昭子曰日有食之天子不举伐鼓于社【责羣隂盛】诸侯用币于社伐鼔于朝礼也平子御之【御禁】曰止也唯正月朔慝未作日有食之于是乎有伐鼓用币礼也其余则否大史曰在此月也【正月为建巳正阳之月也于周为六月于夏为四月平子以为六月非正月】日过分而未至【过春分未夏至】三辰有灾于是乎百官降物【素服】君不举辟移时【辟正寝过日食时】乐奏鼓祝用币史用辞故夏书曰辰不集于房瞽奏鼓啬夫驰庶人走此月朔之谓也当夏四月是谓孟夏平子弗从昭子退曰夫子将有异志不君君矣冬有星孛于大辰西及汉经十有八年
　　经十有九年夏五月己夘地震
　　经二十年春王正月
　　经二十有一年夏晋侯使士鞅来聘秋七月壬午朔日有食之八月乙亥叔辄卒冬公如晋至河乃复
　　传二十一年夏晋士鞅来聘叔孙为政季孙欲恶诸晋【憎叔孙在己位上欲使得罪于晋】使有司以齐鲍国归费之礼为士鞅【鲍国归费在十四年牢礼各如其命数】士鞅怒曰鲍国之位下其国小而使鞅从其牢礼是卑敝邑也将复诸寡君鲁人恐加四牢焉为十一牢【为哀七年吴徴百牢起】秋七月壬午朔日有食之公问于梓慎曰是何物也祸福何为对曰二至二分【夏至冬至春分秋分】日有食之不为灾日月之行也分同道也至相过也【二分日夜等故言同道二至长短极故相过】其他月则为灾阳不克也故常为水【隂侵阳是阳不胜隂】于是叔辄哭日食昭子曰子叔将死非所哭也八月叔辄卒
　　刘敞曰梓慎曰二至二分日食不为灾非也诗云十月之交朔日辛夘日有食之亦孔之丑周之十月夏之仲秋也若不为灾曷为丑之
　　冬公如晋及河晋将伐鲜虞故辞公
　　经二十有二年春大搜于昌间夏六月叔鞅如京师【传见周】冬十有二月癸酉朔日有食之【无传】
　　经二十有三年春王正月叔孙婼如晋癸丑叔鞅卒【无传】晋人执我行人叔孙婼秋八月乙未地震【鲁地传丁酉南宫极震周地亦震也】冬公如晋至河有疾乃复
　　传二十三年春邾人城翼还自离姑【从离姑则道径鲁之武城】武城人塞其前断其后之木而弗殊遂取邾师邾人愬于晋晋人来讨叔孙婼如晋晋人执之书曰晋人执我行人叔孙婼言使人也晋人使与邾大夫坐【坐讼曲直】叔孙曰列国之卿当小国之君固周制也邾又夷也寡君之命介子服囘在【为叔孙介副】请使当之不敢废周制故也乃不果坐韩宣子使邾人聚其众将以叔孙与之【与邾使执之】叔孙闻之去众与兵而朝【欲以身死】士弥牟谓韩宣子曰子弗良图而以叔孙与其雠叔孙必死之鲁亡叔孙必亡邾邾君亡国将焉归【时邾君在晋】子虽悔之何及所谓盟主讨违命也若皆相执焉用盟主乃弗与使各居一馆【分别叔孙子服回】士伯聴其辞而愬诸宣子乃皆执之【二子辞不屈故士伯愬而执之】士伯御叔孙从者四人过邾馆以如吏【使邾人见叔孙屈辱】先归邾子士伯曰以刍荛之难从者之病将馆子于都【别都箕也】叔孙旦而立期焉乃馆诸箕舍子服昭伯于他邑范献子求货于叔孙使请冠焉【以冠为辞】取其冠法而与之两冠曰尽矣【伪若不解其意】为叔孙故申丰以货如晋【欲行货免叔孙】叔孙曰见我吾告女所行货见而不出【留申丰不使得出】吏人之与叔孙居于箕者请其吠狗弗与及将归杀而与之食之【示不爱】叔孙所馆者虽一日必葺其墙屋去之如始至冬十月公为叔孙故如晋及河有疾而复
　　经二十有四年春王二月丙戌仲孙貜卒【无传】婼至自晋夏五月乙未朔日有食之秋八月大雩
　　传二十四年春王二月晋士弥牟逆叔孙于箕【将礼而归之】叔孙使梁其踁待于门内曰余左顾而欬乃杀之【疑士伯来杀己】右顾而笑乃止叔孙见士伯士伯曰寡君以为盟主之故是以乆子【乆执子】不腆敝邑之礼将致诸从者使弥牟逆吾子叔孙受礼而归二月婼至自晋尊晋也晁补之论曰晋以邾人之愬执叔孙婼馆诸箕自以不敢废周制不肯与邾大夫坐礼也耻以货免而为不解献子之求货与其两冠外弗与吏人之请犬杀而与食至于申丰以货如晋将欲免已尚以计留丰见而不出观其意葢义重于死如此其所馆也一日必葺去之日如始至处死者素定暇豫又如此及士弥牟将逆已而归而已不知谓将杀已隂戒其踁几害弥牟异哉夫能忍无罪以死而不忍以计自全谓义矣至疑弥牟来害已而欲戕之义安在哉始则不畏死终则欲拒命以不死终始相迕不可知也已
　　夏五月乙未朔日有食之梓慎曰将水昭子曰旱也日过分而阳犹不克克必甚能无旱乎阳不克莫将积聚也　秋八月大雩旱也
　　经二十有五年春叔孙婼如宋【传见宋】夏叔诣会晋赵鞅宋乐大心卫北宫喜郑游吉曹人邾人滕人薛人小邾人于黄父【传见晋】有鸜鹆来巢秋七月上辛大雩季辛又雩九月己亥公孙于齐次于阳州齐侯唁公于野井冬十月戊辰叔孙婼卒十有二月齐侯取郓
　　传二十五年季公若之姊为小邾夫人生宋元夫人【平子外姊】生子以妻季平子昭子如宋聘且逆之【平子人臣而因卿逆季氏强横】公若从谓曹氏勿与鲁将逐之【曹氏宋元夫人】曹氏告公公告乐祁乐祁曰与之如是鲁君必出政在季氏三世矣【文子武子平子】鲁君丧政四公矣【宣成襄昭】无民而能逞其志者未之有也国君是以镇抚其民诗曰人之云亡心之忧矣鲁君失民矣焉得逞其志靖以待命犹可动必忧　夏有鸜鹆来巢书所无也师已曰异哉吾闻文武之世童謡有之曰鸜之鹆之公出辱之鸜鹆之羽公在外野徃馈之马鸜鹆跦跦【张于切】公在干侯徴褰与襦鸜鹆之巢逺哉遥遥稠父丧劳宋父以骄【稠父昭公死外故丧劳宋父定公代立故以骄】鸜鹆鸜鹆徃歌来哭【昭公生出歌死还哭】童谣有是今鸜鹆来巢其将及乎　秋书再雩旱甚也初季公鸟【公亥兄平子庶叔父】娶妻于齐鲍文子生申公鸟死季公亥与公思展与公鸟之臣申夜姑相其室及季姒【公鸟妻鲍文子女】与饔人檀通而惧乃使其妾抶已以示秦遄之妻【公鸟姊】曰公若【公亥】欲使余余不可而抶余又诉于公甫【平子弟】曰展与夜姑将要余【要刼我以非礼】秦姬以告公之【平子弟】公之与公甫告平子平子拘展于卞而执夜姑将杀之公若泣而哀之曰杀是是杀余也将为之请平子使竖勿内日中不得请有司逆命公之使速杀之故公若怨平子季【平子】郈【昭伯】之鸡鬬季氏介其鸡【捣芥子播其羽】郈氏为之金距平子怒益宫于郈氏【侵郈氏室以自益】且让之故郈昭伯亦怨平子臧昭伯【为子】之从弟防为谗于臧氏而逃于季氏臧氏执旃【之也】平子怒拘臧氏老将禘于襄公万者二人其众万于季氏【万舞也礼公当三十六人】臧孙曰此之谓不能庸先君之庙【不能用礼】大夫遂怨平子公若献弓于公为【昭公子务人】且与之出射于外而谋去季氏公为告公果公贲【公为弟】公果公贲使侍人僚柤告公公寝将以戈击之乃走公曰执之亦无命也【独言执之无勅命】惧而不出数月不见公不怒又使言公执戈以惧之乃走又使言公曰非小人之所及也【谓僚柤为小人】公果自言公以告臧孙臧孙以难【言难逐】告郈孙郈孙以可劝告子家懿伯【覊庄公孙】懿伯曰谗人以君徼幸事若不克君受其名【受恶名】不可为也舍民数世以求克事不可必也且政在焉其难图也公退之辞曰臣与闻命矣言若泄臣不获死乃馆于公【恐受泄命之罪故留公宫以自明】叔孙昭子如阚公居于长府九月戊戌伐季氏杀公之于门遂入之平子登台而请曰君不察臣之罪使有司讨臣以干戈臣请待于沂上以察罪弗许请囚于费弗许请以五乗亡弗许子家子曰君其许之政自之出乆矣隠民多取食焉为之徒者众矣曰入慝作【日奸人将起叛君】弗可知也众怒不可蓄也蓄而弗治将蕴蕴蓄民将生心生心同求将合【与季氏同求叛君者】君必悔之弗聴郈孙曰必杀之公使郈孙逆孟懿子【仲孙何忌】叔孙氏之司马鬷戾言于其众曰若之何莫对【众疑所助】又曰我家臣也不敢知国凡有季氏与无于我孰利皆曰无季氏是无叔孙氏也鬷戾曰然则救诸帅徒以徃陷西北隅以入【陷公围】公徒释甲执冰而踞【言无战心冰箭筩盖】遂逐之【逐公徒】孟氏使登西北隅以望季氏见叔孙氏之旌以告孟氏执郈昭伯杀之于南门之西遂伐公徒子家子曰诸臣伪刼君者而负罪以出君止【使若非君本意者君自可止不出】意如【平子名】之事君也不敢不改公曰余不忍也与臧孙如墓谋遂行己亥分孙于齐次于阳州齐侯将唁公于平隂公先至于野井齐侯曰寡人之罪也使有司待于平隂为近故也【以鲁侯过恭先至野井】书曰公孙于齐次于阳州齐侯唁公于野井礼也将求于人则先下之礼之善物也
　　赵匡辨疑曰礼让者君子之常岂谓其求然后行之乎左氏言不可以训故略之
　　齐侯曰自莒疆以西请致千社【二十五家为社二万五千家欲以给公】以待君命【待伐季氏之命】寡人将帅敝赋以从执事唯命是聴君之忧寡人之忧也公喜子家子曰天禄不再天若胙君不过周公以鲁足矣失鲁而以千社为臣谁与之立【为齐臣】且齐君无信不如早之晋弗从臧昭伯率从者将盟载书曰戮力壹心好恶同之信罪之有无缱【音遣】绻【起阮切】从公无通外内以公命示子家子子家子曰如此吾不可以盟羁也不佞不能与二三子同心而以为皆有罪【从者陷君留者逐君皆有罪也】或欲通外内且欲去君二三子好亡而恶定焉可同也陷君于难罪孰大焉通外内而去君君将速入弗通何为而何守焉乃不与盟昭子自阚归见平子平子稽颡曰子若我何昭子曰人谁不死子以逐君成名子孙不忘不亦伤乎将若子何平子曰苟使意如得改事君所谓生死而肉骨也昭子从公于齐与公言子家子命适公馆者执之【恐从公者知叔孙谋】公与昭子言于幄内曰将安众而纳公【昭子请归安众】公徒将杀昭子伏诸道左师展告公公使昭子自铸归【辟伏兵】平子有异志【不欲复纳公】冬十月辛酉昭子齐【音斋】于其寝使祝宗祈死戊辰卒【耻为平子所欺】左师展将以公乘马而归公徒执之【展鲁大夫欲与公俱轻归】十一月宋元公将为公故如晋【谋纳公】卒于曲棘十二月庚辰齐侯围郓【欲取居公】初臧昭伯如晋臧防窃其寳偻句【所出地名】以卜为信与僣【不信】僣吉臧氏老将如晋问【问昭伯起居】会请徃【代家老行】昭伯问家故尽对及内子【昭伯妻】与母弟叔孙则不对【若有他故】再三问不对归及郊会逆问又如初至次于外而察之皆无之执而戮之逸奔郈郈鲂假使为贾正焉计于季氏【送计簿于季氏】臧氏使五人以戈楯伏诸桐汝之闾会出逐之反奔执诸季氏中门之外平子怒曰何故以兵入吾门拘臧氏老季臧有恶及昭伯从公平子立臧防【主为臧氏后】防曰偻句不余欺也
　　经二十有六年春王正月三月公至自齐至于郓夏公围成秋公会齐侯莒子邾子杞伯盟于鄟陵公至自会居于郓【无传】
　　传二十六年春王正月庚申齐侯取郓三月公至自齐处于郓言鲁地也　夏齐侯将纳公命无受鲁货申丰从女贾【丰贾季氏家臣】以币锦二两缚一如瑱【瑱充耳卷使如充耳易懐藏】适齐师谓子犹【梁丘据】之人髙齮【子犹家臣】能货子犹为髙氏后粟五千庾【言能为我行货于子犹当为请使得为髙氏后又致粟】髙齮以锦示子犹子犹欲之齮曰鲁人买之百两一布以道之不通先入币财子犹受之言于齐侯曰羣臣不尽力于鲁君者非不能事君也然据有异焉宋元公为鲁君如晋卒于曲棘叔孙昭子求纳其君无疾而死不知天之弃鲁邪抑鲁君有罪于鬼神故及此也君若待于曲棘使羣臣从鲁君以卜焉若可师有济也君而继之兹无敌矣若其无成君无辱焉齐侯从之使公子鉏帅师从公成大夫公孙朝谓平子曰有都以卫国也请我受师许之【以成邑御齐师】请纳质弗许曰信女足矣告于齐师曰孟氏鲁之敝室也用成已甚弗能忍也请息肩于齐【朝诈齐师欲降使取成】齐师围成成人伐齐师之饮马于淄者曰将以厌众【以厌众心不欲吏知己降】鲁成备而后告曰不胜众师及齐师战于炊鼻齐子渊捷从泄声子【鲁大夫】射之中楯瓦繇朐汰辀匕入者三寸声子射其马斩鞅殪【死也】改驾人以为鬷戾也而助之【人鲁人也】子车【渊捷】曰齐人也将击子车子车射之殪其御曰又之子车曰众可惧也而不可怒也子囊带【齐大夫】从野泄叱之【声子】泄曰军无私怒报乃私也将亢子又叱之【子囊复叱之】亦叱之【野泄亦叱也言齐无战心】冉竖【季氏臣】射陈武子【子彊】中手失弓而骂【武子骂】以告平子曰有君子白晢鬒须眉甚口平子曰必子彊也无乃亢诸对曰谓之君子何敢亢之林雍羞为顔鸣右下【皆鲁人羞为右故下车战】苑何忌取其耳【不欲杀雍但截其耳】顔鸣去之【其右见获惧而去之】苑子之御曰视下顾【复欲使苑子击其足】苑子刜【芳弗切击也】林雍断其足鑋【音罄一足行】而乘于他车以归顔鸣三入齐师呼曰林雍乗【言鲁人皆致力季氏不以私怨相弃】秋盟于鄟陵谋纳公也
　　经二十有七年春公如齐公至自齐居于郓秋晋士鞅宋乐祁犁卫北宫喜曹人邾人滕人会于扈冬邾快来奔公如齐公至自齐居于郓【无传】
　　传二十七年春公如齐至自齐处于郓言在外也秋会于扈谋纳公也宋卫皆利纳公固请之范献子取货于季孙谓司城子梁【宋乐祁】与北宫贞子【卫北宫喜】曰季孙未知其罪而君伐之请囚请亡于是乎不获君又弗克而自出也夫岂无备而能出君乎季氏之复天救之也休公徒之怒而启叔孙氏之心不然岂其伐人而说甲执冰以游叔孙氏惧祸之滥而自同于季氏天之道也鲁君守齐三年而无成季氏甚得其民淮夷与之有十年之备有齐楚之援【公虽在齐齐不致力】有天之賛有民之助有坚守之心有列国之权而弗敢宣也事君如在国【书公行告公至是也】故鞅以为难二子皆图国者也而欲纳鲁君鞅之愿也请从二子以围鲁无成死之二子惧皆辞乃辞小国而以难复【以难纳白晋君】孟懿子阳虎【季氏家臣】伐郓郓人将战子家子曰天命不慆乆矣【慆疑】使君亡者必此众也【言君据郓众以与鲁战必败亡】天既祸之而自福也不亦难乎犹有鬼神此必败也呜呼为无望也夫其死于此乎公使子家子如晋公徒败于且【子余切】知【近郓地】冬公如齐齐侯请飨之子家子曰朝夕立于其朝又何飨焉其饮酒也乃饮酒使宰献而请安【比公于大夫礼宴大夫使宰为主献齐侯请自安不在坐】子仲之子曰重为齐侯夫人曰请使重见【子仲鲁公子憖也十二年谋逐季氏不能奔齐】子家子乃以君出【辟齐夫人】
　　经二十有八年春王三月公如晋次于干侯
　　传二十八年春公如晋将如干侯【齐侯卑公故适晋】子家子曰有求于人而即其安人孰矜之其造于竟弗聴使请逆于晋晋人曰天祸鲁国淹恤在外君亦不使一个辱在寡人而即安于甥舅其亦使逆君【言自使齐逆君】使公复于竟而后逆之
　　刘敞曰晋人曰君淹恤在外亦不使一个辱在寡人非也去年防于扈传曰谋纳公鲁不告于晋晋何故纳之其谋纳公也是鲁既告晋矣晋且为公谋纳岂得诬其不告哉
　　经二十有九年春公至自干侯居于郓齐侯使髙张来唁公公如晋次于干侯夏四月庚子叔诣卒冬十月郓溃【无传】
　　传二十九年春公至自干侯处于郓齐侯使髙张来唁公称主君【比公于大夫】子家子曰齐卑君矣君祗辱焉公如干侯　平子每嵗贾马【买也音古】具从者之衣屦而归之于干侯公执归马者卖之【卖其马】乃不归马卫侯来献其乘马曰启服【马名】堑而死公将为之椟子家子曰从者病矣请以食之乃以帷裹之　公赐公衍羔裘使献龙辅【玉名】于齐侯遂入羔裘齐侯喜与之阳谷公衍公为之生也其母偕出【出之产舍】公衍先生公为之母曰相与偕出请相与偕告【留公衍母使待己共白公】三日公为生其母先以告公为为兄公私喜于阳谷而思于鲁曰务人为此祸也【公为始与公若谋逐季氏】且后生而为兄其诬也乆矣乃黜之而以公衍为大子
　　经三十年春王正月公在干侯
　　传三十年春王正月公在干侯不先书郓与干侯非公且征过也
　　公说曰王正月在干侯者録公之所在不与季氏得奉天子之正朔也左氏以为征过非圣人意也刘敞曰向者公虽去国然犹居郓是以不嵗嵗书郓耳今国非其有书公在以系一国之事岂但明过哉公虽有过犹不若季氏之悖也
　　经三十有一年春王正月公在干侯季孙意如防晋荀跞于适歴夏四月晋侯使荀跞唁公于干侯冬黑肱以滥来奔十有二月辛亥朔日有食之
　　传三十一年春王正月公在干侯言不能外内也【公内不容于臣子外不容于齐晋】晋侯将以师纳公范献子曰若召季孙而不来则信不臣矣然后伐之若何晋人召季孙献子使私焉曰子必来我受其无咎季孙意如防晋荀跞于适歴荀跞曰寡君使跞谓吾子何故出君有君不事周有常刑子其图之季孙练冠麻衣跣行伏而对曰事君臣之所不得也敢逃刑命君若以臣为有罪请囚于费以待君之察也亦惟君若以先臣之故不絶季氏而赐之死若弗杀弗亡君之惠也死且不朽若得从君而归则固臣之愿也敢有异心【君鲁侯】夏四月季孙从知伯如干侯子家子曰君与之归一慙之不忍而终身慙乎公曰诺众曰在一言矣君必逐之【言晋既忧君君一言使晋晋必逐之】荀跞以晋侯之命唁公且曰寡君使跞以君命讨于意如意如不敢逃死君其入也公曰君惠顾先君之好施及亡人将使归粪除宗祧以事君则不能见夫人已所能见夫人者有如河【夫人谓季氏】荀跞掩耳而走【怪公所言】曰寡君其罪之恐敢与知鲁国之难【恐获不纳君之罪】臣请复于寡君退而谓季孙君怒未怠子姑归祭【归摄君事】子家子曰君以一乘入于鲁师季孙必与君归公欲从之众从者胁公不得归冬邾黑肱以滥来奔贱而书名重地故也君子曰名之不可不慎也如是夫有所有名而不如其已以地叛虽贱必书地以名其人终为不义弗可灭已是故君子动则思礼行则思义不为利囘【囘正心也】不为义疚【疚病也】或求名而不得或欲盖而名章惩不义也齐豹为卫司寇守嗣大夫作而不义其书为盗【二十年豹杀卫侯兄欲求不畏彊御之名】邾庶其【襄二十二年】莒牟夷【五年】邾黑肱以土地出求食而已不求其名贱而必书此二物者所以惩肆而去贪也若艰难其身以险危大人而有名章彻攻难之士将奔走之若窃邑叛君以徼大利而无名贪冒之民将寘力焉是以春秋书齐豹曰盗三叛人名以惩不义数恶无礼其善志也故曰春秋之称微而显婉而辨上之人能使昭明善人劝焉淫人惧焉是以君子贵之
　　经三十有二年春王正月公在干侯取阚【无传】冬仲孙何忌防晋韩不信齐高张宋仲几卫世叔申郑国参曹人莒人薛人杞人小邾人城成周　十有二月己未公薨于干侯
　　传三十二年春王正月公在干侯言不能外内又不能用其人也【其人子家羁】
　　刘敞曰言不能外内又不能用其人非也公以三十年始居干侯春秋嵗嵗书之传亦嵗嵗为説説之尽异此明不如春秋本意也设公今嵗未死明年正月亦书之复欲以何事为解乎
　　冬十二月公疾徧赐大夫【从公者】大夫不受赐子家子双琥一环一璧轻服受之大夫皆受其赐己未公薨子家子反赐于府人曰吾不敢逆君命也大夫皆反其赐书曰公薨于干侯言失其所也　赵简子问于史墨曰季氏出其君而民服焉诸侯与之君死于外而莫之或罪也对曰物生有两有三有五有陪贰故天有三辰地有五行体有左右各有妃【音配】耦王有公诸侯有卿皆有贰也天生季氏以贰鲁侯为日乆矣民之服焉不亦宜乎鲁君世从其失季氏世脩其勤民忘君矣虽死于外其谁矜之社稷无常奉君臣无常位自古以然故诗曰髙岸为谷深谷为陵三后【虞夏商】之姓于今为庶主所知也在易卦雷乘干曰大壮【干下震上大壮震在干上故曰雷乘干】天之道也【干为天子震为诸侯而在干上】昔成季友桓之季也文姜之爱子也始震而卜卜人谒之曰生有嘉闻其名曰友为公室辅及生如卜人之言有文在其手曰友遂以名之既而有大功于鲁【立僖公】受费以为上卿至于文子武子世増其业不废旧绩鲁文公薨而东门遂杀适立庶鲁君于是乎失国政在季氏于此君也四公矣民不知君何以得国是以为君慎器与名不可以假人










　　春秋分记卷五十一
<经部,春秋类,春秋分记>
　　钦定四库全书
　　春秋分记卷五十二　　　宋　程公説　撰内鲁第六
　　定公　　　　　　　哀公
　　定公【諡法安民大虑曰定】
　　【名宋昭公弟襄公子昭公薨于干侯定公立在位十五年薨】
　　经元年春王
　　胡安国曰元年必书正月谨始也定何以无正月昭公薨于干侯不得正其终定公制在权臣不得正其始鲁于是旷年无君春秋欲谨之而不可也季氏废太子衍及务人而立公子宋宋者昭公之弟其主社稷非先君所命而专受之于意如者也故不书正月见鲁国无君定公无正主人习其读而问其传则未知己之有罪焉耳
　　夏六月癸亥公之丧至自干侯戊辰公即位秋七月癸巳我君昭公九月大雩【无传】立炀宫冬十月陨霜杀菽【无传】
　　传元年夏叔孙成子【婼之子】逆公之丧于干侯季孙曰子家子亟言于我未尝不中【丁仲切】吾志也吾欲与之从政子必止之且聴命焉子家子不见叔孙易几而哭【几哭防也不欲见叔孙故】叔孙请见子家子子家子辞曰羁未得见而从君以出【出时成子未为卿】君不命而薨羁不敢见叔孙使告之曰公衍公为实使羣臣不得事君【二子谋逐季氏】若公子宋【定公】主社稷则羣臣之愿也【新注公衍公为昭公子李氏欲废昭公之子而立公子宋故归罪于二子】凡从君出而可以入者将唯子是聴子家氏未有后季孙愿兴子从政此皆季孙之愿也使不敢以告【不敢成子名】对曰若立君则有卿士大夫与守在羁弗敢知若从君者则貌而出者入可也【貌出谓以义从公与季氏无实怨】寇而出者行可也【与季氏为寇雠者自可去】若羁也则君知其出也而未知其入也羁将逃也丧及壊愦公子宋先入从公者皆自壊隤反【出奔】　六月癸亥公之丧至自干侯戊辰公即位季孙使役如阚公氏将沟焉【阚鲁羣公墓所在季孙恶昭公欲沟絶其兆域】荣驾鵞曰生不能事死又离之以自旌也纵子忍之后必或耻之乃止　季孙问于荣驾鵞曰吾欲为君諡使子孙知之【为恶諡】对曰生弗能事死又恶之以自信也将焉用之乃止秋七月癸巳昭公于墓道南孔子之为司冦也沟而合诸墓【明臣无贬君之义】昭公出故季平子祷于炀公九月立炀宫【平子逐君惧而请祷于炀公】
　　经二年春王正月　夏五月壬辰雉门及两观灾冬十月新作雉门及两观【无传】
</div>
    <div class="pagination">
<a href="春秋分记_page84.html">上一页</a><span>...</span><a href="春秋分记_page80.html">80</a><a href="春秋分记_page81.html">81</a><a href="春秋分记_page82.html">82</a><a href="春秋分记_page83.html">83</a><a href="春秋分记_page84.html">84</a><span class="current-page">85</span><a href="春秋分记_page86.html">86</a><a href="春秋分记_page87.html">87</a><a href="春秋分记_page88.html">88</a><a href="春秋分记_page89.html">89</a><a href="春秋分记_page90.html">90</a><span>...</span><a href="春秋分记_page86.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
