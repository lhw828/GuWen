<!DOCTYPE html>
<html>
<head>
    <meta charset="UTF-8">
    <title>御纂春秋直解 - 第 38 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂春秋直解 - 第 38 页/共 39 页</h1>
    <div class="content">　　秋八月甲戌晋赵鞅帅师及郑罕达帅师战于鐡郑师败绩
　　荀士在朝歌而齐人输粟郑罕达送之其帅师以防刼耳则赵鞅主是战矣鞅尝叛今以叛治叛而主是战鞅之罪也达党叛而以师狗焉逹之罪也
　　冬十月葬卫灵公
　　卫乱是以缓
　　十有一月蔡迁于州来蔡杀其大夫公子驷
　　避楚也吴灭州来而邑之蔡迁焉依吴也前年春请迁于吴今始迁者中悔也盖公子驷止之也吴人假聘袭之蔡因杀驷以説哭而迁焉则是吴迁之也然蔡本自请迁迁而仍自爲国故以自迁爲文夫迁国大事也依人非计也国君宜以守死爲道耳驷果爲君忠计宜谏于未请之先迨与吴成言而背之乎蔡侯初既听驷急则委罪亦非君道也故称国以杀而不去其官
　　三年
　　春齐国夏卫石曼姑帅师围戚
　　聩在戚而辄使石曼姑围之不同楚商臣蔡般者几希然围者卫志使齐主兵何也齐大国也而世伯不能以大义正辄乃助之围父是辄之逆齐实成之也然齐何以助辄髙闶曰齐与晋爲讐若聩入则卫从晋矣所以助辄也许翰曰晋君臣称兵而齐爲臣伐君卫父子争国而齐助子围父以是知齐之将乱也
　　夏四月甲午地震
　　五月辛卯桓宫僖宫灾
　　桓公哀八世祖僖公哀六世祖世有先后子孙尊之则一故其宫并列而不言及杜预曰亲尽不毁宜爲天所灾但诸侯五庙亲尽祧主庙犹是也非可毁也公羊曰复立也但立宫必书武宫炀宫是矣桓僖何以不书曰鞌之战季孙祷于武公昭公之孙季孙祷于炀公其立宫非礼甚矣故书之桓于隐爲弟僖于闵爲兄其昭穆同意其初权宜而别立宫非祧而复立也犹未大失也故略之也但隐闵既祧桓僖亦宜祧今犹有宫是三家以私意存之也三家出于桓立于僖世专鲁政其诸以是爲悦而存之欤天谴以灾非谴桓僖也谴三家也
　　季孙斯叔孙州仇帅师城启阳
　　地震庙灾变异弗图乃以夏月用师城邑岂惟劳民不畏天矣季本曰启阳故鄅国在邾东近费昭十八年邾人袭鄅鲁既取邾漷东沂西田意鄅亦入鲁因近邾故帅师城之季孙以叔孙附已与之同城而地则季孙得之
　　宋乐髠帅师伐曹
　　讨曹之奉乐大心以乱宋也助叛启衅亡之征也
　　秋七月丙子季孙斯卒
　　蔡人放其大夫公孙猎于吴
　　称人众尸之也蔡侯之不纲甚矣其事则史失之
　　冬十月癸卯秦伯卒
　　叔孙州仇仲孙何忌帅师围邾
　　叔仲爲句绎之盟逾年而围其国弃信甚矣
　　四年
　　春王二月庚戌盗杀蔡侯申蔡公孙辰出奔吴
　　按左氏蔡侯将如吴诸大夫恐其又迁也公孙翩射之而卒翩以公孙而在大夫之列非微者也何以书盗且虽微亦当书弑何以书杀是传所载未审也黄仲炎曰盗自他国至是也贼由他国不得言弑其事已审则宣十八年邾人戕鄫子于鄫是也其谋尚秘则目其奸曰盗着其横曰杀示以当诘盗所自来与所自发也意楚使刺客贼之乎而公孙辰遂奔意与楚同谋盗迹有涉其家乎然何以不奔楚而奔吴盖奔楚则其情必露身虽免而蔡必灭其家以爲讨不若奔吴则可诡以自免亦可觊免其家也宣七年书蔡侯申卒今与高祖同名必文有一误也蔡侯能复屡世之怨可谓有志而卒死于乱书之哀之也
　　葬秦惠公
　　宋人执小邾子
　　伐曹执小邾子盖齐景图伯无成而宋亦志于争伯也宋襄间齐桓之没而争伯爲于小国宋景间晋之衰而争伯亦爲于小国
　　夏蔡杀其大夫公孙姓公孙霍
　　继盗杀而书辰奔盗发自辰可知乃蔡人疑爲姓霍而杀之春秋不去其官明非贼也未讨之奸诛之莫白之寃雪之所以辅王政之穷补天地之憾也抑姓常灭沈而杀其君所谓积恶杀身者乎
　　晋人执戎蛮子赤归于楚
　　戎蛮子尝诱杀于楚矣今其后又爲楚所穷而归晋晋不能庇已爲盟主羞矣执而归楚是爲楚役也然曷不如晋执曹伯畀宋人之例而书畀楚人乎盖畀宋人权在晋也归于楚权在楚也公羊子所谓京师楚是也执而名者不反之辞
　　城西郛
　　六月辛丑亳社灾
　　亳社商社也武王克商颁商社于诸侯故国有两社传曰间于两社是也亡国之社屋之不受阳也屋之故有灾志灾所以示儆也
　　秋八月甲寅滕子结卒
　　冬十有二月葬蔡昭公
　　贼未讨而书葬盗无主名也
　　葬滕顷公
　　五年
　　春城毗
　　夏齐侯伐宋
　　定十四年齐宋防于洮宋从齐矣后宋伐曹执小邾子争伯也故齐伐之晋伯衰而吴楚越争于外齐宋争于内春秋所以爲战国也
　　晋赵鞅帅师伐卫
　　卫助齐以党荀士荀士奔齐矣鞅度齐强而荀士未可猝制故舍之而伐卫是时聩尚在戚计纳聩而得卫则可弱齐而孤荀士也家翁曰辄以子拒父国夏爲之围戚逆也聩以父伐子赵鞅爲之伐卫其顺矣乎噫齐固失矣晋亦未爲得也晋欲申大义当请王命召诸侯伐卫执辄归京师而立郢然后爲允若私于聩必求其入亦非春秋所许也况实以荀士之故而纳聩以爲名乎
　　秋九月癸酉齐侯杵臼卒
　　冬叔还如齐
　　闰月葬齐景公
　　丧不计闰闰月葬非礼也
　　六年
　　春城邾瑕
　　瑕系邾邾邑也鲁未尝取之邾而遽城之恃强以廹邾也是冬伐邾明年遂入邾盖失其险而无以抗鲁也
　　晋赵鞅帅师伐鲜虞
　　前屡伐鲜虞贪兵也今以鲜虞助荀士而伐之忿兵也晋臣惟以贪忿兴兵晋岂惟失伯殆将失国
　　吴伐陈
　　吴之入楚召陈而陈不从今伐之修怨也家翁曰吴以太伯之后求主夏盟使其仗义以行如卫辄之拒父宋之谋曹鲁之谋邾郑之灭许请王命以讨之然后有以大服人心今皆不能而争陈于楚故春秋讥之
　　夏齐国夏及高张来奔
　　陈氏厚施以谋窃齐齐景业已虑之而无如何矣乃自启衅黜长立幼陈乞所以生心也髙国从君于邪以贪固权势不能察乞之诈而致败遂委其所事而奔书之所以诛也同奔书及意起国夏而高张从之也由是权归陈氏卒移齐祚其爲轻国本而任非其人之戒至明切矣
　　叔还会吴于柤
　　始事吴也楚强事楚吴强事吴程端学曰以鲁政之不修务与吴亲以资其力志柤之防知鲁之将有吴患矣
　　秋七月庚寅楚子轸卒
　　楚昭复国能任贤修政而复强盖楚败而惧是以不亡吴胜而骄是以遂灭
　　齐阳生入于齐齐陈乞弑其君荼
　　阳生系齐以长宜立也然君命立荼矣故不书公子恶争国也陈乞召之宜无难者书入逆辞也虽宜立立之之道则逆也据传阳生使朱毛弑荼何以归狱于乞盖乞志窃国故逐高国而图废立所以专威柄而爲攘夺之阶也其始阿景公意而立荼今又外迎君而立阳生则荼之死决矣特乞不欲显任其事待阳生而加之刃耳不然阳生一亡公子身之定否尚难自必况敢轻行弑逆不畏乞讨乎春秋推见至隐以乞首恶杜乱源也又以见立幼之害也家国无衅谁能乘之君之废立权臣之资也景公爱荼陈乞顺之而立荼景公亦以爲爱荼也而适以弑荼荼弑阳生立而齐遂终爲陈氏有矣可惧哉
　　冬仲孙何忌帅师伐邾
　　志灭邾也
　　宋向巢帅师伐曹
　　志灭曹也齐晋皆失道而衰吴楚越且迭强而横郑卫党逆鲁宋爲生民之害无时已矣
　　七年
　　春宋皇瑗帅师侵郑
　　左云郑叛晋故也但自定六年晋执宋行人其好已絶何縁爲晋讨叛哀九年宋又伐郑赵鞅且欲救郑岂宋爲晋伐郑晋反助郑耶左氏非也赵鹏飞曰报罕达之伐也罕达之师已七年矣其时宋郑皆从齐而郑尤与齐厚宋虽仇郑而不敢报今齐景殁而内乱宋始报之也
　　晋魏曼多帅师侵卫
　　赵鞅伐卫未服故曼多又侵焉曼多助鞅者韩魏睦于赵也
　　夏公会吴于鄫
　　臣防之君又会之过勤矣后而被伐失所因也故从人不可以不愼
　　秋公伐邾
　　公无兵矣何能伐邾从季氏之意也三家屡伐邾取其土待其将灭使公主兵以受恶名而抗大国之讨权奸欺君一至此哉然公惟所命而不敢违失君道甚矣
　　八月己酉入邾以邾子益来
　　内灭书取此则入其国执其君直书而不讳何也盖伐邾者三家公虽在行而实不与臣获其利君尸其名非直书其事人止知邾之被鲁虐而不知公之被臣侮也邾大夫茅夷鸿保于茅请救于吴吴伐鲁鲁复邾子故虽入而非灭也以来与以归同归外辞也来内辞也
　　宋人围曹
　　屡伐之又围之志灭曹也
　　冬郑驷帅师救曹
　　郑闻宋之屡伐曹也曰宋之有曹郑之患也故救之盖忌宋之强耳且春有皇瑗之侵亦所以报也然而犹书救者与人爲善也列国之乱甚矣茍有救者亟与之止乱也世之心切矣
　　八年
　　春王正月宋公入曹以曹伯阳归
　　传言灭经书入苏辙因谓不言灭自灭也夫曹久困于宋非有大恶不幸而亡与诸国之灭无异何独文致其罪以爲自灭盖取其地而不絶其祀故止书入观孟子时有曹交爲曹君之弟是其证矣鲁入邾而执益宋入曹而执阳其同也
　　吴伐我
　　邾故也春秋详内略外故他国被兵举国而鲁多言四鄙此止书伐我者敌已深入至于城下也敌至城下岂能不战而退不言战鲁服也盟于城下也不言救邾者志在服鲁鲁盟遂还不成爲救也昭定以前三家初窃国柄犹协心以御外侮故邻国侵伐及四鄙而止至此则三家之势已成各不相下莫肯爲国任患敌至径薄国都国非其国矣
　　夏齐人取讙及阐
　　邾故也邾子盖齐甥鲁入邾而执邾子致齐以爲辞故致赂以悦之在此爲赂据彼则言取婉其辞以讳国恶也然不书伐则非兵取可知而鲁之爲赂见矣虽讳而不没其实也招伐于吴丧地于齐爲国不义其害固如此
　　归邾子益于邾
　　执而返何以言归当归也齐取鲁邑怒犹未怠复请师于吴故惧而归之归之义也然爲人所胁亦不得谓之义矣齐欲存邾义也然召外兵而伐与国亦不得谓之义矣况齐之力自足制鲁何事召吴召吴以祸鲁卒以自祸也
　　秋七月
　　冬十有二月癸亥伯过卒
　　齐人归讙及阐
　　归邾子故也执而取之归而归之虽取舍任意而非爲利君子犹有取焉书归善齐也
　　九年
　　春王二月葬杞僖公
　　宋皇瑗帅师取郑师于雍丘
　　悉虏而俘之曰取隐十年宋人蔡人卫人伐戴郑伯伐取之伐者声其罪也曰取之犹难辞也此直书取易也谲而揜其不备也据传使有能者无死而以二人归则杀人多矣尚诈嗜杀生民之祸烈矣春秋所以胥爲战国也
</div>
    <div class="pagination">
<a href="御纂春秋直解_page37.html">上一页</a><span>...</span><a href="御纂春秋直解_page33.html">33</a><a href="御纂春秋直解_page34.html">34</a><a href="御纂春秋直解_page35.html">35</a><a href="御纂春秋直解_page36.html">36</a><a href="御纂春秋直解_page37.html">37</a><span class="current-page">38</span><a href="御纂春秋直解_page39.html">39</a><a href="御纂春秋直解_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
