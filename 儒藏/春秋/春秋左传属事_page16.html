<!DOCTYPE html>
<html>
 <head>
  <meta charset="utf-8"/>
  <title>
   春秋左传属事 - 第 16 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋左传属事 - 第 16 页/共 17 页
  </h1>
  <div class="content">
   春秋左传属事卷十八
&lt;经部,春秋类,春秋左传属事&gt;
　　钦定四库全书
　　春秋左传属事卷十九　　明　傅逊　撰
　　呉楚
　　呉通上国【季札让国附】
　　成公二年　楚之讨陈夏氏也庄王欲纳夏姬申公巫臣曰不可君召诸侯以讨罪也今纳夏姬贪其色也贪色为淫淫为大罚周书曰明徳慎罚文王所以造周也明徳务崇之之谓也慎罚务去之之谓也若兴诸侯以取大罚非慎之也君其图之王乃止子反欲取之巫臣曰是不祥人也是夭子蛮杀御叔弑灵侯戮夏南出孔仪防陈国何不祥如是人生实难其有不获死乎天下多美妇人何必是子反乃止王以予连尹襄老襄老死于邲不获其尸其子黑要烝焉巫臣使道焉曰归吾聘女又使自郑召之曰尸可得也必来逆之姬以告王王问诸屈巫对曰其信知防之父成公之嬖也而中行伯之季弟也新佐中军而善郑皇戍甚爱此子其必因郑而归王子与襄老之尸以求之郑人惧于邲之役而欲求媚于晋其必许之王遣夏姬归将行谓送者曰不得尸吾不反矣巫臣聘诸郑郑伯许之及共王即位将为阳桥之役使屈巫聘于齐且告师期巫臣尽室以行申叔跪从其父将适郢遇之曰异哉夫子有三军之惧而又有桑中之喜宜将窃妻以逃者也及郑使介反币而以夏姬行将奔齐齐师新败曰吾不处不胜之国遂奔晋而因郤至以臣于晋晋人使为邢大夫子反请以重币锢之王曰止其自为谋也则过矣其为吾先君谋也则忠忠社稷之固也所盖多矣且彼若能利国家虽重币晋将可乎若无益于晋晋将弃之何劳锢焉【巫臣屈姓本楚宗为申县公讨夏氏见楚庄王之伯周书康诰子蛮郑灵公名夏姬之兄杀死无后御叔夏姬之夫亦早死灵公陈灵公夏南夏姬子徴舒孔仪孔寜仪行父丧陈楚灭陈有不获死言死易得无为取夏姬以速之黑要襄老子下淫上曰烝巫臣以正谏王止子反而竟自取之道道使夏姬归郑知防父名荀首中行伯荀林父字邲之战楚人囚知防荀首囚王子谷臣获襄老巫臣聘聘夏姬也楚伐鲁至阳桥见晋景楚共争伯叔跪申叔时子桑中卫风淫奔之诗介副也币聘物齐败败于鞍也邢晋邑锢某之弗令仕将可与之仕也】
　　七年春呉伐郯郯成季文子曰中国不振旅蛮夷入伐而莫之或恤无吊者也夫诗曰不吊昊天乱靡有定其此之谓乎有上不吊其谁不受乱吾亡无日矣君子曰知惧如是斯不亡矣【郯今南直海州振旅整众也吊相恤也诗小雅刺在上者不能吊愍下民故号天告乱上谓伯主】○楚围宋之役师还子重请取于申吕以为赏田王许之申公巫臣曰不可此申吕所以邑也是以为赋以御北方若取之是无申吕也晋郑必至于汉王乃止子重是以怨巫臣子反欲取夏姬巫臣止之遂取以行子反亦怨之及共王即位子重子反杀巫臣之族子阎子荡及清尹弗忌及襄老之子黑要而分其室子重取子阎之室使沈尹与王子罢分子荡之室子反取黑要与清尹之室巫臣自晋遗二子书曰尔以防慝贪惏事君而多杀不辜余必使尔罢于奔命以死巫臣请使于呉晋侯许之呉子寿梦説之乃通呉于晋以两之一卒适呉舍偏两之一焉与其射御教呉乘车教之战陈教之叛楚置其子狐庸焉使为行人于呉呉始伐楚伐巢伐徐子重奔命马陵之会呉入州来子重自郑奔命子重子反于是乎一嵗七奔命蛮夷属于楚者呉尽取之是以始大通呉于上国【呉僻在蛮夷不与中国通自巫臣以一妇人故奔晋使呉而始通焉围宋见庄王之伯申吕楚二邑分申吕之田以自赏巫臣言申吕赖此田成邑去此田则无以出兵而二邑壊北方中国也阎荡弗忌皆巫臣族以夏姬并怨黑要亦杀之二子子重子反呉属楚楚晋争衡故巫臣献谋于晋使巳使呉教呉反楚为其内害夀梦呉子乗季札父也车一乘为两百人为卒偏车之半也又五十人为偏楚广百人故以百人往而留其二十五人则半车之一矣故曰舍偏两之一狐庸巫臣子亦智士故寘之呉为行人使谋外事巢今南直巢县徐今泗州有徐城州来今为寿州皆楚属国于是二子徃来奔命而楚不获宁矣】
　　八年秋晋侯使申公巫臣如呉【余见晋景楚共争伯】○冬晋士燮来聘言伐郯也以其事呉故公赂之请缓师文子不可曰君命无二失信不立礼无加货事无二成君后诸侯是寡君不得事君也燮将复之季孙惧使宣伯帅师会伐郯【士燮谥文子言受命于君不得有二失信于君无以自立朝聘既有赠送之礼复有私赂是加货于礼所无公私之事不两成以君命为公受贿为私也不得事君将与鲁絶也】
　　九年春会于蒲以寻马陵之盟　是行也将始会呉呉人不至【蒲卫地详见晋景楚共争伯】
　　十五年十一月会呉于钟离始通呉也【钟离楚邑今凤阳府境】襄公三年春楚子重伐呉为简之师克鸠兹至于衡山使邓廖帅组甲三百被练三千以侵呉呉人要而撃之获邓廖其能免者组甲八十被练三百而巳子重归既饮至三日呉人伐楚取驾驾良邑也邓廖亦楚之良也君子谓子重于是役也所获不如所亡楚人以是咎子重子重病之遂遇心疾而卒【简选也鸠兹呉邑今南直芜湖县东四十里有鸠兹港衡山在今浙江湖州府城南组甲漆甲成组文被练练袍皆精兵也饮至告庙而饮至也心疾愧恚成疾】六月公会单顷公及诸侯巳未同盟于鸡泽晋侯使荀会逆呉子于淮上呉子不至【顷公王卿士淮河自今泗州山北流入淮安府界荥回城东入城呉不至道逺多难也】
　　五年夏呉子使夀越如晋辞不会于鸡泽之故且请听诸侯之好晋人将为之合诸侯使鲁卫先会呉且告会期故孟献子孙文子会呉于善道九月丙午盟于戚会呉也【夀越呉大夫听好更请会也以道逺先告其期善道吴地今南直旴县】
　　十年春会于柤会呉子寿梦也【柤楚地】
　　十二年秋呉子夀梦卒临于周庙礼也凡诸侯之丧异姓临于外同姓于宗庙同宗于祖庙同族于祢庙是故鲁为诸姬临于周庙为邢凡蒋茅胙祭临于周公之庙【周庙文王庙外于城外向其国宗庙所出之王庙祖庙始封君之庙祢庙父庙同族谓髙祖以下诸姬同姓国邢凡等六国皆周公之支子别封共祖周公周公庙祖庙也】
　　十三年秋楚共王卒呉侵楚养由基奔命子庚以师继之养叔曰呉乘我丧谓我不能师也必易我而不戒子为三覆以待我我请诱之子庚从之战于庸浦大败呉师获公子党君子以呉为不吊诗曰不吊昊天乱靡有定【养由基字叔子庚楚司马戒备也覆伏兵庸浦楚地不吊谓乘楚丧不以天道相恤也诗小雅言不为天所吊恤则祸乱无定时】
　　十四年春呉告败于晋会于向为呉谋楚故也范宣子数呉之不徳也以退呉人【向郑地士匄以呉伐丧为不徳余见悼公复伯】呉子诸樊既除丧将立季札季札辞曰曹宣公之卒也诸侯与曹人不义曹君将立子臧子臧去之遂弗为也以成曹君君子曰能守节君义嗣也谁敢奸君有国非吾节也札虽不才愿附于子臧以无失节固立之弃其室而耕乃舍之【诸樊呉子乘之长子季札诸樊少弟以贤故让之立札自附曹子臧之义固让而止子臧事见小国交鲁传言季札之让呉兄弟相传○春秋中让国者三呉季札曹子臧卫子南南事微不着皆足称贤而皆不克以靖国盖其性自不乐于为君非有为也然徳非至徳而于王季武王之事亦不逮矣】秋楚子为庸浦之役故子囊师于棠以伐呉呉不出而还子囊殿以呉为不能而弗儆呉人自臯舟之隘要而撃之楚人不能相救呉人败之获楚公子宜谷【棠楚邑今为南直六合江浦二县殿后军臯舟呉险阨之道】
　　二十四年夏楚子为舟师以伐呉不为军政无功而还【军政严设赏罚也】冬呉人为楚舟师之役故召舒鸠人舒鸠人叛楚【详见楚五令尹代政】
　　二十五年秋楚令尹子木伐之　呉人救之　呉师大败【详见五令尹代政】十二月呉子诸樊伐楚以报舟师之役门于巢巢牛臣曰呉王勇而轻若啓之将亲门我获射之必殪是君也死疆其少安从之呉子门焉牛臣隠于短墙以射之卒【门攻其门启开门也殪死也诸樊卒余祭立】
　　二十六年夏楚子秦人侵呉及雩娄闻呉有备而还【雩娄呉地在今霍丘县境余见楚平王得国晋平楚康争伯】
　　二十九年夏五月呉人伐越获俘焉以为阍使守舟呉子余祭观舟阍以刀弑之【余祭弑夷昧立】六月呉公子札来聘见叔孙穆子説之谓穆子曰子其不得死乎好善而不能择人吾闻君子务在择人吾子为鲁宗卿而任其大政不慎举何以堪之祸必及子请观于周乐使工为之歌周南召南曰美哉始基之矣犹未也然勤而不怨矣为之歌卫曰美哉渊乎忧而不困者也吾闻卫康叔武公之徳如是是其卫风乎为之歌王曰美哉思而不惧其周之东乎为之歌郑曰美哉其细巳甚民弗堪也是其先亡乎为之歌齐曰美哉泱泱乎大风也哉表东海者其大公乎国未可量也为之歌豳曰美哉荡乎乐而不淫其周公之东乎为之歌秦曰此之谓夏声夫能夏则大大之至也其周之旧乎为之歌魏曰美哉沨沨乎大而婉险而易行以徳辅此则明主也为之歌唐曰思深哉其有陶唐氏之遗民乎不然何忧之逺也非令徳之后谁能若是为之歌陈曰国无主其能久乎自郐以下无讥焉为之歌小雅曰美哉思而不贰怨而不言其周徳之衰乎犹有先王之遗民焉为之歌大雅曰广哉熈熙乎曲而有直体其文王之徳乎为之歌颂曰至矣哉直而不倨曲而不屈迩而不偪逺而不携迁而不淫复而不厌哀而不愁乐而不荒用而不匮广而不宣施而不费取而不贪处而不底行而不流五声和八风平节有度守有序盛徳之所同也见舞象箾南籥者曰美哉犹有憾见舞大武者曰美哉周之盛也其若此乎见舞韶濩者曰圣人之也而犹有慙徳圣人之难也见舞大夏者曰美哉勤而不徳非禹其谁能修之见舞韶箾者曰徳至矣哉大矣如天之无不帱也如地之无不载也虽甚盛徳其蔑以加于此矣观止矣若有他乐吾不敢请巳其出聘也通嗣君也故遂聘于齐説晏平仲谓之曰子速纳邑与政无邑无政乃免于难齐国之政将有所归未获所归难未歇也故晏子因陈桓子以纳政与邑是以免于栾髙之难聘于郑见子产如旧相识与之缟带子产献纻衣焉谓子产曰郑之执政侈难将至矣政必及子子为政慎之以礼不然郑国将败适卫说蘧瑗史狗史防公子荆公叔发公子朝曰卫多君子未有患也自卫如晋将宿于戚闻钟声焉曰异哉吾闻之也辩而不徳必加于戮夫子获罪于君以在此惧犹不足而又何乐夫子之在此也犹燕之巢于幕上君又在殡而可以乐乎遂去之文子闻之终身不听琴瑟适晋説赵文子韩宣子魏献子曰晋国其萃于三族乎説叔向将行谓叔向曰吾子勉之君侈而多良大夫皆富政将在家吾子好直必思自免于难【夷昩嗣位使札聘上国始至鲁穆子名豹不得死不以夀终竟死于竖牛之手周乐天子之礼乐鲁以周公故得有之以从乐歌皆依本国所常用歌曲周南召南王化之基化未大行勤劳而得其正邶皆卫也武王伐纣分其地为三监三监叛周公灭之更封康叔并其地故三国尽被康叔之化渊深也亡国之民哀以思其民困武公康叔九世孙二公】【徳化深逺虽遭宣公淫乱懿公灭亡民犹秉义不至于困所遗固然也王黍离也幽王遇犬戎之祸平王东迁】【王政不行于天下与诸侯同故不为雅宗周殒灭故忧思犹有先王之遗风故不惧郑诗第七美其有政治之】【音讥其烦碎知不能久齐诗第八泱泱大之声大公封齐为东海表率其后将强大也豳周之旧国诗第十】【五美其徳之广乐而有节故不淫周公遭管蔡之变东征三年为成王陈后稷先公不敢怠荒以成王业故曰】【周公之东秦诗第十一后仲尼删定故不同秦本在西戎汧陇之西秦仲始有车马礼乐去戎狄之音而有诸】【夏之声故谓之夏声襄公佐周平王东迁而受其地故曰周之旧魏诗第九魏姬姓国晋献戚之沨沨浺瀜之】【声谓如风行巨水也是大而险然婉而易行故可以徳辅唐诗第十晋本唐国故有尧之遗风忧思深逺必令】【徳之后陈诗第十二淫声放荡无所畏忌故曰国无主鄫第十三曹第十四季闻此歌不复讥论之以二国微】【也小雅小正亦歌乐之常忧思怨忿而无贰心犹不忍形于言疑当幽厉之世去文武未逺其遗民犹存盖变】【小雅也大雅陈文王之徳以正天下熙熙和乐之声委曲而有正直之体故知为文徳颂者以成功告于神明】【至哉言道备也不倨直之美不屈曲之美不偪谦也不携仁也不淫有守也不厌日新也不愁知命也不荒节】【之以礼也不匮徳大不宣不自显不费因利而利之不贪义然后取底滞也不底守以道也不流制以义也】【五音宫商角征羽八风八方之风八音既谐节有度也无相夺伦守其序也颂有殷鲁故曰盛徳之所同乐有歌有舞舞以容故云见象象其功徳也萷舞所执之竿即诗序所谓维清奏象舞武舞也南籥二南之籥文舞也皆文王之乐美美其徳也憾憾未周洽天下大武武王乐韶濩汤乐韶犹绍也绍继大禹故曰韶防濩下民故曰濩慙慙于放桀言汤而不及武者或为先王讳也大夏禹乐禹治水八年其勤至矣而不矜不伐故云不徳韶箾舜乐绍尧之徳曰韶札以舜徳盛如天地蔑加故止焉而不敢复请且知其篇终也札观乐而知政极其评议之当何其贤明才博之絶人岂在呉而涉知其乐歌之文或左氏附会之也又聘诸国而遍识其贤纳归之公歇尽也栾髙之难见田氏倾齐带大带呉地贵缟郑地贵纻故各以献瑗蘧伯玉史狗史朝之子文子史防史鱼发公叔文子戚孙文子邑辩犹争也君在殡献公未葬也君不徳而臣贤且富故政必归之】三十一年冬呉子使屈狐庸聘于晋通路也赵文子问焉曰延州来季子其果立乎巢陨诸樊阍戕戴呉天似啓之何如对曰不立是二王之命也非启季子也若天所启其在今嗣君乎甚徳而度徳不失民度不失事民亲而事有序其天所啓也有呉国者必此君之子孙实终之季子守节者也虽有国不立【狐庸以呉行人聘晋延州来季札前后食邑故以为称延延陵今南直常州嗣君光度检则也】
　　昭公四年秋七月楚子以诸侯伐呉围朱方克之【详见灵王之乱】冬呉伐楚入棘栎麻以报朱方之役楚沈尹射奔命于夏汭葴尹宜咎城钟离防启疆城巢然丹城州来【棘栎麻皆楚东鄙邑夏汭汉水曲今湖广武昌府境有夏汭呉兵在东北楚盛兵东南以絶其后宜咎陈大夫奔楚然丹郑子革前奔楚】
　　五年冬十月楚子以诸侯及东夷伐呉以报棘栎麻之役防射以繁扬之师会于夏汭越大夫常寿过帅师会楚子于琐闻呉师出防启疆帅师从之遽不设备呉人败诸鹊岸楚子以驿至于罗汭呉子使其弟蹶由犒师楚人执之将以衅鼓王使问焉曰女卜来吉乎对曰吉寡君闻将治兵于敝邑卜之以守曰余亟使人犒师请行以观王怒之疾徐而为之备尚克知之兆告吉曰克可知也君若驩焉好逆使臣兹敝邑休怠而忘其死亡无日矣今君奋焉震电冯怒虐执使臣将以衅鼓则呉知所备矣敝邑虽羸若早修完其可以息师难易有备可谓吉矣且呉社稷是卜岂为一人使臣获衅军鼓而敝邑知备以御不虞其为吉孰大焉国之守其何事不卜一臧一否其谁能常之城濮之兆其报在邲今此行也其庸有报志乃弗杀楚师济于罗汭沈尹赤会楚子次于莱山防射帅繁之师先入南懐楚师从之及汝清呉不可入楚子遂观兵于坻箕之山是行也呉早设备楚无功而还以蹶由归楚子惧呉使沈尹射待命于巢逺启彊待命于雩娄礼也【防射楚大夫琐楚地遽怱遽也鹊岸楚地南直舒县杜云有鹊尾渚又河南罗县南有鹊山未详驿传也罗水名守疑寳藏于宗庙者余亟使述呉令之词冯怒盛怒也兆兆报应也城濮战楚卜吉应乃在邲报志志在应其卜吉也南懐汝清皆楚界礼谓备敌之礼○惧而脩备兵家之常何礼之有】
　　六年九月徐仪楚聘于楚楚子执之逃归惧其叛也使防泄伐徐呉人救之令尹子荡帅师伐呉师于豫章而次于干谿呉人败其师于房钟获宫廐尹弃疾子荡归罪于防泄而杀之【仪楚徐大夫防泄楚大夫干谿楚东竟房钟呉地弃疾鬭韦之父归罪防泄以解其败军之罪】
　　十三年夏晋　并徴会告于呉秋晋侯会呉子于良水道不可呉子辞乃还【徴会召诸侯会平丘也良今南直邳州城北有良城】十九年冬令尹子瑕言蹶由于楚子曰彼何罪谚所谓室于怒市于色者楚之谓矣舍前之忿可也乃归蹶由【楚子平王也子瑕言灵王怒呉子而执其使犹人忿于室家而作色于市人】
　　阖庐入郢
　　昭公十三年冬呉灭州来令尹子旗请伐呉王弗许曰吾未抚民人未事鬼神未脩守备未定国家而用民力败不可悔州来在呉犹在楚也子姑待之【州来今夀州为呉楚要害之地呉前入而今灭之以封季子后以迁蔡】
　　十五年　楚费无极害朝呉之在蔡也欲去之乃谓之曰王唯信子故处子于蔡子亦长矣而在下位辱必求之吾助子请又谓其上之人曰王唯信呉故处诸蔡二三子莫之如也而在其上不亦难乎弗图必及于难夏蔡人逐朝呉朝呉出奔郑王怒曰余唯信呉故置诸蔡且微呉吾不及此女何故去之无极对曰臣岂不欲呉然而前知其为人之异也呉在蔡蔡必速飞去呉所以翦其翼也【朝呉有功于平王无极忌其宠谋害之诱之请求上位而又间其位在呉上者使逐之至王怒又云去呉以翦蔡欲悦也异言其多权谋以乌喻蔡言呉必能使蔡速飞背楚故翦之是年呉夷昧卒王僚立】
　　十七年冬呉伐楚阳匈为令尹卜战不吉司马子鱼曰我得上流何故不吉且楚故司马令我请改卜令曰鲂也以其属死之楚师继之尚大克之吉战于长岸子鱼先死楚师继之大败呉师获其乘舟余皇使随人与后至者守之环而堑之及泉盈其隧炭陈以待命呉公子光请于其众曰丧先王之乘舟岂唯光之罪众亦有焉请借取之以救死众许之使长鬛者三人潜伏于舟侧曰我呼余皇则对师夜从之三呼皆迭对楚人从而杀之楚师乱呉人大败之取余皇以归【阳匈字子瑕子鱼名鲂司马主兵故卜战令以事命于长岸楚地余皇舟名隧出入道置炭火满于隧陈兵守之光诸樊子阖庐借借众力也长鬛多髭须似楚人者三呼更对楚人以为怪杀之而乱传言光有谋】
　　十九年　楚子之在蔡也郹阳封人之女奔之生大子建及即位使伍奢为之师费无极为少师无宠焉欲谮诸王曰建可室矣王为之聘于秦无极与逆劝王取之正月楚夫人嬴氏至自秦【在蔡盖为大夫时往聘蔡郹阳蔡邑伍奢举之子贠之父室妻也无极既言可妻又以女美劝王皆欲谮建而先为之地也秦女归王故称夫人】夏楚子为舟师以伐濮费无极言于楚子曰晋之伯也迩于诸夏而楚辟陋故弗能与争若大城城父而置大子焉以通北方王收南方是得天下也王説从之故太子建居于城父【濮南夷也城父今为南直亳县东南七十里有城父城居太子亦将为谗地也】令尹子瑕聘于秦拜夫人也【拜谢秦】冬楚人城州来沈尹戍曰楚人必败昔呉灭州来子旗请伐之王曰吾未抚吾民今亦如之而城州来以挑呉能无败乎侍者曰王施舍不倦息民五年可谓抚之矣戍曰吾闻抚民者节用于内而树徳于外民乐其性而无冦雠今宫室无量民人日骇劳罢死转忘寝与食非抚之也【前呉灭州来今楚复取而城之戌庄王曾孙叶公诸梁父骇惊也转迁徙也】
　　二十年春费无极言于楚子曰建与伍奢将以方城之外叛自以为犹宋郑也齐晋又交辅之将以害楚其事集矣王信之问伍奢伍奢对曰君一过多矣何信于谗王执伍奢使城父司马奋扬杀大子未至而使遣之三月太子建奔宋王召奋扬奋扬使城父人执已以至王曰言出于余口入于尔耳谁告建也对曰臣告之君王命臣曰事建如事余臣不佞不能苟贰奉初以还不忍后命故遣之既而悔之亦无及矣王曰而敢来何也对曰使而失命召而不来是再奸也逃无所入王曰归从政如他日无极曰奢之子材若在呉必忧楚国盍以免其父召之彼仁必来不然将为患王使召之曰来吾免而父棠君尚谓其弟贠曰尔适呉我将归死吾知不逮我能死尔能报闻免父之命不可以莫之奔也亲戚为戮不可以莫之报也奔死免父孝也度功而行仁也择任而往知也知死不辟勇也父不可弃名不可废尔其免之相从为愈伍尚归奢闻贠不来曰楚君大夫其旰食乎楚人皆杀之贠如呉言伐楚之利于州于公子光曰是宗为戮而欲反其讐不可从也贠曰彼将有他志余姑为之求士而鄙以待之乃见鱄设诸焉而耕于鄙【无极谗计巳成王信其谗召奢诘之一过纳建妻也王忿其言切执之奋扬知太子寃故遣去初初命还周旋也奸犯也归王善其言舍之使还棠邑今六合江浦二县奢长子尚为棠邑大夫称君贠尚弟子胥不逮知不及贠尚以已死遣弟为孝仁知勇复勉弟报仇愈于相随俱死旰食有呉忧不得早食也州于呉子僚时光欲弑僚不利贠用事故破其谋员知光之可辅遂进勇士以求入退居鄙野鱄设诸勇士也】
　　二十一年三月葬蔡平公蔡大子朱失位位在卑大夫送葬者归见昭子昭子问蔡故以告昭子叹曰蔡其亡乎若不亡是君也必不终诗曰不解于位民之攸暨今蔡侯始即位而适卑身将从之【在卑谓不在嫡子位以长幼齿诗大雅暨息也】冬蔡侯未出奔楚费无极取货于东国而谓蔡人曰朱不用命于楚君王将立东国若不先从王欲楚必围蔡蔡人惧出朱而立东国朱愬于楚楚子将讨蔡无极曰平侯与楚有盟故封其子有二心故废之灵王杀隠太子其子与君同恶徳君必甚又使立之不亦可乎且废置在君蔡无他矣【东国隠太子之子平侯庐之弟朱之叔父有盟盟于邓依陈蔡人以国是也在君言权在君他他心也】
　　二十三年秋呉人伐州来楚防越帅师及诸侯之师奔命救州来呉人御诸钟离子瑕卒楚师熸呉公子光曰诸侯从于楚者众而皆小国也畏楚而不获巳是以来吾闻之曰作事威克其爱虽小必济胡沈之君幼而狂陈大夫齧壮而顽顿与许蔡疾楚政楚令尹死其师熸帅贱多宠政令不壹七国同役而不同心帅贱而不能整无大威命楚可败也若分师先以犯胡沈与陈必先奔三国败诸侯之师乃摇心矣诸侯乖乱楚必大奔请先者去备薄威后者敦陈整旅呉子从之戊辰晦战于鸡父呉子以罪人三千先犯胡沈与陈三国争之呉为三军以系于后中军从王光帅右掩余帅左呉之罪人或奔或止三国乱呉师击之三国败获胡沈之君及陈大夫舍胡沈之囚使奔许与蔡顿曰吾军死矣师噪而从之三国奔楚师大奔书曰胡子髠沈子逞灭获陈夏齧君臣之辞也不言战楚未陈也【凡将威重则兵皆严整诈不能施时令尹子瑕以疾将兵使蘧越摄其事而瑕竟卒主帅丧亡其军人无复鬬志故如熸熸火灭也无谓越贱军多宠人政令不一可以诈袭故令前队去战备薄威严示不整以诱之后则敦厚其陈整众以待兵忌晦犯晦击楚不意也鸡父在南直夀州境旧有鸡备亭罪人不习战以饵之王王僚掩余僚弟国君社稷之主与宗庙共其存亡故称灭大夫轻故曰获此戌所谓挑呉者楚既大败州来必入呉矣】楚大子建之母在郹召呉人而启之冬十月甲申呉太子诸樊入郹取楚夫人与其寳器以归楚司马防越追之不及将死众曰请遂伐呉以徼之防越曰再败君师死且有罪亡君夫人不可以莫之死也乃缢于防澨【郹郹阳也平王前娶秦女废太子建故母归其家恨失宠而召呉人诸樊门巢巳卒此误应即诸樊之太子光也徼要其胜负既败鸡父设往复败是再败防澨楚地】楚囊瓦为令尹城郢沈尹戍曰子常必亡郢苟不能卫城无益也古者天子守在四夷天子卑守在诸侯诸侯守在四邻诸侯卑守在四竟慎其四竟结其四援民狎其野三务成功民无内忧而又无外惧国焉用城今呉是惧而城于郢守巳小矣卑之不获能无亡乎昔梁伯沟其公宫而民溃民弃其上不亡何待夫正其疆埸修其土田险其走集亲其民人明其伍候信其邻国慎其官守守其交礼不僭不贪不懦不耆完其守备以待不虞又何畏矣诗曰无念尔祖聿修厥徳无亦监乎若敖蚡冒至于武文土不过同慎其四竟犹不城郢今土数圻而郢是城不亦难乎【囊瓦子囊之孙字子常前用子囊遗言巳筑郢城今畏呉复増修以自固天子徳及逺四夷为之守在诸侯巳卑诸侯政修四邻为之守四竟裁自完而巳狎安习也三务春夏秋之务梁事见秦取梁走集边竟之垒璧伍伍部候候望交礼交接之礼懦弱也耆强也诗大雅无念念也聿述也义取念祖考则述其徳以显之若敖蚡冒武文楚四君皆贤方百里为同方千里为圻难难以为安○前子囊城郢君子以为忠此囊瓦城郢戍以为必亡者盖共王之季当楚方强而思城其国都是防患于豫有谋国之深思焉今畏呉而城是智畧无施自保不遑矣此事同而势异情异不可不察也】二十四年冬楚子为舟师以略呉疆沈尹戌曰此行也楚必亡邑不抚民而劳之呉不动而速之呉踵楚而疆埸无备邑能无亡乎越大夫胥犴劳王于豫章之汭越公子仓归王乘舟仓及夀梦帅师从王王及圉阳而还呉人踵楚而边人不备遂灭巢及钟离而还沈尹戌曰亡郢之始于此在矣王壹动而亡二姓之帅防如是而不及郢诗曰谁生厉阶至今为梗其王之谓乎【畧行也行呉境将侵之踵蹑其后汭水曲归遗也越既遗王以舟复以师从王圉阳楚地寿梦越大夫二姓之帅守巢钟离二大夫诗大雅厉恶阶道梗病也】
　　二十五年十二月楚子使防射城州屈复茄人焉城丘皇迁訾人焉使熊相禖郭巢季然郭巻子大叔闻之曰楚王将死矣使民不安其土民必忧忧将及王弗能久矣【防射熊相禖季然楚三大夫州屈丘皇巢巻楚四邑城筑其城郭筑其郭茄訾皆楚地复复于故迁迁之新】
　　二十六年九月楚平王卒令尹子常欲立子西曰大子壬弱其母非适也王子建实聘之子西长而好善立长则顺建善则治王顺国治可不务乎子西怒曰是乱国而恶君王也国有外援不可渎也王有适嗣不可乱也败亲速讐乱嗣不祥我受其名赂吾以天下吾滋不从也楚国何为必杀令尹令尹惧乃立昭王【子西平王之长庻壬昭王名言其母为建聘是扬王之恶外援秦也渎慢也不立秦出将来讨是速讐也名簒国之名○子西若立则无入郢之祸子常之言亦不可以人废也然子西以正拒自不能违矣】
　　二十七年春呉子欲因楚丧而伐之使公子掩余公子烛庸帅师围濳使延州来季子聘于上国遂聘于晋以观诸侯楚莠尹然工尹麇帅师救濳左司马沈尹戍帅都君子与王马之属以济师与呉师遇于穷令尹子常以舟师及沙汭而还左尹郤宛工尹寿帅师至于潜呉师不能退呉公子光曰此时也弗可失也告鱄设诸曰上国有言曰不索何获我王嗣也吾欲求之事若克季子虽至不吾废也鱄设诸曰王可弑也母老子弱是无若我何光曰我尔身也夏四月光伏甲于堀室而享王王使甲坐于道及其门门阶户席皆王亲也夹之以铍羞者献体改服于门外执羞者坐行而入执铍者夹承之及体以相授也光伪足疾入于堀室鱄设诸置剑于鱼中以进抽剑刺王铍交于胸遂弑王阖庐以其子为卿季子至曰苟先君无废祀民人无废主社稷有奉国家无倾乃吾君也吾谁敢怨哀死事生以待天命非我生乱立者从之先人之道也复命哭墓复位而待呉公子掩余奔徐公子烛庸奔钟吾楚师闻呉乱而还【掩余烛庸皆王僚母弟潜楚邑在南直庐江县有灊城季子聘观强弱也二尹楚官然麇其名都君子在都邑之士有复除者王马之属王之养马官属校人济师益其师也穷楚地沙水名遇穷之师当呉之前至濳之师要呉之后故呉不能退光言二弟将兵在外为敌国所制国内空此机宜乘光诸樊子故自称王嗣料季聘还亦以光当立专诸深然之以僚无复可忌光感其意遂以身委之堀室掘地为室预为避计僚备光甚密甲士坐道边至光门以其亲持铍环卫进羞者使解衣于外膝行而进以铍夹之及其体复以次相授进于王设诸灸全鱼置剑于中以刺王虽铍交其胷而竟弑之铍剑属阖庐光也以鱄诸子为卿异自诸樊以下兄弟相传而不立适欲以次及季子季子不立而僚以夷昧之子立光固宜有国者故札云尔复使命于僚墓而哭之居本位待光命徐钟吾二国钟吾今为南直宿迁县郤宛以乘乱不祥故还】郤宛直而和国人説之鄢将师为右领与费无极比而恶之令尹子常贿而信谗无极谮郤宛焉谓子常曰子恶欲饮子酒又谓子恶令尹欲饮酒于子氏子恶曰我贱人也不足以辱令尹令尹将必来辱为恵巳甚吾无以酬之若何无极曰令尹好甲兵子出之吾择焉取五甲五兵曰置诸门令尹至必观之而从以酬之及飨日帷诸门左无极谓令尹曰吾防祸子子恶将为子不利甲在门矣子必无往且此役也呉可以得志子恶取赂焉而还又误羣帅使退其师曰乘乱不祥呉乗我丧我乘其乱不亦可乎令尹使视郤氏则有甲焉不往召鄢将师而告之将师退遂令攻郤氏且爇之子恶闻之遂自杀也国人弗爇令曰不爇郤氏与之同罪或取一编菅焉或取一秉秆焉国人投之遂弗爇也令尹炮之尽灭郤氏之族党杀阳令终与其弟完及佗与晋陈及其子弟晋陈之族呼于国曰鄢氏费氏自以为王専祸楚国弱寡王室防王与令尹以自利也令尹尽信之矣国将如何令尹病之【右领楚官子恶郤宛字酬报献也曰置至酬之无极辞帷帐帷陈甲兵其中此役救潜之役遂令将师令也爇烧也编菅苫也秉把也秆藁也投投于地竞取其屋之材以投地不忍烧之也炮燔郤宛也令终阳匈子晋陈楚大夫皆郤氏党防蔽也】楚郤宛之难国言未巳进胙者莫不谤令尹沈尹戌言于子常曰夫左尹与中廐尹莫知其罪而子杀之以兴谤讟至于今不巳戍也惑之仁者杀人以掩谤犹弗为也今吾子杀人以兴谤而弗图不亦异乎夫无极楚之谗人也民莫不知去朝呉出蔡侯朱丧大子建杀连尹奢屏王之耳目使不聪明不然平王之温恵共俭有过成庄无不及焉所以不获诸侯迩无极也今又杀三不辜以兴大谤防及子矣子而不图将焉用之夫鄢将师矫子之命以灭三族国之良也而不愆位呉新有君疆埸日骇楚国若有大事子其危哉知者除谗以自安也今子爱谗以自危也甚矣其惑也子常曰是瓦之罪敢不良图九月巳未子常杀费无极与鄢将师尽灭其族以説于国谤言乃止【进胙国人祭祀者谤诅也左尹郤宛也中廐尹阳令终也三不辜郤氏阳氏晋陈氏不愆位在位无愆过】
　　三十年秋呉子使徐人执掩余使钟吾人执烛庸二公子奔楚楚子大封而定其徙使监马尹大心逆呉公子使居养莠尹然左司马沈尹戍城之取于城父与胡田以与之将以害呉也子西谏曰呉光新得国而亲其民视民如子辛苦同之将用之也若好吾边疆使柔服焉犹惧其至吾又彊其讐以重怒之无乃不可乎呉周之胄裔也而弃在海濵不与姬通今而始大比于诸华光又甚文将自同于先王不知天将以为虐乎使翦丧呉国而封大异姓乎其抑亦将卒以祚呉乎其终不逺矣我盍姑亿吾鬼神而宁吾族姓以待其归将焉用自播扬焉王弗听呉子怒冬十二月呉子执钟吾子遂伐徐防山以水之巳卯灭徐徐子章禹断其髪携其夫人以逆呉子呉子唁而送之使其迩臣从之遂奔楚楚沈尹戍帅师救徐弗及遂灭夷使徐子处之【呉子忌二子在徐故使执之楚乃大封殖之故子西以为重其怒大封多分与土田定徒定其所徙之居又使逆之于竟养所封邑城城养胡田故胡子之田柔服使呉柔而服自同先王言光文甚志美欲比于先周盛时也终不逺言其究竟可俟亿安也归善恶之归播扬宣耀而无遵养之意防壅也壅山水以灌徐断髪自刑示惧夷城父也】呉子问于伍员曰初而言伐楚余知其可也而恐其使余往也又恶人之有余之功也今余将自有之矣伐楚何如对曰楚执政众而乖莫适任患若为三师以肄焉一师至彼必皆出彼出则归彼归则出楚必道敝亟肄以罢之多方以误之既罢而后以三军继之必大克之阖庐从之楚于是乎始病【肄习也数往数来如肄习也道敝罢敝于道】
　　三十一年秋呉人侵楚伐夷侵濳六楚沈尹戍帅师救濳呉师还楚师迁潜于南冈而还呉师围左司马戍右司马稽帅师救及豫章呉师还始用子胥之谋也【濳六楚二邑】十二月辛亥朔日有食之是夜也赵简子梦童子臝而转以歌旦占诸史墨曰吾梦如是今而日食何也对曰六年及此月也呉其入郢乎终亦弗克入郢必以庚辰日月在辰尾庚午之日日始始有谪火胜金故弗克【臝臝体也转宛转也简子梦适与日食会疑咎在已故问之史墨知梦非日食之应故不释梦而释日食之咎在楚周十二月夏十月日月合朔于辰尾而食庚午周十月十九日阅四十一日至辛亥朔日虽食于辛亥而变始于庚午以始变为占而日在辰故知入郢之日必以庚辰午南方楚位以午日有变故灾在楚辰东方呉在楚东故入郢必呉午火庚金金为火妃午火胜庚金楚气犹旺故呉终不克亥水也水数六故六年辰尾龙尾谪变气也】
　　定公二年四月桐叛楚呉子使舒鸠氏诱楚人曰以师临我我伐桐为我使之无忌秋楚囊瓦伐呉师于豫章呉人见舟于豫章而濳师于巢冬十月呉军楚师于豫章败之遂围巢克之获楚公子繁【桐今南直安庆府有桐城舒舒城县与鸠皆楚属国呉教舒鸠诱楚使以兵临我我伐桐伪若畏楚师之临巳而为伐其叛国以取媚者欲使楚不忌所谓多方以误之楚从舒鸠伐呉呉见舟豫章伪若为楚伐桐而实濳师以撃楚军楚不忌故败繁守巢大夫】三年冬蔡昭侯为两佩与两裘以如楚献一佩一裘于昭王昭王服之以享蔡侯蔡侯亦服其一子常欲之弗与三年止之唐成公如楚有两肃爽马子常欲之弗与亦三年止之唐人或相与谋请代先从者许之饮先从者酒醉之窃马而献之子常子常归唐侯自拘于司败曰君以弄马之故隠君身弃国家羣臣请相夫人以偿马必如之唐侯曰寡人之过也二三子无辱皆赏之蔡人闻之固请而献佩于子常子常朝见蔡侯之徒命有司曰蔡君之久也官不共也明日礼不毕将死蔡侯归及汉执玉而沈曰余所有济汉而南者有若大川蔡侯如晋以其子元与其大夫之子为质焉而请伐楚【佩佩玉唐国在湖广枣阳县东南百五十里旧有上唐县成公恵侯后肃爽骏马名随州城北唐城白云乡有骕骦陂自拘以窃马故也隠忧约相助也夫人谓圉马者官不共言礼遣蔡侯之物不供备蔡在汝南汉北誓言若复渡汉事楚当受祸明如大川○囊瓦之贿不足论矣唐蔡二君以弱小处强暴之下忍欲示檏犹恐不宁而乃以翫好夸示贪夫其及也宜矣】
　　四年春三月刘文公合诸侯于召陵谋伐楚也晋荀寅求货于蔡侯弗得　乃辞蔡侯　沈人不会于召陵晋人使蔡伐之夏蔡灭沈秋楚为沈故围蔡伍贠为呉行人以谋楚楚之杀郤宛也伯氏之族出伯州犂之孙嚭为呉大宰以谋楚楚自昭王即位无嵗不有呉师蔡侯因之以其子干与其大夫之子为质于呉冬蔡侯呉子唐侯伐楚舍舟于淮汭自豫章与楚夹汉左司马戍谓子常曰子沿汉而与之上下我悉方城外以毁其舟还塞大隧直辕防阨子济汉而伐之我自后撃之必大败之既谋而行武城黑谓子常曰呉用木也我用革也不可久也不如速战史皇谓子常楚人恶子而好司马若司马毁呉舟于淮塞城口而入是独克呉也子必速战不然不免乃济汉而陈自小别至于大别三战子常知不可欲奔史皇曰安求其事难而逃之将何所入子必死之初罪必尽説十一月庚午二师陈于柏举阖庐之弟夫概王晨请于阖庐曰楚瓦不仁其臣莫有死志先伐之其卒必奔而后大师继之必克弗许夫防王曰所谓臣义而行不待命者其此之谓也今日我死楚可入也以其属五千先撃子常之卒子常之卒奔楚师乱呉师大败之子常奔郑史皇以其乘广死呉从楚师及清发将撃之夫防王曰困兽犹鬭况人乎若知不免而致死必败我若使先济者知免后者慕之蔑有鬭心矣半济而后可撃也从之又败之楚人为食呉人及之奔食而从之败诸雍澨五战及郢已夘楚子取其妹季芊畀我以出涉睢鍼尹固与王同舟王使执燧象以奔呉师庚辰呉入郢以班处宫子山处令尹之宫夫防王欲攻之惧而去之夫防王入之左司马戍及息而还败呉师于雍澨伤初司马臣阖庐故耻为禽焉谓其臣曰谁能免吾首呉句卑曰臣贱可乎司马曰我实失子可哉三战皆伤曰吾不可用也巳句卑布裳刭而褁之藏其身而以其首免楚子渉睢济江入于云中王寝盗攻之以戈撃王王孙由于以背受之中肩王奔郧钟建负季芊以从由于徐苏而从郧公辛之弟懐将弑王曰平王杀吾父吾杀其子不亦可乎辛曰君讨臣谁敢讐之君命天也若死天命将谁讐诗曰柔亦不茹刚亦不吐不侮矜寡不畏彊御唯仁者能之违彊陵弱非勇也乘人之约非仁也灭宗废祀非孝也动无令名非知也必犯是余将杀女鬭辛与其弟巢以王奔随呉人从之谓随人曰周之子孙在汉川者楚实尽之天诱其衷致罚于楚而君又窜之周室何罪君若顾报周室施及寡人以奬天衷君之恵也汉阳之田君实有之楚子在公宫之北呉人在其南子期似王逃王而巳为王曰以我与之王必免随人卜与之不吉乃辞呉曰以随之辟小而密迩于楚楚实存之世有盟誓至于今未改若难而弃之何以事君执事之患不唯一人若鸠楚竟敢不听命呉人乃退鑪金初宦于子期氏实与随人要言王使见辞曰不敢以约为利王割子期之心以与随人盟【文公王官伯也晋人假王命以讨楚故曰文公合诸侯余见晋失诸侯沈今为汝阳县隣蔡晋使蔡灭之伯氏郤宛党嚭因奔呉员与嚭皆志必报其仇共谋破楚故楚苦兵淮汭淮水曲呉乘舟从淮过蔡舍之时豫章乃今湖广徳安府东里章山也戍欲瓦縁汉水上下遮使勿渡巳以方城外入毁吴所舍舟大隧在今河南罗山县西南百二十里一名九重闗直辕疑为武胜闗在今河南信阳县南冥阨在信阳县东南九十里一名平靖闗有大小石门凿山为道是汉东三隘道塞之使吴不得退因与瓦师夹击黑武城大夫用军器革不可持久故欲速决史皇楚大夫又缘国人素情恐戍独克为功欲速战以先之城口三隘道总名瓦济汉从其言禹贡汉水至大别南入江则此二别在江夏界今大别在汉阳府城东北汉江之右小别在汉川县一十里不可不可支也安求言安宁时求知政事难时不可逃又以致死克呉可免贪贿致冦之罪二师呉楚之师柏举楚地在今河南西平县本柏子国地夫防后自立为王故称王擅以偏师撃囊瓦卒而大胜清发水名雍澨为今岳州府东南防湖自此楚兵又五止战皆败及郢○如戍之谋楚殊有胜形而史皇以妬功之心背其谋而轻战以致败则入郢之祸防史皇之为也固一死不足赎矣于时呉多谋臣而其功夫防实成之亦所谓非一狐之腋者哉○楚以重兵御呉于境不虞其大败呉乘胜而至故不暇为守御仓皇以出我或云李芊字呉兵自东迫楚王涉睢自西而稍南睢沮同燧象烧火燧繋象尾使赴呉师惊却之以班呉以尊卑班次处楚君臣之宫室子山呉王子夫防自以功髙夺其宫戍闻楚败故还虽能败呉师而身被重创句卑戌臣失不知其贤也戍将死刭取其首以裳褁之见戍之忠壮云中云梦泽中盖江北之梦今湖广徳安府其地王前既涉沮避呉兵此复由沮入江绕呉兵南而北济钟建由于皆楚臣干以背代王受戈闗絶至苏复从郧本云中地前平王封蔓成然之子鬭辛于郧事见上巻懐欲弑王以报父仇辛既禁止复奉王奔随随与郧邻壤也公宫随侯之宫子期昭王兄公子结一人谓楚王鸠安集也鑪金子期臣要言无以楚王与呉并免子期王喜其意欲引见之以比王臣金言不敢乗君父困约时以致荣利割心当心前割血以盟示其至心】○【世称五伯齐桓晋文信云盛矣秦穆仅婎西陲楚庄用夷陵夏巳难为并而宋襄志业犹劣又安能与之伍也白虎通以吴阖庐继晋救蔡与桓文穆庄列而伍之盖庻防焉子胥谓夫差曰我令若父覇则当时固亦以伯称也哉】○【又按此传云囊瓦城郢又云呉从楚师五战及郢楚子涉睢则郢止一城呉兵至而昭王避之出矣考史记注楚都郢今江陵县北纪南城是至平王更城郢在江陵东北故郢城是也又荆州纪云昭王十年呉通漳水灌纪南入赤湖进灌郢城遂破楚则郢与纪南为二城而呉以水攻楚破之与传不恊古书之异同如此】














　　春秋左传属事卷十九
　　钦定四库全书
　　春秋左传属事卷二十　　明　傅逊　撰
　　楚呉越
　　昭王复国
　　定公四年　初伍贠与申包胥友其亡也谓申包胥曰我必复楚国申包胥曰勉之子能复之我必能兴之及昭王在随申包胥如秦乞师曰呉为封豕长蛇以荐食上国虐始于楚寡君失守社稷越在草莽使下臣告急曰夷徳无厌若邻于君疆埸之患也逮呉之未定君其取分焉若楚之遂亡君之土也若以君灵抚之世以事君秦伯使辞焉曰寡人闻命矣子姑就馆将图而告对曰寡君越在草莽未获所伏下臣何敢即安立依于庭墙而哭日夜不絶声勺饮不入口七日秦哀公为之赋无衣九顿首而坐秦师乃出【包胥楚大夫与子胥善而各行其志复报也荐数也言呉贪害如蛇豕封大也呉有楚则与秦邻故患取分与呉共分楚地抚存恤也伏隠处也无衣秦风取其王于兴师脩我戈矛与子同仇与子偕作与子偕行无衣三章章三顿首故九顿其首】
　　五年夏申包胥以秦师至秦子蒲子虎帅车五百乘以救楚子蒲曰吾未知呉道使楚人先与呉人战而自稷会之大败夫防王于沂呉人获防射于柏举其子帅奔徒以从子西败呉师于军祥秋七月子期子蒲灭唐九月夫防王归自立也以与王战而败奔楚为堂谿氏呉师败楚师于雍澨秦师又败呉师呉师居麇子期将焚之子西曰父兄亲暴骨焉不能收又焚之不可子期曰国亡矣死者若有知也可以歆旧祀岂惮焚之焚之而又战呉师败又战于公壻之谿呉师大败呉子乃归囚闉舆罢闉舆罢请先遂逃归叶公诸梁之弟后臧从其母于呉不待而归叶公终不正视【道谓行兵之法稷沂皆楚地防射楚大夫奔徒败散之卒军祥亦楚地以唐从呉伐国灭之夫防战败奔楚盖事后此终言之棠溪河南郾城西八十五里有棠溪故城麇楚地子期欲焚其师于此子西谓前与呉战父兄多死其中不忍并焚子期言焚呉复国则祭祀不废而死者得歆公壻楚地闉舆罢楚大夫先被呉囚诳呉而归诸梁沈尹戊之子叶公子髙也其弟后臧与母俱获于呉竟弃母而归故恶其人】冬楚子入于郢初鬭辛闻呉人之争宫也曰吾闻之不让则不和不和不可以逺征呉争于楚必有乱有乱则必归焉能定楚王之奔随也将涉于成臼蓝尹亹涉其帑不与王舟及宁王欲杀之子西曰子常唯思旧怨以败君何效焉王曰善使复其所吾以志前恶王赏鬭辛王孙由于王孙圉钟建鬭巢申包胥王孙贾宋木鬭怀子西曰请舍懐也王曰大徳灭小怨道也申包胥曰吾为君也非为身也君既定矣又何求且吾尤子旗其又为诸遂逃赏王将嫁季芈季芈辞曰所以为女子逺丈夫也钟建负我矣以妻钟建以为乐尹王之在随也子西为王舆服以保路国于脾泄闻王所在而后从王王使由于城麇复命子西问髙厚焉弗知子西曰不能如辞城不知髙厚小大何知对曰固辞不能子使余也人各有能有不能王遇盗于云中余受其戈其所犹在袒而示之背曰此余所能也脾泄之事余亦弗能也【成臼水名在今湖广汉川县南一百二十里源出县西界入汉蓝尹楚官名亹宁安定也志记也鬬辛等九子皆从王有功故赏懐初谋弑王故欲舍之王怜其念父以其兄有大功故并赏子旗有功平王恃功见杀包胥常尤其人遂逃赏以自异脾泄楚邑失王恐国人溃散乃伪为王车服权立国脾泄以保安道路之人城麇筑城于麇今岳州府境有东西二城其所筑也子西以由于不能其事当辞勿行由于以人材质不同于能受戈蔽王而不能如脾泄之事岂能知城事乎传言楚多贤臣各致其能故昭王归国】
　　六年四月己丑呉大子终累败楚舟师获潘子臣小惟子及大夫七人楚国大惕惧亡子期又以陵师败于繁扬令尹子西喜曰乃今可为矣于是乎迁郢于鄀而改纪其政以定楚国【终累阖庐长子夫差兄潘子臣小惟子楚二帅陵陆也水陆二师皆败子西以国人知惧而后可与图安故迁郢于鄀改纪以安定之鄀本都商密汉为丹水县后废在今河南内乡县西南一百二十里楚徙之近郢后为襄州乐乡县襄州今为襄阳乐乡巳废其地在襄阳府城南二百二十里子西迁郢实此○窃谓临难迁都智谋所忌楚虽遭呉患国犹未亏也何用迁鄀以自弱乎子西诸臣皆忠勇有谋筹之岂其畧耶缘楚郢本今江陵呉自江而至颇为便易襄阳稍北呉既难犯尤居国上流其势易以制呉斯见谋国营虑万端不可以一律拘也至今襄阳控制南北天下之形胜实称焉子西其审矣哉】十四年　顿子牂欲事晋背楚而絶陈好二月楚灭顿【牂顿子名顿今河南商水县】
　　十五年　呉之入楚也胡子尽俘楚邑之近胡者楚既定胡子豹又不事楚曰存亡有命事楚何为多取费焉二月楚灭胡【豹胡子名胡今南直頴州】
　　哀公元年春楚子围蔡报柏举也里而栽广丈髙倍夫屯昼夜九日如子西之素蔡人男女以辨使疆于江汝之间而还蔡于是乎请迁于呉【栽设版筑为围垒周匝去蔡城一里垒厚一文髙二丈夫役屯聚昼夜不止凡九日而垒成子西本计如此今如之辨别也男女各别系累而出降楚欲使蔡徙国在江水之北汝水之南蔡权听命故楚师还既还而蔡叛楚即呉】
　　二年秋呉泄庸如蔡纳聘而稍纳师师毕入众知之蔡侯告大夫杀公子驷以説哭而迁墓冬蔡迁于州来【蔡请迁于呉中悔故因聘袭之蔡杀驷以説于呉言不时迁驷之为也将迁与先君辞故哭】
　　四年春蔡昭侯将如呉诸大夫恐其又迁也承公孙翩逐而射之入于家人而卒以两矢门之众莫敢进文之锴后至曰如墙而进多而杀二人锴执弓而先翩射之中肘锴遂杀之故逐公孙辰而杀公孙姓公孙旴【承音惩盖楚言或云衍字翩蔡大夫射公公卒门之翩以矢自守门锴亦蔡大夫如墙并行如墙俱进中肘中锴之肘旰即霍也】夏楚人既克夷虎乃谋北方左司马取申公寿余叶公诸梁致蔡于负函致方城之外于绘闗曰呉将泝江入郢将奔命焉为一昔之期袭梁及霍单浮余围蛮氏蛮氏溃蛮子赤奔晋隂地司马起丰析与狄戎以临上雒左师军于菟和右师军于仓野使谓隂地之命大夫士蔑曰晋楚有盟好恶同之若将不废寡君之愿也不然将通于少习以听命士蔑请诸赵孟赵孟曰晋国未宁安能恶于楚必速与之士蔑乃致九州之戎将裂田以与蛮子而城之且将为之卜蛮子听卜遂执之与其五大夫以畀楚师于三户司马致邑立宗焉以诱其遗民而尽俘以归【夷虎蛮夷叛楚者谋北方既定其内而图外也贩夀余诸梁皆楚大夫致蔡者先以蔡之故地人民以为邑今复会其众于负函又会方城外之众于绘闗负函绘闗皆楚地伪词将以备呉夜约其期即袭梁霍使不知备一昔一夜也梁霍蛮二邑皆在今河南汝州境有废梁县有霍山又有蛮中聚浮余楚大夫晋隂地在河南山北自今陜西洛南县至河南嵩县司马即眅也起发也析丰皆楚邑析今为内乡县南旧有丰乡眅发二邑之兵与戎狄之众以临上雒而分军为二以胁晋之命大夫之守隂地曰士蔑者上洛即洛南莬和上雒东山仓野上雒之野少习武闗在今陜西商县东一百八十里将大开武闗伐晋时晋有范中行之难故曰未宁九州戎在晋隂地陆浑者诈以田封蛮子而为之卜城因执之以与楚三户楚地内乡县西南有三户城楚复诈为蛮子作邑立其宗主诱而悉俘之】
　　六年春呉伐陈　秋七月楚子在城父将救陈卜战不吉卜退不吉王曰然则死也再败楚师不如死弃盟逃讐亦不如死死一也其死讐乎命公子申为王不可则命公子结亦不可则命公子啓五辞而后许将战王有疾庚寅昭王攻大防卒于城父子闾退曰君王舍其子而让羣臣敢忘君乎从君之命顺也立君之子亦顺也二顺不可失也与子西子期谋濳师闭涂逆越女之子章立之而后还是嵗也有云如众赤鸟夹日以飞三日楚子使问诸周大史周大史曰其当王身乎若禜之可移于令尹司马王曰除腹心之疾而置诸股肱何益不谷不有大过天其夭诸有罪受罚又焉移之遂弗禜初昭王有疾卜曰河为祟王弗祭大夫请祭诸郊王曰三代命祀祭不越望江汉睢漳楚之望也祸福之至不是过也不谷虽不徳河非所获罪也遂弗祭孔子曰楚昭王知大道矣其不失国也宜哉夏书曰惟彼陶唐帅彼天常有此冀方今失其行乱其纪纲乃灭而亡又曰允出兹在兹由巳率常可矣【伐陈详见楚灭陈前败柏举此战更败是再败楚先于陈有盟呉为世仇若不救陈是弃盟逃仇申子西名结子期名启子闾名皆昭王兄大防陈地呉师所在二顺谓前许立为顺命今立君子为顺分濳师密发闭涂伏道也越女昭王妾章恵王名日为君象妖氛守之故以为当王身云在楚上唯楚见之故祸不及他国禜禳祭诸侯望祀境内山川故不越望江今在荆州府城南源自蜀之岷山歴归州夷陵宜都枝江公安石首而东与汉合汉今在荆门州东九十里源自陜西汉中为汉江至荆山东为沧浪水过濳江为沔水睢今在当阳县北出房陵县界与漳水合流通沱江至枝江县界入大江漳今在当阳县北界出临沮县南至当阳与沮水合流入大江皆在楚境夏书五子之歌云唐虞及夏皆都冀桀乃于此灭亡由不知天道之常也又书大禹谟言信出巳则福亦在巳昭王由巳率其常道可以保国】
　　白公胜之乱
　　哀公十六年　楚大子建之遇谗也自城父奔宋又辟华氏之乱于郑郑人甚善之又适晋与晋人谋袭郑乃求复焉郑人复之如初晋人使谍于子木请行而期焉子木暴虐于其私邑邑人诉之郑人省之得晋谍焉遂杀子木其子曰胜在呉子西欲召之叶公曰吾闻胜也诈而乱无乃害乎子西曰吾闻胜也信而勇不为不利舍诸边境使卫藩焉叶公曰周仁之谓信率义之谓勇吾闻胜也好复言而求死士殆有私乎复言非信也期死非勇也子必悔之弗从召之使处呉竟为白公请伐郑子西曰楚未节也不然吾不忘也他日又请许之未起师晋人伐郑楚救之与之盟胜怒曰郑人在此讐不逺矣胜自厉剑子期之子平见之曰王孙何自厉也曰胜以直闻不告女庸为直乎将以杀尔父平以告子西子西曰胜如卵余翼而长之楚国第我死令尹司马非胜而谁胜闻之曰令尹之狂也得死乃非我子西不悛胜谓石乞曰王与二卿士皆五百人当之则可矣乞曰不可得也曰市南有熊宜僚者若得之可以当五百人矣乃从白公而见之与之言説告之故辞承之以剑不动胜曰不为利謟不为威惕不人言以求媚者去之呉人伐慎白公败之请以战备献许之遂作乱秋七月杀子西子期于朝而刼恵王子西以袂掩面而死子期曰昔者吾以力事君不可以弗终抉豫章以杀人而后死石乞曰焚库弑王不然不济白公曰不可弑王不祥焚库无聚将何以守矣乞曰有楚国而治其民以敬事神可以得祥且有聚矣何患弗从叶公在蔡方城之外皆曰可以入矣子髙曰吾闻之以险徼幸者其求无餍偏重必离闻其杀齐管脩也而后入白公欲以子闾为王子闾不可遂劫以兵子闾曰王孙若安靖楚国匡正王室而后庇焉啓之愿也敢不听从若将専利以倾王室不顾楚国有死不能遂杀之而以王如髙府石乞尹门圉公阳穴宫负王以如昭夫人之宫叶公亦至及北门或遇之曰君胡不胄国人望君如望慈父母焉盗贼之矢若伤君是絶民望也若之何不胄乃胄而进又遇一人曰君胡胄国人望君如望嵗焉日日以防若见君面是得艾也民知不死其亦夫有奋心犹将旌君以狥于国而又掩面以絶民望不亦甚乎乃免胄而进遇箴尹固帅其属将与白公子髙曰微二子者楚不国矣弃徳从贼其可保乎乃从叶公使与国人以攻白公白公奔山而缢其徒微之生拘石乞而问白公之死焉对曰余知其死所而长者使余勿言曰不言将烹乞曰此事也克则为卿不克则烹固其所也何害乃烹石乞王孙燕奔頯黄氏沈诸梁兼二事国宁乃使宁为令尹使寛为司马而老于叶【建遇谗见前建奔郑见宋华向之乱谍间伺者子木建字请行而期请行袭郑而定其期也郑杀建子胜亡在呉子西以胜信勇欲召之使藩卫其国叶公云周旋于仁之厚斯成其信率由于义之正斯成其勇言必求复以死为期则必悖仁伤义以济其私谋岂曰信勇乎卒召之白楚邑在今河南息县有白公城未节言楚新破未得节适讐不逺比于西于郑人翼而长以鸟喻巳之爱育胜第用士之次第得死得良死言必杀之方为我也悛惧也石乞胜之徒二卿士子西子期熊宜僚楚勇士説相悦辞辞其事承之防剑指其喉慎楚邑在今南直庐州府城东北有慎城战备欲陈铠杖兵器如与呉战时以入献防因作乱以袂掩惭于叶公故豫章大木抉以杀人效其多力乞欲焚库以息觊觎弑王以絶羣望胜志止复仇故弗从蔡迁州来楚并其地故叶公在蔡言行险图幸者多求于人则偏重而离散欲须其毙讨之管脩楚贤大夫管仲之后闻其杀贤知可讨髙府楚别府居王于内乞主其门围公阳楚大夫穴其宫以出王昭夫人王母也歳年谷防冀望也艾安也旌表也国人或劝之胄或劝之勿胄见叶公之得民也箴尹楚官名固欲助白公子髙叶公字言二子功多楚由以国而胜杀之是贼也岂可保其终而从之因使率众攻胜胜奔缢微匿也长者谓白公燕白公弟頯黄呉地二事令尹司马国寜国安也宁子西子字子国寛子期之子授二子位而归老亦要后言之】
　　十七年秋王与叶公枚卜子良以为令尹沈尹朱曰吉过于其志叶公曰王子而相国过将何为他日改卜子国而使为令尹【枚卜暗指所卜以令子良恵王弟志望也过相将为王也】
　　十八年春巴人伐楚围鄾初右司马子国之卜也观瞻曰如志故命之及巴师志将卜帅王曰宁如志何卜焉使帅师而行请承王曰寝尹工尹勤先君者也三月楚公孙宁呉由于防固败巴师于鄾故封子国于析君子曰恵王知志夏书曰官占唯能蔽志昆命元其是之谓乎志曰圣人不烦卜筮恵王其有焉【巴四川重庆府有巴子城鄾时属楚观瞻楚开卜大夫子国未为令尹时卜为右司马得吉兆故此命使为之帅请承请其佐寝尹由于以背受戈工尹防国执燧象奔呉师所谓勤先君者析楚邑知志知用其志夏书大禹谟官占卜筮之官蔽断也昆后也言当先断以志后用盖详于人不渎神也】
　　楚灭陈
　　襄公三十年六月郑子产如陈涖盟归复命告大夫曰陈亡国也不可与也聚禾粟缮城郭恃此二者而不抚其民其君弱植公子侈大子卑大夫敖政多门以介于大国能无亡乎不过十年矣【以陈之亡形巳备不可结好】
　　昭公八年　陈哀公元妃郑姬生悼大子偃师二妃生公子留下妃生公子胜二妃嬖留有宠属诸司徒招与公子过哀公有废疾三月甲申公子招公子过杀悼太子偃师而立公子留夏四月辛亥哀公缢干徴师赴于楚且告有立君公子胜愬之于楚楚人执而杀之公子留奔郑书曰陈侯之弟招杀陈世子偃师罪在招也楚人执陈行人干徴师杀之罪不在行人也【招过皆哀公弟哀公先爱留属招过立之既见杀大子而立留知人心不顺复忧恚自杀干徴师陈大夫以丧赴于楚而胜愬招过杀大子楚遂杀干徴师】秋陈公子招归罪于公子过而杀之九月楚公子弃疾帅师奉孙呉围陈宋戴恶会之冬十一月壬午灭陈舆嬖袁克杀马毁玉以葬楚人将杀之请置之既又请私私于幄加绖于颡而逃【孙呉偃师子恵公奉之伐陈示欲立之也戴恶宋大夫舆嬖众宠人袁克嬖之贵者杀马毁玉以非礼葬哀公为将杀请置马玉不用而求私尽其臣礼于幄中加绖以丧公义不臣楚故逃】
　　九年夏四月陈灾郑裨灶曰五年陈将复封封五十二年而遂亡子产问其故对曰陈水属也火水妃也而楚所相也今火出而火陈逐楚而建陈也妃以五成故曰五年嵗五及鹑火而后陈卒亡楚克有之天之道也故曰五十二年【陈颛顼之后颛顼以水徳王天下故为水属火畏水故为之妃相治也楚之先祝融为髙辛氏火正治火火心星心星见而陈火是陈以水得火为之妃而兴陈封而楚去故曰逐楚建陈火出于周五月而以四月者以长歴推前年悮置闰故也妃合也五行各相妃合得五而成故五嵗而陈复封是嵗嵗在星纪五嵗及大梁而陈复封自大梁四嵗而及鹑火后四周四十八嵗凡五及鹑火五十二年天数以五为纪故五及鹑火火盛则水灭而陈亡】
　　十三年　平王即位　悼大子之子呉归于陈
　　哀公元年　呉之入楚也使召陈怀公懐公朝国人而问焉曰欲与楚者右欲与呉者左陈人从田无田从党逄滑当公而进曰臣闻国之兴也以福其亡也以祸今呉未有福楚未有祸楚未可弃呉未可从而晋盟主也若以晋辞呉若何公曰国胜君亡非祸而何对曰国之有是多矣何必不复小国犹复况大国乎臣闻国之兴也视民如伤是其福也其亡也以民为土芥是其祸也楚虽无徳亦不艾杀其民呉日敝于兵暴骨如莽而未见徳焉天其或者正训楚也祸之适呉其何日之有陈侯从之及夫差克越乃脩先君之怨秋八月呉侵陈脩旧怨也【懐公令以与楚与呉者分右左陈人谓无所与者从其田之东西为左右都邑之人无田者随其党逄滑陈大夫当公见志在公也国胜国为呉所胜如莽如草生野莽莽然言多也训楚使惧而改过何日无防日】
　　六年春呉伐陈复脩旧怨也楚子曰吾先君与陈有盟不可以不救乃救陈师于城父
　　九年夏楚人伐陈陈即呉故也
　　十年冬楚子期伐陈呉延州来季子救陈
　　十一年夏陈辕颇出奔郑初辕颇为司徒赋封田以嫁公女有余以为巳大器国人逐之故出道渴其族辕咺进稻醴梁糗腶脯焉喜曰何其给也对曰器成而具曰何不吾谏对曰惧先行【封田封内之田悉赋税之大器钟鼎之属稻醴酒也梁糗干饭腶加姜桂曰脯给备也言知必逐故即具此若諌恐见怒而先逐○以弱小介乎强暴而所任若此何得不亡】十五年夏楚子西子期伐呉及桐汭陈侯使公孙贞子吊焉及良而卒将以尸入呉子使大宰嚭劳且辞曰以水潦之不时无乃廪然陨大夫之尸以重寡君之忧寡君敢辞上介芋尹盖对曰寡君闻楚为不道荐伐呉国灭厥民人寡君使盖备使吊君之下吏无禄使人逢天之慼大命陨队絶世于良废日共积一日迁次今君命逆使人曰无以尸造于门是我寡君之命委于草莽也且臣闻之曰事死如生礼也于是乎有朝聘而终以尸将事之礼又有朝聘而遭丧之礼若不以尸将命是遭丧而还也无乃不可乎以礼防民犹或逾之今大夫曰死而弃之是弃礼也其何以为诸侯主先民有言曰无秽虐士备使奉尸将命苟我寡君之命达于君所虽陨于深渊则天命也非君与涉人之过也呉人内之【桐汭桐水之曲呉地今南直广徳州吊吊其被兵也良亦呉地在邳州境尸未葬之通称呉不欲以尸入故托言值水潦难济恐陨其尸为重忧以辞廪然倾动貌尹盖陈大夫贞子之上介据礼以必行荐重也备犹充也废日并日共积共给委积一日迁不敢留命也聘礼若賔死未将命则既敛于棺造于朝介将命又聘遭丧入竟则遂也不郊劳不筵几不礼賔主人毕归礼賔唯饔饩之受不贿不礼玉不赠朝礼巳亡虐士死者无秽不以为秽也必欲奉尸以逹君命虽陨于渊无悔呉诎于礼而内之○盖诚知礼矣不二年而陈旋亡者以经国家定上下盖有所不逮而或以触楚之怒也岂若逢滑当公言之为智乎惜白公乱时无复闻有滑言也吁】十七年　楚白公之乱陈人恃其聚而侵楚楚既宁将取陈麦楚子问帅于大师子谷与叶公诸梁子谷曰右领差车与左史老皆相令尹司马以伐陈其可使也子髙曰率贱民慢之惧不用命焉子谷曰观丁父鄀俘也武王以为军率是以克州蓼服随唐大啓羣蛮彭仲爽申俘也文王以为令尹实县申息朝陈蔡封畛于汝唯其任也何贱之有子髙曰天命不謟令尹有憾于陈天若亡之其必令尹之子是与君盍舍焉臣惧右领与左史有二俘之贱而无其令徳也王卜之武城尹吉使帅师取陈麦陈人御之败遂围陈秋七月巳卯楚公孙朝帅师灭陈【聚积聚子谷言差车老二帅甞从子西子期伐陈习陈事诸梁言二帅官贱民不用其令谷又言先王武文皆用俘囚有功虽贱可使封畛于汝开封疆北至汝水子髙即诸梁又以天命揆之陈为子四所憾而其子必有功并知二帅贱而无徳憾憾其弃楚即呉也舍舍二帅朝子西之子】
　　勾践灭呉
　　昭公三十二年夏呉伐越始用师于越也史墨曰不及四十年越其有呉乎越得嵗而呉伐之必受其凶【越自少康之庻子封于会稽今为浙江绍兴府治国于呉之南自此之前虽疆埸小争未甞用大兵故曰始用史墨晋史官以存亡之数不过三纪嵗星三周三十六嵗故曰不及四十年此年嵗星在星纪星纪呉越之分嵗星所在其国有福呉先举兵伐越故受其殃】
　　定公五年春越入呉呉在楚也【呉入郢故也】
　　十四年夏呉伐越越子句贱御之陈于檇李句践患呉之整也使死士再禽焉不动使罪人三行属剑于颈而辞曰二君有治臣奸旗鼓不敏于君之行前不敢逃刑敢归死遂自刭也师属之目越子因而伐之大败之灵姑浮以戈撃阖庐阖庐伤将指取其一屦还卒于陉去檇李七里夫差使人立于庭苟出入必谓已曰夫差而忘越王之杀而父乎则对曰唯不敢忘三年乃报越【句践越王允常子檇李今嘉兴府城东有檇李城死士敢死士禽如鸷鸟之发急持以冲其陈呉陈坚不可动属颈以剑注颈治治军旅灵姑浮越大夫将指足大指见斩屦为所取陉呉地夫差阖庐子○两雄相持无间可乘少得焉则大胜矣夫差亦其流亚哉而卒以亡国惜也】
　　哀公元年春呉王夫差败越于夫椒报檇李也遂入越越子以甲楯五千保于会稽使大夫种因呉大宰嚭以行成呉子将许之伍贠曰不可臣闻之树徳莫如滋去疾莫如尽昔有过浇杀斟灌以伐斟鄩灭夏后相后缗方娠逃出自窦归于有仍生少康焉为仍牧正惎浇能戒之浇使椒求之逃奔有虞为之庖正以除其害虞思于是妻之以二姚而邑诸纶有田一成有众一旅能布其徳而兆其谋以收夏众抚其官职使女艾谍浇使季杼诱豷遂灭过戈复禹之绩祀夏配天不失旧物今呉不如过而越大于少康或将丰之不亦难乎句贱能亲而务施施不失人亲不弃劳与我同壤而世为仇讐于是乎克而弗取将又存之违天而长冦雠后虽悔之不可食巳姬之衰也日可俟也介在蛮夷而长冦讐以是求伯必不行矣弗听退而告人曰越十年生聚而十年教训二十年之外呉其为沼乎三月越及呉平呉入越不书呉不告庆越不告败也【夫差报其父仇乘胜深入越国夫椒山在今无锡县西大湖濵会稽山在今绍兴府东南十余里宰嚭谗谀越因之求成子胥知句践君臣智勇失此不取后必灭呉以少康事为諌浇寒浞子浞寒国支庻今山东潍县东北有寒亭其本国也事羿弑之有其室生浇封之过山东液县旧有过邺二斟夏同姓诸侯后相啓孙失国依之寿光县东南旧有灌亭潍县东南有斟亭浇伐二斟而灭相后缗相妻娠孕少康也缗仍女牧正牧官长惎毒戒备也椒浇臣虞舜后国今河南虞城县庖正掌膳羞之官赖此以得除巳害思虞君以二女妻少康姚虞姓纶虞邑十里为成五百人为旅兆始也女艾少康臣谍候也季杼少康子后杼豷浇弟戈豷国与过俱灭旧物故业喻今释越亦必尔也又言句践施恵皆得其人推亲爱则不遗小劳见其必复强报呉也违天言天与不取不可食巳言虽忿而欲食之不可得矣生育聚集也教训使闲于战阵为沼言呉宫废为沼池也】秋八月呉侵陈脩旧怨也呉师在陈楚大夫皆惧曰阖庐惟能用其民以败我于柏举今闻其嗣又甚焉将若之何子西曰二三子恤不相睦无患呉矣昔阖庐食不二味居不重席室不崇坛器不彤镂宫室不观舟车不饰衣服财用择不取费在国天有灾疠亲巡孤寡而共其乏困在军熟食者分而后敢食其所尝者卒乗与焉勤恤其民而与之劳逸是以民不罢劳死知不旷吾先大夫子常易之所以败我也今闻夫差次有台榭陂池焉宿有妃嫱嫔御焉一日之行所欲必成玩好必从珍异是聚观乐是务视民如讐而用之日新夫先自败也巳安能败我【前呉入郢召陈懐公辞不往夫差既入越脩是怨详见楚灭陈楚诸臣惩前事患之子西言夫差与父异将自亡不足患不崇坛平地作室彤丹镂刻也不观无台榭择择其坚厚而不靡费者分犹徧也后后于众与焉与下同甘也与之共之也死知知身死不见旷废易轻之也积土为髙曰台有木曰榭过再宿曰次妃嫱贵者嫔御贱者日新不巳也】六年春呉伐陈复脩旧怨也
　　七年夏公会呉于鄫呉来徴百牢子服景伯对曰先王未之有也呉人曰宋百牢我鲁不可以后宋且鲁牢晋大夫过十呉王百牢不亦可乎景伯曰晋范鞅贪而弃礼以大国惧敝邑故敝邑十一牢之君若以礼命于诸侯则有数矣若亦弃礼则有淫者矣周之王也制礼上物不过十二以为天之大数也今弃周礼而曰必百牢亦唯执事呉人弗听景伯曰呉将亡矣弃天而背本不与必弃疾于我乃与之大宰嚭召季康子康子使子贡辞大宰嚭曰国君道长而大夫不出门此何礼也对曰岂以为礼畏大国也大国不以礼命于诸侯苟不以礼岂可量也寡君既共命焉其老岂敢弃其国大伯端委以治周礼仲雍嗣之断发文身臝以为饰岂礼也哉有由然也反自鄫以呉为无能为也【鄫故国会鄫呉欲伯中国也宋百牢我呉过宋以百牢礼之也晋大夫谓范鞅数有常数淫过其数也天有十二次故制礼以象之冕旂玉路樊缨之类皆以十二为至牢数亦如之弃天谓过其数背本谓废周礼弃疾言放弃凶疾以兵陵我也道长长大于道路子贡云畏大故君亲行又言仲雍嗣大伯君呉变礼以治自同于夷由时迁易事以权济不一拘于礼也及归鲁而知其不伯矣○此言制礼以象天数冕服俱礼之大虞书制服十有二章周衮服乃九章云日月星辰画于旂为足其数盖因臧僖伯之諌云尔汉儒据之以解周礼愚久以为疑至有杨信齐氏云周天子服亦十二章公服九章昭然甚明辨之详覈福宁黄氏深取其説则知宇宙之广莫必有同心者特识之以俟好古君子考焉又按史大伯仲雍奔荆蛮文身断髪示不可用以避季歴而此云云窃谓大伯始以夷习成其让可耳若大伯既以礼治仲雍何用自同于夷乎恐子贡一时辨説之词未足为据也】
　　八年春呉为邾故　伐我　盟而还【为鲁伐邾执其君也详见季康子搆怨邾齐】　夏五月齐鲍牧帅师伐我　齐侯使如呉请师将以伐我　秋及齐平【详见田氏倾齐季康子搆怨邾齐】
　　九年春齐侯使公孟绰辞师于呉呉子曰昔嵗寡人闻命今又革之不知所从将进受命于君【革易也】秋呉城邗沟通江淮【邢今州广陵城东南筑邢城今名芜城下掘深沟谓之邢江自江东北通射阳湖又西北入淮以便兵饷也今名官河】冬呉子使来儆师伐齐【前呉与齐谋伐鲁齐既与鲁成而止故呉恨之反与鲁谋伐齐】
　　十年春公会呉子邾子郯子伐齐南鄙师于鄎齐人弑悼公赴于师呉子三日哭于军门之外徐承帅舟师将自海入齐齐人败之呉师乃还【鄎齐地弑悼公以説于呉承呉大夫】秋呉子使来复儆师冬楚子期伐陈呉延州来季子救陈谓子期曰二君不务徳而力争诸侯民何罪焉我请退以为子名务徳而安民乃还【名勇名也避之以成其名季子至此年盖九十余矣故论之者多异説焉】
　　十一年春齐为鄎故国书髙无防帅师伐我　师及齐师战于郊【详见康子搆怨邾齐】夏为郊战故公会呉子伐齐五月克博壬申至于嬴中军从王胥门巢将上军王子姑曹将下军展如将右军齐国书将中军髙无防将上军宗楼将下军陈僖子谓其弟书尔死我必得志宗子阳与闾丘明相厉也桑掩胥御国子公孙夏曰二子必死将战公孙夏命其徒歌虞殡陈子行命其徒具含玉公孙挥命其徒曰人寻约呉发短东郭书曰三战必死于此三矣使问多以琴曰吾不复见子矣陈书曰此行也吾闻鼓而巳不闻金矣甲戌战于艾陵展如败髙子国子败胥门巢王卒助之大败齐师获国书公孙夏闾丘明陈书东郭书革车八百乘甲首三千以献于公将战呉子呼叔孙曰而事何也对曰从司马王赐之甲劒铍曰奉尔君事敬无废命叔孙未能对卫赐进曰州仇奉甲从君而拜公使大史固归国子之元置之新箧褽之以纁加组带焉置书于其上曰天若不识不衷何以使下国呉将伐齐越子率其众以朝焉王及列士皆有馈赂呉人皆喜唯子胥惧曰是豢呉也夫谏曰越在我心腹之疾也壤地同而有欲于我夫其柔服求济其欲也不如早从事焉得志于齐犹获石田也无所用之越不为沼呉其泯矣使医除疾而曰必遗类焉者未之有也盘庚之诰曰其有颠越不共则劓殄无遗育无俾易种于兹邑是商所以兴也今君易之将以求大不亦难乎弗聴使于齐属其子于鲍氏为王孙氏反役王闻之使赐之属镂以死将死曰树吾墓槚槚可材也呉其亡乎三年其始弱矣盈必毁天之道也【前伐齐未逞复会鲁再伐博嬴齐二邑皆属今泰安州莱芜县中军王自将巢姑曹展如呉三将书子占得志以死事也子阳即楼也与明相劝厉致死国子书也必死亦劝勉之虞送葬歌曲具含玉皆示以必死子行陈逆也寻绎也约绳也呉发短欲以绳贯其首故预绎之三战夷仪五氏与今也多齐人六年奔鲁问遗也不复见言将死也闻鼓不闻金有进无退也艾陵齐地时齐呉之上军皆败胜负犹相当而王以精卒乘之故大胜而获齐之羣帅公以兵从故以革车甲首劳公叔孙州仇也从司马唯从呉司马所命卫赐子贡拜拜受之褽荐也书云天唯识此不善故使下国杀国子衷善也下国鲁自谓也○齐国之士莫不致死以敌呉而竟至于败可见呉兵之强极矣此其鋭尽焉而卒破于越也○将伐齐是役之先豢养也如人养牺牲非爱之将杀之有欲欲并之也石田喻不可耕盘庚商书颠越不共从横不受命者劓割也殄絶也育长也易种转生种类也王使贠于齐贠因托其子改姓为王孙欲避呉祸也反使返属镂劒名越朝齐败盈之极也○子胥诚智士论呉越之利害亦悉矣然以先王不共天之仇为言夫差庻有儆于心而不及是何也鲍氏亡不旋踵而以托后岂贠之明亦于此而有夺也哉】十二年夏公会呉于槖臯呉子使大宰嚭请寻盟公不欲使子贡对曰盟所以周信也故心以制之玉帛以奉之言以结之明神以要之寡君以为苟有盟焉弗可改也巳若犹可改日盟何益今吾子曰必寻盟若可寻也亦可寒也乃不寻盟呉徴会于卫初卫人杀呉行人且姚而惧谋于行人子羽子羽曰呉方无道无乃辱吾君不如止也子木曰呉方无道国无道必弃疾于人呉虽无道犹足以患卫往也长木之毙无不摽也国狗之瘈无不噬也而况大国乎秋卫侯会呉于郧公及卫侯宋皇瑗盟而卒辞呉盟呉人藩卫侯之舍子服景伯谓子贡曰夫诸侯之会事既毕矣侯伯致礼地主归饩以相辞也今呉不行礼于卫而藩其君舍以难之子盍见大宰乃请束锦以行语及卫故大宰嚭曰寡君愿事衞君卫君之来也缓寡君惧故将止之子贡曰卫君之来必谋于其众其众或欲或否是以缓来其欲来者子之党也其不欲来者子之讐也若执卫君是堕党而崇讐也夫堕子者得其志矣且合诸侯而执卫君谁敢不惧堕党崇讐而惧诸侯或者难以覇乎大宰嚭説乃舍卫侯【槖臯在今南直巢县柘臯有会呉城寻盟寻鄫之盟周固也制制其义奉奉贽明神结结其信要要以祸福寻重也寒歇也徴防召之使就会也且姚呉行人名子羽子木皆卫大夫患卫为卫患摽撃也瘈狂也噬齧也与宋卫盟畏呉窃盟藩篱也侯伯致礼以礼賔地主所会主人饩生物各以礼相辞让难之苦困之束锦以赂呉语及若将不为卫请者堕毁也崇犹与也】
　　十三年夏公会单平公晋定公呉夫差于黄池六月丙子越子伐呉为二隧畴无余讴阳自南方先及郊呉大子友王子地王孙弥庸寿于姚自上观之弥庸见姑蔑之旗曰吾父之旗也不可以见讐而弗杀也大子曰战而不克将亡国请待之弥庸不可属徒五千王子地助之乙酉战弥庸获畴无余地获讴阳越子至王子地守丙戌复战大败呉师获大子友王孙弥庸夀于姚丁亥入呉呉人告败于王王恶其闻也自刭七人于幕下秋七月辛丑盟呉晋争先呉人曰于周室我为长晋人曰于姬姓我为伯赵鞅呼司马寅曰日旰矣大事未成二臣之罪也建鼓整列二臣死之长幼必可知也对曰请姑视之反曰肉食者无墨今呉王有墨国胜乎大子死乎且夷徳轻不忍久请少待之乃先晋人呉人将以公见晋侯子服景伯对使者曰王合诸侯则伯帅侯牧以见于王伯合诸侯则侯帅子男以见于伯自王以下朝聘玉帛不同故敝邑之职贡于呉有丰于晋无不及焉以为伯也今诸侯会而君将以寡君见晋君则晋成为伯矣敝邑将改职贡鲁赋于呉八百乘若为子男则将半邾以属于呉而如邾以事晋且执事以伯召诸侯而以侯终之何利之有焉呉人乃止既而悔之将囚景伯景伯曰何也立后于鲁矣将以二乘与六人从迟速惟命遂囚以还及户牖谓大宰曰鲁将以十月上辛有事于上帝先王季辛而毕何世有职焉自襄以来未之改也若不会祝宗将曰呉实然且谓鲁不共而执其贱者七人何损焉大宰嚭言于王曰无损于鲁而只为名不如归之乃归景伯呉申叔仪乞粮于公孙有山氏曰佩玉繠兮余无所系之防酒一盛兮余与褐之父睨之对曰粱则无矣麤则有之若登首山以呼曰庚癸乎则诺王欲伐宋杀其丈夫而囚其妇人大宰嚭曰可胜也而弗能居也乃归冬呉及越平【呉前既胜齐复与晋争伯而国破于越单平公周卿士黄池在今河南封丘县南隧道也畴无余讴阳越二大夫水名姑蔑今浙江龙游县有蔑姑城蔑姑墓弥庸父为蔑姑所杀得其旌旗属会也越始败而后胜先以弱兵诱之而以精兵继之故遂入其国王刭七人以絶口也争先争防血先后呉大伯后故云长晋盟主故云伯寅晋大夫旰晚也大事盟也二臣鞅与寅也墨气色下胜为越所胜少待无与争也按曲礼云五官之长曰伯是职方也九州之长入天子之国曰牧于外曰侯职方者二伯各主一方州长者州牧各主一州周礼所谓八命作牧九命作伯是也王合诸侯则伯帅侯牧如康王之诰大保帅西方诸侯毕公帅东方诸侯是也当尽帅诸侯而独言侯牧者举尊而言也伯合诸侯则侯帅子男侯谓牧也牧帅诸国之君见于伯亦当尽帅诸侯而独云子男举卜为言也鲁以侯事呉故赋八百乘今呉率之以见晋是晋为伯呉为侯鲁为子男故半邾以三百乘事呉如邾以六百乗事晋盖邾子爵其赋六百乗也悔谓景伯欺之何景伯名户牖地名襄襄公会会祭呉实然言为呉所执也呉人信鬼故以此恐之名恶名仪呉大夫有山鲁大夫二人旧相识橤垂貌言上人佩服美好已独无以繋佩一盛一器也睨视也褐寒贱之人言有防酒但得视不得饮军中不得出粮故相为隠语庚西方主谷癸北方主水言呉子不恤下故亡以宋不会黄池欲伐之杀丈夫囚妇人悖虐甚也不能报越与之平子胥所谓始弱也】
　　十七年春三月越子伐呉呉子御之笠泽夹水而陈越子为左右句卒使夜或左或右鼔噪而进呉师分以御之越子以三军潜涉当呉中军而鼔之呉师大乱遂败之【笠泽今大湖句卒钩伍相着别为左右屯以此为声势分呉师而以三军精兵并力撃其中军故得胜】十九年春越人侵楚以误呉也夏楚公子庆公孙寛追越师至防不及乃还秋楚沈诸梁伐东夷三夷男女及楚师盟于敖【误呉使若与楚搆怨使呉不为备防越地伐东夷报越也三夷三种之夷从越者敖东吴地】
　　二十年秋呉公子庆忌骤谏呉子曰不改必亡弗听出居于艾遂适楚闻越将伐呉冬请归平越遂归欲除不忠者以説于越呉人杀之【艾呉地除不忠者内以靖其国外驾罪焉以説于越○是时呉之亡形具矣夫差犹不悟而杀谏臣英雄消阻会愚人之不若也哀夫然越计巳素定而欲假焉以説之庆忌虽忠而少智哉】十一月越围呉赵孟降于丧食楚隆曰三年之丧亲昵之极也主又降之无乃有故乎赵孟曰黄池之役先主与呉王有质曰好恶同之今越围呉嗣子不废旧业而敌之非晋之所能及也吾是以为降楚隆曰若使呉王知之若何赵孟曰可乎隆曰请尝之乃往先造于越军曰呉犯间上国多矣闻君亲讨焉诸夏之人莫不欣喜唯恐君志之不从请入视之许之告于呉王曰寡君之老无恤使陪臣隆敢展谢其不共黄池之役君之先臣志父得承齐盟曰好恶同之今君在难无恤不敢惮劳非晋国之所能及也使陪臣敢展布之王拜稽首曰寡人不佞不能事越以为大夫忧拜命之辱与之一箪珠使问赵孟曰句践将生忧寡人寡人死之不得矣王曰溺人必笑吾将有问也史黯何以得为君子对曰黯也进不见恶退无谤言王曰宜哉【赵孟諡襄子名无恤时有父简子之丧饮食又降之楚隆襄子家臣先主简子质明信也嗣子襄子自谓以欲敌越救呉而不能甞试也隆欲入见呉王恐越不听故伪词以説越人而得入展陈也箪卜笥问遗也夫差自喻所问不急犹溺人不知将溺而反笑晋史黯云不及四十年呉当亡呉王感此而问隆言黯进退咸宜于人故有美称】
　　二十一年夏五月越人始来【越既胜呉欲伯中国始遣使适鲁】
　　二十二年冬十一月丁卯越灭呉请使呉王居甬东辞曰孤老矣焉能事君乃缢越人以归【呉围三年而亡甬东今浙江定海县境唐为翁山县今废以归以其尸归】○【夫差痛父创亡使人呼名自警必报其仇志亦壮矣且句践君臣皆人杰也而能大胜入其国都畧亦岂世出哉卒侈心务胜以至灭亡斯见保基固业者不在于雄勇机智而在于履信思顺也噫使兼秉而并运之尤足称贤也巳】
  </div>
  <div class="pagination">
   <a href="春秋左传属事_page15.html">
    上一页
   </a>
   <span>
    ...
   </span>
   <a href="春秋左传属事_page11.html">
    11
   </a>
   <a href="春秋左传属事_page12.html">
    12
   </a>
   <a href="春秋左传属事_page13.html">
    13
   </a>
   <a href="春秋左传属事_page14.html">
    14
   </a>
   <a href="春秋左传属事_page15.html">
    15
   </a>
   <span class="current-page">
    16
   </span>
   <a href="春秋左传属事_page17.html">
    17
   </a>
   <a href="春秋左传属事_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
