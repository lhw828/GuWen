<!DOCTYPE html>
<html>
<head>
    <meta charset="UTF-8">
    <title>春秋属辞 - 第 20 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋属辞 - 第 20 页/共 29 页</h1>
    <div class="content">　　以上诸侯书杀其大夫者三凡大夫不言大夫必见杀而后言其大夫君臣之辞也据庄六年衞侯入放黔牟于周杀左公子泄右公子职十六年郑伯自栎入治与于雍纠之乱者杀公子阏皆不书二公子立黔牟而出朔者八年盖尝请命于天子矣既而五国抗王师以纳朔朔虽出入称君与郑突同耳于二公子非有君臣之分罪不止于专杀而又不得以相杀书书入于衞则叛王簒国之罪为重矣郑伯事说见前其适孽之分既明而出奔之后郑歴三君则所杀直不附已者而已经既削其反国之文则杀公子亦不得书罪莫重于夺适矣晋里克弑君以纳君而君杀之衞甯喜弑君以纳君而君杀之二君者既利其弑又以忌克杀之而非以贼讨也故皆以君臣之辞书之元咺讼衞侯于晋而归立公子瑕晋人为之也周官大司马贼杀其亲则正之叔武之死晋人听其狱矣而不能正其罪咺虽自絶于君而衞侯未絶于国也废立之罪将安逃乎故书杀其大夫公子一以君臣之礼治之讥在晋也
　　三十九簒弑者以奔为义虽卒讨之不书
　　庄十二年冬十月宋万出奔陈
　　昭二十六年冬十月尹氏召伯毛伯以王子朝奔楚【蒙上事月】
　　以上弑君贼书出奔陈者一王卿士以王子簒立者奔楚一宋卒请南宫万于陈醢之定五年春王人杀子朝于楚皆不书者蔽罪于所奔之国也阳虎奔晋适赵氏仲尼曰赵氏其世有乱乎乱臣贼子无所逃于天地之间者也其谁可受之庆父之乱莒人受之至于兴兵以责赂于是宋人亦以赂请万于陈受弑君之贼而因以利之忘其君臣之大戒矣凡诸侯为逋逃渊薮者皆有所利焉而莫甚于党恶逆故经于簒弑者出奔虽卒杀之不书蔽罪于受之之国也出奔不月此皆月者簒逆逋诛与见出者异也春秋内外异辞故庆父不入例
　　四十叛臣以出奔为义虽讨以诸侯之师不书
　　昭二十二年春宋华亥向宁华定自宋南里出奔楚以上叛臣书出奔楚者一二十一年传公子城以晋师至曹翰胡防晋荀呉齐苑何忌衞公子朝救宋大败华氏围诸南里华登如楚乞师楚防越帅师逆华氏二十二年春诸侯之戌请出之以为楚功宋人从之经以四国之师救宋而惧楚不能一战乃出叛者以说之其事不足书惟以三子奔楚为义责楚受中国叛臣为天下逋逃主也
　　四十一一外纳不书宜纳虽伐不书苟不宜纳则书伐书战甚则书伐书入必不克纳而后书纳惟外裔间中国悉书之
　　僖十八年春王正月宋公曹伯衞人邾人伐齐　五月戊寅宋师及齐师战于甗齐师败绩
　　以上书伐书及战者一奚齐卓子既弑而秦纳夷吾恵公既卒而秦纳文公其事无可议者故不复书此外纳不书之例也然秦纳文公晋有怀公宋纳孝公齐有无亏二事颇相类其不书纳亦同而秦师围令狐入桑泉取臼衰不书伐晋宋公书伐齐又书及齐战者齐桓六公子之祸方见于此时其事与晋异宋公以一言之故奉少伐长亦不得比秦纳文公也晋献公大戎狐姬生重耳小戎子生夷吾重耳母贵又为兄国人之所求秦伯之所先而重耳辞焉惧蒙里克之恶以其国家与人为利也夷吾不让重耳重赂内外以求入非正故也于是夷吾卒而秦纳重耳则圉何敢校焉故虽伐晋不书以为苟宜纳则伐无足议也齐桓公长衞姬生武孟少衞姬生惠公郑姬生孝公葛嬴生昭公密姬生懿公宋华子生公子雍则无亏最贵且长也桓公尝属孝公于宋襄公又许立武孟既而五公子皆求立桓公不能定桓公卒国人立无亏孝公奔宋于是宋公以诸侯伐齐而齐人为之杀无亏则伐齐不可不书矣无亏既死而齐人又不胜四公子之徒者既废长立少则四公子皆君也故又书宋及齐战则不顺者非一人矣外伐不月于是特书月以异之然犹不书所纳者桓公尝属之讥不在所纳也是故孝公出入皆不书而无亏不得比齐舍归恶于桓公也胡侍讲曰桓公尝属孝公于襄公以为大子矣则何以不可立乎曰不能制命虽天王欲抚郑伯以从楚春秋犹以大义裁之而不与也桓公乃欲以私爱乱长幼之节其可哉其说正矣而不本于书法故陈氏考笔削之旨以为宜纳不书然陈氏知凡纳有书有不书而不知所纳有正有不正又不知春秋存防书之大体则外纳不可与内纳一例求也左氏与公子争国者皆推其母之贵贱及其君父好恶之私晋人欲立长君论九等之班甚详则诸侯立子之制卿大夫非不能言之也陈氏乃谓宋襄之谊仅异于鲁庄赵盾盖两失之以宋及齐说在变文篇
　　庄五年冬公防齐人宋人陈人蔡人伐衞　六年夏六月衞侯朔入于衞
　　成十八年夏楚子郑伯伐宋　宋鱼石复入于彭城以上书伐书入者一书伐书复入者一五国伐衞纳惠公也经书防伐而不书纳者朔谮杀急寿而立国人不君出奔于齐者八年五国抗王命逾三时而卒纳之故书防伐以责诸侯之不臣书朔入以见其簒各当其罪也楚子郑伯伐宋楚子辛郑皇辰同伐彭城纳宋鱼石向为人鳞朱向带鱼府经书伐宋而不书纳者楚既得郑而伐宋志在尽征诸侯鱼石以私憾出奔而欲据邑叛君以害其宗国故楚子书伐宋而鱼石书复入各书其重也
　　文十四年秋晋人纳捷菑于邾弗克纳
　　昭十二年春齐高偃帅师纳北燕伯于阳
　　哀二年夏晋赵鞅帅师纳衞世子蒯聩于戚
　　以上书弗克纳者一纳于邑者二邾文公元妃齐姜生定公二妃晋姬生捷菑则貜且正也赵盾纳不正故邾人得而辞之齐景贪而无信以燕君与燕人市然后纳诸燕邑衞辄祢其祖而自絶于父晋卿方内叛故赵鞅不能伐衞而纳于衞邑纳于邑者内弗受也与弗克纳同故皆书之讥在纳者而赵盾独书人晋失为盟主之道也
　　僖二十五年秋楚人围陈纳顿子于顿
　　宣十一年冬十月楚人杀陈夏征舒丁亥楚子入陈纳公孙宁仪行父于陈
　　以上书楚纳者二楚围陈纳顿子于顿必顿子迫于陈而奔楚也盖其事与襄四年陈围顿同而不见于经传楚子入陈纳二卿讨夏征舒弑君也皆中国无伯之事故曰围曰入曰纳悉书之
　　四十二内邑叛不书郓溃则书之
　　昭二十九年冬十月郓溃
　　以上书内邑溃一据获麟后书成叛则内邑叛史所必书唯叛者微故名氏不登于防然昭十二年南蒯以费叛定十年侯犯以郈叛十三年公山不狃叔孙辄帅费人以袭鲁论语亦言公山弗扰以费叛经皆不书者三家分鲁而有之家臣因得据其邑以张公室为名乃叛其大夫而非叛君也昭公见出于季氏齐侯取郓以居公四年于此矣公如晋次于干侯而郓溃者季氏诱郓人胁使逃散则公不得复居鲁地乃大夫据国叛君之事故特书之







　　春秋属辞卷八
<经部,春秋类,春秋属辞>
　　钦定四库全书
　　春秋属辞巻九　　　　　　　元　赵汸　撰假笔削以行权第二之二
　　四十三外特相盟防不书虽参以上不书必有关于天下之故而后书
　　隐二年冬纪子帛莒子盟于密　三年十二月齐侯郑伯盟于石门
　　定七年秋齐侯郑伯盟于咸　齐侯衞侯盟于沙　八年冬卫侯郑伯盟于曲濮
　　隐八年秋七月庚午宋公齐侯卫侯盟于瓦屋
　　桓十一年春正月齐人卫人郑人盟于恶曹
　　僖十九年夏六月宋公曹人邾人盟于曹南
　　以上诸侯书特相盟者五参盟三密与石门天下无王诸侯私相结也自咸而后晋伯既失诸侯复散也故陈氏曰特相盟不书必有关于天下之故而后书纪莒无足道也齐郑合天下始多故矣是故书齐郑盟于石门以志诸侯之合书齐郑盟于咸以志诸侯之散是春秋之始终也今案春秋之初王纲既坠有特相盟而后有参盟诸侯合而为乱也有参盟而后有主盟则伯者兴矣自有主盟而后无外特相盟故外特相盟虽伯主不书如僖二十八年晋侯齐侯盟于敛盂宣十八年齐侯防晋侯盟于缗之类是也舍伯主亦无敢特相盟者苟无盟主则参盟复作又不但特相盟而已曹南之盟齐桓既卒而宋襄图伯以取败中国之势为之一变舍是诸侯无参盟矣惟晋弗主盟而后有参盟故昭十六年齐侯伐徐徐子及郯人莒人防齐侯盟于蒲隧十九年宋公伐邾邾人郳人徐人防宋公同盟于虫陈氏曰参盟再见也于鄟陵始书之今案经书齐宋二君伐徐伐邾则诸侯之散已可见矣蒲隧与虫虽专盟一二小国犹夫叛盟主也故不书至咸与沙则齐卫郑皆叛晋矣此特相盟所以复见于经虽参以上不得有二义鄟陵乃公防之与有笔有削者不同凡外参盟日有微者不日君称人同微者不日离盟不日苟诸侯复散则皆不月
　　桓二年秋七月蔡侯郑伯防于邓【月闲上事】
　　定十年冬齐侯卫侯郑游速防于安甫　十四年秋齐侯宋公防于洮
　　以上诸侯书特相防者二参防一外特相防虽王卿士不书如昭五年单子防韩宣子于戚是也防于邓中国始惧楚防于安甫于洮皆叛晋以后之事凡外离防不月虽参以上不月唯防邓以始惧楚月凡伯国盟防皆天下之故此不序互见下篇
　　四十四外胥命相遇书与特相盟防同
　　桓三年夏齐侯卫侯胥命于蒲
　　以上书诸侯胥命一传曰不盟也公羊传曰结言而退盖歃血相誓为盟相结以言为胥命此志齐衞之合也春秋之初齐郑一党也宋卫一党也齐卫之合于是始故特书之义与石门之盟同若庄二十一年郑虢胥命于弭则不书或有谓齐卫相命以伯者虽陈氏亦引齐僖小伯及黎之臣子责卫以方伯连率之事证成其説则失其实矣盖所谓伯者为诸侯盟主也当时诸国齐为大衞后于陈蔡无能为也齐自胥命后不能一日主诸侯之政而况于卫乎
　　隐八年春宋公卫侯遇于垂
　　庄四年夏齐侯陈侯郑伯遇于垂　三十二年夏宋公齐侯遇于梁丘
　　以上书诸侯相遇三盖以礼相见为防不行防礼为遇特相遇唯庄以前见之齐僖欲平三国宋公有疑故请与衞侯先相见是故有明年郑宋连兵报复之祸齐襄欲灭纪故与陈郑遇垂纪侯是以去其国齐为楚伐郑故请防诸侯宋公请先见于齐侯是以缓于伐楚皆有关于天下之故
　　四十五平不书有关于天下之故则书
　　隐六年春郑人来渝平
　　定十年春王三月及齐平　十一年冬及郑平
　　以上书内平三传曰及郑平始叛晋也陈氏曰凡平不书必有关于天下之故而后书书郑渝平以志诸侯之合书及郑平以志诸侯之散据文十六年及齐平襄二十年及莒平哀八年及齐平皆不书谷梁云外平不道非独外也凡平皆月唯鲁郑二平有关鲁与诸侯合散故不月以别之及齐平月者犹未叛晋也
　　宣十五年夏五月宋人及楚人平
　　昭六年冬齐侯伐北燕　七年春王正月暨齐平以上书外平二陈氏曰凡平不书必有关于天下之故而后书有与楚平者矣于陈不书于郑不书至宋始书之宋尝及楚平矣至庄王始书之必宋从楚必庄王得宋天下将有南北之势春秋特致意焉灵公以来齐首败伯主之约纳北燕伯犹庶几天下之大义而卒与之平是党乱臣贼子也是故昭定而下春秋多罪齐外平不书据隐七年宋及郑平陈及郑平宣七年郑及宋平之类陈及楚平在文九年宣五年郑及楚平见文九年宣十二年襄八年
　　四十六王臣防盟有所讳则不书
　　僖八年春王正月公防王人齐侯宋公卫侯许男曹伯陈世子盟于洮　二十八年五月癸丑公防晋侯齐侯宋公蔡侯郑伯卫子莒子盟于践土【传王子虎盟诸侯于王庭要言曰皆奬王室】
　　成十七年夏公防尹子单子晋侯齐侯宋公卫侯曹伯邾人伐郑六月乙酉同盟于柯陵
　　襄三年六月公防单子晋侯宋公卫侯郑伯莒子邾子齐世子光己未同盟于鸡泽
　　昭十三年秋公防刘子晋侯齐侯宋公卫侯郑伯曹伯莒子邾子滕子薛伯伯小邾子于平丘八月甲戌同盟于平丘
　　哀十三年夏公防晋侯及呉子于黄池【传公防单平公晋定公呉夫差于黄池】
　　以上王臣书防诸侯盟者一与盟不书一同盟者三与防不书一周礼天子巡守则有方岳之盟不巡守则有殷同之盟皆谓诸侯既朝见受政事乃退而自相与盟王官之伯临之而已伯犹不盟而况卿士乎夫盟以结信非所以施于尊者是以葵丘之盟齐桓盛时也宰周公不与臯鼬之盟晋弗伯久矣刘子不与其次则黒壤之盟王叔桓公临之以谋不睦犹为近之经书王人与诸侯盟自洮始天子将崩世子近惧子带之难逺惩子頽之祸王臣出盟诸侯事非得已不必讳也晋文公一战而伯作王宫致天子天子命为侯伯犹不能自信于诸侯而亲屈王臣于盟襄王下劳晋侯策命专征犹不能委任方伯而复使大臣盟诸侯于王所是以天子与斯盟也故经没王子虎不书使若诸侯自相与盟者为王与晋侯讳之也所谓不以天子与是盟者义盖在此传言王子虎实盟诸侯故于翟泉释曰寻践土之盟也使践土之盟王子不与则翟泉寻盟王子何与焉杜氏谓践土王子不歃陈氏误从之非传意也柯陵晋久不竞而厉公有鄢陵之绩鸡泽悼公初兴而未集平丘晋不复伯其请王臣出防犹曰假公义以建盟主而立中国庶几天下知有王室而已虽皆与盟不足讳矣至于黄池鲁君防晋侯及吴夫差而单平公与焉则未知何以为礼何以为辞乎故经没单子不书为周室讳也盖春秋于是终焉
　　四十七王臣防伐非有关于天下之故不书
　　庄十四年春齐人陈人曹人伐宋夏单伯防伐宋文三年冬晋阳处父帅师伐楚以救江【传晋以江故告于周王叔桓公阳处父伐楚以救江】
　　成十三年夏五月公自京师遂防晋侯齐侯宋公卫侯郑伯曹伯邾人滕人伐秦【传公及诸侯朝王遂从刘康公成肃公防晋侯伐秦】十六年秋公防尹子晋侯齐国佐邾人伐郑　十七年夏公防尹子单子晋侯齐侯宋公卫侯曹伯邾人伐郑冬公防单子晋侯宋公卫侯曹伯齐人邾人伐郑
　　定四年三月公防刘子晋侯宋公蔡侯卫侯陈子郑伯许男曹伯莒子邾子顿子胡子滕子薛伯伯小邾子齐国夏于召陵侵楚　八年秋晋士鞅帅师侵郑遂侵卫【传晋士鞅防成桓公围虫报伊阙也】
　　以上王臣书防伐者四防侵一齐桓之与欲假王命以示大顺故请师于周而单伯防伐宋桓公因以成其伯业晋伯中衰厉公败楚子郑师于鄢陵郑犹不服三请王臣防伐郑而郑从楚益坚中国无伯刘文公合十八国诸侯于召陵以谋伐楚无功而诸侯复散三者皆天下之大故王伯升降之防也故悉书王臣无所讳焉晋襄末年大夫始专经书阳处父帅师伐楚以救江为大夫将书大夫之始而楚卒灭江故王叔桓公与伐而经不书者不以救江累王室也秦晋交兵四世矣然为中国患者楚也至厉公初年乃与楚成而脩秦怨十三国之伐虽败秦师而经不书败绩故刘子成子实与伐而亦不书者不以伐秦累王室也诸侯既叛晋王室愈卑郑人因子朝之徒以叛王伐周天王处于姑莸刘单复辟而成桓公晋士鞅侵郑如列国报复之为者经不忍书也王叔刘成实以师防不书杜陈皆谓不亲伐非经传之意
　　四十八大夫防城干位寻盟不书
　　昭三十二年冬仲孙何忌防晋韩不信齐髙张宋仲几卫世叔申郑国参曹人莒人薜人人小邾人城成周以上大夫防城不书盟一据传晋魏舒韩不信如京师合诸侯之大夫于狄泉寻盟且令城成周魏子南面魏舒以国卿干盟主之位寻诸侯平丘之盟于王都礼乐征伐自大夫出其弊至此故翟泉之盟与魏舒皆削不书
　　四十九大夫防而不能分灾讥不在鲁不书鲁大夫
　　襄三十年冬晋人齐人宋人卫人郑人曹人莒人邾人滕人薛人人小邾人防于澶渊宋灾故
　　以上防不书鲁大夫者一传曰为宋灾故诸侯之大夫防以谋归宋财既而无归于宋故不书其人不书鲁大夫讳之也今案侯伯有救患分灾之义此责在晋也鲁于宋为舅甥之国讥不在鲁故不书其大夫五十中国外裔特相盟防不书虽参以上不书必有关于天下之故而后书疑于盟主虽公防之盟不书城下之盟虽内不书
　　僖二十一年春宋人齐人楚人盟于鹿上
　　宣十一年夏楚子陈侯郑伯盟于辰陵
　　僖二十年秋齐人狄人盟于邢　三十二年秋卫人及狄盟
　　僖二十一年秋宋公楚子陈侯蔡侯郑伯许男曹伯防于盂
　　昭四年夏楚子蔡侯陈侯郑伯许男徐子滕子顿子胡子沈子小邾子宋世子佐淮夷防于申
　　宣十一年秋晋侯防狄于攒函
　　哀七年夏公防吴于鄫　十三年夏公防晋侯及吴子于黄池
　　以上书楚与中国盟二中国与狄盟二楚防诸侯二盟主防狄一公防吴不书盟二皆中国无伯与晋伯不竞之事齐桓公卒宋人为鹿上之盟以求诸侯于楚是以有防盂之祸陈郑既盟辰陵又不忍叛晋楚入陈围郑宋及楚平驯至于有申之防齐桓公逐狄以存邢而齐人与狄盟于邢晋文公将卒而卫人及狄盟晋景公防狄于攒函则楚盟辰陵之嵗也皆非细故矣据成十二年晋士燮防楚公子罢盟于宋西门外十六年郑子驷从楚子盟于武城襄四年晋魏绛盟诸戎之类皆不书文十年陈侯郑伯防楚子于息虽参防不书非中国外裔所以兴衰则不録也若襄五年公防晋悼公十一国吴人于戚传言九月丙午盟不书哀七年公会呉于鄫传言盟于缯衍十三年公防晋侯及吴子于黄池传言七月辛丑盟皆不书者陈氏曰为晋讳也吴晋之盟春秋终讳之不以吴晋同主盟也蛮荒僭号虽以诸侯礼防晋而徴百牢于鲁又将以公见晋侯长此安穷非他外裔比矣莱门之盟虽内不书者城下之盟有国所耻故为内讳之也
　　五十一诸侯勤王不书必无功而后书
　　昭二十三年春晋人围郊
　　以上书诸侯围畿内叛邑者一子颓之乱虢郑成复辟之功子带之乱晋文成复辟之功虽其绩甚伟然皆臣子之分所当为事无可议者故皆不书子朝之乱晋籍谈荀跞以十月帅师纳王于王城而王师败绩于郊十一月王子猛卒敬王即位十二月晋师军于隂于侯氏于谿泉次于社闰月晋箕遗乐徴右行跪济师取前城军其东南王师军于京楚辛丑伐京毁其西南春正月壬寅二师围郊郊鄩溃王使告闲遂还乱未弭而王告闲必二卿不亲兵师不肃也明年三月晋侯使士景伯涖问周故于介众乃辞子朝不纳其使则前是岂无观望之罪乎既而徴防于诸侯则曰明年明年防于黄父谋纳王则又曰明年其怠于勤王如此故经书晋人围郊于此而下书天王居于狄泉尹氏立王子朝以着其罪晋卿书人说在变文篇
　　五十二外次不书必有关于天下之故而后书
　　庄十年夏六月齐师宋师次于郎
　　定九年秋齐侯卫侯次于五氏　十三年春齐侯卫侯次于垂葭　十五年夏齐侯卫侯次于渠蒢
　　以上书齐宋师次者一齐卫君次者三春秋之初诸侯不王日寻干戈荆楚志吞中夏天下有倒悬之急齐桓既得国即图伯故经没其伐我而郎之次特书之晋世主夏盟诸侯宗之王室赖焉及其衰也齐景公不度德量力欲伐之而代兴故经不忍言伐晋而五氏垂葭渠蒢之次屡书之是皆有关于天下之故矣若晋悼公既却楚师讨宋叛者以伐郑之师侵楚及陈而晋侯卫侯次于戚非伯业之所以兴衰则经不书也
　　文十年冬楚子蔡侯次于厥貉
　　以上书楚次者一晋灵少楚人欲图北方于是陈侯郑伯防楚子于息遂及蔡侯次于厥貉将伐宋宋公道以田孟诸既而新城之盟诸侯皆在则宋陈郑之君岂诚服乎楚者故诸侯防楚不足书而厥貉书次为君将称君之始此春秋天下盛衰之机也陈氏以内次合而论之既非经意又以次郎次厥貉均为图伯而未集则重失之
　　五十三凡戍不书必有关于天下之故而后书
　　僖二十八年春公子买戍卫不卒戍刺之
　　襄五年冬戍陈　十年冬戍郑虎牢
　　以上书戍而不卒戍者一书戍二晋文之兴鲁犹为楚戍卫诸侯皆从楚矣一侵曹伐卫而鲁急杀其戍公子以说焉见晋文得诸侯之易悼公戍陈而卒失陈戍虎牢而仅得郑见晋悼复伯之难皆天下大势所关故书之据桓六年诸侯戍齐闵公二年齐公子无亏戍卫僖十三年十六年诸侯戍周皆备戎狄之难不书虽晋在不书唯宣十年诸侯戍郑备楚事浅不足书也
　　五十四内乞师不书乞诸外裔则书
　　僖二十六年夏公子遂如楚乞师
　　以上书内如楚乞师者一齐桓公攘强楚以安中国天下被其赐鲁君盖无役不从也桓公卒僖公有齐怨遽乞师于楚以伐齐此天下之大变故特书之若乞诸中国则无可议者故成二年臧宣叔如晋乞师不书
　　五十五外乞师不书必伯主而后书
　　成十三年春晋侯使却锜来乞师　十六年夏晋侯使栾黡来乞师　十七年秋晋侯使荀防来乞师　十八年冬晋侯使士鲂来乞师
　　以上书伯主来乞师者四凡徴师诸侯以伐叛讨贰乃伯者之义所得为晋至厉公诸侯每贰于楚于是将伐秦伐楚恐伯令不足以风动列国故五年之中三遣其贵卿乞师于诸侯悼公初立亦袭其礼盖晋之伯业日卑矣若列国相乞师则无足议者故隐四年宋公使来乞师不书
　　五十六公及小国战不言我师败绩纳所宜纳与大国战言我师败绩
</div>
    <div class="pagination">
<a href="春秋属辞_page19.html">上一页</a><span>...</span><a href="春秋属辞_page15.html">15</a><a href="春秋属辞_page16.html">16</a><a href="春秋属辞_page17.html">17</a><a href="春秋属辞_page18.html">18</a><a href="春秋属辞_page19.html">19</a><span class="current-page">20</span><a href="春秋属辞_page21.html">21</a><a href="春秋属辞_page22.html">22</a><a href="春秋属辞_page23.html">23</a><a href="春秋属辞_page24.html">24</a><a href="春秋属辞_page25.html">25</a><span>...</span><a href="春秋属辞_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
