<!DOCTYPE html>
<html>
<head>
    <meta charset="UTF-8">
    <title>春秋会通 - 第 25 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋会通 - 第 25 页/共 27 页</h1>
    <div class="content">　　六年春王正月癸亥郑游速帅师灭许以许男斯归【速公作遫】左氏【因楚败也】
　　【案此郑叛伯之始也自隠十一年郑入许而齐郑之党合天下遂无王自定六年郑灭许而齐郑之党又合天下遂无晋许以大岳之裔不能屈节于郑而甘心向楚其亡固宜独至是而晋楚俱弱春秋以终则世变亦可感也夫】
　　二月公侵郑公至自侵郑左氏【周儋翩率王子朝之徒因郑人将以作乱于周郑于是伐冯滑胥靡负黍狐人阙外公侵郑取匡为晋讨郑之伐胥靡也往不假道于衞及还阳虎使季孟自南门入出自东门衞侯怒使弥子瑕追之公叔文子老矣辇而如公曰尤人而效之非礼也昭公之难君将以文之舒鼎成之昭兆定之鞶鉴苟可以纳之择用一焉公子与二三臣之子诸侯苟忧之将以为之质羣臣之所闻也今将以小忿蒙旧德无乃不可乎大姒之子唯周公康叔为相睦也而效小人以弃之不亦诬乎天将多阳虎之辠以毙之君姑待之若何乃止注胥靡等六邑皆周地】张氏【奉晋命以讨郑之党乱人正也然陪臣方执国命使衞侯不听公叔文子之言鲁师危矣故致之案自宣公十八年书公伐杞之后鲁君无兵将者八十年至是而后一侵郑再侵齐一围成皆书公则三桓既微之徴也然本非公室能张实以陪臣公山不狃侯犯阳虎之专故托公以出师耳当是时晋伯已失诸侯皆离惟鲁未叛故侵郑侵衞之师虽出晋令而阳虎之徒衅于勇啬于祸以逞其欲春秋皆书侵以志其无名行师而辅伯之非其道也此与成六年二侵宋同一书法不然奉伯令而讨伐周之国何不书伐哉】
　　夏季孙斯仲孙何忌如晋左氏【季桓子如晋献郑俘也阳虎强使孟懿子往报夫人之币晋人兼享之注贱鲁故不复两设礼明经所以不备书】
　　【案春秋书内卿并使者唯文十八年公子遂叔孙得臣及此年斯何忌耳胡氏于公子遂之事以为变文书介副者欲以起问者见事情也此独无所起乎盖遂得臣之并使乃仲遂邪谋之所起而斯何忌之并使亦阳虎専权之所为读者不可不察也左氏记其事曰孟孙立于房外谓范献子曰阳虎若不能居鲁而息肩于晋所不以为中军司马者有如先君献子曰鲁人患阳虎矣夫阳虎陪臣也而执国命二子俛焉为其所使犹为国有人乎刘氏谓春秋本其祸之所搆自二子之使者是矣故特书以见焉杜氏以为晋不备礼故经不备书此未为知圣人之防也】
　　秋晋人执宋行人乐祁犂左氏【宋乐祁言于景公曰诸侯唯我事晋今使不往晋其憾矣公曰唯寡人说子之言子必往其宰陈寅曰子立后而行见溷而行赵简子逆而饮之酒于緜上献杨楯六十于简子陈寅曰昔吾主范氏今子主赵氏又有纳焉以杨楯贾祸弗可为也已然子死晋国子孙必得志于宋范献子言于晋侯曰以君命越疆而使未致使而私饮酒不敬二君不可不讨也乃执乐祁】胡氏【称人以执非伯讨也未致使而饮酒不敬二君执非无名何以非伯讨也使范赵方睦皆有献焉则弗执之矣执异国行人出于列卿私意威福之柄移矣三卿分晋而靖公废为家人岂一朝一夕之故哉】张氏【大夫渎货贿争权利卒使来者见执叛者得志书此以见晋之乱政亟行伯统所由絶也】
　　【案经书执行人六详见襄十一年此为晋三卿内叛之始亦宋叛伯之始也】
　　冬城中城左氏【注公为晋侵郑故惧而城之】谷梁【城中城者三家张也或曰非外民也注三家侈张故公惧而脩内城讥公不务德政恃城以自固也】
　　【案二说不同诸家无疑左注是】
　　季孙斯仲孙忌帅师围郓左氏【注郓贰于齐故围之何忌不言何阙文】公羊【此仲孙何忌也曷为谓之仲孙忌讥二名二名非礼也注为其难讳也春秋定哀之闲文致太平欲见王者治定无所复为讥唯有二名故讥之此春秋之制也】
　　【案何忌不言何杜氏是公羊说无据以其系三世之例故存之】
　　附録【是年阳虎又盟公及三桓于周社盟国人于亳社诅于五父之衢】
　　七年春王正月○夏四月○秋齐侯郑伯盟于咸【衞地】陈氏【此特相盟也特相盟自齐桓以来未之有也于是再见其再见何诸侯无主盟矣是故石门志诸侯之合也咸志诸侯之判也】张氏【许氏曰伯道隳诸侯散离盟始复志此盖自是中国无殷防矣齐郑之盟叛晋也】
　　【案此为齐景公图复伯之始而郑实左右之自是以后有盟沙盟曲濮防安甫盟黄防牵防洮皆齐郑纠合之事可与隐公初年对看】
　　齐人执衞行人北宫结以侵衞齐侯衞侯盟于沙【公作沙泽今大名府】左氏【齐郑盟咸徴防于衞衞侯欲叛晋诸大夫不可使北宫结如齐而私于齐侯曰执结以侵我齐侯从之乃盟于琐注琐即沙结叛晋也】谷梁【以重辞也衞人重北宫结注齐以衞重结故执以侵之若楚执宋公以伐宋凡言以者非所宜以也】张氏【刘氏曰善为国者亲近而逺信之附内而外归之衞侯欺其羣臣以绐晋残其百姓以奉齐齐之执结也固非伯讨矣而衞之无良又甚焉从此观之孟子曰今之诸侯五伯之罪人也不亦信乎】
　　【案此齐衞合党之始自此以后次五氏次垂葭次渠篨至哀元年而伐晋矣夫当晋楚皆衰弱之余吴越之祸尚未至于中国使齐景公果能抚伯国之余业尊事王室辑宁中夏则桓公之功独不可复乎奈何今日之防明日之次无非包藏祸心以图晋为事子言衞灵公之无道也又曰齐景公有马千驷死之日民无得而称焉春秋屡书而不削二君之罪矣】
　　大雩○齐国夏帅师伐我西鄙左氏【齐国夏伐我阳虎御季桓子公敛处父御孟懿子将宵军齐师齐师闻之堕伏以待之处父曰虎不图祸而必死苫夷曰虎陷二子于难不待有司余必杀女虎惧乃还不败】张氏【苏氏曰鲁事晋而齐叛之故伐我许氏曰东夏诸侯惟鲁事晋景公乘晋之衰不思惟德之务以怀诸侯而欲力征经营以定伯统是知时之或可而不知己之不可者也】
　　【案齐自襄二十五年崔杼伐我之后四十余年兵不至鲁至是再见则以晋伯之不复振也国夏两伐晋救无功于是而及齐平矣】
　　九月大雩公羊【注先是公侵郑城中城如晋围运费重不恤民之应又重之以齐师伐我我自救之役】
　　冬十月
　　附録左氏【是年春齐人归郓阳关阳虎居之以为政】
　　八年春王正月公侵齐公至自侵齐左氏【公侵齐门于阳州士皆坐列曰顔髙之弓六钧皆取而传观之阳州人出顔髙夺人弱弓籍邱子鉏击之与一人俱毙偃且射子鉏中颊殪顔息射人中眉退曰我无勇吾志其目也师退冉猛僞伤足而先其兄防乃呼曰猛也殿注报国夏之伐也传言鲁无军政士无鬬志】张氏【鲁阳虎用事用兵无法故以侵书之军政不立而公亲行故致以危之】
　　二月公侵齐三月公至自侵齐左氏【公侵齐攻廪邱之郛遂毁之主人出冉猛逐之顾而无继伪顚阳虎曰尽客气也】公羊【注出入月者内有强臣之雠外犯强齐再出尤危于侵郑也】谷梁【公如往时致月危致也往月致时危往也往月致月恶之也】张氏【孙氏曰公一歳而再侵齐以重其怨甚矣】
　　【案谷梁公如例己见庄二十三年而于此条尤详然不可尽通也】
　　曹伯露卒○夏齐国夏帅师伐我西鄙公防晋师于瓦公至自瓦【瓦衞地】左氏【齐国夏髙张伐我西鄙晋士鞅赵鞅荀寅救我公防晋师于瓦注不书救者齐师已去未入竟而公逆防之】公羊【注此赵鞅之师也不言大夫者君不防大夫之辞也疏此正与宣元年防赵盾棐林文势同】胡氏【春秋大法虽师次于君而与大夫敌至用大众则君与大夫皆以师为重而不敢轻也故棐林之防不言赵盾而言晋师瓦之防言晋师而不书士鞅于以见人臣不可取民有众専主兵权之意陈氏厚施于齐以移其国季孙尽征于鲁以夺其民皆王法所禁也春秋之义行则不得为尔矣】陈氏【不曰防士鞅曰防晋师重师也鞌之战公防晋师于上鄍不书讳之也四卿并将而以禽郑自师逆公三家之张成于此矣故讳之也于是齐师伐我晋士鞅赵鞅荀寅救我公防晋师于瓦勿讳可也】
　　【案晋师之说胡氏于棐林全主公而此条胡又发重师之义与前说微异盖二义互相发明也要之春秋之防故不以公防大夫特因此又以见师之为重耳○又案许氏曰春秋内伐二十宣已后九内侵七宣已后六伐我二十一宣已后十七侵我五宣已后一用兵则侵多而伐少被兵则伐多而侵少盖鲁自中世衰矣而欲与齐搆怨以侵易伐其能久乎】
　　秋七月戊辰陈侯柳卒○晋士鞅帅师侵郑遂侵衞【士公作赵】左氏【晋师将盟衞侯于鄟泽赵简子曰羣臣谁敢盟衞君者渉佗成何曰我能盟之衞人请执牛耳成何曰衞吾温原也焉得视诸侯将歃渉佗捘衞侯之手及捥衞侯怒王孙贾趋进曰盟以信礼也有如衞君其敢不唯礼是事而受此盟衞侯欲叛晋而患诸大夫王孙贾使次于郊大夫问故公以晋诟语之且曰寡人辱社稷其改卜嗣寡人从焉大夫曰是衞之祸岂君之过也公曰又有患焉谓寡人必以而子厚与大夫之子为质大夫曰苟有益也公子则往羣臣之子敢不皆负羇絏以从将行王孙贾曰苟衞国有难工商未尝不为患使皆行而后可行有日公朝国人使贾问焉曰若衞叛晋晋五伐我疾何如矣皆曰五伐我犹可以能战贾曰然则如叛之疾而后质焉何迟之有乃叛晋晋人请改盟弗许秋晋士鞅防成桓公侵郑围虫牢报伊阙也遂侵衞注周卿士不书监帅不亲侵也伊阙即六年郑伐周阙外两事故曰遂】陈氏【此其言遂何晋始伐与国也】张氏【许氏曰招携以礼怀逺以德咸沙之盟诸侯已贰晋不思德礼之是务而欲恃力攘服之则失霸何日之有报伊阙云者假王命也】
　　【案陈氏兵事书遂例详见僖四年及宣元年又案晋自召陵之后苟有事于诸侯皆书侵今年士鞅侵郑衞哀七年魏曼多侵衞十年赵鞅侵齐十三年曼多侵衞岂果潜师掠竟欤盖义不足以服人故春秋例之以无名之师也】
　　葬曹靖公○九月葬陈怀公○季孙斯仲孙何忌帅师侵衞左氏【师侵衞晋故也注鲁为晋讨衞】
　　【案此条与前侵郑书侵同】
　　冬衞侯郑伯盟于曲濮【衞地】左氏【注结叛晋也】
　　从祀先公左氏【季寤公鉏极公山不狃皆不得志于季氏叔孙辄无宠于叔孙氏叔仲志不得志于鲁故五人因阳虎阳虎欲去三桓以季寤更季氏叔孙辄更叔孙氏已更孟氏冬十月顺祀先公而祈焉辛卯禘于僖公注从顺也先公闵僖也将正二公之位次所顺非一故通言先公将作大事欲以顺祀取媚顺祀之义当退僖公惧于僖神故于僖庙行禘礼】公羊【从祀者何顺祀也文公逆祀去者三人定公顺祀叛者五人注顺祀者复文公之逆祀也】谷梁【贵复正也】胡氏【蜀人冯山曰昭公至是始得从祀于大庙其说是也季氏逐君而制其死生之命公薨干侯不得终于正寝既薨七月又不得以时归葬旣葬絶其兆域又不得同于先君而在墓道之南至孔子为司寇然后沟而合诸墓则其主虽久未得从昭穆而祔祭宜矣及意如已卒阳虎専季氏将杀季孙斯而乱鲁国托于正以售其不正始以昭公之主从祀大庙盖欲着季氏之罪以取媚于国人然其事虽顺其情则逆春秋原情制法故不书禘事与日特曰从祀先公于盗窃宝玉大弓之上见事出阳虎而不可详也其亦深切着明矣案从祀之説三传及陆氏谢氏刘氏陈氏张氏皆以为正闵僖之位独胡氏不取盖阳虎之意正欲暴明季氏之罪故从祀昭公以说于国人若文公逆祀则臧文仲为政之时夏父弗忌所为而非季氏之恶也且春秋每书宫庙必举其諡此则不书闵僖而直云先公故以为昭公无疑也○又案公羊注曰言祀者无已长乆之辞防不言从祭及大事者见其相嗣不已长乆常然○又案何氏以为三年一祫五年一禘谓诸侯始封之年禘祫并作一祫一禘随次而下其闲三五参差亦有禘祫同年时即僖八年禘祫同年数之文二年为祫年文五年为禘祫同年至今定八年亦禘祫同年故此年不书禘者后祫亦顺非独禘也其说与先儒不合姑记于此】
　　盗窃宝玉大弓左氏【壬辰虎将享季氏于蒲圃而杀之戒都车曰癸巳至成宰公敛处父告孟孙曰季氏戒都车何故孟孙曰吾弗闻处父曰然则乱也必及于子先备诸与孟孙以壬辰为期阳虎前驱林楚御桓子虞人以铍盾夹之阳越殿将如蒲圃桓子咋谓林楚曰而先皆季氏之良也尔以是继之对曰臣闻命后阳虎为政鲁国服焉违之徴死死无益于主桓子曰何后之有而能以我适孟氏乎对曰不敢爱死惧不免主桓子曰往也孟氏选圉人之壮者三百人以为公期筑室于门外林楚怒马及衢而骋阳越射之不中筑者阖门有自门闲射阳越杀之阳虎劫公与武叔以伐孟氏处父帅成人自上东门入与阳氏战于南门之内弗胜又战于棘下阳氏败阳虎说甲如公宫取宝玉大弓以出公敛阳请追之孟孙弗许阳虎入于讙阳关以叛注盗谓虎也家臣贱名氏不见故曰盗宝玉夏后氏之璜大弓封父之繁弱公期孟氏支子】公羊【盗者孰谓谓阳虎也阳虎者季氏之宰也季氏之宰则微者也恶乎得国宝而窃之阳虎専季氏季氏専鲁国阳虎拘季孙孟氏与叔孙氏迭而食之睋而锓其板曰某月某日将杀我于蒲圃力能救我则于是至乎日若时而出临南者阳虎之出也御之季孙谓临南曰以季氏之世世有子子可以不免我于死乎临南曰有力不足臣何敢不勉阳越者阳虎之从弟也为右诸阳之从者车数十乗至于孟衢临南投防而坠之阳越下取防临南駷马而由乎孟氏阳虎从而射之矢着于庄门然而甲起于琴如弑不成却反舍于郊皆说然息或曰弑千乗之主而不克舎此可乎虎曰夫孺子得国而已如丈夫何睋而曰彼哉彼哉趣驾既驾公敛处父帅师至慬然后得免自是走之晋宝者何璋判白弓绣质青纯注判半也半圭曰璋白藏天子青藏诸侯鲁得郊天故锡以白不言璋言玉者起珪璧琮璜璋五玉尽亡之也传独言璋者所以郊事天尤重诗曰奉璋峩峩质拊也弓大者力千斤千斤之弓其力八石三斗有余纯縁也千歳之青髯明于吉凶经不言者以先知从宝省文谓之宝者世世宝用之辞此皆鲁始封之锡不言取而言窃者正名也】谷梁【宝玉者封圭也大弓者武王之戎弓也周公受赐藏之鲁非其所以与人而与人谓之亡非其所取而取之谓之盗】陈氏【书曰从祀先公盗窃宝玉犬弓鲁无人之辞也】
　　【案苏氏曰春秋于陪臣以地叛皆不书如阳虎以郓讙阴叛奔齐侯犯以郈叛南蒯以费叛皆以贱不书其书窃宝玉大弓者分器重于地也分器重于地者贱货而贵命也谢氏曰宝玉象德大弓象武先公以文德武功受此弓玉歴世守而传之以为国之宝鎭国之宝鎭盗得而窃焉则人君不能守其国子孙不能保其镇可知矣二説皆好】
　　九年春王正月○夏四月戊申郑伯虿卒○得宝玉大弓左氏【夏阳虎归宝玉大弓书曰得器用也凡获器用曰得得用焉曰获六月伐阳关阳虎奔齐请师以伐鲁曰三加必取之鲍文子曰鲁未可取也上下犹和众庶犹睦能事大国而无天菑若之何取之阳虎欲勤齐师也夫阳虎有宠于季氏而将杀季孙以不利鲁国而求容焉亲富不亲仁君焉用之齐侯执阳虎囚诸西鄙逃奔晋适赵氏仲尼曰赵氏其世有乱乎注弓玉国之分器得之足以为荣失之足以为辱故重而书之】公羊【何以书国宝也丧之书得之书注微辞也使若都以重国宝故书不以罪定公者】谷梁【恶得之得之隄下或曰阳虎以解众也】胡氏【谷梁子曰宝玉封圭大弓武王之戎弓周公受赐藏之鲁或曰夏后氏之璜封父之繁弱也子孙世守罔敢失坠以昭先祖之德存肃敬之心耳古者告终易代璧琬琰天球夷玉兊之戈和之弓垂之竹矢莫不陈列非直为美观也先王所寳传及其身能全而归之则可以免矣鲁失其政陪臣擅权虽先公分器犹不能守而盗得窃诸公宫其能国乎故失之书得之书所以讥公与执政之臣见不恭之大也此义行则有天下国家者各知所守之职不敢忽矣】
　　【案谢氏曰谓之归者以明既失而复得也先王所赐非盛德不能受而传之窃之书得之书尊之也此说得之陆例曰用力禽之曰获获人获兽是也非用力禽之曰得得宝玉是也故疑谷梁得其实若左氏以为阳虎归之恐无此理杜氏又以为无益近用而只为名故归之夫虎岂惮窃寳之为恶名哉盖虎既奔而追者获之耳又案是年孔子年五十定公以孔子为中都宰一年四方则之矣】
　　六月葬郑献公○秋齐侯衞侯次于五氏【晋地】左氏【齐侯伐晋夷仪晋车千乘在中牟衞侯将如五氏卜过之焦衞侯曰可也衞车当其半寡人当其半敌矣乃过中牟中牟人欲伐之衞褚师圃亡在中牟曰衞虽小其君在焉未可胜也齐师克城而骄其帅又贱遇必败之不如从齐乃伐齐师败之齐侯致禚媚杏于衞注时晋获齐车五百乗事见哀十五年禚媚杏三邑以荅谢衞意不书伐者讳伐盟主以次告】陈氏【外防书次自厥貉以来未之有也于是再见其再见何中国无伯也齐衞伐盟主则其不书伐何春秋重絶晋也于襄之二十三年尝书齐伐晋至是而不书何齐始叛晋诸侯犹有盟主也前年郑叛晋盟齐于咸衞叛晋盟齐于沙明年及齐平鲁亦叛晋诸侯无盟主矣有盟主非美事也无盟主非细故也是故春秋重絶晋也】张氏【任氏曰此伐晋也不书伐而书次者晋实大国未敢轻伐始盟于沙中次于五氏又次于垂葭至哀公元年而后伐其欲有所逞也久矣】
　　【案齐衞三次而后伐胡氏无传盖同前次而后伐罪其包藏祸心之义也谢氏以为罪其无事而出故书次则又与无名妄动之例同矣要之二例皆可通而陈氏说又得圣人之微意大抵齐衞虽有玩晋之心而晋力尚强二国不过侵寻犯其境内不敢诵言伐之也杜氏从告之説或然而圣人亦因其告而书之以示贬齐存晋之意矣公羊何氏以为齐欲伐鲁善鲁能早备故不成伐而书次此盖因齐宋次郎之文而推之非事实也】
　　秦伯卒冬葬秦哀公















　　春秋防通卷二十二
　　钦定四库全书
　　春秋防通卷二十三　　　　元　李亷　撰定公
　　十年春王三月及齐平左氏【注平前八年再侵齐之怨】张氏【及齐平我志也案谢氏曰前此鲁数侵齐齐数伐鲁至孔子为相与齐释怨相平而齐受之故鲁及齐平平一国所愿故不称公曁齐平者彼欲平而我与之平也及齐平者我欲平而彼从我平也孔子之相鲁也以德亲怀邻国讲信修睦而二国于此平焉能循其道则虽天下之大可得而平也岂独一齐国哉宋楚其平起于下故书人齐鲁其平起于上故书国此说固佳然汲汲而平恐亦非圣人之意胡氏说见曁平下详见隐六年】
　　夏公防齐侯于夹谷公至自夹谷【公谷作颊谷鲁地】左氏【公防齐侯于祝其实夹谷孔丘相犂弥言于齐侯曰孔丘知礼而无勇若使莱人以兵劫鲁侯必得志焉齐侯从之孔丘以公退曰士兵之两君合好而裔夷之俘以兵乱之非齐君所以命诸侯也裔不谋夏夷不乱华俘不干盟兵不偪好于神为不祥于德为愆义于人为失礼君必不然齐侯闻之遽辟之将盟齐人加于载书曰齐师出竟而不以甲车三百乘从我者有如此盟孔丘使兹无还揖对曰而不反我汶阳之田吾以共命者亦如之齐侯将享公孔丘谓梁丘据曰齐鲁之故吾子何不闻焉事既成矣而又享之是勤执事也且牺象不出门嘉乐不野合飨而既具是弃礼也若其不具用秕稗也用秕稗君辱弃礼名恶子盍图之夫享所以昭德也不昭不如其己也乃不果享齐人来归郓讙阴之田注阳虎九年以此田奔齐要盟不洁故略不书】谷梁【离防不致何为致也危之也危之则以地致何也为危之也其危奈何曰颊谷之防孔子相焉两君就坛两相相揖齐人鼓噪而起欲以执鲁君孔子歴阶而上不尽一等而视归乎齐侯曰两君合好夷狄之民何为来为命司马止之齐侯逡巡而谢曰寡人之过也退而属其二三大夫曰夫人率其君与之行古人之道二三子独率我而入夷狄之俗何为罢防齐人使优施舞于鲁君之幕下孔子曰笑君者罪当死使司马行法焉首足异门而出齐人来归郓讙阴之田者盖为此也因是以见虽有文事必有武备孔子于颊谷之防见之矣】胡氏【夹谷之防孔子相犂弥言于齐侯曰孔子知礼而无勇若使莱人以兵劫鲁侯必得志焉齐侯从之两君就坛两相相揖齐人鼔噪而起欲以执鲁君孔子歴阶而升不尽一等而视归乎齐侯曰两君合好而裔夷之俘以兵乱之非齐君所以命诸侯也裔不谋夏夷不乱华俘不干盟兵不偪好于神为不祥于德为愆义于人为失礼齐侯遽止之而属其臣曰夫人率其君与行古人之道二三子独率我入夷狄之俗使寡人获罪于鲁若之何晏子曰小人之谢过也以文君子之谢过也以质君已知过则谢之以质耳于是归郓讙阴之田仲尼一言威重于三军亦顺于理而已矣故天下莫大于理而强众不与焉】
　　【案胡氏之说参用左氏谷梁及史记文焉】
　　晋赵鞅帅师围衞左氏【报夷仪也反役晋人讨衞之叛曰由渉佗成何于是执渉佗以求成于衞衞人不许晋人杀渉佗成何奔燕】张氏【许氏曰使晋有以服齐则衞可无用兵而服今围衞而不能服则徒以坚齐之从而已矣】
　　【案以伯主而围与国者惟宋襄围曹赵鞅围衞而已晋自召陵以后凡用兵书侵以义之不足以服人也此役书围以力之不足以服人也又案十三年杜氏注此年衞贡五百家于赵鞅也】
　　齐人来归郓讙阴田【杜曰三邑皆汶阳田何休以为四邑】左氏【注防夹谷孔子相齐人服义而归鲁田】公羊【齐人曷为来归郓讙阴田孔子行乎季孙三月不违齐人为是来归之注齐侯自颊谷归谓晏子曰寡人获过于鲁侯如之何晏子曰君子谢过以质小人谢过以文齐尝侵鲁四邑请皆还之归济西田不言来此其言来者已絶鲁不应复得故从外来常文与齐人来归衞宝同夫子虽欲不受定公贪而受之此违之验疏所引皆晏子春秋及家语孔子世家之文】胡氏【齐人前此尝归济西田矣后此尝归讙及阐矣而此独书来归何也曰归者鲁请而得之也曰来归者齐人心服而归之也定公齐侯防于夹谷孔子摄相事具左右司马以从至于防所以礼相见郤裔俘拒兵车之命而罢享礼之设于野由是齐侯归三邑以谢过故子法言曰仲尼用于鲁齐人章章归其侵疆桓公以义责楚而楚人求盟夫子以礼责齐而齐人归地皆书曰来序绩也春秋夫子之笔削自序其绩可乎圣人防人物于一身万象异形而同体通古今于一息百王异世而同神于土皆安而无所避也于我皆眞而无所妄也其曰天之将丧斯文也后死者不得与于斯文也天之未丧斯文也匡人其如予何是以天自处矣而亦何嫌之有】陈氏【未有来归田者言来归必自外至者也郓讙阴言来归以是为齐人之愿也济西言取讙阐言取郓讙阴之田不言取以是为齐人之愿则犹齐田也齐强于天下伐盟主合诸侯于鄟陵矣于是愿归田则以孔子相夹谷之防也谓春秋之诸侯不足用为善者是不即人心者之论也故曰如有用我者朞月而已可也】
　　【案胡氏又曰郓讙阴本鲁田也始失其地不书于防者君辱当讳也不能保其土地人民则不君矣春秋义存君亲故特讳而不书详见宣元年程子曰齐服义而来归之故书来归谢氏曰书来者非我求之于齐齐人至鲁归之德之恱服人心久矣参诸家当以谷梁及史记谢过之说为正其左氏所载夫子请齐归汶阳之语失之余见来归祊下○又案孔子是年为大司寇十二年使仲由为季氏宰堕三都盖圣人以王道化齐而齐景服义以王道用鲁而三家堕邑所谓变齐变鲁之几略见于此】
　　叔孙州仇仲孙何忌帅师围郈秋叔孙州仇仲孙何忌帅师围郈【下郈字公作费误也】左氏【初叔孙成子欲立武叔公若藐固谏曰不可成子立之而卒公若为郈宰武叔既定使郈马正侯犯杀公若弗能其圉人杀公若侯犯以郈叛武叔懿子围郈弗克秋二子及齐师复围郈弗克叔孙谓郈工师驷赤曰郈非唯叔孙氏之忧社稷之患也将若之何对曰臣之业在扬水卒章之四言矣叔孙稽首驷赤谓侯犯曰居齐鲁之际而无事必不可矣子盍求事于齐以临民不然将叛侯犯从之齐使至驷赤与郈人为之宣言于郈中曰侯犯将以郈易于齐齐人将迁郈民众凶惧驷赤谓侯犯曰众言异矣子不如易于齐与其死也犹是郈也而得纾焉何必此齐人欲以此偪鲁必倍与子地且盍多舎甲于子之门以备不虞侯犯曰诺乃多舎甲焉侯犯请易于齐齐有司观郈将至驷赤使周走呼曰齐师至矣郈人大骇介侯犯之门甲以围侯犯驷赤将射之侯犯止之曰谋免我侯犯请行许之犯奔齐齐人乃致郈注致其名簿也】胡氏【郈叔孙氏邑也侯犯以郈叛不书于防书围郈则叛可知矣再书二卿帅师围郈则强亦可知矣天子失道征伐自诸侯出而后大夫强诸侯失道征伐自大夫出而后家臣强其逆弥甚则其失弥速故自诸侯出十世希不失矣自大夫出五世希不失矣陪臣执国命三世希不失矣三家専鲁为日已久至是家臣争叛亦其理宜矣春秋制法本忠恕施诸己而不愿亦勿施诸人故所恶于上不以使下所恶于下不以事上二三子知倾公室以自张而不知家隷之拟其后也凡此类皆据事直书深切着明矣】
　　宋乐大心出奔曹【大公作世】左氏【九年宋公使乐大心盟于晋且逆乐祁之尸辞僞有疾乃使向巢如晋盟且逆子梁之尸子明言于公曰右师将不利戴氏不肯适晋将作乱也不然无疾乃逐桐门右师注子梁乐祁也右师大心也子明乐祁之子溷也乐氏戴公族也】
　　宋公子地出奔陈左氏【宋公子地嬖蘧富猎十一分其室而以五与之公子地有白马四公嬖向魋魋欲之公取而朱其尾鬛以与之地怒使其徒抶魋而夺之魋惧将走公闭门而泣之目尽肿母弟辰曰子分室以与猎也而独卑魋亦有颇焉子为君礼不过出竟君必止子公子地出奔陈公弗止辰为之请弗听辰曰是我迋吾兄也吾以国人出君谁与处冬母弟辰曁仲佗石彄出奔陈注地宋景公弟辰之兄也】
　　【案经书公子地宋公之弟辰左氏亦止称公子地母弟辰是未尝直指地为景公弟也杜氏因辰有迋吾兄之说遂直指地为景公之弟辰之兄若然则书法何以一则曰公子一则曰弟乎縁三传皆有母弟称弟之文于是以公子地为庶弟而先儒不主母弟称弟之说则又难通矣且胡氏亦曰宋公以嬖魋故而失二弟何邪故窃疑公子地以辈行虽为景之弟而其实非同父之弟也】
　　冬齐侯衞侯郑游速防于安甫【安公作鞌齐地】
　　【案谢氏曰防于安甫以衞有晋难也】
　　叔孙州仇如齐左氏【武叔聘于齐齐侯享之曰子叔孙若使郈在君之他竟寡人何知焉属与敝邑际故敢助君忧之对曰非寡君之望也所以事君封疆社稷是以敢以家隷勤君之执事夫不令之臣天下之所恶也君岂以为寡君赐注谢致郈也齐以致郈德叔孙叔孙言义在讨恶非所以赐寡君】
　　宋公之弟辰曁仲佗石彄出奔陈【公谷曁下有宋字】左氏【注曁与也宋公宠向魋不听辰请辰忿而将大臣出奔虚请自忿称弟示首恶也仲佗石彄皆为国卿不能匡君静难而为辰所牵帅出奔称名亦罪之也】公羊【注复出宋者恶仲佗悉欲帅国人去故举国言　之辰言曁者明仲佗强与出也】谷梁【注辰为佗所强故曰曁】胡氏【其弟云者罪宋公以嬖魋故而失二弟无亲亲之恩曁云者罪辰以兄故帅其大夫出奔无尊君之义夫曁者不得已之词又以见仲佗石彄见胁于辰不能自立无大臣之节也】张氏【刘氏曰曁者何及也犹曁曁也盖强胁之也案曁字之义如公谷説则是辰为仲佗石彄所胁如杜氏胡氏刘氏说则是仲佗石彄为辰所胁以左氏事迹考之则胡刘之说得之但于曁字字义不通如公谷説则与曁齐平字义稍合然又于事迹相左独谢氏曰仲佗石彄首恶搆乱公子辰不能拒絶而从之故书曁辰縁母弟之宠权势隆盛以至二卿挟之以乱故书弟曁者彼为之首而我与之出及者我为之主而彼从我入出奔书曁者以逆首归仲佗石彄而罪之也入萧书及者以逆首归宋公之弟辰而罪之也似主公谷疑得经意】
　　十有一年春宋公之弟辰及仲佗石彄公子地自陈入于萧以叛夏四月秋宋乐大心自曹入于萧左氏【宋公母弟辰曁仲佗石彄公子地入于萧以叛秋乐大心从之大为宋患向魋故也注萧宋邑】公羊【注辰言及者后汲汲当坐重世心不言叛者从叛臣叛可知】谷梁【宋公之弟辰未失其弟也及以尊及卑也自陈陈有奉焉尔入者内弗受也以者不以也叛直叛也疏案辰以前年出奔离骨肉之义今歳入邑有叛国之罪失弟之道而曰未失何也宋公不能制御彊臣以抚其弟而使二卿胁以出奔故着曁以表强辞称弟以见罪罪在仲石亦可知矣今而入国两子之情非辰之意书及以辨尊卑言弟以显无失然则自陈之力力由二卿入萧之叛专归仲石故重发例以明无罪】胡氏【出奔陈则称曁入于萧以叛则称及及非不得已之词得已而不已者也夫事君者可贫可贱可杀而不可使为乱今不得已而轻于去国犹云可也得已不巳而果于叛君则无首从之别其罪一施之故不称曁而称及四卿在萧以叛而大心自曹从之其叛可知矣故不书叛而曰入于萧入逆词也书自陈自曹者结邻国以入叛陈与曹之罪亦着矣】
　　【案此条及字公羊注得之胡氏说本刘氏详其意盖以前曁字为辰不得已而胁二卿以出后及字为辰得已不已而胁二卿以叛也然语意不明终若上曁字属仲佗石彄下及字属宋辰为可疑耳】
　　冬及郑平叔还如郑涖盟左氏【始叛晋也注平六年侵郑取匡之怨还叔弓曽孙】
　　【案晋伯至此诸侯皆叛矣然鲁叛晋本始于平齐之时不于平齐言叛晋者盖春秋之闲鲁于齐晋本两事之也此条当与郑输平同看】
　　十有二年春薛伯定卒夏葬薛襄公○叔孙州仇帅师堕郈○衞公孟彄帅师伐曹左氏【公孟彄伐曹克郊】
　　【案彄伐曹二又见明年】
　　季孙斯仲孙何忌帅师堕费左氏【仲由为季氏宰将堕三都于是叔孙氏堕郈季氏将堕费公山不狃叔孙辄帅费人以袭鲁公与三子入于季氏之宫登武子之台费人攻之弗克入及公侧仲尼命申句须乐颀下伐之费人北国人追之败诸姑蔑二子奔齐遂堕费】公羊【曷为帅师堕郈帅师堕费孔子行乎季孙三月不违曰家不藏甲邑无百雉之城于是帅师堕郈帅师堕费雉者何五板而堵五堵而雉百雉而城注书者善定公任大圣复古制弱臣势也】谷梁【堕犹取也注堕非训取言今但毁其城则永属己若更取邑于他然】胡氏【礼曰制国不过千乗都城不过百雉家富不过百乗以此坊民诸侯犹有叛者故家不藏甲邑无百雉之城礼所当谨也郈费成者三家之邑政在大夫三卿越礼各固其城公室欲张而不得也三桓既微陪臣擅命凭恃其城数有叛者三家亦不能制也而问于仲尼遂堕三都是谓以礼为国国可以为之兆也推而行诸鲁国而准则地方五百里凡侵小而得者必有兴灭国继絶世之义诸侯大夫各谨于礼不以所恶于上者使其下亦不以所恶于下者事其上上下交相顺而王政行矣故曰苟有用我者期月而可三年有成】陈氏【叔孙堕郈季孙堕费以是为三家之愿也三家专鲁出昭公矣于是愿堕其都则以孔子之相鲁也谓春秋之大夫不足用为善者是不即人心者之论也故曰如有用我者期月而已可也】
　　【案公羊于齐归田之下曰孔子行乎季孙三月不违于堕都之下又云然疏曰不违有二案家语定十年孔子自邑宰为司空十一年又从司空为司寇然则为司空之时能别五土之宜咸得其所为季孙所重是以三月不违齐人遂惧来归四邑矣及作司寇之时摄行相事国无奸民七日诛少正卯政化大行季孙重之复不违三月于是有堕郈之事○又案朱子曰史传所载亦多可疑如鲁国司徒司马司空之官乃是三家世为之不知圣人如何做得考之于传如臧武仲为司寇公鉏出为公马正想元别设官无其人则三家兼之也○又案孟子曰孔子于季桓子见行可之仕孔子仕于定公而言桓子何也朱子曰孔子之相皆由桓子及桓子受女乐孔子便行矣然孔子亦因其机而为之季氏是时自不柰陪臣何故假孔子之力以去之又吕氏曰圣人为政所谓立之斯立绥之斯来动之斯和圣人作而万物覩同此心者孰不怀同此气者孰不感仲由以勇鋭兼人之资感于气最先者首为堕都之议夫叔季二人亦非仲由所能令盖圣人在上自有感动仲由特发之耳】
　　秋大雩公羊【注不能事事信用孔子圣泽废】
　　冬十月癸亥公防齐侯盟于黄【公作晋侯误也黄齐地】左氏【注结叛晋】十有一月丙寅朔日有食之○公至自黄○十有二月公围成公至自围成左氏【将堕成公敛处父谓孟孙堕成齐人必至于北门且成孟氏之保障也无成是无孟氏也子僞不知我将不堕冬十二月公围成弗克注国内而书至者成强若列国兴动大众故出入皆告庙】公羊【注围成月又致者天子不亲征下士诸侯不亲征叛邑公亲围成不能服不能以一国为家甚危若从他国来故危録之】谷梁【非国言围围成大公也何以致危之也何危尔边乎齐也注以公之重而伐小邑则为耻深矣故大公之事而言围使若是国然】胡氏【书公围成强也其致危之也仲由为季氏宰孔子为鲁司寇而不能堕成何也案是冬公围成弗克越明年孔子由大司寇摄相事然后诛少正卯与闻国政三月而商贾信于市男女别于途及齐人馈女乐孔子遂行然则围成之时仲尼虽用事未能专得鲁国之政也而辨言乱政如少正卯等必肆疑沮于其闲矣成虽未堕无与为比亦不能为患使圣人得志行乎中国以及朞月则不待兵革而自堕矣】陈氏【成孟孙之邑公行不越竟不至至围成危之也初作三军也三分公室而各有其一季氏尽征之叔孙氏臣其子弟孟氏取其半焉三家之强孟氏为犹有君也莫难于堕郈费成堕易耳而公自将围成弗克是不足与有为也齐人归女乐三日不朝是以微罪行也】
　　【案朱子语録三家孟氏最弱季孙为强强者堕之而弱者反不可堕者强者不觉而弱者觉之故也或问堕三都事费郈已堕而成不可堕是不用夫子至于此否曰旣不用郤何故围成当时夫子行乎季孙三月不违则费郈之堕出于不意及公敛处父不肯堕成次第唤醒了叔孙二家便做这事不成又齐人以女乐归之遂行不然当别有处置也且费郈之叛荐为叔季之害故叔季自欲堕之公敛在成方有功于孟氏则孟氏之不肯堕宜矣今案如公谷说则围成非孔子意如朱子説则围成之举孔子未必不知之也夫负固弗服虽舜禹文王有所不免如三苗逆命有崇弗降始皆伐之至班师修德而自格围之不克亦何损于圣人观围而不再伐安知非班师之意但仲尼不终用于鲁故圣人之化不遂行而公室之威徒亵耳至胡氏所引史记明年孔子由大司寇摄相事至十四年然后行则恐未必然故胡氏宏曰夫圣人所以大过人者无他焉如天之生物随其分限为委吏则必防计当为乗田则必畜养蕃为宰而亲民则制为养生送死之节为司空而正封域则沟合昭公之墓为司寇而治奸乱则诛少正卯而堕三都及成不堕三家之虑变矣故经文不言三家直书曰公圣人色斯举矣安有明年由大司寇摄相之事所以必知其无者考案经文明年无更败起废之事而筑囿大搜絶与堕都之意不侔故也此说似得其实故鲁世家亦以摄相诛少正卯与闻国政归女乐孔子行等皆为十二年事】
　　十有三年春齐侯卫侯次于垂葭【衞地髙平钜野县西南有郥亭垂葭公作瑕】左氏【齐侯衞侯次于垂葭实郥氏使师伐晋将济河诸大夫皆曰不可邴意兹曰可锐师伐河内传必数日而后及绛绛不三月不能出河则我旣济水矣乃伐河内注二君将使师伐河内次垂葭以为之援】
　　夏筑蛇渊囿左氏【注书不时也】张氏【许氏曰鲁政不修而非时勤民筑囿奉己而已志不及国也夫围成弗克归而力此何振之有】
　　【案此正与受女乐事相类定公君臣安知不自以为齐人已服强都已堕国家闲暇可以般乐乎此决非孔子为政时】
　　大搜于北蒲左氏【注夏搜非时】
　　衞公孟彄帅师伐曹○秋晋赵鞅入于晋阳以叛左氏【晋赵鞅谓邯郸午曰归我衞贡五百家吾舍诸晋阳午许诺归告其父兄父兄皆曰不可衞是以为邯郸而寘诸晋阳絶衞之道也不如侵齐而谋之乃如之而归于晋阳赵子怒杀午赵稷渉賔以邯郸叛夏上军司马籍秦围邯郸邯郸午荀寅之甥也荀寅范吉射之姻也而相与睦故不与围邯郸将作乱董安于闻之告赵孟曰先备诸赵孟曰晋国有命始祸者死为后可也安于曰与其害于民宁我独死请以我説赵孟不可秋范氏中行氏伐赵氏之宫赵鞅奔晋阳晋人围之注午鞅族子稷午子】谷梁【以者不以者也叛直叛也】胡氏【赵鞅之入拒范中行也而直书曰叛何也人臣专土与君为市则是簒弑之阶坚氷之渐岂无以有己之义乎后世大臣有困于谗闲迁延居外不敢释兵卒以忧死者亦未明人臣之羲故尔故直书入于晋阳以叛入者不顺之词叛者不赦之罪】
　　冬晋荀寅士吉射入于朝歌以叛【公寅下有及字】左氏【范臯夷无宠于范吉射而欲为乱于范氏梁婴父嬖于知文子文子欲以为卿韩简子与中行文子相恶魏襄子亦与范昭子相恶故五子谋将逐荀寅而以梁婴父代之逐范吉射而以范臯夷代之荀跞言于晋侯曰君命大臣始祸者死载书在河今三臣始祸而独逐鞅刑已不钧矣请皆逐之冬荀跞韩不信魏曼多奉公以伐范氏中行氏弗克二子将伐公齐髙彊曰三折肱知为良医唯伐君为不可民弗与也弗听遂伐公国人助公二子败从而伐之荀寅士吉射奔朝歌注臯夷范氏侧室子知文子荀跞简子韩不信中行文子荀寅襄子曼多范昭子士吉射】胡氏【晋主夏盟威服天下及大夫専政贿赂公行内外离析示威平邱而齐叛辞请召陵而蔡叛盟于沙咸而郑叛次于五氏而衞叛涖于郑防于夹谷歃于黄而鲁叛诸侯叛于外大夫叛于内故奔于晋阳而赵鞅叛入于朝歌而荀寅士吉射叛以晋国之大天下莫强焉邦分崩而不能守也春秋于晋事或略而不序或贱而称人或书侵以陋之责亦备矣至是三卿内叛直书于防见其效也故臧哀伯曰国家之败由官邪也官之失德宠赂章也晋卿始祸缘衞贡也乐祁见执献杨楯也蔡侯从吴荀寅货也昭公弗纳范鞅赂也而晋室自是不复能主盟矣故为国以义不以利春秋之大法在焉见诸行事亦可谓深切着明矣】
　　【案晋六卿二荀氏荀寅中行氏也荀跞知氏也士氏即范氏也韩氏魏氏赵氏荀士二家自此亡知氏春秋后亡故止韩赵魏三家分晋】
　　晋赵鞅归于晋左氏【韩魏以赵氏为请十二月辛未赵鞅入于绛盟于公宫】胡氏【书归者易辞也韩魏为之请晋侯许之复而寅与吉射去国出奔则无有难之者故其归为易矣苏氏曰三子之叛其罪一也鞅以有援故得复寅吉射以无助故终叛春秋书鞅归于晋非与之也以罪晋侯纵释有罪无政刑耳叛逆人臣之大恶始祸晋国之载书既不能致辟于鞅奉行天讨以警乱臣又亢不衷狥韩魏之请而许之复无政刑矣其能国乎先儒或谓言归者以地正国也鞅取晋阳之甲以逐君侧之恶人则其说误矣以地正国而可是人主可得而胁人臣擅兴无罪以兵谏者真爱其君也使后世贼臣称兵向阙以诛君侧为名而实欲胁君取国者则此説啓之也大失春秋之意矣】陈氏【归不言自鞅无所自也归易词也栾盈鱼石犹言入至鞅而后言归则晋无人之词也此韩赵魏分晋之本也叛臣至于书归则佚贼不足録矣】
　　【案以地正国之说出公谷公羊曰此叛也其言归何以地正国也晋赵鞅取晋阳之甲以逐荀寅与士吉射荀寅与士吉射者君侧之恶人也此逐君侧之恶人曷为以叛言之无君命也谷曰此叛也其以归言之何也贵其以地反也贵其以地反则是大利也非大利也许悔过也许悔过则何以言叛以地正国也以地正国则何以言叛其入无君命也注军以井田立数故言以地即以兵也此说大伤敎故不敢取胡氏已辨之矣要之此条归字之义陈氏説得好而胡氏亦曰使赵鞅以无罪归国晋之国法不行于之人矣前书叛后书归罪其赦逆臣也説亦好当与曹伯归自京师书法同看○又案书大夫归者九余皆书自惟赵鞅不言自季子书来元咺书复特笔也】
　　薛弑其君比胡氏【称国以弑者当国大臣之罪也孙复以为举国之众皆可诛非矣三晋有国半天下若皆可诛刀锯不亦滥乎颍川常秩曰孙复之于春秋动輙有罪盖商鞅之法耳弃灰于道者有诛歩过六尺者有罚其不即人心逺矣王囬以是尚秩此善议复者】
　　【案春秋称国以弑者四莒弑庶其晋弑州蒲呉弑僚薛弑比也啖子曰称国以弑目大臣也胡氏本此】
　　十有四年春衞公叔戍来奔衞赵阳出奔宋【公谷皆作晋赵阳】左氏【初衞公叔文子朝而请享灵公退见史防而告之史防曰子必祸矣子富而君贪罪其及子乎子臣可以免戍也骄其亡乎及文子卒衞侯始恶于公叔戍以其富也公叔戍又将去夫人之党夫人愬之曰戍将为乱春衞侯逐公叔戌与其党故赵阳奔宋戍来奔注夫人南子也】胡氏【公叔成将去南子之党夫人愬曰戍将为乱故公叔来奔赵阳北宫结戍党也故亦出奔而灵公无道不能正家以丧其大臣之罪着矣戍又以富见恶于衞侯夫富者怨之府也使戍积而能散以财发身不为贪人之所怨于以保其爵位尚庶几乎】
　　二月辛巳楚公子结陈公孙佗人帅师灭顿以顿子牂归【公羊二月作三月公孙作公子牂作牄】左氏【顿子牂欲事晋背楚絶陈好二月楚灭顿】夏衞北宫结来奔左氏【公叔戍之故也】
　　五月于越败吴于檇李吴子光卒【檇公作醉李吴郡嘉兴南有醉李城今为秀州治所】左氏【吴伐越越子句践御之陈于檇李句践患吴之整也使死士再禽焉不动使罪人三行属劒于颈而辞曰二君有治臣奸旗鼔不敢逃刑遂自刭也师属之目越子因而伐之大败之灵姑浮以戈击阖庐阖庐伤将指还卒于陉去檇李七里夫差使人立于庭苟出入必谓己曰夫差而忘越王之杀而父乎则对曰唯不敢忘三年乃报越注句践允常之子】胡氏【书败者诈战也定五年于越入吴至是败吴于檇李防黄池之岁越又入吴悉书于史以其告也哀之元年吴子败越栖句践于防稽之上岂独不告而史防不书疑仲尼削之也吴子光卒夫差立三年乃报越则夫椒之战复父雠也非报怨也春秋削而不书以为常事也其防微矣】
　　公防齐侯衞侯于牵公至自防【牵公作坚衞地】左氏【晋人围朝歌公防齐侯衞侯于脾上梁之间谋救范中行氏析成鲋小王桃甲率狄师袭晋战于绛中不克而还】张氏【齐景公欲求霸诛晋之乱臣以正其国可也当是时孔子已去鲁故三国之君同为范中行而出防致公者以其助不衷而危之也】
　　【案谢氏曰是时衞有公叔戍之难牵之防着齐不能定衞难也此亦一说】
　　秋齐侯宋公防于洮【曹地】左氏【范氏故也注谋救范氏】张氏【许氏曰齐宋鲁衞崇奬乱臣谋动干戈大义亡矣】
</div>
    <div class="pagination">
<a href="春秋会通_page24.html">上一页</a><span>...</span><a href="春秋会通_page20.html">20</a><a href="春秋会通_page21.html">21</a><a href="春秋会通_page22.html">22</a><a href="春秋会通_page23.html">23</a><a href="春秋会通_page24.html">24</a><span class="current-page">25</span><a href="春秋会通_page26.html">26</a><a href="春秋会通_page27.html">27</a><a href="春秋会通_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
