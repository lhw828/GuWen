<!DOCTYPE html>
<html>
<head>
    <meta charset="UTF-8">
    <title>日讲春秋解义 - 第 68 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日讲春秋解义 - 第 68 页/共 72 页</h1>
    <div class="content">　　十有四年春衞公叔戌来奔衞赵阳出奔宋【衞赵阳公羊谷梁作晋赵阳】
　　【左传】十四年春衞侯逐公叔戌与其党故赵阳奔宋戌来奔【终前传史鱼之言】
　　【附录左传】梁婴父恶董安于谓知文子曰不杀安于使终爲政于赵氏赵氏必得晋国盍以其先发难也讨于赵氏文子使告于赵孟曰范中行氏虽信爲乱安于则发之是安于与谋乱也晋国有命始祸者死二子既伏其罪矣敢以告【告使讨安于】赵孟患之安于曰我死而晋国宁赵氏定将焉用生人谁不死吾死莫矣乃缢而死赵孟尸诸市而告于知氏曰主命戮罪人安于既伏其罪矣敢以告知伯从赵孟盟【知伯荀跞】而后赵氏定祀安于于庙【赵氏庙】
　　二月辛巳楚公子结陈公孙佗人帅师灭顿以顿子牂归【二月公羊作三月孙公羊作子牂公羊作牄】
　　【左传】顿子牂欲事晋背楚而絶陈好二月楚灭顿楚患列国百余年柏举既败其威始戢诸侯皆贰而陈犹比而从之至是国势渐复以顿弃楚即晋与召陵之会而陈旧尝围顿与之有怨遂连兵灭之以动诸侯自是楚威复振灭胡疆蔡克戎蛮以通少习胁晋而晋至以京师事楚越十有八年及湣公之身而爲楚所灭矣春秋书之以罪楚之肆虐而陈助彊灭邻实自毙也
　　夏衞北宫结来奔
　　【左传】夏衞北宫结来奔公叔戌之故也
　　五月于越败吴于檇李吴子光卒【檇公羊作醉檇李杜注吴郡嘉兴县南醉李城今檇李城在浙江嘉兴县南】
　　【左传】吴伐越【报五年越入吴】越子句践御之【句践允常子】陈于檇李句践患吴之整也使死士再禽焉不动【使死士再掠阵如髙固入晋师桀石投人禽之以徇齐垒】使罪人三行属剑于颈【以剑注颈】而辞曰二君有治【治军旅】臣奸旗鼓【犯军令】不敏于君之行前不敢逃刑敢归死遂自刭也师属之目越子因而伐之大败之灵姑浮以戈击阖庐【姑浮越大夫】阖庐伤将指取其一屦【其足大指见斩遂失屦姑浮取之】还卒于陉去檇李七里【释经所以不书灭】夫差使人立于庭【夫差阖庐嗣子】苟出入必谓己曰夫差而忘越王之杀而父乎则对曰唯不敢忘三年乃报越【后三年哀元年】
　　书败诈战也系卒于败下见以伤卒不书灭还兵而陨非阵殁者比去檇李未逺故不地
　　公会齐侯衞侯于牵【牵公羊作坚又作掔杜注魏郡黎阳县东北有牵城今故牵城在直隶内黄县之西南濬县之北】
　　【左传】晋人围朝歌公会齐侯衞侯于脾上梁之闲【脾上梁闲柱注即牵】谋救范中行氏【齐鲁叛晋故助范中行也】析成鲋小王桃甲率狄师以袭晋【二子晋大夫范中行氏之党】战于绛中不克而还士鲋奔周小王桃甲入于朝歌
　　公至自会
　　秋齐侯宋公会于洮
　　【左传】秋齐侯宋公会于洮范氏故也【谋救范氏】
　　衞郑鲁皆与齐盟惟宋尚未絶晋至是始爲此会盖亦从于齐也传谓牵洮二会皆谋救范中行氏是时衞有公叔戌之难宋有公子辰之难齐景不能爲二国定乱乃合谋以助晋之叛臣衞宋不能自治其叛臣而惟齐之从党逆奬乱世变不可复问矣此春秋降爲战国之自也
　　天王使石尚来归脤【周鲁之交止此书天王止此】
　　【公羊传】石尚者何天子之士也【天子上士以名氏通】脤者何俎实也【实俎肉也】腥曰脤熟曰膰
　　【谷梁传】脤者何也俎实也祭肉也生曰脤熟曰膰其辞石尚士也【辞犹书也】何以知其士也天子之大夫不名石尚欲书春秋【欲著名于春秋】谏曰久矣周之不行礼于鲁也请行脤贵复正也
　　祭肉曰脤礼诸侯入朝助祭然后受俎实周衰列国职贡不修祀事不相而特使石尚归脤于鲁者盖晋霸已失王室无所恃頼故借此以亲同姓之国自是王使不见于经盖周室益防使命不复加于诸侯矣
　　衞世子蒯聩出奔宋
　　【左传】衞侯爲夫人南子召宋朝【南子宋女也朝宋公子旧通于南子在宋呼之】会于洮大子蒯聩献盂于齐过宋野【蒯聩衞灵公大子盂杜注邑名就会献之故自衞行而过宋邑】野人歌之曰既定尔娄猪盍归吾艾豭【娄猪求子猪也得牡则定以喻南子艾老也豭牡豕以喻宋朝】大子羞之谓戏阳速曰从我而朝少君【速大子家臣少君南子】少君见我我顾乃杀之速曰诺乃朝夫人夫人见大子大子三顾速不进夫人见其色啼而走【见大子色变知欲杀己】曰蒯聩将杀余公执其手以登台大子奔宋尽逐其党故公孟彄出奔郑自郑奔齐大子告人曰戏阳速祸余戏阳速告人曰大子则祸余大子无道使余杀其母余不许将戕于余若杀夫人将以余説余是故许而弗爲以纾余死谚曰民保于信吾以信义也【使义可信不必信言】
　　蒯聩出奔书世子罪灵公也南子之恶甚矣其欲去世子如哀姜乱鲁骊姬乱晋盖恶其斥己之淫而以欲弑诬之灵公惑于其谮不能明辨致使奔宋宋南子家也使蒯聩果负谋杀南子之名以出乃敢奔其母家乎以此知左氏所记特南子之谗言非实録也
　　衞公孟彄出奔郑
　　宋公之弟辰自萧来奔
　　辰奔而入叛叛而复奔三书宋公之弟着其失弟道又以见宋国之无政也书自萧罪据邑也书来奔讥纳叛也
　　大搜于比蒲【书搜止此】
　　春秋田狩之事公行者必书公公观鱼于棠公狩于郎皆是也自昭之搜红政在三桓搜田之礼虽公自行皆不曰公观下书邾子来会则公亲搜明矣而不书公足以知公之不得爲政而大夫专国也
　　邾子来会公
　　诸侯相见于郤地曰会今公搜于国内而邾子来会非其地也此与公及齐侯遇于谷萧叔朝公同来者既非受者亦失交讥之也
　　城莒父及霄【莒父霄皆鲁邑在今莒州境】
　　讥劳民与城诸防城诸郓同例是歳无冬史阙文
　　【附录左传】冬十二月晋人败范中行氏之师于潞【潞晋地】获籍秦髙彊【二子党范氏者终景王言籍父无后】又败郑师及范氏之师于百泉【郑助范氏故并败之百泉衞地在今河南衞辉府西北苏门山下衞源也】
　　十有五年春王正月邾子来朝【邾朝止此】
　　【左传】十五年春邾隐公来朝【隐公邾子益】子贡观焉邾子执玉髙其容仰公受玉卑其容俯【玉朝者之贽】子贡曰以礼观之二君者皆有死亡焉夫礼死生存亡之体也将左右周旋进退俯仰于是乎取之朝祀丧戎于是乎观之今正月相朝而皆不度【不合法度】心已亡矣嘉事不体何以能久【嘉事朝礼】髙仰骄也卑俯替也骄近乱替近疾君爲主其先亡乎【爲此年公薨哀七年以邾子益归传】
　　邾子以前会爲未成礼于歳首复朝未几奔鲁之丧盖削弱已甚又齐鲁同盟晋霸既失邾无所恃故惧鲁而卑屈至此
　　鼷鼠食郊牛牛死改卜牛
　　【公羊传】曷爲不言其所食【据食角】漫也
　　【谷梁传】不敬莫大焉【不敬故天灾最甚】
　　二月辛丑楚子灭胡以胡子豹归
　　【左传】吴之入楚也【在四年】胡子尽俘楚邑之近胡者楚既定胡子豹又不事楚曰存亡有命事楚何爲多取费焉二月楚灭胡
　　召陵之侵顿胡之君皆与是后楚有吴患不能报前年灭顿今复灭胡盖不得逞于中国而吞噬小弱以快其宿憾也
　　夏五月辛亥郊
　　【公羊传】曷爲以夏五月郊【据鲁郊当卜春三正也又养牲于涤宫不过三月】三卜之运也【运转也已卜春三正不吉复转卜也夏三月周五月得二吉故五月郊也】
　　壬申公薨于髙寝
　　【左传】夏五月壬申公薨仲尼曰赐不幸言而中是使赐多言者也
　　【谷梁传】髙寝非正也
　　髙寝宫名定公乗昭公之后政在季氏値阳虎既奔三桓亦防孔子爲政纲纪粗立正可以有爲之时而惛于女乐不竟其用至其末年会牵会洮城莒父城霄无非助乱劳民之举鲁之益弱宜矣
　　郑罕达帅师伐宋【罕公羊作轩】
　　【左传】郑罕达败宋师于老丘【罕达子齹之子老丘杜注宋地今河南陈留县北有老丘城】
　　宋公子地奔郑郑爲之伐宋欲取地以居之自此二国构兵与隐公初年公子冯事正相类盖霸统既絶诸侯无所系属各竞其私而莫之能禁也
　　齐侯衞侯次于渠蒢【渠蒢公羊作籧蒢宋地】
　　【左传】齐侯衞侯次于籧挐谋救宋也【籧挐即渠蒢】
　　五氏垂葭之次皆爲谋晋至是复出兵观望而明年遂有伐晋之举左氏以爲救宋非也郑从齐方坚齐得衞得鲁皆郑谋之最后宋始附齐其交未久齐不应救宋以仇郑且郑非彊国合齐衞以敌之亦何惧而不果哉
　　邾子来奔丧【诸侯始奔丧】
　　【公羊传】其言来奔丧何奔丧非礼也
　　【谷梁传】丧急故以奔言之【奔丧之制日行百里故传言急所以申匍匐之情也】周衰小国以事天子之礼事大国天子崩葬诸侯皆无奔丧会葬之事而鲁君尝奔齐晋之丧会楚之葬经不书讳之也邾子滕子来奔丧会葬而皆书者志其礼之也
　　秋七月壬申姒氏卒【姒谷梁作弋】
　　【左传】秋七月壬申姒氏卒不称夫人不赴且不祔也【公羊传】姒氏者何哀公之母也何以不称夫人哀未君也
　　【谷梁传】妾辞也【不言夫人薨】哀公之母也
　　成风敬嬴皆书薨书夫人而定姒不书夫人书卒或谓哀公初立未成君又丧在殡不及尊其母故鲁史所书如是理或然也
　　八月庚辰朔日有食之
　　九月滕子来会葬
　　丁巳葬我君定公雨不克葬戊午日下昃乃克葬【昃谷梁作】稷
　　【左传】葬定公雨不克襄事礼也【襄成也雨而成事若汲汲于欲葬谷梁传】葬既有日不爲雨止礼也雨不克葬丧不以制也　乃急辞也不足乎日之辞也【见宣八年葬敬嬴传】
　　国君葬具无不备故不爲雨止雨不克葬讥不能葬也事与宣公葬敬嬴同葬敬嬴言日中而克葬此言日下昃乃克葬日中则裕于日昃矣故谷梁子曰乃急辞也
　　辛巳葬定姒
　　【左传】葬定姒不称小君不成丧也【公未葬而夫人薨不赴不祔故不称小君反哭于寝故书葬】
　　【公羊传】定姒何以书葬未逾年之君也【哀未逾年】有子则庙庙则书葬
　　葬不称小君不备夫人之礼着其实也礼竝有丧葬则先母而后父今定公薨在五月姒氏卒在七月丧不同月葬各有期是以先葬定公若同月则定姒当先葬矣
　　冬城漆
　　【左传】冬城漆书不时告也【实以秋城冬乃告庙】
　　二丧葬事毕又兴土功其困民也甚矣







　　日讲春秋解义卷六十
<经部,春秋类,日讲春秋解义>
　　钦定四库全书
　　日讲春秋解义卷六十一
　　哀公【公名蒋定公之子葢夫人定姒所生諡法恭仁短折曰哀】
　　周【敬王二十六年敬王四十一年孔子卒鲁哀公十九年敬王崩子元王立此据左所载按诸本敬王崩或作哀公十七年十八年或作哀公二十年未详孰是】
　　郑【声公七年声公二十二年孔子卒】
　　齐【景公五十四年鲁哀公五年景公卒安孺子荼立是年弑悼公阳生立哀十年悼公弑子简公壬立哀十四年田常弑简公立其弟鹜为平公而相之専其国权齐自是为田氏矣】
　　宋【景公二十三年景公三十八年孔子卒】
　　晋【定公十八年晋霸衰微鲁哀公十三年会吴于黄池吴始称伯】
　　衞【灵公四十一年鲁哀公二年灵公卒孙出公辄立是年晋纳衞太子蒯聩于戚父子争国哀十五年蒯聩入是为荘公辄出奔哀十七年荘公弑立公孙般师十二月齐伐衞立公子起执般师以归哀十八年衞逐起辄复入】
　　蔡【昭侯二十五年鲁哀公四年昭侯弑子成侯立】
　　曹【伯阳八年鲁哀公八年宋灭曹】
　　滕【顷公十六年鲁哀公四年顷公卒子隐公虞母立哀十一年隐公卒】
　　陈【闵公八年鲁哀公十六年楚灭陈杀闵公】
　　杞【僖公十二年鲁哀公八年僖公卒子闵公维立】
　　薛【恵公三年鲁哀公十年恵公卒】
　　莒【郊公】
　　邾【隐公十一年鲁哀公七年鲁入邾执邾子益哀八年归吴又讨邾子囚诸楼台栫之以棘使诸大夫奉子革以为政哀十年邾子益来奔】
　　许【元公十年鲁哀公十三年元公卒】
</div>
    <div class="pagination">
<a href="日讲春秋解义_page67.html">上一页</a><span>...</span><a href="日讲春秋解义_page63.html">63</a><a href="日讲春秋解义_page64.html">64</a><a href="日讲春秋解义_page65.html">65</a><a href="日讲春秋解义_page66.html">66</a><a href="日讲春秋解义_page67.html">67</a><span class="current-page">68</span><a href="日讲春秋解义_page69.html">69</a><a href="日讲春秋解义_page70.html">70</a><a href="日讲春秋解义_page71.html">71</a><a href="日讲春秋解义_page72.html">72</a><a href="日讲春秋解义_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
