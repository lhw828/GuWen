<!DOCTYPE html>
<html>
<head>
    <meta charset="UTF-8">
    <title>春秋辩义 - 第 51 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋辩义 - 第 51 页/共 65 页</h1>
    <div class="content">　　春王正月暨齐平
　　左传春暨齐平齐求之也癸已齐侯次于虢燕人行成二月盟于濡上燕人归燕姬
　　杜云燕与齐平蒙上文也非也此鲁暨齐平也襄二十四年我侵齐二十五年齐伐我齐鲁之好遂絶是时鲁娶于呉事楚甚谨齐将纳燕伯恐鲁之议其后也齐求鲁故暨齐平
　　李氏曰推之经例暨齐平正与及齐平及郑平句法相似而下文又有叔孙婼如齐涖盟正与叔还涖盟之事相类且左氏下文明説燕人行成而上文又以为齐求之文法自相背今若截齐求之也四字正解齐鲁之平而以癸已以下另起方终齐燕之事则两得之矣葢左氏本无误而许惠卿之误也夏四月传有齐燕平之月则谓濡上之盟耳防强増暨字以实之非是卓子曰不第此也暨者及也凡及以大及小以内及外燕不可以暨齐也
　　胡传灵公以来齐首败伯主之约纳晋栾盈叛人也纳北燕伯犹庶几乎天下之大义而卒与之平是党乱臣逆子也是故昭定而下春秋多罪齐书伐卫遂伐晋同围齐袭莒暨齐平盟于咸次于五氏皆特笔也夫子曰齐景公有马千驷死之日民无得而称焉葢不与齐也
　　胡传襄公之世齐数伐鲁景公初立使庆封来聘而不书鲁报则鲁葢无汲汲于齐可知矣春秋书暨二又见定十年但诸家皆以暨为已之不得已而刘氏独以为人之不得已齐以莒故与鲁搆怨鲁挟呉楚之威强齐以平耳据此説似与宋辰强仲佗石彄之暨合
　　三月公如楚
　　叔孙婼如齐涖盟
　　婼公谷作舎
　　夏四月甲辰朔日有食之
　　秋八月戊辰卫侯恶卒
　　谷梁传乡曰卫齐恶今曰卫侯恶此何为君臣同名也君子不夺人名不夺人亲之所名重其所以来也
　　九月公至自楚
　　冬十有一月癸未季孙宿卒
　　十有二月癸亥卫襄公
　　丁卯○景王十一年
　　八年○晋平二十四齐景十四卫灵公元年蔡灵九郑简三十二曹武二十一陈哀三十五卒杞平二宋平四十二秦哀三楚灵七呉夷昧十
　　春陈侯之弟招杀陈世子偃师
　　孔氏曰招与公子过共杀偃师而立公子留及楚杀行人干徴师留出奔郑招乃归罪于过而使陈人杀之及楚师来讨又推过为首得免重责不死而放之于越是以招为从罪也若其从招之诈如楚之意则宜书过杀偃师今书曰陈侯之弟招杀陈世子偃师是仲尼知其实状以招为首也
　　赵子常曰谷梁传乡曰陈公子招今曰陈侯之弟招何也尽其亲所以恶招也两下相杀不志乎春秋此其志何也世子君之贰也云可以重之存焉志之也陈氏传曰两下相杀虽世子不书据陈佗曹负刍此何以书斥君之辞也
　　夏四月辛丑陈侯溺卒
　　左传哀公缢
　　叔弓如晋
　　左传贺虒祈也
　　楚人执陈行人干徴师杀之
　　陈公子留出奔郑
　　苏子由曰楚将讨陈故留出奔留既为君矣不曰陈留而曰陈公子留何也留立于招耳为君非留志也
　　秋搜于红
　　赵子常曰师田违礼自僖公而后不书者五公矣搜于红何以书自僖公救齐而后将帅无公臣凡师皆大夫帅之苟军政不出于公则阅治田狩之事不足讥也于是舎中军三家分鲁而自为师乃搜于红以大阅焉葢鲁君无民于是始则其事与师田违礼者不侔矣故大搜于比蒲于昌间终春秋悉书之详着其世变以讥大夫之不臣也陈氏传曰搜于红也自根牟至于商卫革车千乗皆三家之师也自是而屡搜皆三家所以耀武焉尔是故荘桓之狩必言公昭定之搜不言公
　　秋而行搜礼姑浅猎而寡获示不贪于从禽其实则数军实而已诸家非时之论未尽其情也谷梁传正也因搜狩以习用武事礼之大者也艾兰以为防置旃以为辕门以葛覆质以为槷流旁握御轚者不得入车轨尘马候蹄揜禽旅御者不失其驰然后射者能中过防弗逐不从奔之道也面伤不献不成禽不献禽虽多天子取三十焉其余与士众以习射于射宫射而中田不得禽则得禽田得禽而射不中则不得禽是以知古之贵仁义而贱勇力也
　　王氏曰根牟鲁东界商宋地鲁西界与宋卫接境其地亦广矣四搜皆书大而此独不称大者首着公不得与而归恶于三家也
　　书搜始此
　　红今泰安州
　　陈人杀其大夫公子过
　　左氏陈公子招归罪于公子过而杀之陈无君者五月矣曷为称人以杀与讨乱同辞公子过与杀偃师者也以其罪宜讨故不曰招杀而称人以杀以为犹国人杀之也
　　大雩
　　冬十月壬午楚师灭陈执陈公子招放之于越杀陈孔奂
　　詹莱氏曰陈侯之疾也病固欲其夺嫡而立庶故招为之杀偃师而立留也执招称陈侯之弟目陈侯也干徴师为招之使是招党也杀之也宜而人楚者以其刑之颇也招首也而止于放徴师孔奂脇也而极于杀为失轻重之伦矣留既为君惧讨而出不曰陈留而曰公子若曰此溺之子犹目陈侯也陈人之杀过也既曰公子又曰大夫何也是无罪之人尔招所诿罪以谢楚者也故加之官以别之放招何以杀孔奂楚人所归罪以谢陈者也楚人之讨贼也赦其主而诛其党何也楚人之志不在讨招乱陈而后已得灭之则似得之尔
　　公子大夫过非弑君首恶又为招所诿罪故不去其官与族非全无罪之人也本是有官有族率其恒称非故加也陈奂亦招所诿罪之人无官无族率其恒称非有贬也
　　奂公作瑗
　　陈哀公
　　左传九月楚公子弃疾帅师奉孙呉围陈宋戴恶防之冬十一月壬午灭陈舆嬖袁克杀马毁玉以使穿封戍为陈公
　　黎氏曰书陈哀公非谓我徃防而书时陈已灭矣国为楚师所据鲁岂与其而使臣徃防之葢楚入陈自以其君在殡因取而之与荘四年齐侯纪伯姬同彼目齐者葢上文无齐灭纪之文故下文云尔今巳书楚师灭陈则下云执公子招杀孔奂哀公皆蒙上文云
　　曰灭曰执曰杀曰皆楚子也则曷为但称师赵子常曰异其文以异其事也楚子奉孙呉以讨于陈曰将定而国陈人聴命而遂县之则是楚灵以诈灭中国而已是故灭陈灭蔡皆不称楚子称楚子则疑于楚荘灭萧入陈皆称楚子也子常之论美矣实非也子常以为据传楚子在师者为有侍饮于王之事也然而在国在陈传无明文岂必楚子在陈之语乎况上文明载楚公子弃疾帅师胡以为楚子也非楚子故称师
　　郝仲舆曰哀公故嬖臣袁克公杀其马毁其玉焉义也仓卒举事鲁防未可知经亦书不欲亡陈而没袁克之谊也春秋可以例求乎
　　戊辰○景王十二年
　　九年○晋平二十五齐景十五卫灵二蔡灵十郑简三十三曹武二十二陈灭杞平三宋平四十三秦哀四楚灵八呉夷昧十一
　　春叔弓防楚子于陈
　　是时如楚者宋有华亥郑有游吉卫有赵黡不书止言鲁事而已或以为夷狄猾夏春秋畧之非也
　　许迁于夷
　　诸儒皆谓许畏郑欲迁请楚而迁于夷恐不然当时许坚从楚楚之威方炽也郑虽世仇许未必敢动许曷为畏之即请于楚楚曷为聴其迁成畏郑之名哉汪氏曰夷一名城父本陈地楚灭陈遂迁许于此耳左传楚公子弃疾迁许于夷实城父是也
　　夷今凤阳府亳州
　　夏四月陈灾
　　公谷曰陈已灭其言陈灾何存陈也杜氏曰天火曰灾陈既已灭降为楚县而书陈灾者犹晋之梁山沙鹿崩不书晋灾言系于所灾所害故以所在为名王樵氏曰陈灾与宋灾同亦直书灾异耳存陈之説固非本防以梁山沙鹿为比而谓其已降为县而不书楚者系灾所在为名此亦非也存陈之説虽非本防不伤教意汉建安二十五年通鉴已纪黄初之元朱子以为夺汉大速予魏太亟非春秋存陈之意以不与楚之灭而存陈此本可通但公羊家又以存陈为天意左氏亦有火出而火陈逐楚而建陈之説皆诸儒以意衍説不足信也国曰灾邑曰火亦非陈实未亡也使穿封戍为陈公犹之使许叔居东偏也书陈灾非存陈也陈宋之灾春秋所当书也灭者毁灭之谓一国可言灭一邑亦可言灭一人亦可言灭非殄絶无遗之谓也学者不知灭义妄有纷纭耳灾公谷作火
　　秋仲孙貜如齐
　　左传孟僖子如齐殷聘礼也
　　襄公之末年齐景新立即使庆封来聘以通嗣君自是礼意久旷七年齐平之后乃令孟僖子如齐以修好焉夹谷之防齐来归田侯犯之叛齐又致郈州仇如齐其后叔还景公葢景公末年更结鲁以叛晋也
　　冬筑郎囿
　　熊过氏曰郎隐狩地荘公筑台焉以察戎者三家既分公室兵民皆制于已故多辟搜狩之地张主一以为娯君耳目而窃其权夫鲁之权何待窃哉
　　己巳○景王十三年
　　十年○晋平二十六卒齐景十六卫灵三蔡灵十一郑简三十四曹武二十三陈灭杞平四宋平四十四卒秦哀五楚灵九呉夷昧十二
　　春王正月
　　夏齐栾施来奔
　　髙彊同奔不书非卿栾髙嗜酒信内多怨彊于陈鲍氏而恶之与陈鲍战败来奔
　　黄正宪氏曰晏子端委立虎门数语及待召而入殊为泄泄借令不召将无入乎大臣急君之义何如也况前晏子对叔向之言既谓公弃其民而归于陈氏今桓子又分邑粟于公族则无尊卑贵贱尽徳陈氏矣乃不一为节制而复劝陈鲍以所分栾髙之室致诸公何救于国哉予尝妄谓晏婴是远嫌避难之人观其处置崔庆皆假手于人而泯其迹可见矣故称其智孔子称管仲一匡九合而晏平仲止称其善交则二子之优劣不较然乎
　　齐公作晋
　　秋七月季孙意如叔弓仲孙貜帅师伐莒
　　左传平子伐莒取郠
　　王樵氏曰舎中军是借二军复古之名以掩其中分鲁国之实耳其平居也四分其民季氏择二三子各一至其出军则季氏専将一军身为元帅而孟仲各将一军之半以为之副此所以虽曰舎中军而三卿帅师葢旧额固存也八年搜于红自根牟至于商卫革车千乗邾人告呉曰鲁赋八百乗则鲁军制非能复古可见矣叔孙婼居守故叔弓所将者叔孙氏之兵也取郠不书公见讨于平丘故讳之
　　意公作隐
　　戊子晋侯彪卒
　　李琪氏曰平公五盟六防服齐狄寕东夏平秦乱城淳于师徒不烦民无怨讟祁午数当时之功若此然溴梁之防委权以与大夫宋盟授权于荆楚何其谬欤溴梁之事非大夫敢窃权也诸侯在防而大夫实主载书是委权以与之也荀一怒而十二国兴戎后五年栾盈之作乱曲沃之民惟主栾氏不知公室晋几分国而并立矣宋之盟非楚之能持权也晋主夏盟而挈诸侯以畀楚是弃权以假之也虢之防读旧书后八年楚灵王防于申实用齐桓召陵之典晋葢十九年无预中国之事矣此皆平公身致之也
　　九月叔孙婼如晋晋平公
　　婼公谷作舎
　　十有二月甲子宋公成卒
　　不书冬史阙文
　　成公作戍无冬字
　　庚午○景王十四年
　　十有一年○晋昭公夷元年齐景十七卫灵四蔡灵十二弑郑简三十五曹武二十四陈灭杞平五宋元公佐元年秦哀六楚灵十呉夷昧十三
　　春王正月叔弓如宋宋平公
　　夏四月丁已楚子防诱蔡侯般杀之于申
　　名者诸侯之终事也蔡侯般称名是也其曰楚子防何以名楚子非伯讨也楚灵暴虐敢于执中国之君而杀之春秋恶之故名之也于是知卫侯之灭邢以燬名也若蔡侯之罪则见于其弑矣谷梁之谨中外公羊之严善恶名者诸侯之终事也公羊何以名絶之也怀恶而讨不义君子不与也二説皆有其意矣若楚人执戎蛮子杀之戎蛮子不接中国名固无考然以蛮夷攻蛮夷亦畧之而已矣
　　姚舜牧氏曰楚讨中国之贼四杀夏徴舒也执齐庆封也执公子招也诱蔡侯般也而书法各不同春秋之权度审矣
　　楚公子弃疾帅师围蔡
　　五月甲申夫人归氏薨
　　归胡姓归氏者齐归也季明徳曰齐归乃襄之夫人而昭公定公皆其所出也其始至不见于经者为公子时娶也熊过氏曰左氏以襄公夫人为敬归而齐归乃其娣非也自昭元年至哀十一年无卒襄公夫人者而齐归以妾乃得书卒此何礼乎然则齐归为襄公嫡夫人明矣夫齐归为嫡夫人则敬归谓何齐归既为所生母则母以子贵卒之亦可
　　大搜于比蒲
　　熊过氏曰搜春事也以五月行之非其时矣晋叔向曰鲁公室其卑乎君有大丧不废搜国不恤丧不忌君也能无卑乎殆其失国
　　仲孙貜防邾子盟于祲祥
　　汪克寛氏曰自邾倚齐灵屡致兵于鲁鲁籍晋霸之力溴梁祝柯两执邾子又取其田既而鲁纳庶其畀我之奔邾受臧纥之奔讐隙益深至同盟重丘齐晋既睦襄二十八年邾君来朝昭元年鲁防悼公之是以合盟祲祥以修好也
　　祲祥公作侵羊
　　秋季孙意如防晋韩起齐国弱宋华亥卫北宫佗郑罕虎曹人杞人于厥憖
　　左传晋人使狐父请蔡于楚弗许
　　胡传楚将灭蔡请于楚而弗许晋之不能亦可知矣曷为诸国犹序而大夫无贬乎扈之盟晋侯受赂弗克而还诸侯畧而不序亡义利之分也澶渊之防谋救宋灾而不讨蔡罪大夫贬而称人鲁卿讳而不书失重轻之别也今晋与诸侯心欲救蔡而力弗加焉则无恶也
　　宋之盟以弭兵召诸侯故诸侯麇至今楚背盟肆暴欲逞无厌于陈蔡晋不能以义责之而反姑息含忍遣使请楚卑屈已甚冀保前好岂不悖哉春秋直书其事而义自见书法至此时列国之大夫无不名矣胡氏以备书其名为无恶者非也
　　厥憗公作屈银
　　九月已亥我小君齐归
　　冬十有一月丁酉楚师灭蔡执蔡世子有以归用之熊过氏曰围蔡称公子弃疾帅师而灭称师者一事再见则从畧之恒辞也孙明复曰言世子有者有未立也父杀国围拒守危困以至于死未立可知也陈君举曰灭而以归未有言执者执弗臣之之辞也是故均之为灭国也尝臣之矣书曰以沈子嘉归杀之未尝臣之也书执蔡世子有以归用之亦不能臣也
　　左传楚子城陈蔡不羮使弃疾为蔡公申无宇曰五大不在边五细不在庭亲不在外羁不在内今弃疾在外郑丹在内君其少戒
　　有谷作友
</div>
    <div class="pagination">
<a href="春秋辩义_page50.html">上一页</a><span>...</span><a href="春秋辩义_page46.html">46</a><a href="春秋辩义_page47.html">47</a><a href="春秋辩义_page48.html">48</a><a href="春秋辩义_page49.html">49</a><a href="春秋辩义_page50.html">50</a><span class="current-page">51</span><a href="春秋辩义_page52.html">52</a><a href="春秋辩义_page53.html">53</a><a href="春秋辩义_page54.html">54</a><a href="春秋辩义_page55.html">55</a><a href="春秋辩义_page56.html">56</a><span>...</span><a href="春秋辩义_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
