<!DOCTYPE html>
<html>
<head>
    <meta charset="UTF-8">
    <title>日讲春秋解义 - 第 59 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日讲春秋解义 - 第 59 页/共 72 页</h1>
    <div class="content">　　公如晋至河乃复
　　【左传】公如晋【亦朝嗣君】至河乃复取郠之役【在十年】莒人愬于晋晋有平公之防未之治也故辞公公子憖遂如晋【憖鲁大夫】
　　【谷梁传】季孙氏不使遂乎晋也
　　前此公两如晋仅一见焉至是往朝嗣君复为所拒传载以取郠之故辞公夫纳莒之叛臣叛邑伐其国又披其地者皆季孙所为也明年晋执意如则亦知罪之所在矣而公每如晋则见却盖晋之诸臣皆曲为季氏地而不使公得尽其辞谷梁谓季氏不使遂乎晋盖得其情矣
　　【附録左传】晋侯享诸侯子产相郑伯辞于享请免防而后听命【简公未葬】晋人许之礼也晋侯以齐侯宴中行穆子相投壶晋侯先穆子曰有酒如淮有肉如坻【淮杜注水名坻水中髙地】寡君中此为诸侯师中之齐侯举矢曰有酒如渑有肉如陵【渑杜注水出齐国临淄县北入时水陵大阜也】寡人中此与君代兴亦中之伯瑕谓穆子曰【伯瑕士文伯】子失辞吾固师诸侯矣壶何为焉其以中儁也【言投壶中不足为儁异】齐君弱吾君归弗来矣【欲与晋君代兴是弱之】穆子曰吾军帅强御卒乘竞劝今犹古也齐将何事公孙傁趋进曰【傁齐大夫】日旰君勤可以出矣以齐侯出【传言晋之衰】
　　五月葬郑简公
　　【左传】六月葬郑简公【经书五月误】
　　楚杀其大夫成熊【熊公羊作然谷梁作虎】
　　【左传】楚子谓成虎若敖之余也遂杀之【成虎令尹子王之孙与鬬氏同出于若敖宣四年闘椒作乱今楚子信谗而托讨若敖之余】或譛成虎于楚子成虎知之而不能行书曰楚杀其大夫成虎怀宠也虔以猜忌信谗杀无罪之大夫故以累上之辞书
　　【附録左传】晋荀吴伪防齐师者假道于鲜虞【鲜虞杜注白狄别种在中山新市县今直新乐县西南有新市故城其地有鲜虞亭】遂入昔阳【昔阳杜注肥国都今藁城县西南有昔阳亭水经注谓之鼓聚】秋八月壬午灭肥以肥子緜皋归【肥杜注白狄钜鹿下曲阳县有肥累城在今藳城县西南緜皋肥子名为下晋伐鲜虞起】　周原伯绞虐【原伯绞周大夫原公】其舆臣使曹逃【舆众也曹羣也】冬十月壬申朔原舆人逐绞而立公子跪寻【跪寻绞弟】绞奔郊【郊杜注周邑】　甘简公无子【甘简公周卿士】立其弟过过将去成景之族【成公景公皆过之先君】成景之族赂刘献公【欲使杀过刘献公亦周卿士刘定公子】丙申杀甘悼公【悼公即过】而立成公之孙防【防平公】丁酉杀献大子之傅庾皮之子过【过刘献公大子之傅】杀瑕辛于市及宫嬖绰王孙没刘州鸠隂忌老阳子【六子周大夫及庾过皆甘悼公之党传言周衰甘原二族所以遂微】
　　秋七月
　　冬十月公子憖出奔齐【憖公羊作整】
　　【左传】季平子立而不礼于南蒯【蒯南遗子】南蒯谓子仲【子仲公子憖】吾出季氏而归其室于公【室季氏家财】子更其位我以费为公臣子仲许之南蒯语叔仲穆子且告之故【穆子叔仲带之子叔仲小】季悼子之卒也【悼子武子之子平子父】叔孙昭子以再命为卿及平子伐莒克之更受三命【十年平子伐莒以功加三命昭子亦以例加三命】叔仲子欲构二家【欲构使相憎】谓平子曰三命逾父兄非礼也【言昭子受三命自逾其先人】平子曰然故使昭子【使昭子自贬黜】昭子曰叔孙氏有家祸杀适立庶故婼也及此【祸在四年】若因祸以毙之则闻命矣若不废君命则困有着矣【着位次】昭子朝而命吏曰婼将与季氏讼书辞无颇【颇偏也】季孙惧而归罪于叔仲子故叔仲小南蒯公子憖谋季氏憖告公而遂从公如晋南蒯惧不克以费叛如齐子仲还及衞闻乱逃介而先【介副使】及郊闻费叛遂奔齐【言及郊解经所以书出】南蒯之将叛也其乡人或知之过之而叹且言曰恤恤乎湫乎攸乎【恤恤忧患貌湫愁隘貌攸悬危貌】深思而浅谋迩身而远志家臣而君图有人矣哉【言今有此人微以感之】南蒯枚筮之【不指其事泛卜吉凶】遇坤【坤下坤上坤】之比【坤下坎上比坤六五爻变】曰黄裳元吉【坤六五爻辞】以为大吉也示子服惠伯曰即欲有事何如惠伯曰吾尝学此矣忠信之事则可不然必败外强内温忠也【坎险故强坤顺故温强而能温所以为忠】和以率贞信也【水和而土安正和正信之本也】故曰黄裳元吉黄中之色也裳下之饰也元善之长也中不忠不得其色【言非黄】下不共不得其饰【不为裳】事不善不得其极【失中德】外内倡和为忠【不相违也】率事以信为共【率犹行也】供养三德为善【三德谓正直刚克柔克也】非此三者弗当【忠共善三者】且夫易不可以占险将何事也且可饰乎【夫易犹此易谓黄裳元吉之卦问其何事欲令从下之饰】中美能黄上美为元下美则裳参成可筮【参美尽备吉可如筮】犹有阙也筮虽吉未也将适费【蒯自其家迁适费】饮乡人酒乡人或歌之曰我有圃生之乎【言南蒯在费欲为乱如生于园圃非宜也世所谓枸也】从我者子乎【子男子之通称言从己可不失今之尊】去我者鄙乎倍其邻者耻乎【邻犹亲也】己乎己乎非吾党之士乎【己乎己乎言自遂不改】平子欲使昭子逐叔仲小【欲以自解説】小闻之不敢朝昭子命吏谓小待政于朝曰吾不为怨府【言不能为季氏逐小生怨祸之聚为明年叔弓围费传】
　　按左氏季孙意如不礼于南蒯蒯与公子憖谋去之憖以告公未几而败蒯以费叛憖遂奔齐至是则公与季氏之衅己显著季氏之谋公益急矣
　　楚子伐徐
　　【左传】楚子狩于州来次于颍尾【颍尾杜注颍水之尾在下蔡西按颍水入淮处在今江南颍上县与夀州接界谓之颍口】使荡侯潘子司马督嚣尹午陵尹喜帅师围徐以惧吴【五子楚大夫嚣陵二县名徐吴与国故围之以偪吴】楚子次于干谿以为之援【干谿杜注在谯国城父县南】雨雪王皮冠秦复陶【秦所遗羽衣也】翠被【以翠羽饰被】豹舄【以豹皮为履】执鞭以出【执鞭以敎令】仆析父从【仆析父楚大夫】右尹子革夕【子革郑丹夕暮见】王见之去冠被舍鞭【敬大臣】与之语曰昔我先王熊绎与吕级王孙牟燮父禽父竝事康王【熊绎楚始封君吕级齐大公子丁公牟卫康叔子康伯燮父晋唐叔子禽父周公子伯禽】四国皆有分【四国齐晋鲁卫分珍宝之器】我独无有今吾使人于周求鼎以为分王其与我乎对曰与君王哉昔我先王熊绎辟在荆山【荆山杜注在新城沶乡县南】筚路蓝缕以处草莽跋涉山林以事天子唯是桃弧棘矢以共御王事【筚荆柴路车也蓝缕衣敝桃弧棘矢以御不祥言楚在山林少所出有】齐王舅也【成王母齐大公女】晋及鲁卫王母弟也楚是以无分而彼皆有今周与四国服事君王将唯命是从岂其爱鼎王曰昔我皇祖伯父昆吾旧许是宅今郑人贪赖其田而不我与我若求之其与我乎【陆终氏生六子长曰昆吾少曰季连季连楚之祖故谓昆吾为伯父昆吾常居许地许既南迁故云旧许时地属郑】对曰与君王哉周不爱鼎郑敢爱田王曰昔诸侯远我而畏晋今我大城陈蔡不羮赋皆千乘子与有劳焉诸侯其畏我乎对曰畏君王哉是四国者专足畏也【四国陈蔡二不羮】又加之以楚敢不畏君王哉工尹路请曰君王命剥圭以为鏚柲敢请命【鏚斧也柲柄也破圭以饰斧柄请命请制度之命】王入视之析父谓子革吾子楚国之望也今与王言如响国其若之何【讥其顺王心如响应声】子革曰摩厉以须王出吾刃将斩矣【以己喻锋刃欲自摩厉以斩王之淫慝】王出复语左史倚相趋过【倚相楚史名】王曰是良史也子善视之是能读三坟五典八索九丘【皆古书名孔安国云伏羲神农黄帝之书谓之三坟言大道也少昊颛顼髙辛唐虞之书谓之五典言常道也八卦之説谓之八索求其义也九州之志谓之九丘丘聚也言九州所有土地所生风气所宜皆聚此书也】对曰臣尝问焉昔穆王欲肆其心周行天下将皆必有车辙马迹焉祭公谋父作祈招之诗以止王心王是以获没于只宫【谋父周卿士祈父周司马招其名祭公方谏游行故指司马官而言诗逸只宫王之离宫获没不见簒弑】臣问其诗而不知也若问远焉其焉能知之王曰子能乎【能谓举其辞】对曰能其诗曰祈招之愔愔式昭德音【愔愔安和貌式用也昭明也】思我王度式如玉式如金【金玉取其坚重】形民之力而无醉饱之心【言国之用民当随其力任如金冶之器随器而制形故言形民之力去其醉饱过淫之心】王揖而入馈不食寝不寐数日【深感子革之言】不能自克以及于难仲尼曰古也有志克己复礼仁也信善哉楚灵王若能如是岂其辱于干谿徐世服于楚其再见伐以吴故也楚虔自会申以后执徐子围朱方迁赖于鄢灭陈蔡至是又亲围徐自谓天下莫敢违不知众叛亲离祸己伏积而不可解矣
　　晋伐鲜虞
　　【左传】晋伐鲜虞因肥之役也【肥役在此年】
　　【谷梁传】其曰晋狄之也其狄之何也不正其与夷狄交伐中国故狄称之也【鲜虞姬姓白狄也地居中山故曰中国夷狄谓楚时楚灭陈蔡围徐晋亦伐鲜虞是谓交伐中国】
　　昔阳之役假道鲜虞及返役遂因鲜虞之不备而伐之夫楚虔簒弑之贼连用诈谋以灭陈灭蔡晋不能反其道惇信明义以属诸侯而师其诈谋庸何愈于楚贬而书号恶之深也






　　日讲春秋解义卷五十
　　钦定四库全书
　　日讲春秋解义卷五十一
　　昭公
　　十有三年春叔弓帅师围费
　　【左传】十三年春叔弓围费【前年南蒯以费叛故】弗克败焉【不书讳之】平子怒令见费人执之以为囚俘冶区夫曰【区夫鲁大夫】非也若见费人寒者衣之饥者食之为之令主而共其乏困费来如归南氏亡矣民将叛之谁与居邑若惮之以威惧之以怒民疾而叛为之聚也若诸侯皆然费人无归不亲南氏将焉入矣平子从之费人叛南氏【费叛南氏在明年传终言其效】
　　南蒯季氏家臣据邑以叛至命正卿举大众围之若敌国然家臣彊大夫弱也季孙以所恶于下者事其上而不忠于君南蒯则而象之不亦宜乎春秋之法不书内叛盖尺地一民皆归三家南蒯之叛叛季氏也季氏安得以叛治蒯哉然书围费则
　　其实不可掩矣季氏之私邑叛而使卿率师以讨之己俨然若鲁国之君此昭公之逐所以民不知君而安于季氏也
　　夏四月楚公子比自晋归于楚弑其君虔于干谿【谿谷梁作溪】
　　【左传】楚子之为令尹也杀大司马防掩而取其室【在襄三十年】及卽位夺防居田【居掩之族】迁许而质许围【迁许在九年围许大夫】蔡洧有宠于王王之灭蔡也其父死焉【楚灭蔡在十一年洧仕楚其父在国故死】王使与于守而行【使洧守国王行至干谿】申之会越大夫戮焉【越大夫常寿过也申防在四年】王夺鬬韦中犨又夺成然邑而使为郊尹蔓成然故事蔡公【鬬韦令尹子文孙中犨杜注邑名成然韦子郊尹治郊竟大夫蔡公弃疾也故犹旧也韦以弃疾有当璧之命故使成然事之】故防氏之族及防居许围蔡洧蔓成然皆王所不礼也因羣丧职之族啓越大夫常寿过作乱围固城克息舟城而居之【息舟杜注楚邑城之坚固者一云固城息舟楚二邑】观起之死也其子从在蔡事朝吴曰今不封蔡蔡不封矣我请试之【观起死在襄二十二年朝吴故蔡大夫声子之子观从以父死怨楚故欲试作乱】以蔡公之命召子干子晳【二子皆灵王弟元年子干奔晋子晳奔郑】及郊而告之情【告以蔡公不知谋】强与之盟入袭蔡蔡公将食见之而逃【不知其故惊起辟之】观从使子干食【居蔡公之牀食其食】坎用牲加书而速行【伪与蔡公盟示众以验】己徇于蔡曰【已观从也】蔡公召二子将纳之与之盟而遣之矣将师而从之【诈言蔡公将以师助二子】蔡人聚将执之【执观从】辞曰失贼成军而杀余何益【贼谓二子言蔡公已成军杀已不解乱】乃释之朝吴曰二三子若能死亡则如违之以待所济【违蔡公命】若求安定则如与之以济所欲【与蔡公】且违上何适而可【上谓蔡公】众曰与之乃奉蔡公召二子而盟于邓依陈蔡人以国【国陈蔡而依之】楚公子比公子黑肱公子弃疾蔓成然蔡朝吴帅陈蔡不羮许叶之师因四族之徒以入楚【四族防氏许围蔡洧蔓成然】及郊陈蔡欲为名故请为武军【欲筑垒壁以示后人为复雠之名】蔡公知之曰欲速且役病矣请藩而已乃藩为军蔡公使须务牟与史猈先入因正仆人杀大子禄及公子罢敌【须务牟史猈楚大夫蔡公之党正仆大子近官禄罢敌皆灵王子】公子比为王公子黑肱为令尹次于鱼陂【鱼陂杜注竟陵县城西北有甘鱼陂在今湖广景陵县西北】公子弃疾为司马先除王宫使观从从师于干谿而遂告之【从干谿之师告使叛灵王】且曰先归复所后者劓师及訾梁而溃王闻羣公子之死也自投于车下曰人之爱其子也亦如余乎侍者曰甚焉小人老而无子知挤于沟壑矣【挤坠也】王曰余杀人子多矣能无及此乎右尹子革曰请待于郊以听国人【听国人之所与】王曰众怒不可犯也曰若入于大都而乞师于诸侯王曰皆叛矣曰若亡于诸侯以听大国之图君也王曰大福不再只取辱焉然丹乃归于楚【弃王而归】王防夏将欲入鄢【夏杜注汉别名顺流为防】芋尹无宇之子申亥曰吾父再奸王命【谓断王旌执人章华宫】王弗诛惠孰大焉君不可忍惠不可弃吾其从王乃求王遇诸棘闱以归【棘里名闱门也】夏五月癸亥王缢于芋尹申亥氏申亥以其二女殉而葬之【公羊传】此弑其君其言归何【据齐阳生入恶不言归】归无恶于弑立也归无恶于弑立者何灵王为无道作干谿之台三年不成楚公子弃疾胁比而立之然后令于干谿之役曰比己立矣后归者不得复其田里众罢而去之灵王经而死
　　【谷梁传】自晋晋有奉焉尔归而弑不言归言归非弑也【传例曰归为善自某归次之然则弑君不得言归言归比不弑之一验也】归一事也弑一事也而遂言之以比之归弑比不弑也【归与弑其事各异自宜别书之而今连言之是比之归适遇君弑尔比不弑之二验也】弑君者日不日比不弑也【据文元年夏四月丁未楚世子商臣弑其君髠书日此不日比不弑君之三验也】楚虔簒立之初比已奔晋未尝一日为虔之臣春秋乃以大恶归之何也贼可讨而不可代也虔之簒弑当其时力不能讨而隐身于晋郏敖二子见戕无后则自洁其身可矣乃自晋复归倡乱而据其位则为弑其君而已此圣人所以辨公私之义而严乱贼之诛也
　　楚公子弃疾杀公子比【杀公羊作弑】
　　【左传】观从谓子干曰不杀弃疾虽得国犹受祸也子干曰余不忍也子玉曰【子玉观从】人将忍子吾不忍俟也乃行国每夜骇曰王入矣【相恐以灵王也】乙卯夜弃疾使周走而呼曰王至矣国人大惊使蔓成然走告子干子晳曰王至矣国人杀君司马【司马谓弃疾】将来矣君若早自图也可以无辱众怒如水火焉不可为谋又有呼而走至者曰众至矣二子皆自杀丙辰弃疾即位名曰熊居【名改名也】葬子干于訾实訾敖【不成君无諡号者楚皆谓之敖】杀囚衣之王服而流诸汉乃取而葬之以靖国人使子旗为令尹【子旗蔓成然】楚师还自徐【前年围徐之师】吴人败诸豫章获其五帅【豫章杜注当在江北淮水南盖后徙在江南五帅荡侯潘子司马督嚣尹午陵尹喜】平王封陈蔡复迁邑【复九年所迁邑】致羣赂【始举事时所货赂】施舍宽民宥罪举职召观从王曰唯尔所欲对曰臣之先佐开卜乃使为卜尹使枝如子躬聘于郑且致犨栎之田【枝如子躬楚大夫犨栎本郑邑楚中取之平王新立故还以赂郑】事毕弗致郑人请曰闻诸道路将命寡君以犨栎敢请命对曰臣未闻命既复王闻犨栎降服而对曰【降服如今免冠也谢违命】臣过失命未之致也王执其手曰子毋勤姑归不谷有事其告子也【善其有权】他年芋尹申亥以王柩告乃改葬之初灵王卜曰余尚得天下不吉投诟天而呼曰是区区者而不余畀余必自取之民患王之无厌也故从乱如归初共王无冢适有宠子五人无适立焉乃大有事于羣望而祈曰【羣望星辰山川】请神择于五人者使主社稷乃徧以璧见于羣望曰当璧而拜者神所立也谁敢违之既乃与巴姬密埋璧于大室之庭【巴姬共王妾大室祖庙】使五人齐而长入拜【从长幼以次拜】康王跨之【过其上也】灵王肘加焉子干子晳皆远之平王弱抱而入再拜皆厌纽【微见璧纽以为审识】鬬韦属成然焉【知其将立故】且曰弃礼违命楚其危哉【弃礼弃立长之礼而卜于神违命违当璧之命而立康王也】子干归韩宣子问于叔向曰子干其济乎对曰难宣子曰同恶相求如市贾焉【同利以相求】何难对曰无与同好谁与同恶取国有五难有宠而无人一也【人贤人】有人而无主二也【须内主为应】有主而无谋三也有谋而无民四也有民而无德五也子干在晋十三年矣晋楚之从不闻达者可谓无人族尽亲叛可谓无主无衅而动可谓无谋【召子干时楚未有大衅】为羇终世可谓无民【终身客晋是无民】亡无爱征可谓无德【楚人无爱念之者】王虐而不忌【灵王暴虐无所畏忌将自亡】楚君子干涉五难以弑旧君谁能济之【言楚借君子干以弑灵王终无能成】有楚国者其弃疾乎君陈蔡城外属焉【城方城也时穿封戌既死弃疾幷领陈事】苛慝不作盗贼伏隐私欲不违【不以私欲违民事】民无怨心先神命之【先神谓羣望】国民信之芈姓有乱必季实立楚之常也获神一也【当璧拜】有民二也【民信之】令德三也【无苛慝】宠贵四也【贵妃子又君陈蔡】居常五也【弃疾季】有五利以去五难谁能害之子干之官则右尹也数其贵宠则庶子也以神所命则又远之其贵亡矣其宠弃矣民无怀焉国无与焉将何以立宣子曰齐桓晋文不亦是乎【皆庶贱】对曰齐桓衞姬之子也有宠于僖【衞姬齐僖公妾】有鲍叔牙宾须无隰朋以为辅佐有莒衞以为外主【齐桓出奔莒衞其母家】有国髙以为内主从善如流下善齐肃【下善谦下于善人】不藏贿不从欲施舍不倦求善不厌是以有国不亦宜乎我先君文公狐季姬之子也有宠于献好学而不贰生十七年有士五人有先大夫子余子犯以为腹心有魏犨贾佗以为股肱【士五人狐偃赵衰颠颉魏武子司空季子也子余即赵衰子犯即狐偃魏犨即魏武子贾佗不在五人列盖叔向所贤】有齐宋秦楚以为外主【齐妻以女宋赠以马楚子享之秦伯纳之】有栾却狐先以为内主【谓栾枝却縠狐突先轸也】亡十九年守志弥笃惠怀弃民【惠公怀公不恤民也】民从而与之献无异亲民无异望【献公之子九人惟文公在】天方相晋将何以代文此二君者异于子干共有宠子国有奥主【谓弃疾】无施于民无援于外去晋而不送归楚而不逆何以冀国
　　【公羊传】比已立矣其称公子何【据齐公子商人弑其君舍立未逾年见弑称君】其意不当也【不欲当君位】其意不当则曷为加弑焉尔比之义宜乎效死不立大夫相杀称人此其称名氏以弑何言将自是为君也【故使与弑君而立者同文】
　　【谷梁传】当上之辞也当上之辞者谓不称人以杀乃以君杀之也【称人以杀谓若衞人杀州吁于濮是也今比实不弑故以君杀大夫之辞言之】讨贼以当上之辞杀非弑也【实有弑君之罪则人人皆欲杀宜称人以杀之今言楚公子弃疾杀公子比明弃疾所杀非弑君之人比之不弑又一验也】比之不弑有四【其三在前传合此为四】取国者称国以弑【若比欲取国而弑君则当直云楚比弑其君虔如衞州吁弑其君完齐无知弑其君诸儿之类不应言公子也】楚公子弃疾杀公子比比不嫌也【今弃疾杀之又言杀公子比不言弑其君是比无欲为君之嫌】春秋不以嫌代嫌【不以乱治乱之义】弃疾主其事故嫌也【比实无弑君之罪而弃疾主杀之是弃疾有欲为君之嫌】
　　弃疾立比为王已为司马则已君比矣宜以弑书而曰公子比何也比之立及其见杀不过旬月君臣之分未定也若书弑其君比则疑于齐舍为嗣世之正书楚人杀比则弃疾疑于石碏雍廪得讨贼之义故以公子杀公子书而弃疾险诈怙乱窃国之罪不可掩矣
　　秋公会刘子晋侯齐侯宋公衞侯郑伯曹伯莒子邾子滕子薛伯杞伯小邾子于平丘【平丘杜注陈畱长垣县西南汉置平丘县晋废今故城在河南陈畱县北】
　　【左传】晋成虒祁【在八年】诸侯朝而归者皆有贰心为取郠故【取郠在十年】晋将以诸侯来讨叔向曰诸侯不可以不示威乃竝征会告于吴秋晋侯会吴子于良【良杜注下邳有良城县在今江南邳州】水道不可吴子辞乃还七月丙寅治兵于邾南甲车四千乘【三十万人】羊舌鲋摄司马【鲋叔向弟】遂合诸侯于平丘子产子大叔相郑伯以会子产以幄幕九张行【幄幕军旅之帐】子大叔以四十既而悔之每舍损焉及会亦如之【亦九张也传言子产之适宜大叔之从善】次于衞地叔鲋求货于衞淫刍荛者【欲使衞患之而致货】衞人使屠伯馈叔向羮与一箧锦【屠伯衞大夫】曰诸侯事晋未敢携贰况衞在君之宇下而敢有异志刍荛者异于他日敢请之【请止之】叔向受羮反锦【受羮示不逆其意且非货】曰晋有羊舌鲋者渎货无厌亦将及矣【将及祸】为此役也【役事也】子若以君命赐之其己客从之未退而禁之【禁刍荛者】
　　晋自重丘以后会盟皆大夫至是昭公即位会楚内乱再合诸侯刘子临之正可以有为之机也叔向号称贤者不能导其君树德修礼以怀诸侯而反欲胁之以威不知晋政多门诸卿各固其私甲车虽众莫肯尽力于公其为列国所窥察久矣是以齐欲废盟郑人争承鲁有违言而晋自是不能复合诸侯列国君大夫皆旅见于楚矣
　　八月甲戌同盟于平丘公不与盟
　　【左传】晋人将寻盟齐人不可【有贰心故】晋侯使叔向告刘献公曰【献公王卿士刘子】抑齐人不盟若之何对曰盟以底信【底致也】君苟有信诸侯不贰何患焉告之以文辞董之以武师虽齐不许君庸多矣【庸功也讨之有辞故功多】天子之老请帅王赋元戎十乘以先啓行迟速唯君【欲佐晋讨齐】叔向告于齐曰诸侯求盟已在此矣今君弗利寡君以为请对曰诸侯讨贰则有寻盟若皆用命何盟之寻【托用命以拒晋】叔向曰国家之败有事而无业事则不经【业贡赋之业】有业而无礼经则不序【须礼而有次序】有礼而无威序则不共【礼须威严而后共】有威而不昭共则不明【威须昭告神明而后信义着】不明弃共百事不终所由倾覆也【信义不明则弃威不威弃礼无礼无经无经无业故百事不成】是故明王之制使诸侯岁聘以志业【志识也】闲朝以讲礼再朝而会以示威再会而盟以显昭明志业于好【聘也】讲礼于等【朝也】示威于众【防也】昭明于神【盟也】自古以来未之或失也存亡之道恒由是兴晋礼主盟惧有不治奉承齐牺而布诸君【齐盟之牺牲】求终事也君曰余必废之何齐之有唯君图之寡君闻命矣齐人惧对曰小国言之大国制之敢不听从既闻命矣敬共以往迟速唯君叔向曰诸侯有闲矣不可以不示众八月辛未治兵建而不旆【建立旌旗不曵其旆旆游也】壬申复旆之诸侯畏之【军将战则旆故曵旆以恐之】邾人莒人愬于晋曰鲁朝夕伐我几亡矣我之不共鲁故之以晋侯不见公使叔向来辞曰诸侯将以甲戌盟寡君知不得事君矣请君无勤【托谦辞以绝鲁】子服惠伯对曰君信蛮夷之诉【蛮夷谓邾莒】以绝兄弟之国弃周公之后亦唯君寡君闻命矣叔向曰寡君有甲车四千乘在虽以无道行之必可畏也况其率道其何敌之有牛虽瘠偾于豚上其畏不死【偾仆也】南蒯子仲之忧其庸可弃乎【弃犹忘也】若奉晋之众用诸侯之师因邾莒杞鄫之怒以讨鲁罪闲其二忧【因南蒯子仲二忧为闲隙】何求而弗克鲁人惧听命【不敢与盟】甲戌同盟于平丘齐服也【经所以称同】令诸侯日中造于除【除地为坛会盟处】癸酉退朝子产命外仆速张于除【张幄幕】子大叔止之使待明日及夕子产闻其未张也使速往乃无所张矣【地已满也传言子产每事敏于大叔】及盟子产争承【承贡赋之次】曰昔天子班贡轻重以列列尊贡重周之制也【公侯地广故所贡者多】卑而贡重者甸服也【甸服谓天子畿内共职贡者】郑伯男也而使从公侯之贡惧弗给也敢以为请诸侯靖兵好以为事行理之命【行理使人通聘问者】无月不至贡之无艺【艺法制】小国有阙所以得罪也诸侯修盟存小国也贡献无极亡可待也存亡之制将在今矣自日中以争至于昏晋人许之既盟子大叔咎之曰诸侯若讨其可渎乎【渎易也】子产曰晋政多门贰偷之不暇何暇讨国不竞亦陵何国之为
　　【谷梁传】同者有同也同外楚也公不与盟者可以与而不与讥在公也其日善是盟也
　　楚弃疾立内施德惠外抚邻国晋人恐惧又诸侯多贰故载书要言曰同不书诸侯刘子亦与盟也或谓揭公于不与盟之上则是不与盟之意主于鲁非也沙随不见公不可言公不见晋侯此不与盟不可言诸侯不盟公属辞之体然也若鲁不愿盟则其赴会何为乎
　　晋人执季孙意如以归
　　【左传】公不与盟晋人执季孙意如以幕蒙之使狄人守之司铎射懐锦奉壶饮冰以蒲伏焉【司铎射鲁大夫蒲伏窃往饮季孙冰箭筩盖可以取饮】守者御之乃与之锦而入晋人以平子归子服湫从【湫惠伯】
　　三家不臣之罪至意如极矣擅兵取邑中分鲁国以自封殖至使君若赘旒民忘其上讨而执之固其宜矣而不得为霸讨何也晋人若能征邾莒赴诉之辞究南蒯子仲奔叛之故请于天子以大义诛意如正三桓之罪归其地与民于公则鲁国顺正诸侯威懐而霸事可复兴矣乃徒辱鲁君而不察其情虽执意如而不正其罪安得为霸讨乎盖由诸卿曲庇季氏而晋君亦不得为政尔
　　【附録左传】子产归未至闻子皮卒哭且曰吾己【已犹决竞】无为为善矣唯夫子知我【言子皮知己之善】仲尼谓子产于是行也足以为国基矣诗曰乐只君子邦家之基【诗小雅】子产君子之求乐者也且曰合诸侯艺贡事礼也【艺治也】
　　公至自会
　　【公羊传】公不与盟者何公不见与盟也【言不为晋所许】公不见与盟大夫执何以致会不耻也曷为不耻诸侯遂乱反陈蔡君子不耻不与焉【时诸侯将讨弃疾弃疾乃封陈蔡之君使说诸侯诸侯由是遂还不复讨楚楚乱遂成故云尔】
　　公虽不与盟然己与平丘之会矣故以会致
　　【附録左传】鲜虞人闻晋师之悉起也【五年传曰遗守四千今甲车四千乘故为悉起】而不警边且不修备晋荀吴自着雍以上军侵鲜虞及中人【中人杜注中山望都县西北有中人城在今直隶唐县境】驱冲竞【驱冲车与犾争逐】大获而归
　　蔡侯庐归于蔡陈侯吴归于陈
　　【左传】楚之灭蔡也灵王迁许胡沈道房申于荆焉【灭蔡在十一年许胡沈小国也道房申皆故诸侯楚灭以为邑徙其人于荆山房杜注汝南有吴房县即房国今河南遂平县有吴房城】平王即位既封陈蔡而皆复之礼也隐大子之子庐归于蔡礼也悼大子之子吴归于陈礼也【隐大子世子有也庐蔡平侯悼大子偃师也吴陈惠侯】
　　【公羊传】此皆灭国也其言归何【据归者有国辞】不与诸侯专封也
　　【谷梁传】善其成之会而归之故谨而日之【二国获复平丘盟之力也故于其归追述前盟谨日之以美其功】此未尝有国也使如失国辞然者不与楚灭也
　　陈蔡皆见灭于楚矣庐与吴未尝有国也而书归于蔡归于陈如固有其国者然先王建国非楚虔所得灭也庐与吴未尝有位也而书蔡侯陈侯如固有其位者然周室班爵非楚弃疾所得封也不言自楚义亦如此
　　冬十月葬蔡灵公
　　【左传】冬十月葬蔡灵公礼也【国复成礼以葬也】
　　【谷梁传】变之不葬有三【变之谓改常礼】失德不葬弑君不葬灭国不葬然且葬之不与楚灭且成诸侯之事也当蔡世子有被围诸侯环视不救及庐复国乃相率而葬灵公灵公者世子般也曾是以为邦交之礼乎
　　公如晋至河乃复
　　【左传】公如晋荀吴谓韩宣子曰诸侯相朝讲旧好也执其卿而朝其君有不好焉不如辞之乃使士景伯辞公于河【士景伯文伯之子弥牟也】
　　公如晋请季孙也晋复拒公盖晋卿隂庇意如固将归之故辞公而专以市其私德耳
　　吴灭州来
　　【左传】吴灭州来令尹子旗请伐吴王弗许曰吾未抚民人未事鬼神未修守备未定国家而用民力败不可悔州来在吴犹在楚也子姑待之【传言平王所以能有国】州来楚之附庸实边邑也成六年吴尝入焉兹复乘楚乱而灭之十九年传载楚城州来是吴虽灭之而不能有也
　　【附録左传】季孙犹在晋子服惠伯私于中行穆子曰鲁事晋何以不如夷之小国鲁兄弟也土地犹大所命能具若为夷弃之使事齐楚其何瘳于晋【瘳差也犹言益也】亲亲与大赏共罚否所以为盟主也子其图之谚曰臣一主二吾岂无大国【言不合则去而他事鲁尚有齐楚不独晋也】穆子告韩宣子且曰楚灭陈蔡不能救而为夷执亲将焉用之乃归季孙惠伯曰寡君未知其罪合诸侯而执其老若犹有罪死命可也【死晋命也】若曰无罪而惠免之诸侯不闻是逃命也何免之为请从君惠于会【欲于防盟时见遣以暴鲁之无罪争国体也】宣子患之谓叔向曰子能归季孙乎对曰不能鲋也能乃使叔鱼【鲋字叔鱼】叔鱼见季孙曰昔鲋也得罪于晋君【襄二十一年叔鱼坐叔虎与栾氏党竝得罪】自归于鲁君微武子之赐不至于今【武子平子之祖】虽获归骨于晋犹子则肉之敢不尽情归子而不归鲋也闻诸吏将为子除馆于西河【西使近河】其若之何且泣【泣以信其言】平子惧先归惠伯待礼【待见遣之礼】




　　日讲春秋解义卷五十一
<经部,春秋类,日讲春秋解义>
　　钦定四库全书
　　日讲春秋觧义卷五十二
　　昭公
　　十有四年春意如至自晋
　　【左传】十四年春意如至自晋尊晋罪己也【以舎族为尊晋罪己】尊晋罪己礼也【礼修己而不责人】
　　【谷梁传】大夫执则致致则名意如恶然而致见君臣之礼也【大夫有罪则宜废既不能废不得不尽为君臣之恩故曰见君臣之礼】
　　邾莒之诉晋人明知罪在意如而摈公不盟虽屈于公义姑执意如而不正其罪不返邾莒邑田寻聼自归盖意如深结晋之彊家以阨其君利则归己而危辱则推君其恶极矣故于至自晋特去氏以着其罪与叔孙婼之见执而归异也
　　【附録左传】南蒯之将叛也【在十二年】盟费人司徒老祁虑癸伪废疾【二人南蒯家臣】使请于南蒯曰臣愿受盟而疾兴若以君灵不死请待间而盟【问差也】许之二子因民之欲叛
　　也请朝众而盟【欲因合众以作乱】遂劫南蒯曰羣臣不忘其君【君谓季氏】畏子以及今三年聼命矣子若弗图费人不忍其君将不能畏子矣子何所不逞欲请送子【送使出奔】请期五日【南蒯请期冀有变】遂奔齐侍饮酒于景公公曰叛夫【戏之】对曰臣欲张公室也【张强也】子韩晳曰【齐大夫】家臣而欲张公室罪莫大焉【言越职】司徒老祁虑癸来归费【归鲁】齐侯使鲍文子致之
　　三月曹伯滕卒
　　夏四月
　　【附録左传】夏楚子使然丹简上国之兵于宗丘【上国杜注在国都之西西方居上流故谓之上国宗丘杜注楚地当在今湖广归州境】且抚其民分贫振穷长孤幼养老疾收介特【介特单身民也收聚不使流散】救灾患宥孤寡赦罪戾诘奸慝举淹滞礼新叙旧【新羇旅也】禄勲合亲任良物官【物事也凖事以任官】使屈罢简东国之兵于召陵亦如之【兵在国都之东者】好于边疆息民五年而后用师礼也
　　秋葬曹武公
　　八月莒子去疾卒
　　【左传】秋八月莒着丘公卒郊公不慼【郊公着丘公子】国人弗顺欲立着丘公之弟庚舆【庚舆莒共公】蒲余侯恶公子意恢而善于庚舆【蒲余侯莒大夫兹夫也意恢莒羣公子】郊公恶公子铎而善于意恢【铎亦羣公子】公子铎因蒲余侯而与之谋曰尔杀意恢我出君而纳庚舆许之【为下冬杀意恢传】
　　昭公时薛杞微国无不防其葬者何独于莒则不往盖意如专国怒其尝诉己耳或以为着丘公无諡春秋不书其葬误矣
　　【附録左传】楚令尹子旗有德于王【子旗蔓成然有佐立之德】不知度与养氏比而求无厌【养氏子旗之党养由基之后】王患之九月甲午楚子杀鬬成然而灭养氏之族使鬬辛居郧以无忘旧勲【辛子旗之子郧公辛】
　　冬莒杀其公子意恢
　　【左传】冬十二月蒲余侯兹夫杀莒公子意恢郊公奔齐公子铎逆庚舆于齐齐隰党公子鉏送之有赂田【莒赂齐以田】
　　【谷梁传】言公子而不言大夫莒无大夫也莒无大夫而曰公子意恢意恢贤也曹莒皆无大夫其所以无大夫者其义异也【曹小莒夷故异】
　　意恢以国杀为文而不去其族非其罪也公子铎首乱不见于经者韩愈谓春秋书王法不诛其人之身若此类者多矣
　　【附録左传】晋邢侯与雍子争鄐田【邢侯楚申公巫臣之子也雍子亦故楚人】久而无成士景伯如楚【士景伯晋理官】叔鱼摄理【摄代景伯】韩宣子命断旧狱罪在雍子雍子纳其女于叔鱼叔鱼蔽罪邢侯【蔽断也】邢侯怒杀叔鱼与雍子于朝宣子问其罪于叔向叔向曰三人同罪施生戮死可也【施行罪也】雍子自知其罪而赂以买直鲋也鬻狱邢侯专杀其罪一也己恶而掠羙为昏贪以败官为墨【墨不洁之称】杀人不忌为贼夏书曰昏墨贼杀【逸书三者皆死刑】皋陶之刑也请从之乃施邢侯而尸雍子与叔鱼于市仲尼曰叔向古之遗直也【言叔向之直有古人遗风】治国制刑不隠于亲【谓国之大问已所答当也至于他事则宜有隠】三数叔鱼之恶不为末减曰义也夫可谓直矣【于义未安直则有之】平丘之防数其贿也【谓言渎货无厌】以寛衞国晋不为归鲁季孙称其诈也【谓言鲋也能】以寛鲁国晋不为虐邢侯之狱言其贪也【谓言鲋也鬻狱】以正刑书晋不为颇三言而除三恶加三利【三恶暴虐颇也三利寛鲁衞正刑书】杀亲益荣犹义也夫
　　十有五年春王正月吴子夷末卒【公羊作夷昧】
</div>
    <div class="pagination">
<a href="日讲春秋解义_page58.html">上一页</a><span>...</span><a href="日讲春秋解义_page54.html">54</a><a href="日讲春秋解义_page55.html">55</a><a href="日讲春秋解义_page56.html">56</a><a href="日讲春秋解义_page57.html">57</a><a href="日讲春秋解义_page58.html">58</a><span class="current-page">59</span><a href="日讲春秋解义_page60.html">60</a><a href="日讲春秋解义_page61.html">61</a><a href="日讲春秋解义_page62.html">62</a><a href="日讲春秋解义_page63.html">63</a><a href="日讲春秋解义_page64.html">64</a><span>...</span><a href="日讲春秋解义_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
