<!DOCTYPE html>
<html>
<head>
    <meta charset="UTF-8">
    <title>春秋分记 - 第 79 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋分记 - 第 79 页/共 122 页</h1>
    <div class="content">　　庄十八年传孔颖逹曰楚官多以尹为名灭权为邑使缗为长则尹之义亦与长同
　　莠尹
　　昭三十年传莠尹然左司马沈尹戌城之
　　芋尹
　　昭七年传楚子为令尹也为王旌以田芋尹无宇断之孔颖逹曰芋是草名哀十五年陈有芋尹皆以草名官莫得而详
　　呉
　　大宰
　　哀七年传大宰嚭召季康子大宰吴执国政者吴僣称王故卿亦僣称大宰
　　行人
　　成七年巫臣寘子狐庸为行人于呉以伐楚定四年伍贠为吴行人以谋楚哀十二年初卫人杀吴行人且姚行人言使人也周礼有大行人小行人诸侯行人通掌此事【详见周鲁官制】














　　春秋分记卷四十四
　　钦定四库全书
　　春秋分记卷四十五　　　宋　程公説　撰周天王第一
　　呜呼周衰而东礼乐征伐不自天子而自诸侯春秋所书皆伤周之防而尊王以见志也左氏传经间纪其事今余分系列国推明尊王着周为冠盖学春秋者当先考一代之变而后及列国之事春秋时列国不一矣反复东周一代之变观之则其世可知也其事可证也触类以推犹指诸掌申叔时之言曰教之春秋而为之耸善而抑恶焉以戒劝其心教之世而为之昭明徳而废幽昬焉以休惧其动此分记所以因春秋而序其世也夫事未有不成于善而败于恶治未有不生于明而乱于昬故虽一人而始终不同况异世哉系其世而别之迹昭明废昬以探春秋耸善抑恶之意盖所以训也有天下国家者其鉴于兹
　　姬姓黄帝之裔后稷封于邰夏之衰后稷子不窋失官窜于西戎大王去邠居岐文王始兴武王克殷都镐京十二世至平王东迁雒邑更十有三世而敬王迁成周周有天下八百六十七年四百年在春秋前二百四十二年在春秋中二百二十五年在春秋后
　　平王　　　　　　　桓王
　　庄王　　　　　　　僖王
　　惠王　　　　　　　襄王
　　顷王　　　　　　　匡王
　　定王　　　　　　　简王
　　平王【諡灋治而无眚曰平】
　　【名宜臼幽王大子母曰申后王废申后及太子太子奔申申侯与犬戎弑幽王诸侯共立之即位四十九年鲁隠元年后三年崩在位五十一年】
　　隠公经元年春王正月
　　胡安国曰王正月之定于一何也天无二日土无二王家无二主尊无二上道无二致政无二门故议常经者黜百家尊孔氏诸不在六艺之科者勿使并进此道术之归于一也言致理者欲令政事皆出中书而变礼乐革制度则流放窜殛之刑随其后此国政之归于一也若乃辟私门废公道各以便宜行事是人自为政缪于春秋大一统之义矣
　　秋七月天王使宰咺来归惠公仲子之赗
　　经三年春三月庚戌天王崩夏四月辛夘尹氏卒秋武氏子来求赙
　　传三年春王三月壬戌平王崩赴以庚戌故书之刘敞曰王实以壬戌崩而赴以庚戌崩则天下皆谓真以庚戌崩也史自当书庚戌圣人虽欲迁正亦不可得岂故传其伪乎且于春秋何以见平王非庚戌崩乎
　　夏四月辛卯尹氏卒
　　公羊传曰尹氏卒天子之大夫也其称尹氏何贬曷为贬讥世卿世卿非礼也
　　郑武公庄公为平王卿士王贰于虢【王欲分政于虢】郑伯怨王王曰无之故周郑交质【音致】王子狐为质于郑郑公子忽为质于周王崩周人将畀虢公政四月郑祭足帅师取温之麦秋又取成周之禾周郑交恶君子曰信不由中质无益也明恕而行要之以礼虽无有质谁能间之苟有明信涧谿沼沚【本文作畤音沚】之毛苹蘩蕰藻之菜【蕰藻聚藻也】筐莒锜釡之噐潢污行潦之水可荐于鬼神可羞于王公而况君子结二国之信行之以礼又焉用质风有采蘩采苹雅有行苇泂酌昭忠信也
　　宋穆公疾召大司马孔父而属殇公焉曰先君舎与夷而立寡人寡人弗敢忘若以大夫之灵获保首领以没先君若问与夷其将何辞以对请子奉之以主社稷寡人虽死亦无悔焉对曰羣臣愿奉冯也公曰不可先君以寡人为贤使主社稷若弃徳不让是废先君之举也岂曰能贤光昭先君之令徳可不务乎吾子其无废先君之功八月庚辰宋穆公卒殇公即位君子曰宋宣公可谓知人矣立穆公其子享之命以义夫商颂曰殷受命咸宜百禄是荷其是之谓乎
　　冬齐郑盟于石门寻卢之盟也【卢盟在春秋前】庚戌郑伯之车偾于济
　　隐公传六年冬京师来告饥公为之请籴于宋卫齐郑礼也郑伯如周始朝桓王也王不礼焉周桓公言于王曰我周之东迁晋郑焉依善郑以劝来者犹惧不蔇【至也】况不礼焉郑不来矣【新注晋郑皆姬姓之亲周在河内郑在河南晋在河北至汉世所谓三河之地者】
　　经七年冬天王使凡伯来聘戎伐凡伯于楚丘以归传八年夏虢公忌父始作卿士于周
　　经九年春天王使南季来聘【无传】
　　传十一年秋王取邬刘蔿邘之田于郑而与郑人苏忿生之田温原絺樊隰郕攅茅向盟【音孟】州陉隤　君子是以知桓王之失郑也恕而行之徳之则也礼之经也己弗能有而以与人人之不至不亦宜乎
　　桓公经四年夏天王使宰渠伯纠来聘
　　传四年夏周宰渠伯纠来聘父在故名
　　刘敞曰武氏子来求赙言世武氏也仍叔之子来聘言幼弱也若纠擅摄父位自取冢宰其贬应甚不得以父在名之而已
　　经五年夏天王使仍叔之子来聘秋蔡人卫人陈人从王伐郑
　　传五年王夺郑伯政郑伯不朝秋王以诸侯伐郑郑伯御之王为中军虢公林父将右军蔡人卫人属焉周公黒肩将左军陈人属焉郑子元请为左拒以当蔡人卫人为右拒以当陈人曰陈乱民莫有鬭心若先犯之必奔王卒顾之必乱蔡卫不枝固将先奔既而萃于王卒可以集事从之曼伯为右拒祭仲足为左拒原繁髙渠弥以中军奉公为鱼丽之陈先偏后伍伍承弥缝【司马法车战二十五乘为偏以居前以伍次之承偏之失而弥缝阙漏】战于繻葛命二拒曰旝【旃也】动而鼔蔡卫陈皆奔王卒乱郑师合以攻之王卒大败祝聃射王中【丁仲切】肩王亦能军祝聃请从之公曰君子不欲多上人况敢陵天子乎苟自救也社稷无陨多矣夜郑伯使祭足劳王且问左右仍叔之子弱也【经书夏聘传释之于末秋】
　　传七年秋郑人齐人卫人伐盟向【二邑名隠十一年王以与郑】王迁盟向之民于郏
　　经八年春天王使家父来聘【无传】冬祭公来遂逆王后于纪
　　传八年冬祭公来遂逆王后于纪礼也
　　刘敞曰若其得礼文何以无天王使祭公乎先儒论天子亲迎多矣或以谓王者无敌不当亲迎或以谓在洽之阳造舟于渭即亲迎之事以理言之谓王者不亲迎非也谓造舟亲迎此文王事纣时制不可通于天子矣天子娶后当使同姓诸侯主其辞命而天子之卿逆之父母之国诸卿送之至于京师舎而止然后天子亲迎以入也凡诸侯来朝天子犹驾而逆焉况于王后所与共事天地宗庙继万世之重哉其亲迎不疑矣
　　经九年春纪季姜归于京师
　　传九年春纪季姜归于京师凡诸侯之女行唯王后书经十有五年春二月天王使家父来求车三月乙未天王崩【无传】
　　传十五年春天王使家父来求车非礼也诸侯不贡车服天子不私求财
　　庄王【諡灋胜敌克乱曰庄】
　　【名佗桓王子桓十五年嗣立明年改元至庄十二年崩在位十五年经传不书崩葬】
　　桓公传十八年秋周公欲杀庄王而立王子克【庄王弟子仪】辛伯告王遂与王杀周公黒肩王子克奔燕　初子仪有宠于桓王桓王属诸周公辛伯谏曰并后匹嫡两政耦国乱之本也周公弗从故及
　　庄公经元年夏单伯逆王姬秋筑王姬之馆于外冬王使荣叔来锡桓公命王姬归于齐【传见内鲁】
　　经三年夏五月葬桓王
　　传三年夏五月葬桓王缓也【桓十五年三月崩七年乃葬故曰缓】
　　冯正符曰自崩至葬凡七年甚矣天下之不尊王也
　　经六年春王正月王人子突救卫【传见卫】
　　经十一年冬王姬归于齐
　　僖王【諡灋小心畏忌曰僖】
　　【名胡齐庄王子庄十二年嗣立明年改元十七年崩在位五年经传不书崩葬】
　　庄公传十六年　初晋武公伐夷执夷诡诸【周大夫夷采地】蒍国请而免之既而弗报【诡诸不报施于蒍国】故子国作乱谓晋人曰与我伐夷而取其地遂以晋师伐夷杀夷诡诸周公忌父出奔虢惠王立而复之
　　惠王【諡灋爱民好与曰惠】
　　【名防僖王子庄十七年嗣立明年改元三年王子颓立四年王居防五年郑及虢杀王子頽纳王至僖八年崩在位二十六年】
　　庄公传十八年春虢公晋侯朝王王飨醴命之宥【先置醴酒以币物宥助】皆赐玉五瑴马三匹非礼也王命诸侯名位不同礼亦异数不以礼假人
　　虢公晋侯郑伯使原庄公逆王后于陈陈嬀归于京师实惠后【陈嬀后宠爱少子事在僖二十四年】
　　传十九年　初王姚嬖于庄王生子颓子颓有宠蔿国为之师及惠王即位【庄王孙】取蔿国之圃以为囿邉伯之宫近于王宫王取之王夺子禽祝跪与詹父田而收膳夫之秩【石速秩禄】故蔿国邉伯石速詹父子禽祝跪作乱因苏氏【苏氏周大夫桓王夺其十二邑以与郑自此不和】秋五大夫奉子颓以伐王【石速士故不在五大夫数】不克出奔温苏氏奉子頽以奔卫卫师燕师伐周冬立子颓
　　传二十年春郑伯和王室不克执燕仲父【南燕伯为伐周故】夏郑伯遂以王归王处于栎秋王及郑伯入于邬遂入成周取其寳噐而还　冬王子颓享五大夫乐及徧舞郑伯闻之见虢叔曰寡人闻之哀乐失时殃咎必至今王子頽歌舞不倦乐祸也夫司寇行戮君为之不举【去盛馔】而况敢乐祸乎奸王之位祸孰大焉临祸忘忧忧必及之盍纳王乎虢公曰寡人之愿也
　　传二十一年春胥命于弭夏同伐王城郑伯将王自圉门入虢叔自北门入杀王子頽及五大夫郑伯享王于阙西辟乐备【备六代之乐】王与之武公之略【界也】自虎牢以东【平王赐武公自虎牢以东后失其地】原伯曰郑伯效尤其亦将有咎【效子頽舞徧乐】五月郑厉公卒王廵虢守【音狩】虢公为王宫于玤王与之酒泉【周邑】郑伯之享王也王以后之鞶鉴予之虢公请噐王予之爵郑伯由是始恶于王冬王归自虢
　　传二十七年冬王使召伯廖赐齐侯命且请伐卫以其立子颓也【二十八年齐伐卫详见齐】
　　传二十八年春齐侯伐卫战败卫师数之以王命传二十九年冬樊皮叛王【周大夫樊采地】
　　传三十年春王命虢公讨樊皮夏四月丙辰虢公入樊执樊仲皮归于京师
　　僖公经五年夏公及齐侯宋公陈侯卫侯郑伯许男曹伯防王世子于首止秋八月诸侯盟于首止
　　传五年夏防于首止防王大子郑谋宁周也
　　刘敞曰此一地也曷为再言首止善是盟也王将以爱易世子桓公为是率诸侯防而盟之王室以安则是正乎不正不正则其嘉之何也诸侯以睦天王以尊后嗣以定一防而父子君臣之道皆得焉故孔子曰正而不谲此之谓也
　　传七年冬闰月惠王崩襄王【大子郑】恶大叔带之难惧不立不发丧而告难于齐
　　经八年春王正月公防王人齐侯宋公卫侯许男曹伯陈世子欵盟于洮冬十有二月丁未天王崩
　　传八年春盟于洮谋王室也襄王定位而后发丧冬王人来告丧难故也是以缓
　　刘敞曰左氏前年传曰惠王崩襄王恶大叔之难惧不立不发丧而告难于齐今年盟于洮谋王室也然则盟于洮之时诸侯已知王崩矣不应练而告诸侯也虽曰有难亦不应匿丧弥年左氏既误谓王以前年闰月崩见经王崩在今年十二月则谓襄王定位而后发丧皆不可信【若从传言襄王定位而后发丧则春盟洮归可以告丧矣安有王以去年冬崩春匿而防洮又至十二月始告丧乎按史记二十五年惠王崩惠之二十五年则僖之八年也故取刘敞说而以经为正】
　　襄王【諡灋因事有功曰襄】
　　【名郑惠王子僖八年嗣立明年改元十六年以叔带难出居于郑十七年入王城至文八年崩在位三十三年】
　　僖公经九年夏公防宰周公齐侯宋子卫侯郑伯许男曹伯于葵丘【传见齐】
　　传十一年夏扬拒泉臯伊雒之戎同伐京师入王城焚东门王子带召之也【王子带甘昭公也召戎欲因簒位】秦晋伐戎以救周秋晋侯平戎于王
　　传十二年夏王以戎难故讨王子带秋王子带奔齐冬齐侯使管夷吾平戎于王
　　蔺敏修曰王子带以戎伐周是率敌讐以攻君父也岂惟王恶之天下莫不恶之今王讨焉而奔齐齐安然受之夫为天下逋逃主萃渊薮使王讨罪人所在齐将不免矣区区使管夷吾仲孙湫聘周以求复之不尊王甚矣
　　经十有三年夏四月公防齐侯宋公陈侯卫侯郑伯许男曹伯于咸
　　传十三年春齐侯使仲孙湫聘于周且言王子带【言欲复之】事毕不与王言【不言王子带事】归复命曰未可王怒未怠其十年乎不十年王弗召也夏防于咸谋王室也秋为戎难故诸侯戍周齐仲孙湫致之
　　传十六年秋王以戎难告于齐齐徴诸侯而戍周传二十二年富辰言于王曰请召大叔【子带】诗曰协比其邻昏姻孔云【正月诗】吾兄弟之不协焉能怨诸侯之不睦王说王子带自齐复归于京师王召之也
</div>
    <div class="pagination">
<a href="春秋分记_page78.html">上一页</a><span>...</span><a href="春秋分记_page74.html">74</a><a href="春秋分记_page75.html">75</a><a href="春秋分记_page76.html">76</a><a href="春秋分记_page77.html">77</a><a href="春秋分记_page78.html">78</a><span class="current-page">79</span><a href="春秋分记_page80.html">80</a><a href="春秋分记_page81.html">81</a><a href="春秋分记_page82.html">82</a><a href="春秋分记_page83.html">83</a><a href="春秋分记_page84.html">84</a><span>...</span><a href="春秋分记_page80.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
