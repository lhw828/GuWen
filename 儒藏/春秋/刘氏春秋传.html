<!DOCTYPE html>
<html>
 <head>
  <meta charset="utf-8"/>
  <title>
   刘氏春秋传 - 第 1 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   刘氏春秋传 - 第 1 页/共 5 页
  </h1>
  <div class="content">
   钦定四库全书　　　　经部五
　　春秋传　　　　　　　春秋类
　　提要
　　【臣】等谨案春秋传十五卷宋刘敞撰敞所作春秋权衡及意林宋时即有刊本此则诸家藏弆皆写本相近时通志堂刻入经解始有板本故论者或疑其伪然核其议论体裁与敞所着他书一一脗合非后人所能赝作也其书皆节録三事迹断以已意其褒贬义例多取诸公羊谷梁如以庄公围郕师还为仁义以公孙宁仪行父为有存国之功以晋杀先縠为疾过以九月用郊为用人而赵鞅入晋阳以叛一条尚沿三以地正国之谬皆不免于胶固其经文杂用三不主一家每以经传连书不复区画颇病混淆又好减损三字句往往改窜失真如左传惜也越竟乃免句后人本疑非孔子之言敞改为讨贼则免而仍以孔子曰三字冠之殊为踳驳考黄伯思东观余论称考正书武成实始于敞则宋代改经之敞导其先宜其视改为固然矣然论其大致则得经意者为多葢北宋以来出新意解春秋者自孙复与敞始复沼啖赵之余波几于尽废三敞则不尽从亦不尽废故所训释为逺胜于复焉乾隆四十六年十月恭校上
　　总纂官臣【臣】纪昀【臣】陆锡熊【臣】孙士毅
　　总　校　官【臣】陆　费　墀





　　春秋传原序
　　石林叶氏谓庆厯间欧阳文忠公以文章擅天下世莫敢抗衡刘原父虽出其后以通经传学自许文忠亦以是推之作五代史新唐书凡例多问春秋于原父又曰原父为春秋知经而不废传亦不尽泥传据义攷例以折衷之经传更相明虽间有未然而渊源已正今学者治经不精而苏孙之学近而易明故皆信之而刘以难入或诋以为用意太过出于穿凿彼葢不知经无怪其然也石林所谓苏孙葢指子由莘老也晁公武谓刘氏传如桓无王季友卒胥命用郊之类皆古人所未言诸公之推伏原父者若此今观权衡之作折衷三家旁引曲证以析经义真有权之无失轻重衡之得其平者传十五卷集众説而断以已见文类公谷独意林一编元吴莱谓多遗缺疑未脱藳之书然究而论之皆经学名书也宋四明史有之刋权衡意林于清江其本犹有传者传则出于録本人或以为非真观其文义与二书合疑非赝鼎故并刋之以传示学者















　　钦定四库全书
　　春秋传卷一
　　宋　刘敞　撰
　　隐公
　　元年春王正月传曰元始也正正也君即位必以正始言之加王为大受命也何言乎大受命王者受命于天诸侯受命于君曷为先言春而后言王王者法天也公何以不言即位成公意也何成乎公之意公故让国也公欲让国奈何隐公之与桓公皆惠公子也隐公长桓公幼惠公爱之欲使为嗣而不可则以命隐公隐公即即位弗忍背也终将致国乎桓曰吾为子摄矣然则正乎不正不正则其言成之何将以恶桓也曰能以国让是非贤乎三月公及邾仪父盟于蔑仪父者何邾之君也何以名字也曷为称字附庸也附庸则何以称字诸侯称爵大夫称名贱者称人何如则谓之附庸公侯百里伯七十里子男五十里不及五十里附于诸侯曰附庸公九命侯伯七命子男五命附庸四命盟者何杀牲载书而约也防者何约信命事而不杀也盟曷为或言防或言及及直及也防又防也古者六嵗而防十二嵗而盟亟防非礼也亟盟亦非礼也夏五月郑伯克段于鄢克之者何戡之也戡之者何杀之也何以不言杀段有徒众非直杀一人者也段有徒众奈何郑武公夫人曰姜氏生庄公寤生及太叔段段多材而好勇夫人爱焉请于武公以为后不可武公死庄公立夫人请分国以封段段封于京缮甲治徒将以袭郑夫人将间之国人不义庄公伐诸京太叔出奔公退而杀诸鄢然则何以不言弟段不弟故不弟也讨贼者称人以杀之此杀有罪其称郑伯何杀世子母弟自君甚之也曷为甚之郑伯将封段祭仲谏曰无以为也都城过百雉国之害也故先王之制大都三国之一中都五国之一小都九国之一今京已侈侈必僣僣必乱若王制何庄公曰夫人欲之无所辟段使西鄙北鄙贰于已公子吕曰国不可贰贰则失民不如损之庄公曰吾姑候其毙焉古者不以私害公不以政假人不以小忍乱大谋庄公以私害公以政假人以小忍乱大谋昉乎段之乱郑者庄公为之也鄢郑地也其曰于鄢何于鄢逺矣犹曰取之其母之怀中而杀之云尔秋七月天王使宰喧来归惠公仲子之赗宰者何氏也喧者名名也何以名上士也有上士有中士有下士上士三命中士再命下士一命惠公仲子者何惠公之母也母何以不称夫人妾母也其言惠公仲子何母以子贵也母以子贵者何庶子君为其母立庙使公子祭之于子祭于孙止赗者何车马曰赗衣衾曰襚贝玉曰含货财曰赙天王使宰喧来归惠公仲子之赗何以书讥何讥尔妾母而天子赗之非正也九月及宋人盟于宿孰及之卑者之盟不志及之者公也公则曷为不言公耻与宋人盟也曷为耻与宋人盟大国之卿可以防小国之君小国之卿不可以防次国之君卑者孰谓谓下士也冬十有二月祭伯来祭伯者何寰内诸侯也祭邑也伯爵也天子上大夫也何以不称使朝也朝则何为不言朝不与朝也曷为不与内诸侯不外交外诸侯不内交有至尊在不贰之也公子益师卒传曰公子曰公子公子之子曰公孙公孙之子以王父字为氏公子之尊视大夫大夫三命然后氏死则卒之公子益师卒正也
　　二年春公防戎于潜戎者何戎之君也曷为不以其君称之非周同盟也曷为非周同盟正朔不加礼乐不及朝聘不与东方曰夷南方曰蛮西方曰戎北方曰狄虽大皆曰子有故也然后着其名爵外之也曷为外之王者内京师而外诸夏内诸夏而外四裔公防戎于潜非正也夏五月莒人入向入者何入其国也无骇帅师入极无骇者何吾大夫也何以不氏再命也诸侯大国三卿皆命于天子次国三卿二卿命于天子小国三卿一卿命于天子大国之卿三命次国再命小国一命礼也曷为或言帅师或不言帅师将尊师众称某帅师将尊师少称将将卑师众称师将卑师少称人极者何国也秋八月庚辰公及戎盟于唐九月纪裂繻来迎女裂繻者何纪大夫也何以不称使不与纪侯使也曷为不与纪侯使逆女亲之者也使大夫非礼也哀公问曰冕而亲迎不已重乎孔子对曰合二姓之好以继先圣之后以为宗庙社稷主何谓已重乎女曷为或称女或称妇或称夫人女在其国称女在涂称妇入国称夫人冬十月伯姬归于纪妇人谓嫁曰归归于诸侯则爵同尊同则志纪子帛莒子盟于密子帛者何裂繻之字也何以字褒之也曷为褒之为其与莒子盟也与莒子盟则曷为褒之莒人鲁人相与有仇莒子将伐鲁裂繻知其谋也道与莒子言而平之莒子为是盟故若裂繻可谓忠矣大夫不忧诸侯此其为忠奈何昬姻之道也大夫在境外有可以尊国家利社稷则专之诸侯不专社稷十有二月乙卯夫人子氏薨夫人子氏者何隐公之母也何以不书葬不以夫人葬也何为不以夫人葬公欲不终为君亦不以子氏为夫人也亦不以子氏为夫人则其曰夫人子氏薨何臣子辞也郑人伐卫
　　三年春王二月己巳日有食之何以书记异也何异尔日有食之君避寝瞽奏鼓啬夫驰庶人走以昭事神训民事君曷为或日或不日或言朔或不言朔史之记失也非史之记失则日有食之不得其正也正者何日有食之于朔正也不于朔失也失则春秋何以弗革弗可得革也春秋之作也孔子曰其事则齐桓晋其文则史其义则丘窃取之矣三月庚戌天王崩何以不书葬天子记崩不记葬其义举天下而葬一人不疑也诸侯记卒记葬有天子存不必得其时也曷为或言崩或言薨天子曰崩诸侯曰薨大夫曰卒士曰不禄夏四月辛卯尹氏卒尹氏者何天子之大夫也其称尹氏何贬曷为贬世卿也古者寰外诸侯嗣寰内诸侯禄外大夫不卒此何以卒尝主乎我也秋武氏子来求赙武氏子者何天子之大夫也其称武氏子何讥何讥尔父卒子未命也何以不称使非王命也曷为非王命当丧未君也嗣子定位于初丧则其曰未君何百官总已以听于冢宰三年武氏子来求赙何以书讥何讥尔丧事无求求赙非礼也葢通乎下归死者曰赗归生者曰赙归之者正也求之者非正也交讥之八月庚辰宋公和卒冬十有二月齐侯郑伯盟于石门何以书盟防之事告则书盟防之事曷为告则书常事不书非常则书盟防于春秋常也于王者非常也殷人作防而民始畔周人作誓而民始疑癸未葬宋穆公诸侯曷为或卒或不卒或葬或不葬卒自外録也葬自内録也不卒非外也不葬非内也葬者臣子之事也国灭不葬无臣子也君弑贼不讨不葬亦无臣子也
　　四年春王二月莒人伐杞取牟娄牟娄者何杞之邑也戊申卫州吁弑其君完州吁者何卫公子也何以不称公子公子虽贵非三命不氏公子之重视大夫夏公及宋公遇于清遇者何不期也宋公陈侯蔡人卫人伐郑秋翚帅师防宋公陈侯蔡人卫人伐郑曷为或防言伐或及言伐防者聚辞也及者继辞也九月卫人杀州吁于濮传曰石碏杀之石碏杀之则其称人何讨贼之辞也卫庄公娶于齐曰庄姜无子其媵曰戴妫生桓公完完无宠州吁者嬖人之子也勇而好兵庄公爱之石碏谏曰古之爱子者教以义方弗纳于邪骄奢淫泆所自邪也四者之来宠禄过也夫宠而不骄骄而能降降而不憾憾而能已者寡与故不以贱妨贵不以少陵长不以小加大不以淫破义庄公弗听庄公死桓公立州吁弑桓公乃自立也于是州吁如陈石碏使告于陈曰卫国褊小老夫耄矣无能为也州吁实弑寡君敢即图之陈人为之执州吁而请涖于卫卫人杀之于濮冬十有二月卫人立晋晋者何公子晋也立者何立者不冝立也其称人何众之所欲立也众之所欲立则其曰不冝立何众知晋之可以立不知立君之非众石碏知晋之得乎众可以为君不知立晋之非已是以谓之不冝立也
　　五年春公观鱼于棠何以书讥何讥尔观鱼非事也隐公将观鱼公子彄諌曰凡物不足以讲大事其材不足以备器用则君不举焉君者纳民于轨物者也讲事以度轨量谓之轨取材以章物采谓之物非此二者谓之乱政故春搜夏苗秋狝冬狩出而治兵入而振旅以考军实昭文章明贵贱辨等列顺少长习威仪而已矣鸟兽之肉不登于俎皮革齿牙骨角毛羽不登于器则公不射也若夫山林川泽之实器用之资皂之事官司之守君所不及焉隐公弗听棠者何齐上之邑也夏四月葬卫桓公秋卫师入郕九月考仲子之宫考宫者何成宫而祭也仲子者何惠公之母也何以不言惠公仲子内外辞也考仲子之宫正乎不正乎庶子君为其母庙使公子祭之于子祭于孙止隐孙也而祭仲子非正也父卒而后为祖后者为祖母三年仲子不得祭于子而祭于孙亡乎礼者之礼而可以义起者也五年而后庙葢天子命之初献六羽六羽何六佾也献之者何舞之于仲子之宫也其言初何自是始僣也孰僣僣诸公也天子八佾诸公六佾诸侯四佾鲁祭周公用八佾祭鲁公用六佾祭羣公用四佾初献六羽以其可言言之也其不可言讳也考仲子之宫将万焉有司疑公问羽数于众仲众仲对曰天子八佾诸侯六佾大夫四士二夫舞所以节八音行八风也故自八以下鲁人行之六佾之僣自众仲始也邾人郑人伐宋螟何以书记灾也冬十有二月辛巳公子彄卒宋人伐郑围长葛
　　六年春郑人来输平输平者何输平犹致成也曷为致成为伐郑故致成也狐壤之战隐公获焉然则何致致祊田也致祊田矣何以不曰曁郑平犹未得乎与郑平也曷为未得乎与郑平郑人以口请之矣而未入也其曰来使人也其曰输有挟也平不言来输来输未得乎平也然则何以不曰郑人来输祊言平则祊见言祊则平不见夏五月辛酉公防齐侯盟于艾秋七月此无事何以书春秋虽无事者时过则书首时过则何以书春秋编年四时具然后为年冬宋人取长葛此郑长葛也曷为不系之郑疾之也曷为疾之更年而取邑贸矣非也
　　七年春王三月叔姬归于纪不言逆之者何也亲逆之也亲逆之则曷为不言亲逆之常事不书有非常然后书滕侯卒诸侯卒曷为或名或不名或赴以名或不赴以名诸侯曷为或赴以名或不赴以名赴以名礼也不赴以名非礼也天王崩赴以爵诸侯薨赴以名防盟朝聘之事存焉以慎终继世是故诸侯不生名夏城中丘中丘者何内之邑也何以书以重书也齐侯使其弟年来聘其称弟何母弟也母弟称弟母兄称兄诸侯之尊弟兄不得以属通其弟云者凡以重书也何重乎齐侯之弟古者年四十而仕五十而爵天下无生而贵者齐侯爱其弟未可爵而爵之亟交于诸侯卒之其子弑齐君而乱齐国是以君子重焉尔秋公伐邾冬天王使凡伯来聘戎伐凡伯于楚丘以归国而曰伐此凡伯之身也其言伐何大天子之使也执以小而伐以大以一人当一国大天子之使也为天子使尊矣而屈卑乎戎狄可言伐不可言执是亦大天子之使也
　　八年春宋公卫侯遇于垂何以书接乎我也我未有接之也其曰接乎我何诸侯有过于我者虽无事为必以礼交之道也饩牵云乎刍米云乎垂者何吾近邑也三月郑伯使宛来归祊庚寅我入祊未有言我入者其曰我入祊何祊非我有也何言乎祊非我有王者制诸侯之地也有常郑不得与诸人鲁不得取诸人平者义也入祊者利也不正其以利为义夫茍以利为义者亦必以利废义君子耻之夏六月己亥蔡侯考父卒辛亥宿男卒秋七月庚午宋公齐侯卫侯盟于瓦屋八月葬蔡宣公九月辛卯公及莒人盟于浮来莒人微者也公曷为与乎莒之微者而盟公欲之也何用见公欲之也公与大夫盟没公以其不没公知其欲之也非公之轻南面而下与大夫盟也螟冬十有二月无骇卒
　　九年春天王使南季来聘南者何氏也季者何字也何为字下大夫也天子之下大夫四命聘者何问也诸侯时朝乎天子以致敬也天子时聘乎诸侯以致爱也聘礼受于庙北面再拜稽首朝何以不书而聘何以书朝者常也聘者不常也三月癸酉大雨震电何以书记异也何异尔不时也庚辰大雨雪何以书记异也何异尔俶甚也挟卒挟者何吾大夫也曷为或卒或不卒正大夫也则卒之非正大夫也则不卒之公子翚如齐逆女亦正大夫也何以不卒贬曷为贬与弑公也其与弑公奈何隐公将致国乎桓公子翚谄乎隐公谓隐公曰百姓安子诸侯说子曷终为君矣隐公曰不可吾旣许之反国焉吾立于此徒摄而已矣吾营莵裘之地而归老焉公子翚恐其言若闻乎桓者于是谓桓曰吾已为子尝君矣君不反国也盍求之乎自是相与谋而弑隐公夏城郎秋七月冬公防齐侯于防
　　十年春王二月公防齐侯郑伯于中丘夏翚帅师防齐人郑人伐宋六月壬戌公败宋师于菅曷为或言战或不言战皆陈曰战诈战曰败辛未取郜辛巳取防秋宋人卫人入郑宋人蔡人卫人伐戴郑伯伐取之戴者何附庸之国也何用知其附庸之国也以其不言灭之而言取之曷为不言灭之而言取之附庸者不成国也灭国曰灭取附庸曰取其言郑伯伐取之何甚之之辞也利人之暴乗人之危是以无亲于天子冬十月壬午齐人郑人入郕
　　十有一年春滕侯薛侯来朝其言朝何王者之制诸侯歳相问殷相聘世相朝其兼言之何讥何讥尔旅见也非天子不旅见诸侯诸侯相旅见非礼也朝者考礼正刑一徳以尊天子也不得有徳而朝之虽不旅见亦非礼也夏公防郑伯于时来秋七月壬午公及齐侯郑伯入许冬十有一月壬辰公薨何以不地弑也弑则何以不言弑不忍言也臣弑君凡在官者杀无赦子弑父凡在宫者杀无赦以为人道所未有也人道所未有是以不忍言也何以不书葬贼未讨也贼未讨则何以不书葬君弑臣讨贼犹亲弑子复雠也雠不复则不葬不葬则服不除寝苫枕戈所以明为臣子也葬者臣子之终事也其义未终故不敢以急葬也










　　春秋传卷一
　　钦定四库全书
　　春秋传卷二
　　宋　刘敞　撰
　　桓公
　　元年春王正月公即位继弑君不言即位此其言即何如其意也三月公防郑伯于垂郑伯以璧假许田其言假之何易之也易之则曷为谓之假为恭也曷为为恭有天子存则诸侯不得专地也许田者何鲁汤沐之邑也方伯时朝乎天子天子必赐之汤沐之邑于县内视元士鲁非方伯也其谓之方伯何自陜而东者周公主之自陜而西者召公主之许田之为鲁自周公始焉易之者我也使其辞若自郑出然是亦为之讳也此葢邑也其称田何田多邑少称田邑多田少称邑夏四月丁未公及郑伯盟于越秋大水何以书记灾也冬十月二年春王正月戊申宋督弑其君与夷及其大夫孔父及者何累也弑君多矣舍此无累者乎曰有仇牧荀息皆累也舍仇牧荀息无累者乎曰有有则此何以书贤也何贤乎孔父孔父可谓处命不渝矣孔父之处命不渝奈何宋宣公舍与夷而让穆公穆公将死召大司马孔父而属之曰先君舍其子以命寡人寡人不敢忘茍以大夫之灵得保首领以没于地先君若问与夷也其将何辞以对大夫其奉之以主社稷矣孔父复曰羣臣皆愿奉冯也穆公曰不可先君以寡人为贤使主社稷若弃徳不让是废先君之举矣岂曰能贤逐其太子冯出居于郑曰尔为吾子生毋相见死毋相哭穆公死殇公立殇公好战十年而十二战国人苦之督将弑殇公以纳冯孔父生而存则殇公不可得而弑也故于是先攻孔父之家殇公知孔父死已必死趋而救之皆死焉孔父之智则众孔父之忠则尽矣托六尺之孤寄百里之命知必死而不避孔父可谓处命不渝矣春秋贤者不名孔父者所贤也则其名之何父前子名君前臣名滕子来朝三月公防齐侯陈侯郑伯于稷以成宋乱成之者何成之者平之也平之则曷为不言平之保人之贼私人之赂制人之上下谓之成乱则可谓之平乱则不可夏四月取郜大鼎于宋此取之宋其谓之郜大鼎何郜所守之大鼎也武王克商封诸侯班宗彛以为子孙藏郜以不义失之宋以不义得之虽久非其有也故谓之郜大鼎戊申纳于太庙何以书议何讥尔遂乱受赂纳于太庙非礼也臧哀伯諌曰君人者将昭徳塞违以临照百官犹惧或失之故昭令徳以示子孙是以清庙茅屋大路越席大羮不致粢食不凿昭其俭也衮冕黻珽带裳幅舄衡紞纮綖昭其度也藻率鞞鞛鞶厉游缨昭其数也火龙黼黻昭其文也五色比象昭其物也锡鸾和铃昭其声也三辰旂旗昭其明也夫徳俭而有度登降有数文物以纪之声明以之以临照百官百官于是戒惧而不敢易纪律今灭徳立违又取其赂器以纳于太庙明示百官百官象之其可诛乎桓公弗听秋七月纪侯来朝蔡侯郑伯防于邓九月入杞公及戎盟于唐冬公至自唐曷为或致或不致致礼也不致非礼也致何以礼不致何以非礼君行必告于庙反必奠而后入上下同之
　　三年春正月公防齐侯于嬴何以不书王桓无王也桓何以无王桓不受命于王也诸侯丧毕以士服见天子未受命不敢服其服也已见天子赐之黻冕圭璧然后服归设奠于祖庙然后临诸臣桓内弑其君外成人之乱弱天子而不受命则固无王也不书王见不受命也不受命虽久不得为诸侯君子贱之二年有王未毕丧也夏齐侯卫侯胥命于蒲胥命者何相命也何言乎相命古者有方伯有州牧有卒正有连率命于天子正也诸侯自相命非正也齐太公之后东州之侯也卫康叔之后北州之侯也以事相命也六月公防杞侯于郕秋七月壬辰朔日有食之旣旣者何尽也公子翚如齐逆女九月齐侯送姜氏于讙何以书讥何讥尔送女者父不下堂母不出祭门兄弟庶母不出阙门父命之曰戒之敬之夙夜母违命母施衿结帨曰勉之敬之夙夜毋违宫事庶母施鞶申之曰敬恭听宗尔父母之言夙夜毋愆视诸衿鞶送女越竟非礼也此入国矣何以不称夫人未见庙犹未入国也公防齐侯于讙夫人姜氏至自齐翚何以不致公亲受之于齐侯也冬齐侯使其弟年来聘有年有年何以书以喜书也何喜乎有年六谷皆登为有年
　　四年春正月公狩于郎狩者何田狩也春曰搜夏曰苗秋曰狝冬曰狩常事不书此何以书非其时书非其地书四时曷为必田狩春教振旅辨鼓铎火弊以献社夏教茇舍辨号名车弊以献礿秋教治兵辨旗物罗弊以献祊冬教大阅总军实徒弊以献烝夏天王使宰渠伯纠来聘宰者何官也天子之宰也天子之宰通乎天下渠伯者何爵也纠者何名也天子大夫不名其曰宰渠伯纠何讥何讥尔桓内弑君外成人之乱又不受命王弗能讨也而聘之是崇乱也参讥之
　　五年春正月甲戌此无事何以无无闻焉尔或曰陈侯之弟佗杀陈世子免云称阙也己丑陈侯鲍卒夏齐侯郑伯如纪外相如不书此何以书疾之也曷为疾之齐侯郑伯将袭纪以朝往焉纪人知之然后以朝反如者朝辞也尊不朝乎卑大不朝乎小强不朝乎弱不正其为诈以图人之国使若诚朝然疾之也天王使仍叔之子来聘仍叔之子者何犹曰仍叔之子云尔爵人以其徳也禄人以其能也天下之公也王者不以爱害公葬陈桓公城祝丘秋蔡人卫人陈人从王伐郑其言从王伐郑何从王正也大雩雩者何旱祭也其言大何大雩非诸侯之雩也曷为非诸侯之雩天子雩主上帝诸侯雩主星辰山川鲁王礼也祀上帝鲁何以王礼昔者武王崩成王幼周公相成王摄天子七年制礼作乐颁度量而天下大服成王嘉之以周公为有勲劳故赐之大祭祀天子礼乐以广鲁于天下然则礼与曰非礼也天子祭天诸侯祭土诸侯祭天者唯王者后焉曷为或言雩或言旱或旱而雩或旱而不雩旱而雩礼也旱而不雩非礼也雩而雨则言雩雩而不雨则不言雩螽何以书记灾也冬州公如曹州公者何寰内诸侯也外相如不书此何以书过我也过我则何以书接焉尔
　　六年春正月寔来寔来者孰谓谓州公也曷为不曰州公来简之也曷为简之受命而如曹废命而涂鲁来者来朝也不言朝不与朝也大夫以君命出言不宿丧不奔死不反公事无私敬交讥之夏四月公防纪侯于成秋八月壬午大阅何以书讥何讥尔不时也大阅之礼虞人莱野百歩一表以旗致民选车徒命旗物辨鼓铎防器械三鼓而行三鼓而趋三鼓而走不用命者杀无赦置旌以为左右和车徒叙和表貉获禽不越遂不面伤大兽公之小兽私之冬事也秋兴之非正也厉农甚矣蔡人杀陈佗称人以杀何讨贼之辞也此蔡人也其以讨贼言之何与之也曷为与之上无天子下无方伯天下诸侯有为无道孽乱宗贱害贵者义能讨之则讨之可也九月丁卯子同生子同生者何谓谓庄公也何以书贵也何贵尔世子也古者世子生告于君接以太牢宰掌具三日卜士负之吉者宿齐朝服寝门外诗负之射人以桑弧蓬矢六射天地四方保受乃负之宰醴负子赐以束帛卜士之妻大夫之妾使食之三月而名之遂以名告于宗庙社稷山川大夫士之子不敢与世子同名世子生之礼也此世子也其不曰世子何天下无生而贵者誓于天子然后为世子冬纪侯来朝
　　七年春二月己亥焚咸丘焚咸丘者何以火田也以火田则其曰焚咸丘何火田而咸丘焚也何以书讥何讥尔焚咸丘疾矣夏谷伯绥来朝邓侯吾离来朝此同时其特言之何同时而特言之者特见之者也何以名贬曷为贬用夷礼也
　　八年春正月己卯烝烝者何冬祭也春曰祠夏曰礿秋曰尝冬曰烝常事不书此何以书讥何讥尔讥亟也亟则黩黩则不敬踈则怠怠则忘君子之祭也敬而不黩思而不怠此未有言烝者其谓之亟何以夏五月为亟也天王使家父来聘夏五月丁丑烝秋伐邾冬十月雨雪何以书记异也何异尔不时也祭公来遂逆王后于纪祭公者何天子之三公也何以不言使不予天子之使祭公也曷为不予天子之使祭公三公者父师之任也坐而论道使三公以逆女非正也祭公逆王后于纪则曷为来由乎我使我主其礼也曷为使我主其礼昬姻之事必有嘉让之辞焉太上无敌不可以质惟诸侯同姓者主之遂者何生事也大夫无遂事遂而非礼非也此其为非礼奈何使我主之纪有成矣自是往逆也九年春纪季姜归于京师其言季姜何未可以称王后也称王后矣曷为未可以称王后自往者言之王者无舛王命之斯后矣自来者言之王虽有命未见宗庙则不敢处也不敢处恭也京师者何天子之居也京者何大也师者何众也天子之居必以众大之辞言之夏四月秋七月冬曹伯使其世子射姑来朝诸侯相见曰朝此世子也其言朝何参讥之曷为参讥之世子子也伉诸侯之礼而来朝曹伯失正矣朝之礼以待人父待人之子内失正矣曹伯失正内失正世子可以已矣则是故命也尸子曰夫已乎多道
　　十年春王正月桓无王其曰王何也存公也何谓存公三朝之节也古者有侯服有甸服有男服有采服有卫服侯服一歳一见甸服二歳一见男服三歳一见采服四歳一见卫服五歳一见鲁采服也古者一不朝则贬其爵再不朝则削其地三不朝则六师移之桓非受命之君也三不朝矣其曰王存公也庚申曹伯终生卒夏五月葬曹桓公秋公防卫侯于桃丘弗遇弗遇者何公不及遇也公不及遇者何公后防也曷为或言不或言弗不者正辞也弗者迁辞也君子之于言无所茍而已矣冬十有二月丙午齐侯卫侯郑伯来战于郎其言来战何来战者外为志乎战也何以不言师败绩战而不言师败绩者败在内也败在内则何以不言耻也十有一年春正月齐人卫人郑人盟于恶曹此大国也皆微者乎非微者也微者之盟不志非微者则其称人何大夫之交盟于中国自此始故贬之也盟防者君之礼也非臣之礼也大夫之交盟于中国众矣何为独贬乎此尽贬之则不可胜贬故于其始一贬焉其余从同同夏五月癸未郑伯寤生卒秋七月葬郑庄公九月宋人执郑祭仲曷为或称人以执或称侯以执称侯以执者伯讨也称人以执者非伯讨也宋人执郑祭仲其为非伯讨奈何郑庄公娶于邓生太子曰忽又娶于宋生庶子曰突祭仲者郑之相也庄公死太子即位宋公诱祭仲而执之曰为我出忽而立突不然则死祭仲许之出忽而立突突归于郑此郑突也曷为不系之郑贬曷为贬郑非突之所可号归非突之所可名归非突之所可名则其曰突归于郑何病祭仲也祭仲之为人臣也处则不能守出则不能权贪生而好势废正以立乱曰突归于郑者见突之挈乎祭仲者也归者顺辞也有易辞焉非所顺而书归易也入者逆辞也有难辞焉非所逆而书入难也突之易见祭仲之挈也交恶之郑忽出奔卫此郑子也何以名贬曷为贬忽不子也忽不子者何逺君子近小人不能与贤者图事权臣擅命放乎五世乱郑者忽失为子之道也柔防宋公陈侯蔡叔盟于折柔者何内大夫也公防宋公于夫钟冬十有二月公防宋公于阚
　　十有二年春正月夏六月壬寅公防杞侯莒子盟于曲池秋七月丁亥公防宋公燕人盟于谷丘传曰燕南燕也八月壬辰陈侯跃卒公防宋公于虚冬十有一月公防宋公于丙戌公防郑伯盟于武父丙戌卫侯晋卒曷为再曰春秋故史也有所不革子曰其事则齐桓晋文其文则史其义则丘窃取之矣十有二月及郑师伐宋丁未战于宋孰及之公也战者曷为或言公或不言公战而胜则言公言败战而不胜则不言公不言败战而敌则言公而不言败此战也其言伐何辟嫌也恶乎嫌嫌与郑人战也
　　十有三年春二月公防纪侯郑伯己巳及齐侯宋公卫侯燕人战何以不地地国也燕人者燕师也其称人何贬曷为贬燕非防盟之侯也卖信而怙怨是乱而已矣葢自是国非其国也齐师宋师卫师燕师败绩三月葬卫宣公葬自内録也君子怨不弃义怒不废礼恶不忘亲夏大水秋七月冬十月
　　十有四年春正月公防郑伯于曹无冰何以书记异也夏五郑伯使其弟语来盟夏五何以不益疑也春秋信以传信疑以传疑秋八月壬申御廪灾御廪者何粢盛委积之所藏也天子亲耕千畆诸侯亲耕百畆以共粢盛王后亲蚕北郊夫人亲蚕西郊以共祭服国非无良农工女也以为以人之所尽事其祖祢不若以已所自亲者也灾者火也其谓之灾何也犹曰天戒之鬼神害之云尔乙亥尝何以书讥何讥尔不时也时为大顺次之体次之冝次之称次之冬十有二月丁巳齐侯禄父卒宋人以齐人蔡人卫人陈人伐郑以者何行其意也贵则行乎贱大则行乎小众则行乎寡此皆微者也其言以何宋公也宋公则其称人何贬曷为贬君之伐国者不斩祀不杀厉不堙井正之而已矣宋公伐郑残其郊牧焚其城郭隳其大宫取其椽以归为卢门之椽是暴而已矣大宫者何厉王之宫也厉王之宫郑恶乎得有之郑祖厉王而非礼之正也
　　十有五年春二月天王使家父来求车何以书讥何讥尔王者无求求车非礼也三月乙未天王崩夏四月己巳葬齐僖公五月郑伯突出奔蔡突何以名奔而名者见有君也忽未父则其曰有君何忽虽未入国固其国也郑世子忽复归于郑君存称世子君薨称子某君旣没其称世子何君没而称世子者正疑乎不正君子与之继世焉世子犹世世子也曷为或言复归或不言复归复归有二道有诸侯之归有大夫之归诸侯归可言复大夫归不可言复诸侯何以可言复大夫何以不可言复诸侯世国故可以复大夫不世官故不可以复诸侯之言复者位未絶复可也大夫之言复者位絶矣复不可也诸侯位虽未絶归而不言复已絶者也大夫位虽已絶入而不言复未絶者也忽之为可复奈何正也许叔入于许许叔者何许公子也何以字贤也何贤尔冝为君也冝为君则其称入何难也何难焉尔郑几灭之廹其乱而后能入也公防齐侯于艾邾人牟人葛人来朝此皆君也其称人何贬曷为贬诸侯旅见天子之礼也葢以为死天子而叛京师乃可以至焉秋九月郑伯突入于栎冬十有一月公防宋公卫侯陈侯于衮伐郑
　　十有六年春正月公防宋公蔡侯卫侯于曹夏四月公防宋公卫侯陈侯蔡侯伐郑传曰伐郑以纳突也伐郑以纳突则何以不曰纳郑伯于郑不与纳也曷为不与纳诸侯失国诸侯纳之正也有其实者居其名无其实者不得居其名有其名者享其功无其名者不得享其功纳突非正也秋七月公至自伐郑冬城向十有一月卫侯朔出奔齐朔何以名奔而名者见有君也孰君公子黔牟也公子黔牟曷为者也卫宣公之太子曰伋娶于齐而美宣公取之生夀及朔焉朔恶伋之为太子也构伋于公公使伋之齐而使盗待诸莘且杀之夀知而告之使行曰不可弃父之命恶用子矣有无父之国则可也夀于是载其旌以先盗杀夀旣而伋至曰我之求也此何罪请杀我乎又杀之宣公死朔即位国人怨朔之杀二公子故于是逐朔而立黔牟
　　十有七年春正月丙辰公防齐侯纪侯盟于黄二月丙午公防邾仪父盟于趡夏五月丙午及齐师战于奚六月丁丑蔡侯封人卒秋八月蔡季自陈归于蔡蔡季者何蔡侯之弟也何以称字贤也何贤尔其去也以道其反也以礼公子不去国何贤乎季之去权也权者反于经而后有善焉行权有道自贬损以行权不害人以行权若季者道足以与权而不乱力足以得国而不居逺而不携迩而不偪者也其言自陈何陈有力焉尔癸巳葬蔡桓侯葬者称公此其称爵何称爵礼也称公非礼也称爵何以礼称公何以非礼称爵者诔之于天子者也称公者非诔之于天子者也贱不诔贵幼不诔长天子崩诔于郊诸侯薨诔于王大夫卒诔于君生无爵者死无諡生有爵者死有諡孔子曰诸侯相诔非礼也及宋人卫人伐邾冬十月朔日有食之
　　十有八年春王正月公防齐侯于泺公夫人姜氏遂如齐何以不言及夫人伉也犹曰匹夫匹妇之相与云尔自祸之道也桓公旣防齐侯于泺遂与夫人如齐申緰谏曰不可臣闻女有家男有室无相渎也谓之有礼易此必败君其舍夫人乎桓公弗听夫人果通于齐侯桓公知之谪而防之齐侯怒为是飨公旣飨而出使公子彭生乘公搚而杀之竖曼曰彭生其免乎贤者死忠以振疑百姓寓焉智者究理而长虑身得免焉彭生贰于君无尽言而慢行以戏君使君失亲戚之礼命又力成其祸以构二国之怨祸理属焉夏四月丙子公薨于齐丁酉公之丧至自齐秋七月冬十有二月己丑葬我君桓公赋未讨何以书葬讨之矣未有言讨之者其曰讨之何桓公薨于车鲁人知彭生之为而莫知夫人之为也告于齐曰寡君畏君之威不敢宁居来修旧好礼成而不反无所归咎恶于诸侯请得彭生除之齐人杀彭生葬桓公桓公旣葬三月鲁人徐知夫人之为也夫人惧自是走之齐







　　春秋传卷二
　　钦定四库全书
　　春秋传卷三
　　宋　刘敞　撰
　　庄公
　　元年春王正月公何以不言即位春秋君弑子不言即位君弑则子何以不言即位授受之道也先君不以其道终则子不忍即位焉先君不以其道终而子即位是无恩于先君也三月夫人孙于齐孙者何奔也内讳奔谓之孙夫人何以不称姜氏絶之也絶之奈何夫人与于弑者不可以入宗庙人之于天也以道受命于人也以言受命不若于道者天絶之也不若于言者人絶之也臣子大受命夏单伯逆王姬单伯者何孤也孤者曷谓谓附庸之君也附庸之君则曷为谓之孤附庸之君执人国者谓之孤曷为字之贵也何以不称使不与使也曷为不与使躬君弑于齐而使之主昬姻非礼也君子以其可辞而弗受也其弗辞而受以是为非礼也秋筑王姬之馆于外何以书讥何讥尔筑王姬之馆于外非礼也筑王姬之馆于外则何以非礼天子嫁女乎诸侯必使诸侯同姓者主之诸侯嫁女乎大夫必使大夫同姓者主之主嫁女者必自其庙仇雠之人非所以接昬姻也衰麻之服非所以接弁冕也如辞而已矣筑王姬之馆于外非礼也冬十月乙亥陈侯林卒王使荣叔来锡桓公命锡命者何命为诸侯也诸侯非受命则不成为君桓内弑其兄外不朝王终身不受非诸侯也故桓与王生不能讨死追命之非王义也故王无天桓无正王无天君子见法焉王姬归于齐不言逆之何亲逆之也亲逆之则何为不言亲逆之常事不书有非常然后书齐师迁纪郱鄑郚郱鄑郚者何纪之邑也
　　二年春王二月葬陈庄公夏公子庆父帅师伐于余丘于余丘者何国也秋七月齐王姬卒外夫人不卒此何以卒丧之也曷为丧之我主之故丧之齐告王姬之丧庄公为之大功姊妹之服也冬十有二月夫人姜氏防齐侯于禚何以书讥何讥尔妇人无外事送迎不出门见兄弟不过国妇人不事行未嫁从父旣嫁从夫夫死从子夫人姜氏防齐侯于禚非礼也以公为不能防闲其母失子之道焉参讥之乙酉宋公冯卒
　　三年春王正月溺防齐师伐卫夏四月葬宋庄公五月葬桓王崩久矣曷为于此而葬慢也慢者何天子七月而葬同轨至诸侯五月而葬同盟至大夫三月而葬同位至士逾月而葬外姻至王崩曷为或言葬或不言葬葬自内録者也公亲防之则不言葬不言葬者常也公不亲防则言葬言葬者非常也葬天王大礼也曷为以常言之葢以为子事亲臣事君之道焉秋纪季以酅入于齐纪季者何纪侯之弟也何以不曰纪侯之弟言以酅为附庸于齐也纪季曷为以酅为附庸于齐齐将灭纪纪侯以道事之则不得免焉因不忍鬭其民也逡巡有去志纪季用是以酅入于齐复五庙焉然则予之乎予之也何用见其予之也其字而不名入而不畔是予之也予之则其言入何难也何难焉尔析地以去国降志以事雠是非季之心也以宗国为寄矣冬公次于滑次者何止也曷为或以事书或不以事书以事书者止之以事者也不以事书者止之不以事者也君举于政师举于义止不以事者乱之道也
　　四年春王二月夫人姜氏享齐侯于祝丘享者何两君之礼也两君相见享于庙中夫人与在焉礼也非两君相见去其国而享诸侯非礼也为之名而已矣三月纪伯姬卒夏齐侯陈侯郑伯遇于垂纪侯大去其国大去其国者何出奔不复出奔不复则其曰大去其国何不使纪侯有奔之名也曷为不使纪侯有奔之名纪侯者仁人也不以其所用养人者害人以为虽太王之道不过焉然则纪灭乎纪灭矣灭则其不言灭何以其未至乎灭而去也已灭而失是逃也非大正之道也六月己丑齐侯葬纪伯姬灭国不葬纪已灭矣其言葬纪伯姬何以齐侯之葬之着焉也齐侯灭纪则曷为葬其夫人为说也葬臣子之事也斥言齐侯而葬伯姬甚贱之也然则其为说奈何曰逐人之君而取其国为非所为以求媚说者也秋七月冬公及齐人狩于禚齐人者何齐之微者也此齐之微者其言公及之何讥何讥尔非公之去南面而下与微者狩也
　　五年春王正月夏夫人姜氏如齐师秋郳犂来来朝郳者何小邾也小邾则曷为谓之郳未成国谓之郳旣成国谓之小邾犂来者何其名也何以名贬曷为贬用夷礼也冬公防齐人宋人陈人蔡人伐卫传曰伐卫以纳朔也伐卫以纳朔则曷为不言纳卫侯朔不与纳也曷为不与纳诸侯失国诸侯纳之正也有其实者居其名无其实者不得居其名有其名者享其功无其名者不得享其功纳朔非正也纳朔何以非正天子命黔牟矣六年春王正月王人子突救卫王人者何微者也子突者何字也曷为字贵之也曷为贵之以其任之重贵之也任之重则曷为贵之诸侯乱命纳卫侯朔君子曰子突见正焉夏六月卫侯朔入于卫何以名絶曷为絶杀世子伋篡公子黔牟入者何逆辞也此复也何以不曰复复而言复者其可复者也复而不言复者道能复之不可复者也秋公至自伐卫螟冬齐人来归卫寳卫寳者何卫之寳也古者分同姓以寳玉展亲分异姓以逺方之职贡使无忘服此卫之寳则齐人曷为来归之齐以不义取之卫以不义失之公之纳朔也力故齐人归于我也
　　七年春夫人姜氏防齐侯于防夏四月辛卯夜恒星不见夜中星陨如雨恒星者何列星也如雨者何如雨者非雨也非雨则曷为谓之如雨言众多不可为数也自上下者谓之陨自下上者谓之雨何以书记异也秋大水无麦苗曷为先言麦而后言苗麦苗同时麦成而先败也何以书记灾也冬夫人姜氏防齐侯于谷
　　八年春王正月师次于郎以俟陈人蔡人俟者何待也何待焉陈蔡将遇我而徼之也何以书讥何讥尔大国有攻伐之师小国有城守之兵不逆诈不亿不信过而徼之非义也甲午治兵治兵者何习战也出曰治兵入曰振旅常事不书此何以书讥何讥尔春而治兵不时也治兵以俟陈蔡也何以不言地国中则不言地何以不言公国中则不言公夏师及齐师围郕郕者何国也郕降于齐师降者何降之者何降者未失其国家者也降之者失其国家者也未失其国家者复见失其国家者不复见犹迁也秋师还未有言师还者此其曰师还何还者善辞也还者事已毕也何善焉师及齐师围郕郕降于齐师公子庆父怒请伐齐师庄公曰不可我实不徳齐师何罪罪我之由夏书曰皋陶迈种徳徳乃降黎民怀之修徳而已矣令之还师故君子以其克已为仁不伐为义冬十有一月癸未齐无知弑其君诸儿九年春齐人杀无知传曰雍廪杀之雍廪杀之则其称人以杀之何讨贼之辞也齐僖公之弟年生公孙无知僖公爱之为其衣服礼秩皆如适及襄公绌无知无知怒襄公使连称管至父戍葵丘瓜时而往曰及瓜而代期戍公问不至请代弗许二人者大怒因无知以作乱襄公好田自贝丘而归贼从之入于公宫而弑之无知自立国人莫顺雍廪杀无知公及齐大夫盟于蔇其言及齐大夫何盟纳子纠也盟纳子纠则何以不名其大夫公之纳子纠其所纳也若曰为齐大夫则可以纳也夏公伐齐纳纠此子纠也何以不曰子讳也曷为讳襄公之子也父母之仇弗与共天下昆弟之仇弗与共国君之仇视父母师弟之仇视昆弟然则其言纳何纳子纠宜也公纳之不宜也或问于孔子曰以徳报怨何如孔子曰何以报徳以直报怨以徳报徳齐小白入于齐其言入何逆辞也纠贵而小白贱也秋七月丁酉葬齐襄公八月庚申及齐师战于干时我师败绩内不言败此其言败何公佚获也战而大败公丧戎路传乗而归秦子梁子以公旗辟于下道葢仅然后免尔师败耻也佚获辱也耻可言辱不可言也九月齐人取子纠杀之其谓之子纠何贵也何贵焉宜为君者也齐人以兵加鲁曰子纠亲也请君讨之管仲召忽雠也请以戮于齐鲁人杀子纠此鲁人杀也则其曰齐人取之何甚齐侯也内私人之国而夺焉外败人之师而胁焉是取其子纠戮之而已矣冬浚洙洙者何水也浚之者何深之也曷为深之畏齐也
　　十年春王正月公败齐师于长勺二月公侵宋曷为或言侵或言伐无钟鼓曰侵有钟鼓曰伐侵浅事也伐精事也三月宋人迁宿迁者何迁之者何迁者其欲也迁之者非其欲也迁者其国家复见者也迁之者其国家不复见者也宿者何国也夏六月齐师宋师次于郎公败宋师于乗丘此次也其言败何讥之也何谓讥之齐师宋师次于郎未知其伐我与伐人与公子偃曰宋师不整击之胜无幸焉庄公从之自雩门出防马以虎皮而犯之大败宋师次者不以义胜者不以道交讥之九月荆败蔡师于莘以蔡侯献舞归荆者何楚也楚则曷为谓之荆荆者其自名者也楚者中国名之者也其不曰荆子何也外之也其外之者何中国有君有大夫盛徳也荆楚无君无大夫则外之而已矣吴楚齐越以国称君以人称大夫略之也曷为略之有王者则后至无王者则先叛其礼与其号不可以通乎天下蔡侯献舞何以名絶曷为絶去位而虏也死社稷正也逃之罪也犹有耻焉虏贱甚矣冬十月齐师灭谭谭子奔莒何以不言出国已灭矣无所出也
　　十有一年春王正月夏五月戊寅公败宋师于鄑秋宋大水此宋大水也何以书吊焉尔主人告灾不告异诸侯吊灾不吊异告异则书之吊灾则书之宋大水公使吊焉曰天作淫雨害于粢盛若之何不吊主人对曰孤实不敬天降之灾又以为君忧拜命之辱臧文仲说是言也曰禹汤罪已其兴也勃焉桀纣罪人其亡也忽焉列国有凶而称孤者礼也言惧而名礼宋其庶乎冬王姬归于齐何以书我主之也我主之则曷为不言我主之常事不书必非常然后书
　　十有二年春王三月纪叔姬归于酅此纪叔姬也其言归于酅何顺纪季也何顺乎纪季言季之以酅入于齐后纪而已矣夏四月秋八月甲午宋万弑其君防及其大夫仇牧及者何累也弑君多矣舍此无累者乎曰有孔父荀息皆累也舍孔父荀息无累者乎曰有有则此何以书贤也何贤乎仇牧仇牧可谓不畏彊御矣仇牧之不畏彊御奈何万尝与庄公战获乎庄公庄公归散舍诸宫中数月然后归之归及为大夫于宋与闵公博妇人皆在侧万曰甚矣鲁侯之淑鲁侯之美也天下诸侯冝为君者唯鲁侯尔闵公矜此妇人妒其言顾曰此虏也尔虏焉故鲁侯之美恶乎至万怒搏闵公絶其脰仇牧闻君弑趋而至遇之于门手剑而叱之万臂摋仇牧碎其首仇牧之智则未仇牧之忠则尽矣疾其疾而忘其力忧其忧而忘其生仇牧可谓不畏彊御矣冬十月宋万出奔陈
　　十有三年春齐人宋人陈人蔡人邾人防于北杏此大国也皆微者乎非微者也微者之防不志然则其称人何大夫之交政于中国自此始故贬之也盟防者君之礼也非臣之礼也大夫之交政于中国众矣曷为独贬乎此尽贬之则不可胜贬故于其始一贬焉其余从同同夏六月齐人灭遂秋七月冬公防齐侯盟于柯十有四年春齐人陈人曹人伐宋夏单伯防伐宋其言防伐宋何往防之也秋七月荆入蔡冬单伯防齐侯宋公卫侯郑伯于鄄
　　十有五年春齐侯宋公陈侯卫侯郑伯防于鄄夏夫人姜氏如齐秋宋人齐人邾人伐郳宋其序齐上何主兵者也诸侯无专征有伯者在焉伯者之先诸侯专征也非伯者而先诸侯主兵也讥也此齐桓之师何以不得为伯者桓犹未成乎伯也郑人侵宋冬十月
　　十有六年春王正月夏宋人齐人卫人伐郑秋荆伐郑冬十有二月防齐侯宋公陈侯卫侯郑伯许男曹伯滑伯滕子同盟于幽同盟者何殷同之盟也古者诸侯之于天子春见曰朝夏见曰宗秋见曰觐冬见曰遇时见曰防殷见曰同同盟之礼为宫方三百步四门坛十有二寻深四尺加方明于其上方明者木也方四尺设六色东方青南方赤西方白北方黒上下黄设六玉上圭下璧南方璋西方琥北方璜东方圭上介皆奉其君之旂置于宫尚左公侯伯子男皆就其旂而立四傅摈天子乗龙载大旂象日月升龙降龙出拜日于东门之外反祀方明诸侯旣皆听命因相与盟于下方伯临之以显昭明同盟之礼也古者六歳而防十二歳而盟桓非受命之伯也假同盟之礼率诸侯以尊天子葢自是始伯也然则孰防之公也公则曷为不言公疑之也曷为疑之齐鲁之仇也不可以共天下从之则忘亲弗从则忘君君子为其不得已焉虽勿忘其君亦勿忘其亲是以设之辞也孝子忠臣之义见焉尔邾子克卒此邾仪父也其谓之邾子克何未成国曰邾仪父旣成国曰邾子克未成国之君卒不书葬不记也
  </div>
  <div class="pagination">
   <span class="current-page">
    1
   </span>
   <a href="刘氏春秋传_page2.html">
    2
   </a>
   <a href="刘氏春秋传_page3.html">
    3
   </a>
   <a href="刘氏春秋传_page4.html">
    4
   </a>
   <a href="刘氏春秋传_page5.html">
    5
   </a>
   <a href="刘氏春秋传_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
