<!DOCTYPE html>
<html>
<head>
    <meta charset="UTF-8">
    <title>吕氏春秋集解 - 第 16 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吕氏春秋集解 - 第 16 页/共 61 页</h1>
    <div class="content">　　庄公
　　二十有四年春王三月刻桓宫桷
　　左氏传二十三年秋丹桓宫之楹二十四年春刻其桷皆非礼也御孙谏曰臣闻之俭徳之共也侈恶之大也先君有共徳而君纳诸大恶无乃不可乎
　　谷梁传礼天子之桷斲之砻之加密石焉诸侯之桷斲之砻之大夫斲之士斲本刻桷非正也夫人所以崇宗庙也取非礼与非正而加之于宗庙以饰夫人非正也刻桓宫桷丹桓宫楹斥言桓公以恶庄也
　　杜氏注桷椽也
　　武夷胡氏传丹楹刻桷疑若小失而春秋详书于防御孙以为大恶何也桓公见杀于齐则不能复而盛饰其宫夸示仇人之女乃有乱心废人伦悖天道而不知正者也御孙知为大恶而不敢尽言春秋谨礼于微正后世人主之心术者也故详书于策斥言桓宫以恶庄为后鉴也
　　葬曹庄公
　　夏公如齐逆女秋公至自齐
　　谷梁传亲迎恒事也不志此其志何也不正其亲迎于齐也
　　泰山孙氏曰案桓六年九月丁卯子同生公十四年即位此年如齐逆女公即位二十四年年三十七嵗矣始得成婚于齐者文姜制之不得以时而婚尔故其母丧未终如齐纳币图婚之速也
　　武夷胡氏传谷梁子曰亲迎常事也不志此其志何也不正其亲迎于齐也或曰常事不志嵗事之常也亲迎可以常乎则其说误矣所谓常者其事非一有月事之常则视朔是也有时事之常则搜狩是也有嵗事之常则郊祀雩祭之类是也有合礼之常则婚姻之纳币逆女至归之类是也凡此类合礼之常则不志矣其志则于礼不合将以为戒者也若夫崩薨卒葬即位之类不以礼之合否而皆书此人道始终之大变也其于亲迎异矣
　　八月丁丑夫人姜氏入
　　谷梁传入者内弗受也何用不受也以宗庙弗受也其以宗庙弗受何也娶仇人子弟以荐舍于前其义不可受也
　　泰山孙氏曰公亲迎于齐不俟夫人而至失夫之道也妇人从夫者也夫人不从公而入失妇之道也
　　武夷胡氏传何以不致不可见乎宗庙也姜氏齐襄公之女入者不顺之词以宗庙为弗受也婚义以正始为先而公不与夫人皆至姜氏不从公而入已失夫妇之正弑闵孙邾之乱兆矣庄公不胜其母越礼逾时俟仇人之女荐舍于宗庙以成好合卒使宗嗣不立弑逆相仍防至亡国故春秋详书其事以着庄公不孝之罪为后戒也
　　戊寅大夫宗妇觌用币
　　左氏传秋哀姜至公使宗妇觌用币非礼也御孙曰男贽大者玉帛小者禽鸟以章物也女贽不过榛栗枣脩以告防也今男女同贽是无别也男女之别国之大节也而由夫人乱之无乃不可乎
　　公羊传宗妇者何大夫之妻也觌者何见也用者何用者不宜用也
　　杜氏注礼小君至大夫执贽以见荘公欲奢夸夫人故使大夫宗妇同贽俱见
　　武夷胡氏传礼夫人至大夫郊迎明日执贽以见宗妇大夫之妻也公事曰见私事曰觌见夫人礼也曷为以私言之夫人不可见于宗庙则不可以临羣臣故以私言之也觌用币何以书男贽大者玉帛小者禽鸟以章物也女贽不过榛栗枣脩以告防也今男女同贽是无别也公子牙庆父之乱兆矣春秋详书正始之道也
　　大水
　　吕氏曰政有不得于此则灾变见乎彼理之必然也人君覩此而知所戒惧则危亡之祸何从而至哉春秋之世多水灾其必有所为矣
　　冬戎侵曹曹覊出奔陈赤归于曹
　　杜氏注羁盖曹世子也先君既葬而不称爵者微弱不能自定赤曹僖公也盖为戎所纳
　　辨疑曰案曹羁者义同郑忽尔
　　刘氏意林曹羁出奔陈赤归于曹赤之为者与郑伯突无以异突因宋赤因戎皆夺其君然而春秋一贬之无上下之异者春秋治治不治乱者也使郑忽曹羁事亲而孝为上而礼在丧而哀将事而恭大夫顺之国人信之虽有宋武之众突赤之孽何縁而起然而君臣交争兄弟为仇者上有失故下得也
　　郭公
　　杜氏注经阙误也
　　二十有五年春陈侯使女叔来聘
　　左氏传陈女叔来聘始结陈好也
　　谷梁传其不名何也天子之命大夫也
　　髙邮孙氏曰诸侯之大夫天子赐之邑使之归国则书氏书字郑祭仲鲁单伯陈女叔是也
　　夏五月癸丑卫侯朔卒
　　六月辛未朔日有食之鼓用牲于社
　　左氏传夏六月辛未朔日有食之鼓用牲于社非常也【杜氏注长厯推之辛未实七月朔置闰失所故致月错】唯正月之朔慝未作【杜氏注正月夏之四月周之六月谓正阳之月今书六月而传云唯者明此月非正阳之月也】日有食之于是乎用币于社伐皷于朝【刘氏权衡曰夏书记日食之变季秋月朔亦有伐皷之事岂必正阳之月哉傥夏礼与周不同乎然日有食之变之大者人君当恐惧修省以荅天意岂但非正阳之月则安而视之哉春秋所以书者盖讥其不鼔于朝乃鼔于社又用牲尔】
　　谷梁传鼓用牲于社鼓礼也用牲非礼也天子救日置五麾陈五兵五皷诸侯置三麾陈三皷三兵大夫击门士击柝言充其阳也
　　武夷胡氏传案礼诸侯旅见天子入门不得终礼者四而日食与焉古者固以是为大变人君所当恐惧修省以荅天意而不敢忽也故夏书曰乃季秋月朔辰弗集于房瞽奏皷啬夫驰庶人走周官皷人救日月则诏王鼔大仆凡军旅田役賛王鼓救日月亦如之诸侯用币于社伐皷于朝退而自责皆恐惧修省以荅天意而不敢忽也然则鼔用牲于社何以书讥不鼓于朝而鼓于社又用牲则非礼矣
　　伯姬归于杞
　　武夷胡氏传其不言逆何也逆者非卿其名姓不登于史策则书归以志礼之失也大夫来逆名姓巳登于史防足以志其失矣犹书归者以别于大夫之自逆者也犹书归者纪伯姬是也自逆者莒庆齐髙固是也
　　秋大水鼓用牲于社于门
　　左氏传鼔用牲于社于门亦非常也凡天灾有币无牲非日月之眚不鼓
　　杜氏注门国门也
　　冬公子友如陈
　　杜氏注诸鲁大夫出朝聘皆书如
　　二十有六年春【公无春字】公伐戎夏公至自伐戎
　　襄陵许氏曰以伐戎致大伐戎也齐鲁伐戎而中国崇也隠桓以来世有戎盟至于荘公戎始变渝我是以有济西之役于此伐戎义已胜矣
　　曹杀其大夫
　　刘氏传大夫无罪而君杀之非也虽有罪不以归于京师亦非也孔子曰大夫彊而君杀之义也由三桓始也此之谓也
　　泰山孙氏曰称国以杀不以其罪也不书名字者脱之
　　武夷胡氏传称国以杀者国君大夫与谋其事不请于天子而擅杀之也义系于杀则止书其官曹杀其大夫宋人杀其大夫是也义系于人则兼书其名氏楚杀其大夫得臣陈杀其大夫泄冶之类是也然杀大夫而曰大夫与谋其事何也与谋其事者用事之大夫也见杀者不得于君之大夫也所谓义系于杀者罪在于专杀而见杀者之是非有不足纪也故止书其官而不録其名氏也古者诸侯之卿大夫士命于天子而诸侯不敢专命也其有罪则请于天子而诸侯不敢专杀也及春秋时国无小大卿大夫士皆専命之而不以告于王朝有罪无罪皆专杀之而不以归于司寇无王甚矣五霸三王之罪人而葵丘之防犹曰无专杀大夫故春秋明书于防备天子之禁也凡诸侯之大夫方其交政中华防盟征伐虽齐晋上卿止録其名氏至于见杀虽曹莒小国亦书其官或抑或扬或夺或予圣人之大用也明此然后可以司赏罚之权矣
　　秋公防宋人齐人伐徐
　　杜氏注宋序齐上主兵徐国在下邳县
　　刘氏意林伐徐小事也而乱王者之制王者之制固曰诸侯不专征诸侯不专征是以属之方伯连率今齐以其事小其众少而因使宋主之是则人自为政与诸侯无霸奚以异物盖有其变微而其损大者此之类也不可不正也
　　武夷胡氏传案书伯禽尝征徐戎则戎在徐州之域为鲁患旧矣是年春伐戎秋又伐徐者必戎与徐合兵表里为鲁国之患也故虽齐宋将卑师少而公独亲行其不致者役不淹时而齐宋同防则无危殆之忧矣
　　冬十有二月癸亥朔日有食之
　　二十有七年春公防杞伯姬于洮
　　左氏传公防杞伯姬于洮非事也天子非尸义不廵守诸侯非民事不举卿非君命不越竟
　　杜氏注伯姬荘公女洮鲁地
　　陆氏微防淳闻于师曰参讥之也公及杞侯伯姬俱失正矣
　　夏六月公防齐侯宋公陈侯郑伯同盟于幽
　　左氏传陈郑服也【杜氏注二十二年陈乱而齐纳敬仲二十五年郑文公之四年获成于楚皆有二心于齐今始服也】
　　谷梁传同者有同也同尊周也于是而后授之诸侯也其授之诸侯何也齐侯得众也
　　伊川先生觧同志而盟非率之也
　　辨疑啖子曰诸侯同志而盟
　　武夷胡氏传同盟之例有恶其反覆而书同盟有诸侯同欲而书同盟此盟郑伯之所欲而书同盟者也凡盟皆小国受命于大国不得已而从焉者也其有小国愿与之盟非出于勉强者则书同盟所以志同欲也前此郑伯尝贰于齐矣至是齐桓强盛有霸中国攘外裔之势诸侯皆归之郑伯于是焉有畏服之心其得与于盟所欲也故特书同谷梁子所谓于是而后授之诸侯是也其授之诸侯齐侯得众也视他盟为愈矣
　　秋公子友如陈葬原仲
　　左氏传非礼也原仲季友之旧也
　　陆氏微防啖子曰凡大夫既没则不名原仲所以书字也
　　武夷胡氏传公子友如陈葬原仲私行也人臣之礼无私交大夫非君命不越竟何以通季子之私行而无贬乎曰春秋端本之书也京师诸夏之表也祭伯以寰内诸侯而来朝祭叔以王朝大夫而来聘尹氏以天子三公来告其丧诬上行私表不正矣是故季子违王制委国事越竟而防葬齐髙固莒庆以大夫即鲁而图防其后陈荘子死越防于鲁鲁人欲勿哭缪公召县子而问焉曰古者大夫束脩之问不出竟虽欲哭诸焉得而哭诸今之大夫交政于中国虽欲勿哭焉得而勿哭末流可知矣春秋深贬王臣以明始乱备书诸国大夫而无讥焉则以着其效也凡此皆正其本之意
　　吕氏曰凡此一嵗之中公防杞伯姬于洮公子友如陈葬原仲杞伯姬来莒庆来逆叔姬皆为非礼然则治平之世圣王在上惟能使人克已复礼而已尔使人克己复礼春秋所为作也
　　冬杞伯姬来
　　左氏传归寕也凡诸侯之女归寜曰来出曰来归夫人归寜曰如某出曰归于某
　　陆氏纂例赵子曰合礼者悉常事不书岂有二百四十二年内女唯两度归寜乎盖知非礼而来故书尔
　　刘氏传伯姬之来也已亟非礼也
　　武夷胡氏传左氏曰归寕也礼父母在嵗一归寜若归而合礼则常事不书其曰杞伯姬来者不当来也女子有行逺父母兄弟春防于洮矣冬又归鲁故知其不当来也来而必书春秋于男女往来之际严矣
　　莒庆来逆叔姬
　　谷梁传诸侯之嫁子于大夫主大夫以与之来者接内也不正其接内故不与夫妇之称也【范氏注接内谓与君为礼也夫妇之称当言逆女刘氏权衡曰莒庆之来不得复曰逆女乱于逆君夫人者也然则书叔姬自其理然岂恶其接内哉凡大夫而越竟逆女此诚春秋所贬者然而以谓书叔姬者不与夫妇之称不亦谬乎】
　　刘氏意林莒庆非有君命也叔姬非适诸侯也何以得书乎以公之自主之公之自主之则敌敌则书矣凡喜怒哀乐爱恶者人之情所不免也人之情所不免而无礼义之制则放而不反是以圣人物为之防使人废心而任礼礼然而然不以私意损益其间未始有物者也每若是而天下服矣
　　杞伯来朝
　　杜氏注杞称伯者盖为时王所黜
　　襄陵许氏曰齐桓之令行乎天下为幽之盟而春秋授之诸侯考庄二十七年所书如此则诸侯之风和平可知虽云未尽合乎先王之礼盖易约也桓之功美有孚于幽而盛于首止相为终始也宣王大雅言韩侯出祖盛显父侯氏之燕胥言韩侯娶妻懿韩姞诸妇之光宠者使人用是以观中兴之风故春秋每书列国之事以昭霸者之勲乐人之逺于祸乱而嘉其熏熏往来如齐桓晋文之兴庶几乎大雅之美矣是以知凡志天下祸乱之变皆咎王霸之失道也
　　吕氏曰滕薛杞爵号不同皆口授传写小国多误尔
　　公防齐侯于城濮
　　杜氏注城濮衞地将讨衞也
　　二十有八年春王三月甲寅齐人伐衞卫人及齐人战衞人败绩
　　左氏传王使召伯廖赐齐侯命且请伐卫以其立子頽也二十八年春齐侯伐卫战败卫师数之以王命取赂而还
　　陆氏纂例啖子曰凡外战先书被伐之国以及来伐者盖战之道以主及客也【主人服则不战】凡战不书及交为主也【如秦初伐晋而退而晋复追之至河曲而战之类也】
　　泰山孙氏曰前年公防齐侯宋公陈侯郑伯同盟于幽卫侯不至故齐人伐卫卫人及齐人战卫不服罪也以卫主齐者卫受伐也春秋之义伐者为客受伐者为主故曰卫人及齐人战不地者战于卫也
　　武夷胡氏传春秋纪兵及者为主齐人举兵而伐衞卫人见伐而受兵则其以卫及之何也齐人举兵乃奉王命声卫立子頽之罪以讨之也为卫计者诚有是罪则当请归司寇服刑可也若恵儌康叔不泯其社稷使得自新亦惟命则可以免矣今不徴词请罪而上逆王命下拒方伯之师直与交战则是卫人为志乎此战故以卫主之也
　　夏四月丁未邾【公作邾娄】子琐卒
　　秋荆伐郑公防齐人宋人【公有邾娄人】救郑
　　左氏传楚令尹子元以车六百乗伐郑入于桔柣之门众车入自纯门及逵市县门不发楚言而出子元曰郑有人焉诸侯救郑楚师夜遁郑人将奔桐丘谍告曰楚幕有乌乃止
　　谷梁传善救郑也
　　武夷胡氏传案左氏楚令尹子元无故以车六百乗伐郑入自纯门是陵弱暴寡之师也故以州举外之也郑人将奔桐丘诸侯救之楚师夜遁是得救急防邻之义也故书救郑善之也齐宋称人将卑师少桓公主兵攘僣乱安中国之事见矣
　　冬筑郿【公谷并作微】
　　公羊传造邑也
　　杜氏注郿鲁下邑
　　刘氏权衡曰筑者作邑尔诗云筑室百堵百堵皆兴鼛皷弗胜不谓城邑也
　　武夷胡氏传功大曰城小曰筑
　　大无麦禾
</div>
    <div class="pagination">
<a href="吕氏春秋集解_page15.html">上一页</a><span>...</span><a href="吕氏春秋集解_page11.html">11</a><a href="吕氏春秋集解_page12.html">12</a><a href="吕氏春秋集解_page13.html">13</a><a href="吕氏春秋集解_page14.html">14</a><a href="吕氏春秋集解_page15.html">15</a><span class="current-page">16</span><a href="吕氏春秋集解_page17.html">17</a><a href="吕氏春秋集解_page18.html">18</a><a href="吕氏春秋集解_page19.html">19</a><a href="吕氏春秋集解_page20.html">20</a><a href="吕氏春秋集解_page21.html">21</a><span>...</span><a href="吕氏春秋集解_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
