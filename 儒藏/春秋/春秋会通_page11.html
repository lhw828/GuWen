<!DOCTYPE html>
<html>
 <head>
  <meta charset="utf-8"/>
  <title>
   春秋会通 - 第 11 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋会通 - 第 11 页/共 27 页
  </h1>
  <div class="content">
   附録【左氏晋侯事】左氏【寺人披请见晋侯辞焉曰夫祛犹在女其行乎对曰臣谓君之入也其知之矣君命无二古之制也除君之恶唯力是视蒲人狄人余何有焉齐桓公置射钩而使管仲相君若易之何辱命焉公见之晋侯之坚头须守藏者也其出也窃藏以逃尽用以求纳之及入求见公辞焉以沐谓仆人曰沐则心覆心覆则图反宜吾不得见也国君而雠匹夫惧者甚众矣公遽见之晋侯赏从亡者介之推不言禄禄亦弗及推曰献公之子九人唯君在矣天实置之而二三子以为已力窃人之财犹谓之盗况贪天之功以为已力乎遂隠而死晋侯以緜上为之田曰以志吾过且旌善人】
　　公子买戌衞不卒戌刺之楚人救衞左氏【晋侯齐侯盟于敛盂衞侯请盟晋人弗许衞侯欲与楚国人不欲故出其君以说于晋衞侯出居于襄牛公子买戌衞楚人救衞不克公惧于晋杀子丛以说焉谓楚人曰不卒戌也注子丛即买也】公羊【内讳杀大夫谓之刺之也】胡氏【内杀大夫称刺者若曰刺审其情与众弃之而专杀之则一耳周官有三刺一刺曰讯羣臣再刺曰讯羣吏三刺曰讯万民刺未有书其故者而以不卒戌刺之则知买为无罪矣夫杀无罪之士将以茍说于强国于是乎不君矣故特书其故以贬之也】张氏【春秋予楚以恤患之名辠晋文之忌克也案刺公子买之事左氏得之公谷不知事实皆以为杀有罪之词非也○又案鲁刺大夫二买及公子偃○又案春秋予楚以救正犹书宋人伐陈衞人救陈书戌郑虎牢楚公子贞救郑相似盖彼本无能救之善但春秋借以深着伐者之罪耳】
　　三月丙午晋侯入曹执曹伯畀宋人左氏【晋侯围曹门焉多死曹人尸诸城上晋侯患之听舆人之谋曰称舍于墓师迁焉曹人凶惧为其所得者棺而出之因其凶而攻之入曹数之以不用僖负羁而乗轩者三百人也令无入僖负羁之宫而免其族报施也魏犫顚颉爇僖负羁氏杀顚颉狥于师宋人如晋告急先轸曰使宋舍我而赂齐秦借之告楚我执曹君而分曹衞之田以赐宋人楚爱曹衞必不许也喜赂怒顽能无战乎公说执曹伯分曹衞之田以畀宋人注所谓谲而不正】谷梁【入者内弗受也日入恶入者也以晋侯而厈执曹伯恶晋侯也畀与也其曰人何也不以晋侯畀宋公也注畀上与下之辞故不以侯畀公】胡氏【古者觌文匿武修其训典序成而不至于是乎有攻伐之兵故孟子谓万章曰子以为有王者作将比今之诸侯而诛之乎其教之不改而后诛之乎曹伯羸者未狎晋政莫知所承晋文不修辞令遽入其国既执其君又分其田暴矣欲致楚师与之战而以曹伯畀宋人谲矣虽一战胜楚遂主夏盟举动不中于礼亦多矣徒乱人上下之分无君臣之礼其功虽多道不足尚也】张氏【自晋侯侵曹至此皆春秋着文公致楚与战之由也】
　　【案执曹伯书晋侯谷梁正例以称侯以执者执无罪也于此条虽合而于厉公执负刍之例不通矣胡氏正例以称侯以执伯讨也于执负刍虽合而于此条又不通矣公羊拘于称侯为伯讨之例故以此为义兵其说曰畀者何与也其言畀者何与使聴之也曹伯之罪何甚恶也其恶奈何不可以一罪言也注者曰畀宋者时天王居郑晋文以宋王者之后法度所存假使治其狱其缪如此此不知事实之失也然则云何陆氏曰不称晋人执者承上晋侯入曹故不重言晋人也此与楚子伐呉执齐庆封同例耳胡氏无传想同此说○又案晋执曹伯畀宋与执戎蛮子归楚同此书畀而彼书归盖畀者犹此与彼之辞归者以京师之礼待楚矣○又案书法献者下奉上也锡者上赐下也畀者非上非下者也三者据尊卑言之赵子说是】
　　夏四月己巳晋侯齐师宋师秦师及楚人战于城濮楚师败绩左氏【楚子入居于申使申叔去谷使子玉去宋曰无从晋师晋侯在外十九年矣而果得晋国险阻艰难备尝之矣民之情伪尽知之矣天假之年而除其害天之所置其可废乎军志曰允当则归又曰知难而退又曰有徳不可敌此三志者晋之谓矣子玉使伯棼请战曰非敢必有功也愿以间执谗慝之口王怒少与之师唯西广东宫与若敖之六卒实从之子玉使宛春告于晋曰请复衞侯而封曹臣亦释宋之围子犯曰子玉无礼哉君取一臣取二不可失矣先轸曰定人之谓礼楚一言而定三国我一言而亡之我则无礼何以战乎不许楚言是弃宋也救而弃之谓诸侯何不如私许复曹衞以擕之执宛春以怒楚既战而后图之公说乃拘宛春于衞且私许复曹衞曹衞告絶于楚子玉怒从晋师晋师退军吏曰以君辟臣辱也子犯曰微楚之惠不及此退三舍辟之所以报也我退而楚还我将何求若其不还君退臣犯曲在彼矣退三舍楚众欲止子玉不可夏四月戊辰晋侯宋公齐国归父崔天秦小子憖次于城濮聴舆人之诵曰原田毎毎舍其旧而新是谋公疑焉子犯曰战也战而防必得诸侯若其不捷表里山河必无害也公曰若楚惠何栾贞子曰汉阳诸姬楚实尽之思小惠而忘大耻不如战也子玉使鬬勃请战曰请与君之士戏得臣与寓目焉晋侯使栾枝对曰楚君之惠未之敢忘既不获命矣敢烦大夫谓二三子戒尔车乗敬尔君事诘朝将见晋车七百乗韅靷鞅靽晋侯登有莘之虚以观师曰少长有礼其可用也遂伐其木以益其兵己巳晋师陈于莘北胥臣以下军之佐当陈蔡子玉以若敖之六卒将中军曰今日必无晋矣子西将左子上将右胥臣防马以虎皮先犯陈蔡陈蔡奔楚右师溃狐毛狐偃以上军夹攻子西楚左师溃楚师败绩子玉其卒而止故不败晋师三日馆谷及癸酉而还注宋公齐国归父秦小子憖既次城濮以师属晋不与战也子玉及陈蔡之师不书耻败告文略也】公羊【此大战也曷为使微者子玉得臣也其称人何贬曷为贬大夫不敌君也注臣无敌君战之义故絶之也秦称师者助伯者征伐有功故襃进之齐桓先朝天子晋文先讨夷狄者晋文之时楚与争强所遭遇异】胡氏【楚称人贬也战而言及主乎是战者也当是时晋师避楚三舍请战者得臣也而经之书又何以在晋得臣虽从晋师然初告于晋曰请复衞侯而封曹臣亦释宋之围是未有必战之意也及先轸献谋许曹衞以其党拘宛春以激其怒而后得臣之意决矣故楚虽请战而及在晋侯诛其意也荆楚恃强慿陵诸夏灭黄而霸主不能恤败徐于娄林而诸大夫不能救执中国盟主而在防者不敢与之争今又戌谷逼齐合兵围宋战胜中国威动天下非有城濮之败则民其被发左袵矣宜有美词称扬其绩而春秋所书如此其略何也仁人明其道不计其功正其义不谋其利文公一战胜楚遂主夏盟以功利言则髙矣语道义则三王之罪人也知此说则曽西不为管仲而仲尼孟子虽老于行而不悔其有以夫】陈氏【此宋公也何以但称师尊晋侯也尊晋者予晋以伯也】张氏【齐桓伐楚虽能致屈完然楚未大创也故次年即灭救郑终桓公之世楚为患而不能制文公欲伯天下以为楚不大创则不足以定伯故决于一战以为取威定霸之基但其救患之心止在于报施而讨辠之念只行于复怨故以晋侯主之诛文公之心也】
　　【案城濮之战左氏已详但注者于师称人之说失之胡氏知书及之为罪晋而不知书侯之为尊晋故必合胡陈二家然后文意方备张氏发明齐桓晋文之事亦得之若何休直襃晋文则又过矣大抵召陵虽以来盟于齐而亦有遂伐之专城濮虽以书侯予晋而先盟及战之谲此皆功罪不相掩之法也余见战下】
　　楚杀其大夫得臣左氏【子玉既败王使谓之曰大夫若入其若申息之老何子西孙伯曰得臣将死二臣止之曰君其将以为戮及连谷而死晋侯闻之而后喜可知也曰莫余毒也已蔿吕臣实为令尹奉己而已不在民矣】胡氏【得臣信有罪矣而楚子知其不可敌不能使之勿敌而少与之师又以一败杀之是以师为重而弃其将以与之也是晋再克而楚再败也故称国以杀而不去其官以仲尼书郑弃其师与楚杀得臣之事观之可为来世之永鉴矣】
　　衞侯出奔楚左氏【衞侯闻楚师败惧出奔楚遂适陈使元咺奉叔武以受盟】胡氏【诸侯失国出奔未有不名者衞侯何以不名著文公之罪也衞侯失守社稷背华即夷于文公何罪乎衞之祸文公为之也初齐晋盟于敛盂衞侯请盟晋人弗许是塞其向善之心虽欲自新改辙而其道无由也髙帝一封雍齿而功臣不竸世祖烧弃文书而反侧悉安使文公释怨许衞结盟南向诸侯弃楚而归晋矣忿不思难惟怨是图必使衞侯身无所奔于荆蛮归于京师兄弟相残君臣交讼谁之咎也夫心不外者乃能统大众智不凿者乃能处大事文公欲主夏盟取威定霸而举动烦扰若不胜任者惟凿知自私而心不广也春秋于衞侯失国出奔不以其罪名之而重文公之咎盖端本议刑责备贤者之意案衞侯出奔不名之说胡氏得之何氏以为晋文以王事逐之择立其次无絶衞之心者非也陆氏以为令叔武摄位而去故不名亦未必然】
　　五月癸丑公防晋侯齐侯宋公蔡侯郑伯衞子莒子盟于践土【践士郑地癸丑月十八日癸亥二十八日必有误】左氏【晋师至于衡雍作王宫于践土郑伯使子人九行成于晋晋栾枝入盟郑伯五月丙午晋侯及郑伯盟于衡雍丁未献楚俘于王驷介百乗徒兵干郑伯傅王用平礼也王享醴命晋侯宥王命尹氏及王子虎内史叔兴父防命晋侯为侯伯赐之大辂之服戎辂之服彤弓一彤矢百玈弓矢干秬鬯一卣虎贲三百人曰王谓叔父敬服王命以绥四国纠逖王慝晋侯三辞从命曰重耳敢再拜稽首奉扬天子之丕显休命受防以出出入三觐癸亥王子虎盟诸侯于王庭要言曰皆奬王室无相害也有渝此盟明神殛之俾队其师无克祚国及其孙无有老防君子谓是盟也信谓晋于是役也能以徳攻注襄王闻晋战胜自往劳之王子虎临盟不同歃】谷梁【讳防天王也注实防天王而文不言天王若诸侯自共盟然是讳之也所谓谲而不正】胡氏【践土之防天王下劳削而不书何也周室东迁所存者号与祭耳其实不及一小国之诸侯晋文之爵虽曰侯伯而号令天下几于改物实行天子之事此春秋之名实也与其名存实亡犹愈于名实俱亡是故天王下劳晋侯于践土则削而不书去其实以全名所谓君道也父道也晋侯以臣召君则书天王狩于河阳正其名以统实所谓臣道也子道也而天下之大伦尚存而不灭矣衞侯奔楚不书名者未絶其位也叔武受盟而称衞子者立以为君也此见圣人深罪晋文报怨行私专权自恣废置诸侯之意】陈氏【序晋侯于齐侯宋公之上予晋以伯也】张氏【文公于胜楚之后帅诸侯朝天子然后受侯伯锡命之策合于易之在师中吉而当三锡之命以懐服万邦者然负震主之威致天王之屈尊失正位居体之道故即其可书者记之而天王下劳没而不书以示天下之大训也】
　　【案践土于温之书法胡氏论之详矣外以讳为善则讳晋者非贬也朱子亦曰如葵丘之防召陵之师践土之盟自是好本末自别】
　　陈侯如防左氏【注陈本与楚楚败惧而属晋来不及盟故曰如防】公羊【其言如防何后防也】谷梁【如防外乎防也于防受命也注外乎防不及序也受命于防故书如防】
　　【案经书如防三鸡泽袁侨于鄬郑伯】
　　公朝于王所左氏【注王在践土非京师故曰王所】公羊【曷为不言公如京师天子在是也天子在是则曷为不言天子在是不与致天子也注时晋文公年老恐霸功不成故上白天子曰诸侯不可卒致愿王居践土下谓诸侯曰天子在是不可不朝迫使正君臣明王法虽非正起时可与故书朝因正其义】谷梁【朝不言所言所者非其所也】胡氏【朝不言所言所非其所也朝于庙礼也于外非礼也有虞氏五载一巡狩羣后四朝周制十有二年王乃时巡诸侯各朝于方岳亦何必于京师于庙然后为礼乎古者天子巡狩于四方有常时诸侯朝于方岳有常所今天王下劳晋侯公朝于王所则非其时与地矣然则天子在是其可以不朝乎天子在是而诸侯就朝礼之变也春秋不以诸侯就朝为非而以王所非其所为贬正其本之意也】陈氏【外朝王不书书鲁以见其余也于是晋侯将盟于践土而王即命为方伯诸侯朝焉则先朝而后盟曷为先书盟后书朝书朝而后盟是以天子与斯盟也书盟而后朝春秋不以天子与斯盟之词也】
　　【案春秋书鲁之朝王者三此年二成十三年如京师是也皆因伯事以行礼然此虽在外而得书朝彼虽至京师而反书如者盖此若书如则无以见天王就朝之实彼若书朝则无以见诸侯之不成乎礼义各有在也彼书朝于伐秦之先此书朝于盟践土之后者盖彼不先书朝无以见朝王之为重此不后书朝无以见讳王之实义亦各有在也然此书朝犹为下事上之词彼书如则不过彼适此之例矣亦微有分别○又案天王自至之说左氏是公羊不与致王之说亦好但其注下之言非事实○又案诸侯皆朝举鲁以见其余之说陈氏是】
　　六月衞侯郑自楚复归于衞衞元咺出奔晋左氏【或诉元咺于衞侯曰立叔武矣其子角从公公使杀之咺不废命奉夷叔以入守六月晋人复衞侯武子与衞人盟于宛濮衞侯先期入叔武将沐闻公至喜捉髪走出公子歂犬前驱射而杀之公知其无罪也枕之股而哭之杀歂犬元咺出奔晋】谷梁【自楚楚有奉焉尔复者复中国也归者归其所也郑之名失国也疏以郑非大罪故出奔不名恶其借楚之力故入名以表失国】胡氏【衞侯失国出奔则不名复归得国何以名杀叔武也叔武者衞侯之弟也晋文公有憾于衞侯而不释怨于是逐衞侯立叔武叔武辞立而他人立则恐衞侯之不得反也于是已立乎其位治反衞侯衞侯得反而疑其弟则曰叔武簒我元咺争之曰叔武无罪衞侯不信其言终杀叔武是不念鞠子哀而以争国为心乱民灭天理其为罪大矣此其所以名也元咺由是走之晋而讼其君然衞侯初归则称复再归何以不称复乎春秋立法甚严而待人以恕郑之初归虽杀叔武既名之矣犹意其或出于误而能革也是以称复及其再归又杀元咺及公子瑕则是终以争国为心长恶不悛无自艾之意矣是以不称复其曰归于衞者易词也诸侯嗣故称复者继之也不称复者絶之也而国非其国矣】张氏【易曰自下讼上患至掇也成公杀叔武虽可谓大弗友元咺以臣讼君可乎然亦晋侯恶衞之心有以召之也】
　　【案胡氏所引叔武之事本公羊与左氏所载小异由左氏言之则衞侯为误杀由公羊言之则衞侯为忌杀然衞侯之内忌信谗始于杀角之时今之杀叔武乃其本心但诬罪于前驱以告诸侯耳此公羊所以为实録也○又案大夫出奔而归多言所自盖因其力也传例曰有奉焉尔是也诸侯出奔受执而归入者入皆不言所自独曹伯书自京师衞侯郑书自楚谷梁以为有奉夫衞已告絶于楚楚已不得志于中国衞安能借其力乎何氏以为自楚为天子讳也其说尤乖舛胡氏于自京师得之于此条则略而不解惟陈氏曰君归不言自君而言自者危不得归也是故晋文实复衞侯而曰自楚危自楚也晋厉实归曹伯而曰自京师危自京师也此说亦似未尽大抵书自楚者其亦观其所主而荣辱成败见之意也欤】
　　陈侯卒○秋伯姬来公子遂如齐张氏【伯姬来而入之怨释公子遂如齐而取谷之憾解中国贵于伯权之立如此此可以观卲子所谓功之首者矣
　　案公子遂如齐七始此年文二文十七十八宣元二宣入】
　　冬公防晋侯齐侯宋公蔡侯郑伯陈子莒子邾子秦人于温天王狩于河阳【谷梁无齐侯狩作守】左氏【防于温讨不服也是防也晋侯召王以诸侯见且使王狩仲尼曰以臣召君不可以训故书曰天王狩于河阳言非其地也且明徳也注晋侯大合诸侯而欲尊事天子以为名义自嫌强大不敢朝周喻王出狩因得尽羣臣之礼皆谲而不正之事为其辞逆而意顺故经以王狩为辞隠其召君之阙欲以明晋之功徳此违凡变例以起大义危疑之理故特称仲尼以明之不服衞许也】公羊【狩不书此何以书不与再致天子也鲁子曰温近而践土逺也】谷梁【防于温讳防天王也天王守于河阳全天王之行也为若将守而遇诸侯之朝也为天王讳也水北为阳山南为阳温河阳也】胡氏【天王狩于河阳尊周而全晋也啖助谓以常礼言之晋侯召君名义之罪人也其可训乎若原其自嫌之心嘉其尊王之义则请王之狩忠亦至焉故夫子特书狩于河阳所谓原情为制以诚变礼者也夫践土之防王实自往非晋罪也故为王讳而足矣温之防晋则有罪而其情顺也故既为王讳之又为晋解之于以见春秋忠恕也】陈氏【晋侯将防于温召王以诸侯见则先狩而后防曷为先书防后书狩书狩而后防是以天子与斯防也先书防后书狩春秋不以天子与斯防之词也】
　　【案庄二十二年王巡虢守不书则王狩之非狩审矣非狩而曰狩为尊者讳也春秋书狩四而此非讲武之狩盖假巡狩之礼以为词也正义曰言天王自来狩猎于河阳之地天子诸侯田猎皆于封内不越国而取诸人河阳实以属晋非王狩所故言非其地若此则又以狩为田狩之名○又案诸侯在丧称子葵丘宋襄称子自在本班此年陈共公称子降在郑下召陵陈懐公称子又在郑上杜曰传无义例盖主防者次之非襃贬也○又案秦与中国防始此】
　　壬申公朝于王所【杜氏曰壬申十月十日有日而无月史阙文】公羊【其日何录乎内也注危录内再失礼将为有义者所恶不月而日者自是诸侯不系天子若日不系月】谷梁【朝于庙礼也于外非礼也独公朝与诸侯尽朝也其日以其再致天子故谨而日之主善以内目恶以外言曰公朝逆辞也而尊天子防于温言小诸侯温河北地以河阳言之大天子也日系于月月系于时壬巾公朝于王所其不月失其所系也以为晋文公之行事为已傎矣注以臣召君傎倒上下日不系月犹诸侯不宗天子】陈氏【朝践土不系日此系日何见先狩而后朝也王尝至践土而不言狩则王意也可以但言朝至温非王意也不可以但言朝故书曰天王狩于河阳壬申公朝于王所然则虽讳而诸侯致天子之实见矣齐桓盟王人不盟宰周公殊防世子晋文实致天子而朝之故曰晋文谲而不正】
　　【案有日无月杜氏说是公谷凿本不可取以他传无解故録之谷梁谨日之说得之】
　　晋人执衞侯归之于京师衞元咺自晋复归于衞左氏【衞侯与元咺讼武子为辅鍼庄子为坐士荣为大士衞侯不胜杀士荣则鍼庄子谓俞忠而免之执衞侯归之于京师寘诸深室子职纳槖饘焉元咺归于衞立公子瑕】公羊【归之于者罪已定矣归于者罪未定也罪未定则何以得为伯讨归之于者执之于天子之侧者也罪定不定已可知矣归于者非执之于天子之侧者也罪定不定未可知也衞侯之罪何杀叔武也何以不书为叔武讳也春秋为贤者讳何贤乎叔武让国也此晋侯也其称人何贬曷为贬衞之祸文公为之也文公逐衞侯而立叔武使人兄弟相疑放乎杀母弟者文公为之也自者何有力焉者也此执其君其言自何为叔武争也余见前胡氏所引】谷梁【归之于京师缓词也断在京师也自晋晋有奉焉尔注辞间容之故言缓】胡氏【其言归之于者执不以正之词也古者君臣无狱诸侯不专杀为臣执君故衞侯不名而元咺称复大夫不世其称复絶之也自晋者晋有奉焉归者易辞以文公为之主故其归无难而方伯之罪亦明矣是以执而称人不得为伯讨也】
　　【案此归之于京师与成十五年晋侯执曹伯归于京师书法不同公羊曰归之于者罪已定矣归于者罪未定也谷曰归之于者缓词也归于者急词也胡氏曰归之于者执不以正之词也程子曰归于者顺易之词归之于者强归之词正义曰此无义例史异辞尔赵子曰归于与归之于其义一也或传冩衍缩耳诸说皆异疑赵子及正义颇得之又就上四说论则公谷之言本可通盖考之传晋文执衞侯先自定其罪然后归之京师假王命以治之则所谓罪已定所谓缓词皆合晋厉执曹伯不敢自定其罪即归京师使王治之则所谓罪未定所谓急词亦合但其下文所解乃反不通若谷梁移成十五年断在晋侯说于此条下而移此条断在京师说于成十五年则两通矣○又案大夫归入称复者三元咺宋鱼石晋栾盈皆伉辞也皆无归道也】
　　诸侯遂围许【左传丁丑日十月十五日】左氏【注防温诸侯也许比再防不至故因防共伐之】谷梁【遂继事也】胡氏【诸侯比再防天子再至皆朝于王所而许独不防以其不臣也故诸侯围许案古者巡狩诸侯各朝于方岳今法天子行幸三百里内亦皆问起居许距河阳践土近矣而可以不防乎其称遂继事之辞也】
　　【案许自盟幽后又十四年而郑人侵许于是许常从中国桓公没诸侯从楚不独许自子人九行成而郑从晋叔武受盟而衞从晋陈侯如防而陈亦从晋前日从楚以执宋围宋者皆改乗辕而北向独许负固不至盖许在郑南密迩于楚服楚之威令久矣是以久围而不变也以蕞尔之许合十一国之众逾时越歳而不能成功虽曰义举亦以见威力之及人浅矣许之甘心从夷其亦有惩于江黄也欤○又案桓公之编书诸侯遂救许文公之编书诸侯遂围许皆义举也然围齐致伐围许致围春秋其亦与晋文之讨贰而不与晋文之过暴欤】
　　曹伯襄复归于曹遂防诸侯围许左氏【晋侯有疾曹伯之竖侯獳货筮史使曰以曹为解齐桓公为防而封异姓今君为防而灭同姓曹叔振铎文之昭也先君唐叔武之穆也且合诸侯而灭兄弟非礼也与衞偕命而不与偕复非信也同罪异罸非刑也公说复曹伯遂防诸侯围许】谷梁【复者复中国也天子免之因与之防其曰复通王命也遂继事也注中国犹国中也】胡氏【曹伯襄何以名其归之道非所以归也晋侯有疾使其竖侯獳货筮史曰以曹为解晋侯恐于是反曹伯夫以赂得国而春秋名之比于失地灭同姓之罪以此知圣人严于义利之别以正性命之理其说行而天下定矣岂曰小补之哉】张氏【鲁叔孙豹见执于晋乐王鲋欲求货为请叔孙却而弗与叔孙婼见执于晋鲁使申丰以货如晋叔孙畱而不出大夫之知义者犹耻以货赂茍免况诸侯乎曹伯襄之名以枉已者不足正人失君国之道也】
　　附録左氏【晋侯作三行以御狄荀林父将中行屠击将右行先蔑将左行案晋已有三军增置三行辟天子六军之名也】
　　二十有九年春介葛卢来左氏【介葛卢来朝舍于昌衍之上公在防馈之刍米礼也注介东夷国也葛卢介君名也不称朝不见公且不能行朝礼虽不见公国賔礼之故书】公羊【夷狄之君也不言朝不能乎朝也】谷梁【微国之君未爵者也其曰来卑也】陈氏【介东夷也未通于上国一歳再至其意将安在乎故亟书之介人侵萧讥有以来之也】
　　公至自围许张氏【其至以围许久役而不能服也】
　　【案践土不书至而围许书至文公之伯事怠矣】
　　夏六月防王人晋人宋人齐人陈人蔡人秦人盟于翟泉【公羊上有公字翟作狄杜翟泉洛阳城内大仓西南池水也】左氏【公防王子虎晋狐偃宋公孙固齐国归父陈辕涛涂秦小子憖盟于翟泉寻践土之盟且谋伐郑也卿不书罪之也在礼卿不防公侯防伯子男可也注晋侯始伯翼戴天子诸侯辑睦王室无虞而王子虎下盟列国以渎大典诸侯大夫上敌公侯亏礼伤教故贬诸大夫讳公与盟大国之卿当小国之君故可以防伯子男诸卿之见贬亦兼有此阙故传重发之】公羊【注文公围许不能服自知威信不行故复上假王人以防诸侯年老志衰不能自致故诸侯亦使微者防之月者恶伯功之废于是】胡氏【案左氏则皆列国之贵大夫与王子而公与防也其贬而称人讳不书公何也翟泉近在洛阳王城之内而王子虎于此下与列国盟是谓上替诸侯大夫入天子之境虽贵曰士而于此上盟王子虎是谓下陵而无君之心着矣故以为大恶讳公而不书诸国之卿贬称人而王子亦与焉者此正其本之意也】陈氏【晋初以大夫盟王子也向也践士之役王子虎不言涖盟也今以大夫盟王子文公之志荒矣大夫之交政于是始文公为之也不斥言王子虎为尊尊讳也以其人王子虎不可不徧人诸侯之大夫以其徧人诸侯之大夫不可不没公也案晋文公三大盟防本皆非礼践土于温致天王翟泉盟王子其视齐桓之尊王人不敢盟世子周公者大不侔矣然春秋推心之法则践土王实自劳非晋之罪于温召王事虽逆而情顺故皆讳之以存其尊王之名若翟泉则羣然丛聚于王都之侧上与王子虎歃血以约言既非践土子虎涖盟之比又无于温懐自嫌之心春秋不得不重贬之以显其慢王之实矣盖至此方结正晋文之罪是亦望其始而不足其终也其三防不书公说已见庄十六年○又案晋侯受命郑伯傅王践土于温二防咸在郑无叛晋之状而此防谋伐郑者得非文公过郑郑不礼焉前日之防黾勉以大义受之而内懐宿恨尚未释欤外傅载文公诛观状以伐郑及其陴郑人以名寳行成公弗许欲得叔詹而烹之以詹一言而止则伐郑者报怨未巳也春秋重贬翟泉之盟而明年书秦晋围郑岂无意哉】
　　秋大雨雹左氏【为灾也】谷梁【注雹者隂胁阳臣侵君之象阳气之在水雨则温热隂气薄而胁之不相入转而成雹】胡氏【正防曰凡隂气凝聚阳在内者不得出则奋击而为雷霆阳在外者不得入则周旋不舍而为风和而散则为雪霜雨露不和而防则为戾气曀霾隂常防缓受交于阳则风雨调寒暑正雹者戾气也隂胁阳臣侵君之象当是时僖公即位日久季氏世卿公子遂专权政在大夫萌于此矣】
　　【案经书大雨雹三此年及昭三年冬四年春】
　　冬介葛卢来左氏【以未见公故复来朝礼之加燕好介葛卢闻牛鸣曰是生三牺皆用之矣其音云问之而信】公羊【注进称名能慕中国朝贤君明当扶勉以礼义一年再朝不中礼故不复进也】陈氏【春秋以一字为襃贬于介乎何费词也春秋虽以一字为襃贬而或费词者详始以着末也三月癸酉大雨雹震电庚辰大雨雪正月己夘烝五月丁丑烝将着其末不可不详其始也案春秋两书介来以其事言则逺人慕中国当从何氏以其实言则逺人窥中国当从陈氏要之陈氏说是春秋不以例之郳黎来而以例之白狄则非予介可知矣】
　　三十年春王正月○夏狄侵齐左氏【晋人侵郑以观其可攻与否狄间晋之有郑虞也夏狄侵齐】胡氏【晋文公若移围郑之师以伐狄则方伯之职脩矣上书狄侵齐下书围郑此直书其事而义自见者也】
　　秋衞杀其大夫元咺及公子瑕左氏【晋侯使医衍酖衞侯甯俞货医使薄其酖不死公为之请纳玉于王与晋侯皆十瑴王许之乃释衞侯衞侯使赂周歂冶厪曰茍能纳我吾使尔为卿周冶杀元咺及子适子仪公入祀先君周冶既服将命周歂遇疾而死冶厪辞卿注瑕立经年未防诸侯故不称君】公羊【衞侯未至其称国以杀何道杀也注于道路遇而杀之坐之与至国同】谷梁【称国以杀罪累上也以是为讼君也衞侯在外其以累上之辞言之何也待其杀而后入也公子瑕累也以尊及卑也】胡氏【元咺讼君为恶君归则已出君出则已归无人臣之礼信有罪矣则称国以杀而不去其官何也春秋之法躬自厚而薄责于人君子之道譬诸射失诸正鹄反求诸已衞侯之躬无乃有阙盍亦省徳而内自讼乎夫称国以杀者君与大臣专杀之也衞侯在外其称国以杀何也谷梁子曰待其杀而后入也待其杀而后入是志乎杀咺瑕者也兵莫憯于志镆鎁为下衞侯未入而称国以杀此春秋诛意之效也然则大臣何与焉从君于恶而不能正故并罪之也公子瑕未闻有罪而杀之何也元咺立以为君故衞侯忌而杀之也然不与衞剽同者是瑕能拒咺辞其位而不立也不与陈佗同者是瑕能守节不为国人之所恶也故经以公子冠瑕而称及见瑕无罪事起元咺以咺之故延及于瑕而衞侯忌克专杀滥刑之恶着矣】
　　衞侯郑归于衞公羊【此杀其大夫其言归何归恶乎元咺也元咺之事君也君出则已入君入则已出以为不臣也】胡氏【衞侯出奔于楚则不名见执于晋则不名今既归国复有其土地矣何以反名之乎不名者责晋文公之以小怨妨大徳名之者罪衞侯郑之以忮害戕本支衞侯始归而杀叔武再归而及公子瑕故再书其名以为后戒】
　　【案诸侯执不书归僖十九年滕子成九年郑伯襄十六年莒子邾子十九年邾子之类是也惟晋文之执曹衞书归陈氏曰危不得归也又晋厉之执曹伯书归胡氏曰言天王之释有罪也○又案衞侯归之于京师而书归于衞讥不在王室也曹伯亦归于京师而书归自京师讥不在晋也】
　　晋人秦人围郑左氏【晋侯秦伯围郑以其无礼于晋且贰于楚也晋军函陵秦军泛南佚之狐言于郑伯曰国危矣若使烛之武见秦君师必退公从之夜缒而出见秦伯曰秦晋围郑郑既知亡矣若亡郑而有益于君敢以烦执事越国以鄙逺君知其难也焉用亡郑以陪邻邻之厚君之薄也若舍郑以为东道主行李之往来共其乏困君亦无所害且君尝为晋君赐矣许君焦瑕朝济而夕设版焉君之所知也夫晋何厌之有既东封郑又欲肆其西封若不阙秦将焉取之阙秦以利晋唯君图之秦伯说与郑人盟使子逢孙杨孙戌之乃还子犯请击之公曰不可微夫人之力不及此吾其还也亦去之初郑公子兰奔晋从于晋侯伐郑请无与围郑许之使待命于东郑石甲父侯宣多逆以为大子以求成于晋晋人许之注兰穆公也】胡氏【案左氏则书人者贬之也孟子曰有人于此待我以横逆则君子必自反也今郑伯之于晋公子特不能厚将迎赠送之礼而未尝以横逆加之也坐此见围为列国者不亦难乎故晋侯秦伯贬称人者晋文以私忿勤民动众围人之国秦伯惟利为向背从烛之武之言不以义举也于是二国结衅连兵暴骨原野自此始矣】
　　【案秦晋之争始此夫秦以非子之余践岐丰之地春秋所书大抵皆与晋兵争之迹尔自穆公释韩之憾而从晋于城濮之功于是盟于温于翟泉借役于齐郑勠力同心未始有隙由烛之武一语而秦辅晋之心变矣文公既辛而殽战启衅厥后彭衙之战令狐之战河曲之战秦之伐晋者六晋之伐秦亦六兴数十年报复之师更四君而未巳盖至襄公十一年战栎十三年十三国之伐然后交伐之文始絶于经然则有穆公之贤而其所就仅止此岂非贪利忘义之失哉】
　　介人侵萧公羊【注称人者侵中国故退之疏来朝称名今称人】张氏【再来鲁而次年遂侵萧求援而后举兵也与荆人秦术之聘同】
　　【案介侵萧三传皆无事迹胡氏亦略之惟陈氏张氏说是】
　　冬天王使宰周公来聘公子遂如京师遂如晋左氏【王使周公阅来聘飨有昌歜白黒形盐辞曰国君文足昭也武可畏也则有备物之飨以象其徳荐五味羞嘉谷盐虎形以献其功吾何以堪之东门襄仲将聘于周遂初聘于晋】公羊【大夫无遂事此其言遂何公不得为政尔注时见使如京师而横生事矫君命聘晋故疾其骄蹇自专】谷梁【以尊遂乎卑此言不敢叛京师也注郑曰遂固受命如京师如晋尊周不敢使并命使若公子遂自往然即云公子遂如京师如晋是同周于诸侯叛而不尊天子也】胡氏【大夫出疆有以二事出者有以一事出而专继事者其书皆曰遂公子遂如周及晋与祭公自鲁逆王后皆所谓以二事出者也公子结往媵而及齐宋盟则专继事者也是非得失则存乎其事矣冡宰上兼三公其职任为至重而来聘于鲁天王之礼意莫厚焉鲁侯既不朝京师而使公子遂往又以二事出夷周室于列国此大不恭之罪履霜坚氷之渐春秋之所诛而不以聴者也则何以无贬乎有不待贬絶而罪恶见者不贬絶以见罪恶】
　　【案胡氏二事出之说本谷梁及杜氏若公羊则专罪公子遂之专二说未知孰是而谷梁精透足见书法此条与公如京师遂防伐秦皆是王事书遂此本以二事出春秋则以如晋为遂事不敢以王事同于伯事也彼本以伐秦出春秋则以伐秦为遂事不欲先伯事而后王事也又案经书内大夫如晋二十八始于此公子遂三此年三十一年文六年也内大夫如京七亦始于此此年公子遂文元年叔孙得臣八年公孙敖九年得臣宣九年仲孙蔑襄二十四叔孙豹昭二十二叔鞅也】
　　三十有一年春取济西田左氏【取济西田分曹地也使臧文仲往宿于重馆重馆人告曰晋新得诸侯必亲其共不速行将无及也从之分曹地自洮以南东傅于济尽曹地也注晋分曹田以赐鲁故不系曹】公羊【恶乎取之取之曹也曷为不言取之曹讳取同姓之田也此未有伐曹者则其言取之曹何晋侯执曹伯班其所取侵地于诸侯也晋侯执曹伯班其所取侵地于诸侯则何讳乎取同姓之田久也】胡氏【不系国者吾故田也复吾故田而谓之取何也春秋之法不以乱易乱案济西田左氏谷梁皆以为曹田公羊以为曹所侵鲁之故田胡氏从公羊济西田首未三见于经此年取之曹宣元年以赂齐宣十年齐人以归我○又案经书田十桓元年假许田宣元齐取济西田十年齐归济西田成二年取汶阳田八年韩穿来言汶阳襄十九年取邾田定十年齐归郓讙隂田哀二年取漷东田沂西田及此年也不系国者吾故田也非吾田则系国邾田是也漷东沂西田不系国者乗上文伐邾文也】
　　公子遂如晋左氏【拜曹田也】
　　夏四月四卜郊不从乃免牲犹三望左氏【非礼也犹三望亦非礼也礼不常祀而其牲日牛日曰牲牲成而卜郊上怠慢也望郊之细也不郊亦无望可也注免犹纵也三望分野之星国中山川皆因郊祀望而祭之鲁废郊天而脩其小祀故曰犹犹者可止之辞疏降娄鲁分其祭奎娄之神也】公羊【曷为或言三或言四三礼也四非礼也求吉之道三禘尝不郊何以郊非礼也鲁郊非礼也鲁郊何以非礼天子祭天诸侯祭土天子有方望之事无所不通诸侯山川有不在其封内者不祭曷为或言免牲或言免牛免牲礼也免牛非礼也伤者曰牛三望者何望祭也祭大山河海山川有能润于百里者天子秩而祭之触石而出肤寸而合不崇朝而偏雨乎天下者大山尔河海润于千里犹者何通可以已也何以书讥不郊而望祭也注方望谓郊时望祭四方羣神日月星辰风伯雨师五岳四凟及余山川凡三十六所】谷梁【夏四月不时也四非礼也免牲者为之缁衣薫裳有司端奉送至于南郊免牛亦然乃者亡乎人之词也犹者可以已之词也注三望海岱淮海岱及淮惟徐州徐鲁地全曰牲伤曰牛亡乎人若曰无贤人也讥僖公不共致天变郊者天人相与交接之意不言郊天者不敢斥尊也】胡氏【记礼者曰祭帝于郊所以定天位也礼行于郊而百神受职焉鲁诸侯何以有郊成王以周公有大勲劳于天下命鲁公世世祀周公以天子之礼乐是故鲁君孟春乗大辂载弧韣旂十有二旒日月之章祀帝于郊配以后稷天子之礼也以人臣而用天子之礼可乎是成王过赐而伯禽受之非也诸侯祭天其僭极矣圣人于春秋欲削而不存则无以志其失悉书之则歳事之常有不胜书者故因礼之变而书于策或以或以时或以望或以牲或以牛于变之中又有变焉者悉书其事而谓言偃曰鲁之郊禘非礼也周公其衰矣之郊也禹也宋之郊也契也是天子之事守也言杞宋夏商之后统承先王脩其礼物非列国之比也是故天子祭天地诸侯祭社稷祝嘏莫敢易其常古易则乱名犯分人道之大经拂矣古者大事决于卜故洪范稽疑独以为主而不从则不郊矣故免牲望祭也有虞氏受终而望因于类巡狩而望因于柴皆天子之事也今鲁不郊而望故特书曰犹犹者可以已之辞其言三望者天子有方望无所不通诸侯非名山大川在其封内者则不祭鲁得用重礼视王室则杀故望止于三比诸侯则隆故河海虽不在其封内而亦祭然非诸侯之所得为也】陈氏【诸侯有郊禘东迁之僭礼也鲁之郊禘惠公请之而犹未率以为常也僖公始作颂以郊为夸焉】张氏【刘原父曰昔者鲁惠公使宰让请郊庙之礼于天子天子使史角往惠公止之其后在鲁始为墨翟之学使成王已赐鲁郊则惠公奚请惠公之请殆由平王以下乎诸儒多据明堂位及礼运刘氏说未知所出姑存之以俟参考鲁郊非礼故不曰大事于上帝而曰郊】
　　【案经书鲁郊九此年夏四月四郊不从乃免牲犹三望成十年四月五郊不从乃不郊襄七年四月三郊不从乃免牲十一年四月四郊不从乃不郊此以不定也宣三年正月郊牛之口伤改牛牛死乃不郊犹三望成七年正月鼷防食郊牛角改牛鼷防又食其角乃免牛夏不郊犹三望定十五年正月鼷防食郊牛牛死攺牛夏五月辛亥郊哀元年正月鼷防食郊牛角改牛夏四月辛巳郊此以牛伤也成十七年九月辛丑用郊此专以时失也○又案鲁之有郊何也程子曰成王以周公有大勲劳赐鲁重祭也此主礼记明堂位及礼运等说三传皆同独临江刘氏以为成王周之盛王未必过赐故以为鲁之有郊惠公请之引史记曰鲁惠公使宰让请郊庙之礼于天子天子使史角往公止之其后实为墨翟之学于鲁陈氏用其说歴举东迁以来秦襄祠西畤齐桓欲封禅晋郊鲧等事证谓此皆东迁之僭礼且又引定四年祝鮀举成王命鲁之词不及郊祀等辨难甚至但史角事不知所出而祝鮀之言亦有备物典册语则又未敢以此而尽弃礼记诸书也○鲁郊之用孟春何也家语孔子曰郊之祭也迎长日之至也故周之始郊以日至至于启蛰之月则又祈谷于上帝此二者天子之礼也鲁无冬至大郊之事特以孟春祈谷为郊啖子曰孟春周之三月也故以二月三月上辛不吉则中辛又不吉则下辛三礼也谷梁子哀元年传曰郊自正月至于三月郊之时也以十二月下辛正月上辛不从则以正月下辛二月上辛不从则以二月下辛三月上辛如不从则不郊矣夏四月郊不时也五月郊不时也又曰夏之始可以承春以秋之末承春之始盖不可矣九月用郊不宜用也三礼也四非礼也五强也左氏疏曰启蛰以节气论若四月而春分未过尚可郊也以家语及明堂左氏论之则孟春为是谷梁三月非矣但四月犹近之五月九月则大不时也近世钝斋王氏曰鲁不敢用冬至大郊而止用孟春祈谷之郊又避天子所用建寅之月故春秋所书鲁郊多在四月乃建卯春分之后未有于周正建子之月及建寅启蛰之月书郊者此说亦有见○郊之用何也古者大事皆决于公羊以为天子之郊常事则不鲁郊非常是以之止于三吉则为凶则已左氏以为常礼不止牲与日案周祀五帝前期日帅执事而日则天子亦也但所者不过日与牲而已春秋所书亦日与牲也左氏讥其祭者非矣○郊之用辛日何也谷注曰郊必用上辛者取其新洁莫先也○郊牛之伤皆在正月者何也谷梁曰以六月上甲始庀牲十月上甲始系牲十一月十二月牲虽有变不道也待正月然后言牲之变言至郊时然后言其变重其妨郊也陆氏曰礼养牲必在涤三月故自周之十一月下旬而养牲至二月中旬而牲成故得以二月下旬而三月上辛也陆氏说是盖十一月养牲则正月有变所宜书矣正月有变而改卜尤无害于三月四月之郊也谷梁说则与在涤三月不合○牲而或曰牛或曰牲何也左曰牛日曰牲公曰伤者曰牛谷曰全曰牲伤曰牛未成牲亦曰牛僖三十一年乃免牲襄七年乃免牲皆在四月且在四卜三卜之后则左氏日说是也宣三年成七年定十五年哀元年书牛皆以伤在正月则公谷伤曰牛未牲曰牛亦是也○不郊而或言免牲或言免牛何也凡不郊皆免牲免牲吉则免之不吉则否书免牲则见其不郊矣僖三十一年襄七年止书免牲是也若不郊而不行免牲之礼则不书免牲成十年襄十一年止书不郊是也若牛死则无可免矣宣二年牛死乃不郊是也独成七年既书免牛又书不郊何也谷梁曰免牲不曰不郊免牛亦然此经复书不郊者盖以僖公免牲与三望同时故略去不郊之文今此春免牛而夏三望故须书不郊以见之也免牲者为之缁衣纁裳奉之南郊天位归之于阳也已伤曰牛而尚免之何也尝置之上帝矣而后免之不敢专也卜之不去则如何不免安置之系而待庀牲然后左右之○改卜之礼何也凡养牲必二一祀上帝一祀后稷帝牛月变则改稷牛以代之而别以他牛为稷牛也礼曰帝牛在涤三月稷牛惟具若卜卜稷牛不吉及养稷牛又死则不郊○三望之异同何也说左氏者以为分野星及封内山川说公羊者以为泰山河海说谷梁者以为海岱淮据三家皆不以三望为非礼止讥其舍郊而望此已失之况望乃祭山川之名何得以为分野之星若以三望为鲁之封内鲁所得祭则常事必书何哉胡氏取公羊说以为泰山河海泰山鲁所得祀河海非鲁封内故不当祀然既曰鲁视王室则杀故望止于三而又用朱长文之说曰礼天子有四望鲁惟得祭泰山余三望僭礼故书之则是鲁祭泰山之外犹有三望之祭也与前说稍不合矣要之后说是○三望书犹何也犹者可已之词三传皆合但诸传皆以大礼之不举为恨胡氏则独以僭礼之未尽除为讥则词虽同而意异矣胡氏说是○春秋书犹三犹三望犹朝于庙犹绎也三望与绎讥其可已而不已之词也朝庙幸其不可已而不已之词也苏氏曰如此而犹如此者甚之之词也不如此而犹如此者幸之之词也此说发明二犹字甚佳但以犹三望为幸之之词则失之矣】
　　秋七月○冬伯姬来求妇谷梁【非正也】胡氏【荡伯姬来逆妇而书者以公自为主失其班列书也伯姬敌矣其来求妇曷为亦书见妇人不可预国事也】
　　狄围衞十有二月衞迁于帝丘左氏【曰三百年衞成公梦康叔曰相夺予享公命祀相甯武子不可曰鬼神非其族类不歆其祀鄫何事请改祀命】胡氏【帝丘东郡濮阳颛顼之虚亦衞地也狄尝迫逐黎侯黎侯寓于衞而衞不能修方伯连帅之职戎尝伐凡伯于楚丘而衞不能救王臣之患其后遂为狄人所灭东徙渡河矣齐桓公攘戎狄而封之而衞国忘亡今又为狄所围其迁于帝丘辟狄难也而中国衰微夷狄强盛衞侯不能自强于政治晋文无却四夷安诸夏之功莫不见矣】张氏【自狄入衞后不敢加兵于衞者齐桓之力也及衞文忘齐之大徳于是狄人始假义以伐衞晋文兴而稍息至是又围衞者亦晋文恶衞之深有以启之也】
　　附録左氏【是年晋搜于清原作五军以御狄赵衰为卿】
　　【案此盖罢三行而更为上下新军也】
　　三十有二年春王正月○夏四月己丑郑伯捷卒○衞人侵狄秋衞人及狄盟左氏【狄有乱衞人侵狄狄请平秋衞人及狄盟】胡氏【其不地者盟于狄也再书衞人而称及者所以罪衞也盟防中国诸侯之礼衰世之事已非春秋所贵况乘狄之乱又即其地而刑牲歃血以要之哉】
　　附録左氏【是年春楚鬬章请平于晋晋阳处父报之晋楚始通】
　　冬十有二月己夘晋侯重耳卒【子襄公继伯】左氏【晋文公卒将殡于曲沃出绛柩有声如牛偃使大夫拜曰君命大事将有西师过轶我击之必大捷焉】胡氏【案左氏载秦纳晋文公其事甚详而春秋不书者以为不告也徐邈曰诸侯有朝聘之礼赴告之命所以敦交好通忧虞若邻国相望而情志否隔存亡祸福不以相关则他国之史无由得书鲁政虽陵典刑犹在史防所録不失常法其文足证仲尼修之事仍本史有可损而不能益也】
　　【案晋文以二十四年入国至二十八年城濮始主伯迄三十二年凡五年李氏曰晋有二文之业盖文侯文公也书録文侯之命捍王于艰钖以秬鬯为东周贤侯春秋详文公之伯盖文侯家法也文公之兴其事易于齐桓固有自来矣然文公既入国而事之不载于经者凡四年虽以纳王之懿功削而不见至二十八年一简之中乃五挈晋侯不以为繁何哉盖自武公以支伐宗并吞专立读无衣之诗虽晋之臣民不能自安也春秋为是黜晋不书文公奔而复国内无所承上何所禀经复略之勤王固为大美然特以求诸侯之利心而为之岂真知有君臣之义哉至二十八年晋楚之事乃关夷夏之盛衰非系一国之得失春秋抑楚之深故与晋之亟则晋亦不为无绩于中国矣此其与桓公并称欤大抵桓文虽并称而文固非桓匹也桓公二十余年蓄威养晦始能问罪于楚文公一驾而城濮之功多于召陵桓公屡盟屡防迟回晩歳始防宰周公文公再合而温之事敏乎葵丘桓公终身与诸侯防鄄失鲁盟幽失衞首止失郑葵丘失陈文公三防而大侯小伯莫有不至其得诸侯又盛乎桓公而曰文非桓匹何也文公之功多于桓公者罪亦多于桓公也事速就乎桓公者义尤坏乎桓公者也名盛乎桓公者实衰乎桓公者也春秋不以功盖罪不以事掩义不以名诬实此其非桓匹欤桓公得江黄而不用于伐楚文公谓非致秦则不可与楚争楚抑而秦兴矣此桓公之不肯为也桓公防则不迩三川盟则不加王人文公防畿内则伉矣盟子虎则悖矣此桓公之不敢为也桓公宁不得郑不纳子华惧其奬臣抑君不可以训文公为元咺执君则三纲五常于是废矣此又桓公不忍为也夫子正谲之辨独不深切着明哉】
　　三十有三年春王二月秦人入滑左氏【子自郑使告于秦曰郑人使我掌其北门之管若潜师以来国可得也穆公访诸蹇叔蹇叔曰劳师以袭逺非所闻也师劳力竭逺主备之勤而无所必有悖心公辞焉召孟明西乞白乙使出师蹇叔哭之曰孟子吾见师之出而不见其人也春秦师过周北门左右免胄而下超乗者三百乗王孙满曰秦师轻而无礼必败及滑郑商人髙遇之以乗韦先牛十二犒师且使遽告于郑郑穆公使视客馆则束载厉兵秣马矣使皇武子辞焉子奔齐逢孙杨孙奔宋孟明曰郑有备矣不可冀也攻之不克围之不继吾其还也灭滑而还注灭而书入不能有其地也】
　　齐侯使国归父来聘左氏【齐国子来聘自郊劳至于赠贿礼成而加之以敏臧文仲言于公曰国子为政齐犹有礼君其朝焉臣闻之服于有礼社稷之衞也】
　　夏四月辛巳晋人及姜戎败秦于殽【左氏谷梁经作秦师】左氏【晋原轸曰秦违蹇叔而以贪勤民天奉我也奉不可失敌不可纵必伐秦师栾枝曰未报秦施而伐其师其为死君乎先轸曰秦不哀吾丧而伐吾同姓秦则无礼何施之为一日纵敌数世之患也谋及子孙可谓死君乎遂发命遽兴姜戎子墨衰绖败秦师于殽获百里孟明视西乞术白乙丙以归遂墨以葬文公文嬴请三帅公许之先轸朝问秦囚公曰夫人请之吾舍之矣先轸怒曰武夫力而拘诸原妇人暂而免诸国堕军实而长防雠亡无日矣不顾而唾公使阳处父追之及诸河则在舟中矣释左骖以公命赠孟明孟明稽首曰三年将拜君赐秦伯素服郊次乡师而哭曰孤违蹇叔以辱二三子孤之罪也大夫何罪且吾不以一眚掩大徳】公羊【其谓之秦何夷狄之也曷为夷狄之秦伯将袭郑百里子与蹇叔子諌曰千里而袭人未有不亡者也秦伯怒曰若尔之年者宰上之木拱矣尔曷知师出百里子与蹇叔子送其子而戒之曰尔即死必于殽之嵚岩是文王之所避风雨者也吾将尸尔焉然而晋人与姜戎要之殽而击之匹马只轮无反者其言及姜戎何微也称人先轸也或曰襄公亲之亲之则其称人何君在乎殡而用师危不得葬也诈战不日此何以日尽也】谷梁【不言战而言败何也狄秦也秦越千里之险入虚国进不能守退败其师徒乱人子女之教无男女之别秦之为狄自殽之战始也晋人者晋子也其曰人何也微之也何为微之不正其释殡而主乎战也】胡氏【案书序秦穆公伐郑晋襄公帅师败诸殽而经书晋人败秦于殽是皆仲尼亲笔其词何以异乎书序专取穆公悔过自誓之言止于劝善其词恕春秋备书秦晋无道用兵之失兼于惩恶其法严此所以异也晋襄亲将绌不称君者俯逼葬期忘亲背惠墨衰绖而即戎其恶甚矣视秦犹狄其罪云何客人之馆而谋其主因人之信已而逞其诈利人之危而袭其国越人之境而不哀其丧叛盟失信以贪勤民而弃其师狄道也夫子先轸之谋偷见一时之利徼幸其成自以为功者也二君皆过聴焉而贪其利是使为人臣子者皆懐利以事其君父君臣父子去仁义懐利以相与利之所在则从之矣何有于君父楚人有言余禽兽也余唯利是视此之谓也春秋人晋子而狄秦所以立人道存天理也】
　　【案殽战公谷皆以为狄秦张氏曰公羊经不书师盖必有所传故啖赵刘氏胡氏皆从之谷梁止以败秦师为狄之盖援中国与夷狄不言战之例则恐非书法其曰秦之为狄自殽始则亦必有所传也赵子以及字为衍文盖据晋师白狄伐秦秦人白狄伐晋之例并不言及故也然此初见于经则以殊戎之文示之亦谨始之法赵子说未必然】
　　癸巳葬晋文公狄侵齐左氏【狄侵齐因晋丧也】
　　公伐邾取訾娄秋公子遂帅师伐邾【訾娄公羊作丛娄谷作楼】左氏【公伐邾取訾娄以报升陉之役邾人不设备秋襄仲复伐邾注鲁亦因晋丧以陵小国】胡氏【此皆不胜忿欲报怨贪得恃强陵弱不义之兵也直书其事而罪自见或曰取湏句訾娄有为为之也伐邾至于再三念毋勤矣夫念毋者必当止乎礼义平王不抚其民而逺屯戍于毋家诗人刺之夫子录焉僖公以成风之有功于已也越礼以尊其身违义以报其怨残民动众取人之邑曽是以为可乎】
　　晋人败狄于箕左氏【狄伐晋及箕晋侯败狄于箕却缺获白狄子先轸免胄入狄师死焉反自箕襄公以三命命先且居将中军以再命命先茅之县赏胥臣曰举郤缺子之功也以一命命郤缺为卿复与之冀】
　　冬十月公如齐十有二月公至自齐左氏【朝且吊有狄师也】张氏【间晋而虐邾所以因齐聘而朝之以自托也】
　　【案晋襄初立伯事未定秦之窥郑齐之聘鲁皆有志于争伯也晋襄惟外患之是忧而置齐鲁之交于度外故不逾年而伯事复盛焉亦善于继承者矣春秋书败秦败狄如齐伐许于一年之间其晋伯絶续之防三强睥睨之秋欤】
　　乙巳公薨于小寝【十一月十二日经作十二月误】左氏【即安也】胡氏【路寝治事之所小寝燕息之地也君终不于路寝则非正矣】
　　陨霜不杀草李梅实【陨公作霣】左氏【注书时失也周十一月今九月霜当微而重重而不能杀草所以为灾】公羊【何以书记异也何异尔不时也注周之十二月夏之十月也易中孚记曰隂假阳威之应也早霣霜而不杀万物至当霣霜之时根生之物复荣不死斯阳假与隂威隂威列索故阳自霣霜而反不能杀也此禄去公室政在公子遂之应】谷梁【未可杀而杀举重也可杀而不杀举轻也注京房易传曰君假与臣权则陨霜不杀草从叛者兹谓不明厥妖木冬实重菽也轻草也轻者不死则重者不死可知】胡氏【哀公问于仲尼曰春秋记陨霜不杀草何为记之也曰此言可杀也夫宜杀而不杀则李梅冬实天失其道草木犹干犯之而况君乎是故以天道言四时失其序则其施必悖无以统万象矣以君道言五刑失其用则其权必丧无以服万民矣哀公欲去三桓张公室问社于宰我宰我对以使民战栗盖劝之断也仲尼则曰成事不说既徃不咎其自与哀公言乃以为可杀何也在圣人则能处变而不失其常在贤者则必有小贞吉大贞凶之戒矣其论陨霜不杀草则李梅冬实盖除恶于微虑患于早之意】
　　【案陨霜二此年不杀草谷梁所谓举轻也定元年杀菽谷梁所谓举重也】
　　晋人陈人郑人伐许左氏【讨其贰于楚也楚子上侵陈蔡陈蔡成遂伐郑晋阳处父侵蔡子上救之与晋师夹泜而军阳子使谓子上曰吾闻文不犯顺武不违敌子若欲战则吾退舍子济而陈迟速唯命不然纾我老师费财亦无益也子上退阳子宣言曰楚师遁矣遂归楚师亦归大子商臣谮子上曰受晋赂而辟之楚之耻也罪莫大焉王杀子上】
　　【案僖公在位三十三年实为鲁之贤君当其初歳内用公子友臧文仲外则坚事齐桓故能去庆父之奸蠧使鲁国既危而复安自十七年以前除从齐防无征伐外鲁事之见经者甚少观诗之所颂如务农重谷则勤于为民也春秋享祀则谨于奉先也立閟宫复泮宫克淮夷牧坰野虽一时夸大之辞有过其实然礼乐政事之修明君臣上下之协洽防可想矣但盟柽未返遽有邾师之败葵丘稍怠遽肆阳谷之乐则公岂眞能以礼信辅齐邪厥后宋襄继起虽其伯事有不足以得鲁然与其南向以从楚孰若尊奬先代协賛姻邻以为中国之重乃乞师蛮荆导之以伐齐宋其失大矣盖自十六年季友卒后臧文仲之窃位公子遂之专权如灭项防楚之失备见于经向非晋文肇造一战胜楚则中原左袵之祸僖公何以逭其责哉先儒曰弃夏盟而即楚则有从狄之非先晋室而后周则无敬君之节须句之功不足掩升陉之辱取谷之师不足洗至之耻此僖之不得全为贤侯也况乎季友受费而季孙氏始公孙兹帅师而叔孙氏始公孙敖帅师而孟孙氏始三桓之基皆肇于僖公之编则僖公亦鲁国功之首罪之魁也欤】








　　春秋防通卷十一
　　钦定四库全书
　　春秋会通卷十二　　　　　元　李廉　撰文公【名兴諡法慈惠爱民曰文在位十八年】左氏【注文公僖公之子夫人声姜所生僖公薨文公立】
　　【周襄王二十六年】元年春王正月公即位左氏【注先君未葬而公即位不可旷年无君也释例曰遭防继立者每新年正月必改元正位百官以序故国史书即位于策以表之文公成公先君未葬而书即位因三正之始明继嗣之正表朝仪以固百姓之心此乃国君明分制之大礼譬周康王麻冕黼裳以行事事毕然后乃丧服也】谷梁【继正即位正也】胡氏【即位者告庙临羣臣也国君嗣世定于初丧必逾年然后改元书即位者缘始终之义一年不二君故不改于柩前定位之初缘臣民之心不可旷年无君故不待于三年毕丧之后逾年春正月乃谨始之时礼之中也孔子曰君薨百官緫已以听于冡宰三年则告庙临羣臣固有摄行之礼矣案商书称太甲元祀伊尹祠于先王则摄而告庙之证也百官总已听于冡宰则摄而临羣臣之证也至三祀十有二月伊尹以冕服奉嗣王则免丧从吉之证也康王时成王方崩犹未成服故用黼裳入受顾命或以康王释服离次而即吉误矣案鲁自隐至文六君惟文公承国于先君得书即位故胡氏于此始发告庙临羣臣之礼彼隐庄闵僖非不行此典也但春秋削之耳】
　　二月癸亥日有食之【杜氏月一日不书朔官失之】○天王使叔服来会葬左氏【王使内史叔服来会葬注叔氏服字诸侯丧天子使大夫会葬礼也】公羊谷梁【同左氏】胡氏【凡崩薨卒葬人道始终之大变不以得礼爲常事而不书其或失礼而害于王法之甚者圣人则有削而不存以示义者矣】
　　夏四月丁巳葬我君僖公○天王使毛伯来锡公命左氏【王使毛伯衞来锡公命注毛国伯爵衞字诸侯爲王卿士者诸侯即位天子赐以命圭合瑞爲信僖十一年王赐晋侯命亦其比也】公羊【锡者何赐也命者何加我服也注文公新即位功未足施而锡之非礼也】谷梁【礼有受命无来锡命锡命非正也】胡氏【诸侯终丧入见则有锡岁时来朝则有锡能敌王所忾则有锡黼冕圭璧因其终丧入见而锡之者也礼所谓丧毕以士服见天子已见赐之黼冕圭璧然后归是已车马衮黼因其岁朝而锡之者也诗所谓君子来朝何锡予之虽无予之路车乘马又何予之衮及黼是已彤弓玈矢因其敌忾献功而锡之者也诗所谓彤弓弨兮受言藏之我有嘉賔中心贶之钟鼔既设一朝享之是已今文公继世丧制未毕非初见继朝而献功也何爲来锡命乎故谷梁子曰来锡命非正也】
　　【案王命说已见庄元年此条据杜氏以爲诸侯初即位天子以命圭如侯执信圭之类公羊以爲赐以命服以晋惠初立王赐之命而晋侯受玉惰证之则杜氏得之晋武公以请命于王而诗人有子之衣安且吉之词证之则公羊亦得之故胡氏取礼经黼冕圭壁之说然后其义始备】
　　晋侯伐衞左氏【晋文公之季年诸侯朝晋衞成公不朝使孔达侵郑伐緜訾及匡晋襄既祥使告于诸侯而伐衞及南阳先且居曰效尤祸也请君朝王臣从师晋侯朝王于温先且居胥臣伐衞五月晋师围戚取之获孙昭子】
　　叔孙得臣如京师【叔牙之孙】左氏【注拜赐命】公羊【注不爲丧聘书者爲职贡天子不以丧废故不讥也】张氏【髙邮孙氏曰文公即位未尝请命天子使大夫来锡命公受命矣又不自朝而使得臣徃其不臣可知矣】
　　衞人伐晋左氏【衞人使告于陈共公曰更伐之我辞之卫孔达帅师伐晋君子以爲古古者越国而谋注合古之道而失事伯之礼故国失其邑身见执辱贬孔达称人】
　　【案春秋与国伐伯者三衞人伐晋齐侯伐衞遂伐晋齐侯衞侯伐晋皆有闗于衞】
　　秋公孙敖会晋侯于戚左氏【秋晋侯疆戚田故公孙敖会之注晋取衞田正其疆界礼卿不会公侯而春秋鲁大夫皆不贬者体例已举故据用鲁史成文而已疏例已贬于翟泉之盟案内大夫特会外诸侯五敖会晋侯于戚行父会齐侯于阳谷归父会齐侯于谷归父会楚子于宋叔弓会楚子于陈也此爲大夫特会诸侯之始而胡氏特发传于归父之下不知所谓】
　　冬十月丁未楚世子商臣弑其君頵【頵公谷皆作髠】左氏【初楚子将以商臣爲太子访诸令尹子上子上曰君之齿未也而又多爱黜乃乱也楚国之举恒在少者且是人也蠭目而豺声忍人也不可立也弗听既又欲立王子职而黜商臣商臣闻之而未察告其师潘崇崇曰享江而勿敬也从之江怒曰役夫宜君王之欲杀女而立职也告崇曰信矣冬十月以宫甲围成王王缢穆王立】胡氏【书世子弑君者有父之亲有君之尊而至于弑逆此天理大变人情所深骇春秋详书其事欲以起问者察所由示惩戒也唐世子受左氏春秋至此废书叹曰经籍圣人垂训何书此邪郭瑜对曰春秋义存襃贬以善恶爲劝诫故商臣千载而恶名不灭曰非惟口不可道故亦耳不忍闻愿受他书瑜请读礼世子从之呜呼圣人大训不明于后世皆腐儒学经不知其义者之罪耳若语之曰爲人君父而不通春秋之义必蒙首恶之名爲人臣子而不通春秋之义必陷簒弑诛死之罪圣人书此者使天下后世察于人伦知所以爲君臣父子之道而免于首恶之名诛死之罪也则世子而闻此必将然畏惧知春秋之不可不学矣学于春秋必明臣子之义不至于奏请怫旨而见酖矣传者案也经者断也考于传之所载可以见其所由致之渐岂隐乎嫡妾必正而楚子多爱立子必长而楚国之举常在少者养世子不可不慎也而使潘崇爲之师侍膳问安世子职也而多置宫甲降而不憾憾而能聄者鲜矣乃欲黜兄而立其弟谋及妇人宜其败也而使江知其情是以不仁处其身而以不孝处其子也其及宜矣楚頵僭王慿陵中国战胜诸侯毒被天下然昧于君臣父子之道祸发萧墙而不之觉也不善之积岂可掩哉君不君则臣不臣父不父则子不子春秋书世子弑君者推本所由而着其首恶爲万世之大戒也然则商臣无贬矣曰弑父与君之贼其恶犹待于贬而后着乎】
　　公孙敖如齐左氏【穆伯如齐始聘焉礼也凡君即位卿出并聘践脩旧好要结外援好事邻国以衞社稷忠信卑让之道也忠德之正也信徳之固也卑让德之基也注传因此发凡以明诸侯谅闇则国事皆用吉礼】公羊【注书者讥丧娶吉凶不相干】
　　【案此条左氏例施之他年聘则可杜氏以爲谅闇用吉礼者大非故赵子去其礼也二字以明年纳币之书考之则公羊注说得之】
　　附录左氏【公孙敖闻叔服能相人也见其二子焉曰谷也食子难也收子谷也丰下必有后于鲁国此见孟氏之兴】左氏【于是闰三月非礼也先王之正时也履端于始举正于中归余于终履端于始序则不愆举正于中民则不惑归余于终事则不悖】
　　二年春王二月甲子晋侯及秦师战于彭衙秦师败绩【彭衙秦地】左氏【殽之役晋人既归孟明秦伯曰孤实贪以祸夫子夫子何罪复使爲政春秦孟明视帅师伐晋晋侯御之先且居将中军及秦师战于彭衙秦师败绩晋人谓秦拜赐之师秦伯犹用孟明孟明增脩德政重施于民赵成子言于诸大夫曰秦师又至将必辟之惧而增德不可当也】胡氏【战而言及主乎是战者也夫敌加于已不得已而起者谓之应兵争恨小故不忍忿怒者谓之忿兵案左氏秦孟明帅师伐晋报殽之役此所谓忿兵疑罪之在秦也而以晋侯主之何哉处已息争之道逺怨之方也然则敌加于已纵其侵暴将不得应乎曰敌加于已而已有罪焉引咎责躬服其罪则可矣已则无罪而不义见加谕之以词命犹不得免焉亦告于天子方伯可也若遽然兴师而与战是谓以桀攻桀何愈乎故以晋侯爲主者处已息争之道寡怨之方王者之事也】
　　丁丑作僖公主左氏【葬僖公缓作主非礼也凡君薨卒哭而祔祔而作主特祀于主烝尝禘于庙又曰丁丑作僖公主书不时也注主者殷以柏周以栗诸侯既葬反虞则卒哭以新死者之神祔之于祖尸柩已逺神形又不可得而见孝子思慕故造木主立几筵焉特用丧礼祭祀于寝不同之于宗庙新主既特祀于寝则宗庙四时烝尝自如旧三年丧毕致新死者之主以进于庙庙之逺主当迁入祧于是乃大祭于太庙以审定昭穆谓之禘今过葬十月始作主故曰不时】公羊【爲僖公作主也主者曷用虞主用桑练主用栗用栗者藏主也何以书讥不时也】谷梁【立主丧主于虞吉主于练作僖公主讥其后也】胡氏【作主者造木主也既葬而反虞虞主用桑期年而练祭练主用栗用栗者藏主也何以书僖公薨至是十有五月然后作主慢而不敬甚矣夫慢而不敬积恶之原也以爲无伤而不去至于积恶而不可掩所以谨之也】
　　【案作主之说三传略同先儒多用公羊公注曰练主当以十三月是也但公羊下文讥久丧而后不能之事殊可怪注者又谓文公欲服丧三十六月此无据之言也故不取○又案公注主状正方穿中央达四方天子长尺二寸诸侯长一尺期年易栗主则埋虞主于两阶之间桑犹丧也栗谨敬貌也谷注主盖神之所冯依桑主不文吉主皆刻而諡之盖虽爲练作之主终入庙以辨昭穆也祭毕则藏之西壁坎中谷又曰作主壊庙有时日壊庙之道易檐可也改涂可也注作主在十三月壊庙在三年丧终主入庙则易檐以示有所加功左氏唯言祔而作主主一而已非虞练再作稍与公谷异】
　　三月乙巳及晋处父盟左氏【晋人以公不朝来讨公如晋晋人使阳处父盟公以耻之书曰及晋处父盟以厌之也适晋不书讳之也注处父爲晋正卿不能匡君以礼而亲与公盟故贬其族族去则非卿故以防人常称爲耦以直厌不直不地者盟晋都】公羊【何以不氏讳与大夫盟也注阳处父救江书氏讳去氏者使若得其君如经言邾娄仪父矣日者起公盟也防者盟不日如晋不书不致者深讳之也】谷梁【不言公处父伉也爲公讳也何以知其与公盟以其日也何以不言公之如晋所耻也出不书反不致也】胡氏【及处父盟者公也其不地于晋也讳不书公者抑大夫之伉不使与公爲敌正君臣之分也适晋不书反国不致爲公讳耻存臣子之礼也凡此类笔削鲁史之旧文众矣】
　　【案处父之伉与髙傒之伉一也处父去氏而髙傒存族者彼于防而此如晋也何氏曰亲就其国耻不得其君故使若得其君也○又案处父系国而去氏荀庚良夫等系氏而去国者此兼罪晋侯之失彼止罪大夫之专也】
  </div>
  <div class="pagination">
   <a href="春秋会通_page10.html">
    上一页
   </a>
   <span>
    ...
   </span>
   <a href="春秋会通_page6.html">
    6
   </a>
   <a href="春秋会通_page7.html">
    7
   </a>
   <a href="春秋会通_page8.html">
    8
   </a>
   <a href="春秋会通_page9.html">
    9
   </a>
   <a href="春秋会通_page10.html">
    10
   </a>
   <span class="current-page">
    11
   </span>
   <a href="春秋会通_page12.html">
    12
   </a>
   <a href="春秋会通_page13.html">
    13
   </a>
   <a href="春秋会通_page14.html">
    14
   </a>
   <a href="春秋会通_page15.html">
    15
   </a>
   <a href="春秋会通_page16.html">
    16
   </a>
   <span>
    ...
   </span>
   <a href="春秋会通_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
