<!DOCTYPE html>
<html>
<head>
    <meta charset="UTF-8">
    <title>春秋左传正义 - 第 81 页/共 226 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传正义 - 第 81 页/共 226 页</h1>
    <div class="content">　　○长，徐，丁丈反。行，下孟反。楚少宰如晋师，少宰，官名。
　　○少，诗照反，注及下同。曰：“寡君少遭闵凶，不能文。闵，忧也。闻二先君之出入此行也，二先君，楚成王、穆王。 
　　[疏]注“二先”至“穆王”。
　　○正义曰：庄十六年，楚始伐郑，文王之世也。二十八年，子元伐郑，成王之初也。僖五年首止之会，郑伯逃归，自是以后，郑始时复从。楚成王以前，郑未属楚，故出入此行，唯成、穆耳。今之庄王，成王孙、穆王子。出入此行，犹往来於郑。
　　将郑是训定，岂敢求罪于晋？二三子无淹久！”淹，留也。随季对曰：“昔平王命我先君文侯曰：‘与郑夹辅周室，毋废王命！’今郑不率，率，遵也。
　　○夹，古洽反，旧古协反。毋音无。寡君使群臣问诸郑，岂敢辱候人？候人，谓伺候望敌者。
　　○候音户豆反。伺音司，又音息嗣反。敢拜君命之辱。”彘子以为谄，使赵括从而更之，曰：“行人失辞。言误对。
　　○谄，敕检反。寡君使群臣迁大国之迹於郑，迁，徙也。曰：‘无辟敌！’群臣无所逃命。”楚子又使求成于晋，晋人许之，盟有日矣。有期日。楚许伯御乐伯，摄叔为右，以致晋师。单车挑战，又示不欲崇和，以疑晋之群帅。
　　○单音丹。挑，徒了反，下文同。帅，所类反。 
　　[疏]注“单车”至“群帅”。
　　○正义曰：《周礼》“环人掌致师”，郑玄云：“致师，致其必战之志。”则致师者，致己欲战之意於敌人。故单车扬威武以挑之，下云“赵旃请挑战”，是也。挑彼晋师，故言“以致晋师”也。楚子既求成，而又令挑战，示其不欲崇和，以疑误晋之群帅。
　　许伯曰：“吾闻致师者，御靡旌摩垒而还。”靡旌，驱疾也。摩，近也。
　　○摩，末多反。垒，力轨反。近，附近之近。乐伯曰：“吾闻致师者，左射以菆，左，车左也。菆，矢之善者。
　　○射，食亦反，下注音同。菆，侧留反。 
　　[疏]注“左车”至“善者”。
　　○正义曰：兵车自非元帅，皆射者在左，御在中央，故云“左，车左”。乐伯居左，故称左也。下云庄子“抽矢菆纳诸厨子之房”，选好矢而留之，知菆是矢之善者。
　　代御执辔，御下，两马、掉鞅而还。”两，饰也。掉，正也。示閒暇。
　　○两马，徐云或作掚，皆力掌反，或音亮。掉，徒吊反；徐，乃较反。鞅，於丈反。间音闲。 
　　[疏]注“两饰”至“间暇”。
　　○正义曰：两，饰；掉，正；皆无明训。服虔亦云：“是相传为然也。饰马者，谓随宜刷刮马，又正其鞅，以示间暇。”
　　摄叔曰：“吾闻致师者，右入垒，折馘、折馘，断耳。
　　○折，之设反，注同。馘，古获反。断音短。执俘而还。”皆行其所闻而复。晋人逐之，左右角之。张两角，从旁夹攻之。乐伯左射马而右射人，角不能进，矢一而已。麋兴於前，射麋丽龟。丽，著也。龟，背之隆高当心者。
　　○糜，亡悲反。著，直略反。 
　　[疏]注“丽著”至“心者”。
　　○正义曰：《易 离卦 彖》云：“离，丽也。日月丽乎天，百穀草木丽乎土。”是丽为著之义。龟之形，背高而前后下。此“射麋丽龟”，谓著其高处。故杜以“龟”为“背之隆高当心者”。服虔亦然，是相传为此说也。
　　晋鲍癸当其后，使摄叔奉麋献焉，曰：“以岁之非时，献禽之未至，敢膳诸从者。”鲍癸止之曰：“其左善射，其右有辞，君子也。”既免。止不复逐。
　　○从，才用反，下“从者”同。 
　　[疏]“以岁”至“从者”。
　　○正义曰：《周礼 兽人》“冬献狼，夏献麋，春秋献兽物”者，谓献之以共王之膳耳，非能遍及於百官也。礼，冬猎曰狩，言围守而取之，获禽多也。於时虞人所献，或颁及群臣，故言“岁之非时，献禽之未至”，以为语之辞耳。
　　晋魏锜求公族，未得锜，魏犨子，欲为公族大夫。
　　○锜，鱼绮反。犨，尺周反。 
　　[疏]注“锜，魏犨子”。
　　○正义曰：服虔亦以为犨子。《世本》以为犨孙。《世本》多误，未必然也。
　　而怒，欲败晋师。请致师，弗许。请使，许之。遂往，请战而还。楚潘党逐之，及荧泽，见六麋，射一麋以顾献，曰：“子有军事，兽人无乃不给於鲜？敢献於从者。”荧泽在荧阳县东。新杀为鲜，见六得一，言其不如楚。
　　○败，必迈反，又如字。使，所吏反。荧，户扃反。射，食亦反。鲜音仙，注同。叔党命去之。叔党，潘党，潘尫之子。赵旃求卿未得，旃，赵穿子。且怒於失楚之致师者。请挑战，弗许。请召盟，许之。与魏锜皆命而往。郤献子曰：“二憾往矣，献子，郤克。
　　○憾，胡暗反。弗备，必败。”彘子曰：“郑人劝战，弗敢从也；楚人求成，弗能好也。师无成命，多备何为？”士季曰：“备之善。若二子怒楚，楚人乘我，丧师无日矣。乘，犹登也。
　　○好，呼报反，下同。丧，息浪反。不如备之。楚之无恶，除备而盟，何损於好？若以恶来，有备不败。且虽诸侯相见，军卫不彻，警也。”彻，去也。
　　○警音景。去，起吕反。彘子不可。不肯设备。士季使巩朔、韩穿帅七覆于敖前，帅，将也。覆，为伏兵七处。
　　○覆，扶又反，注同。帅，如字。将，子匠反。处，昌虑反。故上军不败。赵婴齐使其徒先具舟于河，故败而先济。潘党既逐魏锜，言魏锜见逐而退。赵旃夜至於楚军，二人虽俱受命，而行不相随，赵旃在后至。席於军门之外，使其徒入之。布席坐，示无所畏也。 
　　[疏]“使其徒入之”。
　　○正义曰：使己从人入垒，以取俘馘也。
　　楚子为乘广三十乘，分为左右右。广鸡鸣而驾，日中而说。说，舍也。
　　○乘，绳证反，下三十乘、十乘并注皆同。说，舒锐反，注及下同。左则受之，日入而说。许偃御右广，养由基为右；彭名御左广，屈荡为右。楚王更迭载之，故各有御、右。
　　○屈，居勿反。更音庚。迭，直结反。乙卯，王乘左广以逐赵旃。赵旃弃车而走林，屈荡搏之，得其甲裳。下曰裳。
　　○搏音博。晋人惧二子之怒楚师也，使軘车逆之。軘车，兵车名。
　　○軘，徒温反。 
　　[疏]注“軘车，兵车名”。
　　○正义曰：襄十一年，“郑人赂晋侯以广车、軘车、淳十五乘，甲兵备”。甲兵从之，是兵车明矣。郑玄云：“广车，横陈之车。”服虔云：“軘车，屯守之车，古名难得而知。”其义或当然矣。
　　潘党望其尘，使骋而告曰：“晋师至矣！”楚人亦惧王之入晋军也，遂出陈。孙叔曰：“进之！宁我薄人，无人薄我。《诗》云：‘元戎十乘，以先启行。’先人也。元戎，戎车在前也。《诗 小雅》。言王者军行，必有戎车十乘在前开道，先人为备。
　　○骋，敕景反。陈，直觐反，下注皆同。先人，悉荐反，注及下同。 
　　[疏]注“元戎”至“为备”。
　　○正义曰：元，大也。戎，车也。《诗 小雅 六月》之篇，言王者军行，必有大车十乘，常在军前以开道，诸军从行，所以先人为备也。《诗》毛传云：“夏后氏曰钩车，先正也。殷曰寅车，先疾也。周曰元戎，先良也。”三代行军皆前有此车，其名，《司马法》之文也。其先正、先疾、先良，毛解其名，郑玄又释其意：钩车，备设钩般，其行曲直有正，故曰先正。寅，进也，此车能进取远道，故曰先疾。元戎，大车之善者，故曰先良也。
　　《军志》曰‘先人有夺人之心’，薄之也。”夺敌战心。遂疾进师，车驰卒奔，乘晋军。桓子不知所为，鼓於军中曰：“先济者有赏！”中军、下军争舟，舟中之指可掬也。两手曰掬。
　　○卒，子忽反，下及注并同。掬，九六反。晋师右移，上军未动。言馀军皆移去，唯上军在。经所以书战，言犹有陈。 
　　[疏]“晋师”至“未动”。
　　○正义曰：晋之三军，上军在左，中军在中，下军在右。言晋之中军、下军败走，在上军之右者皆移，唯上军未动。故杜云“馀军皆移去，唯上军在”。
　　工尹齐将右拒卒以逐下军。工尹齐，楚大夫。右拒，陈名。
　　○拒音矩，本亦作矩，下同。楚子使唐狡与蔡鸠居告唐惠侯，二子，楚大夫。唐，属楚之小国。义阳安昌县东南有上唐乡。
　　○狡，古卯反。 
　　[疏]“告唐惠侯”。
　　○正义曰：此未战之前告。经不书唐侯者，为楚私属，故不见也。
　　曰：“不穀不德而贪，以遇大敌，不穀之罪也。然楚不克，君之羞也。敢藉君灵以济楚师。”藉，犹假借也。使潘党率游阙四十乘，游车补阙者。
　　○乘，绳证反，下“之乘”并注“易乘”同。 
　　[疏]注“游车补阙者”。
　　○正义曰：《周礼》车仆有“阙车之倅”，郑玄云：“阙车，所用补阙之车也”。此言游阙，知游车以拟补阙。今使从唐侯，是补阙也。
　　从唐侯以为左拒，以从上军。驹伯曰：“待诸乎？驹伯，郤克，上军佐也。随季曰：“楚师方壮，若萃於我，吾师必尽，萃，集也。
　　○萃，似醉反。不如收而去之。分谤生民，不亦可乎？”同奔为分谤，不战为生民。殿其卒而退，不败。以其所将卒为军后殿。
　　○殿，多练反，注同。王见右广，将从之乘。屈荡尸之曰：“君以此始，亦必以终。”户，止军中易乘，则恐军人识。自是楚之乘广先左。以乘左得胜故。 
　　[疏]注“以乘左得胜故”。
　　○正义曰：桓八年传云“楚人尚左，君必左”者，谓置车尚左，故君在左。此言先左，谓乘广先左耳。上文且云右广初驾，日中乃授左广，则旧法先乘右广。今楚王偶然乘左广以逐赵旃，因是而得战胜，以为宜乘左广。自是以后，乘广先左，以乘左得胜故也。
　　晋人或以广队不能进，广，兵车。
　　○队，直类反。 
　　[疏]注“广，兵车”。
　　○正义曰：襄十一年郑人赂晋侯以广车，定四年“史皇以乘广死”，是兵车称广也。此言晋人广队，下云“拔旆投衡”，军行则旆在军前，不是车皆有旆也。此盖是晋人在军之前载旆之车。
　　楚人惎之脱扃，惎，教也。扃，车上兵阑。
　　○惎，其器反。扃，古荧反，徐公冥反。服云：扃，横木校轮间，一曰车前横木也。《西京赋》云“旗不脱扃”，薛综云：“扃，所以止旗也。” 
　　[疏]注“惎教”至“兵兰”。
　　○正义曰：脱扃，拔旆，皆是教人之语，知惎为教也。服虔云：“扃，横木，有横木投於轮间。一曰扃，车前横木。”张衡《西京赋》云：“旗不脱扃”，薛综注云：“扃，所以止旗。”今杜以扃为“车上兵阑”，各以意言，皆无明证。而《礼》扛鼎之木，其名曰扃，则扃是横木之名。教之脱扃，则扃是可脱之物。杜云兵阑，盖横木车前，以约车上之兵器，虑其落也。队坑，则横木有碍，故不能进。
　　少进，马还，又惎之拔旆投衡，乃出。还，便旋不进。旆，大旗也。拔旆投衡上，使不帆风，差轻。
　　○帆，凡剑反；又作帊，普霸反。差，於卖反。 
　　[疏]注“还便”至“差轻”。
　　○正义曰：旆扇风重，故马便旋而不能进。《释天》云：“缁广充幅，长寻曰旐，继旐曰旆。”郭璞曰：“帛续旐末，为燕尾者。”此旆能扇风使重，令马不能进，则其制必大矣，故云“旆，大旗也”。城濮之役，“亡大旆之左旃”，此之类也。旆县於竿，插之车上。衡是马颈上横木。故拔取旗竿，投於衡上卧之，使不帆风，则於车差轻，故得出坑也。帆是扇风之名，今人船上张布以鄣风，名之曰帆。
　　顾曰：“吾不如大国之数奔也。”赵旃以其良马二济其兄与叔父。以他马反，遇敌不能去，弃车而走林。逢大夫与其二子乘，逢，氏。
　　○数，所角反。乘，绳证反。谓其二子无顾。不欲见赵旃。顾曰：“赵傁在后。”傁，老称也。
　　○傁，素口反。称，尺证反。怒之，使下，指木曰：“尸女於是。”授赵旃绥以免。明日，以表尸之，表所指木，取其尸。
　　○女音汝。皆重获在木下。兄弟累尸而死。
　　○重，直陇反。 
　　[疏]注“兄弟累尸而死”。
　　○正义曰：获者，被杀之名。并皆被杀，唯当言皆获耳。欲见尸相重累之，皆获，故杜辨之云：“兄弟累尸而死。”累即传之重也。
　　楚熊负羁囚知罃。知庄子以其族反之，负羁，楚大夫。知罃，知庄子之子。族，家兵。反，还战。
　　○罃，於耕反。还音环。厨武子御，武子，魏锜。
　　○厨，直诛反。下军之士多从之。知庄子下军大夫故。每射，抽矢菆，纳诸厨子之房。抽，擢也。菆，好箭。房，箭舍。
　　○射，食夜切，又食亦反。擢，直角反。厨子怒曰：“非子之求而蒲之爱，蒲，杨柳，可以为箭。董泽之蒲，可胜既乎？”董泽，泽名，河东闻喜县东北有董池陂。既，尽也。
　　○胜音升。陂，彼宜反。 
　　[疏]“可胜既乎”。
　　○正义曰：重物不可举者，谓之不胜。用之不可尽者，亦言不胜。史传多有其事，今人无复此语，故少难解耳。既，尽也。可胜尽乎？言用之不可尽也。
　　知季曰：“不以人子，吾子其可得乎？吾不可以苟射故也。”射连尹襄老，获之，遂载其尸；射公子穀臣，囚之。以二者还。穀臣，楚王子。
　　○射，食亦反，下同。 
　　[疏]“不以”至“故也”。
　　○正义曰：言我不以好箭射楚贵人之子而质之，吾之子其可得乎？吾为此计者，不可用恶箭苟且为射故也。
</div>
    <div class="pagination">
<a href="春秋左传正义_page80.html">上一页</a><span>...</span><a href="春秋左传正义_page76.html">76</a><a href="春秋左传正义_page77.html">77</a><a href="春秋左传正义_page78.html">78</a><a href="春秋左传正义_page79.html">79</a><a href="春秋左传正义_page80.html">80</a><span class="current-page">81</span><a href="春秋左传正义_page82.html">82</a><a href="春秋左传正义_page83.html">83</a><a href="春秋左传正义_page84.html">84</a><a href="春秋左传正义_page85.html">85</a><a href="春秋左传正义_page86.html">86</a><span>...</span><a href="春秋左传正义_page82.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
