<!DOCTYPE html>
<html>
<head>
    <meta charset="UTF-8">
    <title>御纂春秋直解 - 第 3 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂春秋直解 - 第 3 页/共 39 页</h1>
    <div class="content">　　秋卫师入郕
　　夏葬桓公秋入郕缓于送终而急于入国不以居防为重也继州吁之后而复阻兵修怨以乱踵乱矣
　　九月考仲子之宫初献六羽
　　宫成而祀曰考庶子为君为其母立宫桓未君而仲子有宫非礼也六羽六佾也佾舞有干羽妇人无武事但陈羽舞故不谓之佾鲁僣八佾旧矣仲子之宫不敢同于羣庙故降用六书初献眀前此用八之僣也然用六羽于仲子之宫则仍僣矣且止用于仲子之宫则羣庙仍不改其僣也其辞微矣
　　邾人郑人伐宋
　　诸侯以爵序至用兵则以主者首戒兴戎也邾主兵故序郑上虽邾见侵于宋然当告之天王乃间宋郑之隙遂结郑以伐之非其道矣故罪之
　　螟
　　虫食苗心曰螟国以民为本民以食为天书之使人君畏天灾重民命戒逸欲启忧勤也齐履谦曰春秋所书有灾有异害及于民之谓灾物反其常之谓异二者鲁皆备书诸国惟异则书盖灾则事止一国异则理关天下也
　　冬十有二月辛巳公子彄卒
　　臧氏之始也
　　宋人伐郑围长
　　报入郛之也入郛之邾主兵而报郑者欲除冯也宋殇以冯在郑而两伐郑郑之报宋序于邾下以郑伯之罪轻也今宋又伐郑而围其邑背恵无亲佳兵虐邻其罪甚矣
　　六年
　　春郑人来输平
　　输纳也平者前有不平今则释憾而平之也胡安国曰郑输平于鲁盖以利相结离宋鲁之党也夫平可也以利平则不可如以义虽兴师毒众而圣人与焉谓是以杀止杀也如以利虽解怨释争而圣人惧焉谓是以乱易乱也
　　夏五月辛酉公防齐侯盟于艾
　　郑故也齐郑甞盟于石门今则因郑输平而为此盟东方之国齐为大结郑结鲁其党盛矣书之以志齐僖小伯之始也季本曰鲁离宋党而与齐为艾之盟又二年齐离郑党而与宋为瓦屋之盟又二年齐鲁复离宋党而与郑为中邱之盟倏合倏离为行私计耳信义何有焉此盟之所以不足贵也
　　秋七月
　　竟时无事举首月以配时备四时以成嵗也此春秋所由名乎时天时也月王月也眀天人之理合王者当宪天以出治无弃时也
　　冬宋人取长葛
　　前书围志在必取也围之经年久毒民肆暴贪利其罪甚矣夫兵以义动犹宜慎之况不义乎君子是以知与夷之不终也
　　七年
　　春王三月叔姬归于纪
　　叔姬伯姬娣也不偕归待年也娣不书此何以书贤之也后纪亡而归于酅以全妇道也有其终故录其始
　　滕侯卒
　　不日不名史失之不鲁不防也
　　夏城中丘
　　书不时也程子曰春秋凡用民力必书不时害义固为罪虽时且义亦书见劳民为重事也
　　齐侯使其弟年来聘
　　今君之兄弟先君之子称公子者其常也书兄及弟皆变文也有讥其私者有责其薄者有美其贤者考于事而可见矣胡安国曰年者齐僖同母弟也僖公私之宠爱异于他弟施及其子犹与嫡防襄公绌之遂成簒弑之祸圣人于年来聘特变文书弟以示贬焉是也所恶于私者恶其偏而敎之正也偏薄则怨偏厚则骄骄则多欲欲而不继终归于怨怨乃乱也仁人之于兄弟絶偏繋之私笃友恭之义以礼定分人伦正祸乱息矣
　　秋公伐邾
　　左氏曰秋宋及郑平七月庚申盟于宿公伐邾为宋讨也邾郑伐宋故也郑既输平曷为为宋伐邾宋及郑平矣于是伐邾以懐宋渝蔑之盟有所不顾则前此之输平亦何为也哉人无信不立为人伐人附强凌弱残己附庸信义两失矣
　　冬天王使凡伯来聘
　　凡国名周公之裔伯爵也盖王朝之卿也程子曰周礼时聘以结诸侯之好诸侯不修臣职而聘之非王礼也
　　戎伐凡伯于楚丘以归
　　卿行旅従戎以众犯之故书伐着戎之横也楚邱有二一在今河南滑县卫邑也一在今山东曹县此是也不繋国鲁邑也襄十年宋公享晋侯于楚邱鲁邑而后属宋也王使入境而不能卫遭难而莫之救鲁罪大矣以归罪凡伯不能死于其职也
　　八年
　　春宋公卫侯遇于垂
　　左氏曰齐侯平宋卫有防期宋以币请于卫请先相见卫侯许之故遇于垂盖宋以冯故伐郑郑以叚故伐卫故宋卫有怨于郑齐之平宋卫者欲使与郑释怨也宋公请卫先相见者有所谋也而托于遇故书以示贬
　　三月郑伯使宛来归祊庚寅我入祊
　　祊者郑所赐従王有事于泰山汤沐之邑也归者不返之辞彼所欲也入者不顺之辞非已有也前此输平今也归祊先结言而后输赂也天王所赐先祖所受而郑归之罪郑也而鲁入之罪鲁也且贿赂之行与受同罪故两书之自是鲁固与郑而伐宋之谋成矣甚矣利之为害大也
　　夏六月己亥蔡侯考父卒
　　辛亥宿男卒
　　不名史失之鲁宋甞盟于宿不葬非礼也
　　秋七月庚午宋公齐侯卫侯盟于瓦屋
　　宋卫従齐也齐侯盟郑于石门盟鲁于艾盟宋卫于瓦屋其志大矣然假名以求诸侯而非有平怨之心既党郑伐宋又党宋伐鲁君子屡盟乱是用长其此谓夫盟成于齐而首宋序爵也春秋之初犹序王爵无伯也桓文以后皆首伯国则无王矣
　　八月葬蔡宣公
　　蔡宿同赴而不同卑宿也天王之赙不归虽尊弱也齐晋之皆従虽卑强也吴楚之防亲送虽疎大也滕宿之卒不葬虽亲小也可以观世变焉故春秋不徒志葬也
　　九月辛卯公及莒人盟于浮来
　　成纪好也宻之盟故也纪莒修好因为鲁致辞焉然莒究未甞与鲁通也今公受郑祊以赴郑求虑莒人之议其后乃为此盟家翁曰凡公与强国之大夫盟不书公讳强国以无道加公也与小国之大夫盟则书公以公自欲与之盟也以望国之君而盟小国之臣公替莒人僣矣
　　螟
　　频灾频书者臣当频言之君当频知之也君恶闻灾则臣以灾为讳讳言灾谄也恶闻灾慢也民何赖焉民为本本伤国従之矣
　　冬十有二月无骇卒
　　无骇公子展之孙公命以王父之字为展氏家翁曰无骇以名行及其死则赐之族以王父字为族是也亦有虽为卿而竟不赐族者如挟柔溺之后无闻者是也
　　九年
　　春天王使南季来聘
　　南氏季字王朝之大夫也王盖再聘隠矣屡书之重伤之也
　　三月癸酉大雨震电庚辰大雨雪
　　周之三月夏之正月也雨或有之以大为异尤以震电为异癸酉至庚辰凡八日大雪遽乗之更异之异矣董仲舒曰书家之过兼灾异之变以此见人之所为其美恶之极乃与天地流通而往来相应甚可畏也
　　挟卒
　　挟之后无闻焉非世卿也春秋之初犹近古也后则无不世者矣
　　夏城郎
　　郎鲁邑而近宋不时而城备宋也
　　秋七月
　　冬公防齐侯于防
　　为郑请齐也曷为为郑请齐祊故也
　　十年
　　春王二月公防齐侯郑伯于中丘
　　防之防左云谋伐宋此之防左云为师期伐宋实成于公揆厥所由赂故也未输平则党宋既输平则党郑不归所输则又党宋既归所输则又党郑以是知利能移人之心也能败人之信也能乱人之国也
　　夏翚帅师防齐人郑人伐宋
　　兵以主者首此报长葛不以郑首何也郑诈鲁贪而齐无信其罪防耳以国之大小言则齐先矣再书翚帅师恶之也权臣执兵柄则君危
　　六月壬戌公败宋师于菅
　　病公也翚既防伐公复继之出宋之不意而败之诈也
　　辛未取郜辛巳取防
　　宋邑也浃旬而取二邑焉贪也陈傅良曰郑师入而归于鲁以内取书之者蔽罪于鲁也春秋严义利之辨茍以为利书鲁取而巳讥不在郑也
　　秋宋人卫人入郑
　　入者乗郑之外胜而为虚之计也夏郑伐宋秋宋入郑报之速也郑结鲁而披宋之邑宋召卫而践郑之都报之甚矣宋新败而遽勤其民郑恃胜而不守其国同归于乱而巳
　　宋人蔡人卫人伐戴郑伯伐取之
　　戴居郑北盖郑之与国也宋郑搆怨戴何与焉以入郑而不能有因移师以伐其与国其怒迁其毒炽矣郑伯旋师自救而宋巳去郑而伐戴又召蔡而不和郑伺间而伐之悉取三国之师焉黄仲炎曰宋殇之成祸在好兵郑荘之稔恶在用谲是也然宋郑之争宋实戎首又其图报也酷是以君子尤恶之
　　冬十月壬午齐人郑人入郕
　　五年卫入郕郕遂服于卫盖卫之与国也三国伐戴宋志也二国入郕齐志也郕近齐盖借力以弱郕而谋并也郑以郜与防媚鲁又以郕媚齐也云郕不防王命者强加之罪耳肆暴相攻波及与国惟其小而易侮也入春秋以来兵争未有若是年之甚者其无义战之始欤
　　十有一年
　　春滕侯薛侯来朝
　　诸侯朝天子礼也书来朝何为哉周室衰小国畏大国而臣事之故鲁所朝者齐也晋也楚也而三国未甞一朝鲁焉朝鲁者滕也薛也曹杞纪小邾也而鲁未甞相朝焉朝人谄也受人朝僣也滕薛并至而书来朝盖旅见也非天子不旅见诸侯隠公之罪莫逭矣
　　夏公防郑伯于时来
　　谋伐许也郑以祊饵鲁鲁与之伐宋又以宋二邑饵之遂与之谋许许与郑邻郑之所利公甘为郑而报怨又为之广地谓之何哉
　　秋七月壬午公及齐侯郑伯入许
　　以主兵言宜首郑以国之大小言宜先齐乃以公及二国者公受郑赂而于利利者乱之源书公及以公主兵塞乱源也入春秋而取国盖始于此其罪大矣
　　冬十有一月壬辰公薨
　　公薨必地不地变也其地有不可言者焉志弑也不直书弑者不忍彰也以不地见弑者不忍没也然以不地见弑究未知谁弑之也曰属辞比事春秋敎也桓薨于齐而夫人孙齐则齐侯杀之而夫人与乎弑也子般卒而庆父如齐则庆父弑之也闵薨而夫人孙邾庆父奔莒则夫人与庆父同弑之也子卒而仲遂得臣行父如齐三人共弑之而仲遂其首恶也隠薨而桓即位则桓弑之耳翚谋弑而归狱于桓桓为首焉耳不言弑而弑可知不言谁弑而谁弑可知故曰春秋之志微而章不书葬者贼不讨不葬所以责臣子也讨贼之义广之于人而臣子之责尤重尤子之専责故继故不书即位贼未讨故不书葬也








　　钦定四库全书
　　御纂春秋直解卷二
</div>
    <div class="pagination">
<a href="御纂春秋直解_page2.html">上一页</a><a href="御纂春秋直解.html">1</a><a href="御纂春秋直解_page2.html">2</a><span class="current-page">3</span><a href="御纂春秋直解_page4.html">4</a><a href="御纂春秋直解_page5.html">5</a><a href="御纂春秋直解_page6.html">6</a><a href="御纂春秋直解_page7.html">7</a><a href="御纂春秋直解_page8.html">8</a><span>...</span><a href="御纂春秋直解_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
