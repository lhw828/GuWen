<!DOCTYPE html>
<html>
<head>
    <meta charset="UTF-8">
    <title>春秋辑传 - 第 25 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋辑传 - 第 25 页/共 44 页</h1>
    <div class="content">　　公羊传其言至黄乃复何有疾也何言乎有疾乃复讥何讥尔大夫以君命出闻丧徐行而不反【闻丧者闻父母之丧徐行者不忍疾行又为君当使人追代之以丧喻疾者丧尚不当反况疾乎】　范氏曰黄齐地　杜氏曰大夫受命而出虽死以尸将事遂以疾还非礼也　仪礼聘礼篇若有私丧则哭于馆哀而居不饔食归使众介先衰而从之又曰若宾死未将命则既敛于棺造于朝介将命　陆氏曰谷梁云还者事未毕复者事毕文正倒也当为还者事毕复者事未毕师还公还自晋归父还自晋士匄闻齐侯卒乃还皆不复更往故曰还事毕也公如晋至河乃复公孙敖如京师不至而复仲遂至黄乃复皆事未毕而复也
　　辛巳有事于大庙仲遂卒于垂壬午犹绎万入去籥【大音泰去起吕反籥羊畧反】
　　左传有事于大庙襄仲卒而绎非礼也　杜氏曰有事祭也【礼有一犆一祫之説或分享于五庙或合享于大庙合享则书有事于大庙分享则书四时祭名　凡祭而失礼则书祭名祭非失礼为下事张本则不书祭名】仲遂卒与祭日同略书有事为绎张本不言公子因上行还间无异事省文从可知也垂齐地非鲁竟故书地【大夫卒竟内不地竟外地】绎又祭陈昨日之礼所以宾尸万舞名籥管也【孙炎曰寻绎复祭也尔雅绎陈也是陈昨日之礼朱子曰宾尸以宾客之礼燕为尸者籥如笛而六孔所吹以节舞也】犹者可止之辞鲁人知卿佐之丧不宜作乐而不知废绎故内舞去籥恶其声闻　公羊传绎者何祭之明日也万者何干舞也籥者何籥舞也其言万入去籥何去其有声者废其无声者【废置也置不去也齐人语】存其心焉尔存其心焉尔者何知其不可而为之也【明其心犹存于乐知其不可故去其有声者而为之】犹者通可以己也　何氏曰礼大夫死为废一时之祭有事于庙而闻之者去乐卒事而闻之者废绎日者起明日也言入者据未奏去籥时书凡祭自三年丧以下各以日月废时祭唯郊社越绋而行事可　按曽子问诸侯祭社稷俎豆既陈闻天子崩后之丧君薨夫人之丧如之何孔子曰废由废则知虽当祭必告所以然者天子后至尊无二君夫人于一国尊亲无二薨终大故岂容不告闻告则致哀无二所以废也大夫则不当告公羊谓君有事于庙闻大夫之丧去乐卒事礼也非也谷梁谓君在祭乐之中大夫有变以闻大夫国体也古之人重死【见昭十五年叔弓卒】亦非也按檀弓卫太史栁庄寝疾公曰疾革虽当祭必告则知旧不告也公再拜稽首请于尸曰有臣栁庄也者非寡人之臣社稷之臣也闻之死请往不释服而往此记其失礼非善之也夫礼莫重于当祭大夫有变而不以闻则内得尽其诚敬之心于宗庙外全隠恤之意于大臣是两得之也卫当祭而告神明已接而礼不终乃以请于尸而往示全于祖鲁卒事而闻而不知废绎乃以万入去籥示全于臣是两失之也　辛巳有事于大庙仲遂卒于垂壬午犹绎万入去籥以为去籥之示变不如不绎之为愈也癸酉有事于武宫籥入叔弓卒去乐卒事盖叔弓在祭所籥入而卒縁先祖之心见大臣之卒必闻乐不乐縁孝子之心神明已接不可以卑废尊故去乐卒事而可也书仲遂犹绎志礼之失也书叔弓去乐志礼之变也二者不同　檀弓仲遂卒于垂壬午犹绎万入去籥仲尼曰非礼也卿卒不绎告丧去籥非尽敬于宗庙存其心焉非致哀于大臣仲者遂之字卒而以字加于名之上者赐之族而
　　以其字为氏豫命其子孙世世为卿如季友之例也干舞武舞籥舞文舞万者干舞也令尹子元欲蛊
　　文夫人为馆于其宫侧而振万焉夫人闻之泣曰先君以是舞也习戎备也则万为武舞明矣吕氏诗记谓万乃文武二舞之总名春秋万入去籥言二舞皆入去其有声者耳公羊乃以万为武舞与籥舞对言失经意矣按万入去籥谓武舞入文舞不入耳非二舞并行乃留万而去籥也公羊不误吕氏引公庭万舞考仲子之宫将万焉为二舞总名之证俟再考
　　戊子夫人嬴氏薨【公谷作熊氏】
　　按敬嬴文公妾也称夫人踵乎成风也哀姜淫乎庆父与弑二君齐桓讨而杀之僖公之心必以哀姜不可入宗庙配其父而不敢明言故于成风生则禘于太庙用致夫人既尊之以齐其父矣于其殁也岂肯别立宫如仲子乎有二夫人祔庙自成风始也虽由僖公欲尊其母而实因哀姜义絶于庙故当时得生此义也此犹汉吕后负刘氏称制王诸吕而文帝之后诸臣因尊薄姬以配髙帝事正同也敬嬴见成风之事欲自附以为尊襄仲縁季友之迹欲自文以非贼而岂知出姜无罪为贼臣悖妾所逐归死母家非以义絶而不得奉宗庙配先君既不与哀姜同而敬嬴私事襄仲与之杀嫡立庶逐嫡母僣夫人亦不与成风同惟王室不竞中国无霸故得肆行而无忌然哀姜庆父先后诛【庆父知不容而自缢亦诛也】而敬嬴襄仲亦后先殒何其相类也孰谓天道逺哉　汪氏曰春秋既书夫人姜氏薨于夷又书夫人风氏薨则知哀姜为庄公夫人而成风乃妾也既书夫人姜氏归于齐又书夫人嬴氏薨则知出姜为文公夫人而敬嬴乃妾也直书于策读者比事而观微传而见矣
　　晋师白狄伐晋【白狄始见经】
　　左传春白狄及晋平夏防晋伐秦　杜氏曰白狄狄别种故西河郡有白部胡　髙氏曰殽之役书及姜戎此不言及者以传考之白狄为主也经先晋者不与夷狄之防中国也　家氏曰不书及晋偶晋于狄亦狄晋耳　按成十三年晋絶秦书曰白狄与君同州君之仇讐而我之婚姻也君来赐命曰吾与汝伐狄寡君不敢顾婚姻畏君之威而受命于吏君有二心于狄曰晋将伐女狄应且憎是用告我左氏谓秦桓公既与晋厉公为令狐之盟而又召狄与楚欲道以伐晋由此言之曲固在秦然安知非是役啓之耶秦伐白狄晋不顾婚姻而従之秦有二心于狄狄又以其情告晋秦也晋也狄也同一不羞反覆难保信者也春秋每狄秦狄晋无怪也然晋秦自河曲战后久已厌兵赵穿生事侵崇秦尝报晋至是秦共晋灵皆殁怨已易世而晋复伐秦知白狄昏姻之可与抑独不念秦之昏姻之尤亲中夏累世盟好之尤重耶傎悖亦甚矣
　　楚人灭舒蓼【公作舒鄝】
　　左传楚为众舒叛故伐舒蓼灭之楚子疆之【正其界也】及滑【于八反水名】汭盟呉越而还【呉国今吴郡越国今防稽山隂县传言楚强吴越服从　吴越后大】　杜氏曰舒蓼二国名　按春秋未有二国连书者虽狄别种尚书甲氏及留吁舒蓼不言及实一国耳舒同宗而异国曰舒蓼曰舒庸曰舒鸠皆舒也所谓羣舒也蓼国文五年已灭故知云二国者非也　象山陆氏曰圣人贵礼义贱僣乱中国礼义之所在贵中国者贵礼义也蛮荆僣乱礼义将无所施矣此圣人之大忧也楚人灭灭黄灭江灭庸至是又灭舒蓼圣人是以悉书之
　　秋七月甲子日有食之既
　　象山陆氏曰日者阳也阳为君为父为夫为中国苟有食之斯为变矣食至于既变又大矣言日不言朔食不在朔也日之食必在朔食不在朔厯差也　杜氏曰月三十日食
　　附左传晋胥克有蛊疾郤缺为政【代赵盾】秋废胥克使赵朔【盾之子】佐下军【代胥克】
　　冬十月己丑葬我小君敬嬴雨不克葬庚寅日中而克葬【敬嬴公谷作顷熊】
　　左传冬葬敬嬴雨不克葬礼也礼卜葬先逺日辟不懐也【卜葬先卜逺日辟不思念其亲似欲汲汲而早葬之也先逺日谓先下旬不吉卜次旬又不吉卜上旬旬之外曰逺日旬之内曰近日丧事先逺日吉事先近日】　谷梁传葬既有日不为雨止礼也雨不克葬丧不以制也　按左氏以雨不克葬为礼谷梁以葬既有日不为雨止为礼孝子慈孙当送终之大事备贵于豫而变难于期雨而无害如谷梁之説可也如雨甚而不可以即土汲汲焉葬反为不可追之悔则左氏之説亦未为失
　　城平阳
　　大丧之后亟用民力所以书　杜氏曰今泰山有平阳县
　　楚师伐陈
　　左传陈及晋平楚师伐陈取成而还
　　九年春王正月公如齐
　　有母之丧弁冕而朝于邻国乎
　　公至自齐
　　夏仲孙蔑如京师
　　左传春王使来徴聘夏孟献子聘于周王以为有礼厚贿之　勤齐至矣又冒哀而往而于京师缺如也因徴聘而大夫黾勉于一行象山陆子曰直书于策比而读之而无惧心者吾不知矣
　　齐侯伐莱
　　东莱有莱山莱东于齐之小国也
　　秋取根牟
　　杜氏曰根牟东夷国也今琅琊阳都县东有牟乡
　　八月滕子卒
　　九月晋侯宋公卫侯郑伯曹伯防于扈晋荀林父帅师伐陈
　　辛酉晋侯黑臀卒于扈
　　左传防于扈讨不睦也陈侯不防晋荀林父以诸侯之师伐陈晋侯卒于扈乃还　扈郑地公羊曰晋邑非也诸侯不卒于其国都例书地公羊曰卒其封内不地非也诸侯卒于师曰师卒于防曰防不言卒干防者防礼已毕故不言耳公羊云未出其地故不言防亦非也
　　冬十月癸酉卫侯郑卒
　　晋成公何以不葬卫成公何以不葬鲁不防也
　　宋人围滕
　　左传因其丧也　伐滕之丧不仁间晋之丧以侵小不义曰围则师非少
　　楚子伐郑晋郤缺帅师救郑
　　左传楚子为厉之役故伐郑【六年传止云楚人伐郑取成而还而不详厉役之事此云楚子为厉之役故伐郑则知前有阙失矣厉葢地名杜预谓取成于厉既成而郑伯逃归楚子恨之】晋郤缺救郑郑伯败楚师于栁棼【郑地】国人皆喜唯子良忧曰是国之灾也吾死无日矣　按自厉之役郑南北无属楚未得志七年郑又及晋平防于黑壤故楚今年伐郑不以黒壤兴戎逺称厉之役者志恨在厉役也是时晋景方立郤缺救而不能定是以十一年辰陵之盟郑子良曰晋楚不务徳而兵争与其来者可也乃从楚然楚庄之立加兵于郑者凡四而两书楚子説凡例者纷然愚意书楚子者君为将也书人者大夫也僣乱内侵何可褒而以书楚子曲生意义耶　不务徳而兵争此一言断尽晋楚争郑之是非説经者乃方以一字为褒贬曰某事与之某事贬之屑屑较量吾知必为子良之所笑矣
　　陈杀其大夫泄冶【泄息列反作泄非唐人讳世字虽偏傍亦然改泄为泄冶音也】左传陈灵公与孔宁仪行父【二人陈卿】通于夏姬【郑穆公女陈大夫御叔妻】皆衷其衵【女乙反】服【近身衣】以戏于朝泄冶谏曰公卿宣淫民无效焉且闻不令君其纳之【纳藏衵服】公曰吾能改矣公告二子二子请杀之公弗禁遂杀泄冶谷梁传称国以杀其大夫杀无罪也　按称陈杀其大夫杀无罪也或讥泄冶荐圭璧于泥涂固已疎矣触虎狼以取死庸得为智乎夫臣之于君犹子之于父虽知不可谏而心不可已也比干谏而死比干岂欲徒死而沽名哉庶防吾言得行而纣改焉耳详泄冶之谏直而不激非鬻拳先轸国武子之比故灵公亦愧乎其言愧者良心之发也安知其终不能改改而君不死于徴舒陈不夷于九县泄冶之力也泄冶之谏胡可少哉或又曰仕于昏乱之朝异姓者如宋子哀洁身而去可也其贵戚而不食其禄如鲁叔肸善矣冶虽効忠其犹在子哀叔肸之后乎是又不然夫君子之道或出或处或黙或语惟其时而已必于洁身逺患非也必于出身犯难亦非也观泄冶之能谏知其非贪乎宠禄见防而不去者如皆欲为子哀叔肸则乱世何赖于有君子乎
　　十年春公如齐
　　公至自齐
　　齐人归我济西田
　　左传齐侯以我服故归济西之田　赵氏曰公羊云齐已取之矣其言我何言我者未絶于我也按已取之又言未絶何迂诞之甚言我者为济水长不必是鲁田以别他田尔谷梁云公娶齐齐由以为兄弟反之不言来公如齐受之也按但言归我则足知其来也省文耳
　　夏四月丙辰日有食之
　　己巳齐侯元卒
　　齐崔氏出奔卫
　　左传夏齐恵公卒崔杼有宠于恵公髙国【二家齐正卿】畏其偪也公卒而逐之奔卫书曰崔氏非其罪也且告以族不以名【典策之法告者皆当书以名今齐特以族告夫子因而存之以示无罪】凡诸侯之大夫违【奔放也】告于诸侯曰某氏【姓】之守臣某【名】失守宗庙敢告所有玉帛之使者【谓聘】则告不然则否【恩好不接故亦不告】　公羊传称崔氏何讥世卿也【胡氏曰此非公羊本防盖门人因尹氏武氏称世卿而附益之于此】　谷梁传氏者举族而出之之辞也　胡传书曰崔氏以族奔也许翰谓崔杼出而能反反而能弑者以其宗彊于此举氏辨之早也其説得矣　按自此至崔杼弑庄公凡五十一年古者四十而仕五十而爵使为一人则崔杼盖百歳矣以棠姜乱国以崔明灭家必非耋耄之人所为然则非一人也
　　公如齐
　　五月公至自齐
　　左传公如齐奔丧
　　癸巳陈夏徴舒弑其君平国
　　左传陈灵公与孔宁仪行父饮酒于夏氏公谓行父曰徴舒似女对曰亦似君徴舒病之公出自其廏射而杀之二子奔楚　胡传陈灵公之无道也而称大夫之名氏以弑何也祸莫大于拒谏而杀直臣忠莫显于身杀而其言验泄冶直谏灵公不能纳又杀之卒以见弑亡其国此万世之大戒也以为罪不及民故称大夫以弑者非经意矣
　　六月宋师伐滕
　　左传滕人恃晋而不事宋六月宋师伐滕　滕小国也居大国之间而从于彊令不能两给非其心也大当字小恤其不及去年因其丧而围之今年动众而伐之故特称师以着其陵弱暴寡之罪
　　公孙归父如齐葬齐惠公
　　晋人宋人卫人曹人伐郑
　　左传郑及楚平诸侯之师伐郑取成而还　按晋楚交伐郑亦乍晋乍楚以应之子良所谓不务徳而兵争与其来者可也子家曰居大国之间而从于强令岂其罪也子驷曰民急矣姑从楚以纾吾民晋师至又从之敬共币帛以待来者小国之道也牺牲玉帛待于二境以待强者而庇民焉君子曰子家子驷之言郑国之情也晋可以察矣子展曰小所以事大信也晋君方明四军无阙八卿和睦必不弃郑楚师辽逺粮食将尽必将速归杖莫如信完守以老楚杖信以待晋不亦可乎君子曰子展之言君子之道郑国不易之长策也晋可以省矣
　　秋天王使王季子来聘
　　左传刘康公来报聘【报孟献子之聘王季子后食采于刘】　胡传公羊氏曰王季子者王之母弟也宣公享国至是十年不朝于周而比年朝齐不奔王丧而奔齐侯丧不遣贵卿防匡王葬而使归父防齐侯之葬縦未举法而使王季子来王灵益不震矣自是王聘春秋不书矣
　　公孙归父帅师伐邾取绎【绎公作蘱】
　　杜氏曰绎邾邑鲁国邹县北有绎山　孔氏曰文十三年传称邾迁于绎则绎为邾之都矣更别有绎邑今鲁伐取之非取邾之都也亦因绎山为名葢近在邾都旁耳
　　大水
　　季孙行父如齐冬公孙归父如齐
　　左传季文子初聘于齐【齐侯初即位】冬子家如齐伐邾故也【鲁侵小恐为齐所讨故往谢】
　　齐侯使国佐来聘
　　左传国武子来报聘【报行父之往】
　　饥
　　楚子伐郑
　　左传楚子伐郑晋士防救郑逐楚师于颍北【颍水出河南阳城至下蔡入淮】诸侯之师戍郑郑子家卒郑人讨幽公之乱斵子家之棺而逐其族改葬幽公諡之曰灵　象山陆氏曰当是时晋伯既不复可望齐鲁之间熟烂如此楚子之肆行其谁遏之伐郑之书圣人所伤深矣左氏所载士防逐楚师于颍北不见于经纵或有之亦不足为轻重也
　　十有一年春王正月
　　夏楚子陈侯郑伯盟于辰陵【谷作夷陵　楚与晋狎主盟】
　　左传春楚子伐郑及栎子良曰晋楚不务徳而兵争与其来者可也晋楚无信我焉得有信乃从楚夏楚盟于辰陵陈郑服也　杜氏曰辰陵陈地頴川长平县东南有辰亭　胡氏有与楚之説吾于入陈郑论之
　　公孙归父防齐人伐莒
　　秋晋侯防狄于櫕亟【櫕才端反】
　　左传晋郤成子求成于众狄众狄疾赤狄之役遂服于晋【赤狄潞氏最强故服役众狄】秋防于櫕亟【狄地】众狄服也　按比事而观上则楚子陈侯郑伯盟于辰陵成乎霸主矣下则楚人杀陈夏徴舒行乎霸讨矣而鲁方防齐伐莒晋方防狄于櫕亟其言外之意可谓深切着明矣
　　冬十月楚人杀陈夏徴舒
　　公羊以楚子称人为贬其专讨但检前后弑君见讨者皆称人以杀杀有罪也直书而义自见然杀徴舒之后即入陈而纳其乱臣比事而观则春秋非予楚明矣据传入陈而后杀徴舒经以讨贼之义为重故先书杀后书入耳
　　丁亥楚子入陈
　　纳公孙宁仪行父于陈【宁公作甯】
　　左传冬楚子为陈夏氏乱故伐陈谓陈人无动将讨于少西氏【少西徴舒之祖子夏之名】遂入陈杀夏徴舒轘【音患车裂也】诸栗门【陈城门】因县陈陈侯在晋【灵公子成公午】申叔时使于齐【齐楚通】反复命而退王使让之曰夏徴舒为不道弑其君寡人以诸侯讨而戮之诸侯县公皆庆寡人【楚县大夫皆僣称公】女独不庆寡人何故对曰犹可辞乎王曰可哉曰夏徴舒弑其君其罪大矣讨而戮之君之义也抑人亦有言曰牵牛以蹊【音兮】人之田而夺之牛牵牛以蹊者信有罪矣而夺之牛罚已重矣诸侯之从也曰讨有罪也今县陈贪其富也以讨召诸侯而以贪归之无乃不可乎王曰善哉吾未之闻也反之可乎曰吾侪小人所谓取诸其懐而与之也【取人物于其怀而还之为愈于不还】乃复封陈乡取一人焉以归谓之夏州【州乡属示讨夏氏所获】　程子曰人众辞大恶人所欲诛也诛其罪义也取其国恶也　胡传先书杀后书入者与讨贼故先之也　陆氏曰楚子之讨正也故书人入人之国又纳淫乱之臣邪也故明书其爵以示不正春秋之义彰善瘅恶纎芥无遗称事原情瑕瑜不掩斯之谓也　入人之国制人之上下使不得其君臣之道不可　贾逵曰二子不系之陈絶于陈也　按使楚庄真有讨贼之心则辰陵之盟执徴舒而诛之一夫之力耳奚假动大师临其城绐入其国【谓陈人无动将讨于少西氏陈人信之故不御】而后为快哉夏徴舒不胜忿耻以弑其君其贼易知也而孔宁仪行父之为贼难见也何则公告泄冶之故宁行父请杀之公弗禁遂杀之然则躬杀泄冶者二贼也徴舒之耻发于似女亦似君之言然则激自廏之射者又二贼也平国既弑不他奔而奔楚葢志在以陈饵楚而杀徴舒矣楚庄动于利而兴师非申叔时之言则陈遂县矣然则致胡公大姬防不祀者又二贼也使尽乎天讨则二贼之诛不当在徴舒之后而反纳之楚庄之志可知矣抑申叔时之言固善然楚子之所以不遂取陈者实以陈侯之在晋耳晋率诸侯纳陈之故君而不冺其社稷陈人应之反楚如反掌矣此楚所以不敢取而复封之以为名知不能有也
　　附左传厉之役郑伯逃归【事在六年】自是楚未得志焉【自厉之役郑南北无属故未得志楚于九年伐郑十年又伐而郑及楚平郑平不书】郑既受盟于辰陵又徼事晋【辰陵盟后又徼事晋经亦不书传特发此以为明年楚围郑起】
　　十有二年春葬陈灵公
　　公羊传讨此贼者非臣子也何以书葬君子辞也楚巳讨之矣臣子虽欲讨之而无所讨也
　　楚子围郑
　　左传春楚子围郑旬有七日郑人卜行成不吉卜临【哭也】于大宫【郑祖庙】且巷出车吉【出车于巷示将见迁不得安居】国人大临守陴者皆哭【陴婢支反城上僻倪】楚子退师郑人修城进复围之三月克之入自皇门至于逵路【涂方九轨】郑伯肉袒牵羊以逆【示服为臣仆】曰孤不天不能事君使君懐怒以及敝邑孤之罪也敢不唯命是听其俘诸江南以实海滨亦唯命其翦以赐诸侯使臣妾之亦唯命若惠顾前好徼福于厉宣桓武不泯其社稷使改事君夷于九县【楚灭九国以为县愿得比之】君之惠也孤之愿也非所敢望也敢布腹心君实图之左右曰不可许也得国无赦王曰其君能下人必能信用其民矣庸可防【音冀】乎【言郑未可得】退三十里而许之平潘尫【楚大夫】入盟子良【郑伯弟】出质　按郑与陈皆服楚盟于辰陵矣口血未干楚先叛盟入陈而欲县之若以为讨于少西氏则徴舒之弑在宣十年之夏辰陵之盟在宣十一年之夏阅一朞矣既盟其君借曰为君讨其先君之贼宜不待师旅直烦一介召之耳而躬帅师以入其国不曰利之其谁信之陈郑一体也入陈之国制人之上下使不得其君臣之道陈之贤于县鄙无防耳郑安得不因而生贰心又徼事晋乎楚不自反而又肆而虐师旅所加有史所不忍记者宋易子而食析骸而爨郑国人大临守陴者皆哭无辜肝脑涂地者不知其防矣其君非有大恶于民而折伏困辱同于俘虏楚之无道亦极矣灭不言入陈尝县之矣而不书曰灭入不言围郑入自皇门至于逵路矣而但书曰围此圣人之深意非人所易识也夫二国楚葢防于有之矣然而人心未去故家巨室犹存先圣神明之胄数百年有奉之社稷未易变而除之也故释之以示服此楚庄之谖也实不能有故録其卒而畧其始其文则实録其义则存中国不使蛮荆尽其虐满其辞之防意也若曰与其能有讨于中夏故未减其慿陵之罪而曰入而围则大乖圣人之意矣
　　夏六月乙卯晋荀林父帅师及楚子战于邲晋师败绩【邲扶必反一音弼】
　　左传夏六月晋师救郑荀林父将中军【代郤缺】先縠在之【彘季代林父】士防将上军【河曲之役郤缺将上军宣八年代赵盾为政将中军士防代将上军】郤克佐之【郤缺之子代臾骈】赵朔将下军【代栾盾】栾书佐之【栾盾之子代赵朔】赵括赵婴齐【皆赵盾异母弟】为中军大夫巩朔赵穿为上军大夫荀首【林父弟】赵同【婴兄】为下军大夫韩厥【万孙】为司马及河闻郑既及楚平桓子欲还曰无及于郑而勦民焉用之【桓子林父勦劳也】楚归而动【伐郑】不后随武子【士防】曰善防闻用师观衅而动见可而进知难而退军之善政也彘子【先谷】曰不可晋所以霸师武臣力也今失诸侯不可谓力有敌而不从不可谓武由我失霸不如死以中军佐济【佐彘子所帅也济渡河】韩献子【厥】谓桓子曰彘子以偏师陷子罪大矣子为元帅师不用命谁之罪也失属亡师为罪已重不如进也【今郑属楚是失属彘子以偏师陷是亡师】事之不捷恶有所分与其专罪六人同之不犹愈乎【朱子语录先生问人杰记左传分谤事否人杰以韩献子将杀人郤献子驰救不及使速以徇对先生曰近世士大夫多是如此只要徇人情如荀林父邲之役先縠违命而济乃谓与其专罪六人同之是何等见识当时为林父者只合按兵不动召先縠而诛之人杰曰若如此岂止全军虽进而救郑可也先生又云当时孙叔敖不欲战伍参争之事有合争处须当力争不可苟徇人情也】师遂济楚子北师次于郔【郑北地】沈尹将中军子重将左子反【公子侧】将右将饮马于河而归闻晋师既济王欲还嬖人伍参欲战【伍奢之祖父】令尹孙叔敖弗欲曰昔歳入陈今兹入郑不无事矣战而不捷参之肉其足食乎参曰若事之捷孙叔为无谋矣不捷参之肉将在晋军可得食乎令尹南辕反斾王告令尹改乘辕而北之次于管以待之晋师在敖鄗【苦交反】之间【荥阳京县东北有管城敖鄗二山名在荥阳县西北】郑皇戌使如晋师曰郑之从楚社稷之故也未有贰心楚师骤胜而骄其师老矣子击之郑师为承楚师必败彘子曰败楚服郑于此在矣栾武子【书】曰师叔入盟子良在楚楚郑亲矣来劝我战我克则来不克遂往以我卜也郑不可从楚少宰【官名】如晋师曰寡君少遭闵凶不能文闻二先君【成王穆王】之出入此行也将郑是训定岂敢求罪于晋二三子无淹久随季对曰昔平王命我先君文侯曰与郑夹辅周室毋废王命【先王封唐叔于晋王子友于郑皆以王室懿亲使之夹辅周室当中国之枢盖有深意晋必恤郑】今郑不率寡君使羣臣问诸郑【以先王之命也郑岂楚之所当训定哉无郑是无王命也晋容得不问哉此破郑是训定非求罪于晋之语】岂敢辱候人敢拜君命之辱彘子以为谄使赵括从而更之曰行人失辞寡君使羣臣迁大国之迹于郑【攘逐之异名也】曰无辟敌羣臣无所逃命楚子又使求成于晋晋人许之盟有日矣楚许伯御乐伯摄叔为右以致晋师【单车挑战又示不欲崇和以疑晋之羣帅】晋人逐之左右角之【张两角从旁夹攻之】乐伯左射马而右射人角不能进晋魏锜求公族未得而怒【锜犨之子求为公族大夫】欲败晋师请致师弗许请使许之遂往请战而还【人知先縠之违命而不知魏锜之志之尤防也】楚潘党【尫之子】逐之赵旃【穿子】求卿未得且怒于失楚之致师者请挑战弗许请召盟许之【此等皆见荀林父为帅不能制命】与魏锜皆命而往郤献子【克】曰二憾往矣弗备必败士季曰备之善若二子怒楚楚人乘我丧师无日矣不如备之楚之无恶除备而盟何损于好【诸侯相见军卫不撤警岂以两军相对和战未定而遽不为备乎果然则晋之偷甚矣】彘子不可【何防至是】士季使巩朔韩穿帅七覆【为伏兵七处】故上军不败赵婴齐使其徒先具舟于河故败而先济潘党既逐魏锜【锜退】赵旃夜至于楚军【二人虽俱受命而不同行故旃后至】席于军门之外【布席坐示无畏】使其徒入之楚子为乗广分为左右右广鸡鸣而驾日中而说【舒锐反舍也】左则受之日入而说许偃御右广飬由基为右彭名御左广屈荡为右【王更迭载之故各有御右二广王之亲兵】乙卯王乗左广以逐赵旃赵旃弃车而走林屈荡搏之得其甲裳【下曰裳】晋人惧二子之怒楚师也使軘车【軘徒温反兵车名】逆之潘党望其尘使骋而告曰晋师至矣楚人亦惧王之入晋军也遂出陈孙叔曰进之宁我薄人无人薄我军志曰先人有夺人之心薄之也遂疾进师车驰卒奔乘晋军桓子不知所为鼓于军中曰先济者有赏中军下军争舟舟中之指可掬也晋师右移上军未动【言余军皆移去唯上军在经所以书战言犹有陈】工尹齐【楚大夫】将右拒【陈名】卒以逐下军楚子使潘党率游阙【游车补阙者】四十乘从唐侯以为左拒以从上军【唐属楚小国】驹伯【郤克也上军佐】曰待诸乎随季曰楚师方壮若萃于我吾师必尽不如収而去之分谤【同奔为分谤】生民【不战为生民】不亦可乎殿其卒而退不败及昏楚师军于邲晋之余师不能军【不能成营也】宵济亦终夜有声【兵非不众将不能用】丙辰楚重【辎重】至于邲遂次于衡雍潘党曰君盍筑武军【筑军营以章武功】而収晋尸以为京观【去声积尸封土其上也】臣闻克敌必示子孙以无忘武功楚子曰非尔所知也夫文止戈为武【文字】夫武禁暴戢兵保大定功安民和众丰财者也今我使二国暴骨暴矣观兵以威诸侯兵不戢矣暴而不戢安能保大犹有晋在焉得定功所违民欲犹多民何安焉无徳而强争诸侯何以和众利人之防【危也】而安人之乱以为已荣何以丰财【兵动则年荒】武有七徳我无一焉何以示子孙其为先王宫告成事而已武非吾功也古者明王伐不敬取其鲸鲵【大鱼之名以喻不义之人吞食小国】而封之以为大戮于是乎有京观今罪无所【晋国无所犯也】而民皆尽忠以死君命又何以为京观乎祀于河作先君宫告成事而还　杜氏曰邲郑地　胡传栾书救郑军帅之欲战者八人武子遂还众不敢遏偪阳之举匄偃二将皆请班师荀防令曰七日不克必尔乎取之遂下偪阳林父既知无及于郑焉用之矣先縠若独以中军佐济者下令三军无得妄动按军法而行辟夫岂不可既不能令乃畏失属亡师之罪而从韩厥分恶之言知难而冒进是弃晋师于谁责乎故败绩特以林父主之也李廉曰春秋中国与楚战不以胜负皆以中国为
　　主徐邈曰内晋而外楚是也公羊以为大夫不敌君荀林父称名氏以敌楚子者为恶林父非也此因得臣与晋侯战称人【得臣未命之卿例不书名氏无他义也】而穿凿耳
　　秋七月
　　附左传郑伯许男如楚　秋晋师归桓子请死晋侯欲许之士贞子【士渥浊】谏曰不可城濮之役晋师三日谷文公犹有忧色左右曰有喜而忧如有忧而喜乎公曰得臣犹在忧未歇也困兽犹鬭况国相乎及楚杀子玉公喜而后可知也曰莫余毒也已是晋再克而楚再败也楚是以再世不竞今天或者大警晋也而又杀林父以重楚胜其无乃久不竞乎林父之事君也进思尽忠退思补过社稷之卫也若之何杀之夫其败也如日月之食焉何损于明晋侯使复其位
　　冬十有二月戊寅楚子灭萧
　　左传冬楚子伐萧宋华椒以蔡人救萧萧人囚熊相宜僚及公子丙王曰勿杀吾退萧人杀之王怒遂围萧萧溃　萧宋附庸国灭萧盖以偪宋也
　　晋人宋人卫人曹人同盟于清丘【此大夫同盟之始】
　　左传晋原縠宋华椒卫孔达曹人同盟于清丘曰恤病讨贰于是卿不书不实其言也　程子曰晋为楚败诸侯惧而同盟既而皆渝故书人以贬之　杜氏曰清丘卫地今在濮阳县东南　按诸侯惧楚而区区于盟约已末矣况旋踵而皆渝乎原縠败邲师罪人主盟所从皆可知矣【原縠先轸之后先轸或称原轸原其食邑也縠食采于彘故称彘子今又称原縠袭其先世之称也】
　　宋师伐陈卫人救陈
　　左传宋为盟故伐陈卫人救之孔达曰先君有约言焉若大国讨我则死之　胡传陈有弑君之乱宋不能讨而楚讨之虽曰县陈寻复封之其徳于楚而不贰未足责也宋人不能内自省徳遽以大众伐之非义举矣卫人书救意在责宋也若卫叛盟则不待贬而自见矣
　　十有三年春齐师伐莒【公作伐卫】
　　左传莒恃晋而不事齐故也
　　夏楚子伐宋
</div>
    <div class="pagination">
<a href="春秋辑传_page24.html">上一页</a><span>...</span><a href="春秋辑传_page20.html">20</a><a href="春秋辑传_page21.html">21</a><a href="春秋辑传_page22.html">22</a><a href="春秋辑传_page23.html">23</a><a href="春秋辑传_page24.html">24</a><span class="current-page">25</span><a href="春秋辑传_page26.html">26</a><a href="春秋辑传_page27.html">27</a><a href="春秋辑传_page28.html">28</a><a href="春秋辑传_page29.html">29</a><a href="春秋辑传_page30.html">30</a><span>...</span><a href="春秋辑传_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
