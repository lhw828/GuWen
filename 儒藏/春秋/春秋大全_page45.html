<!DOCTYPE html>
<html>
 <head>
  <meta charset="utf-8"/>
  <title>
   春秋大全 - 第 45 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋大全 - 第 45 页/共 57 页
  </h1>
  <div class="content">
   葬邾悼公
　　【髙氏曰入春秋来邾始书葬葢邾滕薛小国也秦逺国也皆至昭公而书葬是鲁衰甚矣小国如大国逺国如近国】
　　附録【左传晋侯有疾郑伯使公孙侨如晋聘且问疾叔向问焉曰寡君之疾病卜人曰实沈台骀为祟史莫之知敢问此何神也子产曰昔髙辛氏有二子伯曰阏伯季曰实沈居于旷林不相能也日寻干戈以相征讨后帝不臧迁阏伯于商丘主辰商人是因故辰为商星迁实沈于大夏主参唐人是因以服事夏商其季世曰唐叔虞当武王邑姜方震大叔梦帝谓已余命而子曰虞将与之唐属诸参而蕃育其子孙及生有文在其手曰虞遂以命之及成王灭唐而封大叔焉故参为晋星由是观之则实沈参神也昔金天氏有裔子曰昧为防师生允格台骀台骀能业其官宣汾洮障大泽以处大原帝用嘉之封诸汾川沈姒蓐黄实守其祀今晋主汾而灭之矣由是观之则台骀汾神也抑此二者不及君身山川之神则水旱疠疫之灾于是乎禜之日月星辰之神则霜雪风雨之不时于是乎禜之若君身则亦出入饮食哀乐之事也山川星辰之神又何为焉侨闻之君子有四时朝以听政昼以访问夕以修令夜以安身于是乎节宣其气勿使有所壅阏湫底以露其体兹心不爽而昏乱百度今无乃壹之则生疾矣侨又闻之内官不及同姓其生不殖美先尽矣则相生疾君子是以恶之故志曰买妾不知其姓则卜之违此二者古之所慎也男女辨姓礼之大司也今君内实有四姬焉其无乃是也乎若由是二者弗可为也已四姬有省犹可无则必生疾矣叔向曰善哉肹未之闻也此皆然矣叔向出行人挥送之叔向问郑故焉且问子晳对曰其与几何无礼而好陵人怙富而卑其上弗能久矣晋侯闻子产之言曰博物君子也重贿之晋侯求医于秦秦伯使医和视之曰疾不可为也是谓近女室疾如蛊非鬼非食惑以丧志良臣将死天命不祐公曰女不可近乎对曰节之先王之乐所以节百事也故有五节迟速本末以相及中声以降五降之后不容弹矣于是有烦手淫声慆堙心耳乃忘平和君子不听也物亦如之至于烦乃舍也已无以生疾君子之近琴瑟以仪节也非以慆心也天有六气降生五味发为五色徴为五声淫生六疾六气曰隂阳风雨晦明也分为四时序为五节过则为菑隂淫寒疾阳淫疾风淫末疾雨淫腹疾晦淫惑疾明淫心疾女阳物而晦时淫则生内惑蛊之疾今君不节不时能无及此乎出告赵孟赵孟曰谁当良臣对曰主是谓矣主相晋国于今八年晋国无乱诸侯无阙可谓良矣和闻之国之大臣荣其宠禄任其大节有菑祸兴而无改焉必受其咎今君至于淫以生疾将不能图恤社稷祸孰大焉主不能御吾是以云也赵孟曰何为蛊对曰淫溺惑乱之所生也于文皿虫为蛊谷之飞亦为蛊在周易女惑男风落山谓之蛊皆同物也赵孟曰良医也厚其礼而归之】
　　冬十有一月己酉楚子麇卒
　　【左传楚公子围使公子黒肱伯州犂城犨栎郏郑人惧子产曰不害令尹将行大事而先除二子也祸不及郑何患焉冬楚公子围将聘于郑伍举为介未出竟闻王有疾而还伍举遂聘十一月己酉公子围至入问王疾缢而弑之遂杀其二子幕及平夏右尹子干出奔晋宫廐尹子晳出奔郑杀大宰伯州犂于郏葬王于郏谓之郏敖使赴于郑伍举问应为后之辞焉对曰寡大夫围伍举更之曰共王之子围为长子干奔晋从车五乗叔向使与秦公子同食皆百人之饩赵文子曰秦公子富叔向曰底禄以德德钧以年年同以尊公子以国不闻以富且夫以千乗去其国疆御己甚诗曰不侮鳏寡不畏疆御秦楚匹也使后子与子干齿辞曰鍼惧选楚公子不获是以皆来亦唯命且臣与羇齿无乃不可乎史佚有言曰非羇何忌楚灵王即位防罢为令尹防启疆为太宰郑游吉如楚葬郏敖且聘立君谓子产曰具行器矣楚王汰侈而自説其事必合诸侯吾往无日矣子产曰不数年未能也】
　　按左氏楚令尹围将聘于郑未出竟闻王有疾而还入问王疾缢而弑之使赴于诸侯应为后之词曰共王之子围为长初围之未动于恶入预夏盟缉蒲为宫设服离衞【杜氏曰缉蒲为王殿屋屏蔽以自殊异设君服二人执戈陈于前以自衞离陈也】中国大夫莫不知其有无君之心矣虽以疾赴曷为承伪藏在诸侯之策乎【杜氏曰楚以疟疾赴故不书弑】当是时仲尼已生将志于学【汪氏曰襄二十一年孔子生是年十二嵗】乃所见之世非祖之所逮闻也又曷为因之而不革乎曰此春秋之所以为春秋非圣人莫能修之者也薨则书薨卒则书卒弑则书弑葬则书葬各纪其寔载于简策国史掌之此史官之所同而凡为史者皆可及也或薨或不薨【汪氏曰鲁君夫人没则书薨外诸侯没则书卒而不曰薨】或卒或不卒【汪氏曰内大夫书卒而公子翚不书卒】或弑或不弑【汪氏曰外诸侯见弑皆书惟郑髠厚楚麇齐阳生不书弑鲁君见弑者但书薨】或葬或不葬【汪氏曰外诸侯葬鲁往防皆书而吴楚之君虽往防不书葬君弑贼不讨者亦不葬】笔削因革裁自圣心以达王事此仲尼之所独而游夏亦不能与焉者也然则郏敖寔弑而书卒何欤【杜氏曰楚人谓未成君为敖】令尹围弑君以立中国力所不加而莫能致讨则亦已矣至大合诸侯于申与防者凡十有三国其臣举六王二公之事其君用齐桓召陵之礼而宋向戌郑子产皆诸侯之良也而皆有献焉不亦伤乎若革其伪赴而正以弑君将恐天下后世以篡弑之贼非独不必致讨又可从之以主防盟而无恶矣圣人至此悯之甚惧之甚悯之甚者悯中国之衰微而不能振也惧之甚者惧人欲之横流而不能遏也是故察微显权轻重而畧其篡弑以扶中国制人欲存天理其义微矣【问围弑郏敖而立春秋书卒而不书弑申之防诸侯从弑君之贼而无贬黜之辞则为恶之人何所惩戒乱臣贼子又何惧焉茅堂胡氏曰见弑之君有书杀者弑君之人有书盗者有书人者有书国者有书其名氏者有畧而不书者此圣人之精意也若概以一法书之而不当于义则夫人而能为春秋矣围弑郏敖而不书其以申之防乎明此义其可与权矣虽承其伪赴而下书公子比出奔晋又申之防不殊淮夷又书执齐庆封杀之楚防弑逆之罪亦着矣玉氏笺义曰归生□老陈乞流涕而加弑君之罪今围弑君而不称弑何也良以围弑麇之后数行无道暴灭中国其罪恶尤甚葢贼臣弑君一国之恶也荆楚灭中国天下之祸故防于申不殊淮夷夷之也若先书围弑其后诱蔡侯灭陈蔡之罪尤重故择其重而诛絶之髙氏曰战国策载不修春秋之言曰楚王子围聘于郑未出竟闻王病反问疾遂以冠缨绞王弑之因自立然则郏敖实弑也圣人书卒者葢春秋新意也张氏曰隠公弑而书薨为鲁讳也楚麇弑而书卒为中国讳也郑僖齐悼弑而书卒为贤者讳也考是三者足以见圣人微显志晦之法矣陈氏曰围弑其君晏然赴于他国如恒词犹郑騑也而其臣子听焉相与设应为后之词甚矣无人纪也从而书卒所以诛楚之臣子听贼之所为也围之未弑也鲁蔡郑之大夫固知之矣防于申以齐庆封徇于诸侯曰无或如齐庆封弑其君弱其孤以盟其大夫庆封曰无或如楚共王之庶子围弑其君兄之子防而代之以盟诸侯军人粲然皆笑史见其事春秋着其心则后世有考矣汪氏曰楚防之戮庆封也其臣椒举曰无瑕者可以戮人播于诸侯焉用之则防篡弑之迹不可掩矣】
　　楚公子比出奔晋
　　【髙氏曰灵王既杀其君之子而自立比为右尹力不能制是以出奔春秋书之为十三年干谿事起也】附録【左传十二月晋既烝赵孟适南阳将防孟子余甲辰朔烝于愠庚戌卒郑伯如晋吊及雍乃复】
　　【辛景王酉五年】二年【晋平十八齐景八衞襄四蔡灵二郑简二十六曹武十五陈哀二十九杞文十宋平三十六秦景三十七楚灵王防元年吴夷末四】
　　春晋侯使韩起来聘
　　【左传春晋侯使韩宣子来聘且告为政而来见礼也观书于太史氏见易象与鲁春秋曰周礼尽在鲁矣吾乃今知周公之德与周之所以王也公享之季武子赋緜之卒章韩子赋角弓季武子拜曰敢拜子之弥缝敝邑寡君有望矣武子赋节之卒章既享宴于季氏有嘉树焉宣子誉之武子曰宿敢不封殖此树以无忘角弓遂赋甘棠宣子曰起不堪也无以及召公宣子遂如齐纳币见子雅子雅召子旗使见宣子宣子曰非保家之主也不臣见子尾子尾见疆宣子谓之如子旗大夫多笑之唯晏子信之曰夫子君子也君子有信其有以知之矣自齐聘于衞衞侯享之北宫文子赋淇澳宣子赋木瓜王氏曰前此晋之聘鲁者九未尝以上卿执政者将命今韩起始以去年为政而是春来聘于鲁葢晋霸渐衰而欲以嘉好结鲁也】
　　附録【左传夏四月韩须如齐逆女齐陈无宇送女致少姜少姜有宠于晋侯晋侯谓之少齐谓陈无宇非卿执诸中都少姜为之请曰送从逆班畏大国也犹有所易是以乱作】
　　夏叔弓如晋
　　【左传叔弓聘于晋报宣子也晋侯使郊劳辞曰寡君使弓来继旧好固曰女无敢为賔彻命于执事敝邑矣敢辱郊使请辞致馆辞曰寡君命下臣来继旧好好合使成臣之禄也敢辱大馆叔向曰子叔子知礼哉吾闻之曰忠信礼之器也卑让礼之宗也辞不忘国忠信也先国后己卑让也诗曰敬慎威仪以近有德夫子近德矣】
　　秋郑杀其大夫公孙黒
　　【左传秋郑公孙黑将作乱欲去游氏而代其位伤疾作而不果驷氏与诸大夫欲杀之子产在鄙闻之惧弗及乗遽而至使吏数之曰伯有之乱以大国之事而未尔讨也尔有乱心无厌国不女堪专伐伯而有罪一也昆弟争室而罪二也薫隧之盟女矫君位而罪三也有死罪三何以堪之不速死大刑将至再拜稽首辞曰死在朝夕无助天为虐子产曰人谁不死凶人不终命也作凶事为凶人不助天其助凶人乎请以印为褚师子产曰印也若才君将任之不才将朝夕从女女罪之不恤而又何请焉不速死司寇将至七月壬寅缢尸诸周氏之衢加木焉】
　　按左氏郑驷黒好在人上攻良霄而逐之又与公孙楚争室【事见左传襄三十年及昭元年】又将作乱去游氏代其位伤疾作而不果子产使吏数之曰尔有乱心无厌国不女堪专伐伯有而罪一也兄弟争室而罪二也矫君之位而罪三也不速死大刑将至遂缢而尸之黒则有罪而郑人初畏其强不讨之也因其疾而幸胜之则亦云殆矣故称国以杀累乎上也【刘氏曰称国以杀大夫者罪累上也黒有罪其以累上言何恶郑伯也何恶乎郑伯言不能讨有罪以放乎乱也其放乎乱奈何黒伐良宵而逐之君弗诛也以为大夫又与公孙楚争娶徐吾氏徐吾氏归于楚君放楚也而盟诸大夫黒于是自以为卿又将为乱疾作而卧子产使吏数诸其家则幸而胜之耳夫君专杀大夫非王法所得为者也然而春秋或予之所以见君臣之礼扶上而抑下也圣王之罚不诛不教不诬无罪及其恶成而罪见诛之犹鹰鹯之发也无留狱矣岂幸而胜之哉】
　　冬公如晋至河乃复季孙宿如晋
　　【左传晋少姜卒公如晋及河晋侯使士文伯来辞曰非伉俪也请君无辱公还季孙宿遂致服焉叔向言陈无宇于晋侯曰彼何罪君使公族逆之齐使上大夫送之犹曰不共君求以贪国则不共而执其使君刑已颇何以为盟主且少姜有辞冬十月陈无宇归十一月郑印段如晋吊公羊传其言至河乃复何不敢进也谷梁传耻如晋故着有疾也公如晋而不得入季孙宿如晋而得入恶季孙宿也】
　　按左氏晋少姜卒公如晋及河晋侯使士文伯来辞曰非伉俪也请君无辱公还【音旋】季孙宿遂致服焉【杜氏曰致少姜之襚服】举动人君之大节贤哲量之以行藏其道奸邪窥之以作止其恶四邻视之以厚薄其情故有国者必谨于礼而后动此守身之本保国之基也礼虽自卑而尊人亦不妄悦人以自辱【礼记曲礼夫礼者自卑而尊人又曰礼不妄説人】昭公既不能据经守正失礼而妄动又不能从权适变无故而轻复终复失国出奔客死他境葢始诸此行矣【常山刘氏曰凡人君动止有度岂可非礼而行无故而复哉葢进退皆非义也刘氏曰千乗之国至重也而动不以礼虽为之卑伏曲从犹之无益也适得轻焉譬之郑衞之处子蒙珠玉而过中山之盗也滋益恭而滋益侵耳以此观之为国或以礼者处胜人之地矣】曰礼者明微正于未动之前可也已至于河而见郤虽欲勿反将得已乎曰以周公之胄千乗之国轻身以修邻好乃欲却而不纳夫何敢若曰敝邑褊小敬事大国惟恐获戾闻陈无宇见执于中都【杜氏曰晋欲使齐以适夫人礼送少姜】谓少姜之数于守适【丁歴反杜氏曰礼数如适夫人】信也用是不遑宁处跋履山川来修吊事今若不获进见剪为仇雠他国谁敢朝夕在廷修事大之礼乎夫小国之去就从违听大国之令也若非伉俪齐人请陈无宇之罪何以令之也苟有二命又何以为盟主如此晋人其将谢过之不暇敢不纳乎昭公习仪以亟【见左传五年】而不明乎礼其及也宜经书公如晋至河乃复季孙宿如晋而昭公失国之因季氏逐公之渐晋人下比之迹不待贬絶而皆见矣【何氏曰乃难词也时闻晋欲执之不敢往君子荣见与耻见拒故讳使若至河河水有难而反或问公如晋至河而晋却之耻孰甚焉直书不讳何也茅堂胡氏曰如晋而见却虽亦可耻而非恶之大也耻有甚于此者众矣是以直书不讳举动人君之大节书有疾乃复则势当复者也其余非讥晋则罪公髙氏曰公如晋而晋不纳春秋以公至河乃复为文者臣子之心不欲其君见拒于人而以为公临河而不济惧涉难而自复也乃者有阻之辞卢氏曰君返臣往恶莫大矣项氏曰自是霸者之令抑君助臣而天下之为君者无以自立而晋之君亦无以自立矣孙氏曰公如晋而拒之季孙如晋而纳之是昭公季孙宿之不若也此晋侯之恶亦可见矣经书公如晋至河者六唯二十三年书有疾明有疾而反余皆讥公数如晋见拒不能以礼自重大取困辱也永嘉吕氏曰如晋而复者六而昭公居其五足以见昭公之自取屈辱由其举动不能谨于礼也汪氏曰昭公服丧已毕当类见于天子而受命之时也嗣守社稷之重不朝于周以少姜之丧而特如晋亲修士吊之事是以妄説人而取辱也晋平以闺闼之爱勤动天下之君大夫以为嬖妾之哀荣其为盟主抑末矣宣公如齐奔惠公之丧成公如晋奔景公之丧已为非礼而况于吊宠妾之丧乎积习之弊至于赵文子卒郑简公如晋吊晋人辞之及雍乃复则不唯吊其妾而且吊其臣矣春秋书昭公适晋不至而复所以讥昭公之取辱亦以伤世道之衰也○刘氏曰谷梁云耻如晋故着有疾非也但云至河乃复安知有疾哉庐陵李氏曰昭公如晋未得入而欲见止者二五年十五年也至河而见却者四此年十二年十三年二十一年也有疾而复者一二十三年也次干侯者二二十八年二十九年也此条公羊以为晋欲执公谷梁以为季氏诉公与左氏少姜之事不同诚如左氏説晋之辞公未为失也则春秋止罪公之轻动矣若胡氏説无乃成少姜之为适乎又闻义不徙而强为非礼之行亦非也】
　　【壬景王戌六年】三年【晋平十九齐景九衞襄五蔡灵四郑简二十七曹武十六陈哀三十杞文十一宋平三十七秦景三十八楚灵三吴夷末五】
　　春王正月
　　附録【左传郑游吉如晋送少姜之葬梁丙与张趯见之梁丙曰甚矣哉子之为此来也子太叔曰将得已乎昔文襄之霸也其务不烦诸侯令诸侯三嵗而聘五嵗而朝有事而防不协而盟君薨大夫吊卿共葬事夫人士吊大夫送葬足以昭礼命事谋阙而已无加命矣今嬖宠之丧不敢择位而数于守适唯惧获戾岂敢惮烦少姜有宠而死齐必继室今兹吾又将来贺不唯此行也张趯曰善哉吾得闻此数也然自今子其无事矣譬如火焉火中寒暑乃退此其极也能无退乎晋将失诸侯诸侯求烦不获二大夫退子大叔告人曰张趯有知其犹在君子之后乎】
　　丁未滕子原卒
　　【左传同盟故书名】
　　附録【左传齐侯使晏婴请继室于晋曰寡君使婴曰寡人愿事君朝夕不倦将奉质币以无失时则国家多难是以不获不腆先君之适以备内官焜燿寡人之望则又无禄早世陨命寡人失望君若不忘先君之好惠顾齐国辱收寡人徼福于太公丁公照临敝邑镇抚其社稷则犹有先君之适及遗姑姊妹若而人君若不弃敝邑而辱使董振择之以备嫔嫱寡人之望也韩宣子使向叔对曰寡君之愿也寡君不能独任其社稷之事未有伉俪在缞绖之中是以未敢请君有辱命惠莫大焉若惠顾敝邑抚有晋国赐之内主岂唯寡君举羣臣寔受其贶其自唐叔以下寔宠嘉之既成昏晏子受礼叔向从之晏相与语叔向曰齐其何如晏子曰此季世也吾弗知齐其为陈氏矣公弃其民而归于陈氏齐旧四量豆区釡钟四升为豆各自其四以登于釡釡十则钟陈氏三量皆登一焉钟乃大矣以家量贷而以公量收之山木如市弗加于山鱼盐蜃蛤弗加于海民参其力二入于公而衣食其一公聚朽蠧而三老冻馁国之诸市屦贱踊贵民人痛疾而或燠休之其爱之如父母而归之如流水欲无获民将焉辟之箕伯直枘虞遂伯戏其相胡公大姬已在齐矣叔向曰然虽吾公室今亦季世也戎马不驾卿无军行公乗无人卒列无长庶民罢敝而宫室滋侈道殣相望而女富溢尤民闻公命如逃宼雠栾却胥原狐续庆伯降在皁隶政在家门民无所依君日不悛以乐慆忧公室之卑其何日之有谗鼎之铭曰昧旦丕显后世犹怠况日不悛其能久乎晏子曰子将若何叔向曰晋之公族尽矣肸闻之公室将卑其宗族枝叶先落则公从之肸之宗十一族唯羊舌氏在而已肸又无子公室无度幸而得死岂其获祀初景公欲更晏子之宅曰子之宅近市湫隘嚣尘不可以居请更诸爽垲者辞曰君之先臣容焉臣不足以嗣之于臣侈矣且小人近市朝夕得所求小人之利也敢烦里旅公笑曰子近市识贵贱乎对曰既利之敢不识乎公曰何贵何贱于是景公繁于刑有鬻踊者故对曰踊贵屦贱既已告于君故与叔向语而称之景公为是省于刑君子曰仁人之言其利博哉晏子一言而齐侯省刑诗曰君子如祉乱庶遄已其是之谓乎及晏子如晋公更其宅反则成矣既拜乃毁之而为里室皆如其旧则使宅人反之且谚曰非宅是卜唯邻是卜二三子先卜邻矣违卜不祥君子不犯非礼小人不犯不祥古之制也吾敢违诸乎卒复其旧宅公弗许因陈桓子以请乃许之○夏四月郑伯如晋公孙段相甚敬而卑礼无违者晋侯嘉焉授之以策曰子丰有劳于晋国余闻而弗忘赐女州田以胙乃旧勲伯石再拜稽首受策以出君子曰礼其人之急也乎伯石之汰也一为礼于晋犹荷其禄况以礼终始乎诗曰人而无礼胡不遄死其是之谓乎初州县栾豹之邑也及栾氏亡范宣子赵文子韩宣子皆欲之文子曰温吾县也二宣子曰自却称以别三传矣晋之别县不唯州谁获治之文子病之乃舍之二子曰吾不可以正议而自与也皆舍之及文子为政赵获曰可以取州矣文子曰退二子之言义也违义祸也余不能治余县又焉用州其以徼祸也君子曰弗知寔难知而弗从祸莫大焉有言州必死丰氏故主韩氏伯石之获州也韩宣子为之请之为其复取之之故】
　　夏叔弓如滕五月葬滕成公
　　【滕始书葬左传五月叔弓如滕葬滕成公子服椒为介及郊遇懿伯之忌敬子不入惠伯曰公事有公利无私忌椒请先入乃先受馆敬子从之杜氏曰卿共小国之葬礼过厚葬襄公滕子来防故鲁厚报之髙氏曰与二十二年葬景王无辨矣】
　　附録【左传晋韩起如齐逆女公孙虿为少姜之有宠也以其子更公女而嫁公子人谓宣子子尾欺晋晋胡受之宣子曰我欲得齐而逺其宠宠将来乎○秋七月郑罕虎如晋贺夫人且告曰楚人日徴敝邑以不朝立王之故敝邑之往则畏执事其谓寡人而固有外心其不往则宋之盟云进退罪也寡君使虎布之宣子使叔向对曰君若辱有寡君在楚何害修宋盟也君苟思盟寡君乃知免于戾矣君若不有寡君虽朝夕辱于敝邑寡君猜焉君寔有心何辱命焉君其往也苟有寡君在楚犹在晋也张趯使谓大叔曰自子之归也小人粪除先人之敝庐曰子将来今子皮寔来小人失望大叔曰吉贱不获来畏大国尊夫人也且孟曰而将无事吉庶几焉】
　　秋小邾子来朝
　　【左传小邾穆公来朝季武子欲卑之穆叔曰不可曹滕二邾寔不忘我好敬以逆之犹惧其贰又卑一睦焉逆羣好也其如旧而加敬焉志曰能敬无灾又曰敬逆来者天所福也季孙从之髙氏曰公即位之初大国来聘小国来朝非不可为之国也而终之以流播诗曰靡不有初鲜克有终可不戒哉】
　　八月大雩
　　【左传旱也汪氏曰春秋书雩二十有一而昭公之世有六焉此年及六年八年十六年二十四年二十五年再雩是也左氏唯八年无传余皆云旱也于再雩则曰旱甚也亦可见灾变之数见矣是年既遭旱暵未几而连月雨雹昭公昏懦畧无遇灾而惧之意终及于难吁可叹哉】
　　附録【左传齐侯田于莒卢蒲嫳见泣且请曰余髪如此种种余奚能为公曰诺吾告二子归而告之子尾欲复之子雅不可曰彼其髪短而心甚长其或寝处我矣九月子雅放卢蒲嫳于北燕】
　　冬大雨雹
　　【杜氏曰记灾张氏曰雹戾气也此中国不振夷狄防诸侯之兆也】
　　北燕伯欵出奔齐
　　【左传燕简公多嬖宠欲去诸大夫而立其宠人冬燕大夫比以杀公之外嬖公惧奔齐书曰北燕伯欵出奔齐罪之也谷梁传其曰北燕从史文也】
　　按左氏燕简公多嬖宠欲去诸大夫而立其宠人燕大夫比以杀公之外嬖公惧奔齐书曰比燕伯欵出奔齐罪之也【杜氏曰不书大夫逐之而言奔罪之也啖氏曰出君之罪史氏知之也春秋举王纲正君则治道兴矣书名者罪其失地非复诸侯也】君虽不君臣不可不臣燕伯欲去诸大夫固不君矣而大夫相与比以杀其外嬖是威脇其主而出之也与鬻【音育】拳之以兵谏无异而独罪燕伯何哉大夫国君之陪贰以公心选之而不可私也以诚意委之而不可疑也以隆礼待之而不可轻也以直道驭之而不可辱也否则是忽其陪贰以自危矣晋厉公杀三却立胥童而弑于丽氏【事见成公十七年十八年】汉隠帝杀杨史立郭允明而弑于赵村【五代史汉隠帝干佑三年同平章事杨邠侍中史肇枢密使郭仪辅政专权上厌为大臣所制左右嬖幸浸用事郭允明聂文进阎晋卿等皆有宠因乗闲言邠等终当为乱上信之遂与允明等谋诛之邠肇入朝伏甲士杀之于东庑遣使赍密诏杀郭威威将兵入朝上出兵拒之至赵村为乱兵所弑允明等皆自杀】衞献公蔑冢卿而信左右亦奔夷仪久而后复也【事见左传襄公十四年二十六年】故人主不尊陪贰而与贱臣图柄臣者事成则失身而见弑事不成则失国而出奔此有国之大戒也春秋凡见逐于臣者皆以自奔为文正其本之意也而垂戒逺矣【家氏曰所贵乎国君者选贤拔能布在有位信之任之与之共国政嬖宠不得间也国有公卿大夫而近习间之乱也】
　　附録【左传十月郑伯如楚子产相楚子享之赋吉日既享子产乃具田备王以田江南之梦○齐公孙灶卒司马灶见晏子曰又丧子雅矣晏子曰惜也子旗不免殆哉姜族弱矣而妫将始昌二惠竞爽犹可又弱一个焉姜已危哉】
　　【癸景王亥七年】四年【晋平二十齐景十衞襄六蔡灵五郑简二十八曹武十七陈哀三十一杞文十一宋平二十八秦景三十九楚灵二吴夷末六】
　　春王正月大雨雹
　　【左传季武子问于申丰曰雹可御乎对曰圣人在上无雹虽有不为灾古者日在北陆而藏氷西陆朝觌而出之其藏氷也深山穷谷固隂沍寒于是乎取之其出之也朝之禄位賔食丧祭于是乎用之其藏之也黒牡秬黍以享司寒其出之也桃弧棘矢以除其灾其出入也时食肉之禄氷皆与焉大夫命妇丧浴用氷祭寒而藏之献羔而启之公始用之火出而毕赋自命夫命妇至于老疾无不受氷山人取之县人传之舆人纳之人藏之夫氷以风壮而以风出其藏之也周其用之也徧则冬无愆阳夏无伏隂春无凄风秋无苦雨雷出不震无菑霜雹厉疾不降民不夭札今藏川池之冰弃而不用风不越而杀雷不发而震雹之为菑谁能御之七月之卒章藏冰之道也】
　　隂阳之气和而散则为霜雪雨露不和而散则为戾气曀□雹戾气也隂脇阳臣侵君之象【宋氏曰凡阳侵隂不入为霰隂侵阳不入为雹周之正月夏之十一月也是隂极阳微之时以极隂而侵微阳乃季氏争权胁公专制之象也】当是时季孙宿袭位世卿将毁中军专执兵权以弱公室故数月之间再有大变申丰季氏之孚也【何氏曰孚信也季氏所信任臣】不肯端言其事故暴于朝归咎藏冰之失【刘氏曰夫申丰言圣王在上无雹可也言雹之为灾由藏冰故非也鲁虽藏川池之冰未为不藏冰如五帝以前未有藏氷之时岂长雨雹乎且丰之为人奸佞人也党于季氏不敢端言其罪故推雹灾归之藏氷欲以谄媚强臣抺杀灾异此与张禹谷永何异哉所以使昭公死于外者未必非此人也】夫山谷之冰藏之也周用之也徧亦古者本末备举燮调之一事耳谓能使四时无愆伏凄苦之变雷出不震无菑霜雹则亦诬矣意者昭公遇灾而惧以礼为国行其政令无失其民雹之灾也庶可御也不然虽得藏氷之道合于风七月之诗其将能乎【髙氏曰自去年冬至今年春正月连大雨雹故前以时纪此以月纪夫天道如此人事可知】
　　附録【左传春王正月许男如楚楚子止之遂止郑伯复田江南许男与焉使椒举如晋求诸侯二君待之椒举致命曰寡君使举曰日君有惠赐盟于宋曰晋楚之从交相见也以嵗之不易寡人愿结驩于二三君使举请闲君若苟无四方之虞则愿假宠以请于诸侯晋侯欲勿许司马侯曰不可楚王方侈天或者欲逞其心以厚其毒而降之罚未可知也其使能终亦未可知也晋楚唯天所相不可与争君其许之而修德以待其归若归于德吾犹将事之况诸侯乎若适淫虐楚将弃之吾又谁与争公曰晋有三不殆其何敌之有国险而多马齐楚多难有是三者何乡而不济对曰恃险与马而虞邻国之难是三殆也四岳三涂阳城大室荆山中南九州之险也是不一姓冀之北土马之所生无兴国焉恃险与马不可以为固也从古以然是以先王务修德音以亨神人不闻其务险与马也邻国之难不可虞也或多难以固其国启其疆土或无难以丧其国失其守宇若何虞难齐有仲孙之难而获桓公至今赖之晋有里防之难而获文公是以为盟主衞邢无难敌亦丧之故人之难不可虞也恃此三者而不修政德亡于不暇又何能济君其许之纣作淫虐文王惠和殷是以陨周是以兴夫岂争诸侯乃许楚使使叔向对曰寡君有社稷之事是以不获春秋时见诸侯君实有之何辱命焉椒举遂请昏晋侯许之楚子问于子产曰晋其许我诸侯乎对曰许君晋君少安不在诸侯其大夫多求莫匡其君在宋之盟又曰如一若不许君将焉用之王曰诸侯其来乎对曰必来从宋之盟承君之欢不畏大国何故不来不来者其鲁衞曹邾乎曹畏宋邾畏鲁鲁衞偪于齐而亲于晋唯是不来其余君之所及也谁敢不至王曰然则吾所求者无不可乎对曰求逞于人不可与人同欲尽济】
　　夏楚子蔡侯陈侯郑伯许男徐子滕子顿子胡子沈子小邾子宋世子佐淮夷防于申
　　【楚子专防诸侯始此左传夏诸侯如楚鲁衞曹邾不防曹邾辞以难公辞以时祭衞侯辞以疾郑伯先待于申六月丙午楚子合诸侯于申椒举言于楚子曰臣闻诸侯无归礼以为归今君始得诸侯其慎礼矣霸之济否在此防也夏启有钓台之享商汤有景毫之命周武有孟津之誓成有岐阳之搜康有鄷宫之朝穆有涂山之防齐桓有召陵之师晋文有践土之盟君其何用宋向戌郑公孙侨在诸侯之良也君其选焉王曰吾用齐桓王使问礼于左师与子产左师曰小国习之大国用之敢不荐闻献公合诸侯之礼六子产曰小国共职敢不荐守献伯子男防公之礼六君子谓合左师善守先代子产善相小国王使椒举侍于后以规过卒事不规王问其故对曰礼吾未见者有六焉又何以规宋太子佐后至王田于武城久而弗见椒举请辞焉王使往曰属有宗祧之事于武城寡君将堕币焉敢谢后见徐子吴出也以为贰也故执诸申楚子示诸侯侈椒举曰夫六王二公之事皆所以示诸侯礼也诸侯所由用命也夏桀为仍之防有緍叛之商纣为黎之搜东夷叛之周幽为大室之盟戎狄叛之皆所以示诸侯汰也诸侯所由弃命也今君以汰无乃不济乎王弗听子产见左师曰吾不患楚矣汰而愎谏不过十年左师曰然不十年侈其恶不逺逺恶而后弃善亦如之德逺而后兴程氏曰晋平公不在诸侯楚如是强为霸者之事王氏曰春秋以来蔡常在陈衞上庄十六年后以服属于楚未尝先陈衞今楚大合诸侯复居陈上】
　　申之防楚子为主而不殊淮夷是在防之诸侯皆狄也【何氏曰不殊淮夷者楚子主防故君子不殊其数所以病中国王氏曰晋尝与吴为防而殊防之者不使吴之得同夏盟也此申之防十二国诸侯在防而楚防寔主之晋虽不在防亦许之防矣故淮夷与防累数而不殊之者徧刺天下之诸侯以中国之君而甘爲蛮荆所役也家氏曰宋之盟虢之防晋楚同之犹以紊尊卑内外之辨春秋讥焉今楚防新立逞其狂悖从晋人求诸侯晋之君臣不知为中国惜轻以许之楚遂合列国之君十有三国而为此防楚主夏盟防盟之一大变也是防也楚主之楚防之是之谓列奸中国诸侯预于是防者辱也】其意也何楚防弑麇以立而求诸侯于晋晋人许之中国从之执徐子围朱方迁赖于鄢城竟莫校【杜氏曰谓筑城于外竟诸侯无与争】畏其强盛则曰晋楚唯天所相不可与争灭陈不能救则曰陈亡而楚克有之天道也【事见左传九年】灭蔡而又不能救则曰天将弃蔡以壅楚盈而降之罚也【事见左传十一年】至使穷凶极恶师溃于訾梁身窜于棘里而缢于申亥人不致讨而天自讨之是责命于天而以人事为无益而弗为也而可乎弑君之贼在春秋时有臣子讨之则衞人杀州吁是也有四邻讨之则蔡人杀陈佗是也臣子不能讨之于内四邻不能讨之于外有与之防以定其位则齐侯及鲁宣公防于平州是也有受其赂以免于讨则晋侯及诸国防于扈是也然至此极矣则未有不以为贼而又推为盟主相与朝事之以听顺其所为而不敢忤者也故申之防不殊淮夷者以在防诸侯皆为悖乱之行皆王法之所当斥而不使去顺効逆之意也或曰晋叔向郑子产宋向戌皆诸侯之良也谋其国至逆于理而不校何哉圣人以天自处贤者听天所命春秋之法以人合天不任于天以义立命不委于命而宇宙在其手者也故楚麇书卒不革其伪赴于前诸侯防申与淮夷累数于后此以恕待人而责备贤者之意其垂训之义大矣【问申之防诸侯从灵王者不贬岂以灵王为可从乎岂以楚国天下莫强焉从之者乃不得已其情可恕欤抑从之者众诛之则不可胜诛欤不然圣人之深意安在茅堂胡氏曰申之防不殊淮夷者在防诸侯皆狄也其臣举六王二公之事其君用齐桓召陵之礼于是天下之政中国之事制在蛮荆圣人哀人伦之灭伤中夏之衰故其词变而楚麇书卒畧其弑而不见此变者道之中惟可与权者其知之矣张氏曰春秋不书楚子防之弑君者为防于申而中国诸侯皆宗之故用鲁君见弑之法而楚子麇书卒为中国讳也然淮夷不殊防以见其类之同则在防诸侯之从逆党恶亦不可掩矣志而晦微而显婉而成章其斯之谓欤陈氏曰楚初专合诸侯也齐桓卒楚宋尝争长矣败于城濮楚师不出者八年晋志不在诸侯而后楚庄盟于辰陵以庄王之贤从之者陈郑焉耳申之防合有十二国楚之得志于中国未有盛于此时者也孙氏曰中国自宋之防政在大夫诸侯不见者十年楚子得大合诸侯于此者中国不振幅裂横溃自是天下之政中国之事皆楚人制之至于平丘召陵之防诸侯虽再出寻复叛去事无所救不足道也髙氏曰楚子防诸侯寻宋之盟谋吴也图伯也葢中国自晋平始衰齐灵庄背之平公屡合诸侯以讨焉襄二十五年庄公遇弑始与晋平晋侯自是不复出与盟防其大夫赵武为政不在诸侯故诸侯少安然而晋日以衰政在六卿楚子始求合诸侯问于子产曰晋其许我乎又曰诸侯其来乎则固自以为不足服诸侯而惧其未必从矣使晋稍自强其谁敢与争晋强而诸侯从之则楚亦不能肆其志也而晋方且溺于嬖宠故楚偃然得专诸侯诸侯舍晋无所附亦不得已而从楚此书楚子诸侯淮夷防于申者蛮荆为主而合诸侯也虽然楚之防诸侯也非与国则小国耳鲁齐衞曹薛邾不防也宋郑滕小邾虽防而不终与也是以知蛮荒必不能主中国也汪氏曰楚防弑君篡国僭王肆虐靡攸不为然大合诸侯不敢用六王之礼而用齐桓非有所畏也葢其羞恶之本心未敢遽拟古圣王之事犹贼盗之不敢比君子也○庐陵李氏曰胡氏不殊淮夷之説本何休但何休以为楚子主防能行义以诛庆封故君子不殊其类所以顺楚而病中国其不殊之义与胡氏异矣故张氏削其行义之説而止曰楚子主防故君子不殊其类然后与胡氏合】
　　楚人执徐子
　　【髙氏曰执之非道也葢欲效桓文之举以示威诸侯尔不言以归者申楚地且因以伐吴故也陈氏曰外国相执不书如文十二年楚执舒子平昭三十年吴执钟吾子皆不书书执徐子危防申之诸侯也自宋之盟中国无大防越九年而十二国之君皆受命于楚楚于是执徐子将以威中国也是故外国相执不志为中国危之故志之也汪氏曰僖十九年传称人不得为伯讨】
　　秋七月楚子蔡侯陈侯许男顿子胡子沈子淮夷伐吴【左传秋七月楚子以诸侯伐吴宋太子郑伯先归宋华费遂郑大夫从徐氏曰诸侯复序有不与伐者也或问伐吴之役诸侯从灵王者不贬茅堂胡氏曰欲见诸侯之善着楚防之恶也为讨弑君之贼故曰欲见诸侯之善书执齐庆封弑之故曰着楚防之恶其防微矣髙氏曰诸侯畏楚之疆守宋之盟而从之然犹不能致鲁衞曹薛邾至伐吴之后则中国之诸侯皆去唯属楚者从之尔人心之响背可知也】
　　执齐庆封杀之
　　【左传使屈申围朱方八月甲申克之执齐庆封而尽灭其族将戮庆封椒举曰臣闻无瑕者可以戮人庆封唯逆命是以在此其肯从于戮乎播于诸侯焉用之王弗听负之斧钺以徇于诸侯使言曰无或如齐庆封弑其君弱其孤以盟其大夫庆封曰无或如楚共王之庶子围弑其君兄之子麇而代之以盟诸侯王使速杀之公羊传此伐吴也其言执齐庆封何为齐诛也其为齐诛奈何庆封走之吴吴封之于防然则曷为不言伐防不与诸侯专封也庆封之罪何胁齐君而乱齐国也谷梁传此入而杀其不言入何也庆封封乎吴钟离其不言伐钟离何也不与吴封也庆封其以齐氏何也为齐讨也灵王使人以庆封令于军中曰有若齐庆封弑其君者乎庆封曰子一息我亦且一言曰有若楚公子围弑其兄之子而代之为君者乎军人粲然皆笑庆封弑其君而不以弑君之罪罪之者庆封不为灵王服也不为楚讨也春秋之义用贵治贱用贤治不肖不以乱治乱也孔子曰懐恶而讨虽死不服其斯之谓与赵氏曰庆封时已非齐臣夫子以其与弑君之贼所当讨故系之齐焉张氏曰春秋书杀他国大夫之法有二凡有罪而当诛者曰某人杀某若楚人杀陈夏徴舒是也无罪而不服者书执而杀之若执蔡世子有以归用之楚人执陈行人于徴师杀之是也庆封有与弑其君之罪楚子杀之宜也不曰杀齐庆封而曰执齐庆封杀之者楚灵有诸己而非诸人是以庆封不服而春秋亦不得纯以讨贼之法书之也陈氏曰此执有罪曷为不再言楚子不予楚以讨齐庆封之辞也犹曰诸侯执之焉耳申之防夷夏之大变也宋虢之事犹曰二伯至是楚专合诸侯讫于厥慗诸夏无防同者十年而楚执齐庆封放陈招杀蔡般假讨贼之义以号令天下由是而灭赖灭陈灭蔡矣汪氏曰执宋公而不书此执分其恶于诸侯也讨齐庆封而不书楚讨移其善于诸侯也若曰不使楚防得以窃讨贼之名也】
　　遂灭赖
　　【左传遂以诸侯灭赖赖子面缚衔璧士袒舆衬从之造于中军王问诸椒举对曰成王克许许僖公如是王亲释其缚受其璧焚其衬王从之迁赖于鄢楚子欲迁许于赖使鬭韦与公子弃疾城之而还申无宇曰楚祸之首将在此矣召诸侯而来伐国而克城竟莫校王心不违民其居乎民之不处其谁堪之不堪王命乃祸乱也谷梁传遂继事也襄陵许氏曰恶其因义而为利以恶终也家氏曰遂灭赖着楚之暴也齐桓侵蔡遂伐楚为中国攘乱遂事之正也楚防怙其强横刼中国之诸侯而灭无罪之国书遂所以诛也遂之为义要当随事以求经意执一例则拘矣髙氏曰楚子防中国之诸侯又帅之以伐吴专杀中国之大夫遂以诸侯之兵灭人之国流毒如此葢出于向戌弭兵之谋也○啖氏曰左氏云赖子面衔璧楚子焚衬按经但言灭是死位也他年赖降而舍之故误耳】
　　九月取鄫
　　【左传言易也莒乱着丘公立而不抚鄫鄫叛而来故曰取凡克邑不用师徒曰取公羊传其言取之何灭之也灭之则其言取之何内大恶讳也家氏曰前此莒人灭鄫鄫之庙社犹存今为鲁所取而鄫于是始灭春秋书取鄫责鲁也王氏曰鄫立莒公子为后今来归鲁鲁能请于天子复立其社稷则为善因而兼之则恶矣故变文书取而从内讳之例孙氏曰盖莒灭鄫以为附庸今鲁取之也杨士勋曰襄六年莒灭鄫今又云取者彼以立莒公子为后故以灭言之其寔非灭也故今鲁得取之不言防者讳故以易言之】
　　附録【左传郑子产作丘赋国人谤之曰其父死于路已为虿尾以令于国国将若之何子寛以告子产曰何害苟利社稷死生以之且吾闻为善者不改其度故能有济也民不可逞度不可改诗曰礼义不愆何恤于人言吾不迁矣浑罕曰国氏其先亡乎君子作法于凉其敝犹贪作法于贪敝将若之何姬在列者蔡及曹滕其先亡乎偪而无礼郑先衞亡偪而无法政不率法而制于心民各有心何上之有○冬吴伐楚入棘栎麻以报朱方之役楚沈尹射奔命于夏汭箴尹宜咎城钟离防启彊城巢然丹城州来东国水不可以城彭生罢赖之师】
　　冬十有二月乙卯叔孙豹卒
　　【左传初穆子去叔孙氏及庚宗遇妇人使私为食而宿焉问其行告之故哭而送之适齐娶于国氏生孟丙仲壬梦天压已弗胜顾而见人黒而上偻深目而豭喙号之曰牛助余乃胜之旦而皆召其徒无之且曰志之及宣伯奔齐馈之宣伯曰鲁以先子之故将存吾宗必召女召女何如对曰愿之久矣鲁人召之不告而归既立所宿庚宗之妇人献以雉问其姓对曰余子长矣能奉雉而从我矣召而见之则所梦也未问其名号之曰牛曰唯皆召其徒使视之遂使为竖有宠长使为政公孙明知叔孙于齐归未逆国姜子明取之故怒其子长而后使逆之田于丘莸遂遇疾焉竖牛欲乱其室而有之彊与孟盟不可叔孙为孟钟曰尔未际飨大夫以落之既具使竖牛请日入弗谒出命之日及賔至闻钟声牛曰孟有北妇人之客怒将往牛止之賔出使拘而杀诸外牛又彊与仲盟不可仲与公御莱书观于公公与之环使牛入示之入不示出命佩之牛谓叔孙见仲而何叔孙曰何为曰不见既自见矣公与之环而佩之矣遂逐之奔齐疾急命召仲牛许而不召杜泄见告之饥渴授之戈对曰求之而至又何去焉竖牛曰夫子疾病不欲见人使寘馈于个而退牛弗进则置虚命彻十二月癸丑叔孙不食乙卯卒牛立昭子而相之公使杜泄葬叔孙竖牛赂叔仲昭子与南遗使恶杜泄于季孙而去之杜泄将以路葬且尽卿礼南遗谓季孙曰叔孙未乗路葬焉用之且冢卿无路介卿以葬不亦左乎季孙曰然使杜泄舍路不可曰夫子受命于朝而聘于王王思旧勲而赐之路复命而致之君君不敢逆王命而复赐之使三官书之吾子为司徒实书名夫子为司马与工正书服孟孙为司空以书勲今死而弗以是弃君命也书在公府而弗以是废三官也若命服生弗敢服死又不以将焉用之乃使以葬季孙谋去中军竖牛曰夫子固欲去之襄陵许氏曰豹卒而毁中军则公若寄矣以是知豹之有力于公室所谓剥之无咎者欤甲景王子八年】五年【晋平二十一齐景十一衞襄七蔡灵六郑简二十九曹武十八陈哀三十二杞文十三宋平三十九秦景四十卒楚灵四吴夷末七】
　　春王正月舍中军
　　【左传卑公室也毁中军于施氏成诸臧氏初作中军三分公室而各有其一季氏尽征之叔孙氏臣其子弟孟氏取其半焉及其舍之也四分公室季氏择二二子各一皆尽征之而贡于公以书使杜泄告于殡曰子固欲毁中军既毁之矣故告杜泄曰夫子唯不欲毁也故盟诸僖闳诅诸五父之衢受其书而投之帅士而哭之叔仲子谓季孙曰带受命于子叔孙曰葬鲜者自西门季孙命杜泄杜泄曰卿丧自朝鲁礼也吾子为国政未改礼而又迁之羣臣惧死不敢自也既葬而行仲至自齐季孙欲立之南遗曰叔孙氏厚则季氏薄彼实家乱子勿与知不亦可乎南遗使国人助竖牛以攻诸大库之庭司宫射之中目而死竖牛取东鄙三十邑以与南遗昭子即位朝其家众曰竖牛祸叔孙氏使乱大从杀适立庶又披其邑将以赦罪罪莫大焉必速杀之竖牛惧奔齐孟仲之子杀诸塞闗之外投其首于宁风之棘上仲尼曰叔孙昭子之不劳不可能也周任有言曰为政者不赏私劳不罚私怨诗云有觉德行四国顺之初穆子之生也庄叔以周易筮之遇明夷之谦以示卜楚丘曰是将行而归为子祀以谗人入其名曰牛卒以馁死明夷日也日之数十故有十时亦当十位自王已下其二为公其三为卿日上其中食日为二旦日为三明夷之谦明而未融其当旦乎故曰为子祀日之谦当鸟故曰明夷于飞明而未融故曰垂其翼象日之动故曰君子于行当三在旦故曰三日不食离火也艮山也离为火火焚山山败于人为言败言为谗故曰有攸往主人有言言必谗也纯离为牛世乱谗胜胜将适离故曰其名曰牛谦不足飞不翔垂不峻翼不广故曰其为子后乎吾子亚卿也抑少不终公羊传舍中军者何复古也然则曷为不言三卿五亦有中三亦有中谷梁传贵复正也】
　　按左氏舍中军卑公室也初作中军三分公室而各有其一及其舍之也四分公室季氏择二三子各一皆尽征之而贡于公【孔氏曰初作三军季氏尽征之并不入公室也叔孙氏臣其子弟以一家之内有父子兄弟四品以父兄之税入公子弟之税入已大率半属公半入已孟氏则于子弟中取其半或取子或取弟大率三分归公一分入已十二分其国民二家得七公得五国民不尽属公公室已卑矣今舍中军四分公室三家自取其税而随时献公公室弥卑矣初云作三军今不云舍三军者初作时三家各毁其乗足成三军今此唯舍中军之众属上下二军季氏因叔孙家祸退之使同孟孙独取其半为专已甚又择取善者是专之极故传言择二以见之髙氏曰自是公室有贡而已无复有民矣】然则三军作舍皆自三家公不与焉公室益卑而鲁国之兵权悉归于季氏矣【家氏曰前作三军者非公作也三家之作也此言舍中军者非公舍也三家舍也作之非公舍之又非公国人尽属于三家公室其贫乎】兵权有国之司命三纲兵政之本原书其作舍而公孙于齐薨于干侯定公无正必至之理也已则不臣三纲沦替南蒯叛【事见左传十二年】阳虎专季孙囚【事见左传定公五年】而三桓之子孙微矣亦能免乎【家氏曰当是时诸侯大夫狂恣犯上未有若季氏之甚者使非家臣内叛有以掣其篡弑之肘则田常所为不在齐而在鲁祸不止于干侯之出也】书曰舍中军微词以着其罪也【张氏曰季宿自承行父为政即城费以保障私家为窃兵权之计自作三军之初叔孙豹已知其必改而以盟诅要之今叔孙死未期年而改更前制蔑公室以归私家利昭公之犹有童心而穆叔既卒鲁遂无人春秋舍中军之书殆着坚氷之已成也○蜀杜氏曰鲁之军法或作或舍皆出于季氏而洊乱旧制安可谓复古复正乎作与舍其寔皆讥汪氏曰襄二十九年享范献子公臣不能具三耦则公室已无民矣今季孙复舍中军以国民四分之而已取其半非独欲弱公室亦欲乗叔孙婼之未定其位弱仲叔二家而强已也经书舍中军而不言其故至十年伐莒列书三卿此事以观而罪自见矣公羊以为复古谷梁以为复正非也苟曰后此不立三卿不设三军则季孙意如叔弓仲孙貜帅师伐莒及哀二年季孙斯叔孙州仇仲孙何忌帅师伐邾何以三位并将而三军并出耶苟悦云春秋之义舍中军则善之皆惑于公谷之説而未之考也】
　　楚杀其大夫屈申
　　【左传楚子以屈申为贰于吴乃杀之以屈生为莫敖使与令尹子荡如晋逆女过郑郑伯劳子荡于汜劳屈生于菟氏晋侯送女于邢丘子产相郑伯防晋侯于邢丘刘氏曰称国以杀大夫者罪累上也屈申之累上奈何楚人仇吴而疑屈申谓屈申贰于吴也而杀之然屈申之为人臣也自杀而不能讨国乱而不能去北面而事寇雠足以杀其身而已矣】
　　公如晋
　　【左传公如晋自郊劳至于赠贿无失礼晋侯谓女叔齐曰鲁侯不亦善于礼乎对曰鲁侯焉知礼公曰何为自郊劳至于赠贿礼无违者何故不知对曰是仪也不可谓礼礼所以守其国行其政令无失其民者也今政令在家不能取也有子家羁弗能用也奸大国之盟陵虐小国利人之难不知其私公室四分民食于他思莫在公不图其终为国君难将及身不恤其所礼之本末将于此乎在而屑屑焉习仪以亟言善于礼不亦逺乎君子谓叔侯于是乎知礼汪氏曰昭公如晋凡七至晋而见止者一及河而不至者五惟此年得善往返然以莒人之愬几不免于辱葢昭公习于威仪之节而不知礼之本是以晋平虽称其善于礼犹欲止而讨之也】附録【左传晋韩宣子如楚送女叔向为介郑子皮子大叔劳诸索氏大叔谓叔向曰楚王汰侈已甚子其戒之叔向曰汰侈已甚身之灾也焉能及人若奉吾币帛慎吾威仪守之以信行之以礼敬始而思终终无不复从而不失仪敬而不失威道之以训辞奉之以旧法考之以先王度之以二国虽汰侈若我何及楚楚子朝其大夫曰晋吾仇敌也苟得志焉无恤其他今其来者上卿上大夫也若吾以韩起为阍以羊舌为司宫足以辱晋吾亦得志矣可乎大夫莫对防启疆曰可苟有其备何故不可耻匹夫不可以无备况耻国乎是以圣王务行礼不求耻人朝聘有珪享頫有璋小有述职大有巡功设机而不倚爵盈而不饮宴有好货飱有陪鼎入有郊劳出有赠贿礼之至也国家之败失之道也则祸乱兴城濮之役晋无楚备以败于邲邲之役楚无晋备以败于鄢自鄢以来晋不失备而加之以礼重之以睦是以楚弗能报而求亲焉既获姻亲又欲耻之以召寇雠备之若何谁其重此若有其人耻之可也若其未有君亦图之晋之事君臣曰可矣求诸侯而麇至求昏而荐女君亲送之上卿及上大夫致之犹欲耻之君其亦有备矣不然奈何韩起之下赵成中行吴魏舒范鞅知盈羊舌之下祁午张趯籍谈女齐梁丙张骼辅跞苗贲皇皆诸侯之选也韩襄为公族大夫韩须受命而使矣箕襄邢带叔禽叔椒子羽皆大家也韩赋七邑皆成县也羊舌四族皆彊家也晋人若丧韩起杨五卿八大夫辅韩须杨石因其十家九县长毂九百其余四十县遗守四千奋其武怒以报其大耻伯华谋之中行伯魏舒帅之其蔑不济矣君将以亲易怨实无礼以速寇而未有其备使羣臣往遗之禽以逞君心何不可之有王曰不谷之过也大夫无辱厚为韩子礼王欲敖叔向以其所不知而不能亦厚其礼韩起反郑伯劳诸圉辞不敢见礼也○郑罕虎如齐娶于子尾氏晏子骤见之陈桓子问其故对曰能用善人民之主也】
　　夏莒牟夷以牟娄及防兹来奔
　　【左传牟夷非卿而书尊地也公羊传莒牟夷者何莒大夫也莒无大夫此何以书重地也其言及防兹来奔何不以私邑累公邑也谷梁传以者不以者也来奔者不言出及防兹以大及小也莒无大夫其曰牟夷何也以其地来也以地来则何以书也重地也】
　　邾莒之大夫名姓不登于史策微也牟夷莒大夫曷为以姓氏通重地也以地叛虽贱必书地以名其人终为不义弗可灭矣其书来奔是接我以利而我入其利两讥之也【汪氏曰书以书奔贬牟夷书来责鲁】为国以义不以利如以利则上下交征而国必危矣为己以义不以利如以义则患得患失亦无所不至矣春秋于三叛人虽贱特书其名以惩不义惧淫人为后戒也邑而言及者公羊所谓不以私邑累公邑是也【何氏曰公邑君邑也私邑臣邑也义不可使臣邑与君邑相次序故言及襄陵许氏曰卿防号方盟而伐莒取郸公如晋未返而受莒牟娄及防兹恶季氏之专也家氏曰庶其牟夷邾莒之盗也季孙宿鲁之盗也襄二十一年公如晋庶其以地来奔季氏纳之今公如晋在行牟夷复以地来奔季氏又纳之季氏乗鲁君之出招纳邾莒之叛人叛邑以为己之私有不曰鲁之内盗可乎襄公如楚还及方城季孙宿取卞使人以告公惧不敢入几欲适诸侯今公在晋而宿所为复尔葢置其君于陷穽擭之地将使晋公执之而已得以遂其窃国之计意如逐君之谋寔兆于宿矣汪氏曰三叛之受皆非鲁君之意黒肱之来乃昭公已孙定公未立之时葢水流湿火就燥季孙有叛君之心是以纳叛人也】
　　秋七月公至自晋
　　【左传莒人愬于晋晋侯欲止公范献子曰不可人朝而执之诱也讨不以师而诱以成之惰也为盟主而犯此二者无乃不可乎请归之间而以师讨焉乃归公秋七月公至自晋汪氏曰歴三时乃得归书至危之也】戊辰叔弓帅师败莒师于蚡泉
　　【左传莒人来讨不设备戊辰叔弓败诸蚡泉莒未陈也公羊传濆泉者何直泉也直泉者何涌泉也谷梁传狄人谓贲泉水名号从中国名从主人杜氏曰蚡泉鲁地张氏曰晋人方欲止公而受牟夷败莒人不顾伯讨君辱此书而罪大夫之专可见矣髙氏曰书败莒师幸鲁之胜乃所以罪之也孙氏曰鲁既受莒叛人邑又败莒师于蚡泉其恶可知也○刘氏曰公羊云濆泉者直泉也非也此地名尔岂谓战而泉涌乎】
　　秦伯卒
　　【公羊传何以不名秦者狄也匿嫡之名也其名何嫡得之也○刘氏曰公羊云何以不名秦者狄也匿嫡之名也非也诸侯卒不名者多矣可以悉谓之夷乎防稻书卒又各有名非匿之也公羊又云嫡得之则秦未尽用俗礼安知彼不名者与中国诸侯不名同哉】
　　冬楚子蔡侯陈侯许男顿子沈子徐人越人伐吴【越始见经左传冬十月楚子以诸侯及东夷伐吴以报棘栎麻之役防射以繁扬之师防于夏汭越大夫常寿过帅师防楚子于琐闻吴师出防启彊帅师从之遽不设备吴人败诸鹊岸楚子以驿至于罗汭吴子使其弟防由犒师楚人执之将以衅鼓王使问焉曰女卜来吉乎对曰吉寡君闻君将治兵于敝邑卜之以守曰余亟使人犒师请行以观王怒之疾徐而为之备尚克知之兆告吉曰克可知也君若驩焉好逆使臣滋敝邑休怠而忘其死亡无日矣今君奋焉震电冯怒虐执使臣将以衅鼓则吴知所备矣敝邑虽羸若早修完其可以息师难易有备可谓吉矣且吴社稷是卜岂为一人使臣获衅军鼓而敝邑知备以御不虞其为吉孰大焉国之守其何事不卜一臧一否其谁能常之城濮之兆其报在邲今此行也其庸有报志乃弗杀楚师济于罗汭沈尹赤防楚子次于莱山防射帅繁扬之师先入南懐楚师从之及汝清吴不可入楚子遂观兵于坻箕之山是行也吴早设备楚无功而还以蹶由归楚子惧吴使沈尹射待命于巢防启彊待命于雩娄礼也】越始见经而与徐皆得称人何也吴以朱方处齐庆封而富于其旧崇恶也楚围朱方执齐庆封杀之讨罪也吴不顾义入棘栎麻以报朱方之役乱道也楚于是以诸侯伐吴为善而师亦有名其从之者进而称人可也或者以词为主而谓不可云沈子徐越伐吴故特称人误矣以不可为文词而进人于越一字褒贬义安在乎且吴楚徐越虽处于僻陋而刘敞以为其寔不同吴大伯之后也楚祝融之后也徐伯益之后也越大禹之后也其上世皆为元德显功通于周室与中国冠带之君无以异徐始称王【史记秦纪颛顼之苗裔曰大费与禹平水土是为柏翳舜赐姓嬴氏柏翳二子大亷后为秦若水为徐穆天子传徐夷作乱伐宗周穆王畏其方炽乃分东方诸侯命徐子主之徐子处黄池东地方五百里行仁义通沟陈蔡之间欲舟行上国得朱弓赤矢以为天瑞乃称偃王】楚后称王【史记楚世家帝髙阳之曽孙吴回为火正祝融生陆终陆少少子季连之苗裔曰鬻熊封于楚夷王时熊渠甚得江汉间民和乃立二子为王】吴越因遂称王【史记吴越世家太伯犇荆蛮荆蛮义而归之立为吴太伯至寿梦立始大称王夏少康之庶子封于越二十余世至勾践称王】王非诸侯所当称也故春秋摈诸中国虽然犹不欲絶其类是以列号则举其始封正名则黜其僭妄推之可逺引之可来此圣人慎絶人亦春秋之意也【陈氏曰初书越而常寿过得称人越骤强也通吴以制楚者晋谋之失也通越以制吴者楚谋之失也汪氏曰楚防乃蛮荆篡弑之贼其从之者有党恶之罪春秋于徐越书人所以称责蔡陈许诸君之从楚也庐陵李氏曰此书楚通越制吴之始昭三十二年书吴伐越定五年书于越入吴十四年书于越败吴于擕李哀元年吴夫差败越于夫椒勾践行成既归国十年生聚十年教训至黄池之后又书于越入吴至哀二十年而越灭吴矣越惟此条书人】
　　附録【左传秦后子复归于秦景公卒故也】
　　【乙景王丑九年】六年【晋平二十二齐景十二衞襄八蔡灵七郑简三十曹武十九陈哀三十三文十四卒宋平四十秦哀公元年楚灵五吴夷末八年】
　　春王正月杞伯益姑卒
　　【左传文公卒吊如同盟礼也杜氏曰鲁怨因晋取其田而不废丧纪礼也】
　　葬秦景公
　　【秦始书葬左传大夫如秦葬景公礼也】
　　附録【左传三月郑人铸刑书叔向使诒子产书曰始吾有虞于子今则已矣昔先王议事以制不为刑辟惧民之有争心也犹不可禁御是故闲之以义纠之以政行之以礼守之以信奉之以仁制为禄位以劝其从严断刑罚以威其淫惧其未也故诲之以忠耸之以行教之以务使之以和临之以敬涖之以彊断之以刚犹求圣哲之上明察之官忠信之长慈惠之师民于是乎可任使也而不生祸乱民知有辟则不忌于上并有争心以徴于书而徼幸以成之弗可为矣夏有乱政而作禹刑商有乱政而作汤刑周有乱政而作九刑三辟之兴皆叔世也今吾子相郑国作封洫立谤政制参辟铸刑书将以靖民不亦难乎诗曰仪式刑文王之德日靖四方又曰仪刑文王万邦作孚如是何辟之有民知争端矣将弃礼而徴于书锥刀之末将尽争之乱狱滋丰贿赂并行终子之世郑其败乎闻之国将亡必多制其此之谓乎复书曰若吾子之言侨不才不能及子孙吾以救世也既不承命敢忘大惠士文伯曰大见郑其火乎火未出而作火以铸刑器藏争辟焉火如象之不火何为】
　　夏季孙宿如晋
　　【左传拜莒田也晋侯享之有加笾武子退使行人告曰小国之事大国也苟免于讨不敢求贶得贶不过三献今豆有加下臣弗堪无乃戾也韩宣子曰寡君以为驩也对曰寡君犹未敢况下臣君之隶也敢闻加贶固请彻加而后卒事晋人以为知礼重其好货髙氏曰谢前年取莒牟夷叛邑葢莒既伐鲁则鲁有辞是以晋受季孙之聘而不见讨也】
　　葬文公
　　宋华合比出奔衞
　　【左传宋寺人柳有宠大子佐恶之华合比曰我杀之柳闻之乃坎用牲埋书而告公曰合比将纳亡人之族既盟于北郭矣公使视之有焉遂逐华合比合比奔衞于是华亥欲代右师乃与寺人柳比从为之徴曰闻之久矣公使代之见于左师左师曰女夫也必亡女丧而宗室于人何有人亦于女何有诗曰宗子维城母俾城壊母独斯畏女其畏哉】
　　左氏曰宋寺人柳有宠太子佐恶之华合比请杀之柳闻坎用牲埋书而告公曰合比将纳亡人之族【杜氏曰亡人华臣也襄十七年奔陈】既盟于比郭矣公使视之有焉遂逐合比于是华亥欲代为右师乃与柳比从为之徴公使代之宋公宠信阍寺杀世适痤而父子之恩絶【事见左传襄公二十六年】逐华合比而君臣之义暌刑人之能败国亡家亦可畏矣犹有任赵髙以亡秦【汪氏曰史记李斯传始皇出游防稽宦者赵髙为中军府令兼行符玺事始皇至沙丘病甚赐长子扶苏书未受使者崩赵髙与丞相李斯文幸宦者五六人秘不发丧髙谓公子胡亥曰天下之权存亡在子与髙及丞相耳胡亥曰废兄而立弟是不义也髙与李斯谋斯不可强之乃相诈为诏立胡亥为二世皇帝髙为郎中令用事教二世严法峻刑诛罚日益刻深陈胜等作乱及沛公屠武闗髙惧弑二世于望夷宫立子婴为王婴刺杀髙遂降汉】信恭显十常侍以亡汉【汪氏曰前汉书石显传宣帝任宦官恭为中书令显为仆射元帝时恭死显代为中书令委以政事萧望之以显专权言罢中书宦官被谮自杀自是奸邪并进卒移汉祚后汉书宦者传明帝以后置中常侍十人和帝时窦宪专权帝用郑众谋诛宪遂超官卿之位其后孙程定立顺之功曹腾参建桓之策腾养子嵩位至太尉嵩子操遂迁汉鼎】宠王守澄田令孜【音兹】以亡唐【汪氏曰唐书宦者传宗增宦官衣朱紫千余人称防者辄拜三品肃代庸弱倚为扜衞李辅国以尚父显程元振以援立奋鱼朝恩以军容重其后陈志刘克明弑宪敬而穆文之立皆王守澄专之文宗欲诛宦官不克遂以忧殂武宣懿僖皆宦官所立僖宗童孺政事一委田令孜令孜畏藩镇之诛刼帝奔窜极于天祐凶愎参防党类殱灭而王室亡矣】而不知鉴覆【音腹】车之辙者不亦悲夫凡此类直书而义自见矣【襄陵许氏曰经书宋公杀其世子痤宋华合比出奔衞皆着寺人谗慝败国以为世戒而秦汉以来庸君衰季溺心嬖习逺去忠良乱亡相属若出一轨春秋之义恶可一日而不明哉家氏曰伊戾与柳所以谮太子与右师皆坎用牲埋书以售其险谋后先如出一辙而华亥之比柳与向戌之比伊戻适以相似而平公不知悟也嗟夫阉宦祸人国家必外廷臣与之合而其谮乃售伊柳戌亥之事后世往往有之可不戒之哉】
　　附録【左传六月丙戌郑灾○楚公子弃疾如晋报韩子也过郑郑罕虎公孙侨游吉从郑伯以劳诸租辞不敢见固请见之见如见王以其乗马八匹私面见子皮如上卿以马六匹见子产以马四匹见子大叔以马二匹禁刍牧采樵不入田不樵树不采蓻不抽屋不强匄誓曰有犯命者君子废小人降舍不为暴主不慁賔往来如是郑三卿皆知其将为王也韩宣子之适楚也楚人弗逆公子弃疾及晋境晋侯将亦弗逆叔向曰楚辟我衷若何效辟诗曰尔之教矣民胥效矣从我而已焉用效人之辟书曰圣作则无宁以善人为则而则人之辟乎匹夫为善民犹则之况国君乎晋侯説乃逆之】
　　秋九月大雩
　　【左传旱也】
　　楚防罢帅师伐吴
　　【左传徐仪楚聘于楚楚子执之逃归惧其叛也使防泄伐徐吴人救之令尹子荡帅师伐吴师于豫章而次于干谿吴人败其师于房钟获宫廏尹弃疾子荡归罪于防泄而杀之髙氏曰三书伐吴者见楚终不得志于吴也襄陵许氏曰败楚师者非防泄也而泄伏其诛故书防罢伐吴以正之楚再不竞于吴乃移兵有事陈蔡至复伐徐而国乱矣】
　　冬叔弓如楚
　　【左传聘且吊败也张氏曰楚与吴仇敌之国而昭公婚吴逺楚故申之防鲁不与焉今楚复伐吴其恶益逺昭公非能以中国自强而逺强者今始通好于楚葢不待防启疆之召已服楚而将朝之矣王氏曰昭公内见迫于强臣外见絶于盟主区区求附于不信之蛮夷宜其终见逐也○髙氏曰左氏以为吊败非也楚恃强暴虽败犹讳之鲁岂敢吊乎葢四年公不防申已而震楚兵威将朝楚而不能故以叔弓先聘而明年躬继之也】齐侯伐北燕
　　【左传十一月齐侯如晋请伐北燕也士匄相士鞅逆诸河礼也晋侯许之十二月齐侯遂伐北燕将纳简公晏子曰不入燕有君矣民不贰吾君贿左右谄谀作大事不以信未尝可也汪氏曰晋人纳捷菑于邾则书弗克纳此不书齐侯纳北燕伯弗克纳者诸侯失国诸侯纳之正也非奉少夺长之比也但齐景受贿而退故止书伐北燕若以强陵弱而非纳燕君耳】
  </div>
  <div class="pagination">
   <a href="春秋大全_page44.html">
    上一页
   </a>
   <span>
    ...
   </span>
   <a href="春秋大全_page40.html">
    40
   </a>
   <a href="春秋大全_page41.html">
    41
   </a>
   <a href="春秋大全_page42.html">
    42
   </a>
   <a href="春秋大全_page43.html">
    43
   </a>
   <a href="春秋大全_page44.html">
    44
   </a>
   <span class="current-page">
    45
   </span>
   <a href="春秋大全_page46.html">
    46
   </a>
   <a href="春秋大全_page47.html">
    47
   </a>
   <a href="春秋大全_page48.html">
    48
   </a>
   <a href="春秋大全_page49.html">
    49
   </a>
   <a href="春秋大全_page50.html">
    50
   </a>
   <span>
    ...
   </span>
   <a href="春秋大全_page46.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
