<!DOCTYPE html>
<html>
<head>
    <meta charset="UTF-8">
    <title>春秋分记 - 第 113 页/共 122 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋分记 - 第 113 页/共 122 页</h1>
    <div class="content">　　经三十有三年夏公伐邾取訾娄秋公子遂帅师伐邾传三十三年夏公伐邾取訾娄以报升陉之役邾人不设备秋襄仲复伐邾
　　文公传七年春公伐邾间晋难也【晋襄公卒】三月甲戌取须【句】寘文公子焉【邾文公子叛在鲁】
　　经十有三年夏五月邾子蘧蒢卒
　　传十三年邾文公卜迁于绎【邾邑】史曰利于民而不利于君制子曰苟利于民孤之利也天生民而树之君以利之也民既利矣孤必与焉左右曰命可长也君何弗为邾子曰命在养民死之长短时也民苟利矣迁也吉莫如之遂迁于绎五月邾文公卒君子曰知命
　　定公【諡法安民大虑曰定】
　　【名貜且文公子文十三年嗣立明年改元至成十七年辛在位四十年】
　　文公经十有四年春王正月邾人伐我南鄙叔彭生帅师伐邾秋七月晋人纳捷菑于邾弗克纳
　　传十四年春邾文公之卒也公使吊焉不敬邾人来讨伐我南鄙故惠伯伐邾　邾文公元妃齐姜生定公二妃晋姬生捷菑文公卒邾人立定公捷菑奔晋六月同盟于新城且谋邾也【谋纳捷菑】　秋七月晋赵盾以诸侯之师八百乗【六万人】纳捷菑于邾邾人辞曰齐出貜且长宣子【赵盾】曰辞顺而弗从不祥乃还
　　宣公经元年秋邾子来朝【无传】
　　经十有八年秋七月邾人戕鄫子于鄫【传见邾】
　　成公经六年夏六月邾子来朝【无传】
　　经十有七年冬十有二月邾子貜且卒【无传】
　　宣公【諡法善闻周逹曰宣】
　　【名牼定公子成十七年嗣立明年改元至襄十七年卒在位十八年】
　　成公经十有八年秋八月邾子来朝
　　传十八年秋八月邾宣公来朝即位而来见也
　　襄公传四年冬十月邾人莒人伐鄫臧纥救鄫侵邾败于狐骀
　　传六年冬穆叔如邾聘且脩平【平匹年狐骀战】
　　经十五年秋邾人伐我南鄙【详见鲁】
　　传十六年春防于湨梁以我故执邾宣公【前年邾人我鲁晋平为鲁讨之】
　　经十有七年春二月庚午邾子牼卒【无传】　冬邾人伐我南鄙【传见曾】
　　悼公【谥法恐惧从处曰悼】
　　【名华宣公子襄十八年嗣立明年改元至昭元年卒在位十五年】
　　襄公经十有九年春晋人执邾子取邾田自漷水传十九年春诸侯盟于督扬执邾悼公以其伐我故取邾田自漷水归之于我
　　经二十年秋仲孙速帅师伐邾
　　传二十年邾人骤【数也】至以诸侯之事弗能报也【十五年十七年伐鲁】秋孟庄子伐邾以报之
　　经二十有一年春邾庻其以漆闾丘来奔【传见鲁】
　　经二十有三年夏邾畀我来奔【无传庶其之党】
　　经二十有八年夏邾子来朝
　　传二十八年夏邾悼公来朝时事也
　　昭公经元年夏六月丁巳邾子华卒秋葬邾悼公【无传】
　　庄公【谥法胜敌克乱曰庄】
　　【名穿悼公子昭元年嗣立明年改元至定三年卒在位三十四年】
　　昭公经十有八年夏六月邾人入鄅
　　传十八年夏六月邾人袭鄅鄅人将闭门邾人羊罗摄其首焉【斩得闭门者首】遂入之尽俘以归鄅子从帑于邾庄公反鄅夫人而舎其女
　　经十有九年春宋公伐邾
　　传十九年鄅夫人宋向戌女也故向宁请师二月宋公伐邾围虫三月取之乃尽归鄅俘
　　传二十三年春邾人城翼还将自离姑【从离姑则道经鲁之武城】公孙鉏【邾大夫】曰鲁将御我欲自武城还循山而南徐鉏丘弱茅地【三子邾大夫】曰道下遇雨是不归也【谓此山道下湿】遂自离姑武城人塞其前【以兵塞其前道】断其后之木而弗殊邾帅过之乃推而蹷之遂取邾帅获鉏弱地邾人愬于晋晋人来讨【详见内鲁】
　　经二十有七年冬邾快来奔【无传】
　　经三十有一年冬黑肱以滥来奔
　　传三十一年冬邾黑肱以滥来奔贱而书名重地故也定公传二年冬邾庄公与夷射姑饮酒私出阍乞肉焉夺之杖以敲之
　　经三年春二月辛夘邾子穿卒秋葬邾庄公【六月而葬缓】冬仲孙何忌及邾子盟于防
　　传三年春二月辛夘邾子在门台临廷阍以缾水沃廷邾子望见之怒阍曰夷射姑旋【小便】焉命执之【见其不洁故执射姑】弗得滋怒自投于牀废【堕也】于炉炭烂遂卒先葬以车五乗殉五人庄公卞急而好洁故及是
　　隠公【諡法不尸其位曰隠】
　　【名益庄公子定三年嗣立哀七年鲁执之呉人归之又奔鲁奔齐奔越越人归之三年而又执之以归】
　　定公经十有四年邾子来防公【无传】
　　经十有五年春邾子来朝【传见鲁】
　　哀公经元年冬仲孙何忌帅师伐邾【无传】
　　经二年春王二月季孙斯叔孙州仇仲孙何忌帅师伐邾敢漷东田及沂西田癸巳叔孙州仇仲孙何忌及邾子盟于句绎
　　传二年春伐邾将伐绞【邾邑】邾人爱其土故赂以漷沂之田而受盟
　　经三年冬十月叔孙州仇仲孙何忌帅师围邾【无传】经六年冬仲孙何忌帅师伐邾【无传】
　　经七年秋公伐邾八月己酉入邾以邾子益来
　　传七年秋鲁伐邾及范门犹闻钟声【邾不御寇】大夫谏不聴茅成子【邾大夫】请告于呉不许曰鲁击析闻于邾呉二千里不三月不至何及于我且国内岂不足【足以距鲁】成子以茅叛师遂入邾处其宫众师昼掠邾众保于绎以邾子益来献于亳社囚诸负瑕邾茅夷鸿以束帛乗韦自请救于呉【详见鲁】
　　桓公【諡法辟土服逺曰桓】
　　【名革隠公子哀八年吴囚隠公而立革是为桓公立七年鲁哀之十四年获麟经终二十二年奔越在位十五年】
　　哀公经八年春呉伐我夏归邾子益于邾
　　传八年春呉为邾故伐鲁呉人行成盟而还夏六月归邾子【隠公】邾子又无道呉子使大宰子余讨之囚诸楼台栫之以棘使诸大夫奉太子革以为政
　　经十年春王二月邾子益来奔
　　传十年春邾隠公来奔齐甥也故遂奔齐
　　传二十二年夏四月邾隠公自齐奔越曰呉为无道执父立子【为桓公】越人归之【归隠公】大子革奔越
　　公子何
　　【名何大子革弟哀公二十四年越人复执隠公而立何四年左氏之传终矣】
　　哀公传二十四年邾子【隠公】又无道越人执之以归而立公子何何亦无道
　　传二十七年春越子使后庸来聘且言邾田封于骀上【欲使鲁还邾田封竟至骀上】二月盟于平阳
　　右邾始终春秋凡十公书卒者七有故者二公子何后春秋经终何以下七世而楚灭之小邾
　　曹姓子爵其先出自小邾侠之后世本云邾顔居邾肥徙郳宋仲子注云邾顔别封小子肥于郳为小邾子则顔是邾君肥始封郳谱云小邾邾侠之后也夷父顔有功于周其子友别封为附庸居郳世本言肥杜谱言友当是一人也初本郳国犂来佐齐桓公王命为小邾子穆公之孙恵公以下春秋后六世而楚灭之国在今徐州滕县东南
　　郳犂来　　　　　　　穆公
　　小邾子
　　郳犂来
　　庄公经五年秋郳犂来来朝
　　传五年秋郳犂来来朝名未王命也【未受爵为诸侯】
　　胡安国曰郳国也犂来名也国何以名夷狄之附庸也中国附庸例书字邾仪父萧叔是也夷狄附庸例书名郳犂来介葛卢是也能修朝礼故特书曰朝其后王命以为小邾子盖于此已能自进于礼矣
　　经十有五年秋宋人齐人邾人伐郳
　　传十五年秋诸侯为宋伐郳【郳属宋而叛故齐桓为宋伐之】
　　僖公经七年夏小邾子来朝【无传郳犂来始得王命而来朝】
　　穆公【諡法布德执义曰穆】
　　【世族谱名魁郳犂来之孙】
　　襄公经七年夏小邾子来朝
　　传七年夏小邾穆公来朝始朝公也
　　昭公经三年秋小邾子来朝
　　传三年秋七月小邾穆公来朝季武子欲卑之穆叔曰不可曹滕二邾实不忘我好敬以逆之犹惧其贰又卑一睦焉【谓小邾】逆羣好也其如旧而加敬焉志曰能敬无灾又曰敬逆来者天所福也季孙从之
　　经十有七年春小邾子来朝
　　传十七年春小邾穆公来朝公与之燕季平子赋采叔【君子来朝何锡与之】穆公赋菁菁者莪【既见君子乐且有仪】昭子曰不有以国其能久乎
　　小邾子
　　哀公经四年春宋人执小邾子【无传不详名世】
　　传十四年春小邾射以句绎来奔【详见内鲁】
　　右小邾穆公之孙惠公以下春秋后六世而楚灭之
　　论曰春秋书蔑之盟邾仪父以字见书郳犂来朝皆附庸也自是得与中国玉帛之好卒书邾子小邾子则俱受命班于五等矣左传志文公迁绎也祝史以利于民不利于君为言文公曰民既利也孤何患焉迁绎而卒君子谓其知命而穆公之如鲁观其荅赋之诗有得于礼顾不谅欤
　　越
　　姒姓子爵其先夏少康庶子杼封于防稽以奉禹祀号于越于者夷言发声也濵在南海不与中国通宣八年楚子盟吴越始见于传至允常二十七世外传曰芊姓归越越非夏后之后此误也国在今绍兴府防稽县
　　宣公传八年夏楚灭舒蓼及滑汭盟呉越而还
　　允常
　　【春秋不书允常而史记以为鲁定公十四年允常卒句践立云】
　　昭公经三十有二年夏呉伐越
　　传三十二年夏呉伐越始用师于越也史墨曰不及四十年越其有呉乎【鲁哀二十二年越灭呉至此三十八嵗】越得嵗而呉伐之必受其防【此年嵗在星纪越之分嵗星所在其国有福呉先用兵必受其殃】
　　定公经五年夏于越入呉
　　传五年夏越入呉呉在楚也【时呉入郢】
　　句践
　　【允常子并呉伯诸侯案纪年云晋出公十年十一月于越子句践卒春秋后七世大为楚所破遂防弱矣】
　　定公经十有四年夏五月于越败呉于檇李
</div>
    <div class="pagination">
<a href="春秋分记_page112.html">上一页</a><span>...</span><a href="春秋分记_page108.html">108</a><a href="春秋分记_page109.html">109</a><a href="春秋分记_page110.html">110</a><a href="春秋分记_page111.html">111</a><a href="春秋分记_page112.html">112</a><span class="current-page">113</span><a href="春秋分记_page114.html">114</a><a href="春秋分记_page115.html">115</a><a href="春秋分记_page116.html">116</a><a href="春秋分记_page117.html">117</a><a href="春秋分记_page118.html">118</a><span>...</span><a href="春秋分记_page114.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
