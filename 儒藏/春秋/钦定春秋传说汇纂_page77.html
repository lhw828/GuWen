<!DOCTYPE html>
<html>
<head>
    <meta charset="UTF-8">
    <title>钦定春秋传说汇纂 - 第 77 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定春秋传说汇纂 - 第 77 页/共 87 页</h1>
    <div class="content">　　附录左传【齐有彗星齐侯使禳之晏子曰无益也祗取诬焉天道不謟不贰其命若之何禳之且天之有彗也以除秽也君无秽徳又何禳焉若徳之秽禳之何损诗曰惟此文王小心翼翼昭事上帝聿怀多福厥德不回以受方国君无违德方国将至何患于彗诗曰我无所监夏后及商用乱之故民卒流亡若德回乱民将流亡祝史之爲无能补也公説乃止　齐侯与晏子坐于路寝公叹曰羙哉室其谁有此乎晏子曰敢问何谓也公曰我以爲在德对曰如君之言其陈氏乎陈氏虽无大徳而有施于民豆区釜钟之数其取之公也薄其施之民也厚公厚敛焉陈氏厚施焉民归之矣诗曰虽无徳与女式歌且舞陈氏之施民歌舞之矣后世若少惰陈氏而不亡则国其国也已公曰善哉是可若何对曰惟礼可以已之在礼家施不及国民不迁农不移工贾不变士不滥官不滔大夫不収公利公曰善哉我不能矣吾今而后知礼之可以爲国也对曰礼之可以爲国也久矣与天地竝君令臣共父慈子孝兄爱弟敬夫和妻柔姑慈妇听礼也君令而不违臣共而不贰父慈而教子孝而箴兄爱而友弟敬而顺夫和而义妻柔而正姑慈而从妇听而婉礼之善物也公曰善哉寡人今而后闻此礼之上也对曰先王所禀于天地以爲其民也是以先王上之】
　　【丙敬王戌五年】二十有七年【晋顷十一年齐景三十三年衞灵二十年蔡昭四年郑定十五年曹悼九年陈惠十五年悼三年宋景二年秦哀二十二年楚昭王轸元年吴僚十二年】
　　春公如齐公至自齐居于郓
　　左传【二十七年春公如齐公至自齐处于郓言在外也】
　　谷梁【公在外也】
　　集説【髙氏闶曰书公至自齐居于郓者三至自防居于郓者一至自干侯居于郓者一书至书居我君故也君播越于外不得其所而鲁国臣子之义可絶乎春秋之作明君臣也　程氏端学曰爲人之君而见逐于其臣求救于人而不见与可爲永鉴矣季氏本曰公毎如齐求纳而不能也故复居郓】
　　夏四月吴弑其君僚
　　左传【吴子欲因楚丧而伐之使公子掩余公子烛庸帅师围潜使延州来季子聘于上国遂聘于晋以观诸侯楚莠尹然工尹麇帅师救潜左司马沈尹戌帅都君子与王马之属以济师与吴师遇于穷令尹子常以舟师及沙汭而还左尹郤宛工尹夀帅师至于潜吴师不能退吴公子光曰此时也弗可失也告鱄设诸曰上国有言曰不索何获我王嗣也吾欲求之事若克季子虽至不吾废也鱄设诸曰王可弑也母老子弱是无若我何光曰我尔身也夏四月光伏甲于堀室而享王王使甲坐于道及其门门阶户席皆王亲也夹之以铍羞者献体改服于门外执羞者坐行而入执铍者夹承之及体以相授也光僞足疾入于堀室鱄设诸寘剑于鱼中以进抽劒刺王铍交于胸遂弑王阖庐以其子爲卿季子至曰苟先君无废祀民人无废主社稷有奉国家无倾乃吾君也吾谁敢怨哀死事生以待天命非我生乱立者从之先人之道也复命哭墓复位而待吴公子掩余奔徐公子烛庸奔钟吾楚师闻吴乱而还】
　　【潜杜注楚邑在庐江六县西南今江南庐州府霍山县东北三十里有城　穷水经注穷水出安丰县穷谷即楚与吴师遇处在今江南鳯阳府霍邱县西　沙汭杜注水名水经注汴沙到浚仪而分汴东注沙南流至义城县西南入于淮谓之沙汭楚东地也义城故城在今懐逺县东北　钟吾杜注小国汉志东海郡司吾应劭曰左传执钟吾子今江南邳州宿迁县西北有司吾城】
　　胡传【此公子光使专诸弑之而称国何也吴子寿梦有四子长诸樊次余祭次夷末次季札光诸樊之子也僚夷末之子也诸樊兄弟以次相及必欲致国于季子而季子终不受则国宜之光者也僚乌得爲君故称国以弑而不归狱于光其称国以弑者吴大臣之罪也大臣任大事事莫大于置君矣故君存而国本定君终而嗣子立社稷嘉靖人无间言此秉政大臣之任伊召之所以安商周孔明之所以定刘汉也若废立进退出于羣小阍寺而当国大臣不预焉则将焉用彼相矣此春秋归罪大臣称国弑君之意其经世之虑深矣】
　　集説【胡氏寕曰季子自度其力有不能办者故归洁其身而已矣使札有周公之才之羙必讨弑君之贼正僭窃之名奉周正朔以治吴国爲万邦之宪矣　赵氏鹏飞曰吴之乱诸樊爲之也夀梦四子长诸樊次余祭次夷末次札札贤诸樊贵之诸樊卒不授之子而授之弟欲兄弟授受以及于札及夷末卒国将及札而札逃説者皆以吴之乱责季子而吾独以爲非季子之责也诸樊之罪也使季子不逃而受之则亦不免乎乱何则季子之终将授之谁哉君子立法必传乎无穷法而有穷是乱之本也且兄弟授受而至于札札奄然受之吴人安焉及札之终则必不肯私传其子不私其子而以循环之法授之则诸樊余祭夷末莫不皆有子莫不皆欲立当此之时札将何以处之故札之所以不受而逃者非贤也势也受之而身当其乱孰愈乎逃之而已享其安乎此札之志也予之者以其能逊而无心非之者以其不受以致乱此皆非也　汪氏克寛曰光者诸樊之嗣夀梦之嫡孙也寿梦父子诸樊兄弟欲致国季札而不可则当立光以爲君吴之大臣不立光而立僚故僚之弑不以光首恶而归罪于吴国之大臣也史记以僚爲夷昧之子而公羊以僚爲光之庻兄公羊传及史记皆以光爲诸樊子而世本以光爲夷昧之子窃详事势史记爲是　湛氏若水曰书吴弑其君僚则乱贼之罪可得矣案左氏传弑吴君僚者公子光专诸也而书曰吴者使人考其迹而罪人斯得矣后儒以吴国之乱归罪于季子之让国误矣若夫季子所谓知礼者也方光之弑君公子掩余烛庸皆出而季子乃曰苟先君无废祀民人无废主社稷有奉国家无倾乃吾君也曽是以爲知礼乎季子之罪独在此耳】
　　【案光弑其君春秋不书光而书吴胡传归罪大臣固是一説湛氏若水谓使人考其迹而罪人斯得其説尤胜杜氏预以爲罪在僚孔氏颖达刘氏敞以爲国人皆欲弑之安可训耶文十六年宋人弑君下辨之详矣】
　　楚杀其大夫郤宛【郤谷作郄宛于阮反又于元反】
　　左传【郤宛直而和国人説之鄢将师爲右领与费无极比而恶之令尹子常贿而信防无极谮郤宛焉谓子常曰子恶欲饮子酒又谓子恶令尹欲饮酒于子氏子恶曰我贱人也不足以辱令尹令尹将必来辱爲惠已甚吾无以酬之若何无极曰令尹好甲兵子出之吾择焉取五甲五兵曰寘诸门令尹至必观之而从以酬之及飨日帷诸门左无极谓令尹曰吾几祸子子恶将爲子不利甲在门矣子必无往且此役也吴可以得志子恶取赂焉而还又误羣帅使退其师曰乗乱不祥吴乗我丧我乗其乱不亦可乎令尹使视郤氏则有甲焉不往召鄢将师而告之将师退遂令攻郤氏且爇之子恶闻之遂自杀也国人弗爇令曰不爇郤氏与之同罪或取一编菅焉或取一秉秆焉国人投之遂弗爇也令尹炮之尽灭郤氏之族党杀阳令终与其弟完及陀与晋陈及其子弟晋陈之族呼于国曰鄢氏费氏自以爲王专祸楚国弱寡王室蒙王与令尹以自利也令尹尽信之矣国将如何令尹病之】
　　集説【赵氏鹏飞曰传者以爲郤宛之死费无极谮而杀之而经以国杀爲文盖听无极而致宛之死者君也故以累上之辞书之矣　家氏翁曰杀无罪之大夫且夷其族楚是以有入郢之祸　金氏贤曰楚大夫郤宛之死孰杀之乎曰楚令尹子常杀之也子常何爲而杀宛耶曰以费无极之防也子常杀宛何爲而称国以杀曰将罪乎楚君也曷罪乎楚君曰君无道以令其臣致其擅杀大夫而无忌纪纲亡矣是则君之罪也或曰若然则子常逃其罪矣乎曰子常之罪何可逃也若专罪乎子常则责君之义不白而垂戒之意以微独责乎君则子常之恶亦不待贬絶而自见矣】
　　秋晋士鞅宋乐祁犂衞北宫喜曹人邾人滕人防于扈左传【秋会于扈令戍周且谋纳公也宋衞皆利纳公固请之范献子取货于季孙谓司城子梁与北宫贞子曰季孙未知其罪而君伐之请囚请亡于是乎不获君又弗克而自出也夫岂无备而能出君乎季氏之复天救之也休公徒之怒而啓叔孙氏之心不然岂其伐人而説甲执冰以游叔孙氏惧祸之滥而自同于季氏天之道也鲁君守齐三年而无成季氏甚得其民淮夷与之有十年之备有齐楚之援有天之赞有民之助有坚守之心有列国之权而弗敢宣也事君如在国故鞅以爲难二子皆图国者也而欲纳鲁君鞅之愿也请从二子以围鲁无成死之二子惧皆辞乃辞小国而以难复】
　　胡传【文十五年诸侯盟于扈将爲鲁讨齐齐侯赂之而不克讨故在防诸侯略而不序今此谋纳公亦以赂故不克纳而诸国之大夫皆序何也曰利于纳公者宋衞之大夫也受赂而不欲纳公者独范鞅主之耳又况戍周之令行乎所以列序而不略也以此见圣人取舍之大情而轻重审矣】
　　集説【许氏翰曰士鞅谋纳公而以货解无贬辞者以令戍周故也霸图不竞苟有一善则爲之匿诸慝而存之此春秋所以扶衰乱也　赵氏孟何曰宋元公爲公故如晋卒于曲棘衞灵公欲以其公子及其大夫之子质于诸侯以求纳公于是乐祁犂北宫喜固请之则宋衞犹知有君臣之义也士鞅取货于季孙辞二子与曹滕之大夫而以难复鞅与季孙同恶相济者也以宋衞君大夫拳拳于纳公而公卒不获返国则晋人爲之也　家氏翁曰齐景爲鄟陵之盟而梁邱据入季氏之锦晋顷爲扈之防而士鞅纳季氏之货二君懵然无知以爲鲁之休戚无闗于己孰知田常韬祸于齐六卿伏忧于晋厝火积薪而不悟使工君能爲鲁讨贼亦足以詟内盗之胆也季氏本曰扈之防令戍周也齐鲁不至郑亦不来五年后始城成周可见晋霸威令不严而诸侯勤王不急也】
　　冬十月曹伯午卒
　　邾快来奔
　　集説【髙氏闶曰快亦三叛人之党鲁爲逋逃渊薮而受之鲁之彊臣逐君而邾快来奔从其类也赵氏鹏飞曰大夫来奔者有矣而邾独爲多圣人亦不以微而畧之者盖邾本鲁之附庸自受王命叛服不常鲁盖憾之虐于邾者屡矣及其末年邾尝诉于晋鲁盖畏晋而不欲显疾于邾特阴诱其臣而弱之故来奔者四窃邑来者二鲁实利之也堂堂大国爲逋逃主以登受叛人其爲恶着矣　家氏翁曰邾庶其畀我来奔季孙宿始纳之今邾快又来奔意如复纳之宿意如世济其凶不君其君又诱人之臣使之叛其君而已爲之逋逃主罪可胜诛乎快邾之贱者不足録也春秋所以録之而无所遗诛季氏之无君也三十一年黒肱以滥来复受之而不疑推其无忌惮之心亦何所不至春秋详书之非诛叛人实诛季氏也】
　　附录左传【孟懿子阳虎伐郓郓人将战子家子曰天命不慆乆矣使君亡者必此众也天旣祸之而自福也不亦难乎犹有鬼神此必败也呜呼爲无望也夫其死于此乎公使子家子如晋公徒败于且知　楚郤宛之难国言未巳进胙者莫不谤令尹沈尹戌言于子常曰夫左尹与中廐尹莫知其罪而子杀之以兴谤讟至于今不已戍也惑之仁者杀人以掩谤犹弗爲也今吾子杀人以兴谤而弗图不亦异乎夫无极楚之防人也民莫不知去朝吴出蔡侯朱丧太子建杀连尹奢屏王之耳目使不聪明不然平王之温惠共俭有过成庄无不及焉所以不获诸侯迩无极也今又杀三不辜以兴大谤几及子矣子而不图将焉用之夫鄢将师矫子之命以灭三族国之良也而不愆位吴新有君疆埸日骇楚国若有大事子其危哉知者除谗以自安也今子爱谗以自危也甚矣其惑也子常曰是瓦之罪敢不良图九月己未子常杀费无极与鄢将师尽灭其族以説于国谤言乃止】
　　【且知杜注近郓地】
　　公如齐
　　左传【冬公如齐齐侯请飨之子家子曰朝夕立于其朝又何飨焉其饮酒也乃饮酒使宰献而请安子仲之子曰重爲齐侯夫人曰请使重见子家子乃以君出】
　　集説【杜氏预曰礼君宴大夫使宰爲主献比公于大夫也齐侯请自安不在坐也子仲鲁公子憗十二年谋逐季氏不能而奔齐今行饮酒礼而欲使重见从宴媟也】
　　公至自齐居于郓
　　集説【髙氏闶曰公以齐之卑我也遂归而明年如晋据范献子之言曰季氏有齐楚之援然则齐固助季氏安肯纳公　赵氏鹏飞曰公朝齐者二防齐者一齐无以爲公谋也故明年公如晋求于晋焉汪氏克寛曰孟懿子阳虎伐郓公徒败于且知春秋不书皆所以存公也上之于下有征而无战而况败乎以君而伐臣己亵其威而况见伐于其臣乎阳虎逆俦不足责仲孙何忌尝学于圣人者也何乃昧于君臣之大义亦至于此极乎嘻可叹也】
　　附录左传【十二月晋籍秦致诸侯之戍于周鲁人辞以难】
　　【丁敬王亥六年】二十有八年【晋顷十二年齐景三十四年卫灵二十一年蔡昭五年郑定十六年曹声公野元年陈惠十六年悼四年宋景三年秦哀二十三年楚昭二年吴阖庐元年】
　　春王三月葬曹悼公
　　公如晋次于干侯【干侯杜注在魏郡斥邱县晋竟内邑阚骃曰地多斥卤故曰斥邱今直隶广平府成安县东南有斥邱古城】
　　左传【二十八年春公如晋将如干侯子家子曰有求于人而即其安人孰矜之其造于竟弗聼使请逆于晋晋人曰天祸鲁国君淹恤在外君亦不使一个辱在寡人而即安于甥舅其亦使逆君使公复于竟而后逆之】
　　谷梁【公在外也】
　　集説【孙氏复曰公前年如齐者再皆不见礼故如晋其言次于干侯者不得入于晋也公旣不见礼于齐又不得入于晋其穷辱若此　胡氏寜曰次者止而有待之意于阳州者不得入于齐也于干侯者不得见于晋也人君失国出奔而详书其所在见臣子不可顷刻忘君父必欲知其所居之安与否也而进退去就之是非亦自见矣　赵氏鹏飞曰公朝于齐求于君也君且不能纳已今朝于晋求于臣也臣其能爲己谋之乎晋之六卿与三家等也前曰扈之盟旣取货于季氏其忍背赂以伤其类哉故徒次于干侯不得入也　家氏翁曰自公孙于齐次于阳州继书居于郓者四在干侯者五如齐者三如晋者再皆圣人特笔所以存公于鲁也又曰书次于干侯责晋也齐犹致恤患之文晋则拒而不受矣　汪氏克寛曰昭公之春秋五书如晋至河乃复伤其见拒于晋不得入而徒返也两书如晋次于干侯伤其旣不得入于晋亦不得返其国也书至书复外虽见辱而内犹不失其国也书次则止于是而已矣无可复之道矣次于阳州犹曰齐鲁之竟也次于干侯进退维谷则羇旅之人耳书次于干侯而后书在干侯是仅存眎息而已矣圣人汲汲于存公而屡书不一书然昭公之迹愈逺愈微而愈不能自振亦可见矣公之在齐犹有齐侯取郓围成之事晋顷拒而弗受略无兄弟孔懐同恶相恤之义岂不重可叹哉　余氏光曰郝氏曰意如之逐昭公狡矣始而公伐之也阳爲不敌请盟请亡以缓公而待两家之援公既出矣请改事君稽首叔孙僞求复公公之奔齐晋也则赂齐晋公之在外也则车马遗于外齿及君则忧恤之言不絶于口君之左右衣履不絶于餽是以内有逐君之实外结彊大内连羣小昭公昏庸不断忠言不入卒至大行而不返也悲夫】
　　【案昭公失国之后其往来居处圣人书之特详所以系鲁国臣民之望而深诛季氏之无君也胡氏寜以爲全罪昭公者误矣】
　　夏四月丙戌郑伯寜卒【寜公作甯】
　　六月葬郑定公
　　集説【湛氏若水曰书葬郑定公志恤邻之礼也而郑葬之非礼见矣诸侯五月而葬此其速也】附录左传【晋祁胜与邬臧通室祁盈将执之访于司马叔游叔游曰郑书有之恶直丑正实蕃有徒无道立矣子惧不免诗曰民之多辟无自立辟姑已若何盈曰祁氏私有讨国何有焉遂执之祁胜赂荀跞荀跞爲之言于晋侯晋侯执祁盈祁盈之臣曰钧将皆死憖使吾君闻胜与臧之死也以爲快乃杀之夏六月晋杀祁盈及杨食我食我祁盈之党也而助乱故杀之遂灭祁氏羊舌氏初叔向欲娶于申公巫臣氏其母欲娶其党叔向曰吾母多而庶鲜吾惩舅氏矣其母曰子灵之妻杀三夫一君一子而亡一国两卿矣可无惩乎吾闻之甚羙必有甚恶是郑穆少妃姚子之子子貉之妹也子貂早死无后而天钟羙于是将必以是大有败也昔有仍氏生女黰黑而甚羙光可以鉴名曰妻乐正后夔取之生伯封实有豕心贪惏无餍忿纇无期谓之封豕有穷后羿灭之夔是以不祀且三代之亡共子之废皆是物也女何以爲哉夫有尤物足以移人苟非徳义则必有祸叔向惧不敢取平公强使取之生伯石伯石始生子容之母走谒诸姑曰长叔姒生男姑视之及堂闻其声而还曰是豺狼之声也狼子野心非是莫丧羊舌氏矣遂弗视】
　　秋七月癸巳滕子寜卒【寜公作甯】
　　附录左传【秋晋韩宣子卒魏献子爲政分祁氏之田以爲七县分羊舌氏之田以爲三县司马弥牟爲邬大夫贾辛爲祁大夫司马乌爲平陵大夫魏戊爲梗阳大夫知徐吾爲涂水大夫韩固爲马首大夫孟丙爲盂大夫乐霄爲铜鞮大夫赵朝爲平阳大夫僚安爲杨氏大夫谓贾辛司马乌爲有力于王室故举之谓知徐吾赵朝韩固魏戊余子之不失职能守业者也其四人者皆受县而后见于魏子以贤举也魏子谓成鱄吾与戊也县人其以我爲党乎对曰何也戊之爲人也逺不忘君近不偪同居利思义在约思纯有守心而无行虽与之县不亦可乎昔武王克商光有天下其兄弟之国者十有五人姬姓之国者四十人皆举亲也夫举无他惟善所在亲疏一也诗曰唯此文王帝度其心莫其徳音其徳克明克明克类克长克君王此大国克顺克比比于文王其徳靡悔旣受帝祉施于孙子心能制义曰度徳正应和曰莫照临四方曰明勤施无私曰类教诲不倦曰长赏庆刑威曰君慈和徧服曰顺择善而从之曰比经纬天地曰文九徳不愆作事无悔故袭天禄子孙頼之主之举也近文徳矣所及其逺哉贾辛将适其县见于魏子魏子曰辛来昔叔向适郑鬷蔑恶欲观叔向从使之収器者而往立于堂下一言而善叔向将饮酒闻之曰必鬷明也下执其手以上曰昔贾大夫恶娶妻而美三年不言不笑御以如皋射雉获之其妻始笑而言贾大夫曰才之不可以已我不能射女遂不言不笑夫今子少不飏子若无言吾几失子矣言之不可以已也如是遂如故知今女有力于王室吾是以举女行乎敬之哉毋堕乃力仲尼闻魏子之举也以爲义曰近不失亲逺不失举可谓义矣又闻其命贾辛也以爲忠诗曰永言配命自求多福忠也魏子之举也义其命也忠其长有后于晋国乎】
　　【邬杜注太原邬县今邬城故趾在山西太原府介休县东北二十七里　祁杜注太原祁县今山西太原府祁县东南八里有古祁城　平陵案平陵亦曰大陵今山西太原府文水县东北二十里有大陵故城　梗阳杜注在太原晋阳县南汉书地理志榆次县有梗阳乡今山西太原府清源县南有梗阳城案清源本汉榆次县地隋分置清源县故梗阳在清源境　涂水杜注太原榆次县汉志榆次有涂水乡今涂水故城在山西太原府榆次县西南二十里　马首案元和郡县志马首故城在寿阳县东南十五里今属山西太原府　盂杜注太原盂县案两汉志盂县丙邑即今太原府盂县也　铜鞮杜注上党铜鞮县今山西沁州西南有铜鞮故城　平阳杜注平阳平阳县古平阳即尧所都今故城在山西平阳府临汾县西南　杨氏杜注平阳杨氏县今古杨城在山西平阳府洪洞县南二里又名危城村是也】
　　冬葬滕悼公
　　集説【王氏葆曰诸侯之葬鲁往防之则书昭公在外季氏使人防诸侯之葬以结外援也　髙氏闶曰公不在国凡丧葬之礼皆季氏专之也】
　　附录左传【冬梗阳人有狱魏戊不能断以狱上其大宗赂以女乐魏子将受之魏戊谓阎没女寛曰主以不贿闻于诸侯若受梗阳人贿莫甚焉吾子必谏皆许诺退朝待于庭馈入召之比置三叹旣食使坐魏子曰吾闻诸伯叔谚曰唯食忘忧吾子置食之间三叹何也同辞而对曰或赐二小人酒不夕食馈之始至恐其不足是以叹中置自咎曰岂将军食之而有不足是以再叹及馈之毕愿以小人之腹爲君子之心属厌而已献子辞梗阳人】
　　【戊敬王子七年】二十有九年【晋顷十三年齐景三十五年卫灵二十二年蔡昭六年郑献公虿元年曹声二年陈惠十七年悼五年宋景四年秦哀二十四年楚昭三年吴阖庐二年】
　　春公至自干侯居于郓齐侯使髙张来唁公
　　左传【二十九年春公至自干侯处于郓齐侯使髙张来唁公称主君子家子曰齐卑君矣君祗辱焉公如干侯】
　　谷梁【唁公不得入于鲁也】
　　胡传【遣使来唁浅事也亦书于经者罪齐侯不能修方伯连帅之职也诸侯失国托于诸侯礼也诸侯失国诸侯纳之正也齐之先世尝主夏盟而太公受先王五侯九伯之命矣鲁爲邻境甥舅之国也昭公朝夕立于其朝曾不能陈师境上讨意如逐君之罪而遣使唁公岂得礼乎】
　　集説【何氏休曰不致以晋者不见容于晋未至晋孔氏颖达曰二十五年公孙于齐齐侯唁公于野井二十六年经书公至自齐公虽不至齐都旣入齐竟得与齐侯相见故书公至自齐往年公如晋次于干侯虽入晋竟不得与晋侯相见故书至自干侯许氏翰曰荀跞唁公地高张不地以公居郓犹以鲁志也故称来焉　高氏闶曰唁于野井齐地也唁于干侯晋地也今在郓乃鲁地故但书来而已　汪氏克寛曰卫献公出奔齐臧纥如齐唁卫侯春秋不书以是爲不足书也而昭公之孙齐侯野井之唁高张之唁晋荀跞之唁莫不悉书所以讥齐晋之徒能唁公而不能纳公也齐侯始亲唁犹有恤患之意今使髙张来而吊其至晋不见受且比公于大夫适以耻公而已奚益防　季氏本曰公如齐齐侯唁公又爲公取郓故言至自齐若夫干侯晋无一使通焉公不敢入晋则不得以自晋言矣岂非士鞅取货季孙之故哉】
　　【案胡传引式微之二章其取义与朱子不同今删之】
　　附录左传【三月已邜京师杀召伯盈尹氏固及原伯鲁之子尹固之复也有妇人遇之周郊尤之曰处则劝人爲祸行则数日而反是夫也其过三嵗乎夏五月庚寅王子赵车入于鄻以叛阴不佞败之】
　　【鄻杜注周邑】
　　公如晋次于干侯
　　左传【平子毎嵗贾马具从者之衣屦而归之于干侯公执归马者卖之乃不归马衞侯来献其乘马曰啓服堑而死公将爲之椟子家子曰从者病矣请以食之乃以帏裹之公赐公衍羔裘使献龙辅于齐侯遂入羔裘齐侯喜与之阳谷公衍公爲之生也其母偕出公衍先生公爲之母曰相与偕出请相与偕告三日公爲生其母先以告公爲爲兄公私喜于阳谷而思于鲁曰务人爲此祸也且后生而爲兄其诬也乆矣乃黜之而以公衍爲大子】
　　集説【高氏闶曰齐侯比公于大夫故复如晋冀晋见恤也而晋复不受故次于干侯诸侯出奔狼狈未有如公之甚者　家氏翁曰野井之唁虚礼也郓之取成之围鄟陵之防虚惠也公犹弗悟及使宰献请安于是悟其卑已至髙张称主君以致命公始去而之晋其去已后矣诸侯无爲鲁讨贼者桓文之辙迹扫地无余矣　汪氏克寛曰窃疑意如刚忍凶悖必无归马之事昭公居郓四年始适干侯郓犹未溃而左氏云毎嵗归马于干侯不亦谬乎脱有是事亦郑庄射王中肩使祭足劳王且问左右之类耳加刃于人而以手抚之此小人之欲掩其恶者也】
　　夏四月庚子叔诣卒
　　谷梁【季孙意如曰叔倪无病而死此皆无公也是天命也非我罪也】
　　集説【范氏曰言叔倪欲纳公无病而死此皆天命使鲁无君尔鲁公之出非我罪　髙氏闶曰叔诣欲纳公而卒】
　　秋七月
　　附录左传【秋龙见于绛郊魏献子问于蔡墨曰吾闻之虫莫知于龙以其不生得也谓之知信乎对曰人实不知非龙实知古者畜龙故国有豢龙氏有御龙氏献子曰是二氏者吾亦闻之而不知其故是何谓也对曰昔有飂叔安有裔子曰董父实甚好龙能求其耆欲以饮食之龙多归之乃扰畜龙以服事帝舜帝赐之姓曰董氏曰豢龙封诸鬷川鬷夷氏其后也故帝舜氏世有畜龙及有夏孔甲扰于有帝帝赐之乘龙河汉各二各有雌雄孔甲不能食而未获豢龙氏有陶唐氏旣衰其后有刘累学扰龙于豢龙氏以事孔甲能饮食之夏后嘉之赐氏曰御龙以更豕韦之后龙一雌死潜醢以食夏后夏后飨之旣而使求之惧而迁于鲁县范氏其后也献子曰今何故无之对曰夫物物有其官官脩其方朝夕思之一日失职则死及之失官不食官宿其业其物乃至若泯弃之物乃坻伏鬰湮不育故有五行之官是谓五官实列受氏姓封爲上公祀爲贵神社稷五祀是尊是奉木正曰句芒火正曰祝融金正曰蓐収水正曰冥土正曰后土龙水物也水官弃矣故龙不生得不然周易有之在干之垢曰潜龙勿用其同人曰见龙在田其大有曰飞龙在天其夬曰亢龙有悔其坤曰见羣龙无首吉坤之剥曰龙战于野若不朝夕见谁能物之献子曰社稷五祀谁氏之五官也对曰少皞氏有四叔曰重曰该曰脩曰熙实能金木及水使重爲句芒该爲蓐収脩及熙爲冥世不失职遂济穷桑此其三祀也颛顼氏有子曰犂爲祝融共工氏有子曰句龙爲后土此其二祀也后土爲社稷田正也有烈山氏之子曰柱爲稷自夏以上祀之周弃亦爲稷自商以来祀之】
　　【飂杜注古国也汉地理志南阳郡湖阳县故廖国也师古曰廖音力救反左氏传作飂其音同耳湖阳故城在今河南南阳府唐县南　鬷川杜注鬷水上夷皆董姓　鲁县杜注今鲁阳也今河南汝宁府鲁山县西北有鲁阳故城　穷桑杜注地在鲁北即少皞之虚也】
　　冬十月郓溃
　　公羊【邑不言溃此其言溃何郛之也曷爲郛之君存焉尔】
　　谷梁【溃之爲言上下不相得也上下不相得则恶矣亦讥公也昭公出奔民如释重负】胡传【民逃其上曰溃自是昭公削迹于鲁尺地一民皆非其有矣公之出奔处郓四年民不见徳亡无爱征至于溃散岂非昏迷不返自纳于罟擭防穽之中其从者又皆艾杀其民视如土芥其下不堪所以溃欤然则去宗庙社稷出奔而犹不惕然恐惧蕲改过以补前行之愆也自弃甚矣欲不亡得乎噫故书以爲后世戒】
　　集説【杜氏预曰民逃其上曰溃溃散叛公　范氏甯曰公旣出奔不能改徳修行居郓小邑复使溃散徳之不建如此之甚　孔氏颖逹曰公自二十六年以来常居于郓此时公旣如晋必留人守郓郓人溃散而叛公使公不得更来当是季氏道之使然孙氏复曰季孙专鲁民不附公故郓溃　髙氏闶曰昭公居于国而国人逐之出居于郓而郓溃见鲁民皆叛但知畏季氏也　家氏翁曰论者多咎公之失民此季氏凶威所胁非民之罪亦不可尽责鲁君汪氏克寛曰或谓意如间公如干侯诱其民而使之溃夫苟昭公之德泽足以固结其民而民心不忘昭公则虽诱之使叛其民亦必深思逺念而不忍叛去也燕乐毅以秦魏韩赵之师破齐与楚淖齿共杀齐湣王分其地未期年而王孙贾一呼齐人皆袒右攻贼以季氏之彊孰与六国而鲁人之思昭公不若齐人之思念其君何也岂非昭公失民旣乆而若是耶然则郓民之见诱于季氏实以耳濡目染之有素而非一朝一夕之故也】
　　附录左传【冬晋赵鞅荀寅帅师城汝濵遂赋晋国一鼓鐡以铸刑鼎着范宣子所爲刑书焉仲尼曰晋其亡乎失其度矣夫晋国将守唐叔之所受法度以经纬其民卿大夫以序守之民是以能尊其贵贵是以能守其业贵贱不愆所谓度也文公是以作执秩之官爲被庐之法以爲盟主今弃是度也而爲刑鼎民在鼎矣何以尊贵贵何业之守贵贱无序何以爲国且夫宣子之刑夷之搜也晋国之乱制也若之何以爲法蔡史墨曰范氏中行氏其亡乎中行寅爲下卿而干上令擅作刑器以爲国法是法奸也又加范氏焉易之亡也其及赵氏赵孟与焉然不得已若徳可以免】
　　【汝滨杜注晋所取陆浑地陆浑今嵩县汝水在县南】
　　【已敬王丑八年】三十年【晋顷十四年齐景三十六年衞灵二十三年蔡昭七年郑献二年曹声三年陈惠十八年悼六年宋景五年秦哀二十五年楚昭四年吴阖庐三年】
　　春王正月公在干侯
　　谷梁【中国不存公存公故也】
　　胡传【公去社稷于今五年毎歳首月不书公者在鲁四封之内则无适而非其所也至是郓溃客寄干侯非其所矣歳首必书公之所在者盖以存君不与季氏之专国也而罪臣子讥诸侯之意具矣唐武后废迁中宗革命自立史臣列于本纪欲着其罪而君子以爲非春秋之法其言曰天下者唐之天下中宗受之于其父武后安得絶先君之世复系嗣君之年黜武后之号自以爲窃取春秋之义信矣】集説【范氏甯曰中国犹国中也　陆氏淳曰此时郓溃公无所容寄在干侯旣非其地不得书居故毎岁首皆书所在　刘氏敞曰其言公在干侯何正月以存公也曷爲存公公在外也公在外乆矣曷爲于此乎存公居于郓有鲁也在干侯无鲁也公虽无鲁鲁不可无公向曰居今曰在向也鲁而今也晋一民莫得使焉尺地莫得有焉人故曰干侯之君耳而春秋则以爲犹吾君也　王氏葆曰天子所在称居王者以天下爲家示无外也故襄王奔郑曰出居于郑诸侯在其国称居寄他国称在示有尊也故昭公于郓称居于干侯称在　薛氏季宣曰郓溃而遂不反故书公在干侯郓之书居干侯书在内外之别也家氏翁曰书公在干侯君在他国之境也爲人臣者当人主播迁常如威顔咫尺然后无愧人臣之】
　　【常分　李氏廉曰经书公在楚一公在干侯三皆于正月以存公也　汪氏克寛曰杜氏云释不朝正于庙夫鲁之诸君不朝正者多矣惟襄公之留于楚昭公之次干侯则书公所在者盖襄公爲季宿擅其国而不得入昭公爲意如所逐越在他竟故特志所在以繋臣民之望也或谓春秋不与季氏以颁朔夫昭公自二十五年奔窜在外不朝正颁朔于今五年意如摄祭専国之罪不书而自见矣何独至是始书哉严氏啓隆曰岁首三书公在干侯左氏何据而曰不先书郓与干侯非公且征过也又曰言不能外内】
　　【也又曰言不能用其人也夫君臣无狱父子无狱非君父之无过也父子君臣非曲直之地也蔡世子般弑其君固父非无过也而春秋不以责其父齐崔杼弑其君光君非无过也而春秋不以责其君昭之过不若固与光之甚也圣人岂以不责之固与光者而反责之昭哉】
　　夏六月庚辰晋侯去疾卒秋八月葬晋顷公【顷音倾】左传【夏六月晋顷公卒秋八月葬郑游吉吊且送葬魏献子使士景伯诘之曰悼公之丧子西吊子蟜送葬今吾子无贰何故对曰诸侯所以归晋君礼也礼也者小事大大字小之谓事大在共其时命字小在恤其所无以敝邑居大国之间共其职贡与其备御不虞之患岂忘共命先王之制诸侯之丧士吊大夫送葬惟嘉好聘享三军之事于是乎使卿晋之丧事敝邑之间先君有所助执绋矣若其不间虽士大夫有所不获数矣大国之惠亦庆其加而不讨其乏明底其情取备而已以爲礼也灵王之丧我先君简公在楚我先大夫印段实往敝邑之少卿也王吏不讨恤所无也今大夫曰女盍从旧旧有丰有省不知所从从其丰则寡君幼弱是以不共从其省则吉在此矣唯大夫图之晋人不能诘】
　　集説【杜氏预曰三月而葬速　汪氏克寛曰是时公在晋地不吊其丧不送其葬者晋不受公公亦淹恤在外不能备其礼也】
　　冬十有二月吴灭徐徐子章羽奔楚【羽公作禹】
　　左传【吴子使徐人执掩余使钟吾人执烛庸二公子奔楚楚子大封而定其徙使监马尹大心逆吴公子使居飬莠尹然左司马沈尹戌城之取于城父与胡田以与之将以害吴也子西谏曰吴光新得国而亲其民视民如子辛苦同之将用之也若好吴边疆使柔服焉犹惧其至吾又彊其雠以重怒之无乃不可乎吴周之胄裔也而弃在海滨不与姬通今而始大比于诸华光又甚文将自同于先王不知天将以爲虐乎使翦丧吴国而封大异姓乎其抑亦将卒以祚吴乎其终不远矣我盍姑亿吾鬼神而宁吾族姓以待其归将焉用自播焉王弗听呉子怒冬十二月吴子执钟吾子遂伐徐防山以水之已卯灭徐徐子章禹断其髪携其夫人以逆吴子吴子唁而送之使其迩臣从之遂奔楚楚沈尹戌帅师救徐弗及遂城夷使徐子处之】
　　【养今河南开封府陈州沈邱县东有养城是其地也　胡田杜注故胡子之地】
　　集説【啖氏助曰徐子名者初已服吴吴子唁而送之非能自奔也　刘氏绚曰齐灭谭楚灭狄灭温君奔皆不名者彊暴加于小弱力不能胜而奔义未絶也诉于天子方伯则理可伸而国可复岂可遽絶之哉章羽既已服吴而后奔楚则既降矣安有兴复之志哉故名之以着其絶也　陈氏傅良曰奔非其罪莫甚于被兵者也虽不死社稷犹不名也其名徐子臣吴而后奔也灭国有三辞以归臣之之辞也奔犹弗臣之之辞也不言归若奔死之之辞也是故奔者不必名以归而后名之徐子不名则疑于谭子子温子矣　赵氏鹏飞曰国灭而不书其君者死社稷也书君奔而不名者不得己见逼而奔也故国灭而君奔者三皆不名而徐子章羽独名之传者以爲先服而后奔其或然欤既服而惧其不赦因遂奔楚既服而奔辱社稷也故特名之不然圣人不妄加人以名也　家氏翁曰阖庐既弑君怨徐纳亡公子而灭之书灭徐贬也章羽以名书爲其不能死社稷而偷生耳　黄氏正宪曰案徐在江淮间实爲勾吴通中国适荆楚之路四年楚虔恐吴争伯因执徐子以断其道则徐乆服于楚而吴深憾之矣今楚势既衰吴欲伐楚故先灭徐徐子惧死逃命奔楚】
　　附录左传【吴子问于伍员曰初而言伐楚余知其可也而恐其使余往也又恶人之有余之功也今余将自有之矣伐楚何如对曰楚执政众而乖莫适任患若爲三师以肄焉一师至彼必皆出彼出则归彼归则出楚必道敝亟肄以罢之多方以误之既罢而后以三军继之必大克之阖庐从之楚于是乎始病】
　　【庚敬王寅九年】三十有一年【晋定公午元年齐景三十七年衞灵二十四年蔡昭八年郑献三年曹声四年陈惠十九年悼七年宋景六年秦哀二十六年楚昭五年吴阖庐四年】
　　春王正月公在干侯
　　集説【王氏锡爵曰左氏曰言不能外内也盖不知春秋存君之义】
　　季孙意如会晋荀跞于适歴【跞力狄反公谷作栎后同　适歴杜注晋地】左传【晋侯将以师纳公范献子曰若召季孙而不来则信不臣矣然后伐之若何晋人召季孙献子使私焉曰子必来我受其无咎季孙意如会晋荀跞于适歴荀跞曰寡君使跞谓吾子何故出君有君不事周有常刑子其图之季孙练冠麻衣跣行伏而对曰事君臣之所不得也敢逃刑命君若以臣爲有罪请囚于费以待君之察也亦唯君若以先臣之故不絶季氏而赐之死若弗杀弗亡君之惠也死且不朽若得从君而归则固臣之愿也敢有异心】
　　胡传【意如出君不事专有鲁国晋实主盟不能致讨而宠以会礼不亦悖哉或曰季孙事君如在国未知其罪而君伐之是昭公之过也则非矣行货齐晋使不纳公祷于炀宫求君不入及其复也犹欲絶其兆域加之恶諡安在乎事君如在国犹曰未知其罪乎齐晋不能诛乱禁奸悖君臣之义不知其从自及也陆淳以爲逐君之臣晋不之罪而反与爲会书曰意如防晋荀跞于适歴晋侯之爲盟主可见矣荀跞之爲人臣可知矣此不待贬絶而罪恶见者也得春秋所书之意矣】
　　集説【陈氏傅良曰季氏出其君而纳邾快黑肱卒大夫防葬宋滕薛晏然如二君矣君在外虽卿有事不书必有诸侯之事而后书故文公在晋敖会垂陇襄公在晋宿会邢邱皆伯令也昭公在干侯意如会适歴非诸侯之事也则何以书以晋之释君而助臣也士鞅防诸侯之大夫于扈将以纳公取货于季孙而遂不果荀跞复爲此会昭公所以死于外也襄昭之际大夫无君之祸晋人爲之也书公如晋次于干侯公在干侯意如会晋荀跞于适歴公薨于干侯皆罪晋之辞也　吕氏大圭曰昭公在外托于齐晋而皆不果纳未尝不叹世道之薄而乱贼之无所惧也夫以臣逐君意如之罪易见也昭公奔愬二国其情亦可矜也苟有人心者孰不愤意如而慼昭公而况齐晋乎齐大国也鄟陵之会四国同之伐季氏以纳昭公何不可之有而所以不克纳公者则以梁邱据之受赂也晋盟主也扈之防六国同之伐季氏以纳昭公尤易爲力而所以不克纳者以士鞅之取货也自其爲义之心不胜其贪利之心而其爲义者不勇矣此齐晋纳公之谋所以姑爲之名而卒之无功欤抑不但其货利之行而已也观晋侯欲以师纳公而士鞅使人私于意如则其互爲唇齿乆矣当是时晋之六卿犹意如也晋君犹昭公也其肯并心一意以诛其臣而纳其君哉　黄氏仲炎曰晋侯将纳公而先使荀跞防季孙是以纳君之事取必于季孙也其可哉齐侯之始谋纳公也据取货以沮之齐宋衞之再谋纳公也鞅取货以沮之今荀跞与季孙爲会得无出于此哉是以晋侯虽有纳公之志而卒于无成徒以空言慰唁之而已盖蔽于荀跞而莫之察也自古君德不明爲臣下所蔽欺者岂能济天下之事哉　汪氏克寛曰意如之练冠麻衣跣行卑辞伏罪皆外饰诈僞以欺晋晋定既惑于范鞅之巧言而知跞又导之叛逆而不恤鲁君有汲汲求哀之请不亦甚乎千载而下説春秋者如何休杜预犹谓意如负捶谢过以示忧慼则其奸谲之志不惟可以欺当年而且可以欺后世也　季氏本曰晋定公初立有嗣霸之志观成周之城召陵之防可见矣故纳公之意不可谓无也使非士鞅私于季孙则昭公岂至客死哉晋侯堕其计中反使荀跞出防何以爲盟主】
　　夏四月丁巳薛伯谷卒
　　左传【同盟故书】
　　集説【季氏本曰薛自鲁桓公以来服属于宋鲁虽与同盟犹以宋属待之故献公之先君不赴丧不书卒献公三家所私厚也故因公出而告丧鲁之吊葬亦备其皆三家之私欤】
　　晋侯使荀跞唁公于干侯
　　左传【夏四月季孙从知伯如干侯子家子曰君与之归一慙之不忍而终身慙乎公曰诺众曰在一言矣君必逐之荀跞以晋侯之命唁公且曰寡君使跞以君命讨于意如意如不敢逃死君其入也公曰君惠顾先君之好施及亡人将使归粪除宗祧以事君则不能见夫人已所能见夫人者有如河荀跞掩耳而走曰寡君其罪之恐敢与知鲁国之难臣请复于寡君退而谓季孙君怒未怠子姑归祭子家子曰君以一乗入于鲁师季孙必与君归公欲从之众从者胁公不得归】
　　谷梁【唁公不得入于鲁也曰既爲君言之矣不可者意如也】
　　集説【陆氏淳曰在晋地故不言来　孙氏复曰季孙意如逐君之贼也晋侯不能讨而戮之既使荀跞防意如于适歴又使荀跞唁公于干侯何所爲哉此晋侯之恶亦可见矣　刘氏敞曰会于适歴矣则曷爲唁公唁公使之入也　孙氏觉曰晋爲大国又世爲盟主昭公久留于外寓于其国不得入而晋侯恬无纳公之意乃使其大夫防其叛臣而空言唁公书曰晋侯使荀跞来唁公所以见晋侯空言无实隂交其臣而阳唁其君也　吕氏本中曰齐侯唁公于野井晋侯使荀跞唁公于干侯言大国盟主皆不能讨乱无助顺向正之意也　家氏翁曰晋顷将纳公沮于范鞅晋定始立即欲纳公沮于荀跞权移于下志不获伸也】
　　【案左氏适歴之防意如愿从君而归此奸邪欺人之言岂本心哉晋使苟跞唁公而劝公以入亦借此以塞责耳及公谓不能见季氏则晋亦不复谋纳公矣谷梁以爲意如不可必有所据盖左氏述其言谷梁得其情也今竝存之】
　　秋葬薛献公
　　附录左传【秋吴人侵楚伐夷侵潜六楚沈尹戌帅师救潜吴师还楚师迁潜于南冈而还吴师围左司马戍右司马稽帅师救及豫章吴师还始用子胥之谋也】
　　【夷潜六杜注皆楚邑夷在今亳州故潜城六城在今寿州俱属江南鳯阳府】
　　冬黑肱以滥来奔【肱公作弓　滥杜注东海昌虑县今昌虑故城在山东兖州府滕县东南】左传【冬邾黑肱以滥来奔贱而书名重地故也】
</div>
    <div class="pagination">
<a href="钦定春秋传说汇纂_page76.html">上一页</a><span>...</span><a href="钦定春秋传说汇纂_page72.html">72</a><a href="钦定春秋传说汇纂_page73.html">73</a><a href="钦定春秋传说汇纂_page74.html">74</a><a href="钦定春秋传说汇纂_page75.html">75</a><a href="钦定春秋传说汇纂_page76.html">76</a><span class="current-page">77</span><a href="钦定春秋传说汇纂_page78.html">78</a><a href="钦定春秋传说汇纂_page79.html">79</a><a href="钦定春秋传说汇纂_page80.html">80</a><a href="钦定春秋传说汇纂_page81.html">81</a><a href="钦定春秋传说汇纂_page82.html">82</a><span>...</span><a href="钦定春秋传说汇纂_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
