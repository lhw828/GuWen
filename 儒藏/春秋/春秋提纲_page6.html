<!DOCTYPE html>
<html>
<head>
    <meta charset="UTF-8">
    <title>春秋提纲 - 第 6 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋提纲 - 第 6 页/共 7 页</h1>
    <div class="content">　　襄七年夏四月三卜郊不从乃免牲十有一年夏四月四卜郊不从乃不郊
　　定十有五年鼷鼠食郊牛牛死改卜牛夏五月辛亥郊
　　哀元年鼷防食郊牛改卜牛夏四月辛巳郊
　　呜呼天子不卜郊鲁卜郊何也鲁人上僭天子之礼每郊必卜于上帝吉则郊不吉则否卜之者其鲁人以僭礼之为疑乎凡卜不过三过三而卜则失其度郊不过春过春而卜郊则失其时冬至之日郊天子之礼也鲁不敢用日至而但用啓蛰十二月之下辛卜正月之上辛不从则以正月之下辛卜二月之上辛不从则以二月之下辛卜三月之上辛又如是则不郊矣春秋不书春卜郊者自日至以至于啓蛰以后皆郊之时也僖公四月之四卜襄公四月之四卜其过在于三月不从而犹卜也成公五卜则甚矣襄公七年四月三卜郊是卜之后时至四月而始三卜也子公羊子以三卜为礼岂知春秋书三卜之后时而非礼与恵公请行郊礼以来迟疑顾盼不敢直情而径行之礼之将用则卜卜而不从则不郊至成十七年之九月经书用郊则郊不复卜而直用之矣定公五月之辛亥郊哀公四月之辛巳郊不卜而郊母乃以先君成公借口不思郊不过春为祈谷祭帝耳夏而种秋而敛将焉用此哉经书不郊犹三望可也三家之传诸儒之注莫有据依余甞论天子郊天则百神从山川星辰之神莫不在也天子不能亲至其所而祭故有望焉三云者緫山川星辰之神而言之也有天下者祭百神鲁安得用此礼乎郊者僭礼之大者也鲁既免于僭礼之大而犹未免于僭礼之小圣人以为不如勿望而已矣此春秋书犹之意也然则郊之得其时而卜之得其度其为礼乎曰春秋书之不可胜书惟于失礼之中而又失礼焉则书之果以为礼乎夫子何以有周公其衰之叹
　　郊牛
　　呜呼古者诸侯必有飬兽之官嵗时斋戒沐浴而躬朝之牺牷祭牲必于是取之敬之至也君召牛纳而视之择其毛而卜之吉然后飬之朔月月半君廵牲所以致力孝之至也春秋书鼷鼠食郊牛角犹可曰有司之过也改卜牛而又食其角则非人也天也郊牛之口伤则无鼷鼠而自伤也改卜牛而牛又死岂人之所能为哉春秋书卜郊而屡不从书改牛而又食天其不享鲁僭乎鼷鼠食郊牛角祗食其角耳口伤祗伤其口耳食郊牛不言其所食之处则徧牛之身皆食也牛死则如之何曰埋之牛免则如之何曰有司端送于南郊而放之然则春秋或书免牛或书免牲何也曰卜而飬之曰牛飬成而将用之曰牲曰免牲是不郊也牲已可用而免之也故不曰不郊但曰免牲曰免牛而又曰不郊者牛未可用而免之也故既曰免牛而又曰不郊春秋一字之权衡其可轻易乎哉吾故备郊牛之説而寘之鲁郊之次
　　鲁禘例
　　闵二年夏五月乙酉吉禘于荘公
　　僖八年秋七月禘于太庙用致夫人
　　呜呼礼不王不禘天子立始祖之庙推本始祖之所自出者而祀之而以其祖配之此之谓禘诸侯不敢祖天子而以其始封为祖故禘不及诸侯也周有二祖太祖文王始祖后稷稷之所自出者喾也文王配帝于明堂稷配天于郊喾禘于太庙周制也东迁以来诸侯率以天子为祖宋祖帝乙郑祖厉王衞蒯瞆亦曰太祖文王烈祖康叔文祖襄公亳城北之盟亦曰先王先公七姓十二国之祖诸侯之僭盖不独一鲁矣晋人曰以寡君之未禘祀此礼岂独罪鲁邪鲁有二禘有常禘有三年之丧毕而禘春秋书之则不胜书唯礼之重失则书之闵二年之禘则讥其未丧毕而服吉也先君之几筵犹在于寝未可以称宫庙也僖八年之禘则讥成风将为夫人举先君之众妾母而悉致之庙也若祗以禘为失礼则春秋不书矣程子曰天子禘诸侯祫大夫荐庶人享鲁有祫祭而春秋不书祫何也曰诸侯之事无大于祫大事即祫祭也有事即常祭也春秋书大事则祭无大于此矣圣人以是明郊禘之僭欤自闵公亟行是于荘公自是羣公之庙徃徃用此朱干玉戚以舞大夏八佾以舞大武三家象之其又何诛焉禘于襄公万者二人盖春秋所不忍言也若夫禘于僖公顺祀先公而祈焉吾不知谁为之谁为之
　　鲁雩例
　　桓五年秋大雩
　　僖十有一年秋八月大雩　十有三年秋九月大雩
　　成三年秋大雩　七年冬大雩
　　襄五年秋大雩　八年秋九月大雩　十有六年秋大雩　十有七年九月大雩　二十有八年秋八月大雩
　　昭三年八月大雩　六年秋九月大雩　八年秋大雩　十有六年九月大雩　二十有四年秋八月大雩　二十有五年秋七月上辛大雩季辛又雩
　　定元年九月大雩　七年秋大雩　九月大雩　十有二年秋大雩
　　呜呼鲁之雩其有二乎有常雩有旱雩建巳之月苍龙之宿昬见于东方是时举雩礼以祭之祈百谷仰膏两也若乃旱而雩则因旱而后雩也雩而雨则但曰雩雩而不两或旱而不雩则始曰旱经无建巳之月书雩者其鲁之常祭欤或一年而两雩或一月而又雩者其旱甚欤然则雩以大书何也天子之雩主上帝诸侯之雩主山川星辰春秋书大雩则鲁人僭天子之礼而雩上帝矣然则成王赐鲁以天子之礼乐母乃是欤曰谁为是言若吾夫子之言则信若吾夫子之言则信
　　鲁土田例
　　隠八年郑伯使宛来归祊　庚寅我入祊桓元年郑伯以璧假许田
　　僖三十一年春取济西田
　　宣元年六月齐人取济西田　十年齐人归我济西田
　　成二年取汶阳田　八年春晋侯使韩穿来言汶阳之田归之于齐
　　襄十有九年取邾田自漷水
　　昭元年叔弓帅师疆郓田　二十有五年齐侯取郓
　　定十年夏齐人来归郓讙隂田
　　哀二年春王二月季孙斯叔孙州仇仲孙何忌帅师伐邾取漷东田及沂西田　八年夏齐人取讙及阐　冬十有二月齐人归讙及阐
　　呜呼隠桓之初诸侯其犹有王室乎郑荘以诈力行乎诸侯専盟専伐冝不王室是顾行一不义则歉然有不能自安之心未甞的为之名正为之辞深自讳晦以盖其不义之举虽天资之巧诈过人亦者所顾忌不敢直情而径行之也许田于鲁为朝宿之地祊于郑为汤沐之邑旧矣郑荘之请以祊易许田则隠公之八年也我既入祊而不与郑以许田郑人不急不迫未甞有辞于我者四年以周公之原庙在彼鲁人重以与之而郑人亦重以请之也桓公以篡得国求宠于诸侯寤生借此为取许田之隙不独以祊而以璧继之不敢以请而以假名之假云者其殆郑荘歉然不能自安之心乎是时周室虽卑主用犹在一旦明天子复行巡狩朝觐之礼祊鲁不得而有而许田郑亦不得而有也我不曰假鲁将以王室为辞呜呼假之名其起于此乎诸侯犹知畏王室者乎春秋循是而书曰郑伯以璧假许田兾其王室复行巡狩朝觐之礼也繻葛一败不可収拾天子亦听诸侯之不复朝觐矣夫诸侯之寳三土地为上不敢以尺寸取诸人亦不敢以尺寸予诸人春秋凡鲁取邑则书以贪人之有为罪取鲁邑则不书以失地为宗庙之大辱也故内不书叛必书围所以见其叛外不书取必书归所以见其取取不书归必有故然后言其取不以尺寸予诸人者也外邑来归则我书入以言其逆已邑来归则我不书入以见其顺不以尺寸取诸人者也呜呼取必无归春秋书归以幸之假必有归僖公居常与许复周公之宇其诸许田之归于我欤春秋不书其诸书假则不必书归欤鲁公受之至桓公而弃之春秋所以着其罪桓公弃之至僖公而复之诗颂所以嘉其功所可惜者周为天下共主听诸侯土田之自弃自复而莫之能治也圣人望周之意缺然也异时郓田之争使刘单二子讼于晋阎田之争执甘大夫襄以谢于晋周尚如此何以庇诸侯哉吁安得韩穿一言而汶阳之田不归于齐
　　鲁城筑例
　　隠七年夏城中丘　九年夏城郎
　　桓五年夏城祝丘　十有六年冬城向荘二十有八年冬筑郿　二十有九年冬十有二月城诸及防　三十有一年春筑台于郎　夏四月筑台于薛　秋筑台于秦三十有二年春城小谷【左氏云为管仲范氏云鲁西北有小谷城】
　　文七年春遂城郚　十有二年冬季孙行父帅师城诸及郓
　　宣八年冬城平阳
　　成四年冬城郓　九年冬城中城　十有八年秋筑鹿囿
　　襄九年夏城费　十有三年冬城防　十有五年夏季孙宿叔孙豹帅师城成郛　十有九年冬城西郛　城武城
　　昭九年冬筑郎囿
　　定六年冬城中城　十有三年夏筑蛇渊囿十有四年城莒父及霄【此年无冬】
　　哀三年季孙斯叔孙州仇帅师城啓阳　四年夏城西郛　五年春城毗　六年春城邾瑕
　　呜呼春秋内书城者二十有二其皆讥之乎大都三国之一中五之一小九之一先王之制也龙见而戒事火见而致用水昬正而栽日至而毕先王之时也春秋非以其不时书则以其过制书得时与制而犹书之者所以重民力也夫先王建国诸侯受封之初皆有城郭以域其民岂必春秋而后为城筑计嵗月以乆之风雨以頽之干戈矢石以冯陵之时葺其不完以为民备犹有先王之时与制在若乃凶年而城凶年而邑尤春秋之所大戒一年而屡役一役而两城君子以为用民力之为已悉矣城而帅师某冦将至不曰牖户绸缪迨天之未隂雨邪兴城造邑犹恐劳民筑台筑囿何以为役攷十二公之行事独僖公不兴一城筑不造一台囿不敢轻用民力南门才一兴役而仲尼之笔已继于梁亡之后此春秋责备贤者之深意也抑吾读春秋而有惧焉城郭之制此公侯所以扞城其民春秋以后皆大夫之私城其邑古者家不蔵甲邑无百雉之城本大末小是以能固其民而无争心叔仲谓南遗多与而役以城费后来围费堕费公室一大劳动季孙叔孙帅师城成郛至围成之役定公亲徃竟不得堕防臧氏之邑乃大城之卒使武仲得以防要君而求后于鲁武仲且尔又何议乎他成公以后鲁多叛邑非末大不掉之弊耶栎人知有子元而不知有郑曲沃知有栾氏而不知有晋是假冦以兵而赍盗以粮耳故大城国之害也国不可无城城不可无民民不可无吏有社稷人民者盍于此乎念岂一城一邑所能系其成败存亡之数也哉








　　春秋提纲卷九
　　钦定四库全书
　　春秋提纲卷十　　　　　宋　陈则通　撰杂例门
　　鲁宫室僭侈例
　　隠五年九月考仲子之宫
　　荘二十有三年秋丹桓宫楹　二十有四年春王三月刻桓宫桷　二十有九年春新延廐
　　僖二十年春新作南门
　　文十有六年毁泉台
　　成六年二月辛巳立武宫
　　定元年立炀宫　二年冬十月新作雉门及两观
　　呜呼吾读汉儒之记礼而深悲之成王周公之用心终不暴自于天下后世而伯禽亦为之诬也久矣其言曰成王命伯禽世世祀周公以天子之礼乐故太庙象天子之明堂库门象天子之臯门雉门象天子之应门后之读记者亦曰成王以此命之鲁也不知汉儒之为此说其源流盖自读春秋之误也彼见夫春秋之于祭祀也则有郊禘之文于宫室也则有延廐南门雉门两观之书遂从而附防之谓鲁人可得以用周礼不知春秋正讥鲁人之不得以用周礼也延廐法廐南门法门雉门两观皆非诸侯所有春秋一是以新书之盖讥其新必有讥其故者矣新者因其故而治之不悟先公之恶其罪小新作者尽废其故而复为之效尤先公之恶其罪大先公为之已知而改之以复诸侯之旧足矣或曰若子之言春秋不以毁泉台之例讥之乎吁泉台之筑不至于僭先君为之己勿居之则可毁之则太甚若夫延廐南门雉门两观则有天子之制在岂得与先公泉台比乎使鲁有贤子孙毅然改之以复周公伯禽之法度以耸四方诸侯之观听春秋当何如其褒也纵不能改勿修可也今又新之以彰先君之恶春秋宁不责于为人之子孙者乎或又曰臯门有伉应门将将虽古公亶父犹为之诸侯为之无害也吁大不然臯应二门虽立于古公为诸侯之时迨武王克殷周公制礼遂定为天子宫阙之制岂有既为天子之制而复假于诸侯者此成王之所不当予而伯禽之所不敢受也攷之春秋周公子孙不克守先代典籍不惟上紊天子宫阙之制其亦紊诸侯宗庙之制诸侯庙制二昭二穆与大祖而五礼也成公六年立武宫大非宫庙即逺有毁无立之意卒使意如效闾巷小人之谋祷于炀公以冀非望之福迨定公立又为立宫以媚之宗庙旧制大为奸臣所破壊哀公何时桓僖之宫犹不之毁季氏擅国之私一至此乎不惟紊诸侯宗庙之制其又紊夫人祔姑之制妾母有妾祖姑则祔于妾祖姑无妾祖则易牲而祔于女君礼也隠公五年则祀仲子用诸侯之羽数而万于妾母之宫经书曰初前此未之见也仲子别宫犹可僖公禘大庙致夫人则成风竟得以祔于庙矣仲子之书字犹可文公之简书夫人风氏薨葬我小君成风则妾母竟得以称夫人小君矣其后敬嬴定姒齐归之例且踵踵矣不知周公鲁公娶于薛恵公娶于商自桓以下娶于齐其肯合食于庙乎呜呼宫阙之制壊则君臣夷也宗庙之制壊则昭穆混也夫人祔姑之制壊则嫡妾均也其他丹楹刻桷之侈讥之不可胜讥吾无讥焉犹曰鲁秉周礼也如是而为秉周礼也吾是以为诸侯羞也吾是以为世道叹也
　　鲁宫室灾变例
　　桓十有四年秋七月壬申御廪灾
　　僖十有五年九月己卯晦震夷伯之庙　二十有五年五月西宫灾
　　文十有三年大室屋壊
　　成三年二月甲子新宫灾三日哭
　　定二年夏五月壬辰雉门及两观灾
　　哀三年五月辛卯桓宫僖宫灾　四年六月辛丑亳社灾
　　呜呼春秋之于宫室也非僭礼不书非志灾不书灾之余而再役也亦不书御廪不无作也大室不无修也新宫不无再营也攷之春秋无复兴役之文独雉门两观灾于定公二年之夏五而新作于二年之冬十岂雉门两观则有再役而御廪大室新宫鲁人不复为之乎吁不然冝新不书必不冝新也而书之以见其侈冝作不书必不宜作也而书之以见其僭雉门天子之应门两观天子之外朝覩灾不戒而又为之君子谓定公于是乎弃王度矣书灾则造者之罪鲁先君当之也书新作则复者之罪鲁定公当之也春秋之于宫室岂徒志灾而已灾御廪而甞非礼也新宫而哭非地也夷伯庙震有隠慝也大室屋壊志不敬也西宫之灾暗室屋漏之地不可不谨也桓僖之灾三家擅鲁之私不可不禁也此犹可也至哀四年六月之亳社灾天之示变于鲁岂小也哉昔武王克殷使诸侯皆置殷社以为戒亳社灾则天夺之鉴而鲁亦随之矣春秋志灾亦止于此矣呜呼宣榭火则宣王中兴之迹无复望于周亳社灾则殷人已覆之车将复见于鲁悲夫春秋之于宫室也岂徒志灾而已矣
　　灾异总例【鲁灾异上鲁灾异下水旱　外国灾异附】
　　鲁灾异上日食星变
　　隠三年春王二月己巳日有食之　九年三月癸酉大雨震雷庚辰大雨雪
　　桓三年秋七月壬辰朔日有食之既　八年冬十月雨雪　十有七年冬十月朔日有食之
　　荘七年夏四月辛卯夜恒星不见夜中星陨如雨　十有八年春王三月日有食之　二十有五年六月辛未朔日有食之鼓用牲于社　二十有六年冬十有二月癸亥朔日有食之　三十年九月庚午朔日有食之鼓用牲于社
　　僖五年九月戊申朔日有食之　十年冬大雨雪
　　十有二年春王三月庚午日有食之二十有九年秋大雨雹　三十有三年陨霜不杀草李梅实
　　文元年二月癸亥日有食之　九年九月癸酉地震　十有四年秋七月有星孛入于北斗　十有五年六月辛丑朔日有食之鼓用牲于社
　　宣八年秋七月甲子日有食之既　十年夏四月丙辰日有食之　十有七年六月癸卯日有食之
　　成十有六年春王正月雨木氷　六月丙寅朔日有食之　十有七年十有二月丁巳朔日有食之
　　襄十有四年二月乙未朔日有食之　十有五年秋八月丁巳日有食之　十有六年五月甲子地震　二十年冬十月丙辰朔日有食之　二十有一年九月庚戌朔日有食之　冬十月庚辰朔日有食之　二十有三年春王二月癸酉朔日有食之　二十有四年秋七月甲子朔日有食之既　八月癸巳朔日有食之　二十有七年冬十有二月乙夘朔日有食之
　　昭三年冬大雨雹　四年春王正月大雨雹　七年夏四月甲辰朔日有食之十有五年六月丁巳朔日有食之　十有七年夏六月甲戌朔日有食之　冬有星孛于大辰　十有九年夏己夘地震　二十有一年秋七月壬午朔日有食之　二十有二年十有二月癸酉朔日有食之　二十有三年八月乙未地震　二十有四年夏五月乙未朔日有食之　三十有一年十有二月辛亥朔日有食之
　　定元年冬十月陨霜杀菽　五年春王三月辛亥朔日有食之　十有二年十有一月丙寅朔日有食之　十有五年八月庚辰朔日有食之
　　哀三年夏四月甲午地震　十有三年冬十有一月有星孛于东方
　　鲁灾异下
　　隠五年九月螟　八年九月螟
　　桓五年秋螽　十有四年春无氷
　　荘六年秋螟　七年秋无麦苗　十有七年冬多麋　十有八年秋有　二十有八年大无麦禾　二十有九年秋有蜚
　　僖十有五年八月螽
　　文八年冬螽
　　宣六年秋八月螽　十年冬饥　十有三年秋螽　十有五年秋螽　冬蝝生饥
　　成元年二月无氷
　　襄七年八月螽　二十有四年冬大饥二十有八年春无氷
　　昭二十有五年有鸜鹆来巢
　　哀十有二年冬十有二月螽　十有三年九月螽十有二月螽
　　水旱
　　桓元年秋大水　十有三年夏大水荘七年秋大水　二十有四年秋大水二十有五年秋大水鼓用牲于社于门三十有一年冬不雨
　　僖二年冬十月不雨　三年春王正月不雨　夏四月不雨　六月雨　三十有一年夏大旱
　　文三年自十有二月不雨至于秋七月十年自正月不雨至于秋七月　十有三年自正月不雨至于秋七月
　　宣七年秋大旱　十年秋大水
　　成五年秋大水
　　襄二十有四年秋大水
　　外国灾异
　　荘十有一年秋宋大水　二十年夏齐大灾
</div>
    <div class="pagination">
<a href="春秋提纲_page5.html">上一页</a><a href="春秋提纲.html">1</a><a href="春秋提纲_page2.html">2</a><a href="春秋提纲_page3.html">3</a><a href="春秋提纲_page4.html">4</a><a href="春秋提纲_page5.html">5</a><span class="current-page">6</span><a href="春秋提纲_page7.html">7</a><a href="春秋提纲_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
