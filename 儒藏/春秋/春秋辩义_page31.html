<!DOCTYPE html>
<html>
<head>
    <meta charset="UTF-8">
    <title>春秋辩义 - 第 31 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋辩义 - 第 31 页/共 65 页</h1>
    <div class="content">　　秋七月有星孛入于北斗
　　公至自防
　　晋人纳捷菑于邾弗克纳
　　左传赵盾以诸侯之师八百乗纳捷菑于邾邾人辞曰齐出貜且长宣子曰辞顺而弗从不祥乃还公羊传郤缺曰非吾力不能纳也义实不尔克也引师而去之谷梁传未伐而曰弗克何也弗克其义也胡传易之同人九四曰乗其墉弗克攻吉象曰乗其墉义弗克也其吉则困而反则也其赵盾之谓矣
　　四传皆得防赵盾盖有悔于令狐之役矣独公羊以称人为贬则非宣公以后侵伐多书卿名文公以前皆称人不应此独以人为贬也
　　捷公作接
　　九月甲申公孙敖卒于齐
　　敖委命奔莒所当废也已而奔齐主齐而请复公于是乎许之则其卒也是亦大夫而已
　　髙氏曰特书其卒以着典刑之壊且为齐人归丧起也此等事春秋不书亦可书之其以惠叔之孝献子之贤而特崇奬之欤班氏为安世而恕张汤情理自不可已可谓善学春秋者矣
　　齐公子商人弑其君舎
　　灌甫曰传者谓齐舍立未逾年而称君重商人之罪也按春秋已即位称君未即位称子如宣十年四月齐侯元卒冬书齐侯使国佐来聘则是顷公已即位矣成四年三月郑伯坚卒冬书郑伯伐许则是悼公已即位矣春秋凡书未逾年君者皆类此不谓因重商人之罪而称君也
　　宋子哀来奔
　　左传髙哀为萧封人以为卿不义宋公而出遂来奔书曰宋子哀来奔贵之也
　　熊过氏曰公谷皆曰子失之失也者谓衍文也黎淳以为宋公之子若子同子纠则父危无去理孙明复以为子姓哀名诸国之臣其时皆未有用国姓为氏若妇人者子帛误文子突则字也即子哀可褒褒者在事何用字以显之哀仕危邦自无去理然辞尊冨居贫贱守封人而去卿姑取节焉亦可矣必欲其为陈文子晏婴乐豫岂所以责封人哉
　　邓元锡氏曰卿大夫之奔辱矣而贵子哀贵其不食汚君之食而违祸者速也卿大夫之见执辱矣而善叔孙舍善其不以货藩身而卫国者忠也卿大夫之见杀又辱矣而贤孔父仇牧荀息贤其不以死生易志而成信者节也共姬之贞録及于来媵曹公子之节録逮于嗣人此春秋之义也
　　宋人将弑昭公荡意诸髙子哀皆忠于昭公而见忌于公子鲍之党是以来奔故一书其官一书其字而不名以别他臣之见逐于君者
　　郝仲舆曰宋昭公无道髙哀来奔往年荡意诸亦来奔不称名书司城国难之辞也诗云正大夫离居不诚意诸也未几求复遂及于祸子哀来奔不复祸亦不及故书名以信之圣言如化工随物恶在名之贱而爵之贵者也儒者辞穷则称变体吾末如之何矣
　　冬单伯如齐
　　齐人执单伯
　　齐人执子叔姬
　　左传襄仲使告于王请以王宠求昭姬于齐曰杀其子焉用其母请受而罪之冬单伯如齐请子叔姬齐人执之又执子叔姬
　　王樵氏曰两书齐正不欲以姬系于单伯也不言及者不可及也别而言之若二事焉所以重齐人之罪也明年书单伯至自齐又书齐人来归子叔姬则知言淫乎叔姬者诬矣齐人诬而执之又无辞可竟而归之公羊谷梁乃从而实之何其乖谬也商人弑其君执其君之母我以好请又执我使臣则其不书商人而以为齐人执之何也商人骤施于国而多聚士是以克弑盖从之者多矣商人弑舍而让元元曰尔求之久矣尔为之曲沃桓叔将以倾晋而民为之隠曰我闻有命不敢以告人盖欲其成矣乱臣贼子欲行其志必先施小惠以収众情然后民翕然归之前之商人后之田氏其辙一也亲弑其君而莫讨执乎君母而莫救则齐人同乎恶矣举齐人则商人之罪在其中举商人则党乎乱贼者揜其奸矣
　　此事左氏为是以王宠求昭姬单伯为周命大夫无疑也啖氏则以本国人无执例而疑之不知此变事不言执则必言拘言囚言絷等字様又不可也陆淳为鲁女嫁齐齐不受而执之何所考据至吴幼清撰出舍急欲婚居丧取文公女舍已被弑姬无所从一段説话出来夫理可以心防事难以妄求舍左氏明载之文而从诸家白撰之説则惑之甚矣
　　公羊云执者曷为或称行人或不称行人称行人而执者以其事执也不称行人而执者以已执也王樵氏曰按称行人而执者如楚人执郑行人良霄晋人使告服于晋故也晋人执卫行人石买责其伐曹也此并为使事而见执故称行人公羊所谓以已执也公羊此传止可通于此二例若单伯子叔姬之事则其事异而经书亦异不可以前説槩也缘上既云单伯如齐则下不须复云行人左氏自以单伯为周大夫则又不得云我行人矣况下有叔姬则又不可云齐人执我行人单伯及子叔姬矣
　　己酉○匡王元年
　　十有五年○晋灵九齐懿公商人元年卫成二十三蔡庄三十四卒郑穆十六曹文六陈灵二杞桓二十五宋昭八秦康九楚庄二
　　春季孙行父如晋
　　左传为单伯与子叔姬故也
　　三月宋司马华孙来盟
　　赵氏曰宋人杀其大夫司马而使华耦代之且来盟然后弑其君则知身为世卿外结援邻国内假手于襄夫人以成鲍之簒者华氏之族也华元司寇华御事之子而代公子成为右师盖鲍与夫人所位置者而昭公岂能用之如华元者固知晋大夫可以货取而盟主为不足忌于是使华耦来盟于鲁既晋卫陈郑伐宋讨弑君者而鲁不与晋人受赂立文公而还华元卒相宋公皆华氏之始谋也夫子于此盖深致意焉宋襄夫人淫恶是纵戴氏助虐圯族昭公处置不善公子鲍不义得众宋国岌岌几亡于是有子哀见几者以来奔华孙晓事者以图难华孙之来立言措意未必不以镇抚亿宁望鲁观后晋卫陈郑伐宋讨弑取赂而鲁独不与则来盟之效矣华耦与戴氏同恶不可知然此来盟断无结党弑君之事书法与高子来盟同其词似若无恶焉者耳其称华孙宋立华氏使秉宋政应得称氏与鲁季孙仲孙同也称司马宋承二代得自命官也不称使必非承夫人羣族意防者也左氏曰贵之是也岂华孙为秉国世臣有置君定国之虑者乎
　　夏曹伯来朝
　　左传诸侯五年再相朝以修王命古之制也
　　齐人归公孙敖之丧
　　公羊传脇物而归之笋将而来也
　　胡传公孙敖庆父之后行又丑矣出奔他国其卒与丧归皆书于策者许翰以为文伯惠叔二子之哀诚无已也故鲁人从其请国史记其事仲尼因而不革者以敖着教也易曰有子考无咎周公命蔡仲曰尔尚盖前人之愆
　　孔氏曰治邑大夫例呼为人孔子父为鄹邑大夫谓之鄹人知此卞人是卞邑大夫
　　姚舜牧氏曰春秋明大义以教天下此论鲁事岂因其二子之哀即寛敖之罪以着教耶是时商人行逆于国蔑视我鲁单伯承王命请昭姬则执之公孙敖负大恶死于齐故归之鲁不得已从其归然后释单伯释子叔姬次第归于鲁春秋去年冬书单伯如齐齐人执单伯齐人执子叔姬今年夏书齐人归公孙敖之丧六月书单伯至自齐秋书齐人侵我西鄙十二月书齐人来归子叔姬其罪案昭然着于简册恨诸儒不比事以观独于此条从许翰之见谓文伯惠叔二子之哀诚无已也独不按前后诸齐人字面耶齐人者人商人也五齐人总同一书法
　　左氏载二子之请非诬但不识夫子春秋记鲁齐之正意耳公羊传脇我而归之一语极勘得好
　　六月辛丑朔日有食之鼔用牲于社
　　单伯至自齐
　　左传齐人许单伯请而赦之使来致命书曰单伯至自齐贵之也
　　晋郤缺帅师伐蔡戊申入蔡
　　左传新城之盟蔡人不与晋郤缺以上军下军伐蔡入蔡城下之盟而还
　　自伐书阳处父入书郤缺侵书赵穿繇是凡役书大夫
　　秋齐人侵我西鄙
　　春遣行父诉子叔姬之事于晋故齐怒而侵我
　　季孙行父如晋
　　左传齐人侵我西鄙季文子告于晋
　　赵氏曰行父以齐难故如晋者再而晋侯受贿不克伐齐公于是遂舍晋而屈于齐矣
　　冬十有一月诸侯盟于扈
　　左传冬十一月晋侯宋公卫侯蔡侯陈侯郑伯许男曹伯盟于扈寻新城之盟且谋伐齐也齐人赂晋侯故不克而还于是有齐难是以公不防书曰诸侯盟于扈无能为故也
　　季氏曰是盟左氏载晋侯蔡侯于列非也夫灵公幼冲未尝逺出若有晋侯在焉则诸侯有主而当列序矣今诸侯不序则晋人不至莫适为主无伯之辞也陈傅良氏曰国君不序散辞也诸侯无统纪矣此説得之诸侯者新城之诸侯也而鲁晋不预焉盖季孙行父求晋谋齐因约诸侯聴命于扈而赵盾视如寻常恬不为意故晋人不出行父竟归而诸侯待晋不至则自相要结以寻新城之盟而退耳故曰诸侯之序无伯之辞也
　　凡诸侯防公不与不书此盟扈不序公不与也寻新城之盟不再叙也无能为故也不然盖有公不与而书防者多矣盖有寻盟而屡列诸侯之名者亦多矣惟其无能为也于是以公之不与而又同此新城之诸侯也故畧之而不序第不可以是防曰晋灵公之防盟不序而已彼新城之序者又何以焉
　　十有二月齐人来归子叔姬
　　左传王故也
　　熊过氏曰杞叔姬来归系之国见絶于夫也此书来归子叔姬齐人絶之也党恶之辞也
　　齐侯侵我西鄙遂伐曹入其郛
　　左传齐侯侵我西鄙谓诸侯不能也遂伐曹入其郛讨其来朝也
　　姜廷善曰晋以鲁之诉盟扈将以讨齐而不果齐归子叔姬而又侵我怒我之再诉于是有扈之役也扈之役曹伯与焉国小而近故乗侵我之势以伐曹名曰讨其来朝于我实以惩其从晋也
　　姚舜牧氏曰商人弑君自立且执君之母执王之使其罪恶特深春秋于上五条皆人之正其罪也此与上侵西鄙事同乃竟侯之何也此非与之也诸侯防于扈何为者乃受赂而寂寂哉商人至是始成其为侯无复忌惮矣故侯商人罪晋与诸侯受赂而不知讨罪之义也然行师以爵行例也
　　庚戌○匡王二年
　　十有六年○晋灵十齐懿二卫成二十四蔡文公申元年郑穆十七曹文七陈灵三杞桓二十六宋昭九弑秦康十楚庄三
　　春季孙行父防齐侯于阳谷齐侯弗及盟
　　左传及齐平公有疾使季文子防齐侯于阳谷请盟齐侯不肯曰请俟君间
　　弗者迁辞齐非能责行父之抗也又非憾行父如晋图已也直责赂耳于是乎襄仲纳赂春秋书此病文公羞行父也
　　夏五月公四不视朔
　　左传疾也
　　六月戊辰公子遂及齐侯盟于郪丘
　　左传公使襄仲纳赂于齐侯故盟于郪丘
　　郪丘公作犀丘谷作师丘公羊疏作菑丘
　　秋八月辛未夫人姜氏薨
　　声姜杜氏曰僖公夫人文公母也如此则四年夫人风氏薨灌甫以为文公妾母非矣嫡夫人在风氏安得称夫人也
　　毁泉台
　　未成为郎台既成为泉台郎台毁之可也勿毁可也泉台勿毁可也若左氏有蛇之数作史者漫文耳无闗轻重谷梁之丧不贰事贰缓丧也此义最正盖三年之丧期不使从政且然岂以国君居丧反作不急其云缓丧缓慢之缓非寛缓之缓也不然鲁为大国讵因小小力役便致不成丧乎
　　楚人秦人巴人灭庸
　　秦自是与楚合矣王樵氏曰秦为晋隔不通东诸侯楚北向而窥中国则晋当其胸齐格其脇秦尝窥郑即为晋所挫人咎襄公啓怨不知亦事机也秦东窥不遂又南通楚郁其鋭以厚其力故至于战国而秦不可制晋分为三又适所以资秦也秦攻韩魏犹春秋楚之于郑也晋楚争郑而六国不知争韩魏故秦遂并天下楚乍起即张未尝郁其鋭至七国时楚为秦弱七国之秦乃春秋之楚也熊过氏曰赵企明谓楚庄图伯其为谋深矣成王穆王将求诸侯则直与中国争锋伐郑伐蔡伐陈以鬭于夷夏之境今庄王之兴乃西连巴秦绕出周晋之后西南既合而北趋晋则中国诸侯在其掌握矣
　　楚庄有志中国而中国之伯统适中絶而莫振故春秋谨而志之今书楚人巴人秦人灭庸曰是索中国之西南而疆之也非志庸巴已也宣公八年书楚人灭舒蓼曰是索中国之东南而疆之也非志滑汭已也
　　巴今巴县北合州南庸今郧阳府竹山县古上庸也
　　冬十有一月宋人弑其君杵臼
　　左传夫人将使公田孟诸而杀之公知之以宝行荡意诸曰盍适诸侯公曰不能其大夫至于君祖母以及国人诸侯谁纳我冬十一月甲寅宋昭公田孟诸未至夫人王姬使帅甸攻而杀之荡意诸死之季本氏曰昭公即位本无大恶特以欲去羣公子以揽政权耳羣族因而作乱遂杀逐其大夫则权在强家制其举动而昭公拱手不得有为不至于弑不止矣故称人以弑众乱之辞也左氏以为昭公不礼于襄夫人而襄夫人使帅甸杀之则文奸诿罪之辞也若谓公子鲍所弑则当书曰公子鲍弑其君而亦不得云宋人矣盖公子鲍者弑君者之所立也而弑逆之罪则当归于乱族之大夫而华氏其尤乎
　　辛亥○匡王三年
　　十有七年○晋灵十一齐懿三卫成二十五蔡文二郑穆十八曹文八陈灵四杞桓二十七宋文公鲍元年秦康十一楚庄四
　　春晋人卫人陈人郑人伐宋
　　左传晋荀林父卫孔达陈公孙宁郑石楚伐宋讨曰何故弑君犹立文公而还卿不书失其所也
　　林父称人杜氏得之杜氏曰昭公虽以无道见弑而文公犹宜以弑君受讨故林父伐米以失所称人晋侯平宋以无功不序明君虽不君臣不可不臣所以督大教失所者犹言不得其平也啖佐以为不命之卿例书人非贬者误矣
　　杜氏曰自闵僖以下终春秋陈侯常在卫上今在卫下传不言陈公孙宁后至则宁位非上卿故也
　　夏四月癸亥我小君声姜
　　左传有齐难是以缓
　　公羊传圣姜者何文公之母也
　　声公作圣
　　齐侯伐我西鄙
　　六月癸未公及齐侯盟于谷
　　诸侯防于扈
　　左传晋侯搜于黄父遂复合诸侯于扈平宋也公不与防齐难故也书曰诸侯无功也
　　宋鲍弑君不能讨立之而还于是晋灵复合诸侯平宋而定其位何以为伯主哉以郑伯贰于楚不见郑人辞曰命之罔极亦知亡矣将悉索敝赋以待于鯈郑人亦知晋灵之不足与也晋巩朔乃行成于郑赵穿公壻池为质焉伯主于诸侯有质者乎明年郑遂与楚伐宋中国不能于讨贼而使夷狄假途以信大义扈之防为之也
　　不序诸侯略之也晋卫陈郑伐宋之四国也晋荀林父卫孔达陈公孙宁郑石楚皆卿大夫也而曰诸侯事统于君故称诸侯也声罪而往受赂而还各将归国至扈而再防齐鲁方有侵盟之事故不序
　　郝仲舆曰定宋鲍也往年诸侯讨齐盟于扈纳赂退今年诸侯讨宋防于扈立贼还事同书同削晋伯称诸侯畧之伤无主也
　　秋公至自谷
　　髙忠宪曰言至自谷则不防扈可知也
　　冬公子遂如齐
</div>
    <div class="pagination">
<a href="春秋辩义_page30.html">上一页</a><span>...</span><a href="春秋辩义_page26.html">26</a><a href="春秋辩义_page27.html">27</a><a href="春秋辩义_page28.html">28</a><a href="春秋辩义_page29.html">29</a><a href="春秋辩义_page30.html">30</a><span class="current-page">31</span><a href="春秋辩义_page32.html">32</a><a href="春秋辩义_page33.html">33</a><a href="春秋辩义_page34.html">34</a><a href="春秋辩义_page35.html">35</a><a href="春秋辩义_page36.html">36</a><span>...</span><a href="春秋辩义_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
