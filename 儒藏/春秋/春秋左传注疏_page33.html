<!DOCTYPE html>
<html>
<head>
    <meta charset="UTF-8">
    <title>春秋左传注疏 - 第 33 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传注疏 - 第 33 页/共 45 页</h1>
    <div class="content">　　又疏后稷始甽田○甽监本讹作畊今改正
　　又疏苗生三叶以上○食货志原文作苗生叶以上无三字
　　又疏耨定本耘○推寻文义当云耨定本作耘
　　传季武子伐莒取郓注兵未加莒而郓服故书取而不言伐○赵汸曰不书季孙伐莒者莒人告于防叔孙豹几被戮晋赵孟固请于楚而后免故为内讳之义与僖十六年灭项不言师同
　　传夏有观扈○【臣召南】按汉书地理志右扶风鄠有扈谷亭扈夏启所伐又东郡畔观注应劭曰夏有观扈后汉郡国志卫本观故国姚姓
　　传商有姺邳○【臣召南】按竹书纪年商外壬元年姺人邳人叛当即此
　　传周有徐奄○【臣召南】按地理志临淮郡徐故国盈姓后汉郡国志鲁国古奄国
　　传吴濮有衅楚之执事岂其顾盟○【臣召南】按濮在楚西南今为云南之地春秋时曰百濮盖蛮人非一种也国语曰叔熊逃难于濮则楚之先世早有窜入其地者
　　传去烦宥善莫不竞劝疏不往讨鲁云云○各本俱误刋在下文赋大明之首章注下今改正
　　传宣汾洮○【臣召南】按洮水释例阙不知所在水经曰涑水出河东闻喜县东山黍葭谷郦注曰涑水出华谷至周阳与洮水合洮水出清野山西流合涑水子产曰台骀汾洮之神也司马彪曰洮水出闻喜县故王莾以县为洮亭也然则涑水殆亦兼洮水之称乎按后汉郡国志曰闻喜有涑水有洮水亦其证也据水经注则洮水即涑水矣杜于前传涑川注曰涑水出闻喜至蒲坂入河必是疑洮水与涑水不同故阙之
　　传沈姒蓐黄实守其祀○【臣浩】按此沈国黄国为晋所灭当在太原河东之间非江黄胡沈近于楚之沈黄也
　　传美先尽矣疏更生妬害也○妬监本讹作姤今改正传女阳物而晦时○【臣照】按六子二阴一阳皆男也二阳一隂皆女也隂卦多阳故曰女阳物也杜氏以女随男为觧其义未莹孔氏谓女是阳象之物益以不明
　　传公子围至疏孙卿姓荀名况○况监本讹作説今改正
　　传皆百人之饩疏大国之卿禄一旅之田○晋语原文大国之卿一旅之田无禄字














　　春秋左氏传注疏卷四十一考证
<经部,春秋类,春秋左传注疏>
　　钦定四库全书
　　春秋左传注疏卷四十二【起昭公二年尽四年】
　　晋杜氏注　唐陆德明音义　孔颖逹疏
　　经二年春晋侯使韩起来聘
　　夏叔弓如晋注叔弓叔老子
　　秋郑杀其大夫公孙黑注书名恶之薰隧盟子产不讨遂以为卿故书之音义【恶乌路反】疏【正义曰传称子产数其罪是书名为恶之也往年传云子晳上大夫也则非卿非卿则不合书薰隧之盟子晳强与卿列子产不讨即以为卿故书之】冬公如晋至河乃复注吊少姜也晋人辞之故还音义【少诗照反传放此】
　　季孙宿如晋注致禭服也公实以秋行冬还乃书音义【致禭音遂】疏【注正义曰传称季孙宿遂致服焉知其致禭服也传说此事文正在冬上而经书在冬知公实以秋行至冬还乃书即书还时日月不复追言秋故文在冬也】
　　传二年春晋侯使韩宣子来聘注公即位故疏【注正义曰传言且告为政而来见则其来非独为为政故知主为公即位故也襄元年传曰凡诸侯即位小国朝之大国聘焉是也】且告为政而来见礼也注代赵武为政虽盟主而修好同盟故曰礼音义【见贤遍反好呼报反】疏【注正义曰五年传曰韩起之下有赵成中行吴魏舒范鞅知盈则六者三军之将佐也韩起代赵武将中军赵成继父为卿代韩起也】观书于大史氏见易象与鲁春秋曰周礼尽在鲁矣注易象上下经之象辞鲁春秋史记之策书春秋遵周公之典以序事故曰周礼尽在鲁矣疏【正义曰大史之官职掌书籍必有藏书之处若今之秘阁也观书于大史氏者氏犹家也就其所司之处观其书也见易象易象鲁无増改故不言鲁易象其春秋用周公之法书鲁国之事故言鲁春秋也鲁国宝文王之书遵周公之典故云周礼尽在鲁矣文王周公能制此典因见此书而追叹周德吾乃于今日始知周公之德以周公制春秋之法故也与周之所以得王天下之由由文王有圣德能作易象故也此二书晋国亦应有之韩子旧应经见而至鲁始叹之乃云今知者因味其义而善其人非为素不见也注正义曰易有六十四卦分为上下二篇及孔子又作易传十篇以翼成之后世谓孔子所作为传谓本文为经故云上下经也易文推演爻卦象物而为之辞故易系辞云八卦成列象在其中又云易者象也是故谓之易象孔子述卦下总辞谓之为彖述爻下别辞谓之为象以其无所分别故别立二名以辨之其实卦下之语亦是象物为辞故二者俱为象也定四年传称分鲁公以傋物典策所言典策则史官书策之法若发凡言例皆是周公制之周衰之后诸国典策各违旧章唯鲁春秋遵此周公之典以序时事故云周礼尽在鲁矣】吾乃今知周公之德与周之所以王也注易象春秋文王周公之制当此时儒道废诸国多阙唯鲁备故宣子适鲁而说之音义【以王于况反周正依字读说音悦】疏【注正义曰易象文王所作春秋周公垂法故杜双举释之云易象春秋文王周公之所制也易系辞云易之兴也其当殷之末世周之盛德耶当文王与纣之事耶郑云据此言以易是文王所作断可知矣且史传防纬皆言文王演易演谓为其辞以演说之易经必是文王作也但易之爻辞有箕子之明夷利贞箕子明伤乃在武王之世文王不得言之又云王用享于岐山又云东邻杀牛不如西邻之禴祭实受其福二者之意皆斥文王若是文王作经无容自伐其德故先代大儒郑众贾逵等或以为卦下之彖辞文王所作爻下之象辞周公所作虽复纷竞大久无能决当是非杜今双举并释似同郑说也然据传先言易象后言春秋则应先云周之所以王与周公之德也今传乃先云周公之德者易象诸国同有其春秋独遵周公典法韩子美周礼在鲁故先云周公之德】公享之季武子赋緜之卒章注緜诗大雅卒章取文王有四臣故能以緜緜致兴盛以晋侯比文王以韩子比四辅音义【四臣大顚闳夭散宜生南宫适四辅谓先后奔走疏附御侮】疏【注正义曰緜诗云予曰有疏附予曰有先后予曰有奔奏予曰有御侮注云率下亲上曰疏附相道前后曰先后喻德宣誉曰奔奏武臣折冲曰御侮】韩子赋角弓注角弓诗小雅取其兄弟昏姻无胥逺矣言兄弟之国宜相亲季武子拜曰敢拜子之弥缝敝邑寡君有望矣注弥缝犹补合也谓以兄弟之义音义【缝扶恭反合如字一音閤】武子赋节之卒章注节诗小雅卒章取式讹尔心以畜万邦以言晋德可以畜万邦音义【节才结反徐又如字讹五禾反】既享宴于季氏有嘉树焉宣子誉之注誉其好也音义【誉音余注同】疏【注正义曰服防云誉游也宣子游其树下夏谚曰一游一誉为诸侯度所引夏谚孟子文也若是游于其下宣子本自无言武子何以輙对故杜以为誉其美好也】武子曰宿敢不封殖此树以无忘角弓注封厚也殖长也音义【长丁丈反】遂赋甘棠注甘棠诗召南召伯息于甘棠之下诗人思之而爱其树武子欲封殖嘉树如甘棠以宣子比召公音义【召上照反下同】宣子曰起不堪也无以及召公宣子遂如齐纳币注为平公聘少姜音义【为于伪反下为之请同】见子雅子雅召子旗注子旗子雅之子使见宣子宣子曰非保家之主也不臣注志气亢音义【见贤遍反下见彊同亢苦浪反】见子尾子尾见彊注彊子尾之子宣子谓之如子旗注亦不臣大夫多笑之唯晏子信之曰夫子君子也注夫子韩起君子有信其有以知之矣注为十年齐栾施高彊来奔张本自齐聘于衞衞侯享之北宫文子赋淇澳注淇澳诗衞风美武公也言宣子有武公之德音义【淇音其澳于六反】宣子赋木瓜注木瓜亦衞风义取于欲厚报以为好音义【好呼报反后文注皆同】○夏四月韩须如齐逆女注须韩起之子逆少姜齐陈无宇送女致少姜少姜有宠于晋侯晋侯谓之少齐注为立别号所以宠异之音义【少诗照反】疏【注正义曰妇人称姓姜是其常盖以其齐女故以齐为别号所以宠异之言少姜少齐盖本字为少也服防云所以宠异不以齐众女字等言齐国如此好女甚少】谓陈无宇非卿注欲使齐以适夫人礼送少姜音义【适丁歴反】执诸中都注中都晋邑在西河界休县东南音义【界音介休许蚪反】少姜为之请曰送从逆班注班列也疏【正义曰昬礼诸侯以下法当亲迎有故得使卿明是使上卿也桓三年传例云凡公女嫁于敌国姊妹则上卿送之以礼于先君公子则下卿送之于大国虽公子亦上卿送之是送者与逆者俱为上卿是送者依逆者班列若公子嫁于敌国及姊妹嫁于小国皆下卿送之是降逆者一等公子嫁于小国上大夫送之是降逆者二等也若晋以少姜为夫人当以上卿逆齐当以上卿送是亦送逆同班少姜据此言之故云送从逆班或可晋使公族大夫逆少姜元不以夫人之礼则同妾媵之属送者皆从逆者班次不与桓三年逆夫人之礼同少姜据此而言故云送从逆班也刘云昬礼诸侯以下法当亲迎有故得使卿明是使上卿也凡例云凡公女嫁于敌国姊妹则上卿送之公子则下卿送之是送卑于逆者一等故云送者从逆者之班次言当卑于逆者也】畏大国也犹有所易是以乱作注韩须公族大夫陈无宇上大夫言齐畏晋改易礼制使上大夫送遂致此执辱之罪盖少姜谦以示讥○叔弓聘于晋报宣子也注此春韩宣子来聘晋侯使郊劳注聘礼宾至近郊君使卿劳之音义【劳力报反注皆同】辞曰寡君使弓来继旧好固曰女无敢为賔彻命于执事敝邑矣注彻逹也音义【女音汝下及注皆同】敢辱郊使请辞注辞郊劳音义【使所吏反下同】致馆辞曰寡君命下臣来继旧好好合使成臣之禄也注得通君命则于已为荣禄敢辱大馆注敢不敢叔向曰子叔子知礼哉吾闻之曰忠信礼之器也卑让礼之宗也注宗犹主也辞不忘国忠信也注谓称旧好先国后己卑让也注始称敝邑之先国也次称臣之禄后己也诗曰敬愼威仪以近有德夫子近德矣注诗大雅音义【近附近之近下同】○秋郑公孙黑将作乱欲去游氏而代其位注游氏大叔之族黑为游楚所伤故欲害其族音义【去起吕反】伤疾作而不果注前年游楚所击创音义【创初良反】驷氏与诸大夫欲杀之注驷氏黑之族子产在鄙闻之惧弗及乘遽而至注遽传驿音义【遽其据反尔雅云驿遽传也孙炎注云传车驿马传中恋反驿音亦】疏【注正义曰释言云驿遽传也孙炎曰传车驿马也】使吏数之注责数其罪曰伯有之乱注在襄三十年以大国之事而未尔讨也注务共大国之命不暇治女罪音义【共音恭下文注皆同】尔有乱心无厌国不女堪专伐伯有而罪一也昆弟争室而罪二也注谓争徐吾犯之妹音义【厌于盐反】薰隧之盟女矫君位而罪三也注谓使大史书七子音义【矫居表反】有死罪三何以堪之不速死大刑将至再拜稽首辞曰死在朝夕无助天为虐疏【正义曰言我创疾见作死在朝夕之间天巳虐我无更助天以为虐也】子产曰人谁不死凶人不终命也作防事为防人不助天其助防人乎请以印为褚师注印子晳之子褚师市官音义【朝如字下同印一刃反褚张吕反注同】疏【注褚师市官正义曰盖相传说也】子产曰印也若才君将任之不才将朝夕从女女罪之不恤而又何请焉不速死司寇将至七月壬寅缢尸诸周氏之衢注衢道也音义【衢其于反】加木焉注书其罪于木以加尸上○晋少姜卒公如晋及河晋侯使士文伯来辞曰非伉俪也注晋侯溺于所幸为少姜行夫人之服故诸侯吊不敢以私烦诸侯故止之音义【伉苦浪反俪力计反】疏【正义曰成十一年注云伉敌也俪耦也言少姜是妾非敌身对耦之人也少姜是妾杜言晋侯为少姜行夫人之服者以明年传云寡君在缞绖之中知其为之服也】请君无辱公还季孙宿遂致服焉注致少姜之禭服公以末秋行始冬还乃书之故经在冬叔向言陈无宇于晋侯曰彼何罪注彼无宇君使公族逆之齐使上大夫送之犹曰不共君求以贪国则不共注逆卑于送是晋国不共而执其使君刑已颇何以为盟主注颇不平音义【使所吏反颇普多反】且少姜有辞注谓请无宇之辞冬十月陈无宇归注晋侯赦之○十一月郑印段如晋吊注吊少姜
　　经三年春王正月丁未滕子原卒注襄二十五年盟重丘音义【重直恭反】疏【注正义曰杜世族谱滕成公是文公之子成十六年滕子卒自尔以来襄五年盟于戚九年于戏十一年于亳城北十九年于祝柯二十年于澶渊二十五年于重丘皆鲁滕俱在凡六同盟但经传更无明文未知皆是滕成公否杜氏之意疑故指重丘近者而言刘以为皆是滕成公而规杜氏非也】
　　夏叔弓如滕
　　五月葬滕成公注卿共小国之葬礼过厚葬襄公滕子来防故鲁厚报之音义【共音恭传仿此】
　　秋小邾子来朝
　　八月大雩
　　冬大雨雹注无传记灾音义【雨于付反雹蒲学反】
　　北燕伯欵出奔齐注不书大夫逐之而言奔罪之也书名从告疏【注正义曰传称燕大夫比以杀公之外嬖公惧奔齐是被逐而出非自去也传又云书曰北燕伯欵出奔齐罪之是仲尼新意不书大夫逐之而言其自奔是罪之也释例曰诸侯奔亡皆廹逐而苟免非自出也传称孙林父寗殖出其君名在诸侯之策此以臣名赴告之文也仲尼之经更没逐者主名以自奔为文责其君不能自安自固所犯非徒所逐之臣也衞赴不以名而燕赴以名各随赴而书之义在彼不在此也传不发于蔡朱衞衎而发于燕欵者欵罪轻于衞衎而重于蔡朱故举中示例以兼通上下也晋悼感衞衎而发问师旷恃其目盲因问以极言且明君不能君故臣亦不能臣罪不纯在臣也杜言在彼不在此者书其出奔已是罪贱不假书名以见罪故名与不名皆从本赴不复更见义也】
　　传三年春王正月郑游吉如晋送少姜之葬梁丙与张趯见之注二子晋大夫音义【趯他历反】梁丙曰甚矣哉子之为此来也注卿共妾葬过礼甚音义【为于伪反】子大叔曰将得已乎注言不得止昔文襄之霸也注晋文公襄公疏【正义曰襄是文公子能继父业故连言之其命朝聘之数吊葬之使皆文公令之非襄公也】其务不烦诸侯令诸侯三岁而聘五岁而朝有事而会不协而盟注明王之制岁聘间朝在十三年今简之音义【间间厠之间】疏【注正义曰十三年传云明王之制使诸侯岁聘以志业间朝以讲礼再朝而会以示威再会而盟以显昭明彼谓诸侯于天子朝聘会盟之数计十二年而有八聘四朝再会一盟此说文襄之霸令诸侯朝聘霸主大国之法也诸侯朝天子因朝而为盟会所以同好恶奬王室霸主之合诸侯不得令其同盟以奬已故令有事而会不协而盟不复设年限之期周室既衰政在霸主霸主不可自同天子以明王旧制大烦诸侯不敢依用故设此制以简之】君薨大夫吊卿共葬事夫人士吊大夫送葬注先王之制诸侯之丧士吊大夫送葬在三十年盖时俗过制故文襄虽节之犹过于古足以昭礼命事谋阙而已注朝聘以昭礼盟会以谋阙无加命矣注命有常今嬖宠之丧不敢择位而数于守适注不敢以其位卑而令礼数如守适夫人然则时适夫人之丧吊送之礼巳过文襄之制音义【而数所具反徐所主反适丁历反注同本或作嫡下同令力呈反】疏【正义曰今嬖宠贱妾之丧不敢计择妾位卑贱而令礼数即同于守适夫人也言守适者夫守外职妻守内职言夫人守内官之适长故以长适言夫人也文襄之制夫人丧士吊大夫送葬今游吉卿也而云同于守适则于时适夫人丧已令卿送葬矣故杜云然则时适夫人之丧吊送之礼已过文襄之制也刘云不敢择取使人于卑贱之位而礼数同于守内官之适夫人也】唯惧获戾岂敢惮烦少姜有宠而死齐必继室注继室复荐女音义【复扶又反下不出者皆同】今兹吾又将来贺不唯此行也张趯曰善哉吾得闻此数也然自今子其无事矣譬如火焉注火心星火中寒暑乃退注心以季夏昬中而暑退季冬旦中而寒退疏【注正义曰月令季夏之月日在柳昬心中旦奎中季冬之月日在婺女昬娄中旦氐中氐后即次房心是季冬旦火中也】此其极也能无退乎晋将失诸侯诸侯求烦不获注言将不能复烦诸侯二大夫退子大叔告人曰张趯有知其犹在君子之后乎注讥其无隐讳音义【知音智】○丁未滕子原卒同盟故书名注同盟于襄之世亦应从同盟之礼故传发之疏【注正义曰文三年王子虎卒传曰吊如同盟礼也杜云王子虎与僖公同盟于翟泉文公是同盟之子故赴以名然则与其父盟得以名赴其子于子虎之卒既已发传而此复发者以子虎非诸侯又滕入春秋以来未尝书滕子名故于此重发传也】○齐侯使晏婴请继室于晋注复以女继少姜曰寡君使婴曰寡人愿事君朝夕不倦将奉质币以无失时则国家多难是以不获注不得自来音义【朝如字质徐之二反又音如字难乃旦反】不腆先君之适注谓少姜音义【腆他典反】以备内官焜燿寡人之望音义【焜胡本反又音昆服云明也燿羊照反服云照也】疏【正义曰服防云燿照也焜明也言得备妃嫔之列照明已之意望也】则又无禄早世陨命寡人失望君若不忘先君之好惠顾齐国辱收寡人徼福于大公丁公注徼要也二公齐先君言收恤寡人则先君与之福也音义【陨于敏反好呼报反徼古尧反大公音泰要一遥反】照临敝邑鎭抚其社稷则犹有先君之适注适夫人之女及遗姑姊妹注遗余也疏【正义曰姑姊妹亦先君之女也上云先君之适谓适夫人所生及遗姑姊妹谓非夫人所生者也】若而人注言如常人不敢誉音义【誉音余】君若不弃敝邑而辱使董振择之以备嫔嫱寡人之望也注董正也振整也嫔嫱妇官音义【振之刃反一音眞注同嫱本又作墙在良反】疏【注正义曰董正释诂文也振为整理之意言正整选择示精审也周礼天子有九嫔嫔是妇官知嫱亦妇官哀元年传说夫差宿有妃嫱妇御焉盖周末妇官有此名汉成帝时匈奴来朝诏以掖庭王嫱赐之是名因于古也】韩宣子使叔向对曰寡君之愿也寡君不能独任其社稷之事未有伉俪在缞绖之中是以未敢请注制夫人之服则葬讫君臣乃释服音义【任音壬缞本亦作衰七雷反绖直结反】疏【正义曰少姜本非正夫人而云未有伉俪者盖晋侯当时无正夫人其继室者使韩起上卿逆之郑罕虎如晋贺之则后娶者为夫人也】君有辱命惠莫大焉若惠顾敝邑抚有晋国赐之内主岂惟寡君举羣臣实受其贶其自唐叔以下实宠嘉之注唐叔晋之祖音义【贶音况】疏【正义曰举亦皆之义言举朝羣臣也】既成昬注许昬成晏子受礼注受賔享之礼叔向从之宴相与语叔向曰齐其何如注问兴衰晏子曰此季世也吾弗知齐其为陈氏矣注不知其他唯知齐将为陈氏音义【吾弗知絶句】公弃其民而归于陈氏注弃民不恤齐旧四量豆区釜钟四升为豆各自其四以登于釜注四豆为区区斗六升四区为釜釜六斗四升登成也音义【量音亮下及注同区乌侯反注及下皆同】釜十则钟注六斛四斗陈氏三量皆登一焉钟乃大矣注登加也加一谓加旧量之二也以五升为豆五豆为区五区为釜则区二斗釜八斗钟八斛音义【旧本以五升为豆四豆为区四区为釜直加豆为五升而区釜自大故杜云区二斗釜八斗是也本或作五豆为区五区为釜者为加旧豆区为五亦与杜注相会非于五升之豆又五五而加也】疏【正义曰陈氏三量各登其一则釜为八斗陈氏亦自依釜数釜十为钟比于齐之旧钟不言四而加一故云钟乃大矣言其大于齐钟明亦自十其釜也】以家量贷而以公量收之注贷厚而收薄音义【贷他代反】山木如市弗加于山鱼盐蜃蛤弗加于海注贾如在山海不加贵音义【蜃食轸反蛤古荅反贾音嫁】疏【正义曰如训往也言将山木往至市也于木既云如市鱼盐蜃蛤亦如市可知蒙上文也】民参其力二入于公而衣食其一注言公重赋敛音义【参七南反又音三敛力验反】公聚朽蠧而三老冻馁注三老谓上夀中夀下夀皆八十已上不见养遇音义【聚徐在喻反一音在主反蠧丁故反三老服云工老商老农老也冻丁贡反馁奴罪反夀音授下同上时掌反】疏【注正义曰服防云三老者工老商老农老案民有四民其老无别不宜以三种之民为三老且士之老者亦应须恤不当独遗士也故杜以为上中下夀言皆八十以上则上夀百年以上中夀九十以上下夀八十以上此亦以意言之释此文耳不通于余文也若秦伯谓蹇叔云中夀尔墓之木拱矣不言九十而死木已拱矣】国之诸市屦贱踊贵注踊刖足者屦言刖多音义【屦九具反踊音勇刖足者之屦也刖音月又五刮反】民人痛疾而或燠休之注燠休痛念之声谓陈氏也音义【燠于喻反徐音忧又于到反一音于六反休虚渝反徐许留反贾云燠厚也休美也】疏【注正义曰贾逵云燠厚也休美也服防云燠休痛其痛而念之若今时小儿痛父母以口就之曰燠休代其痛也杜云燠休痛念之声其意如服言也此民人痛疾承踊贵之下以其传文相连无所分别故言谓陈氏也】其爱之如父母而归之如流水欲无获民将焉辟之箕伯直柄虞遂伯戏注四人皆舜后陈氏之先音义【焉于防反戏许宜反】疏【注正义曰论陈氏而言此四人知四人皆陈氏之先也八年传云舜重之以明徳实德于遂遂世守之及胡公不滛遂在舜之后知四人皆舜之后世数逺近不可复知也】其相胡公大姬已在齐矣注胡公四人之后周始封陈之祖大姬其妃也言陈氏虽为人臣然将有国其先祖鬼神已与胡公共在齐音义【相息亮反服如字大姬音泰】疏【正义曰杜不解相服防云相随也盖相训为助不为随也言箕伯四人其皆助胡公大姬神灵已在齐矣神之在否不可测度而晏子为此言者以陈氏必兴姜姓必灭示已审见其事故言先神归之其实神归以否非晏子所能知也今定本相作祖】叔向曰然虽吾公室今亦季世也戎马不驾卿无军行注言晋衰弱不能征讨救诸侯音义【行戸郎反】公乘无人卒列无长注百人为卒言人皆非其人非其长音义【乘防证反卒子忽反注同长丁丈反注同】庻民罢敝而宫室滋侈注滋益也音义【罢音皮侈尺氏反又昌氏反】道殣相望注饿死为殣音义【殣音觐说文云道中死者人所覆也毛诗作墐传云墐路冡也】而女富溢尤注女嬖宠之家民闻公命如逃宼雠栾郤胥原狐续庆伯降在皂隷注八姓晋旧臣之族也皂贱官音义【却主逆反皂才早反力计反】疏【注正义曰此八姓之先栾却胥原狐皆卿也续简伯庆郑伯宗亦见于传先皆大夫也】政在家门注大夫专政民无所依君曰不悛以乐慆忧注慆藏也悛改也音义【悛七全反乐音洛又音岳慆他刀反】疏【正义曰刘云慆慢也好音乐而慢易忧祸也杜以慆为藏当读如弓韬之韬言以音乐乐身埋藏忧愁于乐中犹古诗云埋忧地下也】公室之卑其何日之有注言今至谗鼎之铭注谗鼎名也音义【谗仕咸反服云疾谗之鼎也】疏【注正义曰服防云谗鼎疾谗之鼎明堂位所云崇鼎是也一云谗地名禹铸九鼎于甘谗之地故曰谗鼎二者竝无案据其名不可审知故杜直云鼎名而已】曰昧旦丕显后世犹怠注昧旦早起也丕大也言夙兴以务大显后世犹解怠音义【昧音妹丕普悲反解佳卖反】况日不悛其能久乎晏子曰子将若何注问何以免此难音义【况日人实反难乃旦反】叔向曰晋之公族尽矣闻之公室将卑其宗族枝叶先落则公从之之宗十一族注同祖为宗音义【许乙反】疏【正义曰世族谱云羊舌氏晋之公族也羊舌其所食邑名唯言晋之公族不知出何公也杜云同祖为宗谓同出一公有十一族也谱又云或曰羊舌氏姓李名果有人盗羊而遗其头不敢不受而埋之后盗羊事发辞连李氏李氏掘羊头示之以明已不食唯识其舌存得免号曰羊舌氏杜言或曰盖旧有此说杜所不从记异闻耳】唯羊舌氏在而已又无子注无贤子公室无度注无法度幸而得死注言得以寿终为幸岂其获祀注言必不得祀初景公欲更晏子之宅曰子之宅近市湫隘嚻尘不可以居注湫下隘小嚣声尘土音义【近附近之近下同湫子小反徐音湫又在酒反下同隘于卖反嚣许骄反一音五高反】请更诸爽垲者注爽明垲燥音义【垲苦代反燥素刀反】疏【注正义曰垲高地故为燥也以所居下湿尘埃故欲更于明燥之处晏子春秋云将更于豫章之圃豫章之圃高燥之地也】辞曰君之先臣容焉注先臣晏子之先人臣不足以嗣之于臣侈矣注侈奢也且小人近市朝夕得所求小人之利也敢烦里旅注旅众也不敢劳众为已宅音义【朝如字下朝夕同】公笑曰子近市识贵贱乎对曰既利之敢不识乎公曰何贵何贱于是景公繁于刑注繁多也有鬻踊者故对曰踊贵屦贱既已告于君故与叔向语而称之注传防晏子令不与张趯同讥音义【鬻羊六反卖也令力呈反】疏【注正义曰传护晏子故为发此传而叔向亦言已国传虽无说盖亦尝以諌君故无讥也】景公为是省于刑君子曰仁人之言其利博哉晏子一言而齐侯省刑诗曰君子如祉乱庶遄已注诗小雅如行也祉福也遄疾也言君子行福则庶防乱疾止也音义【为是于伪反省所景反下同祉音耻遄市专反】其是之谓乎及晏子如晋公更其宅反则成矣旣拜注拜谢新宅乃毁之而为里室皆如其旧注本坏里室以大晏子之宅故复之音义【坏音怪复音服下卒复为其复欲复之同】则使宅人反之注还其故室音义【还音环】且谚曰非宅是卜唯邻是卜注卜良邻音义【谚音彦】二三子先卜邻矣注二三子谓邻人违卜不祥君子不犯非礼注去俭即奢为非礼小人不犯不祥古之制也吾敢违诸乎卒复其旧宅公弗许因陈桓子以请乃许之注传言齐晋之衰贤臣怀忧且言陈氏之兴○夏四月郑伯如晋公孙段相甚敬而卑礼无违者晋侯嘉焉授之以策注策赐命之书音义【相息亮反策初革反】曰子丰有劳于晋国注子丰段之父疏【正义曰服防云郑僖公之为太子丰与之俱适晋计从太子一朝于晋不足以为劳也或当别有功劳事无所见故杜不解之】余闻而弗忘赐女州田注州县今属河内郡音义【女音汝】以胙乃旧勲伯石再拜稽首受策以出君子曰礼其人之急也乎伯石之汰也注汰骄也音义【胙才路反汰音泰】一为礼于晋犹荷其禄况以礼终始乎诗曰人而无礼胡不遄死其是之谓乎初州县栾豹之邑也注豹栾盈族音义【荷戸可反任也又音可】及栾氏亡范宣子赵文子韩宣子皆欲之文子曰温吾县也注州本属温温赵氏邑二宣子曰自郤称以别三传矣注郤称晋大夫始受州自是州与温别至今传三家音义【称尺证反以别絶句三传直专反注同】晋之别县不唯州谁获治之注言县邑既别甚多无有得追而治取之文子病之乃舍之二子曰吾不可以正议而自与也皆舍之及文子为政赵获曰可以取州矣注获赵文子之子音义【乃舍音赦又音舍下同】文子曰退注使获退也二子之言义也注二子二宣子也违义祸也余不能治余县又焉用州其以徼祸也君子曰弗知实难注患不知祸所起音义【焉于防反】知而弗从祸莫大焉有言州必死丰氏故主韩氏注故犹旧也丰氏至晋旧以韩氏为主人伯石之获州也韩宣子为之请之为其复取之之故注后若还晋因自欲取之为七年丰氏归州张本音义【为之于伪反下为其复为少姜下注为之辟为平公逆皆同】○五月叔弓如滕葬滕成公子服椒为介及郊遇懿伯之忌敬子不入注忌怨也懿伯椒之叔父敬子叔弓也叔弓礼椒为之辟音义【介音界辟音避】疏【正义曰经书夏叔弓如滕五月葬滕公今传文叔弓如滕亦在五月之下杜于桓十六年注引此事以为本事异两书之故或言月或言时事异故文异其实叔弓亦以五月行也刘云叔弓以四月发鲁滕以五月葬君叔弓书始行之月滕书实葬之月故书经异文也传述遇讐之事并就葬月言耳檀弓下云滕成公之丧使子叔敬叔吊进书子服惠伯为介及郊为懿伯之忌不入惠伯曰政也不可以叔父之私不将公事遂入敬叔即此敬子也懿伯是惠伯之叔父为人所杀及滕郊遇懿伯之忌逢其讐也敬叔不入以礼惠伯欲使惠伯报叔父之讐杀彼人也惠伯以公义不可先入受馆记文虽字有小异意与传同而郑注云敬叔有怨于懿伯难惠伯故不入又云敬叔于昭穆以懿伯为叔父其言差错不可显解是郑之谬也注正义曰记云不可以叔父之私知懿伯是椒之叔父也叔弓不入者礼椒也为椒有辟之耻礼之欲使杀之】惠伯曰公事有公利无私忌椒请先入乃先受馆敬子从之注惠伯子服椒也传言叔弓之有礼疏【正义曰檀弓云子夏请问居昆弟之如之何曰仕不与共国衔君命而使虽遇之不鬬郑云为负而废君命也叔父之与昆弟亲踈同耳故有公利无私忌辟非耻故椒请先入也】○晋韩起如齐逆女注为平公逆公孙虿为少姜之有宠也以其子更公女而嫁公子注更嫁公女音义【虿敕迈反】人谓宣子子尾欺晋晋胡受之宣子曰我欲得齐而远其宠宠将来乎注宠谓子尾音义【远于万反】○秋七月郑罕虎如晋贺夫人且告曰楚人日征敝邑以不朝立王之故注楚灵王新立敝邑之往则畏执事其谓寡君而固有外心其不往则宋之盟云注云交相见进退罪也寡君使虎布之注布陈也宣子使叔向对曰君若辱有寡君在楚何害脩宋盟也君苟思盟寡君乃知免于戾矣君若不有寡君虽朝夕辱于敝邑寡君猜焉注猜疑也音义【猜七才反】君实有心何辱命焉注言若有事晋心至楚可不须告君其往也苟有寡君在楚犹在晋也张趯使谓大叔曰自子之归也注归在此年春小人粪除先人之敝庐曰子其将来今子皮实来小人失望大叔曰吉贱不获来注贱非上卿音义【粪甫问反】疏【正义曰张趯自晋使告大叔大叔在郑遥报趯语而云不获来者教使者报趯作至晋时语故云不获来今人之语犹然也】畏大国尊夫人也且孟曰而将无事吉庶防焉注孟张趯也庶几如趯言○小邾穆公来朝季武子欲卑之注不欲以诸侯礼待之穆叔曰不可曹滕二邾实不忘我好敬以逆之犹惧其贰又卑一睦焉注一睦谓小邾音义【实不忘我好絶句一读以好字向下好呼报反下文羣好同音】疏【注正义曰睦亲也言曹滕二邾皆亲鲁小邾是亲鲁者之一国也】逆羣好也其如旧而加敬焉志曰能敬无灾又曰敬逆来者天所福也季孙从之○八月大雩旱也○齐侯田于莒注莒齐东竟音义【竟音境下同】卢蒲嫳见泣且请曰余发如此种种余奚能为注嫳庆封之党襄二十八年放之于竟种种短也自言衰老不能复为害音义【嫳普结反又匹舌反见贤遍反种本亦作董董章勇反】公曰诺吾告二子注二子子雅子尾归而告之子尾欲复之子雅不可曰彼其发短而心甚长其或寝处我矣注言不可信九月子雅放卢蒲嫳于北燕注恐其复作乱疏【正义曰前已在竟今复徙之远国也】○燕简公多嬖宠欲去诸大夫而立其宠人冬燕大夫比以杀公之外嬖注比相亲比音义【去起吕反比毗志反注同】公惧奔齐书曰北燕伯欵出奔齐罪之也注欵罪轻于衞衎重于蔡朱故举中示例音义【衎苦旦反】○十月郑伯如楚子产相楚子享之赋吉日注吉日诗小雅宣王田猎之诗楚王欲与郑伯共田故赋之音义【相息亮反】旣享子产乃具田备王以田江南之梦注楚之云梦跨江南北音义【梦如字徐莫公反注同】○齐公孙灶卒注灶子雅司马灶见晏子注司马灶齐大夫曰又丧子雅矣晏子曰惜也子旗不免殆哉注以其不臣音义【丧息浪反】姜族弱矣而嬀将始昌注嬀陈氏音义【嬀九危反】二惠竞爽犹可注子雅子尾皆齐惠公之孙也竞彊也爽明也又弱一个焉姜其危哉音义【个古贺反】
　　经四年春王正月大雨雹注当雪而雹故以为灾而书之音义【雨于付反传大雨雹同雹蒲学反】
　　夏楚子蔡侯陈侯郑伯许男徐子滕子顿子胡子沈子小邾子宋世子佐淮夷会于申注楚灵王始会诸侯音义【沈音审】
　　楚人执徐子注称人以执以不道于其民告
　　秋七月楚子蔡侯陈侯许男顿子胡子沈子淮夷伐吴注因申会以伐吴不言诸侯者郑徐滕小邾宋不在故也胡国汝阴县西北有胡城疏【正义曰释例班序谱称齐桓既没宋楚争盟起僖十八年尽二十七年陈与蔡凡三会在蔡上楚合诸侯蔡与陈凡六会其五在陈上庄十六年注云陈国小每盟会皆在衞下齐桓始霸楚亦始彊陈侯介于二大国之间而为三恪之客故齐桓因而进之遂班在衞上终于春秋然则陈实小于蔡衞桓公进陈班耳楚以大小为序不进陈班故蔡多在陈上注正义曰传称楚子以诸侯伐吴则因会而遂行春秋一事而再见者皆前目而后凡计此当云诸侯遂伐吴不言诸侯者以属晋之国郑徐滕小邾宋皆不在行不得总言诸侯故别序之也传称宋华费遂郑大夫从则宋郑在行亦不序者楚既慰遣彼自义从楚人成巳意遣不以告也】执齐庆封杀之注楚子欲行霸为齐讨庆封故称齐音义【为于伪反】遂灭赖
　　九月取鄫注鄫莒邑传例曰克邑不用师徒曰取音义【鄫才陵反】
　　冬十有二月乙卯叔孙豹卒
　　传四年春王正月许男如楚楚子止之注欲与俱田遂止郑伯复田江南许男与焉注前年楚子已与郑伯田江南故言复音义【复扶又反注同与焉音预】使椒举如晋求诸侯二君待之注二君郑许椒举致命曰寡君使举曰日君有惠赐盟于宋注宋盟在襄二十七年曰晋楚之从交相见也以岁之不易注不易言有难音义【易以防反注同难乃旦反下文注同】寡人愿结驩于二三君注欲得诸侯谋事补阙音义【驩唤端反】使举请间君若苟无四方之虞注虞度也音义【请间徐音闲一音如字度待洛反】则愿假宠以请于诸侯注欲借君之威宠以致诸侯晋侯欲勿许司马侯曰不可楚王方侈天或者欲逞其心以厚其毒而降之罚未可知也其使能终亦未可知也晋楚唯天所相注相助也音义【侈昌氏反又尺氏反逞敇景反相息亮反注同】不可与争君其许之而脩德以待其归若归于德吾犹将事之况诸侯乎若适滛虐楚将弃之注弃不以为君吾又谁与争公曰晋有三不殆其何敌之有注殆危也音义【殆直改反】国险而多马齐楚多难注多簒弑之难音义【簒初患反弑申志反】有是三者何乡而不济对曰恃险与马而虞邻国之难是三殆也四岳注东岳岱西岳华南岳衡北岳恒音义【郷许亮反本又作向岳音岳岱音代在兖州华如字又胡化反在雍州衡如字在荆州恒如字或作常在冀州案作恒者是也北岳本名恒山汉为文帝讳改作常耳】疏【正义曰释山云河南华河东岱河北恒江南衡李廵曰华西岳华山也岱东岳泰山也恒北岳恒山也衡南岳衡山也释例土地名云东岳泰山奉高县泰山也南岳长沙湘南县衡山也西岳农华隂县西南华山也北岳中山曲阳县西北恒山也郭璞注恒山名常山辟汉文帝讳耳尔雅于释山发首言此四山明其即是四岳故注者皆以岳解之且诸书史传防纬皆以岱衡华恒为四岳四岳必是此四山也释山又云泰山为东岳华山为西岳霍山为南岳恒山为北岳岱泰衡霍二文不同者此二岳者皆一山而二名也白虎通云岳者何岳之为言桷也桷功德也应劭风俗通云岳桷也桷考功德黜陟也然则四方方有一山天子廵狩至其下桷考诸侯功德而黜陟之故谓之岳也风俗通又云泰山山之尊者一曰岱宗岱始也宗长也万物之始阴阳交代故为五岳长王者受命恒封禅之衡山一名霍山言万物霍然大也华变也万物成变由于西方也恒常也万物伏北方有常也是解衡之与霍泰之与岱皆一山有二名也张揖云天柱谓之霍山汉书地理志云天柱在庐江灊县风俗通亦云霍山庙在庐江灊县如彼所云则霍山在江北而得与江南衡山为一者本江南衡山一名霍山汉武帝移岳神于天柱又名天柱为霍山故汉魏以来衡霍别耳郭璞注尔雅云霍山今庐江灊县灊水出焉别名天柱山汉武帝以衡山辽旷故移其神于此今其土俗人皆呼之为南岳岳本自以两山为名非从近来也而学者多以霍山不得为南岳又云从汉武帝来始有名卽如此言为武帝在尔雅之前乎斯不然也是解衡霍二名之山也书传多云五岳此传云四岳者中岳嵩高卽大室是也下别言之故此云四岳也】三涂注在河南陆浑县南音义【三涂山名大行轘辕崤渑也浑戸昬反又戸困反】疏【正义曰服防云三涂大行轘辕崤渑也谓三涂为三处道也杜云在河南陆浑县南则以三涂为一释例土地名云三涂河南陆浑县南山名或曰三涂伊阙大谷轘辕三道也传曰晋将伐陆浑而先有事于洛与三涂先祭山川也谓三道皆非也是杜据彼十七年传文知三涂是山非三道也】阳城注在阳城县东北疏【正义曰阳城山名也土地名云河南阳城县东北山洧水所出也】大室注在河南阳城县西北音义【大室音泰下文大室同大室即中岳嵩高山也在豫州】疏【正义曰大室即嵩高也释山云嵩高为中岳郭璞云大室山也别名外方今在河南阳城县西北土地名云大室河南阳城县西嵩高山中岳也地理志云武帝置嵩高县以奉大室之山是为中岳又有少室在大室之西也】荆山注在新城沶乡县南音义【沶音市又音示汉书音义音穉或一音肄则当水旁作示恐非本或作渫字误也】中南注在始平武功县南九州之险也是不一姓注虽是天下至险无德则灭亡冀之北土注燕代音义【燕鸟贤反】马之所生无兴国焉恃险与马不可以为固也从古以然是以先王务脩德音以亨神人注亨通也音义【亨许庚反注同】疏【注正义曰易文言云亨者嘉之会也嘉会礼通谓之亨是亨为通也言治民事神使人神通说故云以亨神人也】不闻其务险与马也邻国之难不可虞也或多难以固其国啓其疆土或无难以丧其国失其守宇注于国则四垂为宇音义【疆居良反丧息浪反下同】疏【注正义曰易称上栋下宇宇谓屋檐也于屋则檐边为宇也于国则四垂为宇也四垂谓四竟边垂】若何虞难齐有仲孙之难而获桓公至今赖之注仲孙公孙无知事在庄九年晋有里防之难而获文公是以为盟主注里克防郑事在僖九年音义【防普悲反】衞邢无难敌亦丧之注闵二年狄灭衞僖二十五年衞灭邢音义【邢音刑】故人之难不可虞也恃此三者而不脩政德亡于不暇又何能济君其许之纣作滛虐文王惠和殷是以陨周是以兴夫岂争诸侯乃许楚使使叔向对曰寡君有社稷之事是以不获春秋时见注言不得自徃谦辞音义【纣直救反陨于敏反楚使所吏反向许丈反见贤遍反下注朝见昏见同】诸侯君实有之何辱命焉椒举遂请昏注盖楚子遣举时兼使求昏晋侯许之楚子问于子产曰晋其许我诸侯乎对曰许君晋君少安不在诸侯注安于小小不能远图音义【少安如字】其大夫多求注贪也莫匡其君疏【正义曰释言云匡正也孝经云君子之事上也将顺其美匡救其恶】在宋之盟又曰如一注晋楚同也若不许君将焉用之注焉用宋盟音义【焉于防反注同】王曰诸侯其来乎对曰必来从宋之盟承君之欢不畏大国注大国晋也何故不来不来者其鲁衞曹邾乎曹畏宋邾畏鲁鲁衞偪于齐而亲于晋唯是不来其余君之所及也谁敢不至注言楚威力所能及音义【偪彼力反】疏【正义曰言其余诸侯君之威力所能及谁敢不来至楚者也】王曰然则吾所求者无不可乎对曰求逞于人不可注逞快也求人以快意人必违之与人同欲尽济注为下会申传○大雨雹季武子问于申丰曰雹可御乎注御止也申丰鲁大夫对曰圣人在上无雹虽有不为灾疏【正义曰无雹复云虽有不为灾者言有相形之势也圣人在上无雹言必无虽有不为灾复见无雹之意犹论语祭肉不出三日出三日不食之矣】古者日在北陆而藏氷注陆道也谓夏十二月日在虚危氷坚而藏之疏【注正义曰释例云北陆虚也西陆昴也孙炎云陆中也北方之宿虚为中也西方之宿昴为中也彼以陆爲中杜以陆为道者陆之为中为道皆为正训各以意言耳杜以西陆朝觌谓奎星朝见昴为西方中宿则昴未得见宿是日行之道尔雅高平曰陆高平是道路之处故以陆为道也日在北陆为夏之十二月也十二月日在枵之次小寒节大寒中汉书律歴志载刘歆三统历云枵之初日在婺女八度为小寒节在危初度为大寒中终于危十五度是夏之十二月日在虚危也于是之时寒极氷厚故取而藏之也周礼凌人正嵗十有二月令斩氷诗云二之日凿氷冲冲月令季冬氷盛水腹命取氷郑云腹厚也以此知日在北陆谓夏之十二月也】西陆朝觌而出之注谓夏三月日在昴毕蛰虫出而用氷春分之中奎星朝见东方疏【正义曰觌见也西道之宿有星朝见者于是而出之谓奎星晨见而出氷也注正义曰杜以西陆为三月日在大梁之次清明节谷雨中三统历云大梁之初日在胃七度为清明节在昴八度为谷雨中终于毕十一度是夏之三月日在昴毕于是之时蛰虫已出有温暑臭秽宜当用氷故以是时出之也歴法星去日半次则得朝见三统歴春分日在娄四度宿分奎有十六度乃次娄则春分之日奎之初度去日已二十度矣故春分之中得早朝见东方也西方凡有七宿传言西陆朝觌于传之文未知何宿觌也服防以为二月日在娄四度春分之中奎始朝见东方以是时出氷月令仲春天子乃献羔啓氷是也服防又以此言出之即是仲春啓氷故为此说案下句再言其藏其出覆此藏出之文言其出之也朝之禄位賔食丧祭于是乎用之即是班氷之事非初啓也安得以出之为啓氷也如郑答其弟子孙皓问云西陆朝觌谓四月立夏之时周礼夏班氷是也与杜说异理亦通也刘云春分奎星已见杜以夏三月仍云奎始朝见非其义也杜郑及服三说郑为近之今知非者杜以西陆朝觌实是春分二月故杜此注云春分之中奎星朝见东方及下献羔啓之注云谓二月春分献羔祭韭是也皆据初出其氷公始用之时也所以杜又注云谓夏之三月日在昴毕蛰虫出而用氷者以此传云西陆朝觌而出之下傅覆之云其出之也朝之禄位賔食丧祭于是乎用之既云朝之禄位賔食丧祭则是普赐羣臣故杜云谓夏三月又下注云言不独共公是据普班之时也故下传又云火出而毕赋是也然氷之初出在西陆始朝觌之时氷之普出在西陆朝觌之后总而言之亦得称西陆朝觌而出之也刘不细观杜意以为杜既言春分朝见又言谓夏三月以规杜失非也】其藏氷也深山穷谷固阴沍寒于是乎取之注沍闭也必取积阴之氷所以道逹其气使不为灾疏【正义曰此传再言其藏其出者上言取之用之之事下言藏之出之之礼也山则远而难穷故言深山也谷则近而易尽故言穷谷也固牢也沍闭也牢阴闭寒言其不得见日寒甚之处于是乎取之注正义曰周礼鼈人掌互物郑司农云互物谓龟鼈有甲防胡是沍为闭也深山穷谷之氷至夏犹未释阳气起于下隔于氷伏积而不能出愤发或散而为雹藏氷必取此山谷之内积隂之氷所以道达其气使不为灾也藏氷凌室所藏不多积隂之氷不可取尽不取川池之氷以示道达阳气耳未必阳气皆待此而达也】其出之也朝之禄位賔食丧祭于是乎用之注言不独共公疏【正义曰此谓公家用之也朝廷之臣食禄在位大夫以上皆当赐之氷也其公家有賔客享食公家有丧有祭于是乎用之言其不独共公身所用也周礼凌人云春始治鉴凡内外饔之膳羞鉴焉凡酒浆之酒醴亦如之祭祀共氷鉴賔客共氷大丧共夷槃氷是公家所用氷也】其藏之也黑牡秬黍以享司寒注黑牡黑牲也秬黑黍也司寒防北方之神故物皆用黑有事于氷故祭其神音义【牡茂后反秬音巨防亡丁反】疏【注正义曰此祭防之神非大神且非正祭计应不用大牡杜言黑牡黑牲当是黒牡羊也秬黑黍释草文也啓氷唯献羔祭韭藏氷则祭用牲黍者啓唯告而已藏则设享祭之礼祭礼大而告礼小故也月令于冬云其神防故知司寒是防也此方之神故物皆用黑从其方色也有事于氷故祭其寒神】其出之也桃弧棘矢以除其灾注桃弓棘箭所以禳除凶邪将御至尊故音义【弧音胡禳如羊反邪似嗟反】疏【注正义曰说文云弧木弓也谓空用木无骨饰也服防云桃所以逃凶也棘矢者棘赤有箴取其名也葢出氷之时置此弓矢于凌室之户所以禳除凶邪将御至尊故愼其事为此礼也此传言其出之也虽覆上文出之之文其实此出之谓二月初出之时公将用之故设弓矢也刘云此言出之覆上西陆朝觌知是火出时事二月已啓此方用弓矢者二月啓氷始荐宗庙此公将用之故设弓矢也】其出入也时食肉之禄氷皆与焉注食肉之禄谓在朝廷治其职事就官食者音义【与音预】疏【注正义曰在官治事官皆给食大夫以上食乃有肉故鲁人谓曹刿曰肉食者谋之又说子雅子尾之食云公膳日防鸡是大夫得食肉也传言食肉之禄禄即此肉是也若依礼常所合食案玉藻云天子日食少牢诸侯日食特牲大夫特豕士特豚则士亦食肉但彼是在家之礼非公朝常食也杜言谓在朝廷治其职事就官食者以明在官之食有氷耳下云自命夫命妇无不受氷谓赐之氷受以归在家用之也】大夫命妇丧浴用氷注命妇大夫妻音义【浴音欲】疏【正义曰丧服传曰大夫吊于命妇钖衰命妇吊于大夫亦钖衰此传与彼命妇之文皆与大夫相对故杜知是大夫妻也丧大记云君设大盘造氷焉大夫设夷盘造氷焉士并瓦盘无氷郑云礼自仲春之后尸既袭既小敛先内氷盘中乃设牀于其上不施席而迁尸焉秋凉而止士丧礼君赐氷亦用夷盘是当丧之时特赐之氷浴讫乃设故云丧浴用氷】祭寒而藏之注享司寒音义【祭寒而藏之本或作祭司寒者非】献羔而啓之注谓二月春分献羔祭韭开氷室音义【韭音九】疏【正义曰上已云其藏氷也黑牡秬黍以享司寒今复云祭寒而藏之与上一事而重其文者欲明献羔而啓之还是献之于寒神故更使藏之啓之文相对也注正义曰诗云四之日其蚤献羔祭韭四之日即夏之二月也告神而始开氷室始荐宗庙荐神之后公遂用之俱在春分之月】公始用之注公先用优尊火出而毕赋注火星昬见东方谓三月四月中疏【注正义曰十七年传云火出于夏为三月于商为四月于周为五月此云火出而毕赋谓以火出而后赋之以火出为始也周礼云夏颁氷为正岁之夏即四月是也故杜兼言四月】自命夫命妇至于老疾无不受氷注老致仕在家者山人取之县人传之注山人虞官县人遂属音义【传直专反】疏【注正义曰周礼山虞掌山林之政令知山人虞官也周礼五县为遂是县为遂之属也】舆人纳之人藏之注舆皆贱官音义【舆音余】夫氷以风壮注氷因风寒而坚音义【壮侧亮反】而以风出注顺春风而散用其藏之也周注周宻也其用之也徧注及老疾音义【徧音遍】则冬无愆阳注愆过也谓冬温音义【愆起防反】夏无伏阴注伏阴谓夏寒春无凄风注凄寒也音义【凄七西反】秋无苦雨注霖雨为人所患苦音义【霖音林】疏【注正义曰诗云以祈甘雨此云苦雨雨水一也味无甘苦之异养物为甘害物为苫耳月令云孟夏行秋令则苦雨数来五谷不滋是霖雨为人所患谓之苦也郑云申之气乘之苦雨白露之类时物得而伤也】雷出不震注震霆也音义【霆音亭又音挺又亭佞反】疏【注正义曰说文云震劈历震物者释天云疾雷为霆霓郭璞云雷之急激者谓劈歴则霆是震之别名雷出不震言有雷而不为霹雳也下云雷不发而震言无雷而有霹雳也】无菑霜雹疠疾不降注疠恶气也音义【菑音灾下同疠音例】疏【正义曰霜雹即是菑言无此菑害之霜雹也寒暑失时则民多疠疾疠疾天气为之故云降也】民不夭札注短折为夭夭死为札音义【札侧八反一音截字林作壮列反】疏【注正义曰洪范六极一日凶短折孔安国曰短未六十折未三十是短折为少夭之名也周礼膳夫夭札则不举郑云夭札疫疠也谓遭疫疠而夭死也疠疾谓民病夭札谓人死故云夭死为札】今藏川池之氷弃而不用注既不藏深山穷谷之氷又火出不毕赋有余则弃之风不越而杀雷不发而震注越防也言隂阳失序雷风为害音义【杀如字又色界反徐色例反】疏【正义曰风不以理舒散而暴疾杀物雷不徐缓动发而震击为害】雹之为菑谁能御之七月之卒章藏氷之道也注七月诗风卒章曰二之日凿氷冲冲谓十二月凿而取之三之日纳于凌隂凌阴氷室也四之日其蚤献羔祭韭谓二月春分蚤开氷室以荐宗庙音义【彼贫反凿在洛反冲冲直忠反凌陵证反一音陵蚤音早】疏【注正义曰凌人十二月令斩氷月令十二月令取氷当是卽以其月纳于凌室也诗言三之日纳于凌隂即是正月矣不以凿氷之月即纳之者郑云豳土晚寒可以正月纳氷言由晚寒故也上言将欲颁赋公始用之知蚤开氷室唯荐宗庙何休膏肓难此云春秋书雹以为政之所致非由氷也若今朝廷藏氷亦不于深山穷谷何故或无雹天下郡县皆不藏氷何故或不雹若言有之于古者必有验于今此其不合于义失天人相与之意郑箴之曰雨雹政失之所致是固然也国之失政君子知其大者其次知其小者藏氷之礼凌人掌之月令载之豳诗歌之此独非政与故其小者耳夫深山穷谷固阴沍寒极隂之处氷冻所聚不取其氷则气畜不泄结滞而为伏隂凡雨水阳也雪雹隂也雨水而伏阴薄之则凝而为雹雨雪而愆阳薄之则合而为霰中丰见时失藏氷之礼而有雹推之阴阳知此伏隂所致亦圣人之寓言也详载其言者以着藏氷之礼不可废耳谓郑言是也申丰寄言于此以谏失政其雹不是尽由氷也】○夏诸侯如楚鲁衞曹邾不会曹邾辞以难公辞以时祭衞侯辞以疾注如子产言音义【难乃旦反】疏【正义曰宋之盟邾滕为私属不许交相见而楚召邾滕使从会者邾滕自欲辟役不在宋盟又晋令诸侯常列于会襄二十九年城三十年会于澶渊邾滕皆在楚知其事故使召之此申之会滕至而邾不至】郑伯先待于申注自楚先至会地六月丙午楚子合诸侯于申椒举言于楚子曰臣闻诸侯无归礼以为归今君始得诸侯其愼礼矣霸之济否在此会也夏啓有钧台之享注啓禹子也河南阳翟县南有钧台陂盖啓享诸侯于此音义【夏啓戸雅反注仿此钧音均陂彼宜反】商汤有景亳之命注河南巩县西南有汤亭或言亳即偃师音义【亳歩各反巩九勇反】周武有孟津之誓注时伐纣也音义【孟本又作盟音孟】成有岐阳之搜注周成王归自奄大搜于岐山之阳岐山在扶风美阳县西北音义【岐其宜反搜所求反】康有酆宫之朝注酆在始平鄠县东有灵台康王于是朝诸侯音义【酆芳弓反】穆有涂山之会注周穆王会诸侯于涂山涂山在夀春东北疏【正义曰此六王之事唯周武王孟津之誓尚书有其事武王伐殷作泰誓三篇是也其余五者皆书传无文不能知其本末注正义曰书序云成王归自奄在宗周诰庶邦作多方其经云告尔四国多方则于时诸侯大集故谓岐阳之搜在此时也】齐桓有召陵之师注在僖四年音义【召上照反】晋文有践土之盟注在僖二十八年君其何用宋向戌郑公孙侨在诸侯之良也君其选焉注选择所用音义【向舒亮反戌音恤侨其骄反】王曰吾用齐桓注用会召陵之礼疏【正义曰用会召陵之礼出自王意也服防云召陵之役齐桓退舍以礼楚灵王今感其意是以用之】王使问礼于左师与子产左师曰小国习之大国用之敢不荐闻注言所闻谦示所未行献公合诸侯之礼六注其礼六仪也宋爵公故献公礼疏【注正义曰以言礼六故言其礼六仪当是会上有此六仪不知六者何谓也】子产曰小国共职敢不荐守献伯子男会公之礼六注郑伯爵故献伯子男会公之礼其礼同所从言之异音义【共音防守手又反】疏【注正义曰杜知其礼同所从言之异者以左师献公合诸侯之礼六子产献伯子男会公之礼六若其各异凡十二礼下椒举云礼吾所未见者六焉故知其礼同也于公言之云合诸侯之礼于伯子男言之云会公之礼是所从言之异】君子谓合左师善守先代子产善相小国王使椒举侍于后以规过注规正二子之过音义【相息亮反】卒事不规王问其故对曰礼吾未见者有六焉又何以规注左师子产所献六礼楚皆未尝行宋大子佐后至王田于武城久而弗见椒举请辞焉注请王辞谢之王使往曰属有宗祧之事于武城注言为宗庙田猎音义【属章玉反适也祧他雕反为于僞反】疏【正义曰土地名楚之武城在南阳宛县北也鲁之武城在泰山南武城县也有澹防子羽冡】寡君将堕币焉敢谢后见注恨其后至故言将因诸侯会布币乃相见经并书宋大子佐知此言在会前音义【堕许规反布也服云输也见如字又贤遍反】疏【正义曰杜唯云将因诸侯会布币乃相见不解堕之义案隐六年公羊传郑人来输平输平者何输平犹堕成也然则堕是输之义也朝聘之礼客必致币于主据主则为受据客则为输襄三十一年传子产论币云其输之则君之府实也非荐陈之不敢输也是谓布币为输币也言将待输币之时乃相见见既在后故遣我来敢谢后见也服防云堕输也言将输受宋之币于宗庙案礼之享币皆令宰受不以荐宗庙虽训为输义不当也】徐子吴出也以为贰焉故执诸申注言楚子以疑罪执诸侯楚子示诸侯侈注自奢侈椒举曰夫六王二公之事注六王啓汤武成康穆也二公齐桓晋文皆所以示诸侯礼也诸侯所由用命也夏桀为仍之会有缗叛之注仍缗皆国名音义【仍而承反缗亡巾反】商纣为黎之搜东夷叛之注黎东夷国名音义【黎力兮反】周幽为大室之盟戎狄叛之注大室中岳皆所以示诸侯汰也诸侯所由弃命也今君以汰无乃不济乎王弗听子产见左师曰吾不患楚矣汰而愎谏注愎狠也音义【汰音泰愎皮逼反狠胡恳反】不过十年左师曰然不十年侈其恶不远远恶而后弃注恶及远方则人弃之善亦如之德远而后兴注为十三年楚弑其君传○秋七月楚子以诸侯伐吴宋大子郑伯先归注经所以更叙诸侯也时晋之属国皆归独言二国者郑伯久于楚宋大子不得时见故慰遣之音义【见贤遍反又如字】宋华费遂郑大夫从注从伐吴以答见慰音义【费扶味反从才用反注同】使屈申围朱方注朱方吴邑齐庆封所封也屈申屈荡之子音义【屈居忽反】八月甲申克之执齐庆封而尽灭其族注庆封以襄二十八年奔吴八月无甲申日误疏【正义曰长历推此年七月己未朔二十六日得甲申八月己丑朔其月无甲申而传上有七月下有九月月不容误故知日误】将戮庆封椒举曰臣闻无瑕者可以戮人庆封惟逆命是以在此注逆命谓性不防顺其肯从于戮乎注言不肯黙而从戮播于诸侯焉用之注播扬也音义【播波佐反徐云字或作幡敷袁反焉于防反】王弗听负之斧钺以狥于诸侯使言曰无或如齐庆封弑其君弱其孤以盟其大夫注齐崔杼弑君庆封其党也故以弑君罪责之音义【钺音越狥似俊反杼直吕反】疏【正义曰崔杼弑庄公立其弟景公孤谓景公也以其幼小轻弱之】庆封曰无或如楚共王之庶子围弑其君兄之子麇而代之以盟诸侯疏【正义曰灵王即位以来经传不见与诸侯盟事盖楚子自与属楚诸侯私盟不告鲁而庆封知之】王使速杀之遂以诸侯灭赖赖子靣衔璧士袒舆榇从之造于中军注中军王所将音义【共音防麇九伦反袒音但舆榇所觐反棺也造七报反将子匠反下将师同】王问诸椒举对曰成王克许注在僖六年许僖公如是王亲释其缚受其璧焚其榇王从之注从举言音义【缚如字旧扶卧反】迁赖于鄢注鄢楚邑音义【鄢于晚反又于建反】楚子欲迁许于赖使鬭韦龟与公子弃疾城之而还注为许城也韦龟子文之孙音义【为于伪反】申无宇曰楚祸之首将在此矣召诸侯而来伐国而克城竟莫校注谓筑城于外竟诸侯无与争音义【竟音境注同争争鬬之争】王心不违民其居乎注言将有事不得安也民之不处其谁堪之不堪王命乃祸乱也○九月取鄫言易也莒乱着丘公立而不抚鄫鄫叛而来故曰取凡克邑不用师徒曰取注着丘公去疾也不书奔者溃散而来将帅微也重发例者以通叛而自来音义【易以防反着直居反徐直据反去起吕反溃戸对反帅所类反重直用反】○郑子产作丘赋注丘十六井当出马一匹牛三头今子产别赋其田如鲁之田赋田赋在哀十一年疏【注正义曰丘十六井当出马一匹牛三头司马法之文也服防以为子产作丘赋者赋此一丘之田使之出一马三牛复古法耳丘赋之法不行久矣今子产复脩古法民以为贪故谤之案春秋之世兵革数兴郑在晋楚之间尤当其剧正当重于古不应废古法也若徃前不脩此法岂得全无赋乎故杜以为今子产于牛马之外别赋其田如鲁之田赋田赋在哀十一年彼注云丘赋之法因其田财通出马一匹牛三头今欲别其田及家财各为一赋故言田赋然则此与彼同赋敛家资使出牛马又别赋其田使之出粟若今输租更出马一匹牛三头是一丘出两丘之税案周礼有夫征家征夫征谓出税家征谓出车徒给徭役此牛马之属则周礼之家征也其夫征十一而税是与家征别也】国人谤之注谤毁也曰其父死于路注谓子国为尉氏所杀已为虿尾注谓子产重赋毒害百姓音义【虿敕迈反】以令于国国将若之何子寛以告注子寛郑大夫子产曰何害苟利社稷死生以之注以用也且吾闻为善者不改其度故能有济也民不可逞度不可改注度法也诗曰礼义不愆何恤于人言注逸诗子产自以为权制济国于礼义无愆吾不迁矣注迁移也浑罕曰国氏其先亡乎注浑罕子寛音义【浑矢温反罕徐许但反】君子作法于凉其敝犹贪注凉薄也音义【凉音良徐音亮】作法于贪敝将若之何注言不可久行姬在列者注在列国也蔡及曹滕其先亡乎偪而无礼注蔡偪楚曹滕偪宋郑先衞亡偪而无法注偪晋楚疏【正义曰浑罕意讥子产将言郑之先亡故遂博言诸国亡之先后杜据世本史记作世族谱说诸国灭亡之年此下十一年楚灭蔡十三年蔡复封春秋后二世十八年而楚灭蔡也哀八年宋灭曹也滕以春秋后六世而齐灭之郑在春秋后五世九十一年韩灭郑衞在春秋后十一世二百五十八年而秦灭衞也据蔡之前亡则浑罕之言终亦验矣】政不率法而制于心民各有心何上之有注子产权时救急浑罕讥之正道○冬吴伐楚入棘栎麻注棘栎麻皆楚东鄙邑谯国鄼县东北有棘亭汝阴新蔡县东北有栎亭音义【栎力狄反徐又失灼反鄼才河反】疏【注正义曰吴来伐楚入此三邑知此三邑皆楚之东鄙故疑新蔡县东北有栎亭者是此栎亭也郑有栎邑者则河南阳翟县也】以报朱方之役注朱方役在此年秋楚沈尹射奔命于夏汭注夏汭汉水曲入江今夏口也吴兵在东北楚盛兵在东南以絶其后音义【尹射食夜反又食亦反一音夜夏戸雅反夏汭如锐反】箴尹宜咎城钟离注宜咎本陈大夫襄二十四年奔楚音义【箴之林反咎其九反】防啓疆城巢然丹城州来注然丹郑穆公孙襄十九年奔楚音义【防于委反疆其良反又居良反】东国水不可以城彭生罢赖之师注彭生楚大夫罢鬬韦龟城赖之师音义【罢皮买反徐甫绮反】○初穆子去叔孙氏及庚宗注成十六年辟侨如之难奔齐庚宗鲁地音义【难乃旦反】遇妇人使私为食而宿焉问其行告之故哭而送之注妇人闻而哭之齐娶于国氏注国氏齐正卿姜姓音义【娶七住反】生孟丙仲壬梦天压己弗胜注穆子梦也音义【压于甲反又于輙反胜音升下同】顾而见人黑而上偻注上偻肩伛音义【偻力主反伛纡甫反】深目而豭喙注口象猪音义【豭音加喙许秽反】号之曰牛助余乃胜之旦而皆召其徒无之注徒从者音义【号胡到反一音戸刀反下同从才用反】且曰志之注志识也音义【识申志反一音式】及宣伯奔齐馈之注宣伯侨如穆子之兄成十六年奔齐穆子馈宣伯音义【馈求位反饷也】宣伯曰鲁以先子之故注先子宣伯先人将存吾宗必召女召女何如对曰愿之久矣注言兄始为乱已则有今日之愿盖忿言音义【女音汝下同】鲁人召之不告而归既立注在齐生孟丙仲壬鲁召之立为卿襄二年始见经音义【见贤遍反下接见同】所宿庚宗之妇人献以雉注献穆子问其姓注问有子否音义【问其姓女生曰姓姓谓子也】对曰余子长矣能奉雉而从我矣注襄二年竖牛五六嵗音义【长丁丈反下同奉芳勇反】疏【正义曰穆子还鲁传无归岁襄二年始见于经疑是其年新还也成十六年传云子叔声伯使叔孙豹请逆于晋师于时豹犹在鲁疑其因使而遂奔齐盖自郑过鲁而去故得宿于庚宗成十六年出奔襄二年始还凡经五年故竖牛五六岁能奉雉也计竖牛至襄二年四歳也杜言五六岁者竖牛见穆子未必即以还年见之】召而见之则所梦也未问其名号之曰牛曰唯皆召其徒使视之遂使为竖注竖小臣也传言从梦未必吉音义【唯维癸反徐以水反唯应辞犹□也竖士注反】疏【正义曰曲礼云父召无诺先生召无诺唯而起郑云应辞唯恭于诺】有宠长使为政注为家政公孙明知叔孙于齐注公孙明齐大夫子明也与叔孙相亲知归未逆国姜子明取之注国姜孟仲母音义【取七住反又如字】故怒其子长而后使逆之注子孟丙仲壬疏【正义曰怒者怒其妻也忿其母遂及其子其子在齐成长而后逆之归鲁非谓逆其妻也】田于丘莸注丘莸地名音义【莸音由】遂遇疾焉竖牛欲乱其室而有之强与孟盟不可注欲使从己孟不肯音义【强其丈反下同】疏【正义曰孟虽适妻之子叔孙未立为嗣竖牛欲乱其室望已有之未应即欲为适使孟事已强与盟者欲其与己同心使已得专恣耳】叔孙为孟钟曰尔未际注际接也孟未与诸大夫相接见音义【为于伪反又如字】疏【注正义曰释诂云际接防也郭璞曰防谓相接续也大夫将立适子必须接见同寮季武子立纥饮大夫酒是其事也孟丙未与大夫交接故为之作钟因落钟令与相见】飨大夫以落之注以豭猪血衅钟曰落音义【衅许觐反】疏【注正义曰説文云衅血祭也杂记衅庙之礼云雍人举羊升屋自中中屋南面刲羊血流于前是衅祭之法以血浇落之知落之即是衅也杂记又曰凡宗庙之器其名者成则衅之以豭豚是知以豭猪之血也记称宗庙之器成乃衅以豭豚此叔孙为孟作钟非是宗庙之器亦衅之者周礼小子职曰衅邦器及军器郑云邦器谓礼乐之器及祭器之属此钟是礼乐之器故衅也】旣具注飨礼具使竖牛请日注请飨日疏【正义曰孟不自请使竖牛者内则云由命士以上父子皆异宫郑云异宫者乐敬也以其异宫故使竖牛】入弗谒注谒日也出命之日注诈命也及賔至闻钟声牛曰孟有北妇人之客注北妇人国姜也客谓公孙明怒将往牛止之賔出使拘而杀诸外注杀孟丙音义【拘音俱】牛又强与仲盟不可仲与公御莱书观于公注莱书公御士名仲与之私游观于公宫音义【莱书音来人姓名观古乱反注同又如字】公与之环注赐玉环使牛入示之注示叔孙入不示出命佩之牛谓叔孙见仲而何注而何如何音义【见贤遍反下及注杜泄见同】叔孙曰何为注恠牛言曰不见既自见矣注言仲已自往见公公与之环而佩之矣疏【正义曰而如同是语辞故注云而何如何牛谓叔孙曰以仲见君何问何故以仲见君也叔孙恠其语故曰何为牛曰不将仲见君乎若不将见则既自见君矣言不待父命所以怒叔孙也大夫立子为必自见之于君宣十四年申舟见犀而行定六年乐祁见溷而行是其事也或曰竖牛谓叔孙曰今将仲见君其事如何叔孙以已见病故恠之曰何为以下同】遂逐之奔齐疾急命召仲牛许而不召杜见告之饥渇授之戈注杜叔孙氏宰也牛不食叔孙叔孙怒欲使杜泄杀之音义【泄息列反食音嗣】对曰求之而至又何去焉注言求食可得无为去竖牛盖杜力不能去设辞以免音义【去起吕反注及下同】竖牛曰夫子疾病不欲见人使寘馈于个而退注寘置也个东西厢音义【寘之防反本或作奠个古贺反谓厢屋厢本作箱息羊反】疏【正义曰礼置器物于地皆谓之置是寘为置也月令天子居左个右个是个为东西厢也】牛弗进则置虚命彻注写器令空示若叔孙已食命去之音义【令力呈反】十二月癸丑叔孙不食乙卯卒注三日絶粮牛立昭子而相之注昭子豹之庶子叔孙婼也音义【相息亮反婼敕略反】公使杜葬叔孙竖牛赂叔仲昭子与南遗注昭子叔仲带也南遣季氏家臣音义【赂音路】使恶杜泄于季孙而去之注憎不与已同志音义【恶乌路反】杜将以路葬且尽卿礼注路王所赐叔孙车南遗谓季孙曰叔孙未乘路葬焉用之且冡卿无路介卿以葬不亦左乎注冡卿谓季孙介次也左不便音义【葬焉于防反下将焉用同介音界左如字注同旧音佐便婢面反】季孙曰然使杜舍路注舍置也音义【舍式夜反注同或音舍】不可曰夫子受命于朝而聘于王注在襄二十四年夫子谓叔孙王思旧勲而赐之路注感其有礼以念其先人复命而致之君注豹不敢自乘君不敢逆王命而复赐之使三官书之吾子为司徒实书名注谓季孙也书名定位号音义【复扶又反】夫子为司马与工正书服注谓叔孙也服车服之器工正所书孟孙为司空以书勲注勲功也疏【正义曰杜是叔孙家臣故称已君为夫子工正是司马之属官也季孟亦有属官共书其事但季孟身在不假言属以叔孙已亡取属官为徴故兼言之所以司徒书名者周礼大司徒掌十二教十有一曰以贤制爵十有二曰以庸制禄故司徒书名定位号也司马与工正书服者周礼夏官司马其属有司士掌羣臣之政以德诏爵以功诏禄工正虽不属司马掌作车服故与司马书服也案周礼司勲属夏官今司空书勲者春秋之时又是诸侯之法不可尽与礼同】今死而弗以是弃君命也书在公府而弗以是废三官也若命服生弗敢服死又不以将焉用之乃使以葬季孙谋去中军竖牛曰夫子固欲去之注诬叔孙以媚季孙音义【媚眉冀反】疏【注正义曰季孙因叔孙之弱欲四分公室已取其二故谋去中军竖牛云夫子固欲去之是诬叔孙以媚季孙】


　　春秋左传注疏卷四十二
　　春秋左氏传注疏卷四十二考证
　　叔弓如晋注叔弓叔老子○【臣召南】按各本俱有此注但杜注例前文已见者后不重出叔弓于襄三十年如宋葬共姬注已曰叔老子矣是以上年帅师疆郓田不重注也此注五字疑是后人校刻时添益耳
　　公如晋至河乃复○孙复曰公如晋至河乃复者五惟二十三年书有疾而反余皆讥公数如晋见拒不能以礼自重大取困辱也
　　传季武子赋緜之卒章○【臣浩】按杜注取文王有四臣即诗所谓疏附先后奔奏御侮耳陆氏音义解以大顚闳夭散宜生南宫适盖汉儒有此说实则疏附先后奔奏御侮之臣岂必各居其一
　　传有嘉树焉宣子誉之疏服防云誉游也宣子游其树下夏谚曰一游一誉为诸侯度○【臣浩】按孟子作一游一豫当是服防所见孟子本不同耳
　　传执诸中都注在西河界休县东南○【臣召南】按汉时中都县属太原郡后书郡国志引此传及注曰界休县南中都城是也
　　传火中寒暑乃退疏旦氐中氐后即次房心○监本作旦氐后即次房心脱中氐二字以文义推之当是讹脱今添
　　传栾郤胥原狐续庆伯降在皂隶注八姓晋旧臣之族也○【臣召南】按栾郤等皆氏族非姓也杜注谓八姓稍未检原氏即先氏也续与狐同宗而各为氏
　　楚子蔡侯陈侯郑伯许男徐子滕子顿子胡子沈子小邾子宋世子佐淮夷会于申○程子曰晋平公不在诸侯楚于是为伯者之事林尧叟曰以楚庄之贤辰陵之盟从之者陈郑焉耳申之会合十二国楚之得志于中国未有盛于此时者也
　　传四岳疏是解衡霍二名之山也○【臣召南】按三代以上衡山亦称霍山是一山二名如泰之名岱耳汉武以后即祀南岳于潜霍后人遂称潜霍为南岳焉是二山而一名矣江北湘南相去千有余里谓潜霍即三代时之衡霍可乎
　　传三涂疏大行轘辕崤黾也○崤渑似应作崤黾传阳城注在阳城县东北大室注在河南阳城县西北○【臣召南】按杜注之例郡县名不重见此阳城县河南郡所统也于阳城下应曰在河南阳城县东北于大室下应曰在阳城县西北各本相沿误也
　　传中南○【臣召南】按书禹贡诗秦风史记汉书皆作终南
　　传古者日在北陆而藏氷疏月令季冬氷盛水腹命取氷○【臣浩】按月令原文季冬氷方盛水泽腹坚今各本俱脱去方字泽字坚字明是讹漏但疏引郑注腹厚也又似截取字句不依原文者
　　传康有酆宫之朝○【臣召南】按楚世家作丰宫注引服防曰丰宫成王庙所在也
　　传使三官书之○【臣召南】按周制天子六卿诸侯大国三卿当王朝之半汉世承之遂以司徒司马司空为三公官矣
　　传孟孙为司空以书勲○赵汸补注曰传见鲁三卿官犹旧制如晋宋皆改易周官矣











　　春秋左氏传注疏卷四十二考证
<经部,春秋类,春秋左传注疏>
　　钦定四库全书
　　春秋左传注疏卷四十三【起昭公五年尽六年】
　　晋杜氏注　唐陆徳明音义　孔頴达疏
　　经五年春王正月舍中军注襄十一年始立中军音义【舍音舍传同】
　　楚杀其大夫屈申注书名罪之
　　公如晋
　　夏莒牟夷以牟娄及防兹来奔注城阳平昌县西南有防亭姑幕县东北有兹亭音义【牟亡侯反幕亡博反】
　　秋七月公至自晋
　　戊辰叔弓帅师败莒师于蚡泉注蚡泉鲁地音义【蚡扶粉反】秦伯卒注无传不书名未同盟
　　冬楚子蔡侯陈侯许男顿子沈子徐人越人伐吴传五年春王正月舍中军卑公室也注罢中军季孙称左师孟氏称右师叔孙氏则自以叔孙为军名疏【正义曰襄十一年初作三军十二分其国民三家得七公得五国民不尽属公公室已是卑矣今舍中军四分公室三家自取其税减已税以贡于公国民不复属于公公室弥益卑矣是舍中军者三家所以卑弱公室也作中军卑公室之渐舍中军卑公室之极初作云作三军今不云舍三军者初云作者旧有二军今更増一军人数不足故总皆浑破各毁其乘足成三军故云作三军此则唯舍中军之众属上下二军其上下二军依旧不动故唯云舍中军也刘云四分公室制法别耳还复二军不得言舍三军注正义曰鲁之军名传无其号晋作三军为上中下则鲁之三军亦当然也其废中军之后上下二军分为四分哀十一年齐师伐鲁传称孟孺子帅右师冉求帅左师冉求季氏宰也又言叔孙武叔退而搜乘更无别称知自以叔孙为军名也】毁中军于施氏成诸臧氏注季孙不欲亲其议勅二家会诸大夫发毁置之计又取其令名音义【臧子郎反】疏【注正义曰取其令名者季孙实欲自厚令诸大夫议论似若已之不与取其令善廉洁之名也刘以为施者舍也臧者善也成诸臧氏取其令名也其二家谓叔孟非谓施臧二氏也】初作中军三分公室而各有其一注三家各有一军家属季氏尽征之注无所入于公叔孙氏臣其子弟注以父兄归公孟氏取其半焉注复以子弟之半归公音义【复扶又反】疏【正义曰将述其舍倒本其初初作中军谓襄十一年也三分公室而各有其一民皆分属三家就中减以与公令公自税取也季氏尽征之不减入于公令尽属于己也叔孙氏臣其子弟明其更有父兄以一家之内有此四品叔孙氏则以父兄之税入公子弟之税入已总率所属之人悉皆如此若总计父兄之数不足以子弟添父兄若子弟不足以父兄添子弟大率半属于己以父兄归公者尊公室也孟氏则于子弟之中而取其半于一家之内或取其子或取其弟大率而言三分归公一分入已也或以为其军分为四分假以父兄子弟四分托之若以假托为言何得云若子若弟直云叔孙氏两分归公两分入已孟氏三分归公一分入已于文简略其事易知何湏以父兄子弟虚为假托故知不然也鲁之三卿季彊孟弱纵使如此差之季氏犹应以一分归公言尽征之者季氏専恣也】及其舍之也四分公室季氏择二注简择取二分音义【二分扶运反或如字】疏【正义曰季氏因叔孙家祸退之使同于孟孙独取其半为専已甚又择取善者是専之极故传言择二以见之】二子各一皆尽征之而贡于公注国人尽属三家三家随时献公而已以书使杜告于殡曰注告叔孙之柩音义【殡必刃反柩其又反】子固欲毁中军既毁之矣故告杜泄曰夫子唯不欲毁也故盟诸僖闳诅诸五父之衢注皆在襄十一年音义【闳音宏诅侧虑反衢其俱反】受其书而投之注投掷也音义【掷直亦反】帅士而哭之注痛叔孙之见诬叔仲子谓季孙曰带受命于子叔孙曰鲜者自西门注不以夀终为鲜西门非鲁朝正门音义【鲜音仙徐息浅反】疏【注正义曰叔孙饿死而带言鲜知不得以夀终者名之为鲜言年命鲜少也叔仲带得以此言告季孙则季孙知竖牛饿杀叔孙矣而不讨者季孙利其祸而已得専故舍之而不讨也杜云卿防自朝知西门非正门】季孙命杜注命使从西门杜曰卿防自朝鲁礼也注从生存朝觐之正路疏【注正义曰服防云言卿三辞于朝从朝出正门卿佐国之桢榦君之股肱必过于朝重之也案檀弓云君为大夫将吊于宫及出命引之三歩则止如是三君退是君当就家视之无造君朝之礼且杜不欲从西门所竞道路耳假令自朝而去犹得更从西门不湏言自朝也故杜以自朝为从生存朝觐之正路盖以西门幽辟故欲从正路而出南门】吾子为国政未改礼而又迁之注迁易也羣臣惧死不敢自也注自从也既而行注善杜能辟祸仲至自齐注闻防而来季孙欲立之南遗曰叔孙氏厚则季氏薄彼实家乱子勿与知不亦可乎南遗使国人助竖牛以攻诸大库之庭注攻仲壬也鲁城内有大庭氏之虚于其上作库音义【与音预虚起居反】疏【正义曰十八年梓愼登大庭氏之库是鲁城内有大庭氏之虚于其上作库谓之大庭氏之库此言大库明是彼也此言之庭庭是堂前地名仲壬在此库之庭前竖牛就攻之此庭非大庭也】司宫射之中目而死竖牛取东鄙三十邑以与南遗注取叔孙氏邑音义【射食亦反中丁仲反】昭子即位朝其家众曰竖牛祸叔孙氏使乱大从注使从于乱音义【使乱大从如字服云使乱大和顺之道也】疏【正义曰杜云使从于乱服防云使乱大和顺之道】杀适立庶又披其邑将以赦罪注披析也谓以邑与南遗昭子不知竖牛饿杀其父故但言其见罪音义【适丁歴反本又作嫡披普皮反析星歴反见贤遍反】疏【注正义曰昭子若知竖牛饿杀其父则当显加诛戮不应直以杀适立庶为大罪也若昭子知雠不杀则昭子有大罪矣仲尼不宜善其不以立己为功劳也是昭子不知竖牛饿杀其父但言见罪仲尼又据其见言而善之】罪莫大焉必速杀之竖牛惧奔齐孟仲之子杀诸塞闗之外注齐鲁界上闗音义【塞悉代反】投其首于寜风之棘上注寜风齐地仲尼曰叔孙昭子之不劳不可能也注不以立己为功劳据其所言善之时鲁人不以饿死语昭子音义【语鱼据反】周任有言曰为政者不赏私劳不罸私怨诗云有觉徳行四国顺之注诗大雅觉直也言徳行直则四方顺从之音义【任音壬行下孟反注同】初穆子之生也庄叔以周易筮之注庄叔穆子父得臣也遇明夷注离下坤上明夷音义【坤若门反】之谦注艮下坤上谦明夷初九变为谦音义【艮古恨反】疏【正义曰离下坤上为明夷离为日坤为地彖曰明入地中明夷夷者伤也日在地中光不外发则为明伤也艮下坤上为谦艮为山象曰地中有山谦以髙下下谦虚之义】以示卜楚丘注楚丘卜人姓名曰是将行注行出奔而归为子祀注奉祭祀以谗人入其名曰牛卒以馁死明夷日也注离为日夷伤也日明伤音义【馁奴罪反饿也】日之数十注甲至癸故有十时亦当十位自王已下其二为公其三为卿注日中当王食时当公平旦为卿鸡鸣为士夜半为皁人定为舆黄昏为隶日入为僚晡时为仆日昳为台隅中日出阙不在第尊王公旷其位音义【皁才早反舆音余僚力雕反晡布吴反昳由结反隅遇俱反】疏【正义曰此先略言卦意有此四事也是者是此子也将出奔而归为国卿奉子叔孙之祭祀也并以防人入而其名曰牛然此子终以饿死也牛在国生云以入者去时未有来而有之以谗人入其家非从外国入既已略论此意乃复具释爻辞云明夷于飞垂其翼君子于行三日不食有攸往主人有言此三辞之间无为祀之意但卦名明夷故先推卦名求为祀之义也先行后归始得为祀然后推演爻辞得其行去之象又论不食防言之事爻辞之内亦无名牛故别于离卦以求牛名推演爻之三辞既讫乃复更推卦体以终为祀之言故曰其为后以总结前言也注正义曰七年传曰天有十日人有十等彼即歴言从王至台十等之日此传既云十时十位位以王公卿为三日以中食旦为三日上其中知从中而右旋配之也晡谓食也晡时谓日西食时也日昳谓蹉跌而下也隅谓东南隅也过隅未中故谓隅中也若据时之先后则从旦至食乃至于中宜以左旋为次今以配十位从中而右旋者以人之道髙以下为基贵以贱为本欲从贱而渐至于贵也若从中左旋则位乃渐退非进长之义故右旋也】日上其中注日中盛明故以当王食日为二注公位旦日为三注卿位明夷之谦明而未融其当旦乎注融朗也离在坤下日在地中之象又变为谦谦道卑退故曰明而未融日明未融故曰其当旦乎疏【注正义曰明而未融则融是大明故为朗也释言云明朗也樊光云诗云髙朗令终日月光明是朗为大明也据卦离下坤上日在地中之象又爻变为谦谦是卑退之意日未出而又卑故曰明而未融日明未融故曰其当旦也若于易之明夷据日入之后故明夷象云初登于天照四国也后入于地失则也此明夷据日未出前者以日未出与日已入皆日在地下其明不见故各取象为义】故曰为子祀注庄叔卿也卜豹为卿故知为子祀日之谦当鸟故曰明夷于飞注离为日为鸟离变为谦日光不足故当鸟鸟飞行故曰于飞疏【注正义曰说卦离为日为雉雉为鸟也离之一卦为日为鸟日为髙明鸟为微细今日之谦退不得髙明下当防细是日光不足故当鸟也】明之未融故曰垂其翼注于日为未融于鸟为垂翼象日之动故曰君子于行注明夷初九得位有应君子象也在明伤之世居谦下之位故将辟难而行音义【应应对之应谦下如字又遐嫁反难乃旦反】疏【注正义曰卦有六位初三五竒数为阳位也二四上耦数为隂位也初与四二与五三与上位相值为相应阳之所求者隂隂之所求者阳阳隂相值为有应隂还值隂阳还值阳为无应明夷初九阳爻在竒是得位也所应在四四为隂爻是有应也居得位而物应之是君子象也初九在明伤之世有大难也居谦下之位宜卑退也以此知将辟难而行也】当三在旦故曰三日不食注旦位在三又非食时故曰三日不食疏【注正义曰位当三而时在旦是三日象也旦又未至食时非食时则无可食故曰三日不食也】离火也艮山也离为火火焚山山败注离艮合体故音义【败必迈反又如字注同】于人为言注艮为言疏【注正义曰说卦云成言乎艮故艮为言也】败言为谗注为离所焚故言败故曰有攸往主人有言言必谗也注离变为艮故言有所往往而见烧故主人有言言而见败故必谗言音义【攸音由】纯离为牛注易离上离下离畜牝牛吉故言纯离为牛音义【牝频忍反旧扶死反】疏【注正义曰纯离者言上体下体皆是离也易离卦云畜牝牛吉故言纯离为牛明夷初九无此牛象但明夷初卦下体是离故于纯离之卦求牛象也】世乱谗胜胜将适离故曰其名曰牛注离焚山则离胜譬世乱则防胜山焚则离独存故知名牛也竖牛非牝牛故不吉谦不足飞不翔注谦道冲退故飞不逺翔垂不峻翼不广注峻髙也翼垂下故不能广逺故曰其为子后乎注不逺翔故知不逺去疏【正义曰其爻辞唯云君子于行无逺之义故复推此爻于鸟为飞不翔翼不大知其不能逺去行必当归故曰其为子后乎】吾子亚卿也抑少不终注旦日正卿之位庄叔父子世为亚卿位不足以终尽卦体盖引而致之○楚子以屈申为贰于吴乃杀之注造生贰心以屈生为莫敖注生屈建子使与令尹子荡如晋逆女过郑郑伯劳子荡于汜劳屈生于莬氏注汜莬氏皆郑地音义【过古禾反劳力报反后皆同汜徐扶严反莬大胡反】晋侯送女于郉丘子产相郑伯会晋侯于郉丘注言楚强诸侯畏敬其使音义【相息亮反使所吏反】疏【注正义曰聘礼云若过邦至于竞使次介假道束帛将命于朝下大夫取以入告出许饩之以其礼上賔大牢积惟刍禾如彼礼文唯当饩之而已今郑伯亲劳是郑畏楚也桓三年例云凡公女嫁于敌国公子则下卿送之于天子则诸卿皆行尚公不自送昏礼父母送女不下堂今晋侯亲送女至邢丘是敬楚也此兼顾上文故云诸侯畏敬其使】○公如晋注即位而往见音义【见贤遍反】自郊劳至于赠贿注往有郊劳去有赠贿音义【贿呼罪反】疏【注正义曰聘礼賔至于近郊君使卿朝服用束帛劳及聘事皆毕乃去賔遂行舍于郊公使卿赠如觌币聘既如此朝亦当然其朝据大行人上公三劳主国使下大夫劳于畿卿劳于逺郊主君自劳于近郊其去赠贿无文聘尚有贿明朝亦然但礼文不具耳其文据公去言故云往有也赠据晋言故云去有也】无失礼注揖让之礼晋侯谓女叔齐曰鲁侯不亦善于礼乎对曰鲁侯焉知礼公曰何为自郊劳至于赠贿礼无违者何故不知对曰是仪也不可谓礼礼所以守其国行其政令无失其民者也今政令在家注在大夫音义【女音汝焉于防反】不能取也有子家覊弗能用也注覊庄公孙懿伯也音义【覊居宜反】奸大国之盟陵虐小国注谓伐莒取郓音义【奸音干郓音运】利人之难注谓往年莒乱而取郓音义【难乃旦反下及注并同】不知其私注不自知有私难公室四分民食于他注他谓三家也言鲁君与民无异疏【正义曰言公如民然求食于他也其时四分公室民皆属三家三家税以贡公公仰给食自无食也】思莫在公不圗其终注无为公谋终始者音义【思息吏反谓羣臣虑也一音如字为于伪反】疏【正义曰羣臣思虑无在公者不为公图谋其终言其终必祸败无为谋者】为国君难将及身不恤其所礼之本末将于此乎在注在恤民与忧国而屑屑焉习仪以亟注言以习仪为急音义【屑屑先结反亟纪力反急也】言善于礼不亦逺乎君子谓叔侯于是乎知礼注时晋侯亦失政叔齐以此讽諌音义【讽芳鳯反本亦作风音同】○晋韩宣子如楚送女叔向为介郑子皮子大叔劳诸索氏注河南成臯县东有大索城音义【介音界大音泰索悉洛反】大叔谓叔向曰楚王汰侈已甚子其戒之叔向曰汰侈已甚身之灾也焉能及人若奉吾币帛慎吾威仪守之以信行之以礼敬始而思终终无不复注事皆可复行音义【焉于防反】从而不失仪注从顺也敬而不失威道之以训辞奉之以旧法考之以先王注以先王之礼成其好音义【道音导好呼报反】度之以二国注度晋楚之势而行之音义【度待洛反注同】疏【正义曰朝聘之礼享用币帛致国之所有送女虽则弗聘亦以币帛通意故云奉吾币帛慎吾威仪也信当守而无失故云守之以信也礼当勉力复行故云行之以礼也礼无不敬故以敬为始也始敬则终亦敬终恐其惰故云思终也思终亦思始终始无有不可复行之事行必得礼使皆可复行也曲从则失仪从而不失仪不曲从也过敬则无威敬而不失威不妄敬也圣人教训之辞用之以通志故言道之也聘使旧故之法奉承以致命故言奉之也用先王之礼以成其交好故言考之也量二国形势以通时事故言度之也皆凖事为文】虽汰侈若我何及楚楚子朝其大夫曰晋吾仇敌也茍得志焉无恤其他今其来者上卿上大夫也若吾以韩起为阍注刖足使守门音义【仇音求阍音昏刖音月又五刮反】疏【注正义曰周礼掌戮云墨者使守门劓者使守闗宫者使守内刖者使守囿髠者使守积则守门者当以墨也知不以韩起为墨者楚子意在辱晋必将加之重罪墨是刑之轻者知其必非墨也且欲以叔向为宫刑明起刑亦次宫也荘十九年称鬻拳自刖楚人以为大阍知此亦是刖也欲以叔向为司宫为奄官之长则韩起为阍亦欲令为门官之长刑若鬻拳故以鬻拳之刑觧之】以羊舌肸为司宫注加宫刑音义【肸许乙反】足以辱晋吾亦得志矣可乎大夫莫对防启疆曰可茍有其备何故不可耻匹夫不可以无备况耻国乎是以圣王务行礼不求耻人朝聘有珪注珪以为信疏【正义曰周礼典瑞云公执桓圭侯执信圭伯执躬圭子执谷璧男执蒲璧以朝觐宗遇防同于王诸矦相见亦如之是朝有珪也又曰琢圭璋璧琮以覜聘是聘有珪也聘用圭璧其餙虽与君同其长降君一等聘礼记曰所以朝天子圭与缫皆九寸问诸侯朱緑缫八寸问即聘也郑云九寸上公之圭也于天子曰朝于诸侯曰问记之于聘文互相备郑云互相备者言诸侯相朝与朝天子同也遣使聘天子与诸侯同也彼典瑞及聘礼记聘圭八寸据上公为文耳公之使既降公一等知侯伯之使当瑑圭六寸子男之使当瑑璧四寸考工记玉人云瑑圭璋八寸璧琮八寸以覜聘亦谓上公之聘也其实子男君臣用璧云朝聘有圭者据公侯伯言之注正义曰郑典瑞注云人执以见曰瑞礼神曰器瑞符信也用珪朝聘所以为信故执之】享覜有璋注享飨也覜见也既朝聘而享见也臣为君使执璋音义【覜他吊反徐他雕反璋音章享飨并许丈反郑服皆以享为献耳见贤遍反下同臣为于伪反使所吏反】疏【正义曰郑氏先儒以为朝聘之礼使执玉以授主国之君乃行享礼献国之所有覜见也谓行享礼以见主国之君也案小行人合六币圭以马璋以皮璧以帛琮以锦琥以绣璜以黼郑云上公享王圭以马享后璋以皮侯伯子男享王璧以帛享后琮以锦公侯伯于诸侯则享用璧琮子男于大国享君琥以绣于夫人璜以黼此云享覜有璋者据上公享后言之所以特举享后者举璋与圭相对其实享礼圭与璧琮琥璜皆有今检杜注意义则不然谓主国设酒食以飨賔賔则执璋以行礼故云享覜有璋注云享飨也破享献之享为飨食之飨杜必然者以此下云设机而不倚爵盈而不饮宴有好货飱有陪鼎皆论飨礼及飨宴之事故破享为飨即大行人三飨三食三宴之类是也但飨礼既亡执璋无文耳故杜云臣为君使执璋则诗云奉璋峨峨尚书大保秉璋以酢之类是也】小有述职注诸侯适天子曰述职音义【述职述其所治国之功职也】疏【注正义曰孟子云天子适诸侯曰廵狩廵狩者廵所守也诸侯朝天子曰述职述职者述所职也其意言诸侯职在治国家事天子以时入朝述脩其所职也天子职在立诸侯抚下民以时廵狩省视其功劳也】大有廵功注天子廵守曰廵功音义【廵功廵所守之功绩廵守手又反】设机而不倚爵盈而不饮注言务行礼音义【机音几倚于绮反】疏【正义曰朝聘之礼有设机进爵之时朝礼虽亡而聘礼有其略也聘义曰聘射之礼至大礼也质明而始行事日防中而后礼成非强有力者弗能行也酒清人渴而不敢饮也肉干人饥而不敢食也是言务在行礼不敢倚机不敢饮酒也】宴有好货注宴饮以货为好衣服车马在客所无音义【好呼报反注及下同】疏【注正义曰谓主国宴賔以货财为恩好谓衣服车马在客所无者与之也明年晋享季武子重其好货僖二十九年介葛卢来礼之加宴好诗序云鹿鸣燕羣臣嘉賔也既饮食之又实币帛筐篚以将其厚意是也】飱有陪鼎注熟食为飱陪加也加鼎所以厚殷勤音义【飱音孙陪薄囬反徐扶杯反】疏【正义曰聘礼賔始入馆宰夫朝服设飱饪一牢在西鼎九羞鼎三郑云食不备礼曰飱饪熟也其鼎实如飨饩羞鼎则陪鼎也以其实言之则曰羞以其陈言之则曰陪是飱有陪鼎郑以飱礼小饔饩礼大故云食不备礼曰飱言饔饩备而飱不备也杜以饩生而飱熟故云熟食为飱聘礼又云君使卿韦弁归饔饩五牢饪一牢鼎九设于西阶前陪鼎当内廉郑云陪鼎三牲臛□臐膮也陪之庶羞加也服防云陪牛羊豕鼎故云陪鼎周礼掌客云凡诸侯之礼上公飱五牢饔饩九牢侯伯飱四牢饔饩七牢子男飱三牢饔饩五牢是朝聘皆有飱也案聘礼归饔饩五牢于賔馆饪一牢鼎九设于西阶前牛鼎一羊鼎一豕鼎一鱼鼎一腊鼎一肠胃鼎一肤鼎一鲜鱼鼎一鲜醋鼎一凡九鼎从北向南而陈又有陪鼎三其一曰□鼎牛臛也在牛鼎之西其一曰臐鼎羊臛也在羊鼎之西其一曰膮鼎豕臛也在豕鼎之西其陪所设当西阶之内廉腥二牢设于东阶之前南陈牢别七鼎无鲜鱼鲜腊也并上饪一牢所谓死牢三又饩二牢陈于门内之西是卿之饔饩五牢案郑注掌客其子男饔饩五牢与卿同其腥鼎加鲜鱼鲜腊牢别有九也其陈设如卿之礼侯伯饔饩七牢死牢四饪七牢在西腥三牢在东饩三牢在门西其陈设如子男之礼上公饔饩九牢死五牢饪一牢在西腥四牢在东饩四牢陈于门西其陈皆如侯伯之礼也大行人注云爵卿也则飱二牢饔饩五牢爵大夫也则飱一牢饔饩三牢】入有郊劳注賔至逆劳之于郊出有赠贿注去则赠之以货贿礼之至也国家之败失之道也则祸乱兴注失朝聘宴好之道城濮之役注在僖二十八年音义【濮音卜】晋无楚备以败于邲注在宣十二年言兵祸始于城濮音义【邲皮必反】邲之役楚无晋备以败于鄢在成十六年音义【鄢于晚反】疏【正义曰以上文类之当注云言兵祸始于邲而不注者从可知也】自鄢以来晋不失备而加之以礼重之以睦注君臣和也音义【重直用反】是以楚弗能报而求亲焉既获姻亲又欲耻之以召防雠备之若何注言何以为音义【姻音因】谁其重此注言怨重若有其人耻之可也注谓有贤人以敌晋则可耻之若其未有君亦圗之晋之事君臣曰可矣求诸侯而麇至注麇羣也音义【麇丘陨反又其郧反注同】求昬而荐女注荐进也君亲送之上卿及上大夫之犹欲耻之君其亦有备矣不然奈何韩起之下赵成中行吴魏舒范鞅知盈注五卿位在韩起之下皆三军之将佐也成赵武之子吴荀偃之子音义【行戸郎反鞅于丈反知音智将子匠反】羊舌肸之下祁午张趯籍谈女齐梁丙张骼辅跞苖贲皇皆诸侯之选也注言非凡人音义【趯他歴反骼古百反或音各跞力狄反又力各反夲又作栎同贲扶云反选息恋反】韩襄为公族大夫韩湏受命而使矣注襄韩无忌子也为公族大夫湏起之门子年虽幼已任出使音义【使所吏反注及下注同任音壬】疏【正义曰三年云韩湏如齐逆少姜是受命出使之事】箕襄邢带注二人韩氏族叔禽叔椒子羽注皆韩起庶子疏【注正义曰贾逵云然杜依用之杜以上箕襄邢带食邑于箕邢故为韩氏之族叔禽叔椒皆连叔为文羽又称子事似兄弟故云皆韩起庶子刘以为叔禽等亦是韩起之族既无明证而妄规杜氏非也】皆大家也韩赋七邑皆成县也注成县赋百乘也音义【韩赋七邑韩襄起之兄子箕襄邢带二人韩氏族韩湏叔禽叔椒子羽四人皆韩起子凡七人人一邑乘绳证反下皆同】羊舌四族皆彊家也注四族铜鞮伯华叔向叔鱼叔虎兄弟四人音义【鞮丁兮反】疏【注正义曰家语孔子曰铜鞮伯华不死天下其定矣其人名亦字伯华食邑于铜鞮叔鱼名鲋见于十三年叔虎见于襄二十一年于时虎已死今得数叔虎者虽身死其族犹在故传不言羊舌四人而云四族明指其族也据传文叔向兄弟四人有叔虎案世夲叔向兄弟有季夙疑季夙即是虎也故服氏数伯华叔向叔鱼季夙刘以为叔虎于时已死别有季夙而规杜氏非也】晋人若防韩起杨肸五卿八大夫注五卿赵成以下八大夫祁午以下音义【防息浪反杨肸叔后本羊舌氏食采于杨故又号杨肸也】辅韩湏杨石注石叔向子食我也音义【食音嗣】因其十家九县注韩氏七羊舌氏四而言十家举大数也羊舌四家共二县故但言彊家疏【注正义曰杜以家县为一故并韩赋七邑与羊舌四族乃为十一而言十家举大数也羊舌四族族有一县则又太多故以为四家共二县也刘以为韩湏是起之门子不别更称家去韩湏之外韩氏唯有六家并羊舌四族故为十家也今知不然者以歴序韩襄为公族大夫韩湏受命而使即云箕襄以下皆大家故知韩湏在其内也又韩赋七邑则韩湏冇邑既有其邑自然称家哀二年曰上大夫受县论语云百乘之家家即县也刘以为韩湏不得为家家不得称县以为韩氏六家羊舌四家为十家而规杜氏非也】长毂九百注长毂戎车也县百乘音义【毂古木反】疏【正义曰考工记车人云兵车乘车轮崇六尺六寸田车轮崇六尺三寸兵车毂长三尺三寸又云大车半柯长尺半是短也】其余四十县遗守四千注计遗守国者尚有四千乘音义【遗唯季反】奋其武怒以报其大耻伯华谋之注伯华叔向兄中行伯魏舒帅之注伯中行吴其蔑不济矣君将以亲易怨注失婚姻之亲实无礼以速防而未有其备使羣臣往遗之禽以逞君心何不可之有疏【正义曰启疆发首言可此云何不可之有言其可也绍上之言服防云何不可之有言不可也如是大不识文势】王曰不谷之过也大夫无辱注谢防启疆厚为韩子礼王欲敖叔向以其所不知而不能注言叔向之多知音义【敖五报反叔向以其所不知絶句多知如字一音智】疏【正义曰王欲调叔向以为敖乐以其所不知不觧之处试之而竟不能王之所为叔向悉觧故杜云叔向之多知】亦厚其礼韩起反郑伯劳诸圉注圉郑地名辞不敢见礼也注奉使君命未反故音义【见贤遍反】○郑罕虎如齐娶于子尾氏注自为逆也音义【娶七住反为于伪反】晏子骤见之陈桓子问其故对曰能用善人民之主也注谓授子产政音义【骤仕救反】○夏莒牟夷以牟娄及防兹来奔牟夷非卿而书尊地也注尊重也重地故书以名其人终为不义莒人愬于晋注愬鲁受牟夷音义【愬悉路反】晋侯欲止公范献子曰不可人朝而执之诱也讨不以师而诱以成之惰也为盟主而犯此二者无乃不可乎请归之间而以师讨焉注间暇也音义【诱音酉惰徒卧反间音闲注同又如字】乃归公秋七月公至自晋莒人来讨注讨受牟夷不设备戊辰叔弓败诸蚡泉莒未陈也注嫌君臣异故重例音义【陈直觐反重直用反】○冬十月楚子以诸侯及东夷伐吴以报棘栎麻之役注役在四年防射以繁之师防于夏汭注防楚子音义【射食夜反又食亦反】越大夫常夀过帅师防楚子于琐注琐楚地音义【过古禾反琐素果反】闻吴师出防启疆帅师从之注从吴师也遽不设备吴人败诸鹊岸注庐江舒县有鹊尾渚音义【遽其据反岸五旦反】楚子以驲至于罗汭注驲也罗水名音义【驲人实反中恋反】吴子使其弟蹶由犒师注犒劳音义【蹶居卫反犒苦报反】楚人执之将以衅鼓王使问焉曰女卜来吉乎对曰吉寡君闻君将治兵于敝邑卜之以守曰余亟使人犒师请行以观王怒之疾徐而为之备尚克知之注言吴令龟如此音义【衅许觐反女音汝守手又反下同亟纪力反】龟兆告吉曰克可知也君若驩焉好逆使臣滋敝邑休怠注休觧也音义【好呼报反使所吏反下竝同觧佳卖反】而忘其死亡无日矣今君奋焉震电冯怒注冯盛也音义【冯皮氷反徐敷求反注同】疏【正义曰言今君奋起威严如天震电盛为瞠怒虐执云云是也】虐执使臣将以衅鼓则吴知所备矣敝邑虽羸若早脩完注完器备音义【羸力危反完音丸】其可以息师注息楚之师难易有备可谓吉矣且吴社稷是卜岂为一人使臣获衅军鼓而敝邑知备以御不虞其为吉孰大焉国之守龟其何事不卜注言常卜音义【易以防反岂为于伪反御鱼吕反】疏【正义曰难易有言知楚为患难则吴易有防备也且吴社稷是卜岂为一人恐楚王言女既云吉何故今欲被杀故言此以塞之国之守龟其何事不卜又恐王言龟既言吉而使人乃被杀则是之不信故又言此以答之】一臧一否其谁能常之城濮之兆其报在邲注城濮战楚卜吉其效乃在邲音义【否悲矣反旧方有反】今此行也其庸有报志注言吴有报楚意乃弗杀楚师济于罗汭沈尹赤会楚子次于莱山防射帅繁之师先入南怀楚师从之及汝清注南懐汝清皆楚界音义【莱音来】吴不可入注有楚子遂观兵于坻箕之山注观示也音义【观旧音官读尔雅者皆官唤反注同坻直夷反】是行也吴早设备楚无功而还以蹶由归楚子惧吴使沈尹射待命于巢防启疆待命于雩娄礼也注善有音义【雩音于徐况于反如淳同韦昭音虚娄力侯反徐力俱反如淳音楼】○秦后子复归于秦注元年奔晋景公卒故也注终五稔之言音义【五稔而甚反】
　　经六年春王正月杞伯益姑卒注再同盟疏【注正义曰益姑以襄二十四年即位二十五年于重丘鲁杞俱在二十九年又杞子来盟是再同盟】
　　秦景公
　　夏季孙宿如晋
　　文公注无传
　　宋华合比出奔卫注合比事君不以道自取奔亡书名罪之音义【华戸化反比如字又毗志反】疏【正义曰寺人桞有宠太子佐恶之合比请杀之求媚于太子而欲杀君之宠臣是事君不以道也以此而自取奔亡故书名以罪之】
</div>
    <div class="pagination">
<a href="春秋左传注疏_page32.html">上一页</a><span>...</span><a href="春秋左传注疏_page28.html">28</a><a href="春秋左传注疏_page29.html">29</a><a href="春秋左传注疏_page30.html">30</a><a href="春秋左传注疏_page31.html">31</a><a href="春秋左传注疏_page32.html">32</a><span class="current-page">33</span><a href="春秋左传注疏_page34.html">34</a><a href="春秋左传注疏_page35.html">35</a><a href="春秋左传注疏_page36.html">36</a><a href="春秋左传注疏_page37.html">37</a><a href="春秋左传注疏_page38.html">38</a><span>...</span><a href="春秋左传注疏_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
