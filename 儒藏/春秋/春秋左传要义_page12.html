<!DOCTYPE html>
<html>
<head>
    <meta charset="UTF-8">
    <title>春秋左传要义 - 第 12 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传要义 - 第 12 页/共 25 页</h1>
    <div class="content">　　【八】魏后为诸侯公侯复始之验
　　必复其始正义曰万是毕公之后公侯之子孙必当复其初始言此人子孙又将为公侯也及春秋之后三家分晋而魏为诸侯是其筮之验也
　　【九】丧终吉祭为禘荘公丧未阕别立庙祭
　　注三年至示讥正义曰僖三十三年传曰凡君薨卒哭而祔祔而作主特祀于主烝尝禘于庙禘祀为吉祭説丧事而言禘知禘是丧终而吉祭也襄十五年晋悼公卒十六年传称晋人答穆叔云以寡君之未禘祀知三年丧毕乃为禘也丧毕而为禘祭知致新死之主于庙也新主入庙则逺主当迁知其迁入祧者祭法云天子七庙有二祧则祧是逺祖庙也周礼守祧掌守先王先公之庙祧其遗衣服藏焉庙之逺主其庙既迁主无所处固当迁入祧也郑以二祧为文王武王之庙迁主入庙当各从其班穆入文祧昭入武祧礼诸侯五庙更无别祧则当谓太祖之庙为祧也逺主初始入祧新死之主又当与先君相接故礼因是而为大祭以审序昭穆故谓之禘禘者谛也言使昭穆之次审谛而不乱也荘公以其三十二年八月薨至此年五月唯二十二月故丧制未阕也公羊传曰其言于荘公何未可以称宫庙也曷为未可以称宫庙在三年之中矣三年之中未得以礼迁庙而特云荘公知为荘公别立庙庙成而吉祭也僖八年禘于太庙文二年大事于太庙宣八年有事于太庙彼言大事有事亦禘祭也则禘礼必于太庙今未可以吉祭而为吉祭又不于太庙故详书以示讥也既云吉禘又云于荘公是其详也
　　【十】髙傒来平鲁乱值新君立遂结盟
　　注盖髙至美称正义曰荘二十二年及齐髙傒盟于防自尔以来不见经传故云盖髙傒也往年仲孙湫劝齐侯使寜鲁难今而髙子适鲁知齐侯使来平鲁乱也当齐侯初命髙子之时庆父未出僖公未立及其至鲁值僖公新立因遂与鲁结盟而立之不云齐侯使者盟非齐侯之命故不称使也齐侯不使之盟而髙子辄为盟者齐侯使之来平鲁乱新君既立遂盟而安之亦足称齐侯之意其盟非専擅也鲁人不能自安髙子盟以安之鲁人贵之故不书其名子者男子之美称故呼之曰髙子谷梁传曰其曰来喜之也其曰髙子贵之也盟立僖公也
　　【十一】宫中门有闱闺閤之等
　　释宫云宫中之门谓之闱其小者谓之闺小闺谓之閤彼就小门之内更别以为二名大率宫中之门皆小故云宫中小门也名之曰武则其义未闻
　　【十二】季子以私恩存孟氏故畧庆父罪
　　叔牙云庆父材者始有党庆父之心本其恶未显见故季子隠之而书其卒若自死然庆父弑二君其罪巳章着计当书其诛杀季子推亲亲之恩欲同之叔牙存孟氏之族故畧其罪不书杀也又不可全同叔牙故又不书卒庆父子孙终为孟氏是季子推亲亲之恩枉正法耳
　　【十三】周社亳社之间执政所在
　　注两社至所在正义曰王者取五色之土封以为社若封诸侯随方割其土包之以白茅赐之使立国社鲁是周之诸侯故国社谓之周社哀四年亳社灾是鲁国有亳社谷梁传曰亳社者亳之社也亳亡国也亡国之社以为庙屏戒也则亳社在宗庙之前也周礼小宗伯掌建国之神位右杜稷左宗庙则诸侯亦当然定二年雉门及两观灾则两观在雉门外也礼运云昔者仲尼与于蜡賔事毕出游于观之上蜡祭在庙故出庙而游于观也由此言之宗庙社稷在雉门之外分左右厢也郑考校礼文以为鲁制三门库雉路天子诸侯皆三朝圗宗人之嘉事则有路寝庭朝日出视朝则在路门之外其询国危询国迁询立君周礼朝士所掌外朝之位者乃在雉门之外耳雉门之外左有亳社右有周社间于两社是在两社之间朝庭询谋大事则在此处是执政之所在也
　　【十四】季氏亡则鲁不昌后果与鲁俱灭
　　季氏亡则鲁不昌正义曰服防云谓季友出奔鲁弑二君案传子般既死乃云成季奔陈闵公既死乃云成季适邾皆君死乃出奔非由出奔乃致君死杜虽无注义必不然当谓季友子孙与鲁升降从此以后季氏世为上卿终于春秋礼记称悼公之丧季昭子问为君何食以后虽则无文当是与鲁俱灭也
　　【十五】离变干故云同复于父敬如君所
　　此虽六五爻变不取周易之文筮者推演卦意自为其辞也离是干子还变为干故云同复于父言其尊与父同也国人敬之其敬如君之处所言其贵与君同也説卦干为君父言其身之尊则云同复于父言其为人所敬则云敬如君所属意异故分为二也
　　【十六】衞戴公立十数日亦称一年
　　戴公名申世本世家文经传皆云十二月狄入卫卫人东徙渡河收集离散乃立戴公此年之末文公即位计戴公为君不过十数日耳言立一年卒者灭而复兴不是嗣位故成丧为諡文公继世而立明年始为元年故戴公虽复日少亦称一年年表亦以此年为戴公元年今定本云以其年卒
　　【十七】鱼轩鱼服以鱼兽之皮为饰
　　注鱼轩至为饰正义曰诗云象弭鱼服此云鱼轩则用鱼为饰其皮可以饰器物者唯鱼兽耳故云以鱼皮为饰陆玑毛诗义疏云鱼兽似猪东海有之其皮背上有斑文腹下有纯青今人以为弓鞬步义者也其皮虽干燥为弓鞬矢服经年海水将潮及天阴毛皆起水潮还及晴则毛复如故虽则数千里外可以知海水之潮自相感也
　　【十八】归重锦三十两两五寻
　　注重锦至匹也正义曰服防云重牢也杜以其遗夫人贵美不贵牢故以为锦之熟细者杂记曰纳币一束束五两两五寻八尺曰寻则五寻四丈谓之两者分为两段故也谓之匹者两两合卷若匹偶然也
　　【十九】臯落氏赤狄别种
　　宣十五年晋师灭赤狄潞氏潞则上党潞县在晋之东此云伐东山臯落氏知此亦在晋东是赤狄别种也臯落其氏族也此族之人狄之渠帅也
　　【二十】杜以骊姬二五奚齐曲沃证辛伯之言
　　注骊姬至本成正义曰辛伯之语先有成文其内之徒不为晋发故刘云二五嬖贱不得为二政大子不以曲沃作乱不得为大都而杜云骊姬为内二五为外奚齐为嬖子曲沃为大都者今删定以为辛伯之言虽不为晋要晋国之乱事理相当故杜以事托之二五为耦垦伤晋室曲沃彊大大子奔之又筑屈与蒲终为祸难但此据大子故以曲沃为文刘君不达此防而为规过违传意也
　　【二十一】齐仲孙因出疆来省难嘉而字之
　　冬齐仲孙来仲孙齐大夫以事出疆因来省难非齐侯命故不称使也还使齐侯务寜鲁难故嘉而字之来者事实省难其志也故经但书仲孙之来而传寻仲孙之志正义传称仲孙湫则名湫而字仲孙也杜言以事出彊或使向他国因来省鲁难明年即有髙子来盟是齐侯用其言鲁人知其事不书其名嘉而字之杜云称字嘉之则仲孙是字犹楚之孙伯或亦以孙为字也
　　【二十二】毕万筮仕遇屯之比
　　初毕万筮仕于晋遇屯【震下坎上屯】之比【坤下坎上比】屯初九变而为比屯固比入吉孰大焉其必蕃昌屯险难所以为坚固比本亲宻所以得入震为土震变为坤车从马震为车坤为马正义曰晋语云司空季子占公子重耳之筮云震车也坤彖云利牝马之贞是坤为马也下注震为足震为长男坤为母坤为众皆説卦文也足居之震为足兄长之震为长男母覆之坤为母众归之坤为众六体不易初一爻变有此六义不可易也合而能固安而能杀公侯之卦也比合屯固坤安震杀故曰公侯之卦正义曰震之为杀传无明文晋语云震车也车有威武昭二十五年传云为刑罚威狱以类其震曜杀戮是震为威武杀戮之意故震为杀也
　　【二十三】荥在河南其北亦称荥
　　及狄人战于荥泽卫师败绩遂灭卫此荥泽当在河北正义曰禹贡豫州荥波既潴导沇水入于河溢为荥是荥在河南此时卫都河北为狄所败乃东徙渡河故知此荥泽当在河北但况水入河乃泆被河南多故专得荥其北虽少亦称荥也
　　【二十四】四马曰乗衣襌复具曰称
　　周礼校人云乗马一师四圉圉养一马故云四马曰乗以乗车并师五人必驾四马故也丧大记曰袍必有表不禅衣必有裳谓之一称是衣襌复具曰称









　　春秋左传要义巻十三上
　　钦定四库全书
　　春秋左传要义巻十三下
　　宋　魏了翁　撰
　　僖公元年至四年
　　【一】鲁僖闵公庶兄
　　鲁世家僖公名申荘公之子闵公庶兄其母成风所生也恵王十八年即位是嵗嵗在鹑首
　　【二】齐师救邢次聂北三传异义
　　齐帅诸侯之师救邢次于聂北者案兵观衅以待事也次例在荘三年正义曰公谷以为齐宋曹皆是侯伯之身公羊称不与诸侯専封故变称师此时邢不灭何以言封左氏将卑师众称师
　　【三】邢许自迁宿阳强
　　传称师逐狄人具邢器用而迁之则是诸侯迁邢也而文作邢自迁者以邢迁如归公羊传曰迁者何其意也迁之者何非其意邢迁于夷仪许迁于白羽皆是其国之意宋人迁宿齐人迁阳他人强迁
　　【四】书姜氏薨不言杀讳之
　　传在闵二年者彼因孙于邾遂终言之实齐人杀之讳故不言杀也夫人薨例不书地地者明其在外而薨若言夫人自行至夷遇疾而薨齐人乃以其丧归耳
　　【五】公谷以书氏去姜为贬左氏无贬
　　注僖公至阙文正义曰齐人治哀姜之罪取而杀之则位絶于鲁非复鲁之夫人其死不合书之于策以僖公请而葬之外欲固齐以居厚内存母子不絶之义故具书于经薨葬备礼讳之若言无罪而自死然既讳其杀不宜有贬公羊传曰夫人何以不称姜氏贬曷为贬与弑公也谷梁传曰其不言姜以其杀二子贬之也或曰为齐桓讳杀同姓也贾逵云杀子轻故但贬姜以薨葬备礼知其无所贬责
　　【六】君亲之恶讳虽有例而无常准
　　注掩恶至可也正义曰坊记曰善则称君过则称巳则民作忠善则称亲过则称巳则民作孝是掩恶扬善之义义存君与亲也君亲之恶务欲掩之是故圣贤作法通有讳例讳虽有例而事无定体或讳大不讳小或讳小不讳大皆当时臣子率巳之意而为之隠故无深浅常准隠十年公羊传曰于外大恶书小恶不书于内大恶讳小恶书必如彼言是有常准歴检春秋都无定例纳鼎恶于易田讳田而不讳鼎公入小于公出讳入而不讳孙是其无常准也既无常准随讳深浅旧史有所辟讳圣贤因而从之以通人事之理故容有掩恶之法
　　【七】齐威救邢逐狄师无私取
　　邢人溃而奔师弃其家之器物师逐狄人为之敛聚皆撰具以还邢人师人无所私取善齐桓委任得人用兵严整也
　　【八】侯伯救患分灾谓州长
　　注侯伯至谷帛正义曰此因齐侯发例齐侯之为侯伯当是王之二伯此言州长必是九州之长得州牧于其竟内亦当救患讨罪以州牧亦掌此事故言州长以包之有灾害者分之财物知分者分谷帛也
　　【九】书城楚丘与城邢异邢已迁
　　此决城邢也彼既迁讫乃为城之不言城夷仪而言城邢邢已迁也此则先城楚丘将以封卫言城楚丘不言城卫卫未迁也
　　【十】防江人黄人三传义异
　　公羊谷梁皆云江人黄人逺国之辞言其实是君也以其逺国降而称人贾云江黄称人刺不度徳善邻恃齐背楚终为楚所灭其意虽异皆以江人黄人为国君亲来杜以诸侯之贬不至称人则此称人者皆是其国之大夫耳齐桓威徳稍盛逺国来服谦以接逺故与宋公防之
　　【十一】城楚丘而封卫
　　封者聚土之名也天子之建诸侯必分之土地立其疆界聚土为封以记之故建国谓之封国旧是卫国今云封者以其君死国灭更封建之
　　【十二】礼过他国必假道
　　聘礼云若过他邦至于竟使次介假道束帛将命于朝下大夫取以入告出许是礼过他国必假道也聘尚假道况乎伐国故请以璧马假借也谷梁传曰借道乎虞【十三】将假道故言虞能病冀晋不能报虢
　　服防以为冀为不道伐鄍三门谓冀伐晋也冀之既病亦唯君故谓虞助晋也将欲假道称前恩以诱之案传荀息以宝假道公尚虑虞不许则晋之于虞旧非与国若其尝经助晋则是昔来通好何忧乎不许而请进国之美寳尚畏宫之竒谏乎故杜以为冀自伐虞虞自报冀以虞能报冀晋不能报虢言已弱以示其耻言虞彊以説其心此虽无文理必然也
　　【十四】恶虞贪贿故以虞为兵主
　　如传之言直云防虞伐虢伐虢未知谁为兵主但下云先书虞贿故也若虞为兵主自当在先不须云先书虞也明晋实为主而仲尼先书虞
　　【十五】言竖貂始漏师为齐乱张本
　　注寺人至张本正义曰周礼内宰之属有内小臣奄上士四人寺人王之正内五人内竖倍寺人之数寺人掌王之内人及女宫之戒令内竖掌内外之通令皆掌妇人之事是内小臣以下皆用奄人为官也郑云竖未冠者之官名然则此人名貂防童为内竖之官以为齐侯所宠后虽年长遂呼为竖貂焉此时为寺人之官故称寺人貂也言漏师者漏泄师之宻谋也漏师已是大罪此云始者言其终又甚焉故言始以为齐乱张本【十六】僖不雨每时一书又书得雨与文公异
　　三年注一时至为灾正义曰一时不雨则书首月者解去冬今春也书首月者皆竟时不雨次月不雨不复书也故夏四月不雨五月不雨不复书六月得雨乃书之此由不雨日久方始追书其事每时一书所以详其文也不于去年冬十月及今年正月不雨注必于夏四月不雨注者以下有六月雨文二年自十有二月不雨至于秋七月十三年自正月不雨至于秋七月二者皆摠书不雨又不书得雨之月与此年书不雨文异者谷梁传曰一时言不雨者闵雨也闵雨者有志乎民者也六月雨雨云者喜雨也喜雨者有志乎民者也文二年传曰厯时而不言不雨文不忧雨也不忧雨者无志乎民也言僖有忧民之志故每时一书文无忧民之志是以厯时总书贾逵取以为説杜既不注或亦史异辞也
　　【十七】徐舒相去逺而越境灭国
　　诸侯相灭亡者多是土壤邻接思启封疆今检杜注徐在下邳舒在庐江相去甚遥而越境灭国无传无注不知所以襄十三年传例曰凡书取言易也用大师焉曰灭
　　【十八】蔡溃遂伐楚因行而侵蔡
　　四年注遂两事之辞正义曰桓八年祭公来遂逆王后于纪公羊传曰遂者何生事也谓本无向纪之心至鲁始生意谷梁传曰遂继事之辞也此云两事之辞谓既有上事复为下事不以本谋有心无心为异也此齐侯先有伐楚之心因行而侵蔡耳
　　【十九】许男卒不地内桓师
　　许男新臣卒正义曰成十三年曹伯庐卒于师此不言于师者谷梁传曰诸侯死于国不地死于外地死于师何为不地内桓师也注云齐桓威徳洽着诸侯安之虽卒于外与其在国同贾逵云不言于师善防主加礼若卒于国左氏无此义
　　【二十】楚子本遣屈完观齐完自求盟
　　公羊传曰屈完者何楚大夫也何以不称使尊屈完也曷为尊屈完以当桓公也其意言屈完楚之贵者尊之以敌齐侯若屈完足以自専无假君命不为楚子所使故作自来之文服防取以为説岂当然乎故杜别为此解楚子本使屈完如师以观齐师之彊弱彊则欲服弱则欲拒屈完覩齐之盛因而求盟盟非楚子之意故不称使以屈完自来盟为文谷梁传曰其不言使权在屈完也完之本意欲即盟于军齐桓喜其来服退舍以礼楚言来盟于师书屈完之意也盟于召陵书实盟之所也











　　春秋左传要义卷十三下
　　钦定四库全书
　　春秋左传要义卷十四
</div>
    <div class="pagination">
<a href="春秋左传要义_page11.html">上一页</a><span>...</span><a href="春秋左传要义_page7.html">7</a><a href="春秋左传要义_page8.html">8</a><a href="春秋左传要义_page9.html">9</a><a href="春秋左传要义_page10.html">10</a><a href="春秋左传要义_page11.html">11</a><span class="current-page">12</span><a href="春秋左传要义_page13.html">13</a><a href="春秋左传要义_page14.html">14</a><a href="春秋左传要义_page15.html">15</a><a href="春秋左传要义_page16.html">16</a><a href="春秋左传要义_page17.html">17</a><span>...</span><a href="春秋左传要义_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
