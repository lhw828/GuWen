<!DOCTYPE html>
<html>
<head>
    <meta charset="UTF-8">
    <title>日讲春秋解义 - 第 51 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日讲春秋解义 - 第 51 页/共 72 页</h1>
    <div class="content">　　季孙宿如晋
　　【左传】季武子如晋拜师【谢伐齐】晋侯享之范宣子为政【代荀偃将中军】赋黍苖【黍苖诗小雅喻晋君忧劳鲁国如召伯】季武子兴再拜稽首曰小国之仰大国也如百谷之仰膏雨焉若常膏之其天下辑睦岂惟敝邑赋六月【六月亦小雅以晋侯比吉甫出征以匡王国】
　　曹成公
　　夏衞孙林父帅师伐齐
　　【左传】晋栾鲂帅师从衞孙文子伐齐【栾鲂栾氏族为懐子之言故】十四年林父逐衞侯衎奔于齐故独伐齐林父之恶极矣亦以病晋侯也
　　【附録左传】季武子以所得于齐之兵作林钟而铭鲁功焉【林钟律名铸钟声应林钟因以为名】臧武仲谓季孙曰非礼也夫铭天子令徳【天子铭徳不铭功】诸侯言时计功【举得时动有功则可铭】大夫称伐【铭其功伐之劳】今称伐则下等也【从大夫之例于三者为下等】计功则借人也言时则妨民多矣何以为铭且夫大伐小取其所得以作彝器铭其功烈以示子孙昭明徳而惩无礼也今将借人之力以救其死若之何铭之小国幸于大国而昭所获焉以怒之亡之道也【为城西郛及武城】
　　秋七月辛卯齐侯环卒【环公羊作瑗】
　　【左传】齐侯娶于鲁曰顔懿姬无子其侄鬷声姬生光以为大子【顔鬷二姬母姓因以为号懿声皆諡兄子曰侄】诸子仲子戎子【诸子诸妾姓子者二子皆宋女】戎子嬖仲子生牙属诸戎子戎子请以为大子许之仲子曰不可废常不祥【废立嫡之常】闲诸侯难【闲违也】光之立也列于诸侯矣今无故而废之是専黜诸侯而以难犯不祥也君必悔之公曰在我而已遂东大子光【徙之东鄙】使髙厚傅牙以为大子夙沙衞为少傅齐侯疾崔杼微逆光疾病而立之光杀戎子尸诸朝非礼也妇人无刑【无黥刖之刑】虽有刑不在朝市【谓犯死刑者犹不暴尸】夏五月壬辰晦齐灵公卒庄公即位【经书辛夘光定位而后赴】执公子牙于句渎之丘【地名】以夙沙衞易已【谓衞教公易大子】衞奔高唐以叛【髙唐杜注在祝柯县西北今山东禹城县北有古高唐城】
　　晋士匄帅师侵齐至谷闻齐侯卒乃还
　　【左传】晋士匄侵齐及谷闻丧而还礼也
　　【公羊传】还者何善辞也何善尔大其不伐丧也此受命乎君而伐齐则何大乎其不伐丧大夫以君命出进退在大夫也
　　【谷梁传】还者事未毕之辞也受命而诛生死无所加其怒不伐丧善之也善之则何为未毕也君不尸小事臣不専大名善则称君过则称己则民作让矣士匄外专君命故非之也然则为士匄者宜奈何宜墠帷而归命乎介【除地为墠于墠张帷反命于介介归告君君命乃还不敢专也】
　　谷齐地还者善辞也春秋之时侵伐四出背殡帅师冒丧伐人者众矣而士匄奉命出师闻丧而还于礼得矣谷梁氏谓礼冝墠帷而归命于介非也使士匄未出晋境如是焉可也已至齐地则进退在士匄矣况丧必不可伐非进退可疑而待请者故详书所至及还善之也
　　【附録左传】于四月丁未郑公孙虿卒赴于晋大夫范宣子言于晋侯以其善于伐秦也【十四年晋伐秦子蟜见诸侯之师而劝之济泾】六月晋侯请于王正追赐之大路使以行【行礼】礼也
　　八月丙辰仲孙蔑卒
　　齐杀其大夫高厚
　　【左传】秋八月齐崔杼杀高厚于洒蓝而兼其室【洒蓝杜注齐地】书曰齐杀其大夫从君于昏也【解经不言崔杼杀而为国讨文】杀高厚者崔杼也然庄公徳杼援立之私听其所为而不问又以晋新行义于齐欲归罪于高厚以为解则亦公之所欲也故以国杀而不去其官
　　郑杀其大夫公子嘉【嘉公羊作喜】
　　【左传】郑子孔之为政也专国人患之乃讨西宫之难与纯门之师子孔当罪【十年尉止等作难西宫子孔知而不言前年子孔召椘师至纯门】以其甲及子革子良氏之甲守【以自守】甲辰子展子西率国人伐之杀子孔而分其室书曰郑杀其大夫专也子然子孔宋子之子也士子孔圭妫之子也【子然子革父士子孔子良父宋子圭妫皆郑穆公妾】圭妫之班亚宋子而相亲也【亚次也】士子孔亦相亲也僖之四年【郑僖四年鲁襄六年】子然卒简之元年【郑简元年鲁襄八年】士子孔卒司徒孔实相子革子良之室【司徒孔即子孔】三室如一故及于难子革子良出奔楚子革为右尹【子革即郑丹为楚右尹】郑人使子展当国子西聴政立子产为卿
　　凡称国以杀大夫者国君大臣与谋其事不请于天子而擅杀之也故虽杀有罪亦书其官嘉召楚人伐其国则是背畔之臣国人之所同恶使子展子西正名诛之而不利其室则当如杀良霄之例称人以杀而削其官矣
　　冬葬齐灵公
　　【附録左传】齐庆封围髙唐【夙沙卫以髙唐叛故】弗克冬十一月齐侯围之见卫在城上号之乃下【卫下与齐侯语】问守备焉以无备告揖之乃登【齐侯以衞告诚揖而礼之欲生之也衞志于战死故不顺齐侯之揖而还登城】闻师将傅食髙唐人殖绰工偻防夜缒纳师【因其防食二子齐大夫】醢衞于军
　　城西郛
　　【左传】城西郛惧齐也
　　郛外城也鲁备齐难城其国之西郛则凡西境亦不敢保其儆守益微矣
　　叔孙豹防晋士匄于柯
　　【左传】齐及晋平盟于大隧【大隧杜注地阙或曰在今髙唐州境】故穆叔防范宣子于柯穆叔见叔向赋载驰之四章【载驰衞风四章曰控于大邦谁因谁极取其欲引大国以自救助】叔向曰肸敢不承命
　　鲁惧齐而援晋以自固是时政在大夫专相为防故详志之
　　城武城【武城杜注泰山南武城县通典费县有古武城今故城在山东费县西南】
　　【左传】穆叔归曰齐犹未也不可以不惧乃城武城【附録左传】衞石共子卒【石买】悼子不哀【买之子石恶】孔成子曰是谓蹷其本必不有其宗【孔成子衞大夫蹷拔也为二十八年石恶出奔】
　　二十年春王正月辛亥仲孙速防莒人盟于向【速公羊作遫后同】
　　【左传】二十年春及莒平孟庄子防莒人盟于向督扬之盟故也【督扬盟在前年】
　　夏六月庚申公防晋侯齐侯宋公衞侯郑伯曹伯莒子邾子滕子薛伯伯小邾子盟于澶渊【澶渊杜注衞地在顿丘县南水经注浮水故渎上承大河于顿丘县而北出东迳繁阳故城按浮水即澶渊也当在今内黄县之南开州之西北】
　　【左传】夏盟于澶渊齐成故也
　　齐之无道诸侯围之而不服以士匄闻丧还师遂防于澶渊修徳来逺信有征矣经于服异则书同盟此齐成而盟何以不言同同盟云者名生于不足也平公祝柯澶渊之盟不言同其悼公之遗烈与
　　秋公至自防
　　仲孙速帅师伐邾
　　【左传】邾人骤至【骤数也谓十五年十七年伐鲁】以诸侯之事弗能报也秋孟庄子伐邾以报之
　　祝柯之防既执邾子又取其田报亦足矣而复伐之不已甚乎且夏盟而秋伐何以盟为
　　蔡杀其大夫公子燮蔡公子履出奔楚【燮谷梁作湿】
　　【左传】蔡公子燮欲以蔡之晋【背楚】蔡人杀之公子履其母弟也故出奔楚【欲自解】
　　燮之欲去楚而之晋也既以追成先志又惧楚役求纾其民皆谋国之合义者国人乃不顺而杀之非其罪矣故称国而不去其官履惧祸出奔自理于楚春秋据事书之或谓贬其不与兄同志曲説也
　　陈侯之弟黄出奔楚【黄公羊谷梁作光后同】
　　【左传】陈庆虎庆寅畏公子黄之偪【二庆陈卿恐黄偪夺其政】愬诸楚曰与蔡司马同谋【同欲之晋蔡司马公子燮】楚人以为讨公子黄出奔楚【奔楚自理】初蔡文侯欲事晋曰先君与于践土之盟【先君谓父荘侯践土盟在僖二十八年】晋不可弃且兄弟也畏楚不能行而卒【文侯卒在宣十七年】楚人使蔡无常公子燮求从先君以利蔡不能而死书曰蔡杀其大夫公子燮言不与民同欲也【罪其违众】陈侯之弟黄出奔楚言非其罪也【称弟罪陈侯及二庆】公子黄将出奔呼于国曰庆氏无道求专陈国暴蔑其君而去其亲五年不灭是无天也【为二十三年陈杀二庆】
　　【谷梁传】诸侯之尊弟兄不得以属通其弟云者亲之也亲而奔之恶也【所以恶陈侯】
　　二庆愬陈黄于楚陈侯不能为之辨明而使之出奔是以一国之大不能庇其弟也黄见恶于楚而反奔楚盖方是时晋霸衰微诸侯畏楚欲隐身于他国恐楚人以为讨而不能庇故赴楚而自理与蔡履同可哀也矣
　　叔老如齐
　　【左传】齐子初聘于齐【齐鲁有怨今始复通故曰初】礼也
　　冬十月丙辰朔日有食之
　　季孙宿如宋
　　【左传】冬季武子如宋报向戌之聘也【向戌聘在十五年】禇师段逆之以受享【段宋共公子子石也迎以入国受享礼】赋常棣之七章以卒【武子赋也七章以卒尽八章取其妻子好合如鼓瑟琴宜尔室家乐尔妻孥言二国好合宜其室家相亲如兄弟】宋人重贿之归复命公享之赋鱼丽之卒章【鱼丽诗小雅卒章曰物其有矣维其时矣喻聘宋得其时】公赋南山有台【南山有台诗小雅取其乐只君子邦家之基邦家之光喻武子奉使能为国光辉】武子去所曰臣不堪也【去所辟席】
　　鲁自萧鱼后连嵗与彊齐邾莒交兵不遑聘问今始平齐遂交邻国以寻旧好且以结援耳
　　【附録左传】衞甯惠子疾召悼子曰【悼子甯喜】吾得罪于君悔而无及也名藏在诸侯之策曰孙林父甯殖出其君君入则掩之【掩恶名】若能掩之则吾子也若不能犹有鬼神吾有馁而已不来食矣悼子许诺惠子遂卒【为二十六年衞侯归】











　　日讲春秋解义卷四十一
<经部,春秋类,日讲春秋解义>
　　钦定四库全书
　　日讲春秋解义卷四十二
　　襄公
　　二十有一年春王正月公如晋
　　【左传】二十一年春公如晋拜师及取邾田也【谢十八年伐齐之师漷水之田】
　　朝聘防同礼有常期襄公以取邾田徳晋而于嵗首朝正之会亲往拜之失礼甚矣
　　邾庶其以漆闾丘来奔【漆闾丘杜注二邑在髙平南平阳县东北有漆乡西北有显闾亭今山东邹县北有漆城即漆乡也显闾亭即闾丘】
　　【左传】邾庶其以漆闾丘来奔【庶其邾大夫】季武子以公姑姊妻之皆有赐于其从者于是鲁多盗季孙谓臧武仲曰子盍诘盗【诘治也】武仲曰不可诘也纥又不能季孙曰我有四封而诘其盗何故不可子为司冦将盗是务去若之何不能武仲曰子召外盗而大礼焉何以止吾盗子为正卿而来外盗使纥去之将何以能庶
　　其窃邑于邾以来子以姬氏妻之而与之邑其从者皆有赐焉若大盗礼焉以君之姑姊与其大邑其次皁牧舆马【给其贱役从皁至牧凡八等之人】其小者衣裳剑带是赏盗也赏而去之其或难焉纥也闻之在上位者洒濯其心壹以待人轨度其信可明徴也【言欲纳民于法度必信有诸己前后所行皆可明騐】而后可以治人夫上之所为民之归也上所不为而民或为之是以加刑罚焉而莫敢不惩若上之所为而民亦为之乃其所也又可禁乎夏书曰念兹在兹【夏书大禹谟兹此也谓行此事当念使可施之于此】释兹在兹【释除也谓欲有所治除于人亦当顾己得无亦有之】名言兹在兹【名此事言此事亦皆当令可施于此】允出兹在兹【允信也一念信出于此则其征之事者亦当在此】惟帝念功【言其责在帝帝念功则功可成也此断章为义故与尚书本文稍殊】将谓由己壹也【言非但意念而已当湏信己诚至】信由己壹而后功可念也庶其非卿也以地来虽贱必书重地也
　　【公羊传】邾娄庶其者何邾娄大夫也邾娄无大夫此何以书重地也
　　【谷梁传】以者不以者也【人臣无専禄以邑叛之道】来奔者不言出举其接我者也漆闾丘不言及小大敌也
　　春秋小国大夫多不书其姓氏庶其之书以其接我也以邑出为叛叛而归鲁则据其至鲁而言来奔内外异辞也春秋内大恶讳今受叛人直书不讳者公时在晋季孙宿受之也义与公在防未归而书灭项同漆闾丘不言及大小敌也
　　【附録左传】齐侯使庆佐为大夫【庆佐崔杼党】复讨公子牙之党执公子买于句渎之丘公子鉏来奔叔孙还奔燕【三子齐公族】　夏楚子庚卒楚子使防子冯为令尹访于申叔豫【叔豫叔时孙】叔豫曰国多宠而王弱国不可为也遂以疾辞方暑阙地下冰而牀焉重茧衣裘【茧绵衣】鲜食而寝楚子使医视之复曰瘠则甚矣而血气未动乃使子南为令尹【子南公子追舒为二十二年楚杀追舒传】
　　夏公至自晋
　　秋晋栾盈出奔楚
　　【左传】栾桓子娶于范宣子生懐子【桓子栾黡懐子栾盈】范鞅以其亡也怨栾氏【十四年栾黡强逐范鞅使奔秦】故与栾盈为公族大夫而不相能桓子卒栾祁与其老州宾通【栾祁桓子妻范宣子女盈之母也范氏尧后祁姓】几亡室矣【言乱甚】懐子患之祁惧其讨也愬诸宣子曰盈将为乱以范氏为死桓主而専政矣【桓主栾黡】曰吾父逐鞅也不怒而以宠报之【谓宣子不为黡责怒鞅而反与鞅宠位】又与吾同官而専之【同为公族大夫】吾父死而益富死吾父而専于国有死而已吾蔑从之矣其谋如是惧害于主吾不敢不言范鞅为之征【证其有此】懐子好施士多归之宣子畏其多士也信之懐子为下卿宣子使城着而遂逐之【着杜注晋邑在外易逐】秋栾盈出奔楚宣子杀箕遗黄渊嘉父司空靖邴豫董叔邴师申书羊舌虎叔罴囚伯华叔向籍偃【十人皆晋大夫盈之党伯华叔向兄羊舌虎其弟也籍偃上军司马】人谓叔向曰子离于罪其为不知乎叔向曰与其死亾若何诗曰优哉游哉聊以卒嵗知也【诗逸诗言君子优游于衰世以辟害而卒其夀是亦知也】乐王鲋见叔向曰【乐王鲋晋大夫乐桓子】吾为子请叔向弗应出不拜其人皆咎叔向叔向曰必祁大夫【祁大夫祁奚】室老闻之【室老叔向家臣之长】曰乐王鲋言于君无不行求赦吾子吾子不许祁大夫所不能也而曰必由之何也叔向曰乐王鲋从君者也何能行祁大夫外举不弃雠内举不失亲其独遗我乎诗曰有觉徳行四国顺之【诗大雅觉正直也】夫子觉者也晋侯问叔向之罪于乐王鲋对曰不弃其亲其有焉【言叔向笃亲亲必与叔虎同谋】于是祁奚老矣【老去公族大夫】闻之乘驲而见宣子曰诗曰惠我无疆子孙保之【诗周颂言文武有惠训之徳加于百姓故子孙保頼之】书曰圣有謩勲明征定保【书夏书言圣人之谟谋功勲明有效验可定安邦国】夫谋而鲜过惠训不倦者叔向有焉【谋鲜过有谟勲也惠训不倦惠我无疆也】社稷之固也犹将十世宥之以劝能者今壹不免其身以弃社稷不亦惑乎鲧殛而禹兴【言不以父废子】伊尹放太甲而相之卒无怨色【言不以一怨妨大徳】管蔡为戮周公右王【言兄弟罪不相及】若之何其以虎也弃社稷子为善谁敢不勉多杀何为宣子説与之乘以言诸公而免之【共载入见公】不见叔向而归叔向亦不吿免焉而朝【明不为私】初叔向之母妒叔虎之母美而不使【不使见叔向父】其子皆諌其母其母曰深山大泽实生龙蛇【言非常之地多生非常之物】彼美余惧其生龙蛇以祸女【龙蛇喻竒怪】女敝族也国多大宠不仁人闲之不亦难乎余何爱焉使往视寝生叔虎美而有勇力栾懐子嬖之故羊舌氏之族及于难栾盈过于周周西鄙掠之辞于行人曰【王行人】天子陪臣盈得罪于王之守臣【范宣子为王所命故曰守臣】将逃罪罪重于郊甸【谓为郊甸所侵掠曰罪重孙辞】无所伏窜敢布其死昔陪臣书能输力于王室【输力谓辅晋以翼戴天子】王施惠焉其子黡不能保任其父之劳大君若不弃书之力【大君谓天王】亾臣犹有所逃若弃书之力而思黡之罪臣戮余也将归死于尉氏【尉氏讨奸之官】不敢还矣敢布四体【布四体言无所隠】唯大君命焉王曰尤而效之其又甚焉【尤晋逐盈而自掠之是效尤】使司徒禁掠栾氏者归所取焉使候出诸轘辕【候送迎賔客之官轘辕杜注轘辕闗在缑氏县东南今河南巩县西南有轘辕山】凡大夫出奔皆不书逐之之人而以自奔为文者明其自有取奔之道也盈不能防闲其母祸有自矣故不以范匄逐之为文匄之罪易见盈之失难知也君子违不适雠国楚晋之雠也盈之奔楚欲因楚力以复入此无君之罪也
　　九月庚戌朔日有食之
　　冬十月庚辰朔日有食之
　　厯家推歩之术皆一百七十三日始一交防去交逺则日食渐少无频食之理此年及二十四年频食古今术者不能考知故日食虽天数之常圣人必以为谴异而书之以警人君之怠也
　　曹伯来朝
　　【左传】冬曹武公来朝始见也
　　曹伯即位三年此防毕入见天子时也不朝京师而朝鲁曽是以为礼乎
　　公防晋侯齐侯宋公衞侯郑伯曹伯莒子邾子于商任【商任杜注地阙】
　　【左传】防于商任锢栾氏也【禁锢栾氏使诸侯不得受】齐侯衞侯不敬叔向曰二君者必不免防朝礼之经也礼政之舆也【政湏礼而行】政身之守也【政存则身安】怠礼失政失政不立是以乱也【为二十五年齐弑光二十六年衞弑剽传】　知起中行喜州绰邢蒯出奔齐皆栾氏之党也【四子晋大夫】乐王鲋谓范宣子曰盍反州绰邢蒯勇士也宣子曰彼栾氏之勇也余何获焉王鲋曰子为彼栾氏乃亦子之勇也【言子待之如栾氏亦为子用也】　齐荘公朝指殖绰郭最曰是寡人之雄也州绰曰君以为雄谁敢不雄然臣不敏平隂之役先二子鸣【前十八年晋伐齐及平隂州绰获殖绰郭最故自比于鸡鬬胜而先鸣】荘公为勇爵【设爵位以命勇士一云爵饮酒器设此以觞勇士】殖绰郭最欲与焉州绰曰东闾之役臣左骖廹还于门中识其枚数【事见前十八年】其可以与于此乎公曰子为晋君也对曰臣为隶新【言事齐日浅未得效勇耳】然二子者譬于禽兽臣食其肉而寝处其皮矣
　　栾氏之出徒以范氏私相忌怨何有于国而平公受其激怒勤动诸侯以逞范鞅之积憾必欲盈无所容于世故盈发愤卒兴祸乱此皆以私败公足为世戒是时列国无事晋无所发政而亟防诸侯则知称为锢栾氏信不诬也
　　【附録公羊】十有一月庚子孔子生【时嵗在己酉】
　　【附録谷梁】庚子孔子生
　　二十有二年春王正月公至自防
　　当嵗之首月而公至自防着不朝正于庙也
　　【附录左传】二十二年春臧武仲如晋雨过御叔【御叔鲁御邑大夫】御叔在其邑将饮酒曰焉用圣人【武仲多知时人谓之圣】我将饮酒而已雨行何以圣为穆叔闻之曰不可使也而傲使人【言御叔不任使四方】国之蠧也令倍其赋【古者家有国邑故以重赋为罚言穆叔能用教】
　　夏四月
　　【附录左传】夏晋人征朝于郑郑人使少正公孙侨对曰【少正郑卿官也公孙侨子产】在晋先君悼公九年我寡君于是即位【鲁襄八年】即位八月而我先大夫子驷从寡君以朝于执事执事不礼于寡君寡君惧因是行也我二年六月朝于楚晋是以有戏之役【在九年】楚人犹竞而申礼于敝邑敝邑欲从执事而惧为大尤曰晋其谓我不共有礼是以不敢携贰于楚我四年三月先大夫子蟜又从寡君以观衅于楚【实朝言观衅饰辞也言欲往视楚知可去否】晋于是乎有萧鱼之役【在十一年】谓我敝邑迩在晋国譬诸草木吾臭味也而何敢差池【差池不齐一】楚亦不竞寡君尽其土实【土地所有】重之以宗器以受齐盟遂帅羣臣随于执事以防嵗终【朝正】贰于楚者子侯石盂归而讨之【石盂石防】湨梁之明年【湨梁在十六年】子蟜老矣公孙夏从寡君以朝于君见于尝酎【酒之新熟重者为酎尝新饮酒为尝酎】与执燔焉【助祭】闲二年闻君将靖东夏【谓二十年澶渊盟】四月又朝以听事期【听防期】不朝之闲无嵗不聘无役不从以大国政令之无常国家罢病不虞荐至【荐仍也】无日不惕岂敢忘职大国若安定之其朝夕在庭何辱命焉若不恤其患而以为口实【谓但有征责之言】其无乃不堪任命而翦为仇雠敝邑是惧其敢忘君命委诸执事执事实重图之【传言子产有辞所以免大国之讨】
　　秋七月辛酉叔老卒
　　【附录左传】秋栾盈自楚适齐晏平仲言于齐侯曰商任之防受命于晋【受锢栾氏之命】今纳栾氏将安用之小所以事大信也失信不立君其图之弗听退吿陈文子曰君人执信臣人执共忠信笃敬上下同之天之道也君自弃也弗能久矣【为二十五年齐弑其君光】　九月郑公孙黑肱有疾归邑于公【黑肱子张】召室老宗人立段【段子石黑肱子】而使黜官薄祭【黜官无多受职】祭以特羊殷以少牢【四时祀以一羊三年盛祭以羊豕殷盛也】足以共祀尽归其余邑曰吾闻之生于乱世贵而能贫民无求焉可以后亡敬共事君与二三子生在敬戒不在富也已己伯张卒君子曰善戒诗曰慎尔侯度用戒不虞郑子张其有焉【诗大雅侯维也义取慎法度戒未然】
</div>
    <div class="pagination">
<a href="日讲春秋解义_page50.html">上一页</a><span>...</span><a href="日讲春秋解义_page46.html">46</a><a href="日讲春秋解义_page47.html">47</a><a href="日讲春秋解义_page48.html">48</a><a href="日讲春秋解义_page49.html">49</a><a href="日讲春秋解义_page50.html">50</a><span class="current-page">51</span><a href="日讲春秋解义_page52.html">52</a><a href="日讲春秋解义_page53.html">53</a><a href="日讲春秋解义_page54.html">54</a><a href="日讲春秋解义_page55.html">55</a><a href="日讲春秋解义_page56.html">56</a><span>...</span><a href="日讲春秋解义_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
