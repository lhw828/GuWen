<!DOCTYPE html>
<html>
<head>
    <meta charset="UTF-8">
    <title>御纂春秋直解 - 第 7 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂春秋直解 - 第 7 页/共 39 页</h1>
    <div class="content">　　三月纪伯姬卒
　　内女书卒爲之服也礼诸侯絶期内女适诸侯则尊同爲之服大功
　　夏齐侯陈侯郑伯遇于垂
　　谋灭纪也齐僖之志齐襄成之孝子成父之善不成父之恶济恶而以爲继志误矣春秋诸侯每托于遇而私约今三国相防亦托于遇其爲简慢诡谲益可见矣
　　纪侯大去其国
　　前以酅入齐左氏云纪于是始判盖披纪之半矣今大去其国左氏云纪侯不能下齐以与纪季盖全以纪与之也夫纪之圗存虽不无失计然其心亦尽矣奈鲁不能援王不能庇至使其弟爲附庸而齐犹未厌也于是尽委所有以避齐难圣人以其廹于强不忍残民故不使与失地之君同科而特书大去闵纪而恶齐也
　　六月乙丑齐侯葬纪伯姬
　　内女书葬者三皆特笔也此则国亡而葬于仇人志变以闵之也夺人之国而葬其妻欲盖灭国之罪而弥彰矣
　　秋七月
　　冬公及齐人狩于禚
　　非礼也搜狩有地不越境也况齐乎况及齐侯乎夫齐仇无时可通然主王姬犹天子命之也防于禚享于祝邱则夫人爲之今则公与齐侯狩矣与仇通莫重乎与齐狩也故齐侯称人而公书及以着其罪
　　五年
　　春王正月
　　夏夫人姜氏如齐师
　　如齐师者徃其军中就齐侯耳夫曰防曰享犹假非礼之礼以为名也至于师则妇人之徃何爲者哉
　　秋郳黎来来朝
　　郳附庸微国也其上世出于邾黎来其君之名也
　　冬公防齐人宋人陈人蔡人伐衞
　　复纳朔也朔有罪王命立黔牟焉五国防伐是无王也故诸国称人齐爲首主兵也庄从仇以抗王无君无父罪兼之矣
　　六年
　　春王正月王人子突救衞
　　王人下士子突字也五国党朔以伐衞王不能令乃使子突救衞下士例不书字特称字而系以王人以明正也不言师师少也将防而师少以当五国之众庸有济乎圣人褒其救而惜其不善救盖虽望其勇于爲义而又欲其慎于成谋也自救衞无功而王命益不行于天下
　　夏六月衞侯朔入于衞
　　诸侯出奔而归书复归者与其复也朔直曰入逆辞也以王命絶之也朔谋杀二兄其恶甚矣本不当立而先君欲立之纵国人安之王亦可以治其旧恶而废之况国人怨之而不与乎王因而立黔牟是固义之正也乃五国伐衞王人救衞衞朔入衞比事而观而朔与五国之罪不容于诛矣五国不言纳朔何也言纳则罪归纳者而入者幸矣言入则罪在入者而纳者亦不免也朔不言自齐何也齐虽罪首而五国党之故均其罪于诸侯周有明王皆所当诛也
　　秋公至自伐衞
　　师出经年朔入告至非所至而至也
　　螟
　　冬齐人来归卫寳
　　朔之赂也朔之奔齐侯容之今连诸侯以纳之故以寳赂齐齐以分于四国四国皆有罪矣而齐其首也平宋乱立华氏鼎故也拒王命纳衞朔宝故也有欲货之心而后动于恶以此结正诸侯之罪垂戒远矣
　　七年
　　春夫人姜氏防齐侯于防
　　防鲁邑齐侯来也冬归衞寳春即来防齐侯之无忌惮亦甚矣衞寳之归左氏云文姜请之故齐侯来防而以夫人姜氏主之
　　夏四月辛夘夜恒星不见夜中星陨如雨
　　恒星谓有名之经星星谓众星不见者精衰黯而无光也经星不见众星可知矣如雨者多也气消散而不摄也此天地之大变也人与天地爲一气政治有失则象变于天故谨而书之
　　秋大水无麦苗
　　周之秋夏之夏也麦熟而五稼方苗皆爲水所没故无也书大水畏天灾也书无麦苗重民命也畏天灾重民命圣人之心也弭天灾救民命帝王之政也
　　冬夫人姜氏防齐侯于谷
　　谷齐邑夫人徃也盖一岁而再防矣夫人于齐侯八年而五相求于禚于祝丘犹书月自如齐师至此皆书时甚之也文姜淫而弑弑而又纵淫焉哀姜效尤子般闵公之祸鲁之不絶如线矣详书之教人以守礼闲家远辱止乱也
　　八年
　　春王正月师次于郎以俟陈人蔡人
　　俟者相须同行之辞杜预曰期共伐郕陈蔡不至故次以俟之也陈蔡尝从伐衞矣伐郕何以不至盖伐衞主谋在齐陈蔡之从畏其也庄不量己力而欲效齐襄之所爲陈蔡肯以从齐者从鲁乎老师匮财以俟之不智哉秋大水无麦苗又兴无名之师以病民也不仁哉
　　甲午治兵
　　此治兵于郎也俟而不至徃则无之止则无事归则无因溃道也河上逍遥林下防马此师有焉故治之周礼狝而治兵盖习军政于闲暇之时也今轻次于外与国不应众心解离不得巳而治兵黩武甚矣桓畏敌而大阅庄惧溃而治兵皆书以重讥之
　　夏师及齐师围郕郕降于齐师
　　此次郎之师也及围犹及战鲁爲首焉耳鲁与郕皆文王之昭兄弟之国也庄公忘亲而志于取郕始约远而易制之陈蔡而陈蔡不至不得已要齐以围之郕怨鲁而畏强齐故宁降齐而不降鲁不曰齐师降郕而曰郕降于齐师见郕之自择所降而不服鲁也鲁尝与纪防于郕今纪灭矣又围郕而驱之降齐残同姓以厚仇讐不义而又失利也
　　秋师还
　　春秋用师多矣未有详书如此者出既无名俟而不至久且失据改而从仇以戕同姓畏不敢校三时而还其妄兴大众宿兵黩武甚矣故备书之据左氏庆父请伐齐而公不可则此役公自将也乃其次其及其还不称公而称师重众也以着不义毒民之罪也
　　冬十有一月癸未齐无知弑其君诸儿
　　无知者年之子也年有宠故无知敢于作乱襄公之死淫而荒也无知之乱骄而怨也其原皆始于无礼审乎致弑之原而戒之则乱息矣谋发于连称管至父而因无知以爲乱弑成而无知受国焉不特与闻乎故而已首恶之名乌得而辞诸徒人费死于门中石之纷如死于阶下孟阳死于牀不书及其大夫者非卿也或曰近昵嬖幸之臣从君于昏而任其祸未可以死节许之也
　　九年
　　春齐人杀无知
　　讨贼也按左氏无知虐雍廪雍廪杀无知非如石碏之以义讨也然能声其罪而以贼讨之即以讨与之所以尊君父广忠孝而絶恶逆也
　　公及齐大夫盟于蔇
　　谋纳纠也齐大夫纠之党也二公子各有党盟者党纠不来者党小白也书公及病公也忘仇而纳其子降尊而盟其臣悖义且失礼也大夫不名义系于齐不在其名也
　　夏公伐齐纳纠齐小白入于齐
　　公伐齐齐背蔇之盟也纠不繋齐程子曰不当有齐也小白系齐当有齐也纠弟而小白兄也不书公子争国也公之伐齐似矣惜乎其以纳纠则非义也曰纳曰入皆以兵而入者鲁方纳纠而小白已先入矣以序当立故莒师不强于鲁而得入也
　　秋七月丁酉葬齐襄公
　　鲁防葬也终于事仇天理灭矣
　　八月庚申及齐师战于干时我师败绩
　　忘亲仇党不克纳而逞忿以至于争故书及战以责之大奔曰败绩内败不书非义之甚而防师故独书败绩
　　九月齐人取子纠杀之
　　纳不书子争国也杀则书子明其爲齐公子也愍之也鲁伐齐纳纠矣虽不克纳齐人乌得取而杀之曰取者易辞也其言曰请君讨之则生杀固在鲁矣乃从齐令而杀之故曰取目齐人所以深病鲁也杀纠者非小白欤其称人而系于国盖鲍叔之流必杀之以絶后患故不目齐侯而称人其臣与有责焉耳
　　冬浚洙
　　洙在鲁北齐伐鲁所必经也鲁虽杀子纠犹畏齐怨故浚而深之以备齐夫立国在徳不在险忘本事末兴役毒民古人未雨绸缪之意不如是之陋且悖也
　　十年
　　春王正月公败齐师于长勺
　　凡鲁胜则曰败某师盖平辞也而爲之説者曰病公谓纳纠以来齐师己实有咎又愤而与之战意责己也夫长勺鲁地齐师加己而应之何己之责或又谓鲁以曹刿之语权谋取胜非三代用师比此宋襄不鼓不成列之谓圣人因时以制义未可以迂儒眇见窥之也或又谓观长勺之败鲁不出齐下乃不移此于齐襄未死之前复仇自立犹有责焉则圣人之责宗终无已焉矣治经者易失之凿其以是夫
　　二月公侵宋
　　声罪致讨曰伐潜师掠地曰侵庄公既幸胜于齐遂举师以侵宋无名生衅所以致郎之师也
　　三月宋人迁宿
　　宿防国介于宋鲁宋鲁尝盟于宿宋怒鲁乃迁怒于宿徙其国都驱以爲己附庸非灭也故不书灭然自是宿不复见则遂灭矣先王建国而已迁之则非义使民流离失所则不仁书之罪宋也
　　夏六月齐师宋师次于郎
　　败齐侵宋故也伐而书次以次爲善齐桓方挟宋以图霸二国连师足胜鲁而犹次于郎盖以威鲁也鲁服斯不战矣然皆以复怨兴师去无名不义者无大相逺虽左次无善焉尔
　　公败宋师于乘丘
　　敌次而已败之无礼也同次而独败之用诈也偷一时之胜而重四邻之怨恶佳兵也春秋贵义不贵诈好礼不好兵
　　秋九月荆败蔡师于莘以蔡侯献舞归
　　荆即楚也周封熊绎于楚其爵子熊通始大僭称王以楚旧有荆名称荆以自大僖元年伐郑书楚仍用周封之名告诸侯矣彼以荆来书荆以楚来书楚纪实也周有楚子而无荆王故荆君书荆荆大夫书人外之也楚君则书子楚大夫则书名正之也本王制以削其僭也民无二王凡僭号者皆削之使天下定于一也荆败蔡则北门启将争衡于上国书之忧之也以归耻之也同姓之侯而见执于蛮夷天子不敢问方伯不能讨非独蔡之耻也蔡侯名失国也胡安国曰诸侯不生名失地则名比于贱者欲使有国之君战战兢兢知自守也
　　冬十月齐师灭谭谭子奔莒
　　灭者亡国之善辞上下之同力也而灭之者之罪大矣齐方图伯而首灭天子之建国使亡国之祸接迹于天下五伯三王之罪人齐桓其罪之魁乎国灭何以书爵无取灭之道屈于强暴焉耳不名史失之书奔责不能死位也不言出国亡无自出也
　　十有一年
　　春王正月
　　夏五月戊寅公败宋师于鄑
　　鄑鲁邑与齐取纪之鄑爲二地盖鲁在宋齐之中宋侵鲁无越鲁至齐之理也次郎而败之在鄑而又败之不亦甚乎庄公忘父仇爲诸侯所不齿又结怨四邻君子爲之惧矣
　　秋宋大水
　　宋告而鲁吊之也师旅虽兴不废告恤礼也因鲁之吊志宋之灾盖以明同患之义圣人之仁而大也天无私覆地无私载圣无私心王无私政
　　冬王姬归于齐
　　鲁爲宗国主王姬则常事不书而两书于庄公何哉前归齐襄志其忘亲媚仇明父子之道也今则仇巳死矣王命不可逆也齐桓非所仇也故止以王姬之归爲义明夫妇之礼也其礼既明其后斯可以爲常事而不书也
　　十有二年
　　春王三月纪叔姬归于酅
　　纪亡矣曷爲谓之纪叔姬存纪也亦全叔姬之志也纪侯大去叔姬从焉至是纪侯卒不书失国也纪之宗庙在酅故叔姬奉其防于酅妇人虽有大归宗国之义不归鲁而归酅者终妇道也嘉叔姬之节且明纪季之义也前以酅入齐非利之也欲存国耳今叔姬得所归则其效也
　　夏四月
　　秋八月甲午宋万弑其君防及其大夫仇牧
　　宋万鲁囚也宋公请而复之用爲大夫昵而与之博乃以一朝之忿而行大逆仇牧不能豫正其君比匪之失然临难致命志闲其君圣人犹有取焉故书及以着其节督亦与难且位崇于牧而削之者负未讨之罪而爲盗所殒此乱臣迄天诛耳何死节之有削之不得与仇牧比圣人之特笔也
　　冬十月宋万出奔陈
　　万书出奔不容于宋也书奔陈罪陈容贼也按左传万据国立君帅师围亳萧叔以公族及曹师伐之仅而能胜则万奔陈非宋纵贼也赂陈得万而醢之陈有罪耳然不书宋人杀万者以赂得贼虽诛之未明正其讨也是岁庄王崩不书不赴也
　　十有三年
　　春齐侯宋人陈人蔡人邾人防于北杏
　　齐创伯也诸侯而主天下之防盟自北杏始宋有弑君之难齐桓欲修伯业故防北杏以平之齐书爵而列于首四国称人而序于下盖众望在齐也桓非受命之伯众以私尊之假仁义以窃大权使天下知有伯而不知有王罪大矣九合诸侯一匡天下功亦着焉明其罪以立大义之防录其功以着小之效春秋固功罪之权衡也
　　夏六月齐人灭遂
　　北杏之防遂人不至故灭遂以示威三年之间两灭无罪之小国不仁甚矣是知救邢封卫之皆假也遂君不见者殉于其位也
</div>
    <div class="pagination">
<a href="御纂春秋直解_page6.html">上一页</a><span>...</span><a href="御纂春秋直解_page2.html">2</a><a href="御纂春秋直解_page3.html">3</a><a href="御纂春秋直解_page4.html">4</a><a href="御纂春秋直解_page5.html">5</a><a href="御纂春秋直解_page6.html">6</a><span class="current-page">7</span><a href="御纂春秋直解_page8.html">8</a><a href="御纂春秋直解_page9.html">9</a><a href="御纂春秋直解_page10.html">10</a><a href="御纂春秋直解_page11.html">11</a><a href="御纂春秋直解_page12.html">12</a><span>...</span><a href="御纂春秋直解_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
