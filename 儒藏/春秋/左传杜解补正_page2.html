<!DOCTYPE html>
<html>
<head>
    <meta charset="UTF-8">
    <title>左传杜解补正 - 第 2 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>左传杜解补正 - 第 2 页/共 6 页</h1>
    <div class="content">　　九年以是藐诸孤　藐小也
　　能欲复言而爱身乎　补云言欲践其言自不得爱其身
　　晋郤芮使夷吾重赂秦以求入　郤芮解宜在六年伐屈条下
　　十年帝许我罚有罪矣　傅氏曰有罪谓烝于贾君十二年王曰舅氏余嘉乃勲应乃懿徳谓督不忘徃践乃职无逆朕命　按此数语与书微子之命相类从书作曰笃不防较明古字通用或传讹未可知也
　　管氏之世祀也宜哉　史记索隐曰世本云庄仲山生敬仲夷吾夷吾生武子鸣鸣生桓子啓方啓方生成子孺孺生庄子卢卢生悼子其夷其夷生襄子武武生景子耐步耐步生微
　　十五年卜徒父筮之　解卜人而用筮不能通三易之占非也卜徒父秦之卜人兼掌筮者周礼大卜掌三兆三易三梦之法是古之筮皆兼掌于卜人也
　　涉河侯车败　解秦伯之军涉河则晋侯车败非也秦师及韩晋尚未出何得言晋侯车败当是秦伯之车败故穆公以为不祥而诘之耳涉河侯车败五字乃事实非卜人之言也如石门之盟郑伯之车偾于济春秋时固常有是事今特泥下文不败何待之语谓是晋车败不知古人用字自不相防况下文又曰愎谏违卜固败是求岂亦是车败乎　三败及韩当依疏引刘之说是秦伯之车三败
　　千乘三去三去之余获其雄狐　邵氏曰千乘侯国之车数也去犹算法所谓除也一除则三百三十三二除则六百六十六三除则九百九十九三除之余所剰惟一非君而何　按此与成十六年南国防射其元王中厥目并是夏商之占如连山归藏之类故不言易
　　一夫不可狃况国乎　广韵狃相狎也言一夫尚不可狎况以吾晋国之众乎
　　入而未定列　解列位也陆氏曰谓师之伍列
　　以太子防与女简璧登台而履薪焉　傅氏曰履薪示欲自焚
　　瑕吕饴甥　吕氏也瑕其邑名如成元年瑕嘉之瑕盖兼食瑕隂二邑非姓也
　　败于宗丘　刘熙释石曰宗丘邑中所宗也
　　先君之败徳及可数乎史苏是占勿从何益　解以数为象数之数恐非言先君之败徳及今言之其可悉数乎虽有史苏之占而献公心志昏乱不从其言亦何益也是则败亾之祸人实为之矣　或曰献公从史苏之言其可免乎曰此韩简就惠公所问而言其意以败徳为主不在穆姬一事也抑考国语献公胜国得妃史苏告以不吉然则史苏之为人固能以卜筮諌者与　傅氏曰先君以败徳致咎史苏之占从不从皆无益也古文语急故略其字耳亦通
　　十六年是隂阳之事非吉凶所生也吉凶由人　傅氏曰言隂阳顺逆为吉凶之兆而非吉凶之所由生吉凶由于人之善恶所感必先有以感之而后见于兆讥襄公不修人事而徒问物变
　　十八年狄师还　解云邢留距衞非也狄强而邢弱邢从于狄而伐者也言狄师还则邢可知矣　下年衞人伐邢盖惮狄之强不敢伐而独用师于邢也解云邢不速退所以独见伐亦非
　　十九年齐桓公存三亾国以属诸侯　解三亾国鲁衞邢疑鲁是大国且特内乱未尝亾也傅氏曰三亾国邢衞
　　义士犹曰薄德　言其德不若古圣王
　　得死为幸　得死犹云考终
　　二十二年大司马固諌曰　大司马即司马子鱼也固谏坚辞以谏也隐三年言召大司马孔父而属殇公焉桓二年言孔父嘉为司马知大司马即司马也文八年上言杀大司马公子卬下言司马握节以死知大司马即司马也定十年公若藐固谏知固谏之为坚辞以谏也杜以固为名谓庄公之孙公孙固者非朱鹤龄曰按史记宋世家则前后俱子鱼之言
　　弗可赦也已　犹书言不可逭傅氏曰言违天天必不宥注以赦为赦楚非
　　三军以利用也　利用犹云弧矢之利注云为利兴非金鼔以声气也　声如金声而玉振之之声刘用熙曰声宣也宣倡士卒之勇气
　　戎事不迩女器　傅氏曰戎事尚严不近女子所御之物况使妇人至军中又示以俘馘乎
　　二十三年其人能靖者与有几　邵氏曰此倒语也若曰其有几人能靖者与陆氏释文与字絶句
　　策名委质　解名书于所臣之策屈膝而君事之疏云质形体也谓拜而屈膝委身体于地也傅氏曰质古贽字管子令诸侯之子将委质者皆以双虎之皮晋语臣委质于翟之鼔韦昭注质贽也士贽以雉是凡言委质皆委贽也愚按孟子出疆必载质庶人不传质为臣皆是贽字
　　赴以名则亦书之不然则否辟不敏也　疑此三句俱谓未同盟者盖恐不审其实而有误故不书名史氏之体也
　　闻其骈胁　程大昌曰骈者胁骨之生两两相竝也若以相夫子必反其国　当读至夫子为句夫子即公子【按此陆氏说也玩文势仍当从杜以相句絶】
　　二十四年晋侯夷吾卒　疑此错简当在二十三年之冬传曰九月晋惠公卒晋之九月周之冬也
　　使杀懐公于髙梁　髙梁解见九年此重出
　　实纪纲之仆　傅氏曰言其可任
　　晋侯求之不获以緜上为之田　之推既隐求之不得未几而死乃以田禄其子尔楚辞九章云思乆故之亲身兮因缟素而哭之明文公在时之推已死史记则云闻其入緜上山中于是环緜上山中而封之以为介推田号曰介山然则受此田者何人乎于义有所不通矣　杜解西河界休县有地名緜上今按緜上又见襄十三年定六年疑是近绛之地
　　昔周公吊二叔之不咸　按魏陈思王表曰昔周公吊管蔡之不咸是则二叔谓管叔蔡叔也但下有封建之云首列管蔡故杜氏以为夏殷之叔世昭六年三辟之兴皆叔世也古人以末世谓之叔季国语史苏以桀纣及幽王为三季之王
　　召穆公思周徳之不类故纠合宗族于成周而作诗常棣之诗序以为周公之作而此文则以为召穆公盖各有所传不必同也
　　弃嬖宠而用三良　解引杀子华未当古人只是大槩言耳又以用三良为尊贤亦未合正义曰此见郑伯之贤王当尊之
　　夏书曰地平天成　今书大禹谟
　　郑伯与孔将鉏石甲父侯宣多省视官具于汜　解省官司具器用傅氏曰官官司具器具较眀
　　二十五年冬十有二月癸亥公会衞子莒庆盟于洮卫文公已葬成公称子者未逾年也春秋之例逾年即位然后称公文十八年六月癸酉葬我君文公冬十月子卒是称爵称子系乎逾年未逾年而不在乎葬与未葬也解误
　　王章也　言天子之典章
　　二十六年室如悬罄　罄国语作磬韦昭解府藏空虚但有榱梁如悬磬也傅氏曰礼记磬于甸人注引此传文正作磬
　　太师职之　太师周之太师主司盟之官解云太公为太师非
　　二十八年距跃三百曲踊三百　邵氏曰跃踊者皆絶地而起所谓跳也距跃直跳也曲踊横跳也横跳必先直而旋故不曰横而曰曲百音陌犹阡陌之陌也三陌盖跃踊之度大约有此
　　楚子伏已而盬其脑　范守己曰盬者苦盐之名诗云王事靡盬勉之使无以为苦也晋侯梦楚子伏已而盬其脑当是以盬盐揉入脑中故子犯曰我且柔之矣杜氏训盬为啑非也
　　出入三觐　邵氏曰始至而见一觐也享醴受策二觐也去而辞三觐也
　　晋侯闻之而后喜可知也　古人多以见为知吕氏春秋文侯不说知于顔色注知犹见也
　　杀士荣刖鍼庄子　晋人杀之刖之也邵氏曰犹商君刑太子师傅之意
　　甯子职纳橐饘焉　盖以饘寘橐中正义云橐以盛衣亦可盛食宣二年传为簟食与肉寘诸橐以与之是也
　　且使王狩　邵氏曰凡天子之出皆曰狩古之狩犹今之幸也非田猎之狩也
　　齐桓公为防而封异姓　补云于齐则为异姓
　　二十九年介卢闻牛鸣　补云列子言东方介氏之国其人多解六畜之语者盖偏知之所得
　　三十年行李之徃来　古者谓行人为行李亦曰行理此与襄八年亦不使一介行李告于寡君并作李昭十三年行理之命无日不至作理国语周之秩官有之曰敌国宾至闗尹以告行理以节逆之贾逵曰理吏也小行人也汉李翕析里桥郙阁颂行理咨嗟
　　若不阙秦将焉取之　补云阙损也
　　飨有昌歜白黒形盐　歜字误玉篇作徂敢切菖蒲葅也
　　三十二年勤而无所必有悖心　言师劳力竭而无所用则所经之国必有背距之心解云将害良善未当【按无所谓不知所徃何地所作何事也与上师知所为相反必有悖心言军士将怨嗟也】
　　中寿　李善文选注引养生经黄帝曰上寿百二十中寿百嵗下寿八十与正义同淮南子则云凡人中寿七十嵗
　　三十三年晋人及姜戎败秦师于殽　解云不同陈故言及非也及者殊夷狄之辞
　　晋人败狄于箕　解云太原阳邑县有箕城阳邑在今之太谷县疑襄公时未为晋境
　　陨霜不杀草李梅实　九月十月之交草木黄落之日而陨霜不杀草李梅实此洪范所谓恒燠者也解曰霜当微而重重而不能杀草非
　　其为死君乎　死君谓防其先君犹范鞅之言死吾父也
　　秦不哀吾丧而伐吾同姓　滑国者晋之同姓
　　遂墨以葬文公晋于是始墨　丧事有进无退已墨则不复反衰故遂墨以葬文公也后遂以墨为常则失礼甚矣盖以夸克敌之功犹楚之乘广自邲之师而先左也
　　葬僖公缓作主非礼也　刘原父曰当以缓作主为一句此传经书文二年二月丁丑作僖公主之义卒哭而祔祔而作主今僖公以文元年四月葬二年二月始作主过祔之期



　　左传杜解补正卷上
<经部,春秋类,左传杜解补正>
　　钦定四库全书
　　左传杜解补正卷中
　　昆山顾炎武撰
　　文元年于是闰三月非礼也　古人以闰为岁之余凡置闰必在十二月之后故曰归余于终考经文之书闰月者皆在岁末文公六年闰月不告月犹朝于庙哀公五年闰月葬齐景公是也而左传成公十七年襄公九年哀公十五年皆有闰月亦并在岁末是以经传之文凡闰不言其月者言闰即岁之终可知也今鲁改厯法置闰在三月故为非礼汉书律厯志曰鲁厯不正以闰余一之岁为蔀首是也又按汉书髙帝纪后九月师古曰秦之厯法应置闰者总致之于岁末此意当取左传所谓归余于终耳何以明之据汉书表及史记汉未改秦厯之前屡书后九月是知厯法故然
　　更伐之我辞之　补云辞之者为之请平于晋
　　君之齿未也而又多爱黜乃乱也　补云言君之春秋富而内嬖多将来必有易树之事则乱从之矣
　　二年勇则害上不登于明堂　朱鹤龄曰二语出汲冡周书大匡解
　　书曰及晋处父盟以厌之也　解厌犹损也未是傅氏曰厌临也以尊临卑如汉人所云厌胜之耳
　　陈侯为衞请成于晋执孔达以说　此即上所谓我辞之者也解不合宜删
　　是以鲁颂曰春秋匪解享祀不忒皇皇后帝皇祖后稷君子曰礼谓其后稷亲而先帝也诗曰问我诸姑遂及伯姊君子曰礼谓其姊亲而先姑也　补云言僖公于文有父之亲而闵公于僖有君之尊礼不敢以其所亲加之于尊故引二诗为证
　　废六闗　家语作置六闗注谓文仲置闗以税行者故为不仁
　　襄仲如齐纳币礼也凡君即位好舅甥修昏姻娶元妃以奉粢盛孝也　即以僖公之薨为十一月亦甫及大祥耳未毕二十五月之数何得云谅闇已终解谬按此传通言娶夫人之礼则可若在文公丧制未终而使卿纳币违礼拂经甚矣
　　三年雨螽于宋　解宋人以其死为得天祐喜而来告故书然则陨石退鹢岂亦喜而来告乎
　　四年夏曹伯如晋防正　防正即朝正也周之三月晋之正月襄二十二年随于执事以防嵗终杜氏解曰朝正是也此解以正为政似因传文夏字而曲为之说
　　君子曰诗云惟彼二国其政不获惟此四国爰究爰度其秦穆之谓矣　解意太迂愚谓引诗盖取上帝监观四方求民之莫之义言恐惧可以致福
　　于是乎赋湛露则天子当阳诸侯用命也　湛露之诗只是宴乐之意取此为兴耳天子当阳言向明而治也解太巧
　　五年臯陶庭坚　十八年季孙行父所称八凯有庭坚杜氏以为臯陶字罗泌以为六臯陶之后蓼庭坚之后陆氏据焦氏易林尨降庭坚为陶叔后谓二国皆臯陶后而庭坚则或以支子别封自为其国之祖故文仲并举之也未详孰是
　　徳之不建民之无援　徳之不建言二国不能自强于为善民之无援言中国诸侯不能恤小寡解非
　　沈渐刚克　补云渐书作潜
　　六年树之风声　陆氏曰树立其风化声教
　　为之律度　钟律度量皆有一定之法以遗后嗣书所谓闗石和钧王府则有者也
　　晋人以难故欲立长君　解立少君恐有难非也谓连年有秦狄之师楚伐与国
　　先君爱之　补云先君谓文公
　　难必抒矣　抒服防作纾
　　杜祁以君故让偪姞而上之　补云君谓襄公
　　七年宣子与诸大夫皆患穆嬴且畏偪　畏穆嬴之偪也以君夫人之尊故解非
　　败秦师于令狐至于刳首　水经注引阚骃曰令狐即猗氏刳首在西三十里后汉衞敬侯碑隂文城惟解梁地即郀首山对灵足谷当猗口刳字作郀玉篇郀口孤切秦地在河南当是河东之误
　　凡会诸侯不书所会后也后至不书其国辟不敏也补云公既不及于会则不知班位之次序故不书诸国以辟不敏
　　夏书曰戒之用休　今大禹谟
　　八年致公壻池之封自申至于虎牢之境　傅氏曰自申至于虎牢皆郑地也不得致之于衞窃以上文言匡戚归衞田也此言自申至虎牢归郑田也故杜于上年解云为晋归郑衞田张本而此则专言归衞此杜氏之阙漏尔按自申至于虎牢郑地晋取之以封公壻池今乃归之传文不言郑言申虎牢则郑可知矣
　　九年获公子茷　按成十六年鄢陵之战囚楚公子茷距此四十四年疑别是一人
　　十年沿汉泝江将入郢　补云欲入郢为乱
　　十一年皇父之二子死焉　传本云皇父之二子解乃云谷甥牛父误　三大夫亦应有赏传特以耏门之名追录其受赏之由余不及载耳
　　齐襄公之二年鄋瞒伐齐　按此年世太逺陆氏曰史记鲁世家引此传文作齐惠公之二年又齐世家曰惠公二年长翟来王子城父攻杀之十二诸侯年表亦于齐惠公二年书王子城父败长翟三文皆同按惠之二年即鲁宣公之二年也在晋灭潞之前仅十三年尔此传以惠公为襄公盖传写之误也　因此知解云长三丈者亦未可信考工记曰戈柲六尺有六寸假如长三丈之人富父终甥何由得以戈桩其防邪　云长翟之种絶者亦非传云亾者特其国亾耳杜以后世不闻有长人故云种絶然张苍长八尺余父不满五尺其子复长至其孙长止六尺余岂可以此论邪
</div>
    <div class="pagination">
<a href="左传杜解补正.html">上一页</a><a href="左传杜解补正.html">1</a><span class="current-page">2</span><a href="左传杜解补正_page3.html">3</a><a href="左传杜解补正_page4.html">4</a><a href="左传杜解补正_page5.html">5</a><a href="左传杜解补正_page6.html">6</a><a href="左传杜解补正_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
