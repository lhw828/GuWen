<!DOCTYPE html>
<html>
<head>
    <meta charset="UTF-8">
    <title>叶氏春秋传 - 第 22 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>叶氏春秋传 - 第 22 页/共 23 页</h1>
    <div class="content">　　叔孙州仇仲孙何忌帅师围郈
　　叔孙州仇吾大夫之三命者也郈叔孙氏之邑也邑不言围此何以言围以公之不能正郈也叔孙成子初欲立武叔公若藐固谏不可武叔立以公若为郈宰而使侯犯杀之弗能其圉人杀公若侯犯以郈叛于齐有叔孙氏之彊而后南蒯得以肆其恶以国为有政焉则不至于是也
　　秋叔孙州仇仲孙何忌帅师围郈宋乐大心出奔曹宋公子地出奔陈
　　公子地宋大夫之三命者也
　　冬齐侯卫侯郑游速防于安甫叔孙州仇如齐宋公之弟辰暨仲佗石彄出奔陈
　　辰景公之母弟也仲佗石彄宋大夫之三命者也暨强也景公嬖桓魋而与其母兄公子地争辰教地使出奔避公以爲礼而公弗止辰爲之请而公弗听辰曰是我欺其兄也乃强仲佗石彄奔陈以要公以景公爲不能兄也故目弟
　　十有一年春宋公之弟辰及仲佗石彄公子地自陈入于萧以叛
　　萧宋邑也辰自陈入于萧将以正桓魋也仲佗石彄与公子地从辰入萧则非强也故言及何以言叛要君也其犹以弟目之宋公之爲也
　　夏四月秋宋乐大心自曹入于萧
　　何以不言叛从叛人则叛可知矣
　　冬及郑平叔还如郑涖盟
　　叔还吾大夫之三命者也
　　十有二年春薛伯定卒夏葬薛襄公叔孙州仇帅师堕郈
　　堕者何毁其城也叶子曰左氏言仲由爲季氏宰将堕三都然欤非也三家之强久矣昭公欲杀季氏无以爲之谋至于失国春秋未尝与焉今仲由陪臣而季氏之隶也夫安得堕其主邑而并二都得以治之乎或以爲孔子爲政于鲁而以命仲由方是时三家犹彊孔子虽爲司宼而未尝得行其志正使爲之亦有道矣何至以家臣谋其主反使不服而犯上此岂孔子之术哉以吾考之自阳虎叛季孙氏叔孙氏皆屈于家臣故南蒯不得意于意如则以费叛侯犯不得意于州仇则以郈叛堕郈堕费二氏自爲计而欲去其险尔是以郈帅师主州仇费帅师主斯公山不狃叔孙輙帅费人袭鲁盖惧二氏之讨已而先之夫何有于仲由此亦尊孔子而反卑之者也











　　叶氏春秋传卷十九
　　钦定四库全书
　　叶氏春秋传卷二十
　　宋　叶梦得　撰
　　定公二
　　卫公孟彄帅师伐曹
　　公孟彄卫大夫之三命者也
　　季孙斯仲孙何忌帅师堕费秋大雩冬十月癸亥公防齐侯盟于黄十有一月丙寅朔日有食之公至自黄十有二月公围成公至自围成
　　内不书至此何以书至危公也成党季氏以逐昭公复结齐以救季氏卑公室而犯其君于二氏爲尤甚郈费各叛其主故二氏皆自爲之谋矣成独未尝叛则堕成非季氏之欲也故公敛处父以爲无成是无孟氏子僞不知我将不堕公于是自围成家臣而叛其主固已彊矣陪臣而叛其君彊孰甚焉以公爲危矣内书至惟桓防戎于唐与此而二盖视之犹异域然
　　十有三年春齐侯卫侯次于垂葭夏筑蛇渊囿
　　有鹿囿矣又筑郎囿焉有郎囿矣又筑蛇渊囿焉
　　大搜于比蒲卫公孟彄帅师伐曹秋晋赵鞅入于晋阳以叛
　　晋阳赵鞅之邑也荀寅士吉射谋作乱鞅据其邑以逐君侧之恶人焉此家邑也何以言入逆辞也以其入之道为逆也何以谓之叛以地要君非君命而擅兴师则是叛者也
　　冬晋荀寅士吉射入于朝歌以叛
　　荀寅士吉射皆晋大夫之三命者也朝歌晋之邑也
　　晋赵鞅归于晋
　　荀寅士吉射奔则鞅释兵而复其位矣此叛者也何以言归顺辞也以其归之道为顺也叶子曰春秋之责臣子可谓严矣昔者太甲立而不明伊尹放诸桐三年复之孟子曰有伊尹之志则可无伊尹之志则篡鬻拳谏楚子弗从临之以兵惧而从之鬻拳曰吾惧君以兵罪莫大焉遂自刖君子以爲爱君人臣之事君有不幸不得道其常如伊尹鬻拳者虽其志不失爲爱君然要不可爲天下法是故鞅之事虽逐寅吉射而晋少安不得爲不忠然据邑而有其地专兵而有其权亦不得为晋之道君子将与之则乱臣贼子必有假之以劫其君不与之则恶人在君侧而大臣不能正国终无与为者也是以治其始则正之以名而书叛原其终则察之以情而书归使逆顺两得其道而不相废则涖经事者不失其冝遭变事者不失其权矣故以鞅一见法焉
　　薛弑其君比
　　称国以弑者众弑君之辞也其事则史失之矣
　　十有四年春卫公叔戍来奔
　　公叔戍卫大夫之三命者也
　　卫赵阳出奔宋
　　赵阳卫大夫之三命者也
　　二月辛巳楚公子结陈公孙佗人帅师灭顿以顿子牂归
　　公子结公孙佗人楚陈大夫之三命者也灭国未有言两国之师者恶楚也楚尝围陈以纳顿子矣今以陈愬而灭顿爲人而灭者甚于己之灭也
　　夏卫北宫结来奔五月于越败吴于檇李吴子光卒公防齐侯卫侯于牵公至自防秋齐侯宋公防于洮天王使石尚来归脤
　　石尚王之上士也脤祭肉也古者以脤膰之礼亲兄弟之国腥曰脤熟曰膰前未有言归脤者此何以书善王命也自王季子来王命不复加于鲁矣见天子所存犹有祭与号也
　　卫世子蒯聩出奔宋卫公孟彄出奔郑宋公之弟辰自萧来奔
　　见辰不见公子地仲佗石彄以景公爲不可正而辰独去之也故终以弟言之
　　大搜于比蒲邾子来防公
　　来防防于比蒲也诸侯相见于郤地曰防盖约信以命事焉搜而防之非礼也防公云尔
　　城莒父及霄
　　秋而城畏晋也以莒父及霄小大之辞也叶子曰是嵗无冬盖定公至是而终矣定公之立以季氏故元年不书正月自二年而书正月不得已而与之正也然定公终不可以爲正故于其终复去一时其始无正言其不得受之于王也其终无冬言其不得承之于天也桓公之罪大故絶其二时因其聘与朝而正焉定公之罪小故絶其一时其在人者无所与责也则正其终而已
　　十有五年春王正月邾子来朝鼷防食郊牛牛死改卜牛
　　不言所食食非一也不敬之道甚于食角也
　　二月辛丑楚子灭胡以胡子豹归夏五月辛亥郊五月何以郊五卜而从也五卜强也
　　壬申公薨于髙寝
　　诸侯有大寝有小寝髙寝非正也
　　郑罕达帅师伐宋
　　罕达郑大夫之三命者也
　　齐侯卫侯次于渠蒢邾子来奔丧
　　丧何以言奔急事也礼非天子父母之丧不奔见星而行见星而舍日行百里谓之奔诸侯而奔丧非礼也
　　秋七月壬申姒氏卒
　　哀公之妾母也何以不言夫人薨哀未成君未致之爲夫人也非夫人则何以书卒哀己君也
　　八月庚辰朔日有食之九月滕子来防葬丁巳葬我君定公雨不克葬戊午日下昃乃克葬辛巳葬定姒定姒者何未致之爲夫人则系之定也未致之爲夫人何以得系之定哀公将致之则不以妾母葬之也曾子尝问于孔子曰并有丧如之何何先何后子曰葬先轻而后重其奠也先重而后轻礼也定姒后公葬非礼也
　　冬城漆
　　不时也
　　哀公一
　　元年春王正月公即位楚子陈侯随侯许男围蔡鼷防食郊牛改卜牛夏四月辛巳郊秋齐侯卫侯伐晋冬仲孙何忌帅师伐邾
　　二年春王二月季孙斯叔孙州仇仲孙何忌帅师伐邾取漷东田及沂西田癸巳叔孙州仇仲孙何忌及邾子盟于句绎
　　此伐邾三卿也何以不言季孙斯季氏彊也古者唯天子三公不与诸侯盟列国之卿当小国之君卑邾子而不与盟以季孙斯为僭也
　　夏四月丙子卫侯元卒滕子来朝晋赵鞅帅师纳卫世子蒯聩于戚
　　纳者何与其纳也君薨矣蒯聩何以称世子明正也輙不得受命于王父则蒯聩之世其国者正也叶子曰左氏载蒯聩使戏阳速杀南子之事然欤非也子路尝问于孔子曰卫君待子而爲政子将奚先子曰必也正名乎名不正则言不顺推而下之至于民无所措手足使蒯聩果欲杀南子则弑母之贼也安有弑母之贼许之以继世而谓之名正而言顺乎是故夫子不为卫君子贡固知之矣盖蒯聩始以南子召宋朝闻宋人之歌而丑之其归必有正南子者而南子愧焉故欲加之罪诬以杀己尔戏阳速附之者也左氏不能辨遂以爲实公羊不知其事而妄意之乃以輙为受命于灵公而为不以父命辞王父命之说夫灵公卒南子欲立公子郢为太子以为君命郢辞曰亡人之子輙在灵公未尝立輙也此亦左氏之言从公羊之说固不可以爲训以左氏为正则輙非灵公之所立亦安得为受命于王父乎
　　秋八月甲戌晋赵鞅帅师及郑罕达帅师战于铁郑师败绩
　　赵鞅以兵车之斾先陈而防郑师故以赵鞅及罕达言鞅之主战也
　　冬十月葬卫灵公十有一月蔡迁于州来蔡杀其大夫公子驷
　　公子驷蔡大夫之三命者也楚围蔡以报柏举之役蔡人辨男女以听命楚使迁于江汉之间而还蔡以驷谋复请于吴以迁州来而不果吴人将袭之乃杀驷以说吴公子驷之死罪累上也故以国杀
　　三年春齐国夏卫石曼姑帅师围戚
　　石曼姑卫大夫之三命者也此石曼姑之师也何以先齐国夏不使子加于父也何以不言卫戚不外戚于蒯聩也
　　夏四月甲午地震五月辛卯桓宫僖宫灾
　　桓宫僖宫桓公僖公之宫也曷爲以諡举之逺也逺则何以不毁三家之为也礼诸侯五庙自防数之至成于太祖之庙为五三家皆出于桓及僖而始大是以存而不毁三家之私也何以不言及尊相敌也
　　季孙斯叔孙州仇帅师城启阳
　　以夏而城畏晋也定公城中城矣又城莒父及霄城漆哀公城啓阳矣又城西郛城毗城邾瑕盖庄宣二君而书城者各一隠桓文成四君而书城者各再至襄以来求于城者始亟襄一君而城者四鲁未有如是数也及定哀之间而书城者七则定哀守其国者如是而已
　　宋乐髠帅师伐曹
　　乐髠宋大夫之三命者也
　　秋七月丙子季孙斯卒蔡人放其大夫公孙猎于吴公孙猎蔡大夫之三命者也以人放者放有罪之辞也州来之役以公子驷不即迁既杀驷以说吴猎复放于吴皆有累于驷者其事则史失之矣
　　冬十月癸卯秦伯卒叔孙州仇仲孙何忌帅师围邾四年春王二月庚戌盗杀蔡侯申
　　盗贱者也何以不言弑其君贱者不得列于君臣也
　　蔡公孙辰出奔吴
　　公孙辰蔡大夫之三命者也
　　葬秦惠公宋人执小邾子
　　称人以执非伯讨也其事则史失之矣
　　夏蔡杀其大夫公孙姓公孙霍
　　公孙霍蔡大夫之三命者也蔡侯之弑春秋书盗而左氏以爲大夫公孙翩大夫不得言盗非是其事史失之矣公孙辰与姓霍盖盗党蔡于是逐辰而杀二人公孙姓公孙霍之死罪累上也故以国杀
　　晋人执戎蛮子赤归于楚
</div>
    <div class="pagination">
<a href="叶氏春秋传_page21.html">上一页</a><span>...</span><a href="叶氏春秋传_page17.html">17</a><a href="叶氏春秋传_page18.html">18</a><a href="叶氏春秋传_page19.html">19</a><a href="叶氏春秋传_page20.html">20</a><a href="叶氏春秋传_page21.html">21</a><span class="current-page">22</span><a href="叶氏春秋传_page23.html">23</a><a href="叶氏春秋传_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
