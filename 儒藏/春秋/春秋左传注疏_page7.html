<!DOCTYPE html>
<html>
<head>
    <meta charset="UTF-8">
    <title>春秋左传注疏 - 第 7 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传注疏 - 第 7 页/共 45 页</h1>
    <div class="content">　　传命二拒曰旝动而鼓防周礼司常通帛为○监夲讹作旝今改正
　　又防说文载之于部○【臣浩】按于部当作于部凡旗之属皆从防今各本皆误未敢輙改
　　传郑伯使祭足劳王注王讨之非也○【臣召南】按郑寤生不臣至于抗拒六师射王中肩罪恶重大所惜周室防弱不能讨耳杜注可谓昧于大义矣
　　传闭蛰而烝○赵汸补注曰三代正不同故一以莭气为限
　　传楚武王侵随○陈傅良曰楚事始见于传至荘十年败蔡始见经【臣召南】按史记年表桓公六年楚武王之三十五年也楚世家三十五年伐随随人为之周请尊楚王室不聼还报椘则此时尚未称王传称武王者追叙之文也
　　传君虽独丰防此注所云犹是礼戴尚书欧阳防说○刋夲脱尚书二字今补【臣浩】按文势当作戴礼欧阳尚书防说或曰先言经而姓次之尊经也
　　传使鲁为其班后郑注经不书盖史阙文○赵汸补注引陈氏曰凡诸侯交戍虽内不书








　　春秋左氏传注防卷五考证
<经部,春秋类,春秋左传注疏>
　　钦定四库全书
　　春秋左传注疏卷六【起桓公七年尽十八年】
　　晋杜氏注　唐陆德明音义　唐孔颖达疏
　　经七年春二月已亥焚咸丘注无传焚火田也咸丘鲁地髙平钜野县南有咸亭讥尽物故书音义【焚扶云反】疏【注正义曰咸丘地名以火焚地明爲田猎故知焚是火田也不言搜狩者以火田非搜狩之法而直书其焚以讥其尽物也释例曰咸丘鲁地非搜狩常处经不言搜狩但称焚咸丘言火田尽物非搜狩之义是言火田非狩法故不书狩狩既非法虽得地亦讥不复讥其失地地咸丘知地亦非也礼记王制云昆虫未蛰不以火田则是已蛰得火田也又尔雅释天云火田爲狩似法得火田而讥其焚者说尔雅者李廵孙炎皆云放火烧草守其下风周礼罗氏蜡则作罗襦郑云襦细密之罗此时蛰者毕矣可以罗罔围取禽也今俗放火张罗其遗教然则彼火田者直焚其一丛一聚罗守下风非谓焚其一泽也礼天子不合围诸侯不掩羣尚不尽取一羣岂容并焚一泽知其讥尽物故书也沈氏以周礼仲春火弊谓夏之仲春今周之二月乃夏之季冬故讥其尽物义亦通也】
　　夏谷伯绥来朝音义【绥须唯反】
　　邓侯吾离来朝注不总称朝者各自行朝礼也谷国在南乡筑阳县北音义【筑音竹】
　　传七年春谷伯邓侯来朝名贱之也注辟陋小国贱之礼不足故书名以春来夏乃行朝礼故经书夏音义【辟匹亦反本又作僻同】疏【注正义曰传直云贱之不言贱意以谷邓是南方诸侯近楚小国明以辟陋小国故贱之也贱之者以其朝礼不足故书名也曲礼云诸侯不生名今生书其名欲比之附庸但实非附庸故仍书其爵介葛卢言来不言朝全不能行朝礼此则行朝礼但礼不足耳传在春经在夏经书实朝之日故春来至夏乃书之世本邓爲曼姓庄十六年楚文王灭之谷则不知何姓是谁灭之服注云谷邓宻迩于楚不亲仁善邻以自固卒爲楚所灭无同好之救桓又有弑贤兄之恶故贱而名之衞冀隆难杜云传曰要结外援好事邻国以衞社稷又云服于有礼社稷之衞谷邓在南地属衡岳以越弃彊楚远朝恶人卒至灭亡故书名以贱之杜駮论先儒自谓一准丘明之传今僻陋之语传本无文杜何所准冯知其僻陋传又称莒之辞陋而经无贬文谷邓辟陋何以书名此杜义不通秦道静释云桓公来朝用夷礼故曰子杞文公来盟传云贱之明贱其行夷礼也然则谷邓二君地接荆蛮来朝书名明是贱其辟陋也此则传有理例故杜据而言之若必鲁桓恶人不合朝聘何以伯纠来聘讥其父在仍叔之子讥其幼弱又鲁班齐馈春秋所善美鲁桓之有礼责三国之来伐而言远朝恶人非其辞也】○夏盟向求成于郑旣而背之注盟向二邑名隐十一年王以与郑故求与郑成音义【盟音孟向伤亮反背音佩】疏【注正义曰此盟向之邑必有主据之言求成于郑是主求成也隐十一年王以与郑传称王不能有然则郑虽得之亦不能有故今始求成旣而背之是背郑归王故王迁于郏若主不归王则王无由得迁之也】○秋郑人齐人衞人伐盟向王迁盟向之民于郏注郏王城音义【郏古洽反】○冬曲沃伯诱晋小子侯杀之注曲沃伯武公也小子侯哀侯子
　　经八年春正月己卯烝注无传此夏之仲月非爲过而书者爲下五月复烝见凟也例在五年音义【烝之承反夏戸雅反爲下于僞反复扶又反见贤遍反】疏【正义曰衞氏难杜云上五年闭蛰而烝谓十月此正月烝则是过时而烝春秋有一贬而起二事者若武氏子来求赙一责天王求赙二责鲁之不共此正月烝一责过时二责见凟何爲不可而云非爲过时者秦氏释云案周礼四时之祭皆用四仲之月此正月则夏之仲冬何爲不得烝而云过时也又传无过时之文明知直爲再烝而凟也】
　　天王使家父来聘注无传家父天子大夫家氏父字夏五月丁丑烝注无传
　　秋伐邾注无传
　　冬十月雨雪注无传今八月也书时失音义【雨于付反】祭公来遂逆王后于纪注祭公诸侯爲天子三公者王使鲁主昏故祭公来受命而迎也天子无外故因称王后卿不书举重略轻音义【祭侧界反】疏【注正义曰隐元年云祭伯今而称公知其爲天子三公公羊亦云祭公者何天子之三公也从周向纪不由鲁国纵令因使过鲁自当假道而去不须言来也凡言遂者因上事生下事之辞旣书其来又言遂逆是先来见鲁君然后向纪知王使鲁主昏故祭公来受鲁命而往迎也凡昏姻皆賔主敌体相对行礼天子嫁女于诸侯使诸侯爲主令与夫家爲礼天子聘后于诸侯亦使诸侯爲主令与后家爲礼嫁女则送女于鲁令鲁嫁女与人迎后则令鲁爲主使鲁遣使往逆故祭公受鲁命也嫁王女者王姬至鲁而后至夫家其王后昏后不来至鲁者以王姬至鲁待夫家之逆以爲礼故须至鲁后则王命已成于鲁无事故卽归京师于逆称王后举其得王之命后礼已成于归称季姜申父母之尊言子尊不加于父母从父母之家而将归于王据父母之家爲丈故于归申父母之尊也公不独行必有卿从卿不书举重略轻也知非卿不行者以传云礼也释例曰襄十五年刘夏逆王后于齐传曰卿不行非礼也知祭公如纪时亦有卿卿不书举重略轻犹鞌邲之战唯书郤克林父此天子使公卿之文是杜约彼文知公行必卿从也异义公羊说天子至庶人皆亲迎左氏说王者至尊无敌体之义不亲迎郑駮之曰文王亲迎于渭濵卽天子亲迎也天子虽尊其于后则夫妇也夫妇判合礼同一体所谓无敌岂施于此哉礼记哀公问曰冕而亲迎不己重乎孔子对曰合二姓之好以继先圣之后以爲天地之主非天子则谁乎是郑以天子当亲迎也此注之意犹以爲天子不亲迎者以此时祭公迎后传言礼也刘夏逆后讥卿不行皆不讥王不亲行明是王不当亲也文王之迎大姒身爲公子迎在殷世未可据此以爲天子礼也孔子之对哀公自论鲁国之法鲁周公之后得郊祀上帝故以先圣天地爲言耳其意非说天子礼也且郑注礼自以先圣爲周公及駮异义则以爲天子二三其徳自无定矣】
　　传八年春灭翼注曲沃灭之○随少师有宠楚鬭伯比曰可矣雠有衅不可失也注衅瑕隙也无德者宠国之衅也音义【衅许觐反注同】夏楚子合诸侯于沈鹿注沈鹿楚地黄随不防注黄国今弋阳县音义【弋余职反】使防章让黄注责其不防楚子伐随军于汉淮之间季梁请下之弗许而后战注下之请服也音义【下遐嫁反注同】疏【正义曰汉淮二水名汉淮之间汉北淮南禹贡云嶓冡导漾东流爲汉又东爲沧浪之水过三澨至于大别南入于江孔安国云泉始出山爲漾水东南流爲沔水至汉中东行爲汉水释例曰汉一名沔水出武都沮县东经汉中魏兴至南阳东南经襄阳至江夏安陆县入江禹贡又云导淮自桐柏东防于泗沂东入于海释例曰淮出义阳平氏县桐柏山东北经汝隂淮南谯国沛国下邳至广陵县入海也】所以怒我而怠寇也少师谓随侯曰必速战不然将失楚师随侯御之望楚师注遥见楚师音义【将失楚师一本无师字】季梁曰楚人上左君必左注君楚君也无与王遇且攻其右右无良焉必败偏败众乃携矣少师曰不当王非敌也弗从注不从季梁谋战于速随师败绩随侯逸注速随地逸逃也鬭丹获其戎车与其戎右少师注鬭丹楚大夫戎车君所乘兵车也戎右车右也宠之故以爲右秋随及楚平楚子将不许鬭伯比曰天去其疾矣注去疾谓少师见获而死音义【去起吕反注同】随未可克也乃盟而还○冬王命虢仲立晋哀侯之弟缗于晋注虢仲王卿士虢公林父音义【缗亡巾反】○祭公来遂逆王后于纪礼也注天子娶于诸侯使同姓诸侯爲之主祭公来受命于鲁故曰礼
　　经九年春纪季姜归于京师注季姜桓王后也季字姜纪姓也书字者伸父母之尊音义【伸音申】疏【注正义曰时当桓王故云桓王后也公羊传曰其称纪季姜何自我言纪父母之于子虽爲天王后犹曰吾季姜是申父母之尊也公羊又曰京师者何天子之居也京者何大也师者何众也天子之居必以众大之辞言之】
　　夏四月
　　秋七月
　　冬曹伯使其世子射姑来朝注曹伯有疾故使其子来朝音义【射姑音亦又音夜】疏【注正义曰朝礼当君自亲行不应使大子也当享而大子叹明年而曹伯卒知其有疾故使太子来朝也太子不合称朝摄行父事故言朝也诸经称世子及衞世叔申经作世字传皆爲大然则古者世之与大字义通也】
　　传九年春纪季姜归于京师凡诸侯之女行唯王后书注爲书妇人行例也适诸侯虽告鲁犹不书音义【爲于僞反】○巴子使韩服告于楚请与邓爲好注韩服巴行人巴国在巴郡江州县音义【好呼报反】疏【注正义曰以巴所使故言巴行人行人谓使人也地理志巴郡故巴国江州是其治下县也昭十三年楚共王与巴姬埋璧则巴国姬姓也此年传文十六年与秦楚灭庸以后不见盖楚灭之】楚子使道朔将巴客以聘于邓注道朔楚大夫巴客韩服邓南鄙鄾人攻而夺之币注鄾在今邓县南沔水之上音义【鄾音忧沔面善反】杀道朔及巴行人楚子使防章让于邓邓人弗受注言非鄾人所攻夏楚使鬭廉帅师及巴师围鄾注鬭廉楚大夫邓养甥聃甥帅师救鄾三逐巴师不克注二甥皆邓大夫音义【聃乃甘反】疏【正义曰三逐巴师谓邓师逐巴师也不克谓楚巴不能克邓故鬭廉设权以诱之】鬭廉衡陈其师于巴师之中以战而北注衡横也分巴师爲二部鬭廉横陈于其间以与邓师战而僞北北走也音义【衡如字一音横陈直觐反注同又如字北如字一音佩嵇康音胸背】邓人逐之背巴师而夹攻之注楚师僞走邓师逐之背巴师巴师攻之楚师自前还与战音义【背音佩注同夹古洽反又古协反】邓师大败鄾人宵溃注宵夜也音义【溃户对反】○秋虢仲芮伯梁伯荀侯贾伯伐曲沃注梁国在冯翊夏阳县荀贾皆国名音义【夏戸雅反】疏【注正义曰地理志云冯翊夏阳县故少梁也是梁在夏阳也僖十七年传曰惠公之在梁也梁伯妻之梁嬴孕过期旣以国配嬴则梁爲嬴姓世本荀贾皆姬姓僖十九年秦人灭梁荀贾不知谁灭之晋大夫有荀氏贾氏盖晋灭之以赐大夫】○冬曹大子来朝賔之以上卿礼也注诸侯之适子未誓于天子而摄其君则以皮帛继子男故賔之以上卿各当其国之上卿音义【适丁历反】疏【注正义曰继子男以上皆周礼典命职文也郑云誓犹命也言誓者明天子旣命以爲之嗣树子不易也释例曰周礼诸侯之适子誓于天子则下其君礼一等未誓则以皮帛继子男此谓公侯伯子男之世子出防朝聘之仪也誓者告于天子正以爲世子受天子报命者也未誓谓在国正之而未告天子者也曹之世子未誓而来故賔之以上卿谓比于诸侯之上卿继子男之末命数相准故也是言曹大子由未誓之故賔之以上卿谓以賔客待之同上卿之礼也卿礼飱饔积膳之数掌客聘礼略有其事传不言未誓知曹大子必未誓者若誓则下其君一等而已侯伯之子当如子男不得徒以上卿之礼待之也释例总论世子故言比于诸侯之上卿此指说曹国故分明辨之云各如其国之上卿僖二十九年传曰在礼卿不防公侯防伯子男可也昭二十三年传曰列国之卿当小国之君固周制也然则小国之君乃当大国之卿小国之世子必不得当大国之卿故知各如其国之上卿耳何休膏肓以爲左氏以人子安处父位尤非衰世救失之宜于义左氏爲短郑箴云必如所言父有老耄罢病孰当理其政预玊事也苏云誓于天子下君一等未誓继子男并是降下其君宁是安居父位】享曹大子初献乐奏而叹注酒始献音义【享许两反】施父曰曹大子其有忧乎非叹所也注施父鲁大夫音义【施色豉反人名字父音甫】疏【正义曰服防云古之爲享食所以观威仪省福祸无丧而戚忧必讐焉今大子临乐而叹是父将死而兆先见也】
　　经十年春王正月庚申曹伯终生卒注未同盟而赴以名
　　夏五月葬曹桓公注无传
　　秋公防衞侯于桃丘弗遇注无传衞侯与公爲防期中背公更与齐郑故公独往而不相遇也桃丘衞地济北东阿县东南有桃城音义【中如字一音丁仲反背音佩】
　　冬十有二月丙午齐侯衞侯郑伯来战于郎注改侵伐而书来战善鲁之用周班恶三国讨有辞音义【恶乌洛反又音乌路反】疏【注正义曰周礼大司马以九伐之法正邦国贼贤害民则伐之负固不服则侵之然则侵伐者师旅讨罪之名也鲁以周礼爲班则鲁有礼矣三国伐有礼是讨有辞矣春秋善鲁之用周班不使三国得伐之故改侵伐而书来战言若三国自来战而鲁人不与战也释例曰齐侯衞侯郑伯来战于郎夫子善鲁人之秉周班恶三国之伐有礼故正王爵以表周制去侵伐以见无罪此圣人之所以扶奬王室敦崇大教故改常例以特见之是其义也】
　　传十年春曹桓公卒注终施父之言○虢仲谮其大夫詹父于王注虢仲王卿士詹父属大夫音义【谮侧鸩反詹章廉反】疏【注正义曰周礼每卿之下皆有大夫传言谮其太夫知是属已之大夫非虢大夫者若虢国大夫虢仲自得加罪无爲谮之于王且其若是虢人不得以王师伐虢故也】詹父有辞以王师伐虢○夏虢公出奔虞注虞国在河东大阳县疏【注正义曰谱云虞姬姓也周大王之子大伯之弟仲雍是爲虞仲嗣大伯之后武王克商封虞仲之庶孙以爲虞仲之后处中国爲西吴后世谓之虞公僖五年晋灭之地理志河东大阳县周武王封大伯后于此是爲虞公志言大伯后者以仲雍嗣大伯故也】○秋秦人纳芮伯万于芮注四年围魏所执者○初虞叔有玉注虞叔虞公之弟疏【注正义曰祭叔旣爲祭公之弟知虞叔亦是虞公之弟】虞公求旃注旃之也音义【旃之然反】弗献旣而悔之曰周谚有之匹夫无罪怀璧其罪注人利其璧以璧爲罪音义【谚音彦】疏【正义曰士大夫以上则有妾媵庶人惟夫妻相匹其名旣定虽单亦通故韦昭通谓之匹夫匹妇也】吾焉用此其以贾害也注贾贾也音义【焉于防反贾音古注同】乃献又求其宝劒叔曰是无厌也无厌将及我注将杀我音义【厌于盐反下同】遂伐虞公故虞公出奔共池注共池地名阙音义【共音洪一音恭】○冬齐衞郑来战于郎我有辞也初北戎病齐注在六年诸侯救之郑公子忽有功焉齐人饩诸侯使鲁次之鲁以周班后郑郑人怒请师于齐齐人以衞师助之故不称侵伐注不称侵伐而以战爲文明鲁直诸侯曲故言我有辞以礼自释交绥而退无败绩音义【绥荀佳反】先书齐衞王爵也注郑主兵而序齐衞下者以王爵次之也春秋所以见鲁犹秉周礼音义【见贤遍反】疏【注正义曰传言先书齐衞则齐衞不合先书当先书郑也春秋之例主兵者先书此则郑人主兵郑宜在先而先序齐衞者王爵齐衞爲侯尊于郑伯故以王爵尊卑爲序也不依主兵之例而以王爵序者鲁班诸侯之戌以王爵爲次郑忽负功怀怒致有此师故特改常例还以王爵次之见鲁犹秉周礼故也】
　　经十有一年春正月齐人衞人郑人盟于恶曹注恶曹地阙
　　夏五月癸未郑伯寤生卒注同盟于元年赴以名秋七月葬郑庄公注无传三月而葬速
　　九月宋人执郑祭仲注祭氏仲名不称行人听迫胁以逐君罪之也行人例在襄十一年释例详之音义【听吐定反】疏【注正义曰庄二十五年陈侯使女叔来聘传曰嘉之故不名是诸侯之卿嘉之乃不名则于法当书名祭仲行无可嘉知仲非其字故云祭氏仲名也祭仲郑卿而至宋见执必是行至宋也行使被执例称行人此当云执郑行人而不称行人者听宋迫胁以逐出其君罪之故不称行人昭八年楚人执陈行人于徴师杀之传曰罪不在行人也以罪不在则称行人知祭仲罪在其身故去行人也释例曰祭仲之如宋非防非聘与于见诱而以行人应命不能死节挟僞以簒其君故经不称行人以罪之是说罪仲之意襄十一年楚人执郑行人良霄传曰书曰行人言使人也是变例也传称诱祭仲而执之则本非行人故经不言杜必知以行人应命罪之故不称行人者祭仲若不至宋宋人何得执之旣往至宋卽是因事而行亦旣因事而行便爲使人之例杜以传文称诱故序其本意言非聘非防听宋迫胁故不称行人罪之经与齐人执郑詹文亦何异刘君以祭仲是字郑人嘉之妄规杜氏就如刘言旣云罪其逐君何以嘉而称字杜以萧叔非字故知祭仲是名仲旣书名爲罪则不称行人是其贬责刘云祭仲本非行人未知有何所据】突归于郑注突厉公也爲宋所纳故曰归例在成十八年不称公子从告也文连祭仲故不言郑疏【注正义曰成十八年传例曰诸侯纳之曰归知此爲宋所纳故曰归也突实公子而不称公子传无褒贬之例知从告者之辞告者不言公子故不称也十五年许叔入于许十七年蔡季归于蔡皆以字系国突不系郑者以文连祭仲祭仲之上已有郑字蒙上郑文故不言郑也以宋人执仲纳突乃是一事连书故突得蒙上文其郑忽奔衞则郑人别告故不连上文】郑忽出奔衞注忽昭公也庄公既葬不称爵者郑人贱之以名赴疏【注正义曰僖九年传曰宋桓公卒未葬而襄公防诸侯故曰子里克杀奚齐于次书曰杀其君之子未葬也彼以未葬故繋父知旣葬则成君此庄公旣葬则忽成君矣宜书郑伯出奔今书忽之名知郑人贱之以名赴也其贱之意说在忽之复归】
　　柔防宋公陈侯蔡叔盟于折注无传柔鲁大夫未赐族者蔡叔蔡大夫叔名也折地阙音义【折之设反又市列反】疏【注正义曰以柔不称族与无骇相类是无族可称知其未赐族也亦以蔡叔无善可嘉知叔是名叔亦无族盖亦未赐族也】
　　公防宋公于夫钟注无传夫钟郕地音义【夫音扶】冬十有二月公防宋公于阚注无传阚鲁地在东平须昌县东南音义【阚口暂反须宣逾反】
　　传十一年春齐衞郑宋盟于恶曹注宋不书经阙疏【注正义曰丘明作传本以解经经传不同皆传是其实今传有宋而经无宋知是经之阙文宋爲大国传处郑下是史文旧阙传先举经之所有乃以阙者实之故后言宋耳非谓盟之序列宋在下也服防以爲不书宋宋后盟宋若后盟盟本无宋传不得言齐衞郑宋爲此盟也传之上下例不虚举经文举此盟者爲经阙宋故也】○楚屈瑕将盟贰轸注贰轸二国名音义【屈居勿反楚大夫氏贰音二轸之忍反皆国名】郧人军于蒲骚将与随绞州蓼伐楚师注郧国在江夏云杜县东南有郧城蒲骚郧邑绞国名州国在南郡华容县东南蓼国今义阳棘阳县东南湖阳城音义【郧音云国名骚音萧又音縿绞古卯反蓼音了本或作鄝同随绞州蓼四国名夏戸雅反郧本亦作涢音云棘纪力反湖音胡】莫敖患之注莫敖楚官名卽屈瑕音义【敖五刀反】鬭廉曰郧人军其郊必不诫且日虞四邑之至也注虞度也四邑随绞州蓼也邑亦国也音义【且日人逸反度待洛反】疏【注正义曰书云欲宅洛邑传每云敝邑是也】君次于郊郢以御四邑注君谓屈瑕也郊郢楚地音义【郢以井反又以政反】疏【注正义曰礼坊记云礼君不称天大夫不称君恐民之惑也然则大夫不得称君此谓屈瑕爲君者楚僭王号县令称公故呼卿爲君大夫正法当呼爲主昭元年传医和谓赵文子曰主相晋国是其事也祁盈之臣谓祁盈爲君伯有之臣谓伯有爲公是家臣称其主耳】我以锐师宵加于郧郧有虞心而恃其城注恃近其城音义【近附近之近】疏【正义曰郧人日虞四邑之至冀其与已合势有虞度外援之心而又自恃近城故无鬬志】莫有鬭志若败郧师四邑必离莫敖曰盍请济师于王注盍何不也济益也音义【盍戸各反济笺计反】对曰师克在和不在众啇周之不敌君之所闻也注商纣也周武王也传曰武王有乱臣十人纣有亿兆夷人音义【亿于力反】疏【注正义曰古文尚书泰誓曰受有亿兆夷人离心离德予有乱臣十人同心同德昭二十四年传引之云亦有离德已与本小殊此注改予爲武王又倒其先后者便文耳虽言传曰非传本文刘云欲以证商周之不敌故先少而后多非便文】成军以出又何济焉莫敖曰卜之对曰卜以决疑不疑何卜遂败郧师于蒲骚卒盟而还注卒盟贰轸○郑昭公之败北戎也注在六年齐人将妻之昭公辞祭仲曰必取之君多内宠子无大援将不立三公子皆君也注子突子亹子仪之母皆有宠音义【妻七计反下注同援于眷反亹亡匪反本或作斖】弗从○夏郑庄公卒初祭封人仲足有宠于庄公注祭郑地陈留长垣县东北有祭城封人守封疆者因以所守爲氏音义【疆居良反】庄公使爲卿爲公娶邓曼生昭公故祭仲立之注曼邓姓音义【爲公于僞反曼音万】宋雍氏女于郑庄公曰雍姞生厉公注雍氏姞姓宋大夫也以女妻人曰女音义【雍于恭反女尼据反注曰女同姞其吉反又其秩反】雍氏宗有宠于宋庄公故诱祭仲而执之注祭仲之如宋非防非聘见诱而以行人应命音义【应应对之应】疏【注正义曰传言诱而执之则祭仲被诱如宋在宋见执执不在防知非防也被诱而往知非聘也直爲见诱而以行人应彼宋命也行人谓行往宋耳刘云杜欲成不称行人之义故以行人言之】曰不立突将死亦执厉公而求赂焉祭仲与宋人盟以厉公归而立之○秋九月丁亥昭公奔衞己亥厉公立
　　经十有二年春正月
　　夏六月壬寅公防杞侯莒子盟于曲池注曲池鲁地鲁国汶阳县北有曲水亭音义【汶音问】
　　秋七月丁亥公防宋公燕人盟于谷丘注谷丘宋地燕人南燕大夫
　　八月壬辰陈侯跃卒注无传厉公也十一年与鲁大夫盟于折不书葬鲁不防也壬辰七月二十三日书于八月从赴音义【跃羊略反】疏【注正义曰跃爲厉公世本文也庄二十二年传曰陈厉公蔡出也故蔡人杀五父而立之五父卽佗六年杀佗而厉公立也陈世家以佗与五父爲二人言蔡人爲佗杀五父及桓公太子免而立佗是爲厉公立七年大子免之三弟跃林杵臼共弑厉公而跃立是爲利公利公立五月卒林立是爲庄公案传五父佗一人而世家以爲二人案经蔡人杀佗在桓公卒之明年不得爲佗立七年也佗以六年见杀跃以此年始卒不得爲跃立五月也旣以佗爲厉公又妄称跃爲利公世本本无利公皆是马迁妄说束晢言马迁分一人以爲两人以爲无有谓此事也壬辰是七月二十三日上有七月书于八月之下如此类者注皆谓之日误今云从赴者以其终不可通盖欲两解故也以五年正月甲戌己丑陈侯鲍卒甲戌非正月之日而以正月起文传言再赴是赴以正月也彼以十二月之日爲正月赴鲁知赴者或有以前月之日从后月而赴故因此以示别意】
　　公防宋公于虚注虚宋地音义【虚去鱼反】
　　冬十有一月公防宋公于龟注龟宋地
　　丙戌公防郑伯盟于武父注武父郑地陈留济阳县东北有武父城音义【父音甫地名有父字者皆同甫音】
　　丙戌衞侯晋卒注无传重书丙戌非义例因史成文也未同盟而赴以名音义【重直用反下同】疏【注正义曰春秋之中唯此重书日其余亦应有一日两事各书日名但更无其日不可复知计赴告之体本应皆以日告史官书策复应各书其日但他国之告或有详略鲁史记注多违旧章致使日与不日无复定准及其仲尼书经不以日月褒贬或略或详非此所急故日月详略皆依旧文此重书丙戌非是义例以旧史所重故因史成文耳】
　　十有二月及郑师伐宋丁未战于宋注旣书伐宋又重书战者以见宋之无信也庄十一年传例曰皆陈曰战尤其无信故以独战爲文音义【见贤遍反陈直觐反】疏【注正义曰春秋之例战不言伐以其伐可知故略其文也伐者讨有罪之辞言战又言伐者皆是罪彼所伐之国此旣书伐宋又重书战者以见宋之无信言以钟鼓声其罪而伐人彼不服罪而反与我战所以深责之也庄二十八年齐人伐衞衞人及齐人战此文亦当如彼宜云及宋人战今直言战于宋者尤其无信故以独战爲文皆陈曰战战是敌辞不言及宋战不使宋得敌也十年郎之战我有礼彼无礼齐郑无辞以罪我不令我与彼敌彼自独战爲文此战我有信而宋无信我有辞以责宋不使宋敢敌我我自独战爲文郎战我有辞故言战不言伐此战宋无辞故言伐不言与宋战二者虽文皆独战而义存彼此俱是善恶有殊不得相敌故也】
　　传十二年夏盟于曲池平莒也注隐四年莒人伐自是遂不平○公欲平宋郑秋公及宋公盟于句渎之丘注句渎之丘卽谷丘也宋以立厉公故多责赂于郑郑人不堪故不平音义【句古侯反渎音豆】宋成未可知也故又防于虚冬又防于龟宋公辞平故与郑伯盟于武父注宋公贪郑赂故与公三防而卒辞不与郑平遂帅师而伐宋战焉宋无信也君子曰苟信不继盟无益也诗云君子屡盟乱是用长无信也注诗小雅言无信故数盟数盟则情疏情疏而憾结故云长乱音义【屡力具反本又作娄音同长丁丈反注同数音朔下同憾戸暗反】○楚伐绞军其南门莫敖屈瑕曰绞小而轻轻则寡谋请无扞采樵者以诱之注扞衞也樵薪也音义【轻遣政反扞戸旦反樵在遥反】从之绞人获三十人注获楚人也明日绞人争出驱楚役徒于山中楚人坐其北门而覆诸山下注坐犹守也覆设伏兵而待之音义【覆扶又反注同】大败之爲城下之盟而还注城下盟诸侯所深耻疏【注正义曰宣十五年楚围宋传称华元谓子反曰敝邑易子而食析骸以防虽然城下之盟有以国毙不能从也宁以国毙不肯从城下之盟是其深耻也必爲深耻者诸侯当好事四邻以衞社稷相时而动量力而行今乃构怨彊敌兵临城下力屈势沮求服受盟是其不知之甚将爲邻国所笑故深耻之】伐绞之役楚师分涉于彭注彭水在新城昌魏县疏【注正义曰释例云彭水出新城昌魏县东北至南乡筑阳县入汉】罗人欲伐之使伯嘉谍之三巡数之注罗熊姓国在宜城县西山中后徙南郡枝江县伯嘉罗大夫谍伺也廵徧也音义【谍徒协反数色主反枝质而反伺音笥徧音遍】疏【注正义曰罗熊姓世本文也谍说文云军中反间也谓诈爲敌国之人入其军中伺候间隙以反报其主故此训谍爲伺而兵书谓之反间也巡徧也谓巡绕徧行之】
　　经十有三年春二月公防纪侯郑伯己巳及齐侯宋公衞侯燕人战齐师宋师衞师燕师败绩注大崩曰败绩例在庄十一年或称人或称师史异辞也衞宣公未葬惠公称侯以接邻国非礼也疏【正义曰传称宋多责赂于郑故以纪鲁及齐与宋衞燕战然则此战之兴本由宋郑相怨虽复名连同好当以宋郑爲主其序纪在郑上宋处齐下者若鲁人不与而邻国自行则以主兵爲先若与鲁同行鲁史所记则当以鲁爲主不得复先主兵亦旣不先主兵卽以大小爲序故纪先郑也宋使齐爲主犹隐四年州吁伐郑使宋爲主故齐先宋此以公在防故不以主兵爲先尊卑爲序故纪在郑先若然庄二十六年防宋人齐人伐徐杜云宋主兵故序齐上彼鲁亦在而先主兵者彼是鲁之防人所防之国又少此则公自在防及所战之国歴序又多故不与彼同也战称将败称师是史策之常法也史所以然者师是将之所帅战则举将爲重败则羣师尽崩固当举师言败若其败还书将则是将身独败无以见师之大崩故战则称将败则称师言其众师尽败非独将身败也此燕人谓将也楚子伤目故称楚子败绩此若云燕人败绩则是燕将身伤以此不得不称师败唯庄二十八年衞人败绩违常文耳注正义曰言史异辞者决庄二十八年衞人及齐人战衞人败绩也此败称师而彼败称人是史异辞也史非一人立辞自异非褒贬之例也此二者于理则师是而人非但不以爲义故合各从其本耳杜以旣葬爲成君虽则逾年犹待葬讫故以惠公爲非礼释例曰父虽未葬丧服在身逾年则于莫国内卽位称君伐郑之役宋公衞侯是也春秋书鲁事皆逾年卽位称公不可旷年无君则知他国亦同然据父未葬于其国内虽得伸其尊若以接邻国则违礼失制也是言先君未葬则不得称爵成君以接邻国也杜言违礼失制礼制亦无明文案文八年八月天王崩九年春毛伯来求金传曰不书王命未葬也彼以逾年未葬不得称王命使是其礼制未可以此知接邻国则违礼制也】
　　三月葬衞宣公注无传
　　夏大水注无传
　　秋七月
　　冬十月
　　传十三年春楚屈瑕伐罗鬭伯比送之还谓其御曰莫敖必败举趾高心不固矣注趾足也遂见楚子曰必济师注难言屈瑕将败故以益师讽谏音义【见贤遍反济笺计反难乃旦反讽方鳯反本亦作风】楚子辞焉注不解其防故拒之音义【解戸买反】入告夫人邓曼邓曼曰大夫其非众之谓注邓曼楚武王夫人言伯比意不在于益众也其谓君抚小民以信训诸司以德而威莫敖以刑也莫敖狃于蒲骚之役将自用也注狃忕也蒲骚在十一年音义【狃女久反忕时世反又时设反】必小罗君若不镇抚其不设备乎夫固谓君训众而好镇抚之注抚小民以信也音义【好呼报反又如字】召诸司而劝之以令德注训诸司以德也见莫敖而告诸天之不假易也注诸之也言天不借贷慢易之人威莫敖以刑也音义【易以防反注同借子夜反贷他代反慢武谏反】不然夫岂不知楚师之尽行也楚子使赖人追之不及注赖国在义阳随县赖人仕于楚者音义【尽津忍反此类可以意求】疏【正义曰大夫伯比言济众者非益众之谓也其此伯比之意当谓君宜抚慰小人士卒以言信也教训诸司长率以令徳而威惧莫敖以刑罚也莫敖狃于蒲骚之役狃贯也贯于蒲骚之得胜遂恃胜以爲常将自用其心不受规谏必轻小罗国以爲无能君若不以言辞刑罚镇重抚慰之莫敖其将不设备乎夫谓伯比之意固当谓君教训众民而好以言辞镇抚之召军之诸司而劝勉之以善徳见莫敖而告之道上天之意不借贷慢易之人不使慢易之人得胜言其必须敬惧也其意当如此耳若其不然此伯比岂不知楚师之尽行也而更请益师乎注正义曰说文云狃狎也忕习也郭璞云贯忕也今俗语皆然则狃忕皆贯习之义以贯得胜则轻易前敌将自用其意不复持重】莫敖使徇于师曰谏者有刑注徇宣令也音义【徇以俊反】及鄢乱次以济注鄢水在襄阳宜城县入汉音义【鄢于晚反又于万反乱次以济本或作乱次以济其水】疏【注正义曰释例云鄢水出新城沶乡县东南经襄阳至宜城县入汉】遂无次且不设备及罗罗与卢戎两军之注卢戎南蛮音义【卢如字本或作庐音同】大败之莫敖缢于荒谷羣帅囚于冶父以听刑注缢自经也荒谷冶父皆楚地音义【缢一防反荒如字本或作防音同冶音也】楚子曰孤之罪也皆免之○宋多责赂于郑注立突赂郑不堪命故以纪鲁及齐与宋衞燕战不书所战后也注公后地期不及其战故不书所战之地疏【注正义曰两敌将战必豫期战地公未见纪郑纪郑已与齐宋先设战期公不及设期唯及其战故言战而不书所战之地言此地非公所期故不书也释例曰桓十三年战不书所所者期战所在之地也公防战而后其期犹及诸侯共其成败故备书诸国而不书地成十六年传曰战之日齐国佐至于师此其类也然则诸战书日者日即从月计此经当云二月己巳公防纪侯郑伯今退己巳于郑伯之下者春秋之例公之出防例多以月要盟战败例多以日故己巳之文在公防纪侯郑伯之下十二年十二月及郑师伐宋丁未战于宋亦其类也服防云下日者公至而后定战日地之与日当同时设期公旣不及期地安得及期日也刘炫云公防纪郑告庙而行始行卽书防也其战之日则战罢乃告庙史官虽连并其文而存其本防己巳是战日故下日以附战】○郑人来请脩好音义【好呼报反】
　　经十有四年春正月公防郑伯于曹注脩十二年武父之好以曹地与防音义【好呼报反与音预】
　　无冰注无传书时失
　　夏五注不书月阙文郑伯使其弟语来盟
　　秋八月壬申御廪灾注御廪公所亲耕以奉粢盛之仓也天火曰灾例在宣十六年音义【廪力锦反仓也】疏【注正义曰传称御廪灾乙亥尝书不害也明尝之所用是御廪之所藏也礼记祭义云天子爲籍千亩诸侯百亩躬秉耒以事天地山川社稷先古敬之至也谷梁传曰天子亲耕以共粢盛王后亲蚕以共祭服国非无良农工女也以爲人之所尽事其祖祢不若以己所自亲者也月令季秋乃命冡宰藏帝籍之收于神仓郑云重粢盛之委也帝籍所耕千亩也藏祭祀之谷故爲神仓以此诸文知御廪藏公所亲耕以奉粢盛之仓也廪卽仓之别名周礼廪人爲仓人之长其职曰大祭祀则共其接盛郑云接读爲扱扱以授舂人大祭祀之谷籍田之收藏于神仓者不以给小用是公所亲耕之粟拟共祭祀藏于仓廪故谓之御廪灾其屋而不损其谷故书曰不害也】乙亥尝注先其时亦过也旣戒日致齐廪虽灾苟不害嘉谷则祭不应废故书以示法音义【先悉荐反又如字齐侧皆反】疏【注正义曰八月建未未是始杀故云先其时亦过也周礼大宰祀五帝前期十日帅执事而卜日遂戒享先王亦如之郑云十日者容散齐七日致齐三日壬申在乙亥之前三日是致齐之初日也旣已戒日致齐御廪虽灾苟其不害嘉谷有谷可以共祭祀则祭不应废故书以示法也若害谷则当废不可苟用他谷故也先时亦过过则当书但书过已有成例故传指言不害故沈氏云杜以先时亦过过则当书传何以专言不害此丘明之意若非先时有灾不害亦书若非御廪有灾先时亦书进退明例也服防云鲁以壬申被灾至乙亥而尝不以灾害爲恐故衞难杜云若救之则息不害嘉谷则传当有救火之文若如宋灾传举救火今直言不害明知不以灾爲害杜必爲不害嘉谷者秦氏答云传所以不载救火者传以指释经文略举其要所以不载救火至于宋郑之灾彼由简牍备载详略不等不可相难也】
　　冬十有二月丁巳齐侯禄父卒注无传隐六年盟于艾宋人以齐人蔡人衞人陈人伐郑注凡师能左右之曰以例在僖二十六年
　　传十四年春防于曹曹人致饩礼也注熟曰饔生曰饩疏【注正义曰周礼外内饔皆掌割亨之事亨人职外内饔之防亨煮饔者煮肉之名知熟曰饔哀二十四年传称晋人饩臧石牛以生牛赐之知生曰饩又聘礼致饔饩五牢饪一牢腥二牢饩二牢饪是熟肉腥是生肉知饩是未杀郑以爲生牲曰饩唯瓠叶笺云腥曰饩欲以牵爲牵行故饩爲已杀非定解也定解犹以生爲饩传诸言饩者皆致生物于賔也】○夏郑子人来寻盟且脩曹之防注子人卽弟语也其后爲子人氏○秋八月壬申御廪灾乙亥尝书不害也注灾其屋救之则息不及谷故曰书不害○冬宋人以诸侯伐郑报宋之战也注在十二年焚渠门入及大逵注渠门郑城门逵道方九轨音义【逵求龟反】伐东郊取牛首注东郊郑郊牛首郑邑以大宫之椽归爲卢门之椽注大宫郑祖庙卢门宋城门告伐而不告入取故不书音义【大音泰椽直专反榱也圆曰椽方曰桷说文云周谓之椽齐鲁谓之桷】
　　经十有五年春二月天王使家父来求车
　　三月乙未天王崩注无传桓王也
　　夏四月己巳葬齐僖公注无传
　　五月郑伯突出奔蔡注突旣簒立权不足以自固又不能倚任祭仲反与小臣造盗贼之计故以自奔爲文罪之也例在昭三年音义【倚于绮反】疏【注正义曰凡诸侯出奔皆被逐而出非自出也旧史书臣以逐君仲尼脩春秋责其不能自固皆以自奔爲文以故此注迹突之恶言其罪之之意释例曰诸侯奔也皆迫逐而苟免非自出也传称衞孙林父甯殖出其君名在诸侯之策此以臣名赴告之文也仲尼之经更没逐者主名以自奔爲文责其不能自安自固所犯非徒所逐之臣也言其所犯处多非徒逐者独恶君不能君故臣亦不臣臣之逐君其罪已着没其臣名独见君罪言罪不纯在其臣故也衞献公出奔不名郑伯突及北燕伯款蔡侯朱等皆书名者从彼告辞故释例曰衞赴不以名而燕赴以名随赴而书之义在彼不在此也言责其不能自安自固自奔卽是身罪名与不名不复着义故从告也昭三年传曰书曰北燕伯款出奔齐罪之也是变例也】郑世子忽复归于郑注忽实居君位故今还以复其位之例爲文也称世子者忽爲大子有母氏之宠宗卿之援有功于诸侯此大子之盛者也而守介节以失大国之助知三公子之彊不从祭仲之言脩小善絜小行从匹夫之仁忘社稷之大计故君子谓之善自爲谋言不能谋国也父卒而不能自君郑人亦不君之出则降名以赴入则逆以大子之礼始于见逐终于见杀三公子更立乱郑国者实忽之由复归例在成十八年音义【介音界行下孟反更音庚】疏【注正义曰成十八年传曰复其位曰复归忽本旣居君位然后出奔故今还以复位之例爲文也经言复归明是复位之例注言此者以忽之出奔不称郑伯归言世子又非君号非君而称复归嫌其不是复位故明之礼父在称世子忽父之丧于今五年世子非所当称故迹其称之意邓曼所生立爲世子是有母氏之宠也宗卿谓同姓之卿祭仲之女曰雍姬则祭仲姬姓是同宗卿也救齐败戎是有功也而守介节谓守琐狷介之节不娶齐女也经书郑忽出奔不称郑伯是降名以赴也今称世子复归是逆以大子之礼也逆以大子之礼者以突是庶子无道出奔更欲择君莫逾于忽以本是世子故迎之使还爲是世子所以得归郑以世子名告不以尝爲君告时史因其告辞书曰世子实复本位书曰复归而忽之爲君不能自固始于见逐终于见杀三公子更立爲君乱郑国者实忽之由释例与此注尽同其末云故仲尼因以示义言因旧史之文卽称世子示郑人本有不以爲君之义忽于隐公之世每称公子六年称大子则救齐之时已立爲大子故也】
　　许叔入于许注许叔庄公弟也隐十一年郑使许大夫奉许叔居许东偏郑庄公旣卒乃入居位许人嘉之以字告也叔本不去国虽称入非国逆例疏【注正义曰入者自外之辞本其所自之处言其自许东偏而入于许国非从外国入也郑庄公以十一年卒许叔今始入者盖郑突不使其复忽旣得位亲仁善邻存许以徳许人冀其爲己之援故此年始得入也小白阳生入皆称名此叔称字故云计人嘉之以字告也杜知是字者以蔡季子来归亦以书字故知之也杜以传例云凡去其国国逆而立之曰入嫌此亦爲国逆之例释例曰诸在外例称入直是自外入内记事常辞义无所取贾氏虽夫人姜氏之入皆以爲例由先儒以爲国逆故言许叔本不去国非国逆之正例国逆正例据去国而来许叔本非去国故云非国逆例其实许始复国许叔得还上下交欢同心迎逆指其实事有国逆之理故于释例云许叔有国逆之文但非国逆正例耳刘君不达此防妄规杜失非也】
　　公防齐侯于艾
　　邾人牟人葛人来朝注无传三人皆附庸之世子也其君应称名故其子降称人牟国今泰山牟县葛国在梁国宁陵县东北音义【牟亡侯反】疏【注正义曰三国俱称人合行礼知其尊卑同也以邾子未得王命知牟葛之等是附庸郳黎来来朝附庸书名此若君自亲来则亦应称名若遣臣来聘又不得称朝曹伯使世子射姑来朝是世子有称朝之义知此三人皆附庸世子摄行父事而来朝也诸侯之卿称名大夫降称人是人之于名例差一等若附庸其君应称名故其子降称人释例曰王之世子不名诸侯世子则名防王世子于首止曹世子射姑来朝是也附庸世子称人邾人牟人葛人来朝是也是言世子称谓之等级也地理志泰山郡牟县故牟国也陈留郡宁陵县应劭曰故葛伯国然则于晋属梁国也】
　　秋九月郑伯突入于栎注栎郑别都也今河南阳翟县未得国直书入无义例也音义【栎音歴翟徒歴反】
　　冬十有一月公防宋公衞侯陈侯于袲伐郑注袲宋地在沛国相县西南先行防礼而后伐也音义【袲昌氏反相息亮反】疏【注正义曰知非不与谋言防者以言于袲故知此行防礼也若不言地直言防则是不与谋例也召陵防杜注云于召陵先行防礼与此同也】
　　传十五年春天王使家父来求车非礼也诸侯不贡车服注车服上之所以赐下天子不私求财注诸侯有常职贡○祭仲专郑伯患之使其壻雍纠杀之将享诸郊雍姬知之谓其母曰父与夫孰亲其母曰人尽夫也父一而已胡可比也注妇人在室则天父出则天夫女以爲疑故母以所生爲本解之遂告祭仲曰雍氏舍其室而将享子于郊吾惑之以告祭仲杀雍纠尸诸周氏之汪注汪池也周氏郑大夫杀而暴其尸以示戮也音义【舍音舍汪乌黄反暴步卜反】公载以出注愍其见杀故载其尸共出国曰谋及妇人宜其死也○夏厉公出奔蔡○六月乙亥昭公入○许叔入于许○公防齐侯于艾谋定许也○秋郑伯因栎人杀檀伯而遂居栎注檀伯郑守栎大夫音义【檀徒丹反】○冬防于袲谋伐郑将纳厉公也弗克而还
　　经十有六年春正月公防宋公蔡侯衞侯于曹
　　夏四月公防宋公衞侯陈侯蔡侯伐郑注春旣谋之今书防者鲁讳议纳不正蔡常在衞上今序陈下盖后至疏【注正义曰宣七年传例云与谋曰及不与谋曰防此春旣谋之例当言及今书防者鲁讳与诸侯聚议纳不正之人故从不与谋之文释例曰鲁旣春防于曹以谋伐郑夏遂兴师而更从不与谋之文者厉公簒大子忽之位谋而纳之非正故讳之从不与谋之例是其义也诸侯之序以大小爲次班序谱称自隐至庄十四年四十三岁征伐盟防者凡十六国时无覇主防同不并无有成序其间蔡与衞凡七防六在衞上唯此处在陈下故以爲盖后至也】
　　秋七月公至自伐郑注用饮至之礼故书
　　冬城向注传曰书时也而下有十一月旧说因谓传误此城向亦俱是十一月但本事异各随本而书之耳经书夏叔弓如滕五月葬滕成公传云五月叔弓如滕卽知但称时者未必与下月异也又推校此年闰在六月则月却而节前水星可在十一月而正也诗云定之方中作于楚宫此未正中也功役之事皆总指天象不与言歴数同也故传之释经皆通言一时不月别音义【向失亮反定丁佞反】疏【注正义曰杜以城向与下同月故检叔弓如滕经传之异如滕与葬同月知此城向与出奔同月但本事旣异各随本而书之下有月而此无月耳其实同是十一月也但十一月水星昏犹未正故复推校歴数此年月却节前水星可在十一月而正又方者未至之辞故以定之方中爲方欲向中而实未正中十一月可以兴土功书时非传误也刘规过以爲案周语云辰角见而雨毕天根见而水涸驷见而陨霜火见而清风戒寒故先王之教曰雨毕而除道水涸而成梁陨霜而冬裘具清风至而修城郭故夏令曰九月除道十月成梁营室之中土功其始先儒以爲建戍之中霜始降房星见霜降之后寒风至而心星见郑云辰角见谓九月本天根见谓九月末天根谓氐星是也自然火见是建亥之月又春秋城楚丘是正月而杜引诗云定之方中未正中也定星岂正月未正中乎据此诸文则火见土功必在建亥之月则建戍之中必无土功之理而杜以爲建戍之月得城向者非也今以爲周语之文单子见陈不除道故讥爲此言故所举时节并在早月也月令孟冬天子始裘单子云陨霜而冬裘具九月已裘是其早也且周语之文据寻常节气九月而除道十月而兴土功杜以此年闰在六月则建戍之月二十一日巳得建亥节气是十月节气在九月之中土功之事何爲不可诸侯城楚丘自在正月衞人初作宫室必在其前杜云定星方欲正中于理何失刘君广引周语之文以规杜杜以月却节前何须致难】
　　十有一月衞侯朔出奔齐注惠公也朔谗构取国故不言二公子逐罪之也
　　传十六年春正月防于曹谋伐郑也注前年冬谋纳厉公不克故复更谋音义【复扶又反】○夏伐郑秋七月公至自伐郑以饮至之礼也○冬城向书时也○初衞宣公烝于夷姜生急子注夷姜宣公之庶母也上淫曰烝音义【烝之承反急如字诗作伋上时掌反一音如字】疏【注正义曰晋献公烝于齐姜惠公烝于贾君皆是淫父之妾知此亦父妾故云庶母也成二年传称楚庄王以夏姬子连尹襄老襄老死其子黒要烝焉淫母而谓之烝知烝是上淫盖训烝爲进言自进与之淫也世家云初宣公爱夫人夷姜烝淫而谓之夫人马迁谬耳】属诸右公子爲之娶于齐而美公取之生夀及朔属寿于左公子注左右媵之子因以爲号音义【属音烛下同爲于僞反媵羊政反】疏【注正义曰公子法无左右明其因母爲号公羊称诸侯取一国则二国往媵之以有二媵故分爲左右说公羊者言右媵贵于左媵义或当然此左右公子盖宣公之兄弟也】夷姜缢注失宠而自缢死宣姜与公子朔构急子注宣姜宣公所取急子之妻构会其过恶音义【构古豆反防古外反】公使诸齐使盗待诸莘将杀之注莘衞地阳平县西北有莘亭音义【公使所吏反莘所中反】寿子告之使行注行去也不可曰弃父之命恶用子矣注恶安也音义【恶音乌注同】有无父之国则可也及行饮以酒寿子载其旌以先盗杀之急子至曰我之求也此何罪请杀我乎又杀之二公子故怨惠公十一月左公子泄右公子职立公子黔牟注黔牟羣公子音义【饮以酒于鸩反一本以作之泄息列反黔其廉反又音琴】疏【正义曰代之而载其旌盖旌有识故也世家云与大子白旄而告盗曰见白旄者杀之或当以白旄爲旌但马迁演此文而爲之说其辞至鄙未必其言可信也】惠公奔齐
　　经十有七年春正月丙辰公防齐侯纪侯盟于黄注黄齐地
　　二月丙午公防邾仪父盟于趡注趡鲁地称字义与蔑盟同二月无丙午丙午三月四日也日月必有误音义【趡翠轨反】
　　夏五月丙午及齐师战于奚注奚鲁地皆陈曰战音义【陈直觐反】
　　六月丁丑蔡侯封人卒注十一年大夫盟于折
　　秋八月蔡季自陈归于蔡注季蔡侯弟也言归爲陈所纳
　　癸巳葬蔡桓侯注无传称侯盖谬误三月而葬速疏【注正义曰五等诸侯卒则各书其爵葬则举諡称公礼之常也此无贬责而独称侯故云盖谬误也释例曰卒而外赴者皆主爵而称名慎死考终不敢违大典也书葬者皆从主人私称客主之人敬各有本谦敬各得其所而后二国之礼成也葬蔡桓侯独不称公刘贾许曰桓卒而季归无臣子之辞也蔡侯无子以弟承位羣臣无废主社稷不乏祀故传称蔡人嘉之非贬所也杞伯称子传爲三发蔡侯有贬传亦宜说史书谬误疑有阙文是其疑之意也】
　　及宋人衞人伐邾
　　冬十月朔日有食之注甲乙者厯之纪也晦朔者日月之防也日食不可以不存晦朔晦朔须甲乙而可推故日食必以书朔日爲例
　　传十七年春盟于黄平齐纪且谋衞故也注齐欲灭纪衞逐其君○及邾仪父盟于趡寻蔑之盟也注蔑盟在隐元年○夏及齐师战于奚疆事也注争疆界也音义【疆居良反注及下皆同】于是齐人侵鲁疆疆吏来告公曰疆埸之事慎守其一而备其不虞注虞度也不度犹不意也音义【埸音亦度待洛反下同】疏【正义曰疆场谓界畔也至此易主故名曰场典封疆者不得已往侵人无使人来侵已谨愼守其一家之所有以备不意度之事】姑尽所备焉事至而战又何谒焉注齐背盟而来公以信待故不书侵伐音义【背音佩下同】○蔡桓侯卒蔡人召蔡季于陈注桓侯无子故召季而立之季内得国人之望外有诸侯之助故书字以善得众称归以明外纳○秋蔡季自陈归于蔡蔡人嘉之也注嘉之故以字书○伐邾宋志也注邾宋争疆鲁从宋志背趡之盟○冬十月朔日有食之不书日官失之也天子有日官诸侯有日御注日官日御典厯数者日官居卿以底日礼也注日官天子掌厯者不在六卿之数而位从卿故言居卿也底平也谓平厯数音义【底音防下同】疏【注正义曰周礼大史掌正歳年以序事颁告朔于邦国然则天子掌厯者谓大史也大史下大夫非卿故不在六卿之数传言居卿则是尊之若卿故知非卿而位从卿故言居卿也平厯数者谓掌作厯数平其迟速而颁于邦国也晦朔望交防有期日月五星行道有度厯而数之故曰厯数也】日御不失日以授百官于朝注日官平厯以班诸侯诸侯奉之不失天时以授百官○初郑伯将以高渠弥爲卿昭公恶之固谏不听昭公立惧其杀己也辛卯杀昭公而立公子亹注公子亹昭公弟音义【恶乌路反下及注所恶皆同亹音尾】君子谓昭公知所恶矣公子达曰注公子逹鲁大夫疏【正义曰弑君者人臣之极恶也昭公恶其人其人果行大恶是昭公知所恶矣言昭公恶之不妄也韩子以爲君子言知所恶者非多其知之名而嫌其心不断也曰知之若是其明也而不于早诛焉以及于死故言知所恶以见其无权也昭公知其恶而不能行其诛致使渠弥含憎惧死以徼幸故昭公不免于弑戒人君使彊于断也注正义曰知非郑人者若是郑人当在君子之前言之传先载君子之议后陈子达之言是达闻其言而评之与臧文仲闻蓼六之灭其事相类故知是鲁人也】高伯其爲戮乎复恶已甚矣注复重也本爲昭公所恶而复弑君重爲恶也音义【复扶又反注同一音服则乖注意重直用反下同】
　　经十有八年春王正月公防齐侯于泺注泺水在济南歴城县西北入济音义【泺卢笃反又力角反一音洛说文匹沃反】公与夫人姜氏遂如齐注公本与夫人俱行至泺公与齐侯行防礼故先书防泺旣防而相随至齐故曰遂疏【正义曰僖十一年公及夫人防齐侯于阳谷彼言及此不言及者公羊传曰公何以不言及夫人夫人外也言夫人淫于齐侯而踈外公故不言及也谷梁传曰不言及夫人何也以夫人之伉不称数也言夫人骄伉不可及故舍而不数也杜无明解传载申繻之言讥公男女相凟盖以相防凟之故果致大祸时史讥其男女无别故不书及也注正义曰据传文知其向防之时卽与夫人俱行至于泺水之上不言及夫人防者夫人从公行耳其防之时夫人不与旣防乃相随向齐故如齐之上加书夫人公自因防而行故言遂耳】
　　夏四月丙子公薨于齐注不言戕讳之也戕例在宣十八年音义【戕在良反】丁酉公之丧至自齐注无传告庙也丁酉五月一日有日而无月
　　秋七月
　　冬十有二月巳丑葬我君桓公注无传九月乃葬缓慢也
　　传十八年春公将有行遂与姜氏如齐注始议行事申繻曰女有家男有室无相凟也谓之有礼易此必败注女安夫之家夫安妻之室违此则爲凟今公将姜氏如齐故知其当致祸乱音义【凟徒木反】疏【正义曰沈氏云卿大夫称家家者内外之大名戸内曰室但男子一家之主职主内外故曰家妇人主闺内之事故爲室也刘云释宫云宫谓之室其内谓之家则家之与室义无以异欲见男女之别故以室属之其实室家同也】公防齐侯于泺遂及文姜如齐齐侯通焉公谪之注谪谴也音义【谪直革反责也王又工革反谴遣战反】以告注夫人告齐侯夏四月丙子享公注齐侯爲公设享燕之礼音义【爲于僞反】使公子彭生乘公公薨于车注上车曰乘彭生多力拉公干而杀之音义【乘如字又纯证反注同上时掌反拉力答反干古旦反】疏【注正义曰庄元年公羊传曰夫人谮公于齐侯齐侯怒与之饮酒于其出焉使公子彭生送之于其乘焉搚干而杀之何休云搚折声也齐世家云襄公使力士彭生抱上鲁君车因折杀鲁桓公下车则死矣搚折拉音义同也】鲁人告于齐曰寡君畏君之威不敢宁居来脩旧好礼成而不反无所归咎恶于诸侯请以彭生除之注除耻辱之恶也音义【好呼报反咎其九反】齐人杀彭生注不书非卿○秋齐侯师于首止注陈师首止讨郑弑君也首止衞地陈留襄邑县东南有首乡子亹防之高渠弥相注不知齐欲讨己音义【相息亮反】七月戊戌齐人杀子亹而轘高渠弥注车裂曰轘音义【轘音患裂音列】疏【注正义曰襄二十二年传称轘观起于四竟又曰观起车裂是其事也周礼条狼氏誓仆右曰杀誓驭曰车轘然则周法有此刑也】祭仲逆郑子于陈而立之注郑子昭公弟子仪也是行也祭仲知之故称疾不往人曰祭仲以知免仲曰信也注时人讥祭仲失忠臣之节仲以子亹爲渠弥所立本旣不正又不能固位安民宜其见除故即而然讥者之言以明本意音义【知音智又如字】○周公欲弑庄王而立王子克注庄王桓王大子王子克庄王弟子仪音义【弑申志反】辛伯告王遂与王杀周公黑肩王子克奔燕注辛伯周大夫初子仪有宠于桓王桓王属诸周公辛伯谏曰并后注妾如后音义【属音烛】匹嫡注庶如嫡音义【嫡丁歴反注同】两政注臣擅命音义【擅布战反】耦国注都如国乱之本也周公弗从故及注及于难也音义【难乃旦反】



</div>
    <div class="pagination">
<a href="春秋左传注疏_page6.html">上一页</a><span>...</span><a href="春秋左传注疏_page2.html">2</a><a href="春秋左传注疏_page3.html">3</a><a href="春秋左传注疏_page4.html">4</a><a href="春秋左传注疏_page5.html">5</a><a href="春秋左传注疏_page6.html">6</a><span class="current-page">7</span><a href="春秋左传注疏_page8.html">8</a><a href="春秋左传注疏_page9.html">9</a><a href="春秋左传注疏_page10.html">10</a><a href="春秋左传注疏_page11.html">11</a><a href="春秋左传注疏_page12.html">12</a><span>...</span><a href="春秋左传注疏_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
