<!DOCTYPE html>
<html>
<head>
    <meta charset="UTF-8">
    <title>钦定春秋传说汇纂 - 第 76 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定春秋传说汇纂 - 第 76 页/共 87 页</h1>
    <div class="content">　　左传【夏五月乙未朔日有食之梓愼曰将水昭子曰旱也日过分而阳犹不克克必甚能无旱乎阳不克莫将积聚也】
　　集说【王氏樵曰案梓愼叔孙皆妄测天道或者因时之旱而附防也日食之示戒逺矣非为水旱也日过分而阳犹不克克必甚此流行之气也日月阴阳之精也以精之盛衰相为亏蚀水旱之故不相及也】
　　附録左传【六月壬申王子朝之师攻瑕及杏皆溃郑伯如晋子大叔相见范献子献子曰若王室何对曰老夫其国家不能恤敢及王室抑人亦有言曰嫠不恤其纬而忧宗周之陨为将及焉今王室实蠢蠢焉吾小国惧矣然大国之忧也吾侪何知焉吾子其早图之诗曰缾之罄矣惟罍之耻王室之不宁晋之耻也献子惧而与宣子图之乃征防于诸侯期以明年】
　　秋八月大雩
　　左传【秋八月大雩旱也】
　　丁酉伯郁厘卒【郁公作鬰】
　　集说【杜氏预曰未同盟而赴以名丁酉九月五日有日无月】
　　附録左传【冬十月癸酉王子朝用成周之寳珪于河甲戌津人得诸河上阴不佞以温人南侵拘得玉者取其玉将卖之则为石王定而献之与之东訾】
　　【东訾杜注巩县西南訾城是也后汉志巩有东訾今名訾城在巩县西南四十里俗名訾店以有西訾故言东以别之】
　　冬吴灭巢
　　左传【楚子为舟师以略吴疆沈尹戌曰此行也楚必亡邑不抚民而劳之吴不动而速之吴踵楚而疆埸无偹邑能无亡乎越大夫胥犴劳王于豫章之汭越公子仓归王乘舟仓及寿梦帅师从王王及圉阳而还吴人踵楚而边人不备遂灭巢及钟离而还沈尹戌曰亡郢之始于此在矣王壹动而亡二姓之帅几如是而不及郢诗曰谁生厉阶至今为梗其王之谓乎】
　　【圉阳杜注楚地】
　　胡传【巢楚之附庸实邑之也书吴入州来着陵楚之渐书吴灭巢着入郢之渐四邻封境之守旣不能制则封境震矣四境国都之守旣不能保则国都危矣故沈尹戌以此为亡郢之始也春秋内失地不书明此为有国之大罪外取灭皆书明见取灭者之不能有其土地人民则不君矣故诸侯之宝三以土地为首】
　　集说【刘氏敞曰杜氏曰巢楚邑非也胜国曰灭君死其位曰灭国大而君重也如取邑可以同灭国之号是获臣亦可同灭君之称乎书曰巢伯来朝巢为诸侯审矣非楚邑也　王氏葆曰巢吴楚间小国楚取之以为附庸　赵氏鹏飞曰吴将谋楚故先翦其与国灭州来灭巢灭徐灭沈灭顿皆楚之与国也与国尽则及于楚此入郢之渐而楚不察尔楚于此尚为国有人乎　汪氏克寛曰文十二年楚人围巢则巢犹自为国至襄二十五年吴伐楚门于巢则巢服属于楚矣　季氏本曰州来及巢皆楚属国而近吴夷末灭州来僚灭巢楚平王才略不下于僚而非吴敌岂非费无极等小人用事国政日非耶】
　　葬平公
　　【甲敬王申三年】二十有五年【晋顷九年齐景三十一年衞灵十八年蔡昭二年郑定十三年曹悼七年陈惠十三年悼公成元年宋元十五年秦哀二十年楚平十二年吴僚十年】
　　春叔孙舍如宋
　　左传【二十五年春叔孙婼聘于宋桐门右师见之语卑宋大夫而贱司城氏昭子告其人曰右师其亡乎君子贵其身而后能及人是以有礼今夫子卑其大夫而贱其宗是贱其身也能有礼乎无礼必亡宋公享昭子赋新宫昭子赋车辖明日宴饮酒乐宋公使昭子右坐语相泣也乐祁佐退而告人曰今兹君与叔孙其皆死乎吾闻之哀乐而乐哀皆丧心也心之精爽是谓魂魄魂魄去之何以能久季公若之姊为小邾夫人生宋元夫人生子以妻季平子昭子如宋聘且逆之公若从谓曹氏勿与鲁将逐之曹氏告公公告乐祁乐祁曰与之如是鲁君必出政在季氏三世矣鲁君丧政四公矣无民而能逞其志者未之有也国君是以镇抚其民诗曰人之云亡心之忧矣鲁君失民矣焉得逞其志靖以待命犹可动必忧】集说【汪氏克寛曰季孙行父之如陈公孙兹之如牟婴齐之如莒皆因聘而娶托公命以济其私然皆自逆其妻也今意如遣公室之正卿为已逆妇专恣甚矣昔也讨私邑使公室之卿围之今也娶已妻使公室之卿逆之则名虽为臣而实行鲁君之事尚何待昭公孙齐而后专鲁哉】
　　夏叔诣防晋赵鞅宋乐大心衞北宫喜郑游吉曹人邾人滕人薛人小邾人于黄父【诣五计反公谷作倪音诣后同大心公作世心后同父音甫】
　　左传【夏防于黄父谋王室也赵简子令诸侯之大夫输王粟具戍人曰明年将纳王子大叔见赵简子简子问揖譲周旋之礼焉对曰是仪也非礼也简子曰敢问何谓礼对曰吉也闻诸先大夫子产曰夫礼天之经也地之义也民之行也天地之经而民实则之则天之明因地之性生其六气用其五行气为五味发为五色章为五声则昏乱民失其性是故为礼以奉之为六畜五牲三犠以奉五味为九文六采五章以奉五色为九歌八风七音六律以奉五声为君臣上下以则地义为夫妇外内以经二物为父子兄弟姑姊甥舅昏媾姻亚以象天明为政事庸力行务以从四时为刑罚威狱使民畏忌以类其震曜杀戮为温慈惠和以效天之生殖长育民有好恶喜怒哀乐生于六气是故审则宜类以制六志哀有哭泣乐有歌舞喜有施舍怒有战鬬喜生于好怒生于恶是故审行信令祸福赏罚以制死生生好物也死恶物也好物乐也恶物哀也哀乐不失乃能恊于天地之性是以长久简子曰甚哉礼之大也对曰礼上下之纪天地之经纬也民之所以生也是以先王尚之故人之能自曲直以赴礼者谓之成人大不亦宜乎简子曰鞅也请终身守此言也宋乐大心曰我不输粟我于周为客若之何使客晋士伯曰自践土以来宋何役之不防而何盟之不同曰同恤王室子焉得辟之子奉君命以防大事而宋背盟无乃不可乎右师不敢对受牒而退士伯告简子曰宋右师必亡奉君命以使而欲背盟以干盟主无不祥大焉】胡传【防于黄父谋王室也赵简子令诸侯之大夫输王粟具戍人将纳王夫以王猛之无宠单旗刘蚠之屡败敬王初立子朝之众召伯奂南宫嚚甘桓公之党疑若多助之在朝也然防于黄父凡十国而诸侯之大夫无异议焉是知邪不胜正久矣犹有宠爱庶孽配适夺正至于灭亡而不寤者不知幽王晋献之父子亦何足效哉然则黄父之防王事也而无美辞何也王室不靖亦惟友邦冡君克修厥职以绥定王都非异人任亦何美之有免于讥贬足矣此春秋以正待人之体也后世以滥赏报臣子所当为之事为臣子者亦受而不辞失此义矣】
　　集说【高氏闶曰自二十二年景王崩王室乱天王播越诸侯皆莫奔救四年之后晋姑为此防而诸侯不至但合诸大夫以谋之曰明年将纳王夫王室之急如此岂可坐待明年哉有覇者作如齐桓公盟首止以定王世子郑晋文公诛叔带以逆襄王岂不美哉桓文不作猛朝相竞王室世臣不能明先王一定之制顺非而废适使顷公而为桓文果至是乎是以圣人伤王室之乱而又于此着诸侯之无霸也赵氏鹏飞曰不勉而彊者其志鋭畏义而修者其情乖王室之乱于是四载诸侯无一念及成周者晋尝围郊而无功深自阻缩不复议王室矣今以大叔一言而晋赧然内惭赵鞅于是合九国之大夫于黄父谋定王室然于时诸侯之政类出于大夫大夫各谋弱公室以为己私志不在是也徒勉从人言而畏天下之清议为是防以示勤王之意实何补于王哉家氏翁曰此为王室而防不书无勤王之实也案左传期以明年纳王卒不闻晋侯躬御戎马展义王室晋之不能亦甚矣　汪氏克寛曰晋顷承世霸之业昏庸怠惰略弗克振在位四年仅能两合大夫而黄父之谋纳王旣不躬帅三军以造于京师又待来年遣大夫将兵俟王室之将定而窃其功至于扈之役欲纳昭公于鲁而蔽于权臣反却宋衞之请盖是时晋之政权全在六卿顷若赘旒而已尚奚责哉】
　　有鸜鹆来巢【鸜其俱反又作鸲公作鹳音权鹆音欲】
　　左传【有鸜鹆来巢书所无也师已曰异哉吾闻文成之世童謡有之曰鸜之鹆之公出辱之鸜鹆之羽公在外野徃馈之马鸜鹆跦跦公在干侯征褰与襦鸜鹆之巢逺哉遥遥裯父丧劳宋父以骄鸜鹆鸜鹆徃歌来哭童謡有是今鸜鹆来巢其将及乎】
　　公羊【何以书记异也宜穴又巢也】
　　谷梁【一有一亡曰有鸜鹆穴者而曰巢或曰増之也】
　　胡传【传曰鸜鹆不逾济济水东北防于汶鲁在汶南其所无也故书有巢者去穴而巢阴居阳位臣逐君象也鸜鹆宜穴处于下而巢居于上季孙宜臣顺于家而主祭于国反常为异之兆能以德消则无其应矣或曰此公子宋有国之祥也】
　　集说【杜氏预曰此鸟穴居不在鲁界故曰来巢非常故书　顔氏师古曰今之鸜鹆中国皆有但不逾济水耳故左氏以为鲁所常无异而书之　张氏洽曰邵子曰天下将治则天地之气自北而南天下将乱则天地之气自南而北禽鸟之类得气之先者也鸜鹆不逾济而至鲁岂非自南而北之騐哉当此之先楚虽为列国患而齐晋犹足以抑之自此之后晋伯不竞吴楚越皆迭主夏盟诸侯敛衽事之驯至大乱则知鸜鹆来巢之祥不特昭公出奔之兆而已汪氏克寛曰刘歆云人反德为乱物反常为妖天地之气以类相应谴告人君甚微而着高宗有雊雉之异谋于忠贤修德正事能禳其灾宋有雀生康王用兵暴虐射天笞地寻至殒灭今昭公昏庸视天戒而不知省奔于阳州尚谁怼哉】
　　秋七月上辛大雩季辛又雩
　　左传【秋书再雩旱甚也】
　　谷梁【季者有中之辞也又有继之辞也】
　　胡传【左氏以再雩为旱甚圣人书此者以志御灾之非道而区区于祷祠之末也昭公之时雨雹地震四见于经旱干为虐相继而起有鸜鹆来巢异之甚也季辛又雩灾之甚也考诸列位则国有人焉观诸天时则犹有眷顾之心未终弃也若反身修德信用忠贤灾异之来必可御矣昔高宗肜日雉升鼎耳异亦甚矣听于祖已克正厥事故能嘉靖殷邦享国长久宣王之时旱魃蕴隆灾亦甚矣侧身修行遇灾而惧故能兴衰拨乱王化复行此皆以人胜天以德消变之验也昭公至是犹不知畏罔克自省而求于祷祠之末将能胜乎故特书此以为后世鉴】
　　集说【孔氏颖逹曰长厯推校此年七月己丑朔上辛月三日季辛二十三日也不书其日之辰空言辛者本见旱甚欲知二雩相去逺近耳无取于辰故空书辛也　啖氏助曰公羊云聚徒以攻季氏案雩但礼官与女巫而已何足以攻季氏乎　刘氏敞曰若七月聚众则何至九月公乃出奔乎　高氏闶曰季辛不言大蒙上文也旱旣太甚因一月再雩而志其僭且数也　李氏廉曰春秋书一岁而二烝一月而再雩皆黩祀也】
　　九月己亥公孙于齐次于阳州【己亥谷作乙亥孙音逊阳公作杨　阳州杜注齐鲁竟上邑今山东兖州府东平州东北有阳州城是也案襄二十一年齐闾丘婴伐阳州杜注鲁地定八年公侵齐门于阳州盖阳州本属鲁而后为齐有也】
　　左传【初季公鸟娶妻于齐鲍文子生申公鸟死季公亥与公思展与公鸟之臣申夜姑相其室及季姒与饔人檀通而惧乃使其妾抶已以示秦遄之妻曰公若欲使余余不可而抶余又诉于公甫曰展与夜姑将要余秦姬以告公之公之与公甫告平子平子拘展于卞而执夜姑将杀之公若泣而哀之曰杀是是杀余也将为之请平子使竖勿内日中不得请有司逆命公之使速杀之故公若怨平子季郈之鸡鬭季氏介其鸡郈氏为之金距平子怒益宫于郈氏且让之故郈昭伯亦怨平子臧昭伯之从弟防为谗于臧氏而逃于季氏臧氏执旃平子怒拘臧氏老将禘于襄公万者二人其众万于季氏臧孙曰此之谓不能庸先君之庙大夫遂怨平子公若献弓于公为且与之出射于外而谋去季氏公为告公果公贲公果公贲使侍人僚柤告公公寝将以戈击之乃走公曰执之亦无命也惧而不出数月不见公不怒又使言公执戈以惧之乃走又使言公曰非小人之所及也公果自言公以告臧孙臧孙以难告郈孙郈孙以可劝告子家懿伯懿伯曰谗人以君徼幸事若不克君受其名不可为也舍民数世以求克事不可必也且政在焉其难图也公退之辞曰臣与闻命矣言若泄臣不获死乃馆于公叔孙昭子如阚公居于长府九月戊戌伐季氏杀公之于门遂入之平子登台而请曰君不察臣之罪使有司讨臣以干戈臣请待于沂上以察罪弗许请囚于费弗许请以五乘亡弗许子家子曰君其许之政自之出久矣隐民多取食焉为之徒者众矣日入慝作弗可知也众怒不可蓄也蓄而弗治将蕰蕰蓄民将生心生心同求将合君必悔之弗听郈孙曰必杀之公使郈孙逆孟懿子叔孙氏之司马鬷戾言于其众曰若之何莫对又曰我家臣也不敢知国凡有季氏与无于我孰利皆曰无季氏是无叔孙氏也鬷戾曰然则救诸帅徒以徃陷西北隅以入公徒释甲执氷而踞遂逐之孟氏使登西北隅以望季氏见叔孙氏之旌以告孟氏执郈昭伯杀之于南门之西遂伐公徒子家子曰诸臣伪劫君者而负罪以出君止意如之事君也不敢不改公曰余不忍也与臧孙如墓谋遂行己亥公孙于齐次于阳州】
　　谷梁【孙之为言犹孙也讳奔也次止也】
　　胡传【内出奔称孙隐也次于阳州待齐命也昭公以君伐臣曷为不胜鲁自东门遂杀适立庶鲁君于是乎失政禄去公室政在季氏于此君也四公矣作三军尽征其一舍中军兼有其二民赋入于其家半矣受命救台也遂入郓帅师取卞也不以闻军政在其手专矣行父片言而东门氏逐南蒯一动而公子憗奔鲁之羣臣亦无敢忠于公室而献谋者所谓屯难之时也在易屯之六五曰屯其膏小贞吉大贞凶象曰屯其膏施未光也昭公不明乎消息盈虚之理正身率德择任忠贤待时驯致不忍一朝之忿求逞其私欲而以羣小谋之其及也宜矣】
　　集说【杜氏预曰阳州齐鲁竟上邑未敢直前故次于竟　孙氏复曰内讳奔皆曰孙次于阳州者不得入于齐也　程子曰人君之尊虽屯难之世于其名位非有损也唯其施为有所不行德泽有所不下是屯其膏旣膏泽有所不下是威权不在已也威权去已而欲骤正之求凶之道鲁昭公高贵乡公之事是也故小贞则吉小贞则渐正之也若盘庚周宣修徳用贤以道驯致为之不暴也　吕氏祖谦曰使叔孙昭子而在则昭公必不至孙也　陈氏傅良曰公行书次自庄以来未之有也于是再见以昭公之失国不可不详其所如徃也　刘氏克庄曰昭公弃晋主齐至于客死郑伯逃齐主楚终以乞盟　家氏翁曰季氏逐君而以自孙自次为文者讥公有以自取也　汪氏克寛曰秦之赵高专政权者三世废置其君在其掌握而子婴庸弱尚能讨之而夷其三族昭公君千乗之国二十有五年讨一季氏不克而出奔者何哉即位虽久而民不见德则无德也以叔孙舍子家驹之贤而不能专任以听其言则无人也臧孙及子家子皆以为不可不能修政蓄备而遽信羣小之言以图之则无谋也公徒释甲执冰而踞莫有鬭心则无兵也四者无一焉而奋然怒螳螂之臂以当车辙其不为曹髦之刃出于背者幸而免尔使昭公果能修徳用贤俟其信孚于人而援之者众然后审谋治兵一举而戮巨奸其谁曰不济苟恬然不为而终于亡亦何足取哉　季氏本曰意如逐君无复臣礼而传皆归咎于公若季氏本无罪者大失是非之正矣　余氏光曰季氏自文宣以来专制已久鲁公情不能堪非自昭公之世而始然也但其权势既成威行中外不惟羣小不敢轻犯虽公亦岂得遽有为哉观传载逐季氏之事轻率寡谋似同儿戏以季之怙众懐奸而欲卒然去之谋之不臧此其所以败也若夫登台之请当时变起仓卒二家未集季岂能无所俟哉此正季之狡计非真有察罪请囚之实也左氏叙此正洞见奸人肺肝处及二家既集而公之孙遂成矣彭山谓叔孙舍仲孙何忌皆贤大夫无助季氏之事观鬷戾之语于众众皆曰无季氏是无叔孙氏也可见二家之助季氏正其自为地也】
　　齐侯唁公于野井【唁音彦　野井杜注济南祝阿县东有野井亭今在齐河县东济河北岸】左传【齐侯将唁公于平阴公先至于野井齐侯曰是寡人之罪也使有司待于平阴为近故也书曰公孙于齐次于阳州齐侯唁公于野井礼也将求于人则先下之礼之善物也齐侯曰自莒疆以西请致千社以待君命寡人将帅敝赋以从执事唯命是听君之忧寡人之忧也公喜子家子曰天禄不再天若胙君不过周公以鲁足矣失鲁而以千社为臣谁与之立且齐君无信不如早之晋弗从臧昭伯率从者将盟载书曰勠力壹心好恶同之信罪之有无缱绻从公无通外内以公命示子家子子家子曰如此吾不可以盟羁也不佞不能与二三子同心而以为皆有罪或欲通外内且欲去君二三子好亡而恶定焉可同也防君于难罪孰大焉通外内而去君君将速入弗通何为而何守焉乃不与盟】
　　公羊【唁公者何昭公将弑季氏告子家驹曰季氏为无道僭于公室久矣吾欲弑之何如子家驹曰诸侯僭于天子大夫僭于诸侯久矣昭公曰吾何僭矣哉子家驹曰设两观乘大路朱干玉戚以舞大夏八佾以舞大武此皆天子之礼也且夫牛马维娄委已者也而柔焉季氏得民众久矣君无多辱焉昭公不从其言终弑而败焉走之齐齐侯唁公于野井曰奈何君去鲁国之社稷昭公曰丧人不佞失守鲁国之社稷执事以羞再拜颡庆子家驹曰庆子免君于大难矣子家驹曰臣不佞防君于大难君不忍加之以鈇锧赐之以死再拜颡高子执箪食与四脡脯国子执壶浆曰吾寡君闻君在外馂饔未就敢致糗于从者昭公曰君不忘吾先君延及丧人锡之以大礼再拜稽首以衽受高子曰有夫不祥君无所辱大礼昭公盖祭而不尝景公曰寡人有不腆先君之服未之敢服有不腆先君之器未之敢用敢以请昭公曰丧人不佞失守鲁国之社稷执事以羞敢辱大礼敢辞景公曰寡人有不腆先君之服未之敢服有不腆先君之器未之敢用敢固以请昭公曰以吾宗庙之在鲁也有先君之服未之能以服有先君之器未之能以出敢固辞景公曰寡人有不腆先君之服未之敢服有不腆先君之器未之敢用请以飨乎从者昭公曰丧人其何称景公曰孰君而无称昭公于是噭然而哭诸大夫皆哭既哭以人为菑以幦为席以鞍为几以遇礼相见孔子曰其礼与其辞足观矣】
　　谷梁【吊失国曰唁唁公不得入于鲁也】
　　胡传【唁者吊也生事曰唁死事曰吊齐侯唁公于野井以遇礼相见孔子曰其礼与其辞足观矣然则何以失国而不反乎礼有本末正身治人礼之本也威仪文辞礼之末也昭公丧齐归无感容而不顾娶孟子为夫人而不命政令在家而不能取有子家子之贤而不能用而屑屑焉习仪以亟能有国乎虽齐侯来唁其礼与辞是矣而方伯连帅之职则未修也又岂所以为礼哉其言曰自莒疆以西请致千社将率敝赋以从而子家子曰失鲁而以千社为臣谁与之立且齐君无信不如早之晋书曰唁公亦明其无纳公之实讥之也】
　　集说【石氏介曰观齐侯致馂饔之礼与昭公丧人之称则其为礼不诚其辞不哀可见矣　高氏闶曰凡唁皆造其所居其曰于野井者齐侯将唁公公自阳州逆之盖为恭也　家氏翁曰书齐侯唁者再非与其能唁也讥其无救灾恤患之实也徒行虚礼而诚不在焉　任氏公辅曰公孙于齐求齐之援也次于阳州俟齐之命也齐侯唁公于野井以唁为名拒公之适已也昭公微弱季氏盛彊廹胁而出欲求救拯以齐大国之力伐季氏至易也为君而伐臣至顺也行至易以成至顺速若发防惜乎齐景不知为此野井之唁岂吊失国之礼乎拒公而已　李氏廉曰经书唁者三皆所以罪齐晋忘大义而崇微礼也　汪氏克寛曰遇者草次之礼若道路偶相邂逅齐景以昭公失国故简其礼不以防礼相见】
　　冬十月戊辰叔孙舍卒
　　左传【昭子自阚归见平子平子稽颡曰子若我何昭子曰人谁不死子以逐君成名子孙不忘不亦伤乎将若子何平子曰苟使意如得改事君所谓生死而肉骨也昭子从公于齐与公言子家子命适公馆者执之公与昭子言于幄内曰将安众而纳公公徒将杀昭子伏诸道左师展告公公使昭子自铸归平子有异志冬十月辛酉昭子齐于其寝使祝宗祈死戊辰卒左师展将以公乘马而归公徒执之】集说【王氏葆曰春秋贤臣忧国而祈死者二晋范文子以厉公无道虑国难之将作鲁叔孙舍以昭公失国愤意如之见欺皆爱君忧国之至因祷以自裁也　家氏翁曰叔孙氏之司马鬷戾助季氏昭子必不与闻所以内慊祈死即死继公孙而书言婼之为公死也　李氏廉曰昭公之祸原于叔孙氏之司马昭子既归倘正鬷戾之罪而诛之亦庶足以翦季氏之羽翼而徐为之图今乃付之无可奈何之命不及甯俞逺矣此意林所为不满也然祈死之説本不可信此年春昭子在宋与元公对语而泣乐祁已知其魂魄去矣何待于祈哉　汪氏克寛曰舍子不敢嗣为大夫是为叔孙成子】
　　附録左传【壬申尹文公渉于巩焚东訾弗克】
　　十有一月己亥宋公佐卒于曲棘【曲棘杜注宋地陈留外黄县城中有曲棘里当在今河南开封府县境】
　　左传【十一月宋元公将为公故如晋梦大子栾即位于庙已与平公服而相之旦召六卿公曰寡人不佞不能事父兄以为二三子忧寡人之罪也若以羣子之灵获保首领以殁唯是楄柎所以借干者请无及先君仲几对曰君若以社稷之故私降昵宴羣臣弗敢知若夫宋国之法死生之度先君有命矣羣臣以死守之弗敢失队臣之失职常刑不赦臣不忍其死君命祗辱宋公遂行己亥卒于曲棘】公羊【曲棘者何宋之邑也诸侯卒其封内不地此何以地忧内也】
　　谷梁【邡公也】
　　胡传【案左氏宋元公为公故如晋卒于曲棘曲宋地也宋元之夫人曹氏生子妻意如或谓曹氏勿与鲁将逐之曹氏告元公公告乐祁祁曰与之如是鲁君必出无民而能逞其志者未之有也鲁君失民久矣然则宋元意如之外舅也不此之顾而求欲纳公是以正伦恤患为心而不匿其私亲之恶者也其贤于当时诸侯远矣故虽卒于封内而特书其地以别之也】
　　集说【家氏翁曰齐晋二大国坐视季氏逐君恬不加省而宋元特为此行将以其前日逐华向者而讨鲁之彊家非能视天下之恶犹已之恶岂能及此春秋书其卒于行録之也】
　　十有二月齐侯取郓
　　左传【十二月庚辰齐侯围郓】
　　公羊【外取邑不书此何以书爲公取之也】
　　谷梁【取易辞也内不言取以其为公取之故易言之也】
　　集说【孙氏复曰齐侯取郓以处公也不言处公者明年公至自齐居于郓此处公可知也　吕氏本中曰齐侯不能讨季氏以正君臣大义而独取郓以处公其无意于善而忽逺略可知矣　家氏翁曰是时晋政已衰霸权未有所属齐景有志修桓公之业当请命天王号召与国纳昭公于鲁戮意如以示天下而霸政举矣乃以取郓为首务姑塞已责勇于义者不尔或谓嘉其取郓故爵之此目其人以贬之尔奚其爵　李氏廉曰谢氏曰唁之矣而不能为之讨贼居之矣而不能为之复国齐侯之罪也　汪氏克寛曰经书诸侯失国出奔皆不言次独昭公之孙特言次于阳州是昭公虽为季氏所逐而未见绝于国人故次止于齐鲁之境而谋复国也　王氏樵曰案取鲁邑以处公盖无意于纳公也使移围郓之师直指鲁郊问昭公出故执意如而归之京师复昭公于鲁则齐之义声振于天下矣】
　　【案齐景不伐鲁以纳公而取郓以居公故春秋书以讥之胡乃谓公已绝于鲁而见逐于季氏为不君非经旨也】
　　附録左传【初臧昭伯如晋臧防窃其寳偻句以卜为信与僭僭吉臧氏老将如晋问防请徃昭伯问家故尽对及内子与母弟叔孙则不对再三问不对归及郊防逆问又如初至次于外而察之皆无之执而戮之逸奔郈郈鲂假使为贾正焉计于季氏臧氏使五人以戈楯伏诸桐汝之闾防出逐之反奔执诸季氏中门之外平子怒曰何故以兵入吾门拘臧氏老季臧有恶及昭伯从公平子立臧防防曰偻句不余欺也　楚子使防射城州屈复茄人焉城丘皇迁訾人焉使熊相禖郭巢季然郭卷子大叔闻之曰楚王将死矣使民不安其土民必忧忧将及王弗能久矣】
　　【郈杜注东平无盐县东南汉志无盐县有郈乡今兖州府东平州东四十里有郈城　桐汝杜注里名　卷杜注卷城在南阳叶县南后汉志叶有卷城水经注河水东南流建城东建当作卷即叶县之卷城也今河南南阳府叶县西南有建城故城即其地】
　　钦定春秋説彚纂卷三十二
　　钦定四库全书
　　钦定春秋传説彚纂卷三十三
　　【乙敬王酉四年】二十有六年【晋顷十年齐景三十二年衞灵十九年蔡昭三年郑定十四年曹悼八年陈惠十四年悼二年宋景公栾元年秦哀二十一年楚平十三年吴僚十一年】
　　春王正月葬宋元公
　　左传【二十六年春王正月葬宋元公如先君礼也】
　　集説【汪氏克寛曰昭公在外而鲁于宋晋郑曹滕薛毎遣使防葬不废丧纪则意如之专鲁无疑矣】附录左传【庚申齐侯取郓】
　　集説【杜氏预曰前年已取郓至是乃传者爲公处郓起】
　　三月公至自齐居于郓
　　左传【三月公至自齐处于郸言鲁地也】
　　谷梁【公次于阳州其曰至自齐何也以齐侯之见公可以言至自齐也居于郓者公在外也至自齐道义不外公也】
　　胡传【居者有其土地人民之称也昭公失国出奔而称居于郓者存一国之防也襄王已出而称居于郑敬王未入而称居于狄泉者存天下之防也天子之于天下率土之滨莫非其臣非诸侯所敢擅也诸侯之于封国四境之内莫非其土非大夫所得专也故诸侯避舍以待廵守而大夫专邑是谓叛君曰】
　　【居于郓其爲防也至矣】
　　集説【杜氏预曰入鲁境故书至犹在外故书地　啖氏助曰王者至尊虽在外皆曰居诸侯奔在境内亦曰居皆言犹居其地但不得其所耳　孙氏复曰居于郓者公爲意如所拒不得入于鲁也　杜氏谔曰春秋书王猛居于皇天王居于狄泉志天王之失政而尹氏专之也书公次于阳州居于郓公围成志鲁君失政而季氏专之也　孙氏觉曰凡公行反而告庙则书至在外虽不告而书至所以存公也王氏葆曰公自野井来居于郓初未及齐国都而曰至自齐者野井齐地故也　黄氏仲炎曰昭公虽出奔而春秋毎歳必书公之所处者存君也存君者天地之大义也故范氏唐鉴用春秋之法削武后纪而系之中宗垂敎戒于万世严矣　家氏翁曰居于郓志公之失位也失位矣而犹书至书居所以存鲁君而抑乱贼也自是毎歳书至书居凡五见焉及郓溃乃书公在干侯亦所以存公而系鲁国臣民之望也郓鲁境故书居干侯晋地故书在　吴氏澂曰曰居虽非所宜居然犹吾土也曰在者非吾土矣　汪氏克寛曰居犹处也处已所有之地也衞侯出居于襄牛楚子入居于申皆在国也此已失国而书居使之如未失国然若曰鲁地非意如之所得有也郑伯突失国而取栎以居之衞侯衎失国而取夷仪以居之皆书曰入此不言入而言居者内辞也爲尊者讳爲亲者讳使若适他国而返居于是也】
　　夏公围成
　　左传【夏齐侯将纳公命无受鲁货申丰从女贾以币锦二两一如瑱适齐师谓子犹之人髙齮能货子犹爲髙氏后粟五千庾髙齮以锦示子犹子犹欲之齮曰鲁人买之百两一布以道之不通先入币财子犹受之言于齐侯曰羣臣不尽力于鲁君者非不能事君也然据有异焉宋元公为鲁君如晋卒于曲棘叔孙昭子求纳其君无疾而死不知天之弃鲁耶抑鲁君有罪于鬼神故及此也君若待于曲棘使羣臣从鲁君以卜焉若可师有济也君而继之兹无敌矣若其无成君无辱焉齐侯从之使公子鉏帅师从公成大夫公孙朝谓平子曰有都以衞国也请我受师许之请纳质弗许曰信女足矣告于齐师曰孟氏鲁之敝室也用成已甚弗能忍也请息肩于齐齐师围成成人伐齐师之饮马于淄者曰将以厌众鲁成偹而后告曰不胜众师及齐师战于炊鼻齐子渊捷从泄声子射之中楯瓦繇朐汰辀入者三寸声子射其马斩鞅殪改驾人以爲鬷戾也而助之子车曰齐人也将击子车子车射之殪其御曰又之子车曰众可惧也而不可怒也子囊带从野泄叱之泄曰军无私怒报乃私也将亢子又叱之亦叱之冉竖射陈武子中手失弓而骂以告平子曰有君子白晳鬒须睂甚口平子曰必子彊也无乃亢诸对曰谓之君子何敢亢之林雍羞爲颜鸣右下苑何忌取其耳顔鸣去之苑子之御曰视下顾苑子刜林雍断其足鑋而乗于他车以归顔鸣三入齐师呼曰林雍乘】
　　【淄杜注出泰山梁父县西北入汶水经注淄水迳梁父县故城南又西南迳柴县故城北世谓之柴汶矣汉梁父县在今泗水县北四十里　炊鼻杜注鲁地】
　　胡传【成者孟氏之邑也齐侯使公子钮帅师从公围成不书齐师者景公怵于邪説爲义不终故微之也书公围成则季氏之不臣昭公之不君齐侯之不能修方伯连帅之职其罪咸具矣】
　　集説【王氏沿曰齐侯谋纳公若齐侯自行当书曰公及齐侯围成善伐叛也反惑幸臣之説使公子鉏帅师围成公失国之君无师众亦当书曰公以齐师围成今直书曰公围成恶齐受季氏之赂虽得其师不足以也　刘氏敞曰谷梁云言围大公也非也公失国而围成师在封内而书之此小之甚者不可谓大　陈氏傅良曰齐侯将纳公以梁邱据一言而止鄟陵之盟将以合诸侯云尔而徒曰纳公三年而无成则是取郓而已矣故取郓则书齐围成则书公李氏廉曰经书公围成二昭公围成见季氏之彊也定公围成见家臣之彊也昭公围成不能得夫人心也定公围成不能俟夫圣化也　汪氏克寛曰书取郓围成以见意如据有鲁国之土胁制鲁国之民而使昭公不得入国也取郓不书公而围成不言取又以见昭公无德于国无恩于民而鲁人皆不附也旣不书公以齐师围成又不言公及齐师围成围成不服而昭公终居于郓则齐景救患之功不足乎扬而昭公之主齐失所因矣春秋凡公出在竟内而返不书至定公在国而致围成者所以着公之危弱攻私邑如敌国也昭公已去国而不致围成者所以存公如公之在国也然昭公旣孙自他国而返必书至惟自围成而复居于郓则不言至亦以示内外之别也或谓昭公当讨意如不当急近利而围孟氏之成夫当是时举鲁国之民皆聼顺于季氏成近于齐故能围之犹不能取况能入竟而讨季氏耶】
　　附录左传【四月单子如晋告急五月戊午刘人败王城之师于尸氏戊辰王城人刘人战于施谷刘师败绩】
　　【尸氏杜注尸在巩县西南偃师城汉志偃师有尸乡殷汤所都今河南河南府偃师县西南有新蔡鎭卽古尸乡春秋时之尸氏殷西亳也故亦名亳城　施谷杜注周地】
　　秋公防齐侯莒子邾子伯盟于鄟陵【鄟音专又市转反　鄟陵杜注地阙】
　　左传【秋盟于鄟陵谋纳公也】
　　集説【孙氏复曰谋纳公而不能也　王氏葆曰齐盟诸侯于鄟陵谋纳公也而公止居于郓晋防诸侯之大夫于扈亦谋纳公也而公终薨于干侯盖是时诸侯之权不足以制大夫而梁邱据士鞅之奸与季氏表里故也　髙氏闶曰公失国而防诸侯者求入也求入不主晋而主齐故齐侯矫爲此盟以莒邾皆鲁之与国也　陈氏傅良曰此参盟也参盟自齐桓以来未之有也于是再见其再见何晋不复主盟也十六年齐徐郯莒尝盟于蒲隧十九年宋邾郳尝盟于虫则诸侯有不待伯主而自盟防乆矣于是始书以晋之不复主盟也晋不复主盟而后齐专盟矣　家氏翁曰齐景此防辞曰以公故鲁贿朝入齐师夕旋爲善不勇书以讥之　季氏本曰此昭公欲齐纳已劝之纠合也而景公志不及逺不能纳公也　王氏锡爵曰此盟盖景公假纳公之大义以爲纠合之谋者也使其志能及逺虽北杏之业何难哉而仅仅集诸小国卒不能纳公也则争霸之畧止于如此矣】
　　公至自防居于郓
　　谷梁【公在外也至自防道义不外公也】
　　集説【汪氏克寛曰君行而返返必告庙告庙则书至召诰称王朝歩自周至于丰丰去镐京二十五里而文武庙在焉故告于文武也昭公之居郓则非宗庙之所在矣而昭公防鄟陵如齐如干侯无不书至若公之在国春秋大义所以存君而厉臣子忠义之心销乱贼悖逆之恶也虽然曽子问云君去其国大宰取羣庙之主以从则昭公之去郓而返亦或告于祖祢矣顾季氏彊悖专有鲁国当时史官阿附必不书公至吾圣人以所见之世而特志耳五书至必系以居于郓不言居郓则疑于复国】
　　附录左传【七月己巳刘子以王出庚午次于渠王城人焚刘丙子王宿于禇氏丁丑王次于雈谷庚辰王入于胥靡辛巳王次于滑晋知跞赵鞅帅师纳王使女寛守阙塞】
　　【渠杜注周地案卽周阳渠也在今河南府洛阳县刘澄之永初记言城西有阳渠周公制之是也亦谓之九曲渎　禇氏杜注洛阳县南有禇氏亭后汉志洛阳有禇氏聚今在洛阳县东　雈谷杜注周地案后汉书孙坚进军大谷距洛九十里其谷连亘至颍阳县何进设八闗大谷其一也周之雈谷施谷皆其支径耳　胥靡杜注周地本郑邑今河南府偃师县东南四十里有胥靡城　滑杜注周地本郑邑今河南府偃师县南缑氏故城即古滑地也　阙塞杜注洛阳西南伊阙口也今河南府洛阳县南阙塞山是】
　　九月庚申楚子居卒
　　左传【九月楚平王卒令尹子常欲立子西曰太子壬弱其母非适也王子建实聘之子西长而好善立长则顺建善则治王顺国治可不务乎子西怒曰是乱国而恶君王也国有外援不可渎也王有适嗣不可乱也败亲速雠乱嗣不祥我受其名赂吾以天下吾滋不从也楚国何为必杀令尹令尹惧乃立昭王】
　　冬十月天王入于成周
　　公羊【成周者何东周也其言入何不嫌也】
　　谷梁【周有入无出也】
　　胡传【不曰入于京师者京师众大之称不可系之入也其曰成周云者黍离而次不列于雅降爲国风之意而景王宠爱庶孽弱其世适之罪着矣】
　　集説【杜氏预曰传言王入在子朝奔后经在前者子朝来告晚　李氏瑾曰晋人纳王之善无一言及之何也罪晋不臣而哀周之衰也晋爲同姓大国爵爲侯伯主盟于时不能即逐子朝之党而安定之二十三年一围郊而亟还坐视成败逾五年然后兴师纳王原情责实不忠不臣之甚者也若以纳王之功而善之则藏奸观衅不忠不臣者胜矣　陈氏傅良曰惠王出入皆不书襄王虽书出犹不书入也于是悼王自皇敬王自狄泉则曷爲皆书入幸之也王室乱矣入无足讳焉耳　吕氏祖谦曰汉河南县即郏鄏周武王迁九鼎周公营以爲都是爲王城洛诰所谓卜涧水东瀍水西惟洛食者也汉洛阳县周公营下都以迁殷顽民是爲成周洛诰所谓卜瀍水东亦惟洛食者也平王东迁定都于王城子朝之乱其余党多在王城敬王畏之徙都成周　吴氏澂曰王城曰东都盖以镐京爲周之西都东对西而言也成周曰下都盖以王城爲洛之上都下对上而言也时子朝据王城故王入于成周而居　汪氏克寛曰成周在王城之东故公羊以爲东周苌谓敬王爲东王子朝爲西王也然左传记王入于庄宫杜氏注庄宫在王城则敬王亦入王城矣三十二年书城成周盖敬王畏子朝党入王城而弗居遂定都成周也天子之都必称之曰京师故襄二十四年齐人城郏而叔孙豹贺城书曰如京师三十二年城成周晋人执宋仲几亦曰执之于京师京师众大之统防天子之居必以众大言之也悼王入王城敬王入成周皆不称京师而以地名书之着其衰弱不能自振与列国诸侯无以异耳其不称京师者见天王之失尊也其称京师者示天下之当尊也】
　　尹氏召伯毛伯以王子朝奔楚
　　左传【冬十月丙申王起师于滑辛丑在郊遂次于尸十一月辛酉晋师克巩召伯盈逐王子朝王子朝及召氏之族毛伯得尹氏固南宫嚚奉周之典籍以奔楚阴忌奔莒以叛召伯逆王于尸及刘子单子盟遂军圉泽次于隄上癸酉王入于成周甲戌盟于襄宫晋师使成公般戍周而还十二月癸未王入于庄宫王子朝使告于诸侯曰昔武王克殷成王靖四方康王息民竝建母弟以蕃屏周亦曰吾无专享文武之功且爲后人之迷败倾覆而溺入于难则振救之至于夷王王愆于厥身诸侯莫不竝走其望以祈王身至于厉王王心戾虐万民弗忍居王于彘诸侯释位以间王政宣王有志而后效官至于幽王天不吊周王昏不若用愆厥位携王奸命诸侯替之而建王嗣用迁郏鄏则是兄弟之能用力于王室也至于惠王天不靖周生頽祸心施于叔带惠襄辟难越去王都则有晋郑咸黜不端以绥定王家则是兄弟之能率先王之命也在定王六年秦人降妖曰周其有頿王亦克能修其职诸侯服享二世共职王室其有间王位诸侯不图而受其乱灾至于灵王生而有頿王甚神圣无恶于诸侯灵王景王克终其世今王室乱单旗刘狄剥乱天下壹行不若谓先王何常之有唯余心所命其谁敢讨之帅羣不吊之人以行乱于王室侵欲无厌规求无度贯渎鬼神慢弃刑法倍奸齐盟傲狠威仪矫诬先王晋爲不道是摄是赞思肆其罔极兹不谷震荡播越窜在荆蛮未有攸底若我一二兄弟甥舅奬顺天法无助狡猾以从先王之命毋速天罸赦图不谷则所愿也敢尽布其腹心及先王之经而诸侯实深图之昔先王之命曰王后无适则择立长年钧以徳徳钧以卜王不立爱公卿无私古之制也穆后及大子夀早夭即世单刘赞私立少以间先王亦唯伯仲叔季图之闵马父闻子朝之辞曰文辞以行礼也子朝干景之命远晋之大以专其志无礼甚矣文辞何爲】
　　【莒杜注周地　圉泽杜注周地案圉泽即东圉之泽也今在洛阳县东境　隄上杜注周地】
　　谷梁【逺矣非也奔直奔也】
　　胡传【取国有五利宠居一焉子朝有宠于景王爲之党者众矣卒不能立至于奔楚何也是非有出于人之本心者不可以私爱是亦不可以私恶非卒归于公而止矣景王宠爱子朝将蕲于见是而天下不以爲是疎薄子猛将蕲于见非而天下卒不以爲非徒设此心两弃之也庶孽慿宠爲羣小之所宗而人心不附适子恃正人心之所向而羣小不从故伯服虽杀而平王亦不能复宗周之盛申生已死而奚齐卓子亦不能胜里克之兵是两弃之也景王不鉴覆车王猛子朝之际危亦甚矣春秋详书爲后世戒可谓深切着明也哉】
　　集説【王氏沿曰子朝谋乱王室兵败而奔其罪不容诛矣然由三子所党助故书曰尹氏召伯毛伯以王子朝奔楚言子朝之罪由三子所致也先书天王入于成周后书子朝奔楚天子反正然后罪人咸服也　陈氏傅良曰尹氏独欲立子朝耳兼言召伯毛伯者敬王在外四年而后入则二子爲之也然则曷爲不以二子首恶以二子首恶则有奉子朝者矣皆卿士也单刘奉猛毛召奉朝尹氏之下则从之者而已　家氏翁曰书法一以字在刘单爲襃在尹召爲诛其所辅者正不正而已　汪氏克寛曰尹氏世卿秉政擅权书立朝书以朝奔楚着始终党恶而不悛也奔不言出者簒贼逃窜以逭天讨无所出也故比于国灭之君与在境外之臣但书奔尔书曰奔楚则楚受簒贼之罪亦见矣】
</div>
    <div class="pagination">
<a href="钦定春秋传说汇纂_page75.html">上一页</a><span>...</span><a href="钦定春秋传说汇纂_page71.html">71</a><a href="钦定春秋传说汇纂_page72.html">72</a><a href="钦定春秋传说汇纂_page73.html">73</a><a href="钦定春秋传说汇纂_page74.html">74</a><a href="钦定春秋传说汇纂_page75.html">75</a><span class="current-page">76</span><a href="钦定春秋传说汇纂_page77.html">77</a><a href="钦定春秋传说汇纂_page78.html">78</a><a href="钦定春秋传说汇纂_page79.html">79</a><a href="钦定春秋传说汇纂_page80.html">80</a><a href="钦定春秋传说汇纂_page81.html">81</a><span>...</span><a href="钦定春秋传说汇纂_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
