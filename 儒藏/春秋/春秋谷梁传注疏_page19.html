<!DOCTYPE html>
<html>
<head>
    <meta charset="UTF-8">
    <title>春秋谷梁传注疏 - 第 19 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋谷梁传注疏 - 第 19 页/共 33 页</h1>
    <div class="content">　　夏五月宋人及楚人平
　　传平者成也善其量力而反义也注各自知力不能相制反共和之义疏【释曰重发者嫌外内异也】人者众辞也平称众上下欲之也外平不道以吾人之存焉道之也注吾人谓大夫归父
　　六月癸夘晋师灭赤狄潞氏以潞子婴儿归
　　灭国有三术注术犹道也音义【潞音路婴一盈反】中国谨日卑国月夷狄不日注卑国谓附庸之属襄六年曰中国日卑国月夷狄时此谓三术其曰潞子婴儿贤也疏【释曰中国日者谓卫灭邢之类是也卑国月者谓无骇入极齐侯灭莱之类是也夷狄不日者楚灭江黄吴灭州来之类是也此不云夷狄时而云不日者方释潞子婴儿书日之意故不云夷狄时也夷狄不日宜从下为文势婴儿为贤书日复称名者书日以表其贤书名以见灭国所谓善恶两举也】
　　秦人伐晋
　　王札子杀召伯毛伯
　　传王札子者当上之辞也杀召伯毛伯不言其何也注解经不言杀其大夫音义【札侧八反召上照反】两下相杀也两下相杀不志乎春秋此其志何也矫王命以杀之非忿怒相杀也故曰以王命杀也注以王命杀谓言王札子杀召伯毛伯是知以王命而杀之音义【矫居表反】以王命杀则何志焉为天下主者天也继天者君也君之所存者命也为人臣而侵其君之命而用之是不臣也为人君而失其命是不君也君不君臣不臣此天下所以倾也
　　秋螽
　　仲孙蔑防齐髙固于无娄注无娄邑音义【娄力侯反】初税亩音义【税始鋭反赋也】
　　传初者始也古者什一注一夫一妇佃田百亩以共五口父母妻子也又受田一十亩以为公田公田在内私田在外此一夫一妇为耕百一十亩音义【什一音十十税一也佃音田又徒徧反共音恭】借而不税注借此公田而收其入言不税民疏【释曰徐邈曰借借也谓借民力治公田不税民之私也观范之注以借为赋借理亦通从徐之言义无妨也】初税亩非正也古者三百歩为里名曰井田井田者九百亩公田居一注出除公田八十亩余八百二十亩故井田之法八家共一井八百亩余二十亩家各二亩半为庐舎音义【庐力鱼反】私田稼不善则非吏注非责也吏田畯也言吏急民使不得营私田音义【畯音俊田大夫也】公田稼不善则非民注民勤私也初税亩者非公之去公田而履亩十取一也以公之与民为已悉矣注悉谓尽其力音义【去如字又起吕反】疏【释曰何休云宣公无恩信于民民不肯尽力治公田故公家履践案行择其善亩谷最好者税取之故曰履亩徐邈以为除去公田之外又税私田之十一也称以公之与民为已悉矣则徐言是也】古者公田为居注八家共居井灶葱韭尽取焉注损其庐舎家作一园以种五菜外种楸桑以备养生送死音义【韭音九楸音秋】疏【注释曰损为减损也五菜者世所谓五辛之菜也何休又云古者井田之法一夫一妇受田百亩身与父母妻子五口以为一户公田十亩又庐舎二亩半凡为田一顷一十二亩半也大家而有九顷故曰井田庐舎在内贵人也公田次之重公也私田在外贱私也若五口之外名曰余夫余夫率受田二十五亩半记异闻耳于范氏注亦无所取】
　　冬蝝生音义【蝝以全反刘歆云此蚍蜉子董仲舒云蝗子字林尹绢反】
　　传蝝非灾也其曰蝝非税亩之灾也注凡春秋记灾未有言生者蝝之言縁也縁宣公税亩故生此灾以责之非责也
　　饥
　　十有六年春王正月晋人灭赤狄甲氏及留吁注甲氏留吁赤狄别种晋既灭潞氏今又并尽其余邑也灭夷狄时贤婴儿故灭其余邑犹月音义【吁许于反种章勇反并必政反又如字】疏【释曰例灭夷狄时婴儿以贤书日故知余邑书月亦为贤也甲氏留吁非国而云灭者甲氏留吁国之大邑而晋尽有之重其事故云灭若晋灭夏阳之类是也留吁言及者盖小于甲氏也】
　　夏成周宣榭灾注成周东周今之洛阳宣榭宣王之榭尔雅曰室有东西厢曰庙无东西厢有室曰寝无室曰榭例曰国曰灾邑曰火音义【榭音谢本或作谢灾左氏作火】疏【释曰不言京师者尔时成周非京师故也公羊云宣榭者何宣宫之榭也故范注亦以为宣王之庙也无室曰榭尔雅正文或以为尔雅无此文唯曰上髙曰台有木谓之榭台上有木即是屋也楚语曰榭不过讲军实临观讲武必是敞前故云无室曰榭尔雅有之者本或误也又引例曰云云者昭九年文也】
　　传周灾不志也其曰宣榭何也以乐器之所蔵目之也注移风易俗莫善于乐是故贵其器疏【释曰徐邈所据本云周灾至注云重王室也今遍检范夲并有不字则不得解与徐同也】
　　秋郯伯姬来归注为夫家所遣
　　冬大有年
　　五谷大熟为大有年
　　十有七年春王正月庚子许男锡我卒音义【锡墨厯反】丁未蔡侯申卒
　　夏许昭公
　　葬蔡文公
　　六月癸夘日有食之
　　己未公防晋侯卫侯曺伯邾子同盟于断道注己未亦闰月之日断道晋地音义【断徒短反一音短】疏【注释曰十年夏四月丙辰日有食之己巳齐侯元卒范以为丙辰晦之日也己巳在晦日之下五月之上当是闰月可知此文与彼正同眀亦闰月之日也】
　　同者有同也同外楚也疏【释曰不于清丘发者清丘鲁不防故重举所以包之也】
　　秋公至自防
　　冬十有一月壬午公弟叔肸卒
　　其曰公弟叔肸贤之也其贤之何也宣弑而非之也注宣公杀子赤叔肸非责之音义【肸许乙反】非之则胡为不去也曰兄弟也何去而之注言无所至与之财则曰我足矣注宣公与之财物则言自足以距之织屦而食注织屦卖以易食音义【屦九具反】终身不食宣公之食君子以是为通恩也以取贵乎春秋注泰曰宣公弑逆故其禄不可受兄弟无絶道故虽非而不去论情可以眀亲亲言义足以厉不轨书曰公弟不亦宜乎疏【释曰卫侯之弟鱄去君云合于春秋此不去君亦取贵于春秋者易称君子之道或出或处或黙或语鱄以卫侯恶而难亲恐罪及已故弃之而去使君无杀臣之恶兄无害弟之愆故得合于春秋此叔肸以君有大逆不可受其禄食又是孔懐之亲不忍奋飞使君臣之节两通兄弟之情俱畅故亦取贵于春秋叔肸书字鱄直称名者叔肸内可以眀亲亲外足以厉不轨比鱄也贤乎逺矣故贵之称字鱄虽合于春秋无大善可应故直书名而已】
　　十有八年春晋侯卫世子臧伐齐音义【臧子郎反】
　　公伐
　　夏四月
　　秋七月邾人戕缯子于缯音义【戕在良反残也贼也犹杀也缯本或作鄫在陵反】
　　戕犹残也捝杀也注捝谓捶打残贼而杀地于缯恶其臣子不能距难音义【捝他活反又徒栝反捶打也字林云木杖或作朴普木反捶草蘂反打音顶恶乌路反难乃旦反】疏【注释曰据楚子防诱蔡侯般杀之于申不于国都也】
　　甲戌楚子吕卒注商臣子荘王音义【吕左氏作旅】
　　夷狄不卒卒少进也卒而不日日少进也日而不言正不正简之也注中国君日卒正也不日不正也今进夷狄直举其日而不论正之与不正疏【释曰夷狄不卒据自此以前吴楚君卒而不书日据襄十二年秋九月吴子乗卒言之也间之也者中国卒则日不正乃不日夷狄进之则日不论正与不正故云简之也】
　　公孙归父如晋
　　冬十月壬戌公薨于路寝
　　传正寝也疏【释曰重发者荘据始故发之宣公簒弑有嫌成公承所嫌之下故各发也】
　　归父还自晋至柽遂奔齐音义【柽丑贞反左氏作笙】
　　还者事未毕也注庄八年秋师还是也疏【释曰执则致归父非执而书其还者为出奔张本也直名不氏者凡致者由上致之故例今不书归父之氏眀有致命之义也】自晋事毕也与人之子守其父之殡注人之子谓归父子也言成公与归父子共守宣公殡捐殡而奔其父之使者是以奔父也注捐弃也奔犹逐也言成公弃父之殡逐父之使使谓归父也父命未反而已逐之是与亲奔父无异音义【捐以全反使所吏反注同】至柽遂奔齐遂继事也注杜预曰柽鲁竟外故言出音义【竟音境】



　　春秋谷梁注疏卷十二
　　春秋谷梁注疏卷十二考证
　　齐人取济西田疏哀公犯齐陵邾而反丧邑易辞之也○【臣召南】按易辞之也不成句似当作亦易辞也凡经书取皆是易辞此宣公以田赂齐及哀公之犯齐陵邾丧邑经皆书齐人取是皆易辞也
　　宋华元帅师及郑公子归生帅师战于大棘宋师败绩获宋华元获者不与之辞也○【臣浩】按为敌所禽曰获谷梁以为不与之辞则迂矣经所书获尚多韩之战秦获晋侯郦之战公子友获莒挐鸡父之战吴获陈夏齧艾陵之战吴获齐国书岂皆不与之辞乎
　　晋赵盾弑其君夷臯出亡至于郊注易曰继用徽纆寘于丛棘○易作系用徽纆此作继用杨疏已言之监本讹寘于作示于今依原文改正
　　又疏严法峻整○监本脱严字今依王弼注原文添
　　齐髙固来逆子叔姬疏徐邈云言吾子是宣公女也礼亦通尔○推寻文义吾子吾字衍文礼当作理
　　晋赵盾卫孙免侵陈其不言帅师何也不正其败前事故不与帅师也○【臣召南】按经书侵伐并不以言帅师不言帅师为褒贬例明曰将卑师众曰师将尊师少直言将然则元年盾救陈书帅师统师众也此年不书帅师统师少也陈初附晋故救之陈后即楚故侵之何有于败前事乎乃自破例以言帅师为褒则无侅入极翚防伐郑皆书帅师亦圣经所褒乎
　　公子遂如齐至黄乃复复者事毕也○刘敞曰遂受命而行辞病而反此春秋所恶也乃加事毕之文为之文过何以训事君按经眀书至黄则使事未毕显然
　　辛巳有事于太庙仲遂卒于垂此公子也其曰仲何也疏之也○【臣召南】按此与公羊同义但仲遂生而赐氏与季友同冠氏于名之上已是贵称矣况连接如齐至黄乃复之下既称公子此自不容复出也遂为弑君逆贼王法所当诛自可援翚不书卒之例若以此书仲遂为贬为疏则非经意也
　　宋师伐滕疏知非为宋师伐滕归父如齐者○监本脱者字今添
　　夏六月乙夘晋荀林父帅师及楚子战于邲晋师败绩日其事败也○【臣召南】按旧解此战书日者为败之故也特于此发者二国兵众不同小国之战故特发之春秋于战不论大小内外无不书日不独此战书乙夘也如以为两大国交争不同小国则庄二十八年卫及齐战卫师败绩一小一大亦书甲寅僖二十二年宋楚战一小一大亦书己巳又如宋郑之战大棘则两国皆小矣经书壬子何耶且书战固有不书败者为内讳败自可不计至若秦战令狐经书戊子战河曲经书戊午又何甞因书败绩而后书日乎疏又云今以为语辞是也文曰字后人作日字如公子启曰误作公子启日亦是其证实则皆曰字也
　　十有四年秋九月楚子围宋疏徐邈云围例时此围久故书月以恶之也○【臣浩】按徐意以十五年夏五月经书宋及楚平其围自秋迄夏凡九阅月而始解故曰最久
　　六月癸夘晋师灭赤狄潞氏以潞子婴儿归其曰潞子婴儿贤也○【臣召南】按各本俱作曰字以上下文及疏推之曰字自是日字之讹日指癸夘也潞子例不应书日而书日则知其贤作曰字误也
　　初税亩古者什一注又受田一十亩以为公田○监本作五十亩别本作十五亩并误今改正
　　井灶葱韭尽取焉疏凡为田一顷一十二亩半也○监本讹二十二亩半今改正
　　春王正月晋人灭赤狄甲氏及留吁注贤婴儿故灭其余邑犹月○【臣召南】按谷梁以婴儿之归书日为贤已属附防范氏此注尤附防之甚者也经通例春王正月虽无事亦书甲氏留吁之事适值其下耳














　　春秋谷梁传注疏卷十二考证
<经部,春秋类,春秋谷梁传注疏>
　　钦定四库全书
　　春秋谷梁注疏卷十三【起成公元年尽八年】
　　晋范甯集解　唐陆德明音义　杨士勋疏
　　成公疏【鲁世家成公名黒肱宣公之子以周定王十七年即位諡法安民立政曰成】
　　元年春王正月公即位
　　二月辛酉葬我君宣公
　　无冰
　　传终时无冰则志此未终时而言无冰何也注言终寒时无冰当志之耳今方建丑之月是寒时未终疏【释曰徐邈何休并云此年无冰者由季孙行父专政之所致也桓十四年亦无冰范云政治舒缓之所致必不得与二说同也又尔时季氏不专政亦无冰明徐何之言不可用】终无冰矣加之寒之辞也注周二月建丑之月夏之十二月也此月既是常寒之月于寒之中又如加甚常年过此无冰终无复冰矣音义【夏戸雅反复扶又反】疏【释曰终时无冰当志谓终寒时无冰当志之也此未终寒时谓今建丑之月是寒时未终而言无冰何也谓怪其书之意也终无冰矣谓过此时无冰则终无冰也加之寒之辞也谓于此月书者以此月是常寒之月加甚之辞故麋信徐邈亦云十二月最是寒盛之时故特于此月书之是也余无冰不发特于此月发之者襄二十八年书春无冰则是一时无冰书时则是终寒时故不发传此在二月葬宣公之下三月作丘甲之上是未终时故特发之桓十四年无冰在正月之下者旧解正月自为公会郑伯不为无冰也或当月却而节前则周之正月亦是常寒之月注释曰天有四时冬寒夏暑是冬为常寒之月于寒之中又加甚谓建丑是夏之十二月于寒之中又加甚于余月虽未终时亦得于此月书之】
　　三月作丘甲注周礼九夫为井四井为邑四邑为丘丘十六井甲铠也音义【铠开代反】疏【释曰何休云月者重录之徐邈云甲有伎巧非凡民能作而强使作之故书月以讥之范虽无注或书月亦是讥公羊说作丘甲亦与此传同唯左氏传以为讥重敛】
　　传作为也丘为甲也注使一丘之民皆作甲疏【释曰后重发传者文同事异不可以一例该之故也范别例云作例有六直云作者三云新作亦三也云作三者谓作丘甲一也作三军二也作僖公主三也云新作三者谓新作南门一也新延廏二也新作雉门及两观三也言作者不必有新言新则兼作也二者皆所以为讥故传曰作为也是有加其度也言新有故是也】丘甲国之事也丘作甲非正也丘作甲之为非正何也古者立国家百官具农工皆有职以事上古者有四民有士民注学习道艺者疏【释曰何休云德能居位曰士范云学习道艺者是以为之四民若以居位则不得为之民故云学习道艺也】有商民注通四方之货者有农民注播殖耕稼者有工民注巧心劳手以成器物者夫甲非人人之所能为也注各有业也音义【夫音符】丘作甲非正也
　　夏臧孙许及晋侯盟于赤棘注赤棘晋地疏【释曰盟不曰者何休云谋结鞌之战不相负所以不曰者执在三年非此所得保也案隠元年眛之盟为七年伐邾尚犹去日何为二年即执反云非此所得保乎盖谋为鞌战归我汶阳之田至八年渝前约故略之也】
　　秋王师败绩于贸戎注贸戎地音义【贸音茂左氏作茅戎】疏【释曰左氏以为戎败之公羊与此亦同为晋败之今经不云晋败之者欲见王者无敌故也不书月者何休云深正之使若不职范虽不解盖不言晋败及战故亦略其日月】
　　传不言战莫之敢敌也为尊者讳敌不讳败注讳敌使莫二也不讳败容有过否音义【为于伪反】为亲者讳败不讳敌注讳败惜其毁折也不讳敌诸侯有列国尊尊亲亲之义也注尊则无敌亲则保全尊谓王亲谓鲁然则孰败之晋也音义【败必迈反又如字】
　　冬十月
　　传季孙行父秃晋郤克眇卫孙良夫跛曹公子手偻同时而聘于齐齐使秃者御秃者使眇者御眇者使跛者御跛者使偻者御偻者注御音迓迓迎也音义【秃他木反眇亡小反跛波可反偻于矩反一音力主反】疏【释曰左氏以为跛今云眇者公羊无说未知二传孰是范明年注云郤克跛者意从左氏故也或以为误跛当作眇】萧同侄子处台上而笑之注萧国也同姓也侄子字也其母更嫁齐惠公生顷公宣十二年楚人灭萧故随其母在齐音义【侄子大节反又丈乙反顷公音倾】闻于客客不说而去相与立胥闾而语移日不解注胥闾门名音义【说音悦胥闾思徐反下力居反解古买反又音蟹】疏【注胥闾门名释曰即周礼二十五家也】齐人有知之者曰齐之患必自此始矣注谷梁子作传皆释经以言义未有无其文而横发传者甯疑经冬十月下云季孙行父如齐脱此六字音义【横华孟反又如字脱徒活反又他活反】疏【注释曰季孙行父秃是传辞上脱季孙行父如齐六字】
　　二年春齐侯伐我北鄙
　　夏四月丙戌卫孙良夫帅师及齐师战于新筑卫师败绩注新筑卫地音义【筑音竹】
　　六月癸酉季孙行父臧孙许叔孙侨如公孙婴齐帅师会晋郤克卫孙良夫曹公子手及齐侯战于鞌齐师败绩注鞌齐地音义【侨本又作乔其防反公子手左氏作首鞌音安】疏【释曰徐邈云四大夫不举重者恶鲁猥遣四大夫用兵亦以讥之也然则诸国用兵亦应猥遣何以不具书之盖是用兵重者故详内也】
　　传其日或曰日其战也或曰日其悉也注悉谓鲁四大夫时悉在战也明二者皆当日疏【释曰案例疑战不日不疑战则例书日此传云日其战日其悉也者若使诈战则鲁虽四大夫战亦不得书但传以此战不诈书事宜详故因经书日幷见此意也】曹无大夫其曰公子何也以吾之四大夫在焉举其贵者也注不欲令内众大夫与外卑者共行战音义【令力呈反】疏【释曰复发传者前为崇羁今为战故重发之公羊以为公子手何以书忧内也杜解左氏以为备于礼并非谷梁意】
　　秋七月齐侯使国佐如师己酉及国佐盟于爰娄传鞌去国五百里爰娄去国五十里注国齐国也一战緜地五百里焚雍门之茨注雍门齐城门茨盖也音义【雍于用反茨在私反】侵车东至海注侵车侵伐之车言时侵齐过乃至海君子闻之曰夫甚甚之辞焉注郑嗣曰君子闻战于鞌乃盟于爰娄焚雍门之茨侵车至海言因齐之败逼之甚音义【夫音符】齐有以取之也齐之有以取之何也败卫师于新筑侵我北鄙敖郤献子注谓笑其跛音义【败必迈反敖五报反跛布可反案杜预注左传云郤克跛此传言郤克眇范注当依传而作跛恐非】齐有以取之也爰娄在师之外注言师已逼其国疏【释曰爰娄去齐五十里今在师之外明晋师已逼到其国师谓晋师也】郤克曰反鲁卫之侵地以纪侯之甗来注甗玉甑齐灭纪故得其寳音义【甗鱼辇反又音言又音彦玊甑也】以萧同侄子之母为质注齐侯与侄子同母异父昆弟不欲斥言齐侯之母故言萧同侄子之母也兼忿侄子笑音义【质音致下同】使耕者皆东其亩注欲以利其戎车于驱侵易音义【易以防反下伐易同】然后与子盟国佐曰反鲁防之侵地以纪侯之甗来则诺以萧同侄子之母为质则是齐侯之母也齐侯之母犹晋君之母也晋君之母犹齐侯之母也注言尊同也使耕者尽东其亩则是终土齐也注凯曰利其戎车侵伐易则是以齐为土不可注不可谓若不许已言请一战一战不克请再再不克请三三不克请四四不克请五五不克举国而授于是而与之盟疏【齐为晋所败兵临城下然则败军之将不可以语勇惊之鸟不可以应弓所以更能五战者齐是大国邑竟既寛收拾余烬足当诸国之师故请以五也】
　　八月壬午宋公鲍卒
　　庚寅防侯速卒
　　取汶阳田音义【汶音问】
　　冬楚师郑师侵防
</div>
    <div class="pagination">
<a href="春秋谷梁传注疏_page18.html">上一页</a><span>...</span><a href="春秋谷梁传注疏_page14.html">14</a><a href="春秋谷梁传注疏_page15.html">15</a><a href="春秋谷梁传注疏_page16.html">16</a><a href="春秋谷梁传注疏_page17.html">17</a><a href="春秋谷梁传注疏_page18.html">18</a><span class="current-page">19</span><a href="春秋谷梁传注疏_page20.html">20</a><a href="春秋谷梁传注疏_page21.html">21</a><a href="春秋谷梁传注疏_page22.html">22</a><a href="春秋谷梁传注疏_page23.html">23</a><a href="春秋谷梁传注疏_page24.html">24</a><span>...</span><a href="春秋谷梁传注疏_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
