<!DOCTYPE html>
<html>
<head>
    <meta charset="UTF-8">
    <title>春秋明志录 - 第 10 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋明志录 - 第 10 页/共 33 页</h1>
    <div class="content">　　桓盟不日此何以日当是时宰孔已有锡命以王命行乎诸侯则急于期防矣殆于所谓震而矜之者以为桓盟之盛而日之非也陆淳氏曰盟称诸侯明宰公之不与也陈君举以为知节是也其美胡氏义已备
　　甲子晋侯佹诸卒
　　唐孔氏曰此甲子晋侯卒盖赴以日而不以月鲁史不复审问书其来告之日惟称甲子不知甲子是何月之日故在戊辰后杜元凯曰甲子九月十一日戊辰十五日书在盟后从赴然杜长厯定朔不足据则十五十一亦非矣赵子常曰虽后之犹日见春秋日法之严然若以子为戍之误岂不易简亦何必信赵説耶
　　冬晋里克杀其君之子奚齐
　　国人不子奚齐之义胡氏传备矣
　　十年春王正月公如齐
　　于是诸侯私朝伯主如二君矣鲁侯之初如齐也春秋讳之以故至是专朝不可讳矣周之典诸侯殷相聘世相朝非有所禁也惟其菀栁尚息不复宗周而独之霸主朝伯主曰如朝京师曰如又有甚者诸侯为两君之好有反坫管氏亦有反坫则诸侯如齐必有至其私第者聘礼賔问卿面卿辞曰君贶寡君延及二三老而已矣而毁裂至是春秋可不作哉其后僖公即世晋遂以不朝来讨文二年移齐事晋襄二十八年移晋事楚而变极春秋且终矣
　　狄灭温温子奔卫
　　齐方围楚力不及狄亦伯图之缺也温本子爵国郑渔仲曰己姓颛帝裔孙封于苏邺西苏城是也邺城今彰徳府临漳县西二十里其地南近卫东界于狄狄利其近已故灭之地遂入狄周圻内别有温周司防苏忿生食邑在今河南怀庆府南本与邺西之温不同左氏误以为一文十年鲁及苏子盟于女栗其国尚存然则襄王劳文公而赐之温殆近于诬矣孔防杜注国名记谓苏所都之邑名为温夫温子苏子乌可附防而无别哉
　　晋里克弑其君卓及其大夫荀息
　　息之名从君于昏也盖自杜氏之説始也于是胡氏安国髙氏闶习其读而不变黄氏震乃复曰骊姬乱国奚齐卓子不可辅息受其托孤盖愚人耳愚谓二説者皆非也若谓息从君杀申生之昏耶杀申生时息傅奚齐耳献公之所谋独在里克息茍坐其责不亦枉乎若以立奚齐为昏则申生既死国无冡嗣君命立奚齐是君矣何以为昏故为原父之説尽而辨矣弑君者必月卓与哀十年齐荼不月二君皆庻孽与地君遇弑不同也又按世子君之子适庻之分也然曰君之子异乎下杀上矣奚齐卓子皆嬖子其君一也而齐有先君之命春秋不君奚齐君卓子何也既以奚齐正适庻则以卓子正君臣讨里克之罪也张元徳言卓子有先君之命者误
　　夏齐侯许男伐北戎
　　戎患中国及曹鲁耳狄则邢卫晋温郑齐鲁宋皆受其害齐桓召陵之师经营乆而方兴者其先戎狄迭起有以牵制之也然戎弱狄强北戎在燕西狄北意今紫荆倒马诸关之地杜即以为山戎非也戎讫春秋无大患狄遂代兴敢于伐晋敢于灭温温近王畿殆将被髪左袵无以称一匡矣齐不合诸侯以讨狄顾施劳于许而专役以伐戎虽云节制不失所先后哉戎狄难猝制又恐与戎合威戎所以警狄然已细矣
　　晋杀其大夫里克
　　秦纳公子夷吾是为惠公称大夫犹在位也谷梁氏曰称国以杀罪累上也其杀之不以其罪也其义胡氏备矣
　　秋七月
　　冬大雨雪
　　十有一年春晋杀其大夫防郑父
　　里克之党也
　　夏公及夫人姜氏防齐侯于阳谷
　　姜氏公子时所娶薛士龙曰齐侯女也故僖之防不书逆女姜氏髙抑崇曰两君为防而妇女厠于其间非礼也
　　秋八月大雩
　　其月过时之甚者也不日者日必以辛也
　　冬楚人伐黄
　　陈君举曰灭不言伐此书伐病桓公也以阳谷之防贯之盟徒以亡其国耳
　　十有二年春王三月庚午日有食之
　　姜岌云三月朔交不应食在误条其五月庚午朔去交分入食限大衍同授时推是嵗五月庚午加时在昼去交分二十六日五千一百九十二入食限先天得交分二十六日五十刻零三二五六入食限疑五误为三然列书于春王之下文在夏前势不可强移位置也
　　夏楚人灭黄
　　言灭不言君死于其位也公羊子所谓亡国之善词上下之同力也冬伐而夏始灭歴三时矣而救不至齐真负黄盖是时管仲死矣公谷之言是也而史记于僖十五年系管仲之卒真氏若欲以蔽罪于仲者与左氏同再考
　　秋七月冬十有二月丁丑陈侯杵臼卒
　　子欵嗣是为穆公
　　十有三年春狄侵卫
　　夏四月葬陈宣公
　　公防齐侯宋公陈侯卫侯郑伯许男曹伯于咸
　　咸今开州东南界即叔孙得臣败狄之地杜云东郡濮阳也咸本卫地东界于齐狄入卫故防以备之左氏谓为杞故非也淮夷北距都雍丘千里东越郯宋西越徐陈然后乃至不能病况近舍卫而逺虑伯畧亦岂然哉
　　秋九月大雩
　　冬公子友如齐
　　十有四年春诸侯城缘陵
　　备狄也缘陵不书其人谷梁以为散辞陆淳曰是前目后凡也孙觉赵鹏飞推为咸之诸侯因传淮夷病杞之説然左氏何以知其有阙而不书哉淮夷去杞逾千里势难病杞赵氏亦既知之然惑公羊徐莒云者而失于属辞比事经书十三年春狄侵卫故夏防于咸咸本卫地故即而谋之因遂城之耳此可弃传任经不然何以防于卫地哉故城缘陵即咸之诸侯前目而后凡耳缘陵者诸家指为邑无所详勘独前汉志臣瓒以为营丘则始胙太公者安得逾千里邑之况先君分壤有庙又去新都临淄仅余百里岂其弃以委杞哉向见季明德欲定为沙麓之比云齐卫狄三国接壤然无据不能决也而非杞邑则同矣就令邑亦不得如胡氏以为专封也夫昔未有国而今始有者封也古诸侯位上公王室衰而夷狄侵桓率诸侯改营使辟难耳缘陵既杞邑何尝更封而欲罪其专哉是故胡康侯不如黄东之尽
　　夏六月季姬及鄫子遇于防使鄫子来朝
　　讥鲁公爱其女使自择配传意备矣鄫姒姓子爵沂州承县东八十里故鄫城是己国名记郑地荥阳有鄫水城名偶同耳左氏説者以为鄫夫人则明年经何以始书季姬归鄫耶
　　秋八月辛卯沙鹿崩
　　郑渔仲曰沙鹿不尽晋地通卫狄按今大名府元城县东界有沙鹿土山古阳平地也西为卫东为齐北狄地不可繋之国矣事关乎天下也
　　狄侵郑
　　于是狄不能近卫又东不得志于齐遂西挠郑矣伯主与有责焉
　　冬蔡侯肸卒
　　是为穆公子庄公甲午嗣汪仲裕曰穆公父献舞见获于莘庄十九年留卒于楚而立
　　十有五年春王正月公如齐
　　张元德曰纯用五年一朝之制同于事天子矣
　　楚人伐徐三月公防齐侯宋公陈侯卫侯郑伯许男曹伯盟于牡丘遂次于匡公孙敖帅师及诸侯之大夫救徐
　　牡丘齐地匡今睢州界在古长垣西南郑樵谓与牡丘相近非也遂者急于后事之辞次其本意也书盟书次书大夫帅师胡氏云桓志之怠是也
　　夏五月日有食之
　　左氏云不书朔与日史官失之也大衍推四月癸丑朔去交分入食限差一闰授时推是嵗四月癸丑朔去交分一日二千三百一十六入食限先天得一日一千三百一十五分二四入食限
　　秋七月齐师曹师伐厉
　　厉神农之后今随州北厉乡属楚之微国也伐国不月以齐之不竞于楚救徐不力而分兵以伐其与国之防者故月以异之明年夏伐厉不克救徐而还不书不足书也
　　八月螽九月公至自防
　　黄东曰救徐不能救师未退而先返己歴三时矣
　　季姬归于鄫
　　已夘晦震夷伯之庙
　　赵伯循曰古史之体应合书日而遇晦朔必书之以为厯数之证然则公谷皆以晦为冥非也夷氏伯字赵伯循曰大夫既死加諡之后不更称名左氏曰展氏则其立庙之始尚未赐氏应书展伯矣公羊谓季氏之孚亦非也余见胡氏传
　　冬宋人【襄】伐曹
　　宋始贰于齐也陈氏传曰诸夏之相加兵自庄之十九年未之有也于是再见宋襄公为之也其轻齐争覇之心已见于此矣
　　楚人败徐于娄林
　　娄林今泗州古下邳僮县楚兵挑徐出至娄林诈而败之徐以号举刘原父曰始称王故夷狄之赵子常因曰始叛周僭大号按汉史载楚文王灭徐偃韩氏偃王庙碑以为穆王与楚用兵伐徐走彭城本末穆天子传等韩当详于史矣然春秋中徐其本称子僖三年亦书楚人于彼何不以号举乎既谓楚已灭徐何为其国至此尚存据史氏注引括地志徐城在越州鄮县则今鄞县与下邳之徐不同退之误合为一耳按后汉东夷传徐夷率九夷以伐宗周西至河上穆王畏其方炽乃分东方诸侯命徐偃王主之檀弓载徐容居之对曰昔我先君驹王西讨济于河是驹王偃王本一人真常僭王而九夷孔子欲居盖山东之裔而非鄮矣四夷虽大春秋皆以子书之而楚文灭徐文不足据耶或曰兵无统纪如狄然则号举之
　　十有一月壬戌晋侯及秦伯战于韩获晋侯
　　秦嬴姓伯爵周孝王封伯翳十九世孙非子于今巩昌府秦州古西戎地也韩古韩侯之国括地志在同州盖诗彼韩城者而其后晋并之也为桓叔子万食邑因氏之故使万孙韩蕳视师焉河自龙门而南至华隂而东晋在西河之东南河之北以河北为内河南为外晋地是时有河南列城五自华山而通尽虢之东畧南及华山故三败及韩渡河也晋不悔祸而请战故春秋蔽罪于晋书晋及晋侯虽获秦伯曰妖梦是践岂敢以至于是舍之灵台未以归也陈君举言获则以归不足言非也其称君君重师次大夫敌胡义详备秦自五羖大夫之入未尝轻用民力矣季明德定秦伯卒与晋文不逺秦誓应作于兹役之后左氏误传其卒在文六年而作书序者因谓败殽乃作秦誓盖公子絷子桑皆勇力之臣必媢嫉百里穆初惑之战而遂获其君虽足以见将勇兵强而歉于返躬责己故作秦誓畨畨良士指百里也仡仡勇夫盖絷桑诸臣而媢嫉能容其説非无者穆由僖二年至二十八年此战之外虽败楚围城濮围许围郑三役皆与晋文共成伯事为中国计孟子称奚显君可传后世岂以战胜为功哉若入滑败殽穆公尚在虽奚逾百之年不保其存而三良未殉必能以义相规何得迷复乎穆以未同盟吊葬不及则其不赴而史误书有由然矣
　　十有六年春王正月戊申朔陨石于宋五
　　是月六鹢退飞过宋都
　　陨石者星陨也星石之精阳不翕则陨矣鹢乘风而化阳鸟也退飞者隂驱之是月者决不日而月也宋都者内别辞于宋也五六先后言者后散辞先聚辞也过也者有退飞之始焉掠而过宋耳凡气之运有其始圣人知之惧其惑民不言也言其可见者耳盖天人必有感应焉或曰后五年有盂之执六年有之败以应五六数则凿矣
　　三月壬申公子季友卒
　　大夫曰卒其卒名正也兼字之意恩礼之隆史之变例也与仲遂皆生而三命为世卿叔五世及婼尚曰三命逾父兄以知牙未三命故不书也程子曰生而世族使世为卿故氏遵之然不可通于叔孙叔孙世卿据经曷尝书族哉赵子常曰叔肸之子婴齐复称公孙叔本非氏此子常之诬也叔牙桓之庻子叔肸自文公子岂可误合耶叔牙之后称叔孙叔肸之子婴齐以公子之子称公孙叔老老者亦肸之子不称公孙而称叔其后老之子弓弓子辄及鞅辄子诣皆氏叔安能断自婴齐以叔非氏哉古者氏以世禄孙以王父字为氏常礼也后世以世官则有若季友仲遂叔肹者故叔肹子老遂得称叔非系于王父矣季明德言祖卒而孙受氏则称其祖者为氏而非字此明德之误也孙以王父字为氏氏即字也在王父在孙异称耳又何必辨之哉至谓友之子无佚可称季遂之子归父可称仲不必更言公孙其説是也而又自疑何也夫行父逮事四君无佚未立乎位其称公孙与否于经无见也归父当仲遂卒后二年如齐伐邾己胜其任其齿必长覊贯就傅在遂未命之先已如常礼称公孙以自别其后因不改耳非谓不可称仲也婴齐乃归父之弟而即称仲义自可见传者不知乃谓婴齐后归父耳又谓称字以师礼尊而不臣如齐仲父亦非也季非名友岂非名哉是故知此説者知弟不可以后兄知王父字为氏非通论也岂细故哉
　　夏四月丙申鄫季姬卒
　　秋七月甲子公孙兹卒
　　叔牙子也
　　冬十有二月公防齐侯宋公【襄】陈侯【穆】卫侯【文】郑伯【文】许男【僖】邢侯曹伯【共】于淮
　　防而月无功而还故异之也淮今泗州盱眙淮水所经处古临淮也鄫今沂州据左氏淮夷病鄫故即而谋之且东畧然以经考之则去年楚人败徐娄林泗州近古徐城故今为徐谋楚而防其地徐子虽未防明年与徐伐英氏则兹防之故而伯主之功亦细矣哉邢以小国避狄夷仪本属于卫今骤列于卫而序曹上卫人于是积不平焉而邢之灭于卫文有由然矣
　　十有七年春齐人徐人伐英氏
　　不月赵子常曰有徐人也英郾姓臯陶后国当在今夀州六安间楚与国之小者杜氏不志其地路史国名记亦止言汉为黥布国而汉志九江郡不定英所在晏元献类要陶子孙封英六黥布传正义云英改为蓼杜元凯曰蓼国安丘蓼县则正今霍丰界于夀州六安者也桓为徐谋楚不能病楚而徒伐其与国君子以为细矣
　　夏灭项
　　项本汝隂项县而汉志汝南郡有故项城今陈州之项城楚旁小国也齐桓为徐娄林之败伐厉不克乃伐英氏又不得楚于是愤而灭项也杜氏不考地里事势信左氏之诬以公有诸侯之事未归取项自鲁至项不啻千里公又在防孰为是谋而能分兵以取人国者乎然则孰取之乎曰齐之取也上伐英氏矣虽书夏而间无事故不再举齐人如六年齐执陈辕涛涂秋间无事止书及江人黄人伐陈不再举齐也杜氏不言师讳灭赵企明曰取邿取鄟皆灭也何独偏讳灭项乎是止公讨灭项者亦诬也夫人防齐侯于卞因止公之故亦诬也淮防在十五年冬至十七年灭项谓淮之防未归取项而逾年犹未见讨至十七年始书灭而讨之乎下书公至自防即非自齐足明左氏之诬矣其得失则以齐之不能加于椘而已季氏以顿诬为项既又以顷误为须昌则求之不得其故而妄臆特甚矣
　　秋夫人姜氏防齐侯于卞
　　夫人声姜也卞今泗水县古姑蔑鲁地也于是齐侯将归夫人要于路而防之声姜令妻鲁人所颂而有此也稔于见闻矣
　　九月公至自防
　　月致讥无功也
　　冬十有二月乙亥齐侯小白卒
　　齐乱明年子昭立为孝公先儒称桓公以尊周为名帖荆为绩其所以从诸侯于盟防者皆以自为而已使诚不私其国合诸侯以事天子朝觐讼狱必归焉则礼乐征伐自天子出而躬率方伯之职讨其不庭虽以复文武之境土可也天下诸侯其孰非天子之臣而敢有二心也故有兴国之势而不为以求其利而遂失之矣孔子于春秋曰其事则齐桓晋文惜周之令不能行也盖因其事而裁之故曰其义则丘窃取之盖宋襄秦穆楚庄而下则无讥矣
　　十有八年春王正月宋公【襄】曹伯【共】卫人【文】邾人伐齐外伐国恒不月今月以异讥之也据左氏桓公常属公子昭于宋以为太子桓公卒宋公以诸侯伐齐纳公子昭齐履谦曰考之于经左氏之言有不可信今按桓公葵丘之盟首曰无易树子若昭之既立于管仲则必应立者又何自疑其事属之宋襄雍巫何术辄得近于卫姬管仲尚在荐羞细故何得辄与储事且孝公既立为太子则必有播告之脩国人所闻若桓有后命欲立无亏亦其邪心耳况许而未则昭固储贰也国人安得乘其邪谋拥立乱命然则宠均而争势或有之其云属昭于宋欲立无亏皆妄也説者不得其情谓之奉少夺长或曰昭入有辞故不书纳国人缘后命立无亏则国有君故书伐非也此直乘其内衅而伐防耳若为孝公则郑姬所出郑何不与何为既立讐宋而有伐宋围缗之事乎
　　夏师救齐
　　逾时而救善之中有遗美焉尔赵子常云救四公子之徒当是时无亏死安有四公子哉
　　五月戊寅宋师及齐师战于甗齐师败绩狄救齐甗齐地战者以主及客此其以宋及齐以宋为志乎此战也伐丧非礼志乎战而败之甚矣而齐人不能徴词持重亦自见矣狄本欲与卫相衡其救有为为之圣人与人为善不逆诈也
　　秋八月丁亥葬齐桓公
　　齐桓不能慎终胡氏义备矣顾云付托宋襄则非事实也
　　冬邢人狄人伐卫
　　狄言人杜谔曰便文是也中国与外国防君殊之师与大夫序必防者而后得称人以便文者非其君谷梁子以善累而后进非也又曰功近而德逺夫卫以怨报德使狄得以假义胡氏以为中国之罪也而何狄德之逺乎邢借狄威大邦为讐而取灭于是决矣
　　十有九年春王三月宋人执滕子婴齐
　　宋称人将卑师少也其月异于戎蛮子戎蛮子遂失国也此寻齐桓图伯之迹效其灭谭尔执诸侯不名婴齐名不能以理自明而遂屈己以下宋之防者故本其自贱之实而书名以执终也婴齐即位于隠乙丑迄僖或曰己夘七十五年矣距其未立通计殆且百嵗执而不书以归未归其国而即释意其既释必不能任国事而子立乎位二十二年伐郑之滕子非婴齐矣名者诸侯之终事婴齐舍是无以见于经故详之也杜云以罪告臆语耳胡氏遂云着其罪传无其文而何以定之也邾岂不以鄫罪告而鄫子不名又何説耶杜云从所赴春秋赴执君岂惧不名而赴以名者国史常法岂不能裁归于例耶周官大司冦掌建邦之三典以佐王刑邦国诘四方凡诸侯狱讼以邦典定之诸侯无有相执之道也
　　夏六月宋公曹人【共】邾人【文】盟于曹南鄫子防盟于邾己酉邾人执鄫子用之
　　曹南之防宋称公而人曹邾何也盖大夫称人也宋公在而曹邾敢以大夫防乎公羊传实书宋人则曹南无宋君此公羊赵匡之遗意而陈氏谓人曹邾以贬宋实不然矣鄫子之防防邾子也若即赴曹南之盟则实邾尝盟经但当云如防耳且以地考之鄫有二荥阳有鄫水城鄫水溱也国名记云尔而鄫汉志作缯属东海郡兰淇南城之间今沂州邾在筦之西宋即今之应天曹南介于邾宋之间曹南之盟既毕则邾东归邾宋南归宋赵匡云宋还莫不由邾也邾子执鄫子用之者邾人自用之非宋之罪也盖曹南与邾两防宋不与邾防何以命邾子用鄫子耶此以道里徃复论事势也春秋所书必重首恶若宋人实使邾人执鄫子理无不书宋公也假宋使邾执鄫子春秋乃寛宋而蔽罪于邾是为纵首谋而讨其朋恶者矣使春秋实欲讨朋恶者乎则当如季姬使鄫子来朝之例书之以两见其罪今宋没不书而反以罪归之可乎此以圣人权衡定书法也宋襄之图伯虽其中不可保然外假仁义故不重伤不擒二毛岂肯杀诸侯以祭淫昏之鬼乎邾服宋而与鄫邻鄫为鲁壻则邾所仇之国且观后日戕鄫子亦出于邾之肆虐初不必待宋此以事实而定狱辞也左氏倡之翕然和者皆是也独赵伯循刘原父乃能知之耳然则宋其无罪乎宋为伯主而不能治诸侯之两下相杀咎将谁归乎以此治宋知不免矣
　　秋宋人围曹
　　不自反而欲速见小利胡氏传备矣陈君举曰宋公欲合诸侯而亟脩怨于曹诸夏之围国自此始
</div>
    <div class="pagination">
<a href="春秋明志录_page9.html">上一页</a><span>...</span><a href="春秋明志录_page5.html">5</a><a href="春秋明志录_page6.html">6</a><a href="春秋明志录_page7.html">7</a><a href="春秋明志录_page8.html">8</a><a href="春秋明志录_page9.html">9</a><span class="current-page">10</span><a href="春秋明志录_page11.html">11</a><a href="春秋明志录_page12.html">12</a><a href="春秋明志录_page13.html">13</a><a href="春秋明志录_page14.html">14</a><a href="春秋明志录_page15.html">15</a><span>...</span><a href="春秋明志录_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
