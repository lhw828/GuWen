<!DOCTYPE html>
<html>
 <head>
  <meta charset="utf-8"/>
  <title>
   春秋左传注疏 - 第 27 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋左传注疏 - 第 27 页/共 45 页
  </h1>
  <div class="content">
   春秋左氏传注疏卷三十考证
　　公会晋侯宋公衞侯郑伯曹伯齐世子光救陈○【臣浩】按公羊谷梁经曹伯下有莒子邾子滕子薛伯
　　传君子谓楚共王于是不刑○刘敞曰传言壬夫贪杀之当也何谓不刑乎解经若此取舍安从【臣照】按刘敞之论盖亦谓左氏自作史断而托诸君子云尔夫使非其时君子实有此论左氏自以爲君子而着其论于圣笔之后厠之国史防间谬妄已极尚何问其论之当否乎夫左传纪事之书也纪当时君子之论云然即以知世风之升降后儒妄规左氏之过何未之思耶
　　传君子是以知季文子之忠于公室也○赵汸补注曰行父杀适立庶专国政传舍大恶录小善亦当时流俗之论【臣照】按赵汸之论亦是未悟左氏之意斥左氏同于当时流俗之论不知左氏所记者正当时流俗之论也
　　传晋人以鄫故来讨○【臣召南】按莒鄫同列于戚之会莒人敢于灭鄫鲁固有不救之罪矣晋为盟主旣不能讨又不能絶明年会鄬莒子亦与焉以是知悼公复霸原不足以绍文公之烈也
　　传陈无宇献莱宗器于襄宫注无宇桓子陈完孙○完监本讹作桓今改正
　　传迁莱于郳○赵汸曰传言灭又言迁则所迁者其族属人民与经言迁纪郱鄑郚同非必其君
　　郑伯髠顽如会未见诸侯丙戌卒于鄵注实为子驷所弑○万斯大曰隐行其弑外赴止云不禄史官从而书卒春秋乌得而更之传得详其事者其同谋之人久而渐露其奸本国之史乃稍得存之纪载春秋之学有必待传而明者此其是欤
　　传是故啓蛰而郊郊而后耕注耕谓春分○【臣召南】按注云啓蛰夏正建寅之月疏引释例曰正月节立春啓蛰为中气二月节惊蛰春分爲中气此古时节气也礼记郑注云夏小正正月啓蛰汉始亦以惊蛰爲正月中疏曰汉时立春为正月节惊蛰为正月中雨水为二月节春分为二月中前汉之末刘歆作三统歴改惊蛰爲二月节然则不以啓蛰名节自汉初已然矣
　　传今譬于草木寡君在君君之臭味也○林尧叟曰如草木香气滋味之同者
　　传令隧正纳郊保○【臣浩】按七年传叔仲昭伯爲隧正注曰隧正主役徒则此隧正亦主役徒也周礼遂人之官鲁宋二国犹沿其旧
　　传工正出车疏与工正书服○书监本讹作义今改正传令司宫巷伯儆宫疏司宫当天子之内小臣也○司宫监本讹作官司今改正
　　又疏王之正内五人○监本讹作主之王内五人今改正
　　传古之火正或食于心或食于咮○【臣召南】按汉书五行志载春秋说曰古之火正谓火官也掌祭火星行火政季春昏心星出东方而咮七星鸟首正在南方则用火季秋星入则止火以顺天时救民疾帝喾则有祝融尧时有阏伯民赖其德死则以爲火祖配祭火星故曰或食于心或食于咮也据此则阏伯主辰是食于心者其食于咮即祝融也鹑火为南方正位其帝炎帝其神祝融栁星张为周分野是祝融食于咮之明证孔疏谓火官配食其人盖多不知谁食于心谁食于咮岂祝融阏伯二人外别有火祖耶
　　传始往而筮之遇艮之八○【臣照】按易以变者为占六者隂变阳也九者阳变阴也周易皆止于一爻变其二爻变以下皆无辞大抵皆观彖也惟此传五爻变而六二一爻不变命之为艮之随曰遇艮之八则五爻变之占法犹可考焉周易固如是非杂用连山归藏也且下文固云随元亨利贞无咎矣安在其用连山归藏耶
　　传元体之长也八句○【臣照】按此与孔子文言大同小异穆姜在孔子之前安得预言之或谓四德之语盖先圣先师之所传而孔子述之叶梦得则直谓此爲卜筮家之僞托而左氏妄信之











　　春秋左氏传注疏卷三十考证
&lt;经部,春秋类,春秋左传注疏&gt;
　　钦定四库全书
　　春秋左传注疏卷三十一【起襄公十年尽十二年】
　　晋杜氏注　唐陆徳眀音义　孔颖达疏
　　经十年春公防晋侯宋公卫侯曹伯莒子邾子滕子薛伯伯小邾子齐世子光会吴于柤注吴子在柤晋以诸侯徃会之故曰会吴吴不称子从所称也柤楚地音义【柤庄加反】疏【正义曰成十五年诸侯大夫会吴于钟离五年鲁衞会吴于善道皆大夫来也此传云会吴子夀梦则吴子自来也五年戚之防吴序郐上此殊吴者亦如钟离善道晋以诸侯徃彼会之故曰会吴也哀十三年公防晋侯及吴子于黄池彼称吴子此不称子者从其所称也苏氏云谓诸侯直称之曰吴故从诸侯之所称也至于黄池之会自去其僭号而称子以告令诸侯故诸侯亦从而称之也刘云从所称者诸侯盟会会则必自言其爵盟则自言其名故盟得以名告神会得以爵书防吴是东夷之君未闲诸夏之礼于此自称为吴不知以爵告众故从所称书吴也故释例云吴晚通上国故其君臣朝会不同于例亦犹楚之初始是言吴未知称爵也】
　　夏五月甲午遂灭偪阳注偪阳妘姓国今彭城傅阳县也因柤会而灭之故曰遂音义【偪徐甫目反又彼力反本或作逼妘音云】疏【正义曰偪阳妘姓传文也郑语云妘姓鄢郐路偪阳也遂者因上事生下事之辞此因柤会而遂灭偪阳虽复隔以日月文犹繋于会柤因会柤而始谋灭之故言遂也】
　　公至自会注无传
　　楚公子贞郑公孙辄帅师伐宋
　　晋师伐秦注荀防不书不亲兵也疏【正义曰传称荀防伐秦而经不书防知防不亲兵以师告也】
　　秋莒人伐我东鄙
　　公会晋侯宋公衞侯曹伯莒子邾子齐世子光滕子薛伯伯小邾子伐郑注齐世子光先至于师为盟主所尊故在滕上疏【正义曰周礼典命诸侯之适子誓于天子摄其君则下其君之礼一等未誓则以皮帛继子男郑云誓犹命也言誓者明天子既命以为之嗣也十九年云光之立也列于诸侯矣则光是未誓者也法当继于子男之下柤之会列于小邾之下是其正也于此伐也传称崔杼使太子光先至于师故长于滕晋悼以齐是大国光复先至心善其共遂进其班为盟主所尊故在滕上言其非正法也】冬盗杀郑公子騑公子发公孙辄注非国讨当两称名氏杀者非卿故称盗以盗为文故不得言其大夫疏【正义曰若国家讨而杀之则举国名言杀其大夫若非国讨两下相杀则两书名氏王札子杀召伯毛伯是也此非国讨亦当两书名氏但杀之者尉止司臣之徒皆非卿也非卿则名氏不合见经故称之为盗凡言其者是其所有也君是臣之君故书弑其君臣是君之臣故书杀其大夫盗者宼贼之名贱之不系于国被杀者非盗之所有既以盗为文故不得言其大夫若如他物杀之然哀四年盗杀蔡侯申注云贱者故称盗不言弑其君贱盗也文十六年公羊传曰大夫弑君称名氏贱者穷诸人大夫相杀称人贱者穷诸盗其义虽不可通于左氏其言贱盗之意则同】
　　戍郑虎牢注伐郑诸侯各受晋命戍虎牢不复为告命故独书鲁戍而不叙诸侯音义【复扶又反】
　　楚公子贞帅师救郑
　　公至自伐郑注无传
　　传十年春防于柤防吴子寿梦也注寿梦吴子乗音义【梦莫公反】疏【正义曰十二年吴子乗卒是也服防云寿梦发声吴蛮夷言多发声数语共成一言夀梦一言也经言乗传言寿梦欲使学者知之也然夀梦与乗声小相渉服以经传之异即欲使同之然则余祭戴吴岂复同声也当是名字之异故末言之】三月癸丑齐髙厚相大子光以先防诸侯于钟离不敬注吴子未至先从东道与东诸侯会遇非本期地故不书会高厚髙固子也癸丑月二十六日音义【相息亮反下同】疏【正义曰言先防诸侯则是会期未到故知吴子未至而诸侯自会也柤与钟离相近地在宋之东南知光从东道与东方诸侯遇盖邾莒滕薛之徒自相防遇也本非期防之地防亦不以告鲁故不书也如杜此注则吴子未至亦未赴于柤而上注云吴子在柤诸侯徃防之者吴子元遣告晋言已至柤而巳非晋侯自期于柤召吴子使赴也戚之防则吴子在善道召使赴戚故与诸国同序于列也杜眀言癸丑是三月二十六日下四月戊午云月一日五月庚寅云月四日甲午云月八日所以眀言日者欲证前九年闰月为门五日于上下日月相当故杜备言其日也刘曰杜言癸丑二十六日者见与下四月一日防相近知非二防也】士庄子曰高子相大子以会诸侯将社稷是衞而皆不敬注厚与光俱不敬弃社稷也其将不免乎注为十九年齐杀高厚二十五年弑其君光夏四月戊午会于柤注经书春书始行也戊午月一日疏【正义曰言夏会而经书春知经书始行言防日也诸赴盟防者初去告行而巳盟防必行还乃书何则初去之时未知所防几国岂得即书会也眀其皆是行还告庙乃书之耳但所书者或追记发国之初或即书所会之日此防柤以其经不同乃知春行夏会其余无会日亦应有如此者如此之类是追记初行也二十年六月庚申公防晋侯云云于澶渊成五年十二月己丑公会晋侯云云于虫牢如此之类是即书会日也此盖旧无定法史官不同故立文异耳】○晋荀偃士匄请伐偪阳而封宋向戌焉注以宋常事晋而向戌有贤行故欲封之为附庸音义【行下孟反】荀防曰城小而固胜之不武弗胜为笑固请丙寅围之弗克注丙寅四月九日孟氏之臣秦堇父辇重如役注堇父孟献子家臣歩挽重车以从师音义【堇徐音谨挽音晚】疏【正义曰重者车名也载物必重谓之重人挽以行谓之辇军行以载器物止则以为藩营此人挽此重车以从役也宣十二年觧巳具之】偪阳人啓门诸侯之士门焉注见门开故攻之县门发郰人纥抉之以出门者注门者诸侯之士在门内者也纥郰邑大夫仲尼父叔梁纥也郰邑鲁县东南莝城是也言纥多力抉举县门出在内者音义【县音注及下同郰侧留反纥恨发反抉乌穴反徐又古穴反出如字一音尺遂反】疏【正义曰县门者编版广长如门施关机以县门上有冦则发机而下之诸侯之士攻偪阳之门巳有入者县门乃发郰人纥抉而举之以出门者门者谓攻门者也纥为郰邑大夫公邑大夫皆以邑名冠之呼为某人孔子之父名纥字叔梁古人名字并言者皆先字而后名故史记孔子世家称为叔梁纥也服防云抉撅也谓以木撅抉县门使举令下容人出也门者下属为句】狄虒弥建大车之轮而蒙之以甲以为橹注狄虒弥鲁人也蒙覆也橹大楯音义【虒音斯弥徐音弥一音武脾反橹音鲁楯常尹反又音尹】左执之右拔防以成一队注百人为队音义【队徒对反徐徒猥反】疏【正义曰郑云大车平地载任之车也考工记车人为车柯长三尺大车毂长半柯轮崇三柯是轮高九尺其车罔圆周二丈七尺建立也立此大车之轮而覆之以甲以为橹也考工记殳长寻有四尺车防常崇于殳四尺八尺曰寻倍寻曰常则防长一丈六尺也队是行列之名百人为队相为然成一队者言其当百人也】孟献子曰诗所谓有力如虎者也注诗邶风也音义【邶音佩】主人县布堇父登之及堞而絶之注偪阳人县布以试外勇者音义【堞音牒徐养渉反】队则又县之苏而复上者三主人辞焉乃退注主人嘉其勇故辞谢不复县布音义【队直类反复扶又反注同上时掌反三息暂反又如字】疏【正义曰宣八年传曰晋人获秦谍杀诸绛市六日而苏则苏者死而更生之名也堇父队而闷絶似若死然得苏悟而复缘布上】带其断以徇于军三日注带其断布以示勇音义【断徒乱反徇似俊反】诸侯之师久于偪阳荀偃士匄请于荀防曰水潦将降惧不能归注向夏恐有久雨从丙寅至庚寅二十五日故曰久音义【潦音老】请班师注班还也知伯怒注知伯荀防音义【知音智】投之以机出于其间注出偃匄之间音义【机本又作几同】曰女成二事而后告余注二事伐偪阳封向戌音义【女音汝下及注皆同】余恐乱命以不女违注既成改之为乱命女旣勤君而兴诸侯牵帅老夫以至于此旣无武守注无武功可执守而又欲易余罪曰是实班师不然克矣注谓偃匄将言尔余羸老也可重任乎注不任受女此责音义【羸劣危反重直用反任音壬注同】七日不克必尔乎取之注言当取女以谢不克之罪五月庚寅注月四日荀偃士匄帅卒攻偪阳亲受矢石注躬在矢石间音义【卒子忽反】疏【正义曰服防云古者以石为箭镝引国语有隼集于陈侯之庭楛矢贯之石砮以证石为箭镞若石是箭镞则犹是矢也何须矢石竝言杜言在矢石间则不以石为矢也周礼职金凡国有大故而用金石则掌其令郑云用金石者作枪雷之属雷即礧也兵法守城用礧石以击攻者陈思王征蜀论云下礧成雷榛残木碎是也】甲午灭之注月八日书曰遂灭偪阳言自防也注言其因会以灭国非之也疏【正义曰僖四年公会齐侯云云侵蔡蔡溃遂伐楚二十三年齐侯伐衞遂伐晋如此之类一行而有二事者法当言遂遂非善恶之名而此特云书曰遂灭偪阳言自会也则知此言遂者有非之之意所以然者彼因伐遂伐本谋成行兵容可一举而伐两国防非征伐之事荀偃士匄于防始请则偪阳无大罪诸侯无宿谋因防灭人情在可责称言自防也是尤其从防行也释例云防以训上下叙徳刑遂灭偪阳言灭生于会非本意也是言因防以灭国非之之事也书曰者是仲尼新意则旧史不然本盖别书诸侯灭偪阳仲尼改之而言遂耳】以与向戌向戌辞曰君若犹辱镇抚宋国而以偪阳光啓寡君羣臣安矣其何贶如之注言见赐之厚无过此音义【贶音况赐也】疏【正义曰光昭宋国开其疆竟以赐寡君】若専赐臣是臣兴诸侯以自封也其何罪大焉敢以死请乃予宋公○宋公享晋侯于楚丘请以桑林注桑林殷天子之乐名疏【正义曰若非天子之乐则宋人不当请荀防不须辞以宋人请而荀防辞眀其非常乐也宋是殷后得用殷乐知桑林是殷天子之乐名也经典言乐殷为大护而此复云桑林者盖殷家本有二乐如周之大武象舞也名为大防则传记有说汤以寛政治民除其邪虐言能覆防下民使得其所故名其乐为大护其曰桑林先儒无说惟书传言汤伐桀之后大旱七年史卜曰当以人为祷汤乃剪髪断爪自以为牲而祷于桑林之社而雨大至方数千里或曰祷桑林以得雨遂以桑林名其乐也皇甫谧云殷乐一名桑林以桑林为大护别名无文可冯未能察也】荀防辞注辞让之荀偃士匄曰诸侯宋鲁于是观礼注宋王者后鲁以周公故皆用天子礼乐故可观鲁有禘乐賔祭用之注禘三年大祭则作四代之乐别祭羣公则用诸侯乐音义【禘大计反】疏【正义曰眀堂位云季夏六月以禘礼祀周公于大庙朱干玉戚冕而舞大武皮弁素积裼而舞大夏彼禘祭唯用大武大夏而不言韶护以二十九年鲁为季札舞四代之乐知四代之乐鲁皆有之眀堂位云凡四代之服器鲁兼用之禘是三年大祭礼无过者知禘祭于大庙则作四代之乐也礼唯周公之庙得用天子之礼知其别祭羣公则用诸侯之乐诸侯之乐谓时王所制之乐大武是也然则禘是礼之大者羣公不得与同而于賔得同禘者賔者敬邻国之賔故得用大祭之乐也其天子享诸侯亦同祭乐故大司乐云大祭祀王出入奏王夏尸出入奏肆夏牲出入奏昭夏大飨不入牲其他如祭祀郑注云不入牲不奏昭夏王出入賔出入亦奏王夏奏肆夏又礼记祭统云大尝禘升歌清庙下而管象仲尼燕居云两君相见亦升歌清庙下而管象是祭与享賔用乐同也而荀防云我辞礼矣沈氏云嘉乐不野合故也鲁之禘祭用四代乐则天子禘用六代乐也郑康成义以为禘祫各异祫大禘小天子祫用六代之乐禘用四代之乐鲁有禘乐谓有周之禘祭之乐非左氏义也刘云禘是大礼賔得与同者享賔用乐礼无文但賔礼既轻必异于禘鲁以享賔当时之失用之巳久遂以为常荀偃士匄引过谬之事以谄晋侯使聼宋耳鲁以禘乐享賔犹以十一牢为士鞅吴以引征百牢亦非正也】宋以桑林享君不亦可乎注言俱天子乐也舞师题以旌夏注师乐师也旌夏大旌也题识也以大旌表识其行列音义【题大兮反夏戸雅反注同识申志反又如字下同行戸郎反】疏【正义曰舞师乐人之师主陈设乐事者也谓舞初入之时舞师建旌夏以引舞人而入以题识其舞人之首故晋侯卒见惧而退入于房也谓之旌夏盖形制大而别为之名也】晋侯惧而退入于房注旌夏非常卒见之人心偶有所畏音义【卒寸忽反】去旌卒享而还及着雍疾注晋侯疾也着雍晋地音义【去起吕反着徐都虑反一音除虑反雍于用反】卜桑林见注祟见于卜兆音义【见贤遍反注同祟息遂反】荀偃士匄欲奔请祷焉注奔走还宋祷谢音义【祷丁老反】荀防不可曰我辞礼矣彼则以之注以用也犹有鬼神于彼加之注言自当加罪于宋晋侯有间注间疾差也音义【差初卖反】以偪阳子归献于武宫谓之夷俘注讳俘中国故谓之夷音义【俘芳夫反】疏【正义曰昭十七年晋荀吴灭陆浑之戎献俘于文宫不言谓之夷俘彼真是戎也此言谓之夷俘眀非夷而谓之夷知其讳俘中国改名之也庄三十一年例曰凡诸侯有四夷之功则献于王中国则否中国之俘既不合献王故献庙亦讳知其无罪内慙于心故讳之谓之夷俘】偪阳妘姓也使周内史选其族嗣纳诸霍人礼也注霍晋邑内史掌爵禄废置者使选偪阳宗族贤者令居霍奉妘姓之祀善不灭姓故曰礼也使周史者示有王命音义【令力呈反下令在劝令同】疏【正义曰霍是旧国闵元年晋献公灭之以为晋邑也内史掌爵禄废置周礼内史职文也礼天子不灭国诸侯不灭姓其身有罪宜废者选其亲而贤者更绍立之论语所云兴灭国继絶世者谓此也晋侯以偪阳之罪不合絶祀故归诸天子使周内史选偪阳宗族贤者继嗣偪阳之后令居晋之霍邑以奉妘姓之嗣依郑语及世本皆云偪阳妘姓是祝融之孙陆终第四子求言之后虞夏以来世祀不絶今复继之善其不灭姓故曰礼也晋侯不自选其人而使周内史者诸侯不得専封示有王命不自専也言纳诸霍人者此霍邑或称霍人犹如晋邑谓之栢人也必知霍人为霍邑者班固汉书樊哙传云攻霍人是霍人邑名也刘云霍晋邑人掌邑大夫犹鄹邑大夫称鄹人纥盖使为晋附庸也】师归孟献子以秦堇父为右注嘉其勇力生秦丕兹事仲尼注言堇父以力相尚子事仲尼以徳相尚音义【秦丕兹一本作泰不兹】○六月楚子囊郑子耳伐宋师于訾毋注宋地音义【訾子斯反毋音无】庚午围宋门于桐门注不成围而攻其城门○晋荀防伐秦报其侵也注侵在九年○衞侯救宋师于襄牛郑子展曰必伐衞不然是不与楚也得罪于晋又得罪于楚国将若之何子驷曰国病矣注师数出疲病也音义【数所角反疲音皮】子展曰得罪于二大国必亡病不犹愈于亡乎诸大夫皆以为然故郑皇耳帅师侵衞楚令也注亦兼受楚之勑命也皇耳皇戌子孙文子卜追之献兆于定姜姜氏问繇注繇兆辞音义【繇直救反】疏【正义曰周礼大卜掌三兆之法一曰玉兆二曰瓦兆三曰原兆其经兆之体皆百有二十其颂皆千有二百郑云颂谓繇也是言灼龟得兆其兆各有繇辞卽下三句是也此唯言兆有此辞不知卜得何兆但知旧有此辞故卜者得据以答姜耳其千有二百皆此类也此繇辞皆韵古人读防与陵为韵诗无羊正月皆以雄韵蒸韵陵是其事也】曰兆如山陵有夫出征而丧其雄姜氏曰征者丧雄御寇之利也大夫图之衞人追之孙蒯获郑皇耳于犬丘注蒯孙林父子音义【丧息浪反下同御鱼吕反蒯苦怪反】○秋七月楚子囊郑子耳伐我西鄙注于鲁无所耻讳而不书其义未闻疏【正义曰服防云不书讳从晋不能服郑旋复为楚郑所伐耻而讳之也杜以从盟主而不能服叛国于鲁未足为耻被伐无所可讳故云其义未闻】还围萧八月丙寅克之注萧宋邑九月子耳侵宋北鄙孟献子曰郑其有灾乎师竞巳甚注竞争竞也音义【争争鬬之争下文与之争同】周犹不堪竞况郑乎注周谓天王有灾其执政之三士乎注郑简公幼少子驷子国子耳秉政故知三士任其祸也为下盗杀三大夫传音义【少诗照反任音壬】○莒人间诸侯之有事也故伐我东鄙注诸侯有讨郑之事音义【间间厠之间】○诸侯伐郑齐崔杼使大子光先至于师故长于滕注太子宜賔之以上卿而今晋悼以一时之宜令在滕侯上故传从而释之音义【长丁丈反】己酉师于牛首注郑地○初子驷与尉止有争将御诸侯之师而黜其车注御牛首师也黜减损尉止获又与之争注获囚俘子驷抑尉止曰尔车非礼也注言女车犹多过制疏【正义曰前巳减损其车复云尔车非礼眀是仍嫌车多言其过制大夫之制不知车常几乗从军之车未必制有定限子驷心憎尉止嫌其豪富本意不为过礼制也】遂弗使献注不使献所获初子驷为田洫司氏堵氏侯氏子师氏皆丧田焉注洫田畔沟也子驷为田洫以正封疆而侵四族田音义【洫况域反堵音者或丁古反丧息浪反下同疆居良反】疏【正义曰考工记匠人为沟洫耜广五寸二耜为耦一耦之伐广尺深尺谓之田首倍之广二尺深二尺谓之遂九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之浍然则沟洫俱是通水之路相对大小为异耳皆于田畔为之故云田畔沟也为田造洫故称田洫此四族皆是富家占田过制子驷为此田洫正其封疆于分有剰则灭给他人故正封疆而侵四族田也小司徒云九夫为井四井为邑四邑为丘四丘为甸四甸为县四县为都注云此谓都鄙采地之制也】故五族聚羣不逞之人因公子之徒以作乱注八年子驷所杀公子媐等之党音义【媐许其反本亦作熙又音怡】于是子驷当国注摄君事也子国为司马子耳为司空子孔为司徒冬十月戊辰尉止司臣侯晋堵女父子师仆帅贼以入晨攻执政于西宫之朝注公宫杀子驷子国子耳刼郑伯以如北宫子孔知之故不死注子孔公子嘉也知难不告利得其处也为十九年杀公子嘉音义【难乃旦反处昌虑反】书曰盗言无大夫焉注尉止等五人皆士也大夫谓卿子西闻盗不儆而出注子西公孙夏子驷子音义【儆音景夏戸雅反】尸而追盗注先临尸而追盗盗入于北宫乃归授甲臣妾多逃器用多丧子产闻盗注子国子为门者注置守门庀羣司注具众官音义【庀匹婢反】闭府库慎闭藏完守备成列而后出兵车十七乘注千二百七十五人音义【藏才浪反又如字守手又反乘绳证反】尸而攻盗于北宫子蟜帅国人助之杀尉止子师仆盗众尽死侯晋奔晋堵女父司臣尉翩司齐奔宋注尉翩尉止子司齐司臣子音义【翩音篇】子孔当国注代子驷为载书以位序听政辟注自羣卿诸司各守其职位以受执政之法不得与朝政音义【辟婢亦反与音预下鲁不与同】疏【正义曰于时郑伯幼弱政在诸卿国事相与议之不得一人独决子孔性好専权自以身既当国望其一听于己新经祸乱与大夫设盟为盟载之书曰自羣卿诸司以下皆以位之次序一听执政之法悉皆禀受成旨不得干与朝政令其权柄在己也大夫诸司门子不顺子产谓之専欲难成谓此也服防云郑旧世卿父死子代今子孔欲擅改之使以次先为士大夫乃至卿也若如服言唯当门子恨耳何由大夫诸司亦不顺也子孔若为此法卽是自害其子子孔之子亦当恨何独他家门子乎焚书仓门则还依旧法旧法若父死子代子产即应代父何由十九年始立为卿】大夫诸司门子弗顺将诛之注子孔欲诛不顺者子产止之请为之焚书注旣止子孔又劝令烧除载书音义【为于伪反】子孔不可曰为书以定国众怒而焚之是众为政也国不亦难乎注难以至治音义【治直吏反】子产曰众怒难犯専欲难成合二难以安国危之道也不如焚书以安众子得所欲注欲为政也众亦得安不亦可乎专欲无成犯众兴祸子必从之乃焚书于仓门之外众而后定注不于朝内烧欲使逺近见所烧○诸侯之师城虎牢而戍之晋师城梧及制注欲以偪郑也不书城鲁不与也梧制皆郑旧地音义【梧音吾】士鲂魏绛戍之书曰戍郑虎牢非郑地也言将归焉注二年晋城虎牢而居之今郑复叛故脩其城而置戍郑服则欲以还郑故夫子追书系之于郑以见晋志音义【复扶又反见贤遍反下同】疏【正义曰如此传文诸侯戍虎牢士鲂魏绛戍梧与制耳其虎牢之内亦应更有晋戍也二年晋城虎牢则虎牢久巳属晋非复郑有今系郑者晋侯之意郑人若服将归之焉善晋侯故探其心而系之郑也释例曰虎牢郑之郊竟晋人既有之矣又城而居之将以胁郑郑畏而强服遇楚而复叛八年之间一南一北至于数四晋悼虑其未巳故大城置戍先以示威郑服之日释戍而归之徳立刑行故能终有郑国春秋探书其本心善之也】郑及晋平○楚子囊救郑十一月诸侯之师还郑而南至于阳陵注还绕也阳陵郑地音义【还本亦作环戸关反徐音患注同】楚师不退知武子欲退曰今我逃楚楚必骄骄则可与战矣注武子荀防栾黡曰逃楚晋之耻也合诸侯以益耻不如死我将独进师遂进己亥与楚师夹颍而军注颍水出城阳至下蔡入淮音义【颍音颖】子蟜曰诸侯旣有成行必不战矣注言有成去之志从之将退不从亦退注从犹服也退楚必围我犹将退也不如从楚亦以退之注以退楚宵渉颍与楚人盟注夜渡畏晋知之栾黡欲伐郑师注伐渉颍者荀防不可曰我实不能御楚又不能庇郑郑何罪不如致怨焉而还注致怨为后伐之资音义【御鱼吕反庇必利反】今伐其师楚必救之战而不克为诸侯笑克不可命注胜负难要不可命以必克音义【要一遥反】不如还也丁未诸侯之师还侵郑北鄙而归注欲以致怨楚人亦还注郑服故也○王叔陈生与伯舆争政注二子王卿士音义【舆本又作与音同】王右伯舆注右助音义【右音又注同】王叔陈生怒而出奔及河王复之注欲奔晋杀史狡以説焉注说王叔也音义【狡古卯反说音悦注同又如字】不入遂处之注处叔河上晋侯使士匄平王室王叔与伯舆讼焉注争曲直王叔之宰注宰家臣与伯舆之大夫瑕禽注瑕禽伯舆属大夫坐狱于王庭注狱讼也周礼命夫命妇不躬坐狱讼故使宰与属大夫对争曲直士匄听之王叔之宰曰筚门闺窦之人而皆陵其上其难为上矣注筚门柴门闺窦小戸穿壁为戸上鋭下方状如圭也言伯舆防贱之家音义【筚音必闺音圭本亦作圭窦音豆】瑕禽曰昔平王东迁吾七姓从王牲用备具王頼之而赐之骍旄之盟注平王徙时大臣从者有七姓伯舆之祖皆在其中主为王备牺牲共祭祀王恃其用故与之盟使世守其职骍旄赤牛也举骍旄者言得重盟不以犬鸡音义【从才用反注同又如字骍息营反字林许营反旄音毛为于伪反共音恭】疏【正义曰七姓从王从王之大臣有七姓也瑕禽言伯舆之祖是七姓之一言其世贵也其祖为王主备牺牲以共祭祀王家牲用备具王恃頼之言其世有功也平王初迁国家未定故与大臣结盟令使世掌其职也周礼牧人阳祀用骍牲檀弓云周人尚赤牲用骍尚书洛诰云文王骍牛一武王骍牛一诸言骍皆是赤牛则知此骍旄是赤牛也旄谓尾也共旌旗之用故其字从□□者旌旗行而从风偃也】曰世世无失职若筚门闺窦其能来东底乎且王何頼焉注言我若贫贱何能来东使王恃其用而与之盟邪底至也音义【底音旨】今自王叔之相也政以贿成注随财制政而刑放于宠注宠臣专刑不任法疏【正义曰刑罚放赦之事在于宠臣】官之师旅不胜其富注师旅之长皆受赂吾能无筚门闺窦乎注言王叔之属富故使吾贫疏【正义曰胜训堪也言财多故不可用尽不能堪此富】唯大国图之注图犹议也下而无直则何谓正矣注正者不失下之直音义【何或作可误也】疏【正义曰凡在上正定在下须眀在下曲直瑕禽自云已有直理不被上知则是使下无直在上何谓正矣故云正者不失下之直也刘云七年云正直为正正曲为直晋断王朝之狱乃以下正上宣子若在下而无直心何以谓之为正也劝宣子使心正矣】范宣子曰天子所右寡君亦右之所左亦左之注宣子知伯舆直不欲自专故推之于王音义【右音又下同左音佐下同左右亦并如字】疏【正义曰人有左右右便而左不便故以所助者为右不助者为左宣子知伯舆直故从王之所助也】使王叔氏与伯舆合要注合要辞王叔氏不能举其契注要契之辞音义【契苦计反注同】疏【正义曰周礼乡士职云辩其狱讼异其死刑之罪而要之郑云要之为其罪辞如今劾矣彼谓官人畧取罪状为其要约之辞如今断事也汉世名断狱为劾故云如今劾矣此言要辞亦是辞之要约如今辩答也合要者使其各为要约言语两相辩答伯舆辞直王叔无以应之故不能举其要契之辞也】王叔奔晋不书不告也单靖公为卿士以相王室注代王叔
　　经十有一年春王正月作三军注增立中军万二千五百人为军疏【正义曰昭五年云舎中军眀此年作而彼年舍故知旧有二军今増立中军也然则正是作中军耳而云作三军者传言三子各毁其乘则旧时属己之乘毁之以足成三军是旧军尽废而全改作之故云作三军也杜见其以二改三复据彼中军之文故言増立中军耳万二千五百人为军周礼夏官序文】
　　夏四月四卜郊不从乃不郊注无传疏【正义曰此四月四卜与僖三十一年文同盖亦三月三卜而四月又一卜也止言不郊不云免牲免牛盖不以其体免直使归其本牧而已故不书也】
　　郑公孙舍之帅师侵宋
　　公会晋侯宋公衞侯曹伯齐世子光莒子邾子滕子薛伯伯小邾子伐郑注世子光至复在莒子之先故晋悼亦进之音义【复扶又反】疏【正义曰刘以为序莒上者直是先至非为先莒今知不然者徃年云齐大子光先至于师故长于滕是前经为先滕至序在滕子之上今经序在莒子之先眀知亦先莒而至也若非先莒而至唯当还序滕子上耳刘无所依冯直云先至更长之而规杜氏非也】
　　秋七月己未同盟于亳城北注亳城郑地伐郑而书同盟郑与盟可知音义【亳蒲洛反徐扶各反与音预】
　　公至自伐郑注无传
　　楚子郑伯伐宋
　　公会晋侯宋公衞侯曹伯齐世子光莒子邾子滕子薛伯伯小邾子伐郑注晋遂尊光会于萧鱼注郑服而诸侯防萧鱼郑地
　　公至自会注无以会至者观兵而不果侵伐疏【正义曰刘云杜释例自言事势相接或以始致或以终致是时史异辞何为此注而云不果侵伐今知刘説非者凡云或以始致或以终致皆据实有伐事今据文云观兵于郑东门是则实无伐事故云不果侵伐刘不逹此意而规杜非也】
　　楚人执郑行人良霄注良霄公孙辄子伯有也音义【霄徐音消】
　　冬秦人伐晋
　　传十一年春季武子将作三军注鲁本无中军唯上下二军皆属于公有事二卿更帅以征伐季氏欲专其民人故假立中军因以改作音义【更音庚】疏【正义曰以昭五年舍中军知此时作者作中军是鲁本无中军也以闵元年晋侯作二军谓之上军下军知鲁有二军亦名上下军也此言请为三军各征其军知徃前二军皆属公也明其有事则二卿更互帅之以征伐耳三卿不得専其民也此时襄公幼弱季氏世秉鲁政因公之少欲专其民故假立中军因以改作也礼明堂位云成王封周公于曲阜地方七百里其时必有三军也诗鲁颂閟宫颂僖公能复周公之宇云公徒三万郑云大国三军合三万七千五百人言三万者举成数也则僖公复古制亦三军矣盖自文公以来霸主之令军多则贡事多自减为二军耳非是鲁众不满三军也若然昭五年舍中军书之于经往前若减一军亦应书之而经不书者作三军与舍中军皆是变故改常卑弱公室季秉国权専擅改作以故史特书之耳若国家自量彊弱其军或减或益国史不须书也何则僖公复古始有三万则以前无三万矣僖公作亦不书何怪舍不书也苏氏亦云僖公之时实有三军自文以后舍其一军不书者非是故有所舍故不书苏氏又云郑注诗公徒三万以为三军郑答临硕之问云公徒三万为二军者郑随问而答当以诗笺为正苏氏又云搜于红革车千乘所以今不满三军者以当时采地众多公邑民少故不能满三军三子各毁其乘以足之与前觧异也周礼小司徒云凡起徒役无过家一人是家出一人故乡为一军天子六军出自六乡则大国三军出自三乡其余公邑采地之民不在三军之数季武子今为三军则异于是矣以鲁国属公之民皆分为三亦谓之三军其军之民不啻一万二千五百家也何则鲁国合竟之民属公者岂唯有三万七千五百家乎明其决不然矣由此言之此作三军与礼之三军名同而实异也春秋之世兵革递兴出军多少量敌彊弱勍宼未息卒士尽行士卒之数无复定准成二年鞍之战晋车八百乘计有六万人唯三卿帅之昭十三年平丘之防晋叔向云寡君有甲车四千乘在计四千士卒成二十四军尔时晋国唯立三军则甲车四千属三军耳其军岂止一万二千五百人乎昭八年鲁搜于红称革车千乘千乘之众充三军之数明知此分合竟之民以为三军军之所统其数异于礼也何休膏肓以为左氏说云尊公室休以为与舍中军义同于义左氏为短郑康成箴云左氏传云作三军三分公室各有其一谓三家始専兵甲卑公室云左氏说者尊公室失左氏意逺矣义符杜说也】告叔孙穆子曰请为三军各征其军注征赋税也三家各征其军之家属音义【税舒鋭反】疏【正义曰周礼大司徒以土均之法制天下之地征王制云市廛而不税关讥而不征经典之文通谓赋税为征故云征赋税也徃前民皆属公公税其民以分赐羣臣今武子欲令民即属已己所应得自税取之恐穆子不从故先言之请分国内之民以为三军三家各自征税其军之家属冀望穆子亦便于己而从其计也言军之家属者丁壮从军者官无所税其家属不入军者乃税之耳】穆子曰政将及子子必不能注政者霸国之政令礼大国三军鲁次国而为大国之制贡赋必重故忧不能堪疏【正义曰于时天子衰防政在霸主霸主量国大小责其贡赋若不为三军则是次国若作三军则为大国大国之制贡赋必重故云霸主重贡之政将及于子子必不能堪之忧其不能堪之言三军不可为也鲁为三军二军国之大小同耳但作三军则自同大国自同大国则霸主必依大国责其贡重也】武子固请之穆子曰然则盟诸注穆子知季氏将复变易故盟之音义【复扶又反】乃盟诸僖闳注僖宫之门音义【闳音宏】疏【正义曰释宫云衖门谓之闳孙炎曰巷舍间道也李廵曰闳巷头门也以此知僖闳是僖公之庙门也】诅诸五父之衢注五父衢道名在鲁国东南诅以祸福之言相要音义【诅侧虑反父音甫衢其俱反要一遥反】正月作三军三分公室而各有其一注三分国民众三子各毁其乘注壊其车乘分以足成三军音义【乘绳证反注及下竝同壊音怪足将住反亦如字】疏【正义曰往前民皆属公国家自有二军若非征伐不属三子故三子自以采邑之民以为己之私乘如子产出兵车十七乘之类是其私家车乗也今既三分公室所分得者即是己有不须更立私乗故三子各自毁壊旧时车乗部伍分以足成三军也壊者壊其部伍将领也令使各自属其军不复立私乘故也】季氏使其乘之人以其役邑入者无征注使军乘之人率其邑役入季氏者无公征不入者倍征注不入季氏者则使公家倍征之设利病欲駈使入己故昭五年曰季氏尽征之民辟倍征故尽属季氏疏【正义曰其乘之人即所分得者国内三分有一之人也役谓共官力役则今之丁也邑谓赋税若今之租调也以其役之与邑皆来入季氏者则无公征也若不以入季氏者则使公家倍征之当输一而责其二也设利害以惧民敺之使入己耳民畏倍征故尽归季氏所分得者无一入公也知邑是赋税者以言役邑入则役之与邑皆从民而入官也从民入官唯在力役与赋税耳故知邑是赋税也赋税而谓之邑者赋税所入若私邑然故以邑言之】孟氏使半为臣若子若弟注取其子弟之半也四分其乘之人以三归公而取其一叔孙氏使尽为臣注尽取子弟以其父兄归公疏【正义曰昭五年追说此事云季氏尽征之叔孙氏臣其子弟孟氏取其半焉叔孙氏臣其子弟不臣父兄谓取二分而二归公也孟氏取其半又如叔孙所取其中更取其半又以半归公谓取一分而三归公也彼顺序此文颠倒意以叔孙为主而先说孟氏言孟氏如叔孙所得使其半为己之臣叔孙所得子与弟也此孟氏若子若弟是子弟中课取其一又分半以归公也叔孙使子弟尽为己臣唯以父兄归公耳】不然不舍注制军分民不如是则三家不舍其故而改作也此盖三家盟诅之本言音义【舍音舍】疏【正义曰如上所分三家所得又各分为四季氏尽取四分叔孙取二分而二分归公孟氏取一分而三分归公分国民以为十二三家得七公得五也舍谓舍故也制三军分国民若不如是则三家不肯舍其故法而别改作也使尽为臣以上是序事之辞不然不舍一句是要契之语故云此盖三家盟诅之本言盟诅本言必应详具但史家畧取其意而为之立文不复如本辞耳】○郑人患晋楚之故诸大夫曰不从晋国几亡注几近也音义【几音机注同徐音畿】楚弱于晋晋不吾疾也注疾急也晋疾楚将辟之何为而使晋师致死于我注言当作何计楚弗敢敌而后可固与也注固与晋也子展曰与宋为恶诸侯必至吾从之盟楚师至吾又从之则晋怒甚矣晋能骤来楚将不能吾乃固与晋大夫说之使疆埸之司恶于宋注使守疆场之吏侵犯宋音义【说音悦疆居良反注同埸音亦注同】宋向戌侵郑大获子展曰师而伐宋可矣若我伐宋诸侯之伐我必疾吾乃听命焉且告于楚楚师至吾又与之盟而重赂晋师乃免矣注言如此乃免于晋楚之难音义【难乃旦反】夏郑子展侵宋注欲以致诸侯○四月诸侯伐郑己亥齐大子光宋向戌先至于郑门于东门注传释齐太子光所以序莒上也向戌不书宋公在防故其莫晋荀防至于西郊东侵旧许注许之旧国郑新邑音义【莫音暮】疏【正义曰昭十二年楚子云我皇祖伯父昆吾旧许是宅郑人贪頼其田而不我与是旧许为郑邑也谓之旧许明是许之旧国许南迁而郑得之】衞孙林父侵其北鄙六月诸侯会于北林师于向注向地在颍川长社县东北音义【向舒亮反】右还次于琐注北行而西为右还荥阳苑陵县西有琐候亭音义【琐素果反苑于阮反又于元反】围郑观兵于南门注观示也西济于济隧注济隧水名音义【济隧上子礼反下音遂】郑人惧乃行成秋七月同盟于亳范宣子曰不慎必失诸侯注慎敬威仪谨辞令诸侯道敝而无成能无贰乎注数伐郑皆罢于道路音义【数所角反罢音皮】乃盟载书曰凡我同盟毋蕰年注蕰积年谷而不分灾音义【毋音无下皆同蕰纡粉反】毋壅利注専山川之利音义【壅于勇反】毋保奸注藏罪人毋留慝注速去恶音义【慝他得反下同去起吕反】救灾患恤祸乱同好恶奬王室注奬助也音义【好恶竝如字或读上呼报反下恶路反奬将丈反】或间兹命司慎司盟名山名川注二司天神音义【间间厠之间兹命本或作兹盟误】疏【正义曰盟告诸神而先称二司知其是天神也觐礼诸侯觐于天子为宫方三百歩坛十有二寻深四尺加方明于其上方明者木也方四尺设六色青赤白黒黄设六玉圭璋琥璜璧琮公侯伯子男皆就其旂而立天子祀方明礼日月四渎山川丘陵彼文虽不言盟其所陈设盟之礼也郑云方明者上下四方神明之象也会同而盟明神监之则谓之天之司盟有象者犹宗庙之有主乎天子廵守之盟其神主日诸侯之盟其神主山川王官之伯会诸侯而盟其神主月是言盟之所告告天神也郑云神监之谓之司盟司盟非一神也其司慎亦不知指斥何神但在山川之上知其是天神耳名山山之有名者谓五岳四镇也名川谓四渎也】羣神羣祀注羣祀在祀典者先王先公注先王诸侯之大祖宋祖帝乙郑祖厉王之比也先公始封君音义【大音泰凡大祖大庙大宫皆放此比必利反】七姓十二国之祖注七姓晋鲁衞郑曹滕姬姓邾小邾曹姓宋子姓齐姜姓莒巳姓姒姓薛任姓实十三国言十二误也音义【巳音纪或音任音壬】疏【正义曰十三国为七姓世本世家文也姬即次曹意及则言不以大小为次也实十三国而言十二服防云晋主盟不自数知不然者案定四年祝佗称践土之盟云晋重鲁申于是晋为盟主自在盟内何因晋今主盟乃不自数故知字误也刘难服防云案宣子恐失诸侯谨慎辞令告神要人身不自数已不在盟彼叛必速岂有如此理哉】眀神殛之注殛诛也音义【殛纪力反注同】俾失其民队命亡氏踣其国家注踣毙也音义【俾本又作卑必尔反队直类反踣蒲北反徐又敷豆反毙婢世反】○楚子囊乞旅于秦注乞师旅于秦秦右大夫詹帅师从楚子将以伐郑郑伯逆之丙子伐宋注郑逆服故更伐宋也秦师不书不与伐宋而还音义【詹之防反与音预】○九月诸侯悉师以复伐郑注此夏诸侯皆复来故曰悉师音义【复扶又反注同】郑人使良霄大宰石如楚告将服于晋曰孤以社稷之故不能懐君君若能以玉帛绥晋不然则武震以摄威之孤之愿也楚人执之书曰行人言使人也注书行人言非使人之罪古者兵交使在其间所以通命示整或执杀之皆以为讥也旣成而后告故书在萧鱼下石为介故不书音义【勑畧反摄如字又之渉反使所吏反注同介音界】疏【正义曰释例曰使以行言言以接事信令之要于是乎在举不以怒则刑不滥刑不滥则两国之情得通兵有不交而觧者皆行人之勲也是以虽飞矢在上走驿在下及其末节不统大理迁怒肆忿快意于行人譬诸豺狼求食而巳曰郑人使伯蠲行成晋人杀之非礼也兵交使在其间可也故夫子特显行人之文行人有六而传发其三者因良霄以显其称行人之事因于征师以示其非罪因叔孙婼以同外内大夫则余三人皆随例而为义也诸以行人为名通及外内以卿出使义取于非其罪也若涛涂寗喜之属罪在其身郑叔詹鲁行父之等以执政受罪本非使出故不称行人从实而书皆以罪之也郑祭仲之如宋也非防非聘与于见诱而以行人应命不能死节挟僞以簒其君故经不称行人以罪之也是言罪之故不称行人则称行人者皆无罪也郑人先遣告楚乃从诸侯故传在防先也经在会后旣成而后告执故书执在萧鱼防下】○诸侯之师观兵于郑东门郑人使王子伯骈行成甲戌晋赵武入盟郑伯冬十月丁亥郑子展出盟晋侯注二盟不书不告十二月戊寅会于萧鱼注经书秋史失之疏【正义曰会于萧鱼经虽无月但会下有冬故以为会在秋也传言日月次第分明是经谬史官失之也】庚辰赦郑囚皆礼而归之纳斥候注不相备也音义【斥徐音尺一音昌夜反】禁侵掠晋侯使叔告于诸侯注叔叔向也告诸侯亦使赦郑囚音义【掠音亮许乙反向许丈反】公使臧孙纥对曰凡我同盟小国有罪大国致讨苟有以借手鲜不赦宥寡君闻命矣注言晋讨小国有借手之功则赦其罪人徳义如是不敢不承命音义【借在夜反注同鲜息浅反宥音又】○郑人赂晋侯以师悝师触师蠲注悝触蠲皆乐师名音义【悝苦回反蠲古反又音圭】疏【正义曰乐师称师下称赂以乐知此三人皆乐师悝触蠲是其名也服防见下有钟镈磬即云三师钟师镈磬师谓悝能钟触能镈蠲能磬也然则郑人以师茂师慧赂宋者又能钟乎能镈乎三师必是能钟磬者要不可即以名次配言之】广车軘车淳十五乘甲兵备注广车軘车皆兵车名淳耦也音义【广古旷反軘徒温反淳述伦反徐又之伦反乘绳证反下及注同】疏【正义曰皆是兵车而别为之名盖其形制殊用处异也郑云广车横陈之车也服防云軘车屯守之车也或可因所用遂为名及其用之亦无常也射礼数射算二算为纯一算为竒是淳为耦也】凡兵车百乘注他兵车及广軘共百乘疏【正义曰徧见服本皆云淳十五乘则凡兵车百乘者更合言軘广或軘广之外别有百乘杜本淳十五乘更以他兵车七十乘增軘广共为百乘耳知非軘广之外更有百乘而云兼軘广者以上旣言广车軘车下云凡兵车百乘言凡是总摄之辞故知总上軘广也若然直言兵车百乘于理自足上别云广车軘车者以广车軘车甲兵备足自外之车甲兵不备又别有车名非軘广也】歌钟二肆注肆列也县钟十六为一肆二肆三十二枚音义【肆音四县音】疏【正义曰以肆为列者钟磬皆编县之在簨虡而各有行列也周礼小胥云凡县钟磬半为堵全为肆郑云钟磬者编县之二八十六枚而在一虡谓之堵钟一堵磬一堵谓之肆半之者谓诸侯之卿大夫士也诸侯之卿大夫半天子之卿大夫西县钟东县磬士亦半天子之士县磬而巳如郑彼言钟与磬全乃成为肆此传于钟卽言肆者十六枚而在一虡古今皆同其虡不可分也虡不可分而云有全有半眀如郑言钟磬相对肆为全单为半此言歌钟二肆则兼有磬矣若其无磬不得成肆杜以唯云歌钟故但觧钟数云三十二枚其磬数亦同矣此二肆皆为编县也下云及其镈磬者镈是大钟磬是大磬皆特县之非编县也据郑礼图如此也言歌钟者歌必先金奏故钟以歌名之晋语孔晁注云歌钟钟以莭歌也刘云言歌钟二肆及其镈磬则镈磬亦二肆肆之为名实由钟磬相对但于磬下不复更言其数于钟则言二肆明镈磬数与之同乃成肆若磬无二肆则半赐魏绛无磬矣安得有金石也知色别名三十二枚也歌必先云云同】及其镈磬注镈磬皆乐器音义【镈音博】女乐二八注十六人晋侯以乐之半赐魏绛曰子教寡人和诸戎狄以正诸华注在四年八年之中九合诸侯如乐之和注九合诸侯谓五年会戚又会城棣救陈七年防鄬八年会邢丘九年盟于戏十年防柤又伐郑戍虎牢十一年同盟亳城北又会萧鱼疏【正义曰服防云八年从四年以来至十一年也九合诸侯者五年防于戚一也其年又防于城棣救陈二也七年会于鄬三也八年会于邢丘四也九年防于戏五也十年会于柤六也又戍郑虎牢七也十一年同盟于亳城北八也又防于萧鱼九也晋语説此事云于今八年七合诸侯孔晁云不数救陈与戍郑虎牢余为七也如乐之和谓诸侯和同如乐之相应和也】无所不谐注谐亦和也请与子乐之注共此乐音义【乐音洛一音岳注同】辞曰夫和戎狄国之福也八年之中九合诸侯诸侯无慝君之灵也二三子之劳也臣何力之有焉抑臣愿君安其乐而思其终也诗曰乐旨君子殿天子之邦注诗小雅也谓诸侯有乐美之徳可以镇抚天子之邦殿镇也音义【殿都遍反注及下同】乐旨君子福禄攸同注攸所也便蕃左右亦是帅从注便蕃数也言逺人相帅来服从便蕃然在左右音义【蕃音烦注同数所角反】疏【正义曰诗小雅采菽之篇也旨美也言乐美之徳君子以有乐美之徳可以镇抚天子之邦国也以有乐美之徳政故为福禄之所同归也旣能镇邦国受福禄虽复防逺之人便蕃然数来在其左右亦于是相帅而来从之也】夫乐以安徳注和其心也义以处之注处位以义礼以行之注行教令信以守之注守所行仁以厉之注厉风俗而后可以殿邦国同福禄来逺人所谓乐也注言五徳皆备乃为乐非但金石书曰居安思危注逸书思则有备有备无患敢以此规注规正公公曰子之教敢不承命抑微子寡人无以待戎注待遇接纳不能济河注渡河南服郑夫赏国之典也藏在盟府注司盟之府有赏功之制疏【正义曰周礼司盟防同则掌其盟约之载旣盟则贰之贰之者写两本盟书一埋盟处一藏盟府也唯言防同之盟不掌功勲之事而得有赏功之制者僖五年传曰虢仲虢叔为文王卿士勲在王室藏于盟府是司盟之府掌藏功勲典筞故有赏功之制也】不可废也子其受之魏绛于是乎始有金石之乐礼也注礼大夫有功则赐乐疏【正义曰以魏绛蒙赐始有金石之乐知未赐不得有也赐之而云礼也知礼法得赐之也周礼小胥云大夫判县士特县乡饮酒礼云笙入堂下磬南北面乡射礼云县于洗东北西面丧大记云疾病君大夫彻县是大夫得有钟磬之乐有功乃赐之正礼也维言魏绛有金石之乐不言女乐女乐房中私宴之乐或不以赐之】○秦庶长鲍庶长武帅师伐晋以救郑注庶长秦爵也不书救郑已属晋无所救音义【长丁丈反下及注同鲍歩卯反】鲍先入晋地士鲂御之少秦师而弗设备壬午武济自辅氏注从辅氏渡河音义【御鱼吕反后放此】与鲍交伐晋师己丑秦晋战于栎晋师败绩易秦故也注不书败绩晋耻易秦而败故不告也栎晋地音义【栎力的反徐失灼反易以豉反】
　　经十有二年春王三月莒人伐我东鄙围台注琅邪费县南有台亭音义【台勑才反又音台一音翼之反】季孙宿帅师救台遂入郓注郓莒邑音义【郓音运】
　　夏晋侯使士鲂来聘
　　秋九月吴子乘卒注五年会于戚公不与盟而赴以名音义【与音预】疏【正义曰刘云杜于五年注以为公及其盟还而不以盟告庙也今注云防于戚公不与盟而赴以名何为两注自相矛楯今知刘难非者以戚盟经旣不书公之与否又无其事杜通其义故谓两觧刘不防杜旨而规其过非也】
　　冬楚公子贞帅师侵宋
　　公如晋
　　传十二年春莒人伐我东鄙围台季武子救台遂入郓注乘胜入郓报见伐取其钟以为公盘○夏晋士鲂来聘且拜师注谢前年伐郑师○秋吴子寿梦卒注寿梦吴子之号临于周庙礼也注周庙文王庙也周公出文王故鲁立其庙吴始通故曰礼音义【临力防反下同】疏【正义曰杜以下文周庙尊于周公之庙知是文王庙也以郑祖厉王立所出王庙知为周公出文王故鲁立其庙也哀二年蒯瞆祷云敢昭告皇祖文王卫亦立文王庙也郊特牲曰诸侯不敢祖天子大夫不敢祖诸侯而公庙之设于私家非礼也而诸侯得立王庙者彼谓无功徳非王命而辄自言之则为非礼鲁衞有大功徳王命立之是其正也郑祖厉王亦然此是常礼特于吴子而传发例者以呉始通公能体礼故于此言礼也】凡诸侯之丧异姓临于外注于城外向其国音义【向或作向许亮反】疏【正义曰礼奔丧之记云哭父之党于庙母妻之党于寝师于庙门外朋友于寝门外所识于野张帷此言于外与彼于野同于城外向其国张帷而哭之耳】同姓于宗庙注所出王之庙疏【正义曰此卽周庙也但发大例意通古今故不复斥言周耳其实于周之世亦周庙也异姓之国无所出王之庙者其哭同姓必不得同诸异姓亦当于祖庙】同宗于祖庙注始封君之庙同族于祢庙注父庙也同族谓髙祖以下音义【祢乃礼反】是故鲁为诸姬临于周庙注诸姬同姓国音义【为于伪反下皆同】为邢凡蒋茅胙祭临于周公之庙注卽祖庙也六国皆周公之支子别封为国共祖周公音义【邢音刑蒋将丈反案富辰所称邢在蒋下今在凡上未知何者为是茅亡交反胙才故反祭侧界反徐又如字】○冬楚子囊秦庶长无地伐宋师于杨梁以报晋之取郑也注取郑在前年梁国睢阳县东有地名杨梁音义【长丁丈反下同】○灵王求后于齐齐侯问对于晏桓子桓子对曰先王之礼辞有之天子求后于诸侯诸侯对曰夫妇所生若而人注不敢誉亦不敢毁故曰若而人音义【誉音余又如字】妾妇之子若而人注言非适也音义【适丁歴反】无女而有姊妹及姑姊妹疏【正义曰释亲云父之姊妹曰姑樊光曰春秋云姑姊妹然则古人谓姑为姑姊妹若父之姊为姑姊父之妹为姑妹列女梁有节姑妹入火而救兄子是谓父妹为姑妹也后人从省故单称为姑也古人称祖父近世单称祖亦此类也】则曰先守某公之遗女若而人齐侯许昬王使隂里结之注隂里周大夫结成也为十五年刘夏逆王后音义【守手又反夏户雅反】○公如晋朝且拜士鲂之辱礼也注士鲂聘在此年夏嫌君臣不敌故曰礼也○秦嬴归于楚注秦景分妹为楚共王夫人音义【嬴音盈】楚司马子庚聘于秦为夫人宁礼也注子庚庄王子午也诸侯夫人父母既没归宁使卿故曰礼疏【正义曰此事不见于经而自广记备言以明礼之事耳楚共王以成元年即位秦嬴归楚盖应多年因子庚之聘发其归楚非此年归而即使归宁案昭元年秦鍼奔晋云其母曰弗去惧选鍼则景公之弟昭元年其母犹在此注云父母旣没归寕使卿者父母竝在则身自归宁若父没母存身不自归则亦使卿宁也杜云父母旣没连言之耳】




　　春秋左传注疏卷三十一
　　春秋左氏注疏卷三十一考证
　　防吴于柤注柤楚地○【臣召南】按此时楚地恐尚不及淮北若果系楚地晋宋诸国安得会吴于此乎杜云楚地由后遡前之称也后汉郡国志彭城国傅阳有柤水即此柤也前志楚国傅阳故偪阳国是柤即近偪阳之地既会于柤即灭偪阳耳傅阳故县在今峄县南柤即峄县泇口也
　　遂灭偪阳注今彭城傅阳县也○傅监本讹作传今改正
　　公会晋侯宋公衞侯曹伯莒子邾子齐世子光滕子薛伯伯小邾子伐郑疏言誓者明天子旣命以为之嗣也○明监本讹作用今改正
　　传郰人纥抉之以出门者○郰监本作聊注疏同【臣浩】按聊落萧切郰侧鸠切与邹鄹同亦作陬取右偏旁阝置之左即陬也各本以字画相似而误今改正
　　鲁有禘乐賔祭用之疏禘是礼之大者羣公不得与同而于宾得同禘者宾者敬邻国之宾故得用大祭之乐也○【臣召南】按宾者二字应是衍文
　　生秦丕兹○【臣召南】按丕兹即秦啇也史记孔子弟子秦啇字子丕郑康成曰子丕楚人家语七十二弟子觧曰秦啇鲁人字不慈家语是也丕字讹不兹字讹慈耳郑以为楚人非也
　　传楚子嚢郑子耳伐我西鄙○赵汸补注曰伐我无不书之理楚郑志在围萧以退为进故史不书
　　王叔与伯舆讼焉○赵汸曰见周衰至使晋大夫听王卿士之讼
　　作三军○万斯大学春秋随笔曰晋将中军者称元帅诸卿听焉季宿心醉久矣鲁向惟公室二军有事则命卿分将季氏虽强权未尽属忽作三军名则三家分将实则専领中军使政权尽归己也
　　会于萧鱼○程子曰晋悼公推至诚以待人自此郑不背晋者二十四年刘敞曰郑伯如会欤则宜以如会书乞盟欤则宜以乞盟书今一皆没之独称会何哉美悼公之服郑信义着于诸侯非一日之积也
　　季武子将作三军疏勍冦未息○勍监本讹作就今改正
　　政将及子子必不能○顾炎武日知録曰言鲁国之政将归于季孙以一军之征而供霸国之政令将有所不给则必改作其后四分公室季氏择二盖亦不得巳之计叔孙固巳豫见之矣
　　其莫晋荀防至于西郊东侵旧许疏楚子云我皇祖伯父昆吾旧许是宅○监本脱皇祖二字各本皆同今以昭十二年原文添
　　楚子嚢乞旅于秦○【臣浩】按他处俱云乞师惟此言乞旅注亦未明言其故
　　临于周庙礼也疏鲁衞有大功徳王命立之是其正也○【臣召南】按诸侯不得祖天子自是正礼鲁之有周庙乃后人僭立托言王命所赐耳不得谓之正也刘敞曰鲁君僭而立周庙三家僭而立公庙左氏不知遂真谓礼岂不误哉凡诸侯之丧异姓临于外同姓于祖庙同宗于祢庙于义足矣此论甚确
　　灵王求后于齐注不敢誉亦不敢毁故曰若而人○而监本讹作如今改正










　　春秋左氏传注防卷三十一考证
　　钦定四库全书
　　春秋左传注疏卷三十二【起襄公十三年尽十五年】
　　晋杜氏注　唐陆徳明音义　唐孔颖逹疏
　　经十有三年春公至自晋
　　夏取邿注邿小国也任城亢父县有邿亭例曰书取言易也音义【邿音诗任音壬亢苦浪反又音刚父音甫易以防反传同】
　　秋九月庚辰楚子审卒注共王也成二年大夫盟于蜀冬城防
  </div>
  <div class="pagination">
   <a href="春秋左传注疏_page26.html">
    上一页
   </a>
   <span>
    ...
   </span>
   <a href="春秋左传注疏_page22.html">
    22
   </a>
   <a href="春秋左传注疏_page23.html">
    23
   </a>
   <a href="春秋左传注疏_page24.html">
    24
   </a>
   <a href="春秋左传注疏_page25.html">
    25
   </a>
   <a href="春秋左传注疏_page26.html">
    26
   </a>
   <span class="current-page">
    27
   </span>
   <a href="春秋左传注疏_page28.html">
    28
   </a>
   <a href="春秋左传注疏_page29.html">
    29
   </a>
   <a href="春秋左传注疏_page30.html">
    30
   </a>
   <a href="春秋左传注疏_page31.html">
    31
   </a>
   <a href="春秋左传注疏_page32.html">
    32
   </a>
   <span>
    ...
   </span>
   <a href="春秋左传注疏_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
