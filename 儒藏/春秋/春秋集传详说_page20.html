<!DOCTYPE html>
<html>
<head>
    <meta charset="UTF-8">
    <title>春秋集传详说 - 第 20 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋集传详说 - 第 20 页/共 34 页</h1>
    <div class="content">　　冬十有一月己酉天王崩【定王也简王立】
　　十有二月己丑公防晋侯齐侯宋公卫侯郑伯曹伯邾子杞伯同盟于虫牢
　　于幽之同喜其同也盟之盛也新城断道而亦书同盟幸其犹能同乎中国也至是书同盟则例之变也天王崩告命已行于天下而诸侯不戚不奔相与为此盟无王之罪大矣春秋于王崩之后继书同盟贬也或以为郑久叛而始服齐旣预于蜀之盟兹复躬预此防喜其同外楚故是以书同愚谓齐郑之服非心服也是时诸侯实兼事晋楚晋人明知而不悟何有于同【义又见十七年柯陵】
　　六年春王正月公至自防
　　二月辛已立武宫
　　案左传季文子以鞌之功立武宫非礼也听于人以救其难不可立武立武由已非由人也如传文则立武宫者立此宫以夸示功伐如楚潘党请筑武军之类耳公羊子以为立武公之庙礼明堂位鲁用天子礼鲁公为文世室武公为武世室则武公庙乃鲁国世世不毁之庙何待今日而始立之乎杜氏谓筑武军又作先君武公宫以告成事兼取二説愚以春秋书法而观立者不宜立者也礼大传记云牧之野武王之大事也旣事而奠于牧室传者以为作新宫而奠祭盖即战胜之处作宫以告成事楚庄邲之胜祀于河作先君宫告成事而还此虽僭礼然不过草次作宫非立宫也意季氏有取于此乃于师还饮至之后立宫国中以告成事而名之曰武宫非必武公之宫也书立武宫讥非所当立而立也与立炀宫辞同而义异
　　取鄟
　　春秋书灭国诛其灭人之国也故传者以为亡国之善辞鲁灭国或书入或书取为鲁讳也无骇入极乃灭国书入之例此取鄟及襄十三年取邿乃灭国书取之例僖十七年灭项直言以公在防季氏擅兵灭国直书以贬之惟宣九年取根牟诸説不同
　　卫孙良夫帅师侵宋
　　据左传诸侯谋复防宋公辞以难晋伯宗卫孙良夫郑人及伊雒之戎陆浑蛮氏侵宋经惟书卫不与晋人率蛮戎而攻中国也去年冬宋实预虫牢之盟今一辞防而遽加之以兵以为未快复命鲁人继之前日楚庄围宋歴三时之久国几毙而晋不能救但曰鞭长不及马腹今宋人一辞防而伐之至再晋景惽而愚诸大夫狠而肆事多类此春秋聮书鲁卫二侵责晋深矣
　　夏六月邾子来朝
　　公孙婴齐如晋【叔肸子子叔声伯】
　　壬申郑伯费卒【悼公也】
　　未葬而有楚师丧不如礼旧史阙言葬圣人因之
　　秋仲孙蔑叔孙侨如帅师侵宋
　　春秋聮书鲁卫之两侵固责晋也叔仲帅师俱行又所以责鲁也晋为不道旣命卫人戎蛮侵宋复命鲁人继之鲁固为晋所廹不获已而为此行止当持偏师以徃姑塞晋意不当用大兵命二卿俱将以出是鲁亦有责焉耳春秋并书二帅所以贬也
　　楚公子婴齐帅师伐郑
　　郑之襄悼继世加兵于许楚人讨之执其二大夫执之是也郑以为憾去楚而从晋中国诸侯叛而复归固所当受然亦当稍示警戒使楚人闻之知中国之犹有政令今受之而与之盟大防诸侯而矜耀其至所以致楚师也或曰楚伐郑丧春秋其无讥乎曰楚于僣王无忌何有郑防故无责焉耳
　　冬季孙行父如晋
　　晋栾书帅师救郑【公羊作侵郑非】
　　或曰春秋之义救而次者皆有贬是役也晋与楚遇军帅之欲战者众三卿荀首士燮韩厥独持不可栾书因之以还春秋许之以救其无逗挠之责乎曰据左传晋与楚先遇于绕角楚师还则郑旣免矣晋移兵指蔡复与楚遇于桑隧楚欲战晋乃引还则蔡亦免矣如传所云郑以晋救而免蔡以楚救而全故虽逗挠而春秋无责非取其遇敌而避之也郑人去楚即晋托国于我者也若每遇輙避而惟责小国之必从于我夫岂春秋所善乎胡氏引舜格苗文王降崇事为言论则髙矣美矣其如危国之望救何以师救人遇敌而避之春秋所以责也
　　七年春王正月鼷防食郊牛角改卜牛鼷防又食其角乃免牛
　　鲁之郊愚于僖三十一年旣详着其义矣春秋于鲁郊或讥失礼或以纪异僖之始卜讥失礼也宣三年成七年定十五年哀元年四书牛伤则以记异也谷梁子所谓展道旣尽而犹不免有伤者也此郊牛再食不皆在正月内春秋聮书以着上天示异之意许氏曰小害大下贼上食而又食三桓子孙继作之象也宣公有虞三桓之志成始弗戒矣
　　吴伐郯
　　吴始见经吴太伯之后也而以号举贬之也为其踵楚僭名窃王大号故与楚同贬圣人作春秋垂世之法也或曰案国语吴本伯爵后益强以子书亦不与之以伯爵其春秋之法仲尼之制欤曰否春秋诸侯犯上干纪罪有大于吴者不闻有所降黜独于太伯之后黜伯从子国语之説其不然乎吴与楚为敌其来已久春秋不书今伐郯而始书志其始为中国患也郯太皡之后国虽小尚有典刑昭十七年郯子来朝圣人访之以官名尚有取焉异时脩春秋书吴伐郯贵之也贵郯而贱吴恶僣王也
　　夏五月曹伯来朝
　　不郊犹三望【三望义已见僖三十一年】
　　啓蛰而郊郊而后耕此郊用夏正之意也鲁人每郊必卜春而卜不从则以夏夏而卜不从则以秋盖自知其为僭故卜之而后敢行耳而是郊也复与前异春而牛死免牛则不郊矣至夏五月而忽讲三望之礼非郊之时复非望之时可无讲而犹讲春秋书之所以讥也
　　秋楚公子婴齐帅师伐郑
　　公防晋侯齐侯宋公卫侯曹伯莒子邾子杞伯救郑八月戊辰同盟于马陵
　　此合诸侯救郑因以同盟幸诸侯之犹同也晋前此救郑皆以大夫帅偏师以行楚人止而索战则皆逡巡引避自以为得计意其君亦悟至是合九国之师自将以行春秋爵诸侯而书救郑襃之也春秋为中国虑晋人稍能自振则动色以襃之荆楚盛兵凭陵则屡书以斥之诸説谓春秋与楚以霸非知春秋者也是役也不书战而言盟楚避晋也重以吴入州来故楚人奔命自救不暇盖中国自治之机
　　公至自防
　　吴入州来
　　吴伐郯春秋所忧也入州来又春秋所喜也州来楚邑或以为楚之附庸直书州来以其为要害之地吴楚所必争吴得之可以制楚为中国之喜也亦犹诸侯城郑虎牢不书郑以其为中国要害之地城之而郑服楚不敢争也楚庄共乘晋政之不竞窃霸威以胁制诸夏不虞太伯之后忽有兴者于是吴入州来楚始知惧苍姬之福祚未艾良以吴故而君臣上下悉均不知秉周礼以同于齐晋所以终于无成春秋虽欲进之于中国有不可得也
　　冬大雩
　　卫孙林父出奔晋
　　春秋中年诸侯之大夫外交强国以伉其君卫之孙鲁之季其尤者也林父自结于晋之权臣为日久矣至是奔晋挟盟主以抗其上未几返国值卫衎继世不能君林父乘而作乱称兵犯上逐其君而立已所善之公子卒之入戚以叛为卫国患者几四十年晋实主之卫事晋无违而晋之昬君强大夫党其叛臣为之羽翼何以劝人臣之事君者卫献鲁昭所以失国晋实为之也
　　八年春晋侯使韩穿来言汶阳之田归之于齐
　　春秋之义莫大于正名名不正则言不顺晋侯之使韩穿是也夫汶阳鲁之土田受之于王者先为齐所侵晋挟鲁卫伐齐取其侵地以归之于鲁鲁之旧物本非齐有也晋旣已归之于鲁复命鲁人返之于齐愚不知晋侯之使韩穿何以为之辞也春秋书晋侯使韩穿来言汶阳之田归之于齐见其名之不正言之不顺而难乎其为言也归之于齐非所归而归也或谓季文子陈义以拒穿故经于齐无取田之文以为晋虽来言鲁卒不与此则未可知也
　　晋栾书帅师侵蔡
　　蔡楚之与也晋人侵蔡攻楚之与国亦所以报其伐郑也然蔡近于楚服楚之日多从晋之日少与陈郑异晋未能制楚而务侵小国以为功春秋不与也是故栾书此出以侵书
　　公孙婴齐如莒
　　宋公使华元来聘
　　夏宋公使公孙夀来纳币【昬礼不称主人义见隠公二年纪裂繻来】
　　华元之来聘共姬也【宣公女伯姬】公孙夀之来纳币也昬礼不称主人此再书宋使讥也义详见纪裂繻之来然宋之请昬于鲁用礼甚勤前所未有也昬礼有所谓下达者礼之始也华元来聘乃宋公始使请昬俾上卿通其意礼所谓下达者也此媒氏之事今使命卿宋所以尊鲁而重昬也鲁旣许之公孙夀继至纳币再以卿行礼亦重矣公羊曰纳币不书此何以书録伯姬也以宋人笃于用礼而备书之传者谓宋三世内娶故卿权伉于君今而结昬于鲁宋共殆有意于正家者也书公使大夫虽若有讥而再书命卿之来则録其重昬之意春秋于内女之适人其谨如此
　　晋杀其大夫赵同赵括
　　同括之死以左传而言死于栾郤庄姬之谮不以其罪但史记载屠岸贾事谓岸贾为司宼追论赵盾弑君之罪杀同括诛灭赵氏公孙杵臼程婴匿武而免之诸儒多不取其説愚以当时之事而观二説当兼取晋成景之世诸侯互相吞噬意者栾郤欲兼并赵氏假手于屠岸贾而为此耳是时晋卿怙权必不容踈逺之臣专行诛戮盖庄姬栾郤谮之于内而岸贾以司宼行其戮于外同括实无罪晋景惽于谗而杀之春秋不与诸侯之专杀大夫而况一朝杀无罪之两大夫乎称国以杀杀无罪也厥后厉公之杀三郤实效景之所为此杀无罪彼杀有功于是羣下尽叛起而图之厉以弑死晋之政权下移于卿以迄于亡景实啓之耳
　　秋七月天子使召伯来赐公命【公谷作锡命】
　　天王锡命于鲁凡三见庄王使荣叔锡命桓公王不称天讥锡命于簒贼也襄王使毛伯锡命于文公初嗣位而命之为君春秋若无讥今成公即位八年未尝朝周复无劳能之可録简王忽使召伯来赐之命王称天子春秋不无讥矣或曰天子天王王者之通称其非贬欤曰天王者尊名也春秋特为此名示人君之尊与天同其大以别异于僭王今变文而书天子寜无讥乎若锡命与赐命其义均也刘氏引戴记三公一命卷若有加则赐也以为次国之君不过七命今而加赐服过其爵愚以为成公方在童年周人未应加赐亦始命之为君耳成立时尚幼今而稍长请命于周王赐之耳
　　冬十月癸卯杞叔姬卒【义已见五年又见明年逆丧】
　　晋侯使士燮来聘
　　叔孙侨如防晋士燮齐人邾人伐郯
　　左传晋士燮来聘言伐郯也以其事吴故公赂之请缓师士燮不可乃俾侨如以师防七年吴伐郯晋不能救力屈而事吴岂其得已晋遽兴三国之师以伐之晋无道矣不能制楚而惟欲服郑不能制吴而欲责郯当其救则逡巡而引还当其伐则勇徃而弗忌晋之君臣无能甚矣先书吴伐郯此书三国防伐郯不能救之又伐之着晋之罪所以贬也
　　卫人来媵
　　自入春秋内女之适它国者有矣诸国之来媵者亦多矣而春秋不书至是伯姬将归于宋卫人晋人齐人皆来媵春秋特为书着伯姬有贤行诸国乐以其女为媵也古者诸侯娶嫡夫人及左右媵各以侄娣来从是谓一娶九女所以广继嗣也然小国有不能备媵焉今齐晋之大忘其势而以其女为伯姬媵春秋屡书而不厌其烦贵之也左传曰诸侯嫁女同姓媵之异姓则否以齐人之媵为非礼刘氏谓必同姓而后可则嬴姒妫弋之国有不能备媵者矣但此三国来媵合嫡夫人之侄娣则为十有二女春秋所以备书抑亦讥其过制以为宋人当援礼制以辞讥在宋也
　　九年春王正月杞伯来逆叔姬之丧以归
　　夫妇大伦以义而合者也有过而出事之必不获已者也而礼有所谓无子而出者则礼之疑也檀弓载孔氏不丧出母又经之疑也圣人之身天下万世所视以为准的者安有简薄伦类如檀弓之所载者乎愚观春秋书叔姬之事而见圣人厚伦之意檀弓所言出于汉儒附防决无是也而又托为子思之言谓道隆而隆道汚而汚语意不莹重为后人之惑衰世薄俗有不足于夫妇者每借是以文其过其害甚大昔年读礼尝著论以非之然未有以深辟其説兹因杞姬之事而知檀弓所载之为诬也审矣叔姬之归传不言其故而自始归至于卒以及逆丧皆系之于杞春秋与之能归而为之书也自是以来见之史传去妇复还者多矣是皆孔氏之遗训盖有出而复者未闻旣出而遂絶旣絶而不可复者也彼谓子思不丧出母者齐东传闻之説子思子重受其诬不得不辨
　　公防晋侯齐侯宋公卫侯郑伯曹伯莒子杞伯同盟于蒲
　　公至自防
　　或曰是防也左传云为归汶阳故诸侯贰于晋故晋人为此防以寻盟则是盟也其不得为同盟乎曰春秋书同盟有喜其能同而书同盟者有幸其能同而书同盟者自清丘断道以来楚兵横行中原晋政日趋于乱而春秋犹书同盟幸其犹能自同于中国云耳非夫同心一徳以尊天子而奬王室如桓文盛时事矣
　　二月伯姬归于宋
　　伯姬归宋自始至成礼七见之经贵之也彼与鄫子遇使来请已者春秋不以其汚简册而犹书之贱之也此贵之彼贱之所以垂法于后焉耳
　　夏季孙行父如宋致女
　　礼妇入三月庙见妇礼乃成则女家使大夫聘问谓之致女所以笃昬姻之好齐仲年之来传言致夫人在它国则以聘书在鲁国则言致女宋始者以命卿蒋事故于礼之成也亦以命卿致女胡氏谓致女使卿非礼也愚观春秋书法似无讥
　　晋人来媵【义见前】
　　秋七月丙子齐侯无野卒
　　晋人执郑伯
　　晋栾书帅师伐郑
　　书晋人执郑伯专罪晋也左传谓楚以重赂求郑郑伯防楚公子成于邓夫楚强国也而云以赂求郑论者疑焉盖楚非输赂之国郑必不以宗社之存亡贪得赂而为人役也良以晋景愚闇不君举动乖舛无以大服诸侯之心而又取鲁之汶阳以市恩于齐诸侯因此懐贰郑之叛去端以是故耳据传郑伯如晋晋人执之是郑伯犹未忍告絶于晋晋遽执其君以伐其国晋政舛矣执诸侯而不归之京师兼有无王之罪故书人书伐书执诛晋也
　　冬十有一月葬齐顷公
　　楚公子婴齐帅师伐莒庚申莒溃楚人入郓
　　春秋责莒之不治亦责晋也左传载莒子荅巫臣之言自以僻陋在夷不为缮完之计楚人乘之浃辰之间三都皆隳春秋书溃书入责莒之不能抚民且无素备也然楚之伐莒以救郑也莒同盟诸夏马陵及蒲皆预晋坐视其危亡而莫之恤春秋所恶也郑盟楚则执其君而伐之莒危亡则置不问盟主之道固如是乎春秋不责晋而谁责
　　秦人白狄伐晋
　　宣八年春秋书晋师白狄伐秦讥晋也然晋犹书师也今秦狄伐晋书秦人白狄伐晋侪秦于狄贬秦也则奚贬乎以其党于楚而为之出师也前日秦晋交兵自为其私曲直犹有所在今也楚人争郑正急出师溃莒以挠晋而乃率白狄战其东欲使晋人不知所备而置郑以去其为楚谋善矣然舍中国而甘为楚人之役秦之所以自处者卑陋甚矣是故贬
　　郑人围许
　　郑伯在晋郑之臣子出师围许曰将以归君而春秋不与也传言公孙申之谋曰我出师围许为将改立君者而纾晋使晋必归君吁以是为归君之谋则可以是为事君之道则不可也晋惠在秦晋人虽征缮以辅孺子而使乘络绎以归君为请秦卒归君乌在其为诡谋也
　　城中城
　　中城者左传杜注以为鲁邑在东海廪丘西南谷梁曰非外民也范注谓春秋讥公恃城自固不复能卫其人民自以中城为国中之城而定公六年又书城中城曰三家张也以是观之城中城者城国中之城耳鲁人以楚溃莒之故不无震叠之恐故城中城以自固非杜氏所谓廪丘者矣春秋之书之讥其不务抚民城虽固谁与守






　　春秋集传详説卷十七
<经部,春秋类,春秋集传详说>
　　钦定四库全书
　　春秋集传详説卷十八　　宋　家铉翁　撰
　　成公下【简王五年晋景十九年】
　　十年春卫侯之弟黑背帅师侵郑【义已见隠七年】
　　母弟岀聘脩时事之常犹之可也以将兵伐国非所似亲爱其弟春秋之书之所以讥也春秋有书齐侯之弟秦伯之弟郑伯之弟宋公之弟者书弟虽同立义各异先儒一皆以为贬殆不然也是役也卫以晋命侵郑春秋之书之责晋也旣执其君又伐其国又使卫人自以其兵侵之晋景无能于楚而务残小国桓文之罪人也以弟帅师责卫也以诸侯伐诸侯责晋也是之谓一书而再贬
　　夏四月五卜郊不从乃不郊【义已见僖三十一年】
　　古之郊也有常时夏正之郊则以上辛行事上辛有故则以中辛何事乎卜若圜丘之郊则必以至日礼不卜常祀而卜牲者是也而左氏每书啓蛰而郊孟献子亦曰郊而后耕盖祈谷之郊也祈谷之郊即夏正之郊古者春有祈秋有报夏正之郊所以祈也季秋大飨所以报也鲁人自知郊之为僭不敢纯用王礼故卜而后郊春不吉而卜夏卜秋是以有五月九月而郊者斯鲁之僭礼也必欲以鲁礼而合三王之礼则为强求其説此所谓五卜郊者卜以占天意吉而后郊自僖公以来以为常春秋书之见僭礼之无福
　　五月公防晋侯齐侯宋公卫侯曹伯伐郑
　　左传谓晋侯有疾立太子州蒲为君而防诸侯伐郑考之经书法不异它日父在子为君而防诸侯伐国古所未有是时晋非有危亡怵迫之故何至为此愚意其为传闻之误耳是时郑伯见执在晋郑人立君众杀之而立髠顽君在而立君者郑也非晋左传所记因鲁史传闻之误耳父在而爵其子春秋必不然或曰是役也诸侯皆爵何哉曰贵改过也前日执郑伯伐郑过也今闻郑有乱立君至于再晋人移其所以治郑者而抚郑归其君而定其国是春秋所与故皆爵
　　齐人来媵【义已见上】
　　丙午晋侯獳卒【景公也卒不葬义见下公如晋獳乃侯切】
　　晋自灵成以来霸业日衰非复文襄之晋矣景公始即位而荀林父有邲之败诸侯叛而去之国势浸削蜀之盟从楚者十一国晋莫如之何也幸而郤克战齐而胜散者复合叛者复来霸威稍伸然天资庸闇无皁白之辨荀林父逗挠丧师而杀先縠栾氏怙党专恣而害赵宗妄欲伸主威而不知是否邪正之辨正如汉哀帝临朝屡诛大臣忠正之士无罪以死而王氏谋取其国家乃不觉悟内不明而轻用大戮此为君者所宜戒也
　　秋七月公如晋
　　宣公奔齐惠之丧齐人以是加厚于鲁成公奔晋景之丧晋人反用是肆悖止公预执绋自七月至明年三月乃得归其亦有以自取矣天王之丧鲁未尝徃防而霸国之丧仆仆亟徃惟恐其后以事王者事霸鲁固有罪而州蒲惰傲无状止望国之君使之送葬是以王礼自居也春秋是以特削其葬以正其无王之戮或者乃曰为其辱鲁故绌其葬非也
</div>
    <div class="pagination">
<a href="春秋集传详说_page19.html">上一页</a><span>...</span><a href="春秋集传详说_page15.html">15</a><a href="春秋集传详说_page16.html">16</a><a href="春秋集传详说_page17.html">17</a><a href="春秋集传详说_page18.html">18</a><a href="春秋集传详说_page19.html">19</a><span class="current-page">20</span><a href="春秋集传详说_page21.html">21</a><a href="春秋集传详说_page22.html">22</a><a href="春秋集传详说_page23.html">23</a><a href="春秋集传详说_page24.html">24</a><a href="春秋集传详说_page25.html">25</a><span>...</span><a href="春秋集传详说_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
