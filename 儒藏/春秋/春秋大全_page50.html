<!DOCTYPE html>
<html>
 <head>
  <meta charset="utf-8"/>
  <title>
   春秋大全 - 第 50 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋大全 - 第 50 页/共 57 页
  </h1>
  <div class="content">
   【左传春叔孙婼聘于宋桐门右师见之语卑宋大夫而贱司城氏昭子告其人曰右师其亡乎君子贵其身而后能及人是以有礼今夫子卑其大夫而贱其宗是贱其身也能有礼乎无礼必亡宋公享昭子赋新宫昭子赋车辖明曰宴饮酒乐宋公使昭子右坐语相泣也乐祁佐退而告人曰今兹君与叔孙其皆死乎吾闻之哀乐而乐哀皆丧心也心之精爽是谓魂魄魂魄去之何以能久季公若之姊为小邾夫人生宋元夫人生子以妻季平子昭子如宋聘且逆之公若从谓曹氏勿与鲁将逐之曹氏告公公告乐祁乐祁曰与之如是鲁君必出政在季氏三世矣鲁君丧政四公矣无民而能逞其志者未之有也国君是以镇抚其民诗曰人之云亡心之忧矣鲁君失民矣焉得逞其志靖以待命犹可动必忧汪氏曰季孙行父之如陈公孙兹之如牟婴齐之如莒皆因聘而娶托公命以济其私然皆自逆其妻也今意如遣公室之正卿为已逆妇专恣甚矣昔也讨私邑使公室之卿围之今也娶己妻使公室之卿逆之则名虽为臣而实行鲁君之事尚何待昭公孙齐而后专鲁哉】
　　夏叔诣防晋赵鞅宋乐大心卫北宫喜郑游吉曹人邾人滕人薛人小邾人于黄父
　　【左传夏防于黄父谋王室也赵简子令诸侯之大夫输王粟具戌人曰明年将纳王子太叔见赵简子简子问揖让周旋之礼焉对曰是仪也非礼也简子曰敢问何谓礼对曰吉也闻诸先大夫子产曰夫礼天之经也地之义也民之行也天地之经而民实则之则天之明因地之性生其六气用其五行气为五味发为五色章为五声淫则昏乱民失其性是故为礼以奉之为六畜五牲三牺以奉五味为九文六采五章以奉五色为九歌八风七音六律以奉五声为君臣上下以则地义为夫妇外内以经二物为父子兄弟姑姊甥舅昏媾姻亚以象天明为政事庸力行务以从四时为刑罚威狱使民畏忌以类其震曜杀戮为温慈惠和以效天之生殖长育民有好恶喜怒哀乐生于六气是故审则宜类以制六志哀有哭泣乐有歌舞喜有施舍怒有战鬬喜生于好怒生于恶是故审行信令祸福赏罚以制死生生好物也死恶物也好物乐也恶物哀也哀乐不失乃能协于天地之性是以长久简子曰甚哉礼之大也对曰礼上下之纪天地之经纬也民之所以生也是以先王尚之故人之能自曲直以赴礼者谓之成人大不亦宜乎简子曰鞅也请终身守此言也宋乐大心曰我不输粟我于周为客若之何使客晋士伯曰自践土以来宋何役之不防而何盟之不同曰同恤王室子焉得辟之子奉君命以防大事而宋背盟无乃不可乎右师不敢对受牒而退士伯告简子曰宋右师必亡奉君命以使而欲背盟以干盟主其不祥大焉张氏曰黄父即黒壤晋地】
　　按左氏郑子大叔如晋范献子曰若王室何对曰王室之不宁大国之忧晋之耻也吾子其早图之献子惧乃征防于诸侯防于黄父谋王室也赵简子令诸侯之大夫输王粟具戍人将纳王夫以王猛之无宠单旗刘蚠之屡败敬王初立子朝之众召伯奂南宫嚚甘桓公之党疑若多助之在朝也然防于黄父凡十国而诸侯之大夫无异议焉是知邪不胜正久矣犹有宠爱庶孽配适夺正至于灭亡而不寤者不知幽王晋献之父子亦何足效哉【汪氏曰幽王爱伯服立为太子而黜宜臼晋献公宠奚齐卓子而杀申生】然则黄父之防王事也而无美辞何也王室不靖亦惟友邦冡君克修厥职以绥定王都非异人任亦何美之有免于讥贬足矣此春秋以正待人之体也后世以滥赏报臣子所当为之事为臣子者亦受而不辞【汪氏曰如汉以宦官诛外戚而封列侯唐以藩镇平乱而进爵为王之类】失此义矣【髙氏曰自二十二年景王崩王室乱天王播越诸侯皆莫奔救四年之后晋始为此防而诸侯不至但合诸大夫以谋之曰明年将纳王夫王室之急如此岂可坐待明年哉有霸者作如齐桓公盟首止以定王世子郑晋文公诛叔带以逆襄王岂不美哉桓文不作猛朝相竞王室世臣不能明先王一定之制顺非而废适使顷公而为桓文果至是乎是以圣人伤王室之乱而又于此着诸侯之无霸也汪氏曰晋顷承世霸之业昏庸怠惰畧弗克振在位四年仅能两合大夫而黄父之谋纳王既不躬帅三军以造于京师又待来年遣大夫将兵俟王室之将定而窃其功至于扈之役欲纳昭公于鲁而蔽于权臣反却宋卫之请葢是时晋之政权全在六卿顷若赘旒而已尚奚责哉】
　　有鸜鹆来巢
　　【左传书所无也师已曰异哉吾闻文武之世童謡有之曰鸜之鹆之公出辱之鸜鹆之羽公在外野往馈之马鸜鹆跦跦公在干侯征褰与襦鸜鹆之巢逺哉遥遥裯父丧劳宋父以骄鸜鹆鸜鹆往歌来哭童謡有是今鸜鹆来巢其将及乎公羊传何以书记异也何异尔非中国之禽也宜穴又巢也谷梁传一有一亡曰有来者来中国也鸜鹆穴者而曰巢或曰増之也】
　　传曰鸜鹆不逾济【周礼考工记注不逾济无妨中国有】济水东北防于汶【书禹贡蔡氏传济水出绛州坦由县王屋山东南汶此汶也济水东北至东平府寿张县安民亭合汶水至青州博兴县入海】鲁在汶南其所无也故书曰有【顔师古曰公羊云夷狄禽今之鸜鹆中国有但皆不逾济水耳故左氏以为鲁所常无异而书之】巢者去穴而巢隂居阳位臣逐君象也【刘向曰象季氏将逐昭公言来者气所致所谓祥也何氏曰此权臣欲国自下居上之征】鸜鹆宜穴处于下而巢居于上季氏宜臣顺于家而主祭于国反常为异之兆能以德消则无其应矣或曰此公子宋有国之祥也【汪氏曰刘歆云羽虫之孽其色黒乃视不明听不聪之罚葢人反德为乱物反常为妖天地之气以类相应谴告人君反应甚微而着髙宗有雊雉之异谋于忠贤修德正事能禳其灾宋有雀生康王用兵暴虐射天答地寻至殒灭今昭公昏庸视天戒而不知省奔于阳州尚谁怼哉张氏曰邵子曰天下将治则天地之气自比而南天下将乱则天地之气自南而北禽鸟之类得气之先者也鸜鹆不逾济而至鲁岂非气自南而北之验哉当此之先楚虽为中国患而齐晋犹足以抑之自此之后晋霸不竞吴越皆以南夷迭主夏盟诸侯敛衽事之驯至大乱则知鸜鹆来巢之祥不特昭公出奔之兆而已】
　　秋七月上辛大雩季辛又雩
　　【左传秋书再雩旱甚也公羊传又雩者何又雩者非雩也聚众以逐季氏也谷梁传季者有中之辞也又有继之辞也杜氏曰季辛下旬之辛言又重上事啖氏曰季辛不言大承上可知】
　　左氏以再雩为旱甚圣人书此者以志御灾之非道而区区于祷祠之末也昭公之时雨雹地震四见于经【三年四年大雨雹十九年二十三年地震】旱干为虐相继而起【三年六年八年十六年二十四年及此年七书雩】有鸜鹆来巢异之甚也季辛又雩灾之甚也考诸列位则国有人焉观诸天时则犹有眷顾之心未终弃也若反身修德信用忠贤灾异之来必可御矣昔髙宗彤【音融】日雉升鼎耳异亦甚矣听于祖已克正厥事故能嘉靖殷邦享国长久【刘歆曰野鸟自外来登于宗庙器是继嗣将易也髙宗恐骇谋于忠贤修德正事能禳其妖致百年之寿】宣王之时旱魃蕴隆灾亦甚矣侧身修行遇灾而惧故能兴衰拨乱王化复行此皆以人胜天以德消变之验也昭公至是犹不知畏罔克自省而求于祷祠之末将能胜乎故特书此以为后世鉴【庐陵李氏曰春秋书一岁而二烝一月而再雩皆黩祀也啖氏曰公羊云聚徒以攻季氏按雩但礼官与女巫而已何足以攻季氏乎刘氏曰若七月聚众则何至九月公乃出奔乎】
　　九月己亥公孙于齐次于阳州
　　【左传初季公鸟娶妻于齐鲍文子生申公鸟死季公亥与公思展与公鸟之臣申夜姑相其室及季姒与饔人檀通而惧乃使其妾抶已以示秦遄之妻曰公若欲使余余不可而抶余又诉于公甫曰展与夜姑将要余秦姬以告公之公之与公甫告平子平子拘展于卞而执夜姑将杀之公若泣而哀之曰杀是是杀余也将为之请平子使竖勿内日中不得请有司逆命公之使速杀之故公若怨平子季郈之鸡鬬季氏介其鸡郈氏为之金距平子恕益宫于郈氏且让之故郈昭伯亦怨平子臧昭伯之从弟防为谗于臧氏而逃于季氏臧氏执旃平子怒拘臧氏老将禘于襄公万者二人其众万于季氏臧孙曰此之谓不能庸先君之庙大夫遂怨平子公若献弓于公为且与之出射于外而谋去季氏公为告公果公贲公果公贲使侍人僚柤告公公寝将以戈击之乃走公曰执之亦无命也惧而不出数月不见公不怒又使言公执戈以惧之乃走又使言公曰非小人之所及也公果自言公以告臧孙臧孙以难告郈孙郈孙以可劝告子家懿伯懿伯曰谗人以君徼幸事若不克君受其名不可为也舍民数世以求克事不可必也且政在焉其难图也公退之辞曰臣与闻命矣言若泄臣不获死乃馆于公叔孙昭子如阚公居于长府九月戊戌伐季氏杀公之于门遂入之平子登台而请曰君不察臣之罪使有司讨臣以干戈臣请待于沂上以察罪弗许请囚于费弗许请以五乘亡弗许子家子曰君其许之政自之出久矣隐民多取食焉为之徒者众矣日入慝作弗可知也众怒不可蓄也蓄而弗治将蕰蕰蓄民将生心生心同求将合君必悔之弗听郈孙曰必杀之公使郈孙逆孟懿子叔孙氏之司马鬷戾言于其众曰若之何莫对又曰我家臣也不敢知国凡有季氏与无于我孰利皆曰无季氏是无叔孙氏也鬷戾曰然则救诸帅徒以往陷西北隅以入公徒释甲执冰而踞遂逐之孟氏使登西北隅以望季氏见叔孙氏之旌以告孟氏执郈昭伯杀之于南门之西遂伐公徒子家子曰诸臣伪劫君者而负罪以出君止意如之事君也不敢不改公曰余不忍也与臧孙如墓谋遂行己亥公孙于齐次于阳州谷梁传孙之为言犹孙也讳奔也次止也】内出奔称孙隐也【家氏曰季氏逐君而以自孙自次为文者讥公有以自取也】次于阳州待齐命也【杜氏曰阳州齐鲁竟上邑未敢直前故次于竟陈氏曰公行书次自庄以来未之有也于是再见以昭公之失国不可不详其所如往也】昭公欲伐季氏子家子曰季氏得民久君无多辱公不从意如登台而请待于沂上以察罪弗许请囚于费弗许请以五乘亡弗许子家子曰君其许之政自之出久矣隐民多取食焉为之徒者众矣日入慝作弗可知也弗听叔孙氏之司马陷西北隅以入孟氏杀郈昭伯遂伐公徒公与臧孙如墓谋【杜氏曰辞先君且谋所奔】遂行以君伐臣曷为不胜鲁自东门遂杀适立庶鲁君于是乎失政禄去公室政在季氏于此君也四公矣作三军尽征其一舍中军兼有其二民赋入于其家半矣受命救台也遂入郓帅师取卞也不以闻军政在其手专矣行父片言而东门氏逐南蒯一动而公子憖奔鲁之羣臣亦无敢忠于公室而献谋者所谓屯难之时也在易屯之六五曰屯其膏小贞吉大贞凶【程子曰人君之尊虽屯难之世于其名位非有损也唯其施为有所不行德泽有所不下是屯其膏既膏泽有所不下是威权不在已也威权去已而欲骤正之求凶之道鲁昭公髙贵乡公之事是也故小贞则吉小贞则渐正之也若盘庚周宣修德用贤以道驯致为之不暴也】象曰屯其膏施未光也【程子曰膏泽不下及是其德施未能光大也】昭公不明乎消息盈虚之理正身率德择任忠贤待时驯致不忍一朝之忿求逞其私欲而以羣小谋之其及也宜矣【东莱吕氏曰使叔孙昭子而在则昭公必不至孙也汪氏曰秦之赵髙专政权者三世废置其君在其掌握而子婴庸弱尚能讨之而夷其三族昭公君千乘之国二十有五年讨一季氏不克而出奔者何哉即位虽久而民不见德则无德也以叔孙舍子家驹之贤而不能专任以听其言则无人也臧孙及子家子皆以为不可不能修政蓄备而遽信羣小之言以图之则无谋也公徒释甲执冰而踞莫有鬬心则无兵也四者无一焉而奋然怒螳螂之臂以当车辙其不为曹髦之刃出于背者幸而免尔使昭公果能修德用贤俟其信孚于人而援之者众然后审谋治兵一举而戮巨奸其谁曰不济苟恬然不为而终于亡亦何足取哉】
　　齐侯唁公于野井
　　【左传齐侯将唁公于平隂公先至于野井齐侯曰是寡人之罪也使有司待于平隂为近故也书曰公孙于齐次于阳州齐侯唁公于野井礼也将求于人则先下之礼之善物也齐侯曰自莒疆以西请致千社以待君命寡人将帅敝赋以从执事唯命是听君之忧寡人之忧也公喜子家子曰天禄不再天若胙君不过周公以鲁足矣失鲁而以千社为臣谁与之立且齐君无信不如早之晋弗从臧昭伯率从者将盟载书曰戮力壹心好恶同之信罪之有无缱绻从公无通外内以公命示子家子子家子曰如此吾不可以盟羁也不佞不能与二三子同心而以为皆有罪或欲通外内且欲去君二三子好亡而恶定焉可同也陷君于难罪孰大焉通外内而去君君将速入弗通何为而何守焉乃不与盟公羊传唁公者何昭公将弑季氏告子家驹曰季氏为无道僣于公室久矣吾欲弑之何如子家驹曰诸侯僭于天子大夫僭于诸侯久矣昭公曰吾何僭矣哉子家驹曰设两观乘大路朱干玉戚以舞大夏八佾以舞大武此皆天子之礼也且夫牛马维娄委已者也而柔焉季氏得民众久矣君无多辱焉昭公不从其言终弑而败焉走之齐齐侯唁公于野井曰奈何君去鲁国之社稷昭公曰丧人不佞失守鲁国之社稷执事以羞再拜颡庆子家驹曰庆子免君于大难矣子家驹曰臣不佞陷君于大难君不忍加之以鈇锧赐之以死再拜颡髙子执箪食与四脡脯国子执壶浆曰吾寡君闻君在外馂饔未就敢致糗于从者昭公曰君不忘吾先君延及丧人锡之以大礼再拜稽首以衽受髙子曰有夫不祥君无所辱大礼昭公葢祭而不尝景公曰寡人有不腆先君之服未之敢服有不腆先君之器未之敢用敢以请昭公曰丧人不佞失守鲁国之社稷执事以羞敢辱大礼敢辞景公曰寡人有不腆先君之服未之敢服有不腆先君之器未之敢用敢固以请昭公曰以吾宗庙之在鲁也有先君之服未之能以服有先君之器未之能以用敢固辞景公曰寡人有不腆先君之服未之敢服有不腆先君之器未之敢用请以飨乎从者昭公曰丧人其何称景公曰孰君而无称昭公于是噭然而哭诸大夫皆哭既哭以人为菑以幦为席以鞌为几以遇礼相见孔子曰其礼与其辞足观矣谷梁传吊失国曰唁唁公不得入于鲁也孙氏曰野井齐地】
　　唁者吊也生事曰唁【赵氏曰吊生曰唁诗归唁卫侯】死事曰吊齐侯唁公于野井【高氏曰凡唁皆造其所居其曰于野井者齐侯将唁公公自阳州逆之葢为恭也】以遇礼相见【杜氏曰遇者草次之礼若道路偶相邂逅齐景以昭公失国故简其礼不以防礼相见】孔子曰其礼与其辞足观矣然则何以失国而不反乎礼有本末正身治人礼之本也威仪文辞礼之末也昭公丧齐归无慼容而不顾【见左传十一年】娶孟子为夫人而不命【礼记杂记夫人之不命于天子自昭公始以娶同姓不敢告天子】政令在家而不能取有子家子而不能用而屑屑焉习仪以亟能有国乎虽齐侯来唁其礼与辞是矣而方伯连帅之职则未修也又岂所以为礼哉其言曰自莒疆以西请致千社【杜氏曰二十五家为社千社二万五千家欲以给公】将率敝赋以从而子家子曰失鲁而以千社为臣谁与之立且齐君无信不如早之晋书曰唁公亦明其无纳公之实讥之也【孙氏曰唁慰安之辞齐大国也不能讨意如于鲁国徒能唁昭公于野井此齐侯之恶亦可见矣石氏曰观齐侯致馂饔之礼与昭公丧人之称则其为礼不诚其辞不哀可见矣任氏曰公孙于齐求齐之援也次于阳州俟齐之命也齐侯唁公于野井以唁为名拒公之适已也昭公微弱季氏盛强迫胁而出欲求救拯以齐大国之力伐季氏至易也为君而伐臣至顺也行至易以成至顺速若发麴惜乎齐景不知为此野井之唁岂吊失国之礼乎拒公而已家氏曰书齐侯唁者再非与其能唁也讥其无救灾恤患之实也徒行虚礼而诚不在焉庐陵李氏曰经书唁者三皆所以罪齐晋忘大义而崇微礼也】
　　冬十月戊辰叔孙婼卒
　　【左传昭子自阚归见平子平子稽颡曰子若我何昭子曰人谁不死子以逐君成名子孙不忘不亦伤乎将若子何平子曰苟使意如得改事君所谓生死而肉骨也昭子从公于齐与公言子家子命适公馆者执之公与昭子言于幄内曰将安众而纳公公徒将杀昭子伏诸道左师展告公公使昭子自铸归平子有异志冬十月辛酉昭子齐于其寝使祝宗祈死戊辰卒左师展将以公乘马而归公徒执之家氏曰继公孙而书舍卒言舍之为公死也王氏曰春秋贤臣忧国而祈死者二晋范文子以厉公无道虑国难之将作鲁叔孙舍以昭公失国愤意如之见欺皆爱君忧国之至因祷以自裁也是时昭公在外特书日以卒之所以録君臣之恩表其节为后世劝汪氏曰舍子不敢嗣为大夫是为叔孙成子庐陵李氏曰刘氏曰婼不忍自同于季氏而谋纳公正也不忍见欺于季氏而反自杀忠也然顔子曰子在回何敢死昭公在外婼可以无死此春秋所由不以死褒婼也婼之死虽不可以当褒而其忠也不可忘矣故于其至自晋而褒之传曰苟志于仁矣无恶也此之谓也胡氏主此説夫昭公之祸原于叔孙氏之司马昭子既归倘正鬷戾之罪而诛之亦庶足以翦季氏之羽翼而徐为之图今乃付之无可奈何之命不及俞逺矣此意林所为不满也然祈死之説本不可信此年春昭子在宋与元公对语而泣乐祁已知其魂魄去矣何待于祈哉】
　　附録【左传壬申尹文公涉于巩焚东訾弗克】
　　十有一月己亥宋公佐卒于曲棘
　　【左传十一月宋元公将为公故如晋梦太子栾即位于庙已与平公服而相之旦召六卿公曰寡人不佞不能事父兄以为二三子忧寡人之罪也若以羣子之灵获保首领以没唯是楄柎所以籍干者请无及先君仲几对曰君若以社稷之故私降昵宴羣臣弗敢知若夫宋国之法死生之度先君有命矣羣臣以死守之弗敢失队臣之失职常刑不赦臣不忍其死君命祗辱宋公遂行己亥卒于曲棘公羊传曲棘者何宋之邑也诸侯卒其封内不地此何以地忧内也谷梁传邡公也杜氏曰曲棘宋地陈留外黄县城中有曲棘里】
　　按左氏宋元公为公故如晋卒于曲棘曲棘宋地也宋元之夫人曹氏生子妻意如或谓曹氏勿与鲁将逐之曹氏告元公公告乐祁祁曰与之如是鲁君必出无民而能逞其志者未之有也鲁君失民久矣然则宋元意如之外舅也不此之愿而求欲纳公是以正伦恤患为心而不匿其私亲之恶者也其贤于当时诸侯逺矣故虽卒于封内而特书其地以别之也【刘氏曰诸侯有方伯连帅分灾救患扶倾济弱诛叛讨乱王政之所急仁义之本也诸侯卒其竟内犹大夫之卒其家未有言其地者而佐卒独见以其有亲附邻国忧诸侯之心也家氏曰齐晋二大国坐视季氏逐君恬不加省而宋元特为此行将以其前日逐华向者而讨鲁之强家非能视天下之恶犹已之恶岂能及此春秋书其卒于行録之也】
　　十有二月齐侯取郓
　　【左传十二月庚辰齐侯围郓公羊传外取邑不书此何以书为公取之也谷梁传取易辞也内不言取以其为公取之故易言之也】
　　郓鲁邑也直书齐侯取之何也齐不自取而为公取郓使居之也昭公出奔经书次于阳州见公于鲁未絶而季氏逐君为不臣【汪氏曰经书诸侯失国出奔皆不言次独昭公之孙特言次于阳州是昭公虽为季氏所逐而未见絶于国人故次止于齐鲁之境而谋获国也】及书齐侯取郓则见公已絶于鲁而逐于季氏为不君【汪氏曰晋平公使魏舒逆卫献公使卫与之夷仪则书卫侯入于夷仪不言晋取夷仪也齐髙偃纳北燕伯于阳亦不言齐取阳也今书齐侯取郓于公至自齐居于郓之上则是国内之人皆叛无有爱念之者非假邻国之力以取邑则郓人不受命而无所于居矣】君者有其土地人民以奉宗庙之典籍者也已不能有而他人是保则不君矣春秋之义欲为君尽君道为臣尽臣道各守其职而不渝也昭公失君道季氏为乱臣各渝其职而不守矣其为后世戒深切着明矣【吕氏曰齐侯不能讨季氏以正君臣大义而独取郓以处公其无意于善而忽逺畧可知也陈氏曰外取邑不书虽取诸我不书取郓以居公则何以书病齐侯也齐侯将纳公以梁丘据一言而遂不果鄟陵之盟合诸侯徒曰纳公三年而无成则是取郓而已矣是故取郓则书齐围成则书公家氏曰是时晋政已衰霸权未有所属齐景有志修桓公之业当请命天王号召与国纳昭公于鲁戮意如以示天下而霸政举矣乃以取郓为首务姑塞已责勇于义者不尔或谓嘉其取郓故爵之此目其人以贬之尔奚其爵汪氏曰不书诸侯伐围以讨逐君之臣但志取郓与外取田邑同文而不异其辞则齐景仗义之功末矣庐陵李氏曰胡氏之説本程氏吕氏以为讥齐侯之忽逺略者亦得之谢氏曰言之矣而不能为之讨贼居之矣而不能为之复国齐侯之罪也然书齐侯则异乎洛西讙阐之取书人矣故意林以为齐侯有修伯讨不登叛人之意】
　　附録【左传初臧昭伯如晋臧防窃其宝偻句以卜为信与僭僭吉臧氏老将如晋问防请往昭伯问家故尽对及内子与母弟叔孙则不对再三问不对归及郊防逆问又如初至次于外而察之皆无之执而戮之逸奔郈郈鲂假使为贾正焉计于季氏臧氏使五人以戈楯伏诸桐汝之闾防出逐之反奔执诸季氏中门之外平子怒曰何故以兵入吾门拘臧氏老季臧有恶及昭伯从公平子立臧防防曰偻句不余欺也○楚子使防射城州屈复茄人焉城丘皇迁訾人焉使熊相谋郭巢季然郭卷子太叔闻之曰楚王将死矣使民不安其土民必忧忧将及王弗能久矣】



　　春秋大全卷三十二
&lt;经部,春秋类,春秋大全&gt;
　　钦定四库全书
　　春秋大全卷三十三
　　明　胡广等　撰
　　昭公五
　　【乙敬王酉四年】二十有六年【晋顷十齐景三十二衞灵十九蔡昭三郑定十四曹悼八陈惠十四杞悼二宋景公栾元年秦哀二十一楚平十三卒吴僚十一】
　　春王正月葬宋元公
　　【左传葬宋元公如先君礼也汪氏曰昭公在外而鲁于宋晋郑曹滕薛每遣使防葬不废丧纪则意如之专鲁与君无异矣】
　　附録【左传春王正月庚申齐侯取郓】
　　三月公至自齐居于郓
　　【左传三月公至自齐处于郓言鲁地也谷梁传公次于阳州其曰至自齐何以齐侯之见公可以言至自齐也居于郓者公在外也至自齐道义不外公也范氏曰至自齐者臣子喜君父得反致宗庙之辞今君虽在外犹以在国之礼録是崇君之道杜氏曰入鲁境故书至犹在外故书地王氏曰公自野井来居于郓初未及齐国都而曰至自齐者野井齐地故也】
　　居者有其土地人民之称也【王氏曰居犹处也处已所有之地也衞侯出居于襄牛楚子入居于申皆在国也此已失国而书居使之如未失国然若曰鲁地非意如之所得有也郑伯突失国而取栎以居之衞侯衎失国而取夷仪以居之皆书曰入此不言入而言居者内辞也为尊者讳为亲者讳使若适他国而返居于是也】昭公失国出奔而称居于郓者存一国之防也襄王已出而称居于郑敬王未入而称居于狄泉者存天下之防也天子之于天下率土之濵莫非其臣非诸侯所敢擅也诸侯之于封国四境之内莫非其土非大夫所得专也【礼记坊记君适其臣升自阼阶即立于堂示民不敢有其室也】故诸侯避舍以待巡守【礼记祭义天子巡守诸侯待于竟】而大夫专邑是谓叛君【汪氏曰凡据土背君曰叛如衞孙林父晋赵鞅荀寅士吉射之类】曰居于郓其为防也至矣【啖氏曰王者至尊虽在外皆曰居诸侯奔在境内亦曰居者言犹居其地但不得其所耳刘氏曰有天下者固家天下有一国者固家一国上虽失之下莫敢有也天子弃天下而不守诸侯失其国而不保是以天子有曰出居于郑诸侯有曰居于郓髙邮孙氏曰凡公行反而告庙则书至在外虽不告而书至所以存公也家氏曰居于郓志公之失位也失位矣而犹书至书居所以存鲁君而抑乱贼也自是每嵗书至书居凡五见焉及郓溃乃书公在干侯亦所以存公而系鲁国臣民之望也郓鲁境故书居干侯晋地故书在临川吴氏曰曰居虽非所宜居然犹吾土也曰在者非吾土矣蜀杜氏曰春秋书王猛居于皇天王居于狄泉志天王之失政而尹氏专之也书公次于阳州居于郓公围成志鲁君失政而季氏专之也】
　　夏公围成
　　【左传夏齐侯将纳公命无受鲁货申丰从女贾以币锦二两一如瑱适齐师谓子犹之人髙齮能货子犹为髙氏后粟五千庾髙齮以锦示子犹子犹欲之齮曰鲁人买之百两一布以道之不通先入币财子犹受之言于齐侯曰羣臣不尽力于鲁君者非不能事君也然据有异焉宋元公为鲁君如晋卒于曲棘叔孙昭子求纳其君无疾而死不知天之弃鲁耶抑鲁君有罪于鬼神故及此也君若待于曲棘使羣臣从鲁君以卜焉若可师有济也君而继之兹无敌矣若其无成君无辱焉齐侯从之使公子鉏帅师从公成大夫公孙朝谓平子曰有都以衞国也请我受师许之请纳质弗许曰信女足矣告于齐师曰孟氏鲁之敝室也用成已甚弗能忍也请息肩于齐齐师围成成人伐齐师之饮马于淄者曰将以厌众鲁成备而后告曰不胜众师及齐师战于炊鼻齐子渊捷从泄声子射之中楯瓦繇朐汰辀入者三寸声子射其马斩鞅殪改驾人以为鬷戾也而助之子车曰齐人也将系子车子车射之殪其御曰又之子车曰众可惧也而不可怒也子囊带从野泄叱之泄曰军无私怒报乃私也将亢子又叱之亦叱之冉竖射陈武子中手失弓而骂以告平子曰有君子白晳鬒须眉甚口平子曰必子彊也无乃亢诸对曰谓之君子何敢亢之林雍羞为顔鸣右下苑何忌取其耳顔鸣去之苑子之御曰视下顾苑子刜林雍断其足鑋而乗于他车以归顔鸣三入齐师呼曰林雍乗谷梁传非国不言围所以言围者以大公也】
　　成者孟氏之邑左氏曰齐侯将纳公命无受鲁货申丰适齐货梁丘据据受之言于齐侯曰羣臣不尽力于鲁君者非不能事君也据有异焉宋元公为【于为反】鲁君如晋卒于曲棘叔孙昭子求纳其君无疾而死不知天之弃鲁邪抑鲁君有罪于鬼神故及此也若使羣臣从鲁君以卜师有济也而继焉兹无敌矣齐侯从之使公子鉏【仕居反】帅师从公围成不书齐师者景公【雪律反】于邪説为义不终故微之也【王氏笺义曰齐侯谋纳公若齐侯自行当书曰公及齐侯围成善伐叛也反惑幸臣之説使公子鉏帅师围成公失国之君无师众亦当书曰公以齐师围成今直书曰公围成恶齐受季氏之赂虽得其师不足以也】书公围成则季氏之不臣昭公之不君齐侯之不能脩方伯连帅【所类反】之职其罪咸具矣【茅堂胡氏曰书公围成犹言成非昭公所有矣孙氏曰公围成书者见国内皆叛也陈氏曰齐侯将纳公以梁丘据一言而止鄟陵之盟将以合诸侯云尔而徒曰纳公三年而无成则是取郓而已矣故取郓则书齐围成则书公汪氏曰书取郓围成以见意如据有鲁国之土胁制鲁国之民而使昭公不得入国也取郓不书公而围成不言取又以见昭公无德于国无恩于民而鲁人皆不附也既不书公以齐师围成又不言公及齐师围成围成不服而昭公终居于郓则齐景救患之功不足乎扬而昭公之主齐失所因矣春秋凡公出在境内而返不书至定公在国而致围成者所以着公之危弱攻私邑如敌国也昭公已去国而不致围成者所以存公如公之在国也然昭公既孙自他国而返必书至唯自围成而复居于郓则不言至亦以示内外之别也或谓昭公当讨意如不当急近利而围孟氏之成夫当是时举鲁国之民皆听顺于季氏成近于齐故能围之犹不能取况能入竟而讨季氏邪庐陵李氏曰经书公围成二昭公围成见季氏之强也定公围成见家臣之强也昭公围成不能得夫人心也定公围成不能俟夫圣化也○刘氏曰谷梁云言围大公也非也公失国而围成此小之甚者不可谓大】
　　附録【左传四月单子如晋告急五月戊午刘人败王城之师于尸氏戊辰王城人刘人战于施谷刘师败绩】
　　秋公防齐侯莒子邾子杞伯盟于鄟陵
　　【左传秋盟于鄟陵谋纳公也孙氏曰盟于鄟陵谋纳公而不能也髙氏曰公失国而防诸侯者求入也求入不主晋而主齐故齐侯矫为此盟以莒邾皆鲁之与国也王氏曰齐盟诸侯于鄟陵谋纳公也而公止居于郓晋防诸侯之大夫于扈亦谋纳公也而公终薨于干侯葢是时诸侯之权不足以制大夫而梁丘据士鞅之奸与季氏表里故也陈氏曰此参盟也参盟自齐桓以来未之有也于是再见其再见何晋不复主盟也十六年齐徐郯莒尝盟于蒲隧十九年宋邾郳徐尝盟于虫则诸侯有不待伯主而自盟防久矣于是始书以晋之不复主盟也晋不复主盟而后齐专盟矣庐陵李氏曰鄟陵之盟乃齐侯假纳公之大义以为纠合之谋此于咸于沙之渐也使能充此志则复北杏之业何难哉既而卒不能纳公则叛伯而已矣故陈氏得之春秋无贬词亦望之也】
　　公至自防居于郓
　　【谷梁传公在外也至自防道义不外公也汪氏曰君行而返返必告庙告庙则书至召诰称王朝步自周至于丰丰去镐京二十五里而文武庙在焉故告于文武也昭公之居郓则非宗庙之所在矣而昭公防鄟陵如齐如干侯无不书至若公之在国春秋大义所以存君而励臣子忠义之心销乱贼悖逆之恶也虽然曽子问云君去其国太宰取羣庙之主以从则昭公之去郓而返亦或告于祖祢矣顾季氏强悖专有鲁国当时史官阿附必不书公至吾圣人以所见之世而特志也耳五书至必系以居于郓不言居郓则疑于复国】附録【左传七月己巳刘子以王出庚午次于渠王城人焚刘丙子王宿于褚氏丁丑王次于萑谷庚辰王入于胥靡辛巳王次于滑晋知跞赵鞅帅师纳王使女寛守阙塞】
　　九月庚申楚子居卒
　　【左传九月楚平王卒令尹子常欲立子西曰太子壬弱其母非适也王子建实聘之子西长而好善立长则顺建善则治王顺国治可不务乎子西怒曰是乱国而恶君王也国有外授不可渎也王有适嗣不可乱也败亲速雠乱嗣不祥我受其名赂吾以天下吾兹不从也楚国何为必杀令尹令尹惧乃立昭王】
　　冬十月天王入于成周
　　【公羊传成周者何东周也其言入何不嫌也谷梁传周有入无出也】
　　左氏曰晋知【音智】跞【音歴】赵鞅帅师纳王入于成周使成公般【音班】戍周而还【音旋李氏瑾曰晋人纳王之善无一言及之何也罪晋不臣而哀周之衰也晋为同姓大国爵为侯伯主盟于时不能即逐子朝之党而安定之二十三年一围郊而亟还坐视成败逾五年然后兴师纳王原情责实不忠不臣之甚者也若以纳王之功而善之则藏奸观衅不忠不臣者胜矣】不曰入于京师者京师众大之称不可系之入也其曰成周云者黍离而次不列于雅降为国风之意而景王宠爱庶孽【鱼列反】弱其世适【音嫡】之罪着矣【安定胡氏曰因狄泉故称入孙氏曰子朝之乱甚矣悼王既死敬王即位于外四年始反正于宗庙不言归而言入者言归嫌与即位于内者同故变文言入以着即位于外也陈氏曰惠王出入皆不书襄王虽书出犹不书入也于是悼王自皇敬王自狄泉则曷为皆书入幸之也王室乱矣入无足讳焉尔东莱吕氏曰汉河南县即郏鄏周武王迁九鼎周公营以为都是为王城洛诰所谓卜涧水东瀍水西惟洛食者也汉洛阳县周公宫下都以迁殷顽民是为成周洛诰所谓卜瀍水东亦惟洛食者也平王东迁定都于王城子朝之乱其余党多在王城敬王畏之徙都成周临川吴氏曰王城王东都葢以镐京为周之西都东对西而言也成周曰下都葢以王城为洛之上都下对上而言也时子朝据王城故王入于成周而居左氏叙事以王入成周在子朝之后合依经正之汪氏曰成周在王城之东故公羊以为东周苌谓敬王为东王子朝为西王也然左传记王入于庄宫杜氏注庄宫在王城则敬王亦入王城矣三十二年书城成周葢敬王畏子朝党入王城而弗居遂定都成周也天子之都必称之曰京师故襄二十四年齐人城郏而叔孙豹贺城书曰如京师三十二年城成周晋人执宋仲几亦曰执之于京师京师众大之綂防天子之居必以众大言之也悼王入王城敬王入成周皆不称京师而以地名书之着其衰弱不能自振与列国之诸侯无以异耳其不称京师者见天王之失尊也其称京师者示天下之当尊也○刘氏曰公羊云其言入何不嫌也何休云不嫌为篡然则于王猛何以惜此义】
　　尹氏召伯毛伯以王子朝奔楚
　　【左传冬十月丙申王起师于滑辛丑在郊遂次于尸十一月辛酉晋师克巩召伯盈逐王子朝王子朝及召氏之族毛伯得尹氏固南宫嚚奉周之典籍以奔楚隂忌奔莒以叛召伯逆王于尸及刘子单子盟遂军圉泽次于隄上癸酉王入于成周甲戌盟于襄宫晋师使成公般戍周而还十二月癸未王入于庄宫王子朝使告于诸侯曰昔武王克殷成王靖四方康王息民并建母弟以蕃屏周亦曰吾无专享文武之功且为后人之迷败倾覆而溺入于难则振救之至于夷王王愆于厥身诸侯莫不并走其望以祈王身至于厉王王心戾虐万民弗忍居王于彘诸侯释位以间王政宣王有志而后效官至于幽王天不吊周王昏不若用愆厥位携王奸命诸侯替之而建王嗣用迁郏鄏则是兄弟之能用力于王室也至于惠王天不靖周生颓祸心施于叔带惠襄辟难越去王都则有晋郑咸黜不端以绥定王家则是兄弟之能率先王之命也在定王六年秦人降妖曰周其有頿王亦克能脩其职诸侯服享二世共职王室其有间王位诸侯不图而受其乱灾至于灵王生而有頿王甚神圣无恶于诸侯灵王景王克终其世今王室乱单旗刘狄剥乱天下壹行不若谓先王何常之有唯余心所命其谁敢讨之帅羣不吊之人以行乱于王室侵欲无厌规求无度贯渎鬼神慢弃刑法倍奸齐盟傲狠威仪矫诬先王晋为不道是摄是賛思肆其罔极兹不谷震荡播越窜在荆蛮未有攸厎若我一二兄弟甥舅奬顺天法无助狡猾以从先王之命毋速天罚赦图不谷则所愿也敢尽布其腹心及先王之经而诸侯实深图之昔先王之命曰王后无适则择立长年钧以德德钧以卜王不立爱公卿无私古之制也穆后及大子寿早夭即世单刘賛私立少以间先王亦唯伯仲叔季图之闵马父闻子朝之辞曰文辞以行礼也子朝干景之命逺晋之大以专其志无礼甚矣文辞何为谷梁传尹氏召伯毛伯以王子朝奔楚逺矣非也奔直奔也】取国有五利宠居一焉子朝有宠于景王为之党者众矣卒不能立至于奔楚何也是非有出于人之本心者不可以私爱是亦不可以私恶【乌故反】非卒归于公而止矣景王宠爱子朝将蕲于见是而天下不以为是疎薄子猛将蕲于见非而天下卒不以为非徒设此心两弃之也庶孽凭宠为羣小之所宗而人心不附适【音嫡】子恃正人心之所向而羣小不从故伯服虽杀而平王亦不能复宗周之盛申生已死而奚齐卓子亦不能胜里克之兵是两弃之也景王不鉴覆【音腹】车王猛子朝之际危亦甚矣春秋详书为后世戒可谓深切着明也哉【何氏曰立子朝独举尹氏出奔并举召毛者明本在尹氏当先诛首恶后治其党陈氏曰尹氏独欲立子朝矣兼言召伯毛伯者敬王在外四年而后入则二子为之也然则曷为不以二子首恶以二子首恶则有奉子朝者矣皆卿士也单刘奉猛毛召奉朝将又莫知其谁宜立也是故终始乎尹氏以二卿序尹氏之下则从之者而已王氏笺义曰子朝谋乱王室兵败而奔夷狄其罪不容诛矣然由三子所党助故书曰尹氏召伯毛伯以王子朝奔楚以者不以者也言子朝之罪由三子所致也先书天王入于成周后书子朝奔楚大天子之能反正然后罪人咸服也汪氏曰尹氏世卿秉政擅权书立朝书以朝奔楚着始终党恶而不悛也奔不言出者篡贼逃窜以逭天讨无所出也故比于国灭之君与在竟外之臣但书奔尔书曰奔楚则楚受篡贼之罪亦见矣○刘氏曰左传云召伯盈逐王子朝杜云召伯当言召氏经误非也召伯既逐子朝而归敬王矣又何为以子朝奔乎若云召内则又不与经合且召伯既自归周同其族亦必随之何故犹奉子朝为乱乎且召伯尊也召族卑也今召伯不奔召族自出法不当书于经而叙毛伯之上也又不得以尹氏为比尹氏所以书者以有尹固也固尊自得书尔召族无盈则卑何以得书乎】
　　附録【左传齐有彗星齐侯使禳之晏子曰无益也祗取诬也天道不谄不贰其命若之何禳之且天之有彗也以除秽也君无秽德又何禳焉若德之秽禳之何损诗曰惟此文王小心翼翼昭事上帝聿懐多福厥德不回以受方国君无违德方国将至何患于慧诗曰我无所监夏后及商用乱之故民卒流亡若德回乱民将流亡祝史之为无能补也公説乃止○齐侯与晏子坐于路寝公叹曰美哉室其谁有此乎晏子曰敢问何谓也公曰吾以为在德对曰如君之言其陈氏乎陈氏虽无大德而有施于民豆区釡钟之数其取之公也薄其施之民也厚公厚敛焉陈氏厚施焉民归之矣诗曰虽无德与女式歌且舞陈氏之施民歌舞之矣后世若少惰陈氏而不亡则国其国也已公曰善哉是可若何对曰唯礼可以已之在礼家施不及国民不迁农不移工贾不变士不滥宫不滔大夫不收公利公曰善哉我不能矣吾今而后始知礼之可以为国也对曰礼之可以为国也久矣与天地并君令臣共父慈子孝兄爱弟恭夫和妻柔姑慈妇听礼也君令而不违臣共而不贰父慈而教子孝而箴兄爱而友弟敬而顺夫和而义妻柔而正姑慈而从妇听而婉礼之善物也公曰善哉寡人今而后闻此礼之上也对曰先王所禀于天地以为其民也是以先王上之】
　　【丙敬王戌五年】二十有七年【晋顷十一齐景三十三衞灵二十蔡昭四郑定十五曹悼九卒陈惠十五杞悼三宋景二秦哀二十二楚昭王轸元年吴僚十二弑】
　　春公如齐公至自齐居于郓
　　【左传公至自齐处于郓言在外也谷梁传公在外也髙氏曰书公至自齐居于郓者三至自防居于郓者一至自干侯居于郓者一书至书居我君故也君播越于外不得其所而鲁国臣子之义可絶乎春秋之作明君臣也】
　　夏四月吴弑其君僚
　　【左传吴子欲因楚丧而伐之使公子掩余公子烛庸帅师围潜使延州来季子聘于上国遂聘于晋以观诸侯楚莠尹然工尹麇帅师救潜左司马沈尹戌帅都君子与王马之属以济师与吴师遇于穷令尹子常以舟师及沙汭而还左尹郤宛工尹寿帅师至于潜吴师不能退吴公子光曰此时也弗可失也告鱄设诸曰上国有言曰不索何获我王嗣也吾欲求之事若克季子虽至不吾废也鱄设诸曰王可弑也母老子弱是无若我何光曰我尔身也夏四月光伏甲于堀室而享王王使甲坐于道及其门门阶户席皆王亲也夹之以铍羞者献体改服于门外执羞者坐行而入执铍者夹承之及体以相授也光伪足疾入于堀室鱄设诸寘剑于鱼中以进抽剑刺王铍交于胷遂弑王阖庐以其子为卿季子至曰苟先君无废祀民人无废主社稷有奉国家无倾乃吾君也吾谁敢怨哀死事生以待天命非我生乱立者从之先人之道也复命哭墓复位而待吴公子掩余奔徐公子烛庸奔钟吾楚师闻吴乱而还】
　　此公子光使专诸弑之而称国何也吴子寿梦有四子长【展两反】诸樊次余祭【侧界反】次夷末次季札光诸樊之子也僚夷末之子也诸樊兄弟以次相及必欲致国于季子而季子终不受则国宜之光者也僚乌得为君故称国以弑而不归狱于光其称国以弑者吴大臣之罪也大臣任大事事莫大于置君矣故君存而国本定君终而嗣子立社稷嘉靖人无间【去声】言此秉政大臣之任伊召【音邵】之所以安商周【汪氏曰伊尹相太甲召公立康王】孔明之所以定刘汉也【三国志诸葛亮传先主病笃召亮曰君才十倍曹丕若嗣子可辅则辅之如其不才君可自取亮涕泣曰臣竭股肱之力效忠贞之节继之以死】若废立进退出于羣小阍寺【如字又音侍】而当国大臣不预焉【汪氏曰如齐竖刁易牙立武孟秦赵髙立胡亥汉中常侍立顺帝唐宦官立穆文武宣懿僖昭七君之类】则将焉【于防反】用彼相【息亮反】矣此春秋归罪大臣称国弑君之意其经世之虑深矣【问公子光尝曰事若克季子虽至不吾废也季子当如何茅堂胡氏曰光当立罪在僚故犹称国以弑季子自度其力有不能辨者故归洁其身而已矣使札有周公之才之美必讨弑君之贼正僭窃之名奉周正朔以治吴国为万邦之宪矣刘氏曰僚废让而毁义篡也国人莫説故谓之众弑其君陈氏曰僚越光而代札是自祸也故贼不书主名临川吴氏曰国之大臣及臣民皆欲弑僚而还国于光也故称国弑汪氏曰光者诸樊之冢嗣寿梦之嫡孙也寿梦父子诸樊兄弟欲致国季札而不可则当立光以为君吴之大臣不立光而立僚故僚之弑不以光首恶而归罪于吴国之大臣也史记以僚为夷昧之子而公羊以僚为札之庶兄公羊传及史记皆以光为诸樊子而世本以光为夷昧之子窃详事势史记为是】
　　楚杀其大夫郤宛
　　【左传郤宛直而和国人説之鄢将师为右领与费无极比而恶之令尹子常贿而信谗无极谮郤宛焉谓子常曰子恶欲饮子酒又谓子恶令尹欲饮酒于子氏子恶曰我贱人也不足以辱令尹令尹将必来辱为惠已甚吾无以酬之若何无极曰令尹好甲兵子出之吾择焉取五甲五兵曰寘诸门令尹至必观之而从以酬之及飨日帷诸门左无极谓令尹曰吾几祸子子恶将为子不利甲在门矣子必无往且此役也吴可以得志子恶取赂焉而还又误羣帅使退其师曰乗乱不祥吴乗我丧我乗其乱不亦可乎令尹使视郤氏则有甲焉不往召鄢将师而告之将师退遂令攻郤氏且爇之子恶闻之遂自杀也国人弗爇令曰不爇郤氏与之同罪或取一编菅焉或取一秉秆焉国人投之遂弗爇也令尹炮之尽灭郤氏之族党杀阳令终与其弟完及陀与晋陈及其子弟晋陈之族呼于国曰鄢氏费氏自以为王专祸楚国弱寡王室蒙王与令尹以自利也令尹尽信之矣国将如何令尹病之刘氏曰君不明故臣得专其威杀其大夫而莫之止也不亦甚乎然而郤宛则有以取之有以取之者辟嫌不审也辟嫌不审罪也诗云哆兮侈兮成是南箕张氏曰恃国人之悦已而无见几知人之明以立于无道之朝至于见杀宜矣】
　　秋晋士鞅宋乐祁犂衞北宫喜曹人邾人滕人防于扈
　　【左传秋防于扈令戍周且谋纳公也宋衞皆利纳公固请之范献子取货于季孙谓司城子梁与北宫贞子曰季孙未知其罪而君伐之请囚请亡于是乎不获君又弗克而自出也夫岂无备而能出君乎季氏之复天救之也休公徒之怒而启叔孙氏之心不然岂其伐人而説甲执冰以游叔孙氏惧祸之滥而自同于季氏天之道也鲁君守齐三年而无成季氏甚得其民淮夷与之有十年之备有齐楚之援有天之賛有民之助有坚守之心有列国之权而弗敢宣也事君如在国故鞅以为难二子皆图国者也而欲纳鲁君鞅之愿也请从二子以围鲁无成死之二子惧皆辞乃辞小国而以难复】
　　按左氏扈之防令戍周且谋纳公也宋衞皆利纳公固请之士鞅取货于季孙谓乐祁北宫喜曰鲁君守齐三年而无成季氏甚得其民淮夷与之有十年之备有齐楚之援有坚守之心有列国之权而弗敢宣也事君如在国鞅以为难二子皆图国者也而欲纳鲁君请从二子以围鲁无成死之二子惧皆辞乃辞小国而以难复文十五年诸侯盟于扈将为【于伪反】鲁讨齐齐侯赂之而不克讨故在防诸侯畧而不序今此谋纳公亦以赂故不克纳而诸国之大夫皆序何也曰利于纳公者宋衞之大夫也受赂而不欲纳公者独范鞅主之耳又况戍周之令行乎所以列序而不畧也以此见圣人取舍之大情而轻重审矣【襄陵许氏曰士鞅谋纳公而以货解无贬辞者以令成周故也霸图不竞苟有一善则为之匿诸慝而存之此春秋所以扶衰乱也家氏曰齐景为鄟陵之盟而梁丘据入季氏之锦晋顷为扈之防而士鞅纳季氏之货二君懵然无知以为鲁之休戚无闗于已孰知田常韬祸于齐六卿伏忧于晋广火积薪而不悟使二君能为鲁讨贼亦足以警内盗之胆也汪氏曰文十五年之盟扈谋讨齐商人弑舍之罪晋灵受其赂而弗克讨此年之防扈本非谋讨意如但谋纳昭公耳士鞅受意如之贿而弗克纳然皆废天讨矣春秋序于扈之大夫而无贬辞葢以借秦致诸侯之成于周而能践成周之言故也抑亦圣人于所见之世直书见义主人习其读而问其传未知已之有罪焉尔】
　　冬十月曹伯午卒
　　邾快来奔
　　【公羊传邾娄快者何邾娄之大夫也邾娄无大夫此何以书以近书也范氏曰自此已前邾我庶其并来奔今邾快又至三叛之人俱以鲁为主邾鲁邻国而聚其逋逃为过之甚故悉书之以示讥也徐邈曰小国无大夫故但举名而畧其氏髙氏曰快亦三叛人之党鲁为逋逃渊薮而受之鲁之疆臣逐君而邾快来奔从其类也家氏曰庶其我来奔季孙宿始纳之今邾快又来奔意如复纳之宿意如世济其凶不君其君又诱人之臣使之叛其君而已为之逋逃主罪可胜诛乎快邾之贱者不足録也春秋所以録之而无所遗诛季氏之无君也三十一年黒肱以滥来复受之而不疑推其无忌惮之心亦何所不至春秋详书之非诛叛人实讥季氏也】
　　附録【左传孟懿子阳虎伐郓郓人将战子家子曰天命不惂久矣使君亡者必此众也天既祸之而自福也不亦难乎犹有鬼神此必败也呜呼为无望也夫其死于此乎公使子家子如晋公徒败于且知○楚郤宛之难国言未已进胙者莫不谤令尹沈尹戍言于子常曰夫左尹与中廏尹莫知其罪而子杀之以兴谤讟至于今不己戌也惑之仁者杀人以掩谤犹弗为也今吾子杀人以兴谤而弗图不亦异乎夫无极楚之谗人也民莫不知去朝吴出蔡侯朱丧大子建杀连尹奢屏王之耳目使不聪明不然平王之温惠共俭有过成庄无不及焉所以不获诸侯迩无极也今又杀三不辜以兴大谤几及子矣子而不图将焉用之夫鄢将师矫子之命以灭三族国之良也而不愆位吴新有君疆埸日骇楚国若有大事子其危哉知者除谗以自安也今子爱谗以自危也甚矣其惑也子常曰是瓦之罪敢不良图九月己未子常杀费无极与鄢将师尽灭其族以説于国谤言乃止】
　　公如齐
　　【左传齐侯请飨之子家子曰朝夕立于其朝又何飨焉其饮酒也乃饮酒使宰献而请安子仲之子曰重为齐侯夫人曰请使重见子家子乃以君出杜氏曰礼君宴大夫使宰为献主比公于大夫也齐侯请自安不在坐也子仲鲁公子愸十二年谋逐季氏不能而奔齐今行饮酒礼而欲使重见从宴媟也】
　　公至自齐居于郓
　　【髙氏曰公以齐之卑我也遂归而明年如晋据范献子之言曰季氏有齐楚之援然则齐固助季氏安肯纳公汪氏曰孟懿子阳虎伐郓公徒败于且知春秋不书皆所以存公也上之于下有征而无战而况败乎以君而伐臣也亵其威而况见伐于其臣乎阳虎逆俦不足责仲孙何忌尝学于圣人者也何乃昧于君臣之大义亦至于此极乎嘻可叹也】
　　附録【左传十二月晋籍秦致诸侯之戌于周鲁人辞以难】
　　【丁敬王亥六年】二十有八年【晋顷十二齐景三十四衞灵二十一蔡昭五郑定十六卒曹声公野元年陈惠十六杞悼四宋景三秦哀二十三楚昭二吴阖庐元年】
　　春王三月葬曹悼公
　　公如晋次于干侯
　　【左传春公如晋将如干侯子家子曰有求于人而即其安人孰矜之其造于竟弗听使请逆于晋晋人曰天祸鲁国君淹恤在外君亦不使一介辱在寡人而即安于甥舅其亦使逆君使公复于竟而后逆之谷梁传公在外也杜氏曰干侯晋竟内邑孙氏曰公一年如齐者再皆不见礼故如晋也公既不见礼于齐又不得入于晋其穷辱如此任氏曰齐晋大国也皆于季氏不恤昭公中国主盟所以在外之乎或问公孙于齐次于阳州公如晋次于干侯礼宜止于逺境乎昭公自不欲进乎抑齐晋之君阻之而不使之前乎笔之之意安在茅堂胡氏曰次者止而有待之意于阳州者不得入于齐也于干侯者不得见于晋也人君失国出奔而羣书其所在见臣子不可顷刻忘君父必欲知其所居之安与否也而进退去就之是非亦自见矣季氏逐君不待贬而恶自见圣人至此全罪昭公之不君也汪氏曰昭公之春秋五书如晋至河乃复伤其见拒于普不得入而徒返也两书如晋次于干侯伤其既不得入于晋亦不得返其国也书至书复外虽见辱而内犹不失其国也书此则止于是而已矣无可复之道矣次于阳州犹曰齐鲁之竟也次于干侯进退维谷则羁旅之人耳书次于干侯而后书在干侯是仅存眎息而已矣圣人汲汲于存公而屡书不一书然昭公之迹愈逺愈微而愈不能自振亦可见矣公之在齐犹有齐侯取郓围成之事晋顷拒而弗受畧无兄弟孔懐同恶相恤之义岂不重可叹哉○刘氏曰左传记晋人云鲁不告于晋去年谋纳公是鲁告晋矣岂得诬其不告哉】
　　夏四月丙戌郑伯宁卒
　　六月葬郑定公
　　附録【左传晋祁胜与邬臧通室祁盈将执之访于司马叔游叔游曰郑书有之恶直丑正实蕃有徒无道立矣子惧不免诗曰民之多辟无自立辟姑已若何盈曰祁氏私有讨国何有焉遂执之祁胜赂荀跞荀跞为之言于晋侯晋侯执祁盈祁盈之臣曰钧将皆死愸使吾君闻胜与臧之死也以为快乃杀之夏六月晋杀祁盈及杨食我食我祁盈之党也而助乱故杀之遂灭祁氏羊舌氏初叔向欲娶于申公巫臣氏其母欲娶其党叔向曰吾母多而庶鲜吾惩舅氏矣其母曰子灵之妻杀三夫一君一子而亡一国两卿矣可无惩乎吾闻之甚美必有甚恶是郑穆少妃姚子之子子貉之妹也子貉早死无后而天钟美于是将必以是大有败也昔有仍氏生女黰黒而甚美光可以鉴名曰妻乐正后夔取之生伯封实有豕心贪惏无餍忿类无期谓之封豕有穷后羿灭之夔是以不祀且三代之亡共子之废皆是物也女何以为哉夫有尤物足以移人苟非德义则必有祸叔向惧不敢取平公强使取之生伯石伯石始生子容之母走谒诸姑曰长叔姒生男姑视之及堂闻其声而还曰是豺狼之声也狼子野心非是莫丧羊舌氏矣遂弗视】
　　秋七月癸巳滕子宁卒
　　附録【左传秋晋韩宣子卒魏献子为政分祁氏之田以为七县分羊舌氏之田以为三县司马弥牟为邬大夫贾辛为祁大夫司马乌为平陵大夫魏戊为梗阳大夫知徐吾为涂水大夫韩固为马首大夫孟丙为盂大夫乐霄为铜鞮大夫赵朝为平阳大夫僚安为杨氏大夫谓贾辛司马乌为有力于王室故举之谓知徐吾赵朝韩固魏戊余子之不失职能守业者也其四人者皆受县而后见于魏子以贤举也魏子谓成鱄吾与戊也县人其以我为党乎对曰何也戊之为人也逺不忘君近不偪同居利思义在约思纯有守心而无淫行虽与之县不亦可乎昔武王克商光有天下其兄弟之国者十有五人姬姓之国者四十人皆举亲也夫举无他唯善所在亲疏一也诗曰唯此文王帝度其心莫其德音其德克明克明克类克长克君王此大国克顺克比比于文王其德靡悔既受帝祉施于孙子心能制义曰度德正应和曰莫照临四方曰明勤施无私曰类教诲不倦曰长赏庆刑威曰君慈和徧服曰顺择善而从之曰比经纬天地曰文九德不愆作事无悔故袭天禄子孙赖之主之举也近文德矣所及其逺哉贾辛将适其县见于魏子魏子曰辛来昔叔向适郑鬷蔑恶欲观叔向从使之收器者而往立于堂下一言而善叔向将饮酒闻之曰必鬷明也下执其手以上曰昔贾大夫恶娶妻而美三年不言不笑御以如臯射雉获之其妻始笑而言贾大夫曰才之不可以已我不能射女遂不言不笑夫今子少不飏子若无言吾几失子矣言之不可以已也如是遂如故知今女有力于王室吾是以举女行乎敬之哉母堕乃力仲尼闻魏子之举也以为义曰近不失亲逺不失举可谓义矣又闻其命贾辛也以为忠诗曰永言配命自求多福忠也魏子之举也义其命也忠其长有后于晋国乎】
　　冬葬滕悼公
　　【髙氏曰公不在国凡丧葬之礼皆季氏专之也王氏曰诸侯之葬鲁往防之则书昭公在外季氏使人防诸侯之葬以结外援也】
　　附録【左传冬梗阳人有狱魏戊不能断以狱上其大宗赂以女乐魏子将受之魏戊谓阎没女寛曰主以不贿闻于诸侯若受梗阳人贿莫甚焉吾子必谏皆许诺退朝待于庭馈入召之比置三叹既食使坐魏子曰吾闻诸伯叔谚曰唯食忘忧吾子置食之间三叹何也同辞而对曰或赐二小人酒不夕食馈之始至恐其不足是以叹中置自咎曰岂将军食之而有不足是以再叹及馈之毕愿以小人之腹为君子之心属厌而已献子辞梗阳人】
　　【戊敬王子七年】二十有九年【晋顷十三齐景三十五衞灵二十二蔡昭六郑献公虿元年曹声二陈惠十七悼五宋景四秦哀二十四楚昭三吴阖庐二】
　　春公至自干侯居于郓
　　【杜氏曰以干侯至不得见晋侯故何氏曰不致以晋者未至晋】
　　齐侯使髙张来唁公
　　【左传春公至自干侯处于郓齐侯使髙张来唁公称主君子家子曰齐卑君矣君祗辱焉公如干侯谷梁传言公不得入于鲁也杜氏曰张髙偃子唁公至晋不见受何氏曰言来者居郓从国内辞】
　　遣使【疏吏反】来唁【襄陵许氏曰荀跞唁公也髙张不地以公居郓犹以鲁志也故称来焉髙氏曰唁于野井齐地也唁于干侯晋地也今在郓乃鲁地故但书来而已】浅事也亦书于经者罪齐侯不能脩方伯连帅【所类反】之职也昔狄人迫逐黎侯黎侯寓于衞衞人弗恤黎之臣子劝其君以归而赋式微其一章曰微君之故者以事求人而人不有其事是谓微君之故若昭公见逐出奔而齐莫之讨淹恤日久而齐莫之纳微君之故矣其二章曰微君之躬者以身下人而人不有其身是谓微君之躬若齐侯设礼以享而使宰献【仪礼聘礼大夫聘公拜送醴宰夫荐笾豆脯醢】遣使来唁而称主君【杜氏曰比公于大夫】微君之躬矣诸侯失国托于诸侯礼也诸侯失国诸侯纳之正也齐之先世尝主夏盟而太公受先王五侯九伯之命矣鲁为邻境甥舅之国也昭公朝夕立于其朝曾不能陈师境上讨意如逐君之罪而遣使唁公岂得礼乎【家氏曰唁虚礼也茅堂胡氏曰归唁衞侯妇人之事也齐晋大国亦止唁公而不能讨意如之罪春秋书唁讥之也汪氏曰衞献公出奔齐臧纥如齐唁衞侯春秋不书以是为不足书也而昭公之孙齐侯野井之唁髙张之唁晋荀跞之唁莫不悉书所以讥齐晋之徒能唁公而不能纳公也齐侯始亲唁犹有恤患之意今使髙张来而吊其至晋不见受且比公于大夫适以耻公而已奚益哉】
　　附録【左传三月己卯京师杀召伯盈尹氏固及原伯鲁之子尹固之复也有妇人遇之周郊尤之曰处则劝人为祸行则数日而反是夫地其过三嵗乎夏五月庚寅王子赵车入于鄻以叛隂不佞败之】
　　公如晋次于干侯
　　【左传平子每嵗贾马具从者之衣屦而归之于干侯公执归马者卖之乃不归马衞侯来献其乗马曰启服堑而死公将为之椟子家子曰从者病矣请以食之乃以帏裹之公赐公衍羔裘使献龙辅于齐侯遂入羔裘齐侯喜与之阳谷公衍公为之生也其母偕出公衍先生公为之母曰相与偕出请相与偕告三日公为生其母先以告公为为兄公私喜于阳谷而思于鲁曰务人为此祸也且后生而为兄其诬也久矣乃黜之而以公衍为太子襄陵许氏曰书次于干侯复不见受也髙氏曰齐侯比公于大夫故复如晋冀晋见恤也而晋复不受故次于干侯诸侯出奔狼狈未有如公之甚者汪氏曰窃疑意如刚忍凶悖必无归马之事昭公居郓四年始适干侯郓犹未溃而左氏云每嵗归马于干侯不亦谬乎脱有是事亦郑庄射王中肩使祭足劳王且问左右之类耳加刃于人而以手抚之此小人之欲掩其恶者也又云昭公黜公子务人而以公衍为太子是昭公在外无宗庙朝廷何暇易太子乎】
　　夏四月庚子叔诣卒
　　【谷梁传季孙意如曰叔倪无病而死此皆无公也是天命也非我罪也髙氏曰叔诣欲纳公而卒】秋七月
  </div>
  <div class="pagination">
   <a href="春秋大全_page49.html">
    上一页
   </a>
   <span>
    ...
   </span>
   <a href="春秋大全_page45.html">
    45
   </a>
   <a href="春秋大全_page46.html">
    46
   </a>
   <a href="春秋大全_page47.html">
    47
   </a>
   <a href="春秋大全_page48.html">
    48
   </a>
   <a href="春秋大全_page49.html">
    49
   </a>
   <span class="current-page">
    50
   </span>
   <a href="春秋大全_page51.html">
    51
   </a>
   <a href="春秋大全_page52.html">
    52
   </a>
   <a href="春秋大全_page53.html">
    53
   </a>
   <a href="春秋大全_page54.html">
    54
   </a>
   <a href="春秋大全_page55.html">
    55
   </a>
   <span>
    ...
   </span>
   <a href="春秋大全_page51.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
