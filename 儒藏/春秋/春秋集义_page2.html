<!DOCTYPE html>
<html>
 <head>
  <meta charset="utf-8"/>
  <title>
   春秋集义 - 第 2 页/共 46 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋集义 - 第 2 页/共 46 页
  </h1>
  <div class="content">
   縂论
　　论日月时之例曰隂阳消息进退见于日月时正则气至不失晷度而隂阳节矣故春秋纪日以正月纪月以正时纪时以正年年时月日天道之纲纪也日有子丑甲乙月有晦朔有闰时有春夏秋冬子丑者配甲乙而相续者也朔者明之始晦者明之终闰者积日月余分而成月者也春夏者阳来隂往而始乎物者也秋冬者阳往隂来而终乎物者也日月时往来相更终始相循天下事物之变与之更出迭入而未始有穷也春秋因事书日以明日因事书月书朔书晦书闰以明月不以有事无事书时以明时因列国变故书事以明事所以轨天度而律人为也凡大事皆书日谨之也以月见意则书月以时见意则书时盟战败灭祭祀卒葬日食之类皆大事也故书日纳币逆女朝聘之类以时故书时内女归书月谨其行也他国以婚事至书月谨其来也凡公如书月谨其行也大夫如书时降于公也凡公会书月谨其行也外诸侯会内大夫会书时降于公也大雩搜狩城筑之类以时故书时雩书月则着见其尤失时也雩书日则着其用二辛也郎狩书月城楚丘书月则以岁首重之也凡遇凡次皆书时着其非事而出非一月也凡侵伐皆书时着其劳民病众非一月也内侵伐书月者谨其出也不月者着其久也凡救书月则以解难欲急也凡迁书月谨其出也凡取书月谨其入也殱亡之类不书日者以其取亡非一日也凡执诸侯书月执内大夫书月谨之也执外大夫书时降于君也凡诸侯出奔书月内大夫书月谨之也外大夫奔书时降于君也天王出不书日公孙不书日者自出至郑自孙至齐非一日也天王入不书日者着王室之乱也公至不书日者着其不谨也古者举动必顺隂阳大阅治兵书日则又以见择日而有为也郊书日庙祭书日则又以见择日而有事也凡灾异歴时则书时不及时则书月止一日则书曰日食常在朔故日食书日书朔不书朔者食不当朔也星变或止一日或弥月或累月故星变或书日或书月或书时螽螟或止一月或累日故螽螟或书月或书时水旱书时以见为灾非一月也不雨书正月至七月以见为灾非一时也雨雹雨雪或以异常书或以非时书十月雨雪三月大雨震电此以非时书也秋大雨雹冬大雨雪此以异常书也麋蝝蜚蜮皆书时纪其为异而已无事书月也陨霜不杀草陨霜杀菽皆书月纪其当杀不杀不当杀而杀而已无事书日也火灾地震震庙陨石皆书日谨变之大也凡日当日不日者史失之也盟不书日之类是也不当日书日者溢文也内大夫奔书日之类是也亦或变文以示义雩书日姜氏入书日之类是也凡月当月不月者史失之也公如不书月之类是也不当月书月者者溢文也滕子来朝书月之类是也亦或变文以示义城楚丘书月之类是也谷梁以内盟日为信不日为渝以外盟日为恶不日为正稽之于理则不通求之于例则不合失春秋之意逺矣来盟不日者其盟不以来日故也涖盟不日者其盟不以往日故也凡盟自文公以前阙日者多自宣公以后阙日者少逺略而近详故也内与外盟阙日者少外诸侯外人盟阙日者多内详而外略故也触类而推之则春秋所书日月不同其防见矣论天王之例曰王者与天合徳故称天王春秋明一王之法皆王者循天理而正人伦者也首止之会殊王世子以屈诸侯温之朝书狩以尊天子君臣之分辨矣君臣之分辨故天理明于君臣之间申生称世子以罪晋侯不仁蒯瞆称世子以罪卫辄不义父子之恩笃矣父子之恩笃故天理明于父子之间宋共姬称諡以正其贤鲁哀姜称入以正其逆书纳币书逆女书归书致女以正其仪书会书享书来书遇以正其乱夫妇之道立矣夫妇之道立故天理明于夫妇之间絷称杀以罪遇之寡恩段称克以罪敎之失道兄弟之情亲矣兄弟之情亲故天理明于兄弟之间故曰春秋之法皆王者循天理而正人伦者也平王之时周道虽絶于天下而天命未絶于周故正月必书王元年必书王正月以王者统天下而一之也王者进退视天取舍视天与夺视天其明如日月照临其令如风雷鼓舞其泽如雨露浸润故王正月必书春以王者奉天时而若之也逆女于纪称王后以明所至皆王臣也受朝于温称王所以明所至皆王土也襄王在郑称居以明郑乃王之郑也子瑕奔晋子朝奔楚不言出以明晋乃王之晋楚乃王之楚也茅戎败绩不书战以明王无敌于天下也都必称京师以明王国受四海之朝也王人救卫称子突王人在会先诸侯以明王命之重也周衰王室不纲周王所以顺天理物者其道不复见矣桓公锡命不称天以明庄王宠赉逆臣之失天道也成风赗葬不称天以明襄王尊钦妾母之失天道也鲁国金赙书求而王庭无四方之贡矣襄王居郑周公奔晋书出而王国无四方之土矣二百四十二年朝王止二而诸侯朝礼不修由此见矣成公如京师遂会伐秦而诸侯朝礼不钦由此见矣非独此也以外交来朝有若祭伯之夺其朝者以外交来聘有若祭叔之夺其爵者世执国政有若尹氏武氏之称氏者未命而行父职有若武氏子仍叔之子称子者王臣与列国要信有若尹子单子之同盟者屈辱于戎有若凡伯见伐者逆后不钦有若祭公称遂刘夏称名者毁壊王师有若刘子侵楚者抗世嫡乱国统有若尹氏立朝者逆天拂理甚矣然则春秋明天王之法盖周道絶于天下也
　　论朝聘如之例曰诸侯以时入朝臣子之礼也诸侯世相朝两君相见之礼也聘问天子以亲邦国以礼士诸侯以省天子以结隣好此先王朝聘之礼也春秋之时典制大壊诸侯相朝以事大而臣子述职之朝废矣诸侯相聘以修好而臣子问安之聘废矣自隠至哀二百四十二年公朝于王所二公如京师一臣如京师五践土因王在会而致朝礼焉河阳则以臣召君而致朝礼焉成公则因过京师而修朝公子遂则因过京师而修聘至于列国述职问安之礼閴然无闻此则臣子朝聘不通于王室者也强者肆威弱者奔命聘不以时朝不以世小国惧难则修朝大国结党则修聘齐楚之属大于鲁则鲁往朝之而齐楚不至焉邾滕之属小于鲁则邾滕来朝而鲁不往焉陈卫之属匹于鲁则彼此有聘而无朝鲁小于齐楚而强于邾滕则大国无朝而有聘此则诸侯朝聘交通于列国者也春秋之法诸国朝聘于鲁者书曰朝聘所以明其迹而纪其乱也鲁朝聘于诸国者止书曰如所以黜其朝聘而正其乱也践土之会河阳之狩书曰朝于王所罪其失礼也独公书朝而诸侯不书不与诸侯之成朝也成公之朝于京师也止书曰如而不曰朝为其非朝礼之正也鲁大夫之聘于京师也止书曰如而不曰聘为其非聘礼之正也祭伯之来朝也独书来而不称朝不与王臣之出朝也祭伯之来聘也独书字而不称爵不与王臣之出聘也论盟例曰凡盟内为主称及公及邾仪父盟于蔑是也外为主称会公会齐侯盟于艾是也其在鲁地虽外为主亦称及宾主之义也公及齐大夫盟于蔇是也虽在鲁地列国已先结盟而我往会之亦称会他国已推一国为主则鲁不敢不先之也公会杞侯莒子盟于曲池是也外诸侯盟则以主盟者为首而从盟者次之齐侯郑伯盟于石门是也凡盟谋有先后事有善恶其事善则首盟者其功大其事恶则从盟者其过轻春秋分内外别先后所以辨主盟之国而次其善恶也来盟者彼就盟于我也谓之来者彼来成之也内不书主盟则以我国为主故也莅盟者我就盟于彼也谓之莅者我往临之也外不书主盟则以彼国为主故也闵公之被难也齐髙子以省难来盟有存亡继絶之功此来盟之善者也僖公之初立也公子友以继好如齐莅盟得事大保国之道此莅盟之善者也尹子柯陵之盟单子鸡泽之盟刘子平丘之盟皆诸侯上与王臣为盟书曰同盟罪诸侯之卑王室也王世子首止之盟宰周公葵丘之盟刘子臯鼬之盟诸侯不敢与世子王臣同盟书曰诸侯盟于首止诸侯盟于葵丘诸侯盟于臯鼬善诸侯之尊王室也凡大国之盟皆小国不得已而从之也若乃小国与之同欲亦书同盟幽之再盟书曰同盟以列国皆欲听命于齐郑人苦楚而欲从中国也新城之盟断道之盟书曰同盟以卫侯郑伯欲请平于晋鲁侯卫侯曹伯欲与晋伐齐也虚朾之盟重丘之盟书曰同盟以鱼石叛宋诸侯皆欲同力救宋崔杼乱齐诸侯皆欲同心讨齐也虫牢之盟马陵之盟书曰同盟以郑不即楚而从中国诸侯皆同心外楚也凡此八盟皆小国与大国同欲而书同盟者也凡同盟之国反覆违盟者亦书同盟罪其同盟于前而复违于后也清丘之盟诸侯欲讨贰恤病也既盟之后宋伐叛国而卫救之楚伐与国而晋不救书曰同盟责晋卫之失信也蒲之盟与诸侯同心为盟也既盟之后晋人执郑伯晋栾书伐郑书曰同盟责晋之失信也戚之盟亳北之盟皆郑伯外楚而从晋也戚盟口血未干而郑公子喜侵宋郑伯从楚战晋书曰同盟责郑之失信也戏盟口血未干而郑公孙辄从楚伐宋郑公孙舍之帅师侵宋亳盟口血未干而郑伯从楚子伐宋书曰同盟责郑伯失信之甚也凡此五盟皆以大国反其令小国违其约而书同盟者也责王贡以讨不庭服夷狄以安中国召陵之盟也尊王室以崇大义翼戴天子以示大顺首止之盟也上明先王禁令下修列国训戒使诸侯莫敢违法以归于正葵丘之盟也是三盟者齐桓惠安天下之功于是乎在矣能使仇敌释怨而从者柯之盟也能使列国顺命而聴者幽之盟也能使逺人背敌而来者贯之盟也是三盟者齐桓屈服天下之功于是乎在矣蔇之盟齐以难托鲁而鲁不能终其托者也落姑之盟鲁以难托齐而齐不能终其托者也湨梁之盟大夫为主大夫主盟而诸侯图治之功衰矣蜀之盟夷狄为主夷狄主盟而中国拨乱之功衰矣凡盟公及会则称公卿及会则称名微者及会则外称人而内不名若乃外称卿而内不名志内之失也及苏子盟于女栗是也外称人而内称公贬外而人之也贬外称人而公之失见矣
　　论入例曰凡诸侯卿大夫自外反内曰归自外至内曰入以归对入归内辞也入外辞也凡反国归为顺入为逆春秋书归书入所以别内外明逆顺也归顺而入逆春秋之大法也归者书入入者尝归春秋之变文也归者书入以入起义而正其入也入者书归以归起义而恶其归也纪季姜归京师王姬归齐伯姬归杞蔡季归蔡卫侯郑归卫蔡侯庐归蔡陈侯吴归陈凡此皆以归为顺者也郑伯突入栎莒去疾入莒宋鱼石入彭城晋栾盈入晋卫孙林父入戚纪季以酅入齐凡此皆以入为逆者也突以不正归郑赤以不正归曹晋赵鞅以叛逆归晋卫孙林父以叛逆归卫宋华元以争乱归宋凡此皆变入书归以起义者也姜氏以夫人入鲁许叔以公弟入许小白以公子入齐卫侯朔以卫君入卫卫献公以卫君入夷仪王猛以王子入王城敬王以天王入成周凡此皆变归书入以起义者也凡归书复归者明其已絶而复归也忽书复归则以郑立突主国忽位已絶于郑也曹伯襄书复归则以晋执曹伯畀宋共公已絶于曹也卫侯郑书复归则以卫立叔武主国成公已絶于卫也卫侯衎书复归则以卫立公孙剽主国献公已絶于卫也卫元咺书复归则以晋文归咺为臣子咺罪已在所絶故也凡入书复入者其明已絶而复入也宋鱼石书复入则以鱼石志于图宋其罪在所诛絶也晋栾盈书复入则以栾盈志欲图晋其罪在所诛絶也晋赵鞅不书复归则以其罪明于叛故也卫孙林父宋华元不书复归则以其罪明于所自故也宋华亥向宁华定仲佗石彄公子地不书复入则以其罪明于叛故也郑良霄宋乐大心不书复入则以其罪明于所自故也书所自者不书复入书复入者不书所自明于罪之大者见意而已矣卫侯郑书复归又书自楚者以着楚人之善也卫元咺书复归又书自晋者以着晋文之恶也凡自一以得外之援一以恃外之力得外之援者着其功也恃外之力者着其逼内也蔡季归自陈卫侯郑陈侯之弟黄归自楚自之善者也卫孙林父宋华元卫元咺归自晋自之恶者也凡入书自则其入皆以恶逆而已矣入外辞也公羊谓入为出入恶误矣王猛遇乱入于王城敬王犯难入于成周乃入之无恶者也岂可以为出入皆恶乎归内辞也公羊谓归为出入无恶误矣突以夺正归郑赵鞅以叛归晋孙林父恃晋归卫华元恃晋归宋乃归之恶者也岂可以为出入无恶乎复归者已絶而复归也公羊谓出有恶入无恶误矣卫元咺以臣抗君其复归也可以谓之入无恶乎复入者已絶而复入也公羊谓出无恶入有恶误矣鱼石栾盈皆以大罪出奔其复入也可以谓之出无恶乎
　　论救例曰祸患相救诸侯之义也书救善之也救欲尽力救书人责其救之不力也救欲速进救书次责其救之缓也伐郑诸侯遂救许善之也以其不反兵赴于许也救徐诸侯遂次于匡疾之也以其不进兵止于匡也楚以陵弱伐郑而诸侯救之善之也以其守虫牢之盟也宋以讨贰伐陈而卫人救之疾之也以其背清丘之盟也三国次于聂北而后救邢罪其赴难不急也叔孙豹以师救晋而次于雍榆罪其违命不行也鲁救成至遇则救之无勇者也晋伐楚救江则救之失谋者也宋伐齐丧而狄救齐伤中国狄之不若也鲁戍郑虎牢而楚救郑伤中国楚之不若也楚为陈害而吴救陈伤中国吴之不若也
　　论次例曰驻师于外曰次次有二义一则书次以示危国公次于滑次于成齐侯卫侯次于五氏次于垂葭次于蘧蒢此则罪其师出无名也师次于郎以俟陈蔡齐师宋师次于郎此则示鲁之危也乃若继事书次则次有善恶齐桓伐楚次于陉则次之善者也诸侯救徐次于聂北叔孙救晋次于雍榆则次之恶者也伐事以次为善救事以次为恶伐而次以其有需待之意也桓公师次于陉而屈完来盟以此救而次以其不免于难也救徐次于匡而楚人败徐救邢次于聂北而邢迁夷仪以此
　　论执例曰凡执诸侯大夫不以有罪无罪执者皆贬称人罪其専执也惟晋厉公执曹伯既得其罪又归京师故称侯晋执虞公执郑伯执卫侯执曹伯执莒子邾子邾执鄫子宋执小邾子执者皆称人而见执者皆不名以执者有擅执之诛而见执者无可絶之罪也厉公执曹伯称侯则以执得其罪也曹伯不名则以听命于王也宋执滕子婴齐晋执戎蛮子赤称人称名则以滕子戎蛮子其恶亦在所絶也若乃因会因入书执而称侯者特以执继上事而已非侯执也故执者虽称侯而见执者亦不名晋侯入曹执曹伯楚子会于盂执宋公是也甯喜背君之罪大矣然晋执甯喜乃以助林父而不以其罪也季孙意如専国之罪大矣然晋执意如乃以听谗愬而不以其罪也宋仲几罪在不受功晋执仲几虽以其罪而不以王命也故肆逆如甯喜擅命如意如违命如仲几王法在所诛殛而执者亦贬称人以其执之不以其道也宋执郑祭仲则在我有夺正之诛齐执陈辕涛涂则在我有不反已之过晋执季孙行父则在我有听侨如之失执人以逆而不以顺执人以忿而不以怒执人以谗而不以正在王法已不容矣而况执不以命者乎行人所以通国之信也国有不善过在国不在行人则两国之信由此不通矣书执行人罪诸侯之不智也
　　论遂例曰遂继事之辞也遂専事之辞也遂有善恶安利社稷抑强扶弱则遂之善者也慢命生事蠧民败国则遂之恶者也观其事原其意而遂之善恶见矣祭公専以王命逆后也既而因以私事朝鲁首书祭公之来而次书逆后为遂事罪王臣之不钦也公子结専以君命出盟也既而因以私事媵陈人而次书鄄盟为遂事罪诸侯大夫之不钦也公子遂聘于京师又以聘事适晋书遂如晋罪其轻王室而失聘之道也成公朝于京师又以伐事适秦书遂会晋侯伐秦罪其轻王室而失朝之道也季孙宿奉命救召而违指入郓书遂入郓罪其生事也公孙归父奉命出聘而不反命奔齐书遂奔齐罪其弃命也文公取须句遂成郚罪其劳民也齐侯侵我遂伐曹齐侯伐卫遂伐晋士鞅伐郑遂侵卫罪其迁师也灭偪阳书遂则罪诸侯因会而灭国也城虎牢书遂则罪大夫因会而城邑也公与大夫如齐书遂则罪其不能制也诸侯伐楚书遂则罪其行师之不正也诸侯次匡书遂则罪其救徐之不前也凡此皆遂之恶者也诸侯遂救许则善其急于解难也诸侯遂围许则善其急于讨叛也曹伯遂会围许则善其急于从王也遂事之善见于春秋者惟此而已矣













　　春秋集义纲领卷下
&lt;经部,春秋类,春秋集义&gt;
　　钦定四库全书
　　春秋集义卷一
　　宋　李明复　撰
　　隐公
　　程颐曰隐公名息姑惠公子惠公元妃孟子其弟声子生隐公隐谥也隐拂不成曰隐
　　元年春王正月
　　程頥曰周正月非春也假天时以立义尔平王之时王道絶矣春秋假周以正王法隐不书即位明大法于始也诸侯之立必由王命隐公自立故不书即位不与其为君也法既立矣诸公书不书义各不同既不受命于天子以先君之命而继世者则正其始文成襄昭哀是也继世者既非王命又非先君之命不书即位不正其始也庄闵僖是也桓宣定之书即位桓弑君而立宣受弑贼之立定为逐君者所立皆无王无君何命之受故书其自即位也定之比宣则又有间矣
　　又曰元年标始年耳犹人家长子呼为大郎先儒穿凿不可用问春秋书王如何曰圣人以王道作经故书王或问杜预以谓周王如何曰圣人假周王以见意又问汉儒以谓王加正月上是正朔出于天子如何曰此乃自然之理不书春王正月将如何书此汉儒惑也
　　又曰诸侯当上奉天时下承王政故春秋曰春王正月明此义则知王与天同大而人道立矣
　　程氏学曰元年者始年也春者天时也月者王之所建也书春王正月者若曰上奉天时下正王朔云尔董仲舒所谓道之大原出于天求端于天是也尧之大政所先者钦若昊天兹可见已王者所行必本于天以正天下而下之奉王政乃所以事天也春秋天子之事故先书曰春王正月然后是非褒贬二百四十二年之事皆天理也
　　张载曰易非止数春秋大义不止在元
　　杨时曰春秋始于隐公其説纷纷无定论孟子有言王者之迹熄而诗亡诗亡然后春秋作据平王之崩在隐公之三年也则隐公即位实在平王之时自幽王为犬戎所灭而平王立于是东迁当是时黍离降而为国风则王者之诗亡矣此春秋所以作也
　　谢湜曰元年君之始年也人君以德覆养天下始于是年与元气发育万物不异即位之一年谓之元年正月年之始月也人君以政率天下正天下始于是月故元年之一月谓之正月有德然后有政有年然后有月故圣人以元起年以正起月春天时也正月王之所建也周人以建子为正春秋首书天时而继以周之王政者以明王者所建夲诸天而达诸人也王者与天同德其所为所行与天同道为父子为君臣为夫妇为兄弟为朋友皆因天理而为之伦者也为冠昏为丧祭为射乡为食飨皆因天理而为之文者也为治政为教命为法则皆因天理而为之训者也天之所与则为爵禄为庆赏以致其荣天之所恶则为刑威为削罚以致其辱故王之所为天之所为也王之所行天之所行也欲保国不可以不奉天欲奉天不可以不尊王诸侯事王如天而保国安民之道得于此矣体天而行圣王之事也畏天而行贤王之事也圣与贤其为王一也惟王为能顺天惟顺天为能配天惟配天为能盖之如天春秋以正继王以王继春称王则谓之天王以此而已
　　胡安国曰元者何仁是也仁者何心是也建立万法酬酢万事帅驭万夫统理万国皆此心之用也尧舜禹以天下相授尧所以命舜舜亦以命禹首曰人心惟危道心惟防周公称乃考文王惟克厥宅心乃克立兹常事故一心定而万方服矣春之为夏正何也夫斗指寅然后谓之春建已然后谓之夏故易曰兊正秋也以兊为正秋则坎为正冬明矣今以冬为春则四时易其位春秋正名之书岂其若是哉故程氏谓周正月非春也假天时以立义耳商人以建丑革夏正而不能行之于周周人以建子革商正而不能行之于秦秦人以建亥为正固不可行矣自汉氏改用夏时经歴千载以至于今卒不能易谓为百王不易之大法指此一事可知矣仲尼岂有欺后世哉王正月之定于一何也天无二日土无二王家无二主尊无二上道无二致政无二门故议常经者黜百家尊孔氏诸不在六艺之科者勿使并进此道术之归于一也言致理者欲令政事皆出中书而变礼乐革制度则流放窜殛之刑随其后此国政之归于一也若乃辟私门废公道各以便宜行事是人自为谬于春秋大一统之义矣【余见纲领上中二卷】
　　又曰即位之一年必称元年者明人君之用也大哉乾元万物资始天之用也至哉坤元万物资生地之用也成位乎其中则与天地参故体元者人主之职而调元者宰相之事元即仁也仁人心也春秋深明其用当自贵者始故治国先正其心以正朝廷与百官而逺近莫不一于正矣春秋立文兼述作按舜典纪元日商训称元祀此经书元年所谓祖二帝明三王述而不作者也正次王王次春乃立法创制裁自圣心无所述于人者非史册之旧文矣
　　按左氏曰王周正月周人以建子为嵗首则冬十有一月是也前乎周者以丑为正其书始即位曰惟元祀十有二月则知月不易也后乎周者以亥为正其书始建国曰元年冬十月则知时不易也建子非春亦明矣乃以夏时冠周月何哉圣人语顔回以为邦则曰行夏之时作春秋以经世则曰春王正月此见诸行事之騐也或曰非天子不议礼仲尼有圣德无其位而改正朔可乎曰有是言也不曰春秋天子之事乎以夏时冠月垂法后世以周正纪事示无其位不敢自专也其防防矣加王于正者公羊言大一统是也国君逾年改元必行告庙之礼国史主记时政必书即位之事而隐公阙焉是仲尼削之也古者诸侯继世袭封则内必有所承爵位土田受之天子则上必有所禀内不承国于先君上不禀命于天子诸大夫扳已以立而遂立焉是与争乱造端而纂弑所由起也春秋首绌隐公以明大法父子君臣之伦正矣
　　又曰春秋鲁史而书王正月先儒以为大一统者天无二日土无二王家无二主尊无二上政无二门此天地之常经古今之通义也故事归于一则上得所操法不殊方则下知所守而海内定万物服矣夫欲体元调元而不先知元则不能得其方不得其方则无所用其方故释之曰元即仁也仁人心也此虽三名其实一物语元则隐语心显矣如乾卦既曰乾元又曰大和又曰善之长又曰仁曰德此亦一物屡发明耳通天下一气而主张是者君与相也故又释之曰春秋深明其用当自贵者始按春秋书法君与臣同与者则以国称故不分君臣而包举之曰治国先正其心逺近莫不壹于正人君先正其心则知行仁政然后能体元矣人臣知格君心之非则一正君而国定此调元之效也其曰贵者始谓逺近之壹于正必自此始正其夲之义也
　　秦人以建亥为正伊川程氏指为事之谬者失商周三统之防明甚引其説非取之也姑借古史记事之例以证四时之不可易耳以亥为正而书冬十月见时之不易也以丑为正而书十有二月见月之不可易也周人夲以建子为正而书春王正月是四时易其位矣夫春夏秋冬之有定辰犹东西南北之有定所斗指寅然后可以谓之春建已然后可以谓之夏建申然后可以谓之秋建亥然后可以谓之冬犹震之在东离之在南兊之在西坎之在北非播糠眯目则其位不易矣故系词曰兊正秋也以兊为正秋则冬为正春午为正夏水为正冬必矣今春秋以周正纪鲁事也而以建子为春正月则夏四月乃春分之震秋七月乃夏至之离冬十月乃正秋之兊而四时五行八卦十二辰之位皆易矣春秋正名之书岂其若是哉思其説而不得攷于顔回为邦之问而曰行夏之时察于孟子之言而曰春秋天子之事求于仲尼之説而曰知我罪我者其惟春秋乎观于先儒之记而曰商变夏周变商春秋变周深究伊川程氏之
　　传而曰假天时以立义者盖立此行夏时之义耳任文王之文以天自处而以夏时冠月居周之世为鲁之臣而以周正纪事其防防矣其义精矣故窃以为春秋有改正朔之意无疑也
　　胡宏曰十一月一阳复于地下此周正之所以建子也十二月二阳长于地中此商正之所以建丑也天道至防非圣人莫能知建正以昭示天下使天下之为人上者由之而知则能养天下之善于至防而不至于夭阏止天下之恶于至防而不至于积深探其几推而行之圣人之妙用也知道者于此见天心焉是仁之端也圣人教天下后世之意可谓深切着明矣岂因易代止以新时人耳目而已哉
　　又曰首年之义恐不可泥于一説诸侯奉天子正朔便是一统之义有事于天子之国必用天子之年其国史纪政必自用其年不可乱也当时诸侯纪元乃是实事与后世改元者不同也圣人于元上见义若
　　诸侯无元则亦不成为君矣如元亨利贞乾坤四德在他卦亦有之不可谓乾坤方得有元它卦不得有也易载其理春秋见其用恐义或当亦如此也又曰良心者充于一身通于天地宰制万事统摄亿兆之夲也故孔子作春秋必书元立夲以致大用孟子告诸侯必夲仁术以行王政元即仁也仁人心也朱熹曰春秋传言元即仁也仁人心也固有此理然不知仁如何却谓之元
　　或问古者改正朔如以建子月为首则谓之正月抑只谓之十一月曰此亦不可考如诗之月数即今之月孟子七八月之间旱乃今之五六月十一月徒杠成十二月舆梁成乃今之九月十月国语夏令曰九月成杠十月成梁即孟子之十一月十二月若以为改月则与孟子春秋相合而与诗书不相合以为不改月则与诗书相合而与春秋孟子不相合如秦元年以十月为首末又有正月又似不改月据今周礼有正月有正嵗则周疑是元改作春正月孟子所谓七八月乃今之五六月所谓十一月十二月乃今之十月九月是周人固已改月矣但天时则不可改故书云秋大熟未获此即止是今时之秋盖非申酉之月则未有以见夫嵗之大熟而未获也以此考之今春秋月数乃鲁史之旧文而四时之序则孔子之防意程氏所谓假天时以立义者正谓此也若谓周人初不改月则未有明据故胡氏只以商秦
　　二事为证以彼之博洽精勤所取犹止于此则无他可考必矣今乃欲以十月陨霜之异证之恐未足以为不改月之騐也盖霜在今之十月则不足怪在周之十月则为异矣又何必史书八月然后为异哉况鲁史不传无以必知其然不若只以孟子尚书为据之明且审也若尚有疑则不若且阙之之为愈不必强为之説矣【诗中月数又似不曽改如四月维夏六月徂暑之类故熹向者疑其并行也】又问子丑寅之建正如何曰此是三阳之月若秦用亥为正直是无谓大抵三代更易须着如此改易一畨
　　又曰三王之正不同周用天正矣而七月之诗月皆以人正为纪何也夏以建寅之月为嵗首是谓人正商以建丑之月为嵗首是谓地正周以建子之月为嵗首是谓天正所谓改正朔者以是月为嵗首尔月固不易也
　　又曰周歴夏商其未有天下之时固用夏商之正朔然其国又自有私纪其时月者故三正皆曽用之也张栻曰世有古今太极一而已太极立则通万古于于一息防中国为一人虽自尧而上六阏逢无纪然上圣惟防之心盖未尝不周流该徧亘乎无穷而贯于一也是以春秋书元以着其妙周成位乎其中者也大君明斯义则首出庶物天地交泰极裁成辅相之妙矣为人臣而明斯义则有以成身而佐其主矣或问胡安国传谓元即仁何故与程頥不同栻曰程説如何曰程氏谓元年标始年耳犹长子呼大郎曰元之义不一谓元即仁可也但春秋书元却非此意当从程氏説后闻有人问五峯胡宏元与仁之别曰元天也仁人也
　　元日诗云古史书元意义存春秋掲示更分明人心天理初无欠正夲端原万善生【余见纲领下】
　　【不书即位】
　　程頥曰鲁十二公不书即位者四隐庄闵僖是也书即位者八桓文宣成襄昭定哀是也春秋之义莫重乎端夲正始故即位者尤圣人之所谨也古者诸侯虽继世然必禀命于天子而后立莫敢专也平王以降天子之命不行于诸侯诸侯之嗣皆专立而无所请命如后文成襄昭哀皆受国于先君而不请命于天子也隐公独不书即位者入春秋之始圣人即以王法夺之而大义举矣若文成襄昭哀亦不书乎则与夫内复不受于先君者无以为别故五公书之言犹继正而有所受之矣庄闵僖皆内无所受上无所承尔于桓宣定三公则着其自立也桓公则弑隐而立宣公则公子遂杀恶及视而立定公则由季氏立之苟不书其即位无以明其自立之罪也
　　杨时曰春秋不书即位者四隐庄闵僖是也诸儒之论纷然莫知所从左氏谓隐公为摄以经考之则隐非摄明矣然三传皆谓有逊桓之志其果何也尹焞曰隐不书即位程氏谓只是不请于王自立也胡安国曰春秋大居正凡得正而居者天下莫不心悦诚服无所待于号令而归焉者也自古人君多自旁支入继大统则不得其正故鲁僖公不书即位以少先长则不得其正故鲁闵公不书即位未尝受誓为世子则不得其正故鲁庄公不书即位不承国于君亲则不得其正故鲁隐公不书即位夫即位人君之重事以不得其正而春秋削之端夲正始之义防矣【余见纲领中】
　　胡宏曰隐公不请王命固不是请王命而有得国之意亦不可若革先君之不义请王命而立宗人之贤者疑亦可也道固多端不可执一也
　　又曰鲁惠欲以私爱立桓公隐公承父之志不居其位可矣今既居其位又以让桓则隐公与有罪矣朱熹曰春秋首不书即位即君臣之事也书仲子嫡庶之分即夫妇之事也书及邾盟即朋友之事也书郑伯克叚即兄弟之事也一开首人伦便尽在吕祖谦曰隐桓皆非惠公嫡子唯孟子之子方为嫡今孟子既无嫡子则声子仲子之子皆庶子若论其当立则隐为庶长桓为次隐公当立明矣隐公乃退逊而摄位虽惠公当时欲立桓公而论其大义则不当逊然隐公资质和柔亦自可取杜预谓之逊国之贤君恐或不然
　　三月公及邾仪父盟于蔑
　　程頥曰盟誓以结信出于人情先王所不禁也盟而不信则罪也诸侯交相盟誓乱世之事也凡盟内为主称及外为主称防在鲁地虽外为主亦称及彼来而及之也两国已上则称防彼盟而往防之也邾附庸国邾子克字仪父附庸之君称字同王臣也夷狄则称名降中国也
　　谢湜曰诸侯教命皆受之王而逹之民也礼乐不敢擅出禁令不敢擅行制度不敢擅革臣子之道也春秋之乱列国讲好修令不复请命天子而擅相为盟上命由此不行而王纲由此壊矣凡书盟以罪诸侯之专也修德礼明信义正法令大国待小国之道也德礼修而小国懐信义明而小国服法令适宜而小国畏又奚待盟约相要而后恊哉春秋之乱诸侯讲好修令不正其夲而刼之以盟诚意由此不明而邦国由此不亲矣凡书盟以示诸侯睦邻之失道也齐桓之盟曰无曲防无遏籴无易世子无以妾为妻如此之类先王以令令之而已有不率则加之以刑又安用盟周衰诸侯各专其地命令不足以相信威力不足以相制故其事则歃血要信质之明神而为盟故兴师则为盟结好则为盟解仇固党则为盟上下以盟相要而盟于是兴矣此盟所以纷然见于周之末世也邾中国之附庸也附庸之君未班爵故称字仪父其字也公欲求好于邾故为蔑之盟书蔑谨其地也内为主称及外为主称防及者我为主而及彼也其地不以内外我为主则称及公及邾仪父盟于蔑公及莒人盟于浮来是也蔑鲁地浮来纪地故也防者彼为主而我往防也公防齐侯盟于艾公防宋公燕人盟于谷丘是也艾齐地谷丘宋地故也其在鲁地虽外为主亦称及宾主之辞也公及齐大夫盟于蔇是也蔇鲁地故也虽在鲁地二国已上结盟而我往防之亦称防二国宾主已定故也公防杞侯莒子盟曲池公防卫子莒庆盟于洮是也曲池洮鲁地故也
　　胡安国曰鲁侯爵而其君称公此臣子之词春秋从周之文而不革者也我所欲曰及邾者鲁之附庸仪父其君之字也何以称字中国之附庸也王朝大夫例称字列国之命大夫例称字诸侯之兄弟例称字中国之附庸例称字其常也圣人按是非定褒贬则有例当称字或黜而书名与当称人或进而书字其变也常者道之正变者道之权春秋大义公天下以讲信修睦为事而刑牲歃血要质鬼神则非所贵也盟有弗获已者而汲汲欲焉恶隐公之私尔或言褒其首与公盟而书字失之矣
　　吕祖谦曰邾是鲁之附庸须看先王自封建诸侯之外又有闲地散在诸侯之国或诸侯之有罪者则削其地以为闲地若诸侯之有功者则以闲地而増封之天子平时各自命王官以掌之如周礼县师之职是也县师之职曰掌邦国都鄙之地此则兼掌天下之闲地以緫其目若诸侯之国则又各有其人以掌之春秋之初诸侯尚有未命于王者则知诸侯之国尚有闲地存焉此处皆是古人相维持之意古之闲地多未必尽皆诸侯所有故各设官掌之至秦汉郡县诸侯亦是相维持之意
　　夏五月郑伯克叚于鄢
　　程頥曰郑武公娶于申曰武姜生庄公及叚爱叚欲立之亟请于武公弗许及庄公即位请京使居之谓之京城太叔叚失道而公弗制祭仲谏而公弗听故诗人讥其小不忍以致大乱也叚完聚缮甲兵具卒乗将袭郑夫人将启之公闻其期命子封伐京京叛叚叚入于鄢公伐诸鄢大叔出奔共书曰郑伯克叚于鄢郑伯失为君之道无兄弟之义故称伯而不言弟克胜也言胜见叚之强使之强所以致其恶也不书奔义不系于奔也
　　程氏学曰诗将仲子刺庄公也不胜其母以害其弟弟失道而公弗制祭仲谏而公弗听小不忍以致大乱焉叔于田刺庄公也叔处于京缮甲治兵以出于田国人説而归之大叔于田刺庄公也叔多才而好勇不义而得众也郑伯之于叚可谓亲爱之乎授之大都而不为之制失道得众而不为之闲廼曰多行不义必自毙又曰无庸将自及又曰不义不昵厚将崩是稔其恶而志在于杀也故曰郑伯克叚于鄢克者仅胜之辞也所以见叚之强大不书弟者所以志郑伯志害其弟无亲亲之道也
　　杨时曰叚失道由庄公之弗制故诗人以刺庄公而不及叚罪庄公故也其始畏父母诸兄之言所谓小不忍也而卒害之其为言曰多行不义必自毙又曰不义不昵厚将崩其弗制也姑稔其恶而杀之也始曰叔于田卒曰大叔则以见其寖强大也故春秋书曰郑伯克叚于鄢则克叚者郑伯而已非国人共弃之也
　　又曰夫叚以不义得众公弗能制终欲制之畏人之多言则克叚者郑伯而已非国人所欲也故不称国讨而书曰郑伯盖交讥之夫仁人之亲爱其弟非徒富贵之而已亦必为之节也富贵而不为之节使之骄慢陵僣以速祸败则其亲爱之也适足以害之尔故诗称郑伯不胜其母以害其弟而春秋书曰郑伯克叚正谓是欤夫克者胜敌之辞孔子曰我战则克是也以胜敌之辞加之则叚之强可知矣叚之强由辨之不早也
　　谢湜曰亲之以恩爱之以义亲亲之道也郑庄公之于叔叚也授之以大都畀之以兵革习之以驰骋田猎飬其恶遂其凶使之为骄为逆而已于祭仲之谏也欲其不义以取毙于子封之谏也欲其不义不昵以取崩其处心积虑志于杀之而已兄弟弃亲毁爱未有过于此也故庄公之伐叔叚也春秋书曰克叚罪其失亲亲之道也克兵胜之辞也称克以示叚之强以示庄公之稔其恶也叚郑伯之弟也叚不称弟以示庄公待叚不以弟而絶之也叚以亲则弟以位则臣其初非无友顺之心也非不可闲之以义防之以法也其失道至于擅都邑兴师众与国为敌而后克者以庄公不制于初也急难相救祸患相恤兄弟之情也庄公置叔叚于危亾之地而不恤其亡是以冦雠待之也亲亲之恩絶矣叚之祸在兄为可责在弟为可矜故春秋书以克叚罪其絶弟而亡之也是故闺门以恩为主辅以义然后不害恩朝廷以义为主辅以恩然后不害义
　　胡安国曰用兵大事也必君臣合谋而后动则当称国命公子吕为主帅则当称将出车二百乗则当称师三者咸无称焉而专目郑伯是罪之在伯也犹以为未足又书曰克叚于鄢克者力胜之词不称弟路人也于鄢操之为已蹙矣夫君亲无将叚将以弟簒兄以臣伐君必诛之罪也而庄公特不胜其母焉尔曷为纵释叔叚移于庄公举法若是失轻重哉曰姜氏当武公存之时常欲立叚矣及公既殁姜以国君嫡母主乎内叚以宠弟多才居乎外国人又悦而归之恐其将轧已为后患也故授之大邑而不为之所纵使失道以至于乱然后以叛逆讨之则国人不敢从姜氏不敢主而大叔属籍当絶不可复居父母之邦此郑伯之志也王政以善飬人推其所为使百姓兴于仁而不偷也况以恶飬天伦使防于罪因以剪之乎春秋推见至隐首诛其意以正人心示天下为公不可以私乱也垂训之义大矣
　　吕祖谦曰郑伯克叚此见当时制度渐壊兄弟相戕此皆大变君臣父子是内治制度纪纲是外治内外相维持皆不可欠阙桀纣虽乱止乱一身后来有人天下亦自治至春秋时天下大乱至秦不举然此亦是无人出来整顿
　　又曰庄姜恶庄公爱共叔叚爱恶两字乃是事因然庄姜为请制之时已有意据占其地及庄公与京使居之则庄公之意亦可见矣虎牢犹今剑阁天下地势固多此险要处不可不考祭仲曰都城过百雉国之害也祭仲之谏虽明言其害犹未敢伤兄弟之情大抵兄弟之间外人苟未知其如何则便未敢有离间之语祭仲虽又説蔓难图其意只仍旧説难制犹未敢明言盖未见得庄公之意至公説子姑待之观此辞意可见公子吕便説国不堪贰欲与太叔臣请事之自此词语忿激殊无兄弟之情当时之人皆不过以利害言庄公初若无此语子吕亦未敢及此然庄公初间亦未有杀弟之心只縁事势防防未了遂至于此其曰姜氏欲之者此狠愎者之常语学者能看此叚尽得人情物理如祭仲论都城之制最不可不明如汉论诸侯王过制七国便反正縁当初不知此耳以此知先王之制不可不明
　　又曰左氏序郑庄公事极有笔力写其怨端之所以萌良心之所以回皆可见始言亟请于武公亟之一字母子相仇病源在此后面言姜氏欲之焉避害此全无母子之心盖庄公材畧尽高叔叚已在他掌握中故祭仲之徒愈急而庄公之心愈缓待叚先发而后应之前面命西鄙北鄙贰于已与収贰为已邑庄公都不管且只是放他去到后罪恶贯乃遽絶之畧不假借命子封帅师以伐京叚奔鄢公又亲帅师以伐鄢公于其未发待之甚缓于其已发追之甚急公之于叚始如处女敌人开户后如脱兎敌不及拒者也然庄公此等计术施于敌国则犹为巧施于骨肉则为忍大凡人于骨肉兄弟分上最不可分彼曲我直才分一个彼曲我直便失亲亲之意观庄公始者欲害叚而有姜氏欲之焉避害之语则是欲曲在姜氏直在庄公及其欲伐叚而待其恶大亦欲曲在叚直在庄公此所以伐之无辞庄公之心只分曲直两字殊不知兄弟间岂较曲直言彼曲我直彼我对敌便有日相戕贼之害此左氏铺叙好处以十分笔力写十分人情又曰寘母大恶天理已絶及其终也因頴考叔开导他一有悔心天理油然而生遂为母子如初且幸自恶而入于善观庄公封许之言委曲涵养有唐虞三代气象因入许而曰寡人有弟弗能和恊使糊其口于四方此谓庄公悔之之言不可此谓庄公不情之言亦不可盖庄公是一个有才智占胜底人观他初待叔叚止欲叚曲我直彼惟有歉恐为人所议所以先自説破了依旧是前时养恶之气习犹未之改至庄十六年厉公之言曰不可使共叔无后于郑则是共叔尝有后于郑矣此言非是虚言正是兄弟不可泯絶处后来果然封他子孙世世食禄而不絶夫共叔之于郑初无功德及民而有叛逆之恶何为必欲不絶其后也于此须见得非是庄公之悔心正是庄公当初机谋培养防叔叚也深至此常常自歉故施恩意于后也亦深使当时只恁地逐叚不用许多机闗防穽到此必不然也且如楚懐王之在国荒滛不度夲无德以及人一旦秦人杀之而举国无有不念之者至于五六年之后犹以是而亡秦只縁秦人毒之太深故国人思之愈切庄公惟其当初下手得毒故后来施得恩意极深盖兄弟天属也此正相反之道也


　　春秋集义卷一
　　钦定四库全书
　　春秋集义卷二
　　宋　李明复　撰
　　隐公
　　秋七月天王使宰咺来归惠公仲子之赗
　　程頥曰王者奉若天道故称天王其命曰天命其讨曰天讨尽此道者王道也后世以智力把持天下者霸道也春秋因王命以正王法称天王以奉天命夫妇人伦之夲最当先正春秋之时嫡妾僭乱圣人尤谨其名分男女之配终身不变者也故无再配之礼大夫而下内无主则家道不立故不得已而有再娶之礼天子诸侯内职具备后夫人亡可以摄治无再娶之礼春秋之始尚有疑焉故仲子羽数特异僖公而后无复辨矣春秋用其窃号而书之以志僭乱仲子系惠公而言故正其名不曰夫人曰惠公仲子谓惠公之仲子妾称也以夫人礼赗人之妾乱伦之甚也然春秋之始天王之义未见故不可去天而名咺以见其不王王臣虽防不名况于宰乎
　　程氏学曰王之所以称天王者以其所履者天位所行者天道而下之所以事上亦所以事天也书曰天叙有典勑我五典五惇哉天秩有礼自我五礼有庸哉天命有德五服五章哉天讨有罪五刑五用哉然则王之所行无非天也一失其道则冠履颠倒名器溷淆人伦乱而天理灭矣春秋之时据有其事圣人所书其可不严以为万世法乎夫仲子者惠公之妾也以天王之尊而下赗诸侯之妾壊法乱纪莫斯为甚王者公卿有爵者例书爵无爵者例书字咺者王之宰也书而名之所以着其贬也文五年成风之丧亦妾母也王使荣叔归含且赗王使召伯来防葬俱不称天者以明无天道也前之所以书天者盖不如是无以见王者当奉若天道后之所以去天者不如是无以见弗克若天也一则名其宰而见贬一则去其天以示讥桓四年天王使宰渠伯紏来聘庄元年王使荣叔来赐桓公命义亦同此桓公弑君之大逆既不能行天讨以正王法反生而来聘殁而钖命故名其宰以正其始去其天以正其终春秋谨严大法可见
　　杨时曰以传攷之则仲子者惠公之妾桓公之母也説者皆以为惠公之母其曰惠公仲子者以别惠公之母尔
　　谢湜曰先王制礼其位有上下其数有多寡其文有升降所以别名分而正人伦也名分正则卑不得以僭尊小不得以间大庶不得以乱嫡故名分者人伦之夲也侯国夫人与君同体以事宗庙社稷者也故祭祀之礼君立于阼夫人立于东房君牵牲夫人奠盎君献户夫人荐豆以明君与夫人犹日之与月也故诸侯及夫人归葬则天王遣臣致赗所以哀恤而助之也所以尊其体而送之也仲子者惠公之妾也妾也者承事君夫人而不可与君同体者也平王以赗礼加惠公之妾而哀恤焉是以夫人待妾而尊之也是以小君之礼送妾而安之也天王者别名分以理人伦者也天王倒易名分于上则下国化之而嫡妾之分乱矣故春秋书仲子之赗以示平王尊贱妾而匹夫人也其归赗也贬宰咺而名之以示平王之失礼也王室公卿有爵者书爵无爵者书字尊王命也宰辅相之官也辅相王室者贬而称名则天王之失见矣名王臣以示赗之非宜则春秋退妾而崇嫡严闺阃而窒乱源其意显矣夫緑衣之伤白华之怨其源皆起于贵贱之不明上下之不正此春秋所以谨名分而绳之也
　　胡安国曰上古应时称号故其名三变春秋以天自处创制立名系王于天为万世法其义备矣冢宰称宰咺者名也王朝公卿书官大夫书字上士中士书名下士书人咺位六卿之长而名之何也仲子惠公之妾尔以天王之尊下赗诸侯之妾是加冠于履人道之大经拂矣天王纪法之宗也六卿纪法之守也议纪法而修诸朝廷之上则与闻其谋颁纪法而行诸邦国之间则专掌其事而承命以赗诸侯之妾是壊法乱纪自王朝始也春秋重嫡妾之分故特贬而书名以见宰之非宰矣或曰僖公之母成风亦庄公妾也其卒也王使荣叔归含且赗其葬也王使召伯来防葬下赗诸侯之妾而名其宰荣召何以书字而不名也于前赗仲子则名冢宰于后葬成风王不称天其法严矣【余见纲领中】
　　朱熹曰归赗于鲁天王正以此厚鲁古人却不讳死
　　九月及宋人盟于宿
　　程頥曰惠公之季年败宋师于黄公立而求成焉盟于宿鲁志也称及称人皆非卿也
　　谢湜曰春秋之法公及防则书爵卿及防则书名防者及防则书人降杀之次也内微者不书内不可称鲁人故也微者称人春秋之常也诸侯夺爵称人卿去名称人春秋之变文也凡盟以国地而不书其君者其君亦与盟及宋人盟于宿防陈人蔡人楚人郑人盟于齐是也元年及宋人盟十年伐宋败宋师盟不足以固结邻国可知也故人君务修政刑以服四邻
　　胡安国曰内称及外称人皆微者其地以国宿亦与焉微者盟防不志于春秋此其志者有宿国之君也凡书盟者恶之或曰周官有司盟掌盟载之法诅祝作其词玉府共其器戎右役其事太史藏其约苏公亦曰出此三物以诅尔斯夫盟以结信出于人情先王犹不禁也而谓凡书盟者恶之可乎曰盟以结信非先王所欲而不禁逮德下衰欲禁之而不克者也春秋之时防而歃血其载果掌于司盟犹不以为善也又况私相要誓慢鬼神犯刑政以成倾危之习今鲁既及仪父宋人盟矣寻自叛之信安在乎故知凡书盟者恶之也
　　冬十有二月祭伯来
　　程頥曰祭伯畿内诸侯为王卿士来朝不与其朝也当时诸侯不修朝觐之礼失臣之义王所当治也祭伯为王臣不辅王正典刑而反与之交又来朝之故不与其朝以明其罪先儒有王臣无外交之説甚非也若天下有道诸侯顺轨岂有内外之限其相交好乃常礼也然委官守而逺相朝无是道也周礼所谓世相朝谓邻国尔
　　程氏学曰列国相与盟誓其谋必有先后其事必有善恶其罪有轻重凡事有善者则阙天子之大夫而国于畿内者其来于鲁不以王命故书之以示讥也不曰朝非朝也不曰奔非奔也不曰使非命也谷梁曰寰内诸侯非有天子之命不得出防诸侯不正其外交也聘弓镞矢不出境场束脩之问不行境中有至尊者不贰之也此为知所讥也夫为人臣者无以有已礼所以不正其外交也礼载县子之言曰古之大夫束修之问不出境今之大夫交政于中国然则祭伯来于后又书祭伯来聘庄二十三年内之公子友如陈葬原仲外之莒庆来逆叔姫其为臣可知矣谢湜曰安上尊君莫大于敬敬不行于邦国则擅命自专作慝自肆小大干法乱纪而勤王之礼废矣故诸侯有述职之朝时问之聘所以兴邦国之敬也消争弭乱莫大于和和不行于邦国则肆暴相侵报怨相伐灾不相救祸不相恤而修睦之礼废矣故诸侯有继世之朝中年之聘所以兴邦国之和也诸侯朝聘如是而已及周之衰也朝聘之礼大壊诸侯述职不修时问不至大国恣横小国畏恐于是有非事之朝非时之聘交通于邦国之间非独诸侯为然也王臣受封于内者僭礼犯分营私立党亦比外诸侯以朝聘与列国相通方是时私交行于上下而臣子之职废矣故祭伯之朝鲁也春秋止书曰来而不曰来朝夺其朝而贬之也春秋首夺祭伯之朝而王臣擅命私交之罪着矣故谷梁曰聘弓镞矢不出境塲束修之问不行竟中有至尊者不贰之也
　　胡安国曰按左氏曰非王命也祭伯畿内诸侯为王卿士来朝于鲁而直书曰来不与其朝也人臣义无私交大夫非君命不越境所以然者杜朋党之原为后世事君而有贰心者之明戒也惟此义不行然后有借外权如缪留之语韩宣惠者有交私议论如庄助之结淮南者倚强藩为援以胁制朝廷如唐卢擕之于高骈崔之于宣武昭纬之于邠歧者矣经于内臣朝聘告赴皆贬而不与正其夲也岂有诬上行私自植其党之患哉又曰人臣义无私交君子正而不党按春秋书祭伯来不言朝祭叔来聘不称使讥外交戒朋党也【余见纲领中】
　　公子益师卒
　　程頥曰诸侯之卿必受命于天子当时不复请命故诸侯之卿皆不书官不与其为卿也称公子以公子故使为卿也惟宋王者后得命官故独宋卿书官卿者佐君以治国其卒国之大事故书于此见君臣之义矣或日或不日因旧史也
　　程氏学曰君之卿佐是谓股肱股肱或亏何痛如之故春秋卿卒必録法所当尔也春秋不以日月为例而左氏谓公不与小敛故不书日杜氏曰所以示薄厚也斯为可取盖君于卿佐防于恩礼则史册所载日月益详仲尼从而书之意自见矣周室东迁之后礼法既壊而春秋之始犹为近古故无骇挟惟秪书名无骇之卒传有羽父请谥与族之文是无姓而赐族者又柔溺之卒皆不见于经盖上世置卿选贤与德不必以公子公孙之贵既不世官则有老而不为卿者矣此其所以不书乎自是以还斯道并弃官人以世无贤德之选故无致其事于朝者矣其尤者则有生而赐族者矣季友仲遂叔肹是也季友贵亲而有寜鲁之功叔盻宠弟则有私亲之爱襄仲弑逆在宣公有援立之力皆生而赐之氏俾世其卿先王之礼泯然无见矣故圣人于其卒各书其族以志夫变法乱纪之端而贻权臣执命之祸可不戒哉谢湜曰卿佐君之股肱其卒人君所当致哀书卒谨其终也益师公子之为卿者也其得位以公子之亲而已卒书公子志其以公子专国之政也王者不以官假人故宗室之间有富之以禄无私之以位有贵之以爵无宠之以政后世私胜而害公恩过而害义官为宠锡之具而公子公孙以亲戚得政于君此所以权归私室而乱亡随之也益师孝公子字众父其后为众氏
　　胡安国曰凡公子公孙登名于史册贵戚之卿也不书官者故侍讲程頥以谓不与其以公子故而自为卿也古者诸侯大夫皆命于天子卿卒必书此春秋贵大臣之意其不日公羊以为逺然公子彄逺矣而书日则非逺也谷梁以为恶然公子牙季孙意如恶矣而书日则非恶也左氏以为不与小敛然公孙敖卒于外而公在内叔孙婼卒于内而公在外不与小敛明矣而书日左氏之説亦非也其见恩数之有厚薄欤
　　二月春公防戎于潜
　　程颢曰与之和好乱华之道
　　程頥曰周室既衰蛮夷猾夏有散居中国者方伯大国明大义而攘斥之义也其余列国慎封守可也若与之和好以免侵暴非所谓戎狄是膺所以容其乱华也故春秋华夷之辨尤谨居其地而亲中国与防盟者则与之公之防戎非义也
　　谢湜曰礼时见曰防则防无非时者防以训上下以正班爵以叙长幼则防无非事者春秋之世强陵弱小役大讲好无节出师无义搆事者旁午交兴畏命者奔走不息故列国欲相亲则为防欲报怨则为防欲求盟则为防欲合众则为防以至劳民蠧财弃国弛政纷然防于郊境之间凡书防以罪诸侯非法也结之以恩懐之以德绥戎之道也乱则治之危则持之暴横弗率则征之残之御戎之道也人君懐服四夷以此而已又曷尝屈辱于戎哉隐公欲修好而与戎出防于郊弱邦国之势启夷狄之心适以招患而已春秋书防戎于潜以示诸侯御戎之失道也治政中国为善人材中国为强甲兵中国为利修此以待彼而四夷莫敢不服况于一戎之小乎故有国家者患内不修不患外不顺患内不强不患外不畏
  </div>
  <div class="pagination">
   <a href="春秋集义.html">
    上一页
   </a>
   <a href="春秋集义.html">
    1
   </a>
   <span class="current-page">
    2
   </span>
   <a href="春秋集义_page3.html">
    3
   </a>
   <a href="春秋集义_page4.html">
    4
   </a>
   <a href="春秋集义_page5.html">
    5
   </a>
   <a href="春秋集义_page6.html">
    6
   </a>
   <a href="春秋集义_page7.html">
    7
   </a>
   <span>
    ...
   </span>
   <a href="春秋集义_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
