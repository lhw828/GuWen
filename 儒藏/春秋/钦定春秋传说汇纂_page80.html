<!DOCTYPE html>
<html>
<head>
    <meta charset="UTF-8">
    <title>钦定春秋传说汇纂 - 第 80 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定春秋传说汇纂 - 第 80 页/共 87 页</h1>
    <div class="content">




　　钦定春秋传说彚纂卷三十四
　　钦定四库全书
　　钦定春秋传说彚纂卷三十五
　　【已敬王十亥八年】八年【晋定十年齐景四十六年衞灵三十三年蔡昭十七年郑献十二年曹靖四年陈懐四年杞僖四年宋景十五年秦哀三十五年楚昭十四年吴阖庐十三年】
　　春王正月公侵齐
　　左传【八年春王正月公侵齐门于阳州士皆坐列曰顔高之弓六钧皆取而传观之阳州人出顔高夺人弱弓籍丘子鉏击之与一人俱毙偃且射子鉏中颊殪顔息射人中眉退曰我无勇吾志其目也师退冉猛伪伤足而先其兄会乃呼曰猛也殿】
　　集说【杜氏预曰报国夏之伐也传言鲁无军政士无鬭志】
　　公至自侵齐
　　集说【张氏洽曰鲁阳虎用事用兵无法故以侵书之军政不立而公亲行故书致以危之】附録左传【二月己丑单子伐谷城刘子伐仪栗辛卯单子伐简城刘子伐盂以定王室　赵鞅言于晋侯曰诸侯唯宋事晋好逆其使犹惧不至今又执之是絶诸侯也将归乐祁士鞅曰三年止之无故而归之宋必叛晋献子私谓子梁曰寡君惧不得事宋君是以止子子姑使溷代子子梁以告陈寅陈寅曰宋将叛晋是弃溷也不如待之乐祁归卒于大行士鞅曰宋必叛不如止其尸以求成焉乃止诸州谷城杜注在河南县西后汉志河南郡谷城湟水出今河南府洛阳县西北有谷城故城水经注城】
　　【西临谷水故名　简城周邑周有简师父简城盖其采地也　盂周邑今河南懐庆府河内县西北有邘台镇古盂国也水经注京相璠曰野王西北三十里有故邘城邘台是也　州杜注晋地】
　　二月公侵齐
　　左传【公侵齐攻廪丘之郛主人焚冲或濡马褐以救之遂毁之主人出师奔阳虎伪不见冉猛者曰猛在此必败猛逐之顾而无继伪顚虎曰尽客气也苫越生子将待事而名之阳州之役获焉名之曰阳州】
　　集说【杜氏预曰未得志故　孙氏复曰公再侵齐以重其怨甚矣】
　　三月公至自侵齐
　　集说【刘氏敞曰谷梁曰公如徃时致月危致也徃月致时危徃也徃月致月恶之也非也公如徃时致月此则文公十三年冬公如晋十四年正月公至自晋是也是时公未至晋而衞侯会公于沓至晋而得其君盟盟而反郑伯又会公于棐一出而三国附最荣矣何以危致也夫徃月致时此则宣十七年六月同盟于断道秋公至自会是也是时诸侯协心而同外楚列国为一无有他变何以危徃也夫徃月致月此则僖四年正月侵蔡蔡溃遂伐楚八月公至自伐楚是也是时齐桓主诸侯谷梁以齐桓为知所侵又曰以伐楚致大伐楚何以恶之也且谷梁欲言其危当得其危之状欲言其恶当指其恶之形今谓之危无状也谓之恶无形也非所以解经也　高氏闶曰公逾月之间再出侵齐乍徃乍来不得休息公之进退益不自专矣故两书侵至以见之　任氏公辅曰三月之间而两侵邻国无尺寸之功而重丘山之怨轻用其忿而不恤其民甚矣　卓氏尔康曰陪臣执国三桓拱手虎已无复顾忌正月无功劝公再徃枕干席戈久居敌境公何不自危哉故不待逾月或即在本月皆书至】
　　曹伯露卒
　　集说【汪氏克寛曰自声公立五年其弟通弑之代立是爲隠公隠公立四年其弟露又弑之代立凡立四年卒子阳嗣】
　　夏齐国夏帅师伐我西鄙
　　左传【夏齐国夏高张伐我西鄙】
　　集说【许氏翰曰春秋书内伐十六宣以后七内侵七宣以后六伐我二十一宣以后十七侵我五宣以后一用兵则侵多而伐少被兵则伐多而侵少盖鲁自中世衰矣而欲与齐搆怨以侵易伐其能久乎高氏闶曰以公不与咸沙之盟且报此春之再侵也昭公之孙也齐虽不克纳而有意存之矣定公即】
　　【位未尝修好于齐故齐比年伐我而我亦再侵齐观春秋书齐伐公侵则其曲直可见矣】
　　公会晋师于瓦【瓦杜注衞地东郡燕县东北有瓦亭水经注酸渎水自燕城东迳滑台城又东南迳瓦亭南今直隶大名府滑县东南瓦冈集古瓦亭也】
　　左传【晋士鞅赵鞅荀寅救我公会晋师于瓦范献子执羔赵简子中行文子皆执鴈鲁于是始尚羔】胡传【案左氏晋士鞅荀寅救鲁则其书公会晋师何也春秋大法虽师次于君而与大夫敌至用大众则君与大夫皆以师为重而不敢轻也故棐林之防不言赵盾而言晋师瓦之会言晋师而不书士鞅于以见人臣不可取民有众专主兵权之意陈氏厚施于齐以移其国季孙尽征于鲁以夺其民皆王法所禁也春秋之义行则不得为尔矣】
　　集说【杜氏预曰将来救鲁公逆防之救不书齐师已去　孙氏复曰晋师救我故公会于瓦　陈氏傅良曰不曰防士鞅曰会晋师重师也鞍之战公会晋师于上鄍不书讳之也四卿竝将而以禽郑自师逆公三家之张成于此矣故讳之也于是齐师伐我晋士鞅赵鞅荀寅救我公会晋师勿讳可也　程氏端学曰义在公会晋师故不书晋卿名以诸侯之尊越国会诸侯之师一见鲁之微弱二见当时惟知附势而不顾理之不可也　余氏光曰季氏曰定公因齐伐西鄙亲至于瓦以待晋师之救比其至也则齐兵已退故晋救不书夫鲁大国也三家合力岂不足以御齐特以此时政在陪臣制于阳虎故门庭之宼不能即却而使公逺出境外求晋出师已非谋国之道矣而况晋方好贿伯业已隳师出后朝无济于事又何足恃以为安乎则不若与齐平之为善矣】
　　公至自瓦
　　集说【髙氏闶曰不以会至者公非出会也　李氏廉曰会师之说胡氏于棐林全主公羊而此条又发重师之义与前说微异盖二义互相发明也要之春秋之旨不以公会大夫特因此又以见师之为重耳】
　　秋七月戊辰陈侯柳卒
　　晋士鞅帅师侵郑遂侵衞【士公作赵】
　　左传【晋师将盟衞侯于鄟泽赵简子曰羣臣谁敢盟衞君者涉佗成何曰我能盟之衞人请执牛耳成何曰衞吾温原也焉得视诸侯将歃渉佗捘衞侯之手及捥衞侯怒王孙贾趋进曰盟以信礼也有如衞君其敢不唯礼是事而受此盟也衞侯欲叛晋而患诸大夫王孙贾使次于郊大夫问故公以晋诟语之且曰寡人辱社禝其改卜嗣寡人从焉大夫曰是衞之祸岂君之过也公曰又有患焉谓寡人必以而子与大夫之子为质大夫曰苟有益也公子则徃羣臣之子敢不皆负覊絏以从将行王孙贾曰苟衞国有难工商未尝不为患使皆行而后可公以告大夫乃皆将行之行有曰公朝国人使贾问焉曰若衞叛晋晋五伐我病何如矣皆曰五伐我犹可以能战贾曰然则如叛之病而后质焉何迟之有乃叛晋晋人请改盟弗许秋晋士鞅会成桓公侵郑围虫牢报伊阙也遂侵衞】
　　【鄟泽衞地】
　　集说【许氏翰曰招携以礼懐逺以徳咸沙之盟诸侯已贰晋不思徳礼之是务而欲恃力攘服则失霸何日之有　髙氏闶曰郑伯与齐为咸之盟衞侯与齐为沙之盟二国皆为齐而叛晋晋以是侵郑侵衞所以絶齐之与国也晋不声其罪不能取服故两书侵　陈氏傅良曰其言遂晋始伐与国也防之二十三年齐始叛晋取朝歌去年郑衞迭叛晋于是侵郑衞又明年及齐平鲁亦叛晋矣故悉书之也　李氏廉曰晋自召陵之后苟有事于诸侯皆书侵今年士鞅侵郑衞哀七年魏曼多侵衞十年赵鞅侵齐十三年曼多侵衞岂果潜师掠境欤盖义不足以服人故春秋例之以无名之师也　汪氏克寛曰齐之始伐盟主则书伐衞遂伐晋晋之始讨与国则书侵郑遂侵衞齐书伐而晋书侵于此见晋霸之衰之甚也然成二年楚师郑师侵衞不书遂侵我十五年楚子侵郑不书遂侵衞虽十六年知武子以诸侯之师侵陈遂侵蔡亦不书也必若郑衞叛晋晋以师两侵之而后书焉以着诸侯之不复从晋也】
　　葬曹靖公
　　九月葬陈怀公
　　集说【杜氏预曰三月而葬速】
　　季孙斯仲孙何忌帅师侵衞
　　左传【九月师侵衞晋故也】
　　集说【高氏闶曰以其为晋兴师故书侵　汪氏克寛曰成六年蔑侨如侵宋传云晋命也今斯何忌侵衞传亦云晋故也二卿竝将以虐婚姻之国侵兄弟之邦非出己意而迫于霸国之威故春秋皆书侵以讥之】
　　冬衞侯郑伯盟于曲濮【曲濮杜注衞地盖濮水曲折之处犹言河曲汾曲也在今山东东昌府濮州境】
　　集说【杜氏预曰结叛晋　高氏闶曰去年公侵郑今年二卿侵衞皆为晋故而士鞅又自帅师侵之故二君同为此盟以固其谋】
　　从祀先公
　　左传【季寤公鉏极公山不狃皆不得志于季氏叔孙辄无宠于叔孙氏叔仲志不得志于鲁故五人因阳虎阳虎欲去三桓以季寤更季氏以叔孙辄更叔孙氏已更孟氏冬十月顺祀先公而祈焉辛卯禘于僖公】
　　公羊【从祀者何顺祀也文公逆祀去者三人定公顺祀叛者五人】
　　谷梁【贵复正也】
　　胡传【蜀人冯山曰昭公至是始得从祀于大庙其说是也季氏逐君而制其死生之命公薨干侯不得终于正寝既薨七月又不得以时归葬既葬絶其兆域又不得同于先君而在墓道之南至孔子为司宼然后沟而合诸墓则其主虽久未得从昭穆而祔祭宜矣及意如已卒阳虎专季氏将杀季孙斯而乱鲁国托于正以售其不正始以昭公之主从祀大庙盖欲着季氏之罪以取媚于国人然其事虽顺其情则逆春秋原情制法故不书禘事与日特曰从祀先公于盗窃宝玉大弓之上见事出阳虎而不可详也其亦深切着明矣】
　　集说【杜氏预曰从顺也先公闵公僖公也将正二公之位次所顺非一亲尽故通言先公　孔氏颖达曰传言顺祀是从为顺也文二年大事于大庙跻僖公升僖于闵上闵先为君退在僖下是逆也今升闵在僖上依其先后是顺也庙主失次唯此二公故知从祀先公唯闵僖耳跻僖公指僖言之此不指言升闵者彼所升者止升僖公之一神不得不指言僖公也今从祀之时闵僖俱得正位且以亲尽故通言先公此言从祀跻僖公不言逆祀者此从祀因跻僖公之文故得略言从祀至于跻僖公文无所系不知逆祀何公且见是亲庙不可言先公故指僖言之而言跻也然则此以亲尽故通言先公下桓宫僖宫灾彼亦亲尽言桓僖者彼据灾之所在须指言其处与此体例不同　王氏沿曰从祀先公大事也不由公命而由阳虎故不书禘又不书日　苏氏辙曰先公闵僖也逆祀则称跻僖公顺祀则称先公何也徧祀先公也于是阳虎欲去三桓故顺祀而祈焉虎之谋去三桓乱也而其顺祀则礼也春秋善恶不以相及各书其实而已　高氏闶曰从顺也不曰顺者其事则顺其意则非故变其辞曰从也夫鲁祀之不顺多矣武公炀公在所当祧僖公闵公在所当正昭公则又当祀而不祀者也今但称先公则尽从典礼不止为一公设也然不举所祀之名不指所祀之所者非时妄祀其事可丑出于阳虎之矫举故虽礼之复正者而圣人实书之在盗窃寳玉大弓之上所以诛阳虎之乱也所谓定哀多微辞者意在言外也呜呼千载之下奸伪之迹祸乱之变彼假托以济其私者岂特一阳虎而已哉　薛氏季宣曰从祀者何顺祀也鲁之祭也跻僖公外昭公从祀之祀始正其礼也汪氏克寛曰三传皆以从祔为顺祀闵僖二公惟冯氏谓祔祭昭公而文定引其说薛氏高氏两用之今考之经昭公之葬称谥疑已祔祭祖庙而从祀不称昭公与禘于庄公书法不侔则三传似亦可通或者谓升闵降僖非当时之急务然阳虎虽祔祭昭公而道南之墓犹待孔子为司宼而合乎先君之兆域则又何也刘原父云阳虎恶季氏以臣而陵君犹僖公以子而先父故先正逆祀以微谕其意其说亦佳姑记以俟来哲】
　　【案经书从祀左氏及公谷谓正闵僖之位胡传独以为昭公至是始从祀于大庙其说不同汪氏克寛两存其说而颇致疑于胡传考前此经文曰吉禘于庄公曰禘于大庙用致夫人曰大事于大庙跻僖公皆直指其人书之今但云从祀先公而不言以何公从祀则胡传诚若可疑然其说与当日事情相近未可删去今姑竝存四传以俟再考至孙氏复以先公爲后稷恐未可从】
　　盗窃宝玉大弓
　　左传【壬辰将享季氏于蒲圃而杀之戒都车曰癸巳至成宰公敛处父告孟孙曰季氏戒都车何故孟孙曰吾弗闻处父曰然则乱也必及于子先备诸与孟孙以壬辰爲期阳虎前驱林楚御桓子虞人以铍盾夹之阳越殿将如蒲圃桓子咋谓林楚曰而先皆季氏之良也尔以是继之对曰臣闻命后阳虎爲政鲁国服焉违之征死死无益于主桓子曰何后之有而能以我适孟氏乎对曰不敢爱死惧不免主桓子曰往也孟氏选圉人之壮者三百人以爲公期筑室于门外林楚怒马及衢而骋阳越射之不中筑者阖门有自门间射阳越杀之阳虎劫公与武叔以伐孟氏公敛处父帅成人自上东门入与阳氏战于南门之内弗胜又战于棘下阳氏败阳虎说甲如公宫取宝玉大弓以出舍于五父之衢寝而爲食其徒曰追其将至虎曰鲁人闻余出喜于徴死何暇追余从者曰嘻速驾公敛阳在公敛阳请追之孟孙弗许阳欲杀桓子孟孙惧而归之子言辨舍爵于季氏之庙而出阳虎入于讙阳关以叛】
　　【棘下杜注鲁城内地名】
　　公羊【盗者孰谓谓阳虎也阳虎者曷爲者也季氏之宰也季氏之宰则微者也恶乎得国寳而窃之阳虎专季氏季氏专鲁国阳虎拘季孙孟氏与叔孙氏迭而食之睋而锓其板曰某月某日将杀我于蒲圃力能救我则于是至乎日若时而出临南者阳虎之出也御之于其乘焉季孙谓临南曰以季氏之世世有子子可以不免我死乎临南曰有力不足臣何敢不勉阳越者阳虎之从弟也爲右诸阳之从者车数十乘至于孟衢临南投防而坠之阳越下取防临南駷马而由乎孟氏阳虎从而射之矢着于庄门然而甲起于琴如弑不成却反舍于郊皆说然息或曰弑千乘之主而不克舍此可乎阳虎曰夫孺子得国而已如丈夫何睋而曰彼哉彼哉趣驾旣驾公敛处父帅师而至慬然后得免自是走之晋】谷梁【宝玉者封圭也大弓者武王之戎弓也周公受赐藏之鲁非其所以与人而与人谓之亡非其所取而取之谓之盗】
　　集说【杜氏预曰盗谓阳虎也家臣贱名氏不见故曰盗　孔氏颖达曰传言阳虎取宝玉大弓以出是盗谓阳虎也寳玉大弓必是国之重宝歴世掌之故自刘歆以来说左氏者皆以为夏后氏之璜封父之繁弱成王所以分鲁公也公羊传曰宝者何璋判白弓绣质青纯彼不知鲁有先王分噐缪为言耳且所盗无龟知其竝是妄也　陆氏淳曰赵子曰宝玉大弓无用之物阳虎窃取欲令后代知之以为荣故曰盗予谓此玉与弓鲁本受封之重噐若失之必合书于经虎又家臣不合书名故依例书为盗而云惩其求名殊非也本取国重寳将以赂外国以求容耳徐思知其不义之甚故归之岂有求名之理乎胡氏寜曰先王分噐不能谨守而盗得窃诸公宫此无政之騐也故失地则讳失宝玉大弓则书失之书得之书重其事也　陈氏傅良曰虎陪臣也取周公之分器以出鲁莫之禁书曰盗窃宝玉大弓鲁无人之辞也是故陪臣皆不书书阳虎为盗是治陪臣也君子之作春秋治至于陪臣斯极矣　黄氏仲炎曰春秋书盗者不罪为盗而罪致盗也使为国者纪纲素立刑政素明则安有盗窃公行之事哉今阳虎以陪臣之贱行乱于国中脱甲公宫窃鲁先君之分器以出则鲁之无纪纲刑政于此极矣故书曰盗窃寳玉大弓非徒罪分器亡也罪纪纲刑政之亡焉尔李氏廉曰谢氏云寳玉象徳大弓象武先公以文徳武功受此寳玉歴世守而传之以为国之寳鎭国之宝镇盗得而窃焉则人君不能守其国子孙不能保其镇可知矣　汪氏克寛曰何休谓季氏逐昭公取宝玉藏于其家阳虎拘季孙夺其寳玉然昭公之经不书失宝玉而此书盗窃则阳虎窃取于公宫而非取之于季氏也】
　　附录左传【郑驷歂嗣子大叔为政】
　　【庚敬王十子九年】九年【晋定十一年齐景四十七年衞灵三十四年蔡昭十八年郑献十三年曹伯阳元年陈闵公越元年杞僖五年宋景十六年秦哀三十六年楚昭十五年吴阖庐十四年】
　　春王正月
　　附录左传【九年春宋公使乐大心盟于晋且逆乐祁之尸辞伪有疾乃使向巢如晋盟且逆子梁之尸子明谓桐门右师出曰吾犹衰绖而子击钟何也右师曰防不在此故也既而告人曰已衰绖而生子余何故舍钟子明闻之怒言于公曰右师将不利戴氏不肯适晋将作乱也不然无疾乃逐桐门右师　郑驷歂杀邓析而用其竹刑君子谓子然于是不忠苟有可以加于国家者弃其邪可也静女之三章取彤管焉竿旄何以告之取其忠也故用其道不弃其人诗云蔽芾甘棠勿翦勿伐召伯所茇思其人犹爱其树况用其道而不恤其人乎子然无以劝能矣】
　　夏四月戊申郑伯虿卒【虿敕迈反公作囆】
　　得宝玉大弓
　　左传【夏阳虎归宝玉大弓六月伐阳关阳虎使焚莱门师惊犯之而出奔齐请师以伐鲁曰三加必取之齐侯将许之鲍文子谏曰臣尝为隶于施氏矣鲁未可取也上下犹和众庶犹睦能事大国而无天菑若之何取之阳虎欲勤齐师也齐师罢大臣必多死亡已于是乎奋其诈谋夫阳虎有宠于季氏而将杀季孙以不利鲁国而求容焉亲富不亲仁君焉用之君富于季氏而大于鲁国兹阳虎所欲倾覆也鲁免其疾而君又收之无乃害乎齐侯执阳虎将东之阳虎愿东乃囚诸西鄙尽借邑人之车锲其轴麻约而归之载葱灵寝于其中而逃追而得之囚于齐又以葱灵逃奔宋遂奔晋适赵氏仲尼曰赵氏其世有乱乎】
　　公羊【何以书国寳也丧之书得之书】
　　胡传【谷梁子曰宝玉封圭大弓武王之戎弓周公受赐藏之鲁或曰夏后氏之璜封父之繁弱也子孙世守罔敢失坠以昭先祖之徳存肃敬之心耳古者告终易代璧琬琰天球夷玉兑之戈和之弓垂之竹矢莫不陈列非直为美观也先王所寳传及其身能全而归之则可以免矣鲁失其政陪臣擅权虽先公分噐犹不能守而盗得窃诸公宫其能国乎故失之书得之书所以讥公与执政之臣见不恭之大也此义行则有天下国家者各知所守之职不敢忽矣】
　　集说【赵氏匡曰谷梁云不地羞也案縁未出境而得故但以得为名且书窃犹不羞书地有何羞乎孙氏复曰不曰盗归宝玉大弓者盗微贱不可再见也　刘氏敞曰得宝玉大弓左氏曰书曰得器用】
　　【也凡获器用曰得得用焉曰获非也向曰窃者失之也今曰得者得之也失得相对言得所以见失也若器必言得郜大鼎何以云取乎器用不专言得亦明矣　杜氏谔曰鲁不能保守国器以致失今得而复书之不正其得之于盗也直书曰得以明其失而复得也　高氏闶曰书得寳玉大弓以见器之空还而不获盗者以正典刑则亦幸而得之尔盗窃之罪于谁责而可乎　万氏孝恭曰宝玉大弓三传之说不同然圣经之大法不在乎是所以谨其盗窃与得之而已夫先王分宝玉于伯叔之国宜世守勿失而定公见窃于陪臣迨夫阳虎以为无益于近用祗以为名而自归之鲁有四封而诘其盗不得其盗以正国之典刑仅得宝玉大弓政刑之失一至于此岂不重可怜耶噫纳莒仆之宝玉曷若不失此分噐之宝玉反楚灵之大屈曷若不失此分物之大弓始也贪人之所有今不能保已之所有故春秋讥之　李氏廉曰陆例曰用力禽之曰获获人获兽是也非用力禽之曰得得宝玉是也　汪氏克寛曰杜预谓国之分器得之足以为荣故重而书之案失之固足以为辱然得之于盗不能讨其罪未足为荣适以彰其失之之耻耳　邵氏宝曰阳虎既窃宝玉大弓鲁何以复得之殆虎遗于道路以为缓追之计也追者得之以归故府故书曰得幸之也抑有遗恨焉耳】
　　六月葬郑献公
　　集说【杜氏预曰三月而葬速】
　　秋齐侯衞侯次于五氏【五氏杜注晋地盖晋大夫邯郸午之私邑今直隶广平府邯战县西有五氏城亦曰寒氏城】
　　左传【秋齐侯伐晋夷仪敝无存之父将室之辞以与其弟曰此役也不死反必娶于高国先登求自门出死于霤下东郭书譲登犂弥从之曰子让而左我让而右使登者絶而后下书左弥先下书与王猛息猛曰我先登书敛甲曰曩者之难今又难焉猛笑曰吾从子如骖之靳晋车千乘在中牟衞侯将如五氏卜过之焦衞侯曰可也衞车当其半寡人当其半敌矣乃过中牟中牟人欲伐之衞禇师圃亡在中牟曰衞虽小其君在焉未可胜也齐师克城而骄其帅又贱遇必败之不如从齐乃伐齐师败之齐侯致禚媚杏于衞齐侯赏犁弥犂弥辞曰有先登者臣从之晳帻而衣貍制公使视东郭书曰乃夫子也吾贶子公赏东郭书辞曰彼賔旅也乃赏犂弥齐师之在夷仪也齐侯谓夷仪人曰得敝无存者以五家免乃得其尸公三禭之与之犀轩与直盖而先归之坐引者以师哭之亲推之三】
　　【中牟杜注荥阳有中年县回逺疑非也索隠曰此中牟当在河北非郑之中牟也正义荡隂县西有牟山中牟盖在其山之侧今河南彰徳府汤隂县西有中牟城在牟山下正当衞走邯郓之道是其地也　媚杜注齐西界当在济南禹城县　杏杜注齐西界当在东昌博平县】
　　集说【杜氏预曰不书伐者讳伐盟主以次告　胡氏铨曰春秋有书师次者有书君次者书师次恶其劳师徒也书君次恶其逺民社也国君无王命而逺民社危可知矣　陈氏傅良曰外防书次自厥貉以来未之有也于是再见其再见何列国无伯也齐衞伐盟主则其不书伐春秋重絶晋也于襄之二十三年尝书齐伐晋至是而不书何齐始叛晋诸侯犹有盟主也前年郑叛晋盟齐于咸衞叛晋盟齐于沙明年及齐平鲁亦叛晋诸侯无盟主矣有盟主非美事也无盟主非细故也是故春秋重絶晋也　任氏公辅曰此伐晋也不书伐而书次者晋实大国未敢轻伐始盟于沙中次于五氏又次于垂葭又次于渠蒢至哀元年而后伐其欲有所逞也乆矣　李氏廉曰齐衞三次而后伐胡氏无传盖同前次而后伐罪其包藏祸心之义也谢氏以为罪其无事而出故书次则又与无名妄动之例同矣要之二例皆可通而陈氏说又得圣人之防意　季氏本曰自盟沙衞人叛晋晋不忘讨而衞与齐合将欲备之此所以有五氏之次　王氏锡爵曰如五氏齐衞伐晋也春秋不书伐而书次何也盖齐衞虽有玩晋之心而晋力尚彊未敢显言伐之故二国不以伐为告而春秋亦因其告而书之以示存晋之意云　严氏啓隆曰经自师次于成以下单书次者鲜矣定公之季乃三书次就传言之未有得其要领者也夫经言公次于滑师次于郎师次于成又言次于聂北次于陉次于匡次于厥貉次于雍榆言次则非伐言伐则非次可知而传乃曰齐侯伐晋夷仪且先登则其告于诸侯者直言伐晋取夷仪可已胡复仍以次闻乎盖齐衞叛晋而晋势尚彊未可轻伐将以观衅于夷仪而未能聊次五氏以声之耳】
　　秦伯卒冬葬秦哀公
　　集说【许氏翰曰秦自晋悼以后寖不见于春秋则知秦益退保西戎军旅礼聘之事不交于列国矣】
　　【辛敬王二丑十年】十年【晋定十二年齐景四十八年衞灵三十五年蔡昭十九年郑声公胜元年曹阳二年陈闵二年杞僖六年宋景十七年秦惠公元年楚昭十六年呉阖庐十五年】
　　春王三月及齐平
　　左传【十年春及齐平】
　　集说【范氏甯曰平前八年再侵齐之怨　李氏廉曰谢氏云前此鲁数侵齐齐数伐鲁至孔子为相与齐释怨相平而齐受之故鲁及齐平平一国所愿故不称公曁齐平者彼欲平而我与之平也及齐平者我欲平而彼从我平也孔子之相鲁也以徳亲懐邻国讲信修睦而二国于此平焉能循其道则虽天下之大可得而平也岂独一齐国哉宋楚其平起于下故书人齐鲁其平起于上故书国此说固佳然汲汲而平恐亦非圣人之意　湛氏若水曰书及齐平善释怨也孔子为政于鲁释怨以安民也于是再侵齐之怨平矣　季氏本曰孔子用鲁务讲信修睦如此　卓氏尔康曰齐以鲁事晋七八年两伐鲁鲁亦两侵之此时用鲁惟平齐从晋为救时用世第一务及齐平见鲁之睦邻非复如前日之用兵矣孔子用鲁其施为如此】
　　夏公会齐侯于夹谷公至自夹谷【夹公谷作颊　夹谷杜注即祝其也地理志济南淄川县西南三十里有甲山亦名夹山一名祝山上有夹谷台为定公防齐侯处案齐鲁两君相防不应去齐若此之近去鲁若此之逺今莱芜县有夹谷峪名胜志以为莱兵劫鲁侯处庶几近之】集说【赵氏匡曰经不书盟传何得云盟盖左氏欲以归汶阳之田归功于夫子故谬为此说殊不知要而得之非圣人之正也　刘氏敞曰谷梁曰离防不致危之也非也八年公会晋师于瓦亦致又何危乎且如谷梁所说颊谷之会圣人相之齐侯震惧归地谢过齐则危矣鲁何危乎又曰其以地致危之也亦非也两国会盟致皆以地此常例尔何说危哉黄氏仲炎曰夹谷之防彼俗儒者窃意圣人举动宜敻异乎常人况傧相会同必有赫赫之效于是侈张其状如所谓视归乎齐侯命司马行法斩优施却莱夷索汶阳田等事皆不足信之谈尔使实可信则仲尼之智数风采不过如鲁曹沫赵蔺相如能面折齐秦之君于柯渑池之事似非圣人气象也方齐景公欲攘晋之霸急于求诸侯以鲁未附齐故成仇敌今既平而防将善鲁以劝来者何至以兵劫鲁侯也况鲁政制于三家而鲁侯特拥虚器于其上尔齐劫鲁侯亦何为者通春秋考之齐侯防盟多矣固未尝有衷甲之变也今观左氏载犂弥言于齐侯曰孔丘知礼而无勇若劫之必得志则是鲁用孔子反为齐人所轻而召其变也汲黯在朝淮南为之寝谋司马辅政辽人戒其边吏国有君子固敌国奸人之所敬惮也曾谓圣人相鲁乃不逮是就使齐人果有衷甲之变而圣人处此岂无理义之论足以愧之如烛之武之觧郑围展喜之却齐宼从容辞气化暴为仁亦何至疾声厉色以兵刃为威以敢杀为能以求索为功哉由此观之凡侈言夹谷之功者皆浅心陋识未闻孔子之道者也　王氏樵曰案阳虎奔齐请师以伐鲁齐侯将许之以鲍文子之谏而止至是鲁之君臣能用孔子鲁国大治齐人慕义故今年三月及齐平而为夹谷之会焉安得有使莱人以兵劫鲁侯之事乎是防也圣人相礼将使两国继好谋阙敦于信义以从先王之典何以盟为经言防而传言盟足知其诬也其盟辞曰齐师出境而鲁以三百乘从是欲以邾滕视鲁也及鲁使兹无还答之则要其反我汶阳之田而已何其不伦乎使齐反汶阳之田则鲁将为齐役乎　卓氏尔康曰齐欲结鲁而伐晋也或谓鲁欲叛晋而从齐非也夫子当国叛晋之说非所出也盖将平齐从晋以靖列国耳　严氏啓隆曰齐鲁相仇始于阳虎虎败则及齐平防于夹谷始平齐也其时即微孔子齐亦必平孔子自摄相自成礼而还耳以为圣人之竒绩而曰莱人以兵劫鲁侯抑何不根之甚哉　余氏光曰叶石林云夹谷之事匹夫之勇知者不为而曾谓仲尼为之乎晦翁亦力辨此事为附防】
　　【案齐鲁世为婚姻为日乆矣自定公即位之后日寻干戈侵伐不已孔子当国首以讲信修睦为事故有夹谷之防齐景方志在求伯亦欲亲鲁以为之援遂欢然释向来之憾而以郓讙阴来归洵圣徳之所孚也左氏谷梁载莱兵劫鲁侯优施舞幕下之事史记家语亦皆侈大其辞盖欲归功于孔子而附防之也夫圣人言语气象自有以感人于周旋揖譲之间而鄙倍暴慢一时俱化必无两君好防之地遽行诛戮之理左氏曰士兵之谷梁曰使司马行法焉此武夫鬭力者之所为而敢以诬圣人乎齐师出竟而要鲁以三百乘从是齐以县鄙视鲁也卑鲁实甚圣人必以礼拒之安肯请汶阳之田而劳吾民以奉邻国况汶阳既归则鲁当共命何以终定公之世盟黄防牵屡书于册而不闻鲁为齐役乎垂葭之役齐师出竟矣鲁未尝以三百乘从也朱子以此事为附防而先儒亦多疑之故删左氏及谷梁而胡传亦不録】
　　晋赵鞅帅师围衞
　　左传【晋赵鞅围衞报夷仪也初衞侯伐邯郸午于寒氏城其西北而守之宵熸及晋围衞午以徒七十人门于衞西门杀人于门中曰请报寒氏之役渉佗曰夫子则勇矣然我徃必不敢启门亦以徒七十人旦门焉步左右皆至而立如植日中不啓门乃退反役晋人讨衞之叛故曰由涉佗成何于是执涉佗以求成于衞衞人不许晋人遂杀涉佗成何奔燕君子曰此之谓弃礼必不钧诗曰人而无礼胡不遄死涉佗亦遄矣哉】
　　【邯郓杜注广平县也今直隶广平府邯郓县西南有邯郸故城卽俗名赵王城是也　寒氏杜注即五氏】
　　集说【许氏翰曰使晋有以报齐则衞可无用兵而服也今围衞而不能服则徒足以坚齐之从而巳矣　赵氏鹏飞曰讨五氏之次也然不讨齐而围衞晋固怯大而陵小也　李氏廉曰以伯主而围与国者唯宋襄围曹赵鞅围衞而已晋自召陵以后凡用兵书侵以义之不足以服人也此役书围以力之不足以服人也　湛氏若水曰志报怨之兵也　季氏本曰围衞欲其离齐党也而卒不能服晋衰可知矣】
　　齐人来归郓讙阴田【田上谷有之字　郓讙阴田杜注三邑皆汶阳田泰山博县北有山阴田在其北也案博县今之泰安州州境无山今山在新泰县之西南泗水县之东北盖与泰安州相接也】
　　公羊【齐人曷为来归郓讙阴田孔子行乎季孙三月不违齐人为是来归之】
　　胡传【齐人前此尝归济西田矣后此尝归讙及阐矣而此独书来归何也曰归者鲁请而得之也曰来归者齐人心服而归之也】
　　集说【杜氏预曰会夹谷孔子相齐人服义而归鲁田程子曰齐人服义而求归之故书来归　高氏闶曰孔子夹谷之事人可能也而使大国失守悔过効顺所不可能也此修诚之至崇徳之素感于其人之天譬如干羽格有苖非任智者所能测也　胡氏宁曰言来归者彼自来也不言来者请而得之耳陈氏傅良曰未有言来归田者言来归必自外至如郑来归祊及齐来归衞宝是也郓讙阴田言来】
　　【归以是为齐人之愿也济西言取讙阐言取郓讙阴不言取以是为齐人之愿则犹齐田也故从外来常文与归衞宝同齐彊于天下伐盟主合诸侯于鄟陵矣于是愿归田则以孔子相夹谷之防也谓春秋之诸侯不足用为善者是不即人心之论也故曰如有用我者期月而已可也　家氏翁曰取济西取汶阳书取不言归以其仗大国而得归故书曰取归济西归讙及阐归疆也言归不言来归以其请之而后得非彼自以归也惟郓讙阴之归书齐人来归言齐人自以故疆来归非假兵力智计而得之是之谓自归视其他归疆有不得同也圣人道化所感彊暴为之革心有莫知其然而然者读春秋至此可以信圣人之道不为空言儒者之学果非无实也左氏所载兹无还之对陋矣　李氏廉曰孔子是年为大司寇十二年使仲由为季氏宰堕三都盖圣人以王道化齐而齐景服义以王道用鲁而三家堕邑所谓变齐变鲁之几略见于此　汪氏克寛曰自来曰来犹来聘来朝之类齐人感夫子之义而归侵田此绥之斯来之效也】
　　叔孙州仇仲孙何忌帅师围郈【郈音后又下遘反】
　　左传【初叔孙成子欲立武叔公若藐固谏曰不可成子立之而卒公南使贼射之不能杀公南为马正使公若为郈宰武叔既定使郈马正侯犯杀公若弗能其圉人曰吾以劎过朝公若必曰谁之劒也吾称子以告必观之吾伪固而授之末则可杀也使如之公若曰尔欲呉王我乎遂杀公若侯犯以郈叛武叔懿子围郈弗克】
　　集说【杜氏预曰犯以不能副武叔之命故叛　湛氏若水曰二子之围郈为侯犯据郈以叛也侯犯之叛为杀公若也公若之见杀为固谏立武叔也夫天下有道征伐自天子出天下无道征伐自诸侯出诸侯失政征伐自大夫出则陪臣亦叛之矣今叔孙仲孙上不能事其君下不能御其臣擅兴大众自围其邑而犹不克焉则鲁之无道从可见矣】
　　秋叔孙州仇仲孙何忌帅师围郈【郈公作费】
　　左传【秋二子及齐师复围郈弗克叔孙谓郈工师驷赤曰郈非唯叔孙氏之忧社稷之患也将若之何对曰臣之业在水卒章之四言矣叔孙稽首驷赤谓侯犯曰居齐鲁之际而无事必不可矣子盍求事于齐以临民不然将叛侯犯从之齐使至驷赤与郈人为之宣言于郈中曰侯犯将以郈易于齐齐人将迁郈民众凶惧驷赤谓侯犯曰众言异矣子不如易于齐与其死也犹是郈也而得纾焉何必此齐人欲以此逼鲁必倍与子地且盍多舍甲于子之门以备不虞侯犯曰诺乃多舍甲焉侯犯请易于齐齐有司观郈将至驷赤使周走呼曰齐师至矣郈人大骇介侯犯之门甲以围侯犯驷赤将射之侯犯止之曰谋免我侯犯请行许之驷赤先如宿侯犯殿毎出一门郈人闭之及郭门止之曰子以叔孙氏之甲出有司若诛之羣臣惧死驷赤曰叔孙氏之甲有物吾未敢以出犯谓驷赤曰子止而与之数驷赤止而纳鲁人侯犯奔齐齐人乃致郈】
　　【宿杜注故宿国隠元年及宋人盟于宿即此】
　　胡传【郈叔孙氏邑也侯犯以郈叛不书于防书围郈则叛可知矣再书二卿帅师围郈则彊亦可知矣天子失道征伐自诸侯出而后大夫彊诸侯失道征伐自大夫出而后家臣彊其逆弥甚则其失弥速故自诸侯出十世希不失矣自大夫出五世希不失矣陪臣执国命三世希不失矣三家专鲁为日已久至是家臣争叛亦其理宜矣春秋制法本忠恕施诸已而不愿亦勿施诸人故所恶于上不以使下所恶于下不以事上二三子知倾公室以自张而不知家隶之拟其后也凡此类皆据事直书深切着明矣】集说【孙氏复曰郈叛叔孙州仇仲孙何忌帅师围之郈不服故二卿秋再围　杜氏谔曰大夫攻叛邑自夏至秋再围以兵春秋离其文而书之不待贬而贬着也　朱子曰春秋之初只是诸侯抗衡后来诸侯才不奈何便被大夫专权及大夫稍没奈何又被陪臣擅命如唐之藩鎭其初是节度抗衡后来牙将孔目官虞候之属皆杀了节度亦来握权夫子说礼乐征伐自天子出一章极分晓　家氏翁曰侯犯据郈而叛既而以邑奔齐齐受侯犯以郈归鲁前归汶阳今复归郈此圣人道化所感不然齐何有于叔孙哉　汪氏克寛曰鲁以诸侯而僭天子三桓以大夫而专鲁侯犯以家臣而叛叔孙皆上行而下效也叔孙不知改过迁善退守臣职使家隶感化而帅重师以围其邑又不能暴明其罪讨而诛之乃使犯之僚属驷赤多方为诈谖之谋诱之出走是教通国之人习为罔上之举也失政刑矣诙诡欺诳诬伪不诚下执此以叛其上上执此以危其下虽幸胜之其何以保有国家乎】
　　宋乐大心出奔曹
　　集说【王氏葆曰宋公信谗而刑罚无章固可罪矣然大心不能任家国之难而进退无据且挟诈以避事岂能自安乎故经亦直书以志其过　李氏本曰宋景公宠用桓魋诸卿离心君臣迹睽故闻子明谮大心而逐之而大心以国卿之重挟诈不忠安保其不为乱哉】
　　宋公子地出奔陈【地公作池后同】
</div>
    <div class="pagination">
<a href="钦定春秋传说汇纂_page79.html">上一页</a><span>...</span><a href="钦定春秋传说汇纂_page75.html">75</a><a href="钦定春秋传说汇纂_page76.html">76</a><a href="钦定春秋传说汇纂_page77.html">77</a><a href="钦定春秋传说汇纂_page78.html">78</a><a href="钦定春秋传说汇纂_page79.html">79</a><span class="current-page">80</span><a href="钦定春秋传说汇纂_page81.html">81</a><a href="钦定春秋传说汇纂_page82.html">82</a><a href="钦定春秋传说汇纂_page83.html">83</a><a href="钦定春秋传说汇纂_page84.html">84</a><a href="钦定春秋传说汇纂_page85.html">85</a><span>...</span><a href="钦定春秋传说汇纂_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
