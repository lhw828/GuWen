<!DOCTYPE html>
<html>
 <head>
  <meta charset="utf-8"/>
  <title>
   左传杜林合注 - 第 3 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   左传杜林合注 - 第 3 页/共 15 页
  </h1>
  <div class="content">
   桓八年春正月已夘烝　　夏五月丁丑烝
　　十四年乙亥尝
　　土田十
　　假一　取五　归我一　归之于一　疆一
　　来归一
　　灾异一百二十二
　　日食三十六　星孛三　星陨陨石各一　不雨七无氷三　大雨震电一　雨雪三　大雨雹三　地震五　山崩二　大水九　有年二　大旱二　饥三无麦苖一　大无麦禾一　陨霜不杀草李梅实一陨霜杀菽一　雨木氷一　多麋有有蜚蝝生各
　　一　六鹢退飞一　螟三　螽十　牛伤四　牛死二宫室灾六　震庙一　屋壊二　齐大灾一　宋陈
　　卫郑灾一　宋陈灾各一
　　齐桓衣裳之防十有一
　　北杏　两鄄　两幽　于柽　于贯　阳谷　首止母　葵丘
　　齐桓兵车之防四
　　于洮　于咸　牡丘　于淮
　　晋文五书爵
　　侵曹　伐卫　入曹　城濮　践土
　　晋襄退三强
　　僖三十三年败秦于殽　　败狄于箕
　　伐许【许贰于楚伐许所以离楚也】
　　晋悼五防
　　鸡泽　于戚　救陈　于鄬　邢丘
　　晋悼三驾
　　襄十年伐郑　十一年伐郑　同年伐郑
　　晋平七合诸侯
　　溴梁　祝何　澶渊　商任　沙随　两夷仪
　　晋平五合诸侯
　　澶渊　于宋　城杞　澶渊　于虢
　　春秋五始
　　元者气之始　春者四时之始　王者受命之始正月者政教之始　即位者一国之始
　　孔子相鲁
　　定十年防于夹谷　　齐人来归郓讙隂田
　　十二年叔孙堕郈　　季孙仲孙堕费
　　十四年石尚来归脤
　　子路用鲁
　　定十二年堕郈　　　堕费
　　子贡用鲁
　　定十五年邾子来朝　哀七年公防呉于鄫
　　十二年公防呉于槖皋　公防卫宋于鄓
　　冉求用鲁
　　哀十一年齐国书伐我
　　王人三
　　庄六年子突救卫　　僖八年于洮
　　僖二十九年翟泉
　　命大夫三
　　鲁单伯　　　郑祭仲　　　陈女叔
　　鲁三家所始【即三桓也】
　　僖元年公子友败莒于郦【是役公赐季友汶阳之田及费而季孙氏始】四年公孙兹侵陈【叔孙氏始】
　　十五年公孙敖救徐【孟孙氏始】










　　钦定四库全书
　　左传杜林合注卷一　　　明　王道焜
　　赵如源　同编
　　隠公一【公名息姑鲁惠公之子姬姓侯爵自周公子伯禽始受封传世二十三而至隠公摄主国事谥法不尸其位曰隠】
　　周【文武开基姑都丰镐幽厉板荡平王东迁洛阳尽举故都而弃之秦所谓东周也于是王室微弱至平王四十九年而入春秋鲁隠公三年平王崩桓王立】
　　郑【姬姓伯爵自桓公始受封周厉王之子宣王之弟也传世武公庄公庄公元年封弟段于京二十二年克段于鄢入春秋】
　　齐【姜姓侯爵自太公相武王定殷受封于齐受命专征侯伯传世十三至僖公九年入春秋】
　　宋【子姓公爵周武王定殷邦封微子启于宋以奉殷祀传世十四至穆公七年入春秋鲁隠公三年穆公卒弟殇公与夷立】
　　晋【姬姓侯爵自唐叔始受封传世十一而至昭侯昭侯封文侯之弟成师于曲沃晋始乱分为二以翼曲沃别之】
　　翼【昭侯之后传孝侯鄂侯鄂侯二年入春秋隠公五年曲沃伐翼翼侯奔随王命虢公立鄂侯之子光于翼是为哀侯隠公六年晋逆晋侯于随纳诸鄂谓之鄂侯】
　　曲沃【成师之后传曲沃庄伯曲沃庄伯之十一年十一月鲁隠公之元年正月也盖用夏正建寅之月为嵗首不惟改元又改厯矣隠公七年曲沃庄伯卒子称代立是为曲沃武公】
　　卫【姬姓侯爵自康叔始受封传世十三至桓公十三年入春秋鲁隠公四年卫州吁弑桓公自立冬杀州吁宣公晋立】
　　蔡【姬姓侯爵蔡叔之子蔡仲率徳改行成王复封于蔡传世十三至宣公二十八年入春秋鲁隐公八年宣公卒子桓侯封人立】
　　曹【姬姓伯爵自曹叔振铎始受封传世十二至桓公终生三十五年入春秋】
　　滕【姫姓侯爵至鲁隠公七年见滕侯卒其后称子盖为时王所黜】
　　陈【妫姓侯爵舜之后自胡公始受封传世十二至桓公二十三年入春秋】
　　杞【姒姓侯爵夏禹之后自东楼公始受封传五世至武公二十二年入春秋鲁庄公二十七年书杞伯来朝盖为时王所黜其后又称子】
　　薛【任姓侯爵至鲁隠公十一年见来朝庄公三十一年书薛伯卒盖为时王所黜其后至昭公三十一年见塟薛献公】
　　莒【已姓子爵至鲁文公十八年见庶其】
　　邾【曹姓附庸国自仪父入春秋后为子至鲁庄公十六年书邾子克卒】
　　许【姜姓太岳之后至鲁隠公十一年见许庄公及许叔鲁桓公十五年许叔入于许即鲁僖公四年许男新臣卒塟许穆公也】
　　小邾【曹姓颛顼之后鲁庄公五年书郳黎来来朝盖附庸而未爵命其后数从齐桓公尊王室王命为诸侯至鲁僖公七年始书小邾子】
　　楚【芊姓子爵自熊绎始受封八世至熊渠立其长子康为句亶王中子红为鄂王少子执庇为越章王此僭王之始也又八世至熊仪是为若敖又二世至熊防是为蚡晋又一世熊通是为楚武王武王十九年入春秋】
　　秦【嬴姓伯爵颛顼之后也殷有蜚亷周有造父周孝王使非子畜马蕃息分土为附庸邑之秦六世至襄公将兵救周送平王东迁有功封为诸侯襄公卒文公立文公四十四年是为隐公元年又六世至穆公任好十五年鲁僖公十五年始见春秋】
　　呉【姬姓子爵自大伯祚呉五世至周章而武王克殷因封之呉又十四世至寿梦而呉始益大称王鲁成公七年始见春秋】
　　越【其先禹之苖裔少康之庶子也封于防稽以奉禹祀后二十余世至于允常鲁昭公五年偕楚伐呉始见于春秋允常与阖闾战而相怨伐定公十四年允常卒子句践立是为越王是年呉伐越越败之于檇李】
　　传惠公元妃孟子【杜言元妃明始适夫人也子宋姓林元大也嘉耦曰妃始嫡夫人也○惠公名不皇諡法爱人好与曰惠其子隐公让国之君妃芳非反】孟子卒【杜不称薨不成丧也无諡先夫死不得从夫諡】继室以声子生隠公【杜声諡也盖孟子之侄娣也诸侯始娶则同姓之国以侄娣媵元妃死则次妃摄治内事犹不得称夫人故谓之继室】宋武公生仲子仲子生而有文在其手曰为鲁夫人【林盖手理自然成文字如鲁季友有文在其手曰友唐叔有文在其手曰虞之类】故仲子归于我【杜妇人谓嫁曰归以手理自然成字有若天命故嫁之于鲁】生桓公而惠公薨【杜言归鲁而生男惠公不以桓生之年薨】是以隠公立而奉之【杜隠公继室之子当嗣世以祯祥之故追成父志为桓尚少是以立为太子帅国人奉之为经元年春不书即位传】
　　经【己未】元年春王正月【杜隠公之始年周王之正月也凡人君即位欲其体元以居正故不言一年一月也隠虽不即位然摄行君事故亦朝庙告朔也告朔朝正例在襄二十九年即位例在隐庄闵僖元年林孔子因鲁史作春秋故以鲁纪年而书王正月见周之正朔犹行于天下也周正建子正月子月也其曰元年春王正月者谓之体元居正告朔朝正其义皆通无事而书春王正月者无事必书首时谨始也】○三月公及邾仪父盟于蔑【杜附庸之君未王命例称名能自通于大国继好息民故书字贵之名例在庄五年邾今鲁国邹县也蔑姑蔑鲁地鲁国卞县南有姑城林此私盟之始○父音甫邾子之字凡人名字皆仿此蔑亡结反】○夏五月郑伯克段于鄢【杜不称国讨而言郑伯讥失教也段不弟故不言弟明郑伯虽失教而段亦凶逆以君讨臣而用二君之例者言段强大隽杰据大都以耦国所谓得隽曰克也国讨例在庄二十二年得隽例在庄十一年母弟例在宣十七年郑在荧阳宛陵县西南鄢今颍川鄢陵县○段徒乱反郑伯弟名鄢于晚反又于建反又于然反】○秋七月天王使宰咺来归惠公仲子之赗【杜宰官咺名也咺赠死不及尸吊生不及哀豫凶事故贬而名之此天子大夫称字之例仲子者桓公之母妇人无諡故以字配姓来者自外之文归者不反之辞林赗助丧之物时惠公巳塟仲子未薨因赗惠公而并赗仲子也赗惠公而并赗仲子者皆非礼也○咺吁阮反赗芳鳯反】○九月及宋人盟于宿【杜客主无名皆微者也宿小国东平无盐县也凡盟以国地者国主亦与盟例在僖十九年宋今梁国睢阳县林鲁宋宿三国共为盟参盟之端见矣】○冬十有二月祭伯来【杜祭伯诸侯为王卿士者祭国伯爵也传曰非王命也释其不称使林寰内诸侯为王卿士者私来鲁也此私交之始○祭侧界反传祭仲同】○公子益师卒【杜传例曰公不与小敛故不书日所以示薄厚也春秋不以日月为例唯卿佐之丧独记日以见义者事之得失既未足以褒贬人君然亦非死者之罪无辞可以寄文而人臣轻贱死日可略故特假日以见义】○传元年春王周正月【杜言周以别夏殷林言周正月以见建子且别夏殷也】不书即位摄也【杜假摄君政不修即位之礼故史不书于防传所以见异于常林隐公将让国于桓公故假摄君事也】○三月公及邾仪父盟于蔑邾子克也未王命故不书爵曰仪父贵之也【杜毛未赐命以为诸侯其后仪父服事齐桓以奬王室王命以为邾子故庄十六年经书邾子克卒林及者内为主也邾子名克字仪父也王未命为诸侯未有爵可书名不如字今书字以知其贵之也至庄十六年书邾子克卒得王命矣○故不书爵一本无故字】公摄位而欲求好于邾【林及我欲之以知隐公欲求好于邾○好呼报反】故为蔑之盟【杜解所以与盟也】○夏四月费伯帅师城郎不书非公命也【杜费伯鲁大夫郎鲁邑髙平方与县东南有郁郎亭传曰君举必书然则史之防书皆君命也今不书于经亦因史之旧法故传释之诸鲁事传释不书他皆仿此林君举必书今不书城郎以知其非君命故也○费音秘】○初郑武公娶于申曰武姜【杜申国今南阳宛县　林姜申姓武姜从夫諡】生庄公及共叔段【杜段出奔共故曰共叔犹晋侯在鄂谓之鄂侯○共音恭共地名凡国名地名人名字氏族皆不重音疑者复出后仿此】庄公寤生惊姜氏故名曰寤生遂恶之【杜寤寐而庄公巳生故惊而恶之林杜氏谓寐寤而庄公已生非也如此当喜何得复惊而恶之史记云寤生生之难是也此当为难生故武姜困而后寤武姜因寤而惊以其事名庄公○寤五故反恶乌路反】爱共叔段欲立之【林恶长子故受次子欲立以为太子】亟请于武公公弗许及庄公即位为之请制【林亟数也武姜数请于武公使立段武公不从姜请武公既卒庄公即位为君武姜为段请于庄公欲以制邑封叚○亟欺冀反为于伪反】公曰制岩邑也【林制邑在郑岩险之邑也○岩本又作严五衔反】虢叔死焉佗邑唯命【杜虢叔东虢君也恃制岩险而不修徳郑灭之恐段复然故开以佗邑虢国今荧阳县林言制不可封段若欲佗邑则唯武姜之命是听○虢爪伯反】请京使居之谓之京城大叔【杜公顺姜请使段居京谓之京城大叔言宠异于众臣京郑邑今荧阳京县○大音泰下皆同】祭仲曰都城过百雉国之害也【杜祭仲郑大夫方丈曰堵三堵曰雉一雉之墙长三丈髙一丈侯伯之城方五里径三百雉故其大都不得过百雉林凡邑有宗庙先君之主曰都无曰邑邑曰筑都曰城过百雉言城之周图过三百丈之数○过古卧反复不音者皆同】先王之制大都不过参国之一中五之一小九之一今京不度非制也君将不堪【林总言先王建立都城之法制大邑参分其国城一分之大小中邑五分其国城一分之大小小邑九分其国城一分之大小今京城太广不合三等之法度非先王都城之制也此言尾大不掉庄公将不堪叔段据有大都之害○韩曰此数言遂为后世封宗藩之本魏以之疑晋以之败猜无任皆不合也○参七南反又音三】公曰姜氏欲之焉辟害【林言武姜欲大封叔段安所逃避其楇害○焉于防反】对曰姜氏何厌之有不如早为之所无使滋蔓蔓难图也蔓草犹不可除况君之宠弟乎【林言武姜何厌足之有不如早为区处使得其所无使叔段之恶如草之滋长蔓延及至蔓延难为图谋草之蔓延尚不可芟除何况叔段为庄公爱宠之弟可得而治乎○献平声蔓音万】公曰多行不义必自毙子姑待之【林不忠于君不义也言段据有大邑必多行不义之事恶不积不足以灭身不义既多必自毙踣子谓祭仲言仲且少待之杜毙踣也姑且也○毙婢世反本又作弊】既而大叔命西鄙北鄙贰于已【林既卒事也鄙郑边邑贰两属也令属郑之邑两属于巳】公子吕曰国不堪贰君将若之何欲与大叔臣请事之若弗与则请除之无生民心【林公子吕郑大夫言国家不可使人有携贰两属之心若欲以郑国传与叔段我请服事大叔无生其怨若不与叔段则请除去大叔无长其恶生郑国携贰之心盖异者可同离者可合生者不死不死则日长日大甚可畏也杜叔久不除则举国之民当生他心】公曰无庸将自及【杜言无庸除之段将自及于祸】大叔又收贰以为已邑【杜前两属者今皆取以为巳邑】至于廪延【杜言转侵多也廪延郑邑陈留酸业县北有延津林段收郑邑以廪延为界○廪力锦反】子封曰可矣厚将得众【杜子封公子吕也厚谓土地广大林言段土地丰厚将得众民之心】公曰不义不昵厚将崩【杜不义于君不亲于兄非众所附虽厚必崩林言不义之人不为众所亲昵厚而无基将如墙屋自然崩坏○昵女乙反亲也】大叔完聚缮甲兵具卒乘【林完城郭聚人民缮治其甲冑与兵器具备其步卒与车乘杜步曰卒车曰乗○缮市战反卒尊忽反下同乘绳证反下同】将袭郑夫人将启之【林无钟鼔曰袭将掩郑国之不备夫人即武姜将开段而道之杜启开也】公闻其期曰可矣【林可以有辞讨段】命子封帅车二百乘以伐京京叛大叔段段入于鄢公伐诸鄢五月辛丑大叔出奔共【林古者兵车一乘甲士三人步卒七十二人二百乗盖甲士六百人步卒一万四千四百人以伐段于京邑京城之人叛涣不助叔段段既为京人所叛乃走入于郑之鄢邑庄公伐段于鄢大叔大败出奔共国杜共国今汲郡共县○共音恭】书曰郑伯克段于鄢段不弟【林不尽为弟之道】故不言弟如二君【林言段强大隽杰与郑如二君然观诸叔于田等诗段之强大可知】故曰克称郑伯讥失教也【林直书郑伯克段不为之讳讥刺郑庄公失教训子弟之道至于用兵母子兄弟自相残贼】谓之郑志不言出奔难之也【杜传言夫子作春秋改旧史以明义不早为之所而养成其恶故曰失教段实出奔而以克为文明郑伯志在于杀难言其奔○难乃旦反】遂寘姜氏于城颍而誓之曰不及黄泉无相见也【林城颖郑地遂继事也克段继事寘武姜于别邑以絶之也地中之泉曰黄泉言生无复与母相见至死后方相见于地下○寘之防反置也】既而悔之颖考叔为颖谷封人闻之有献于公公赐之食食舍肉公问之对曰小人有母皆尝小人之食矣未尝君之羮请以遗之【林既誓卒事悔其誓言之失颍谷即城颍之谷时颖考叔为颖谷典封疆之人称人小吏也献者卑奉尊之辞或以计谋或以时物献于庄公皆曰献庄公赐考叔以饮食考叔食公所赐之食而舍置其肉味公问舍肉之故考叔自称有母在母所食徧甞小人之食矣未曽得食国君之羮请留所赐以遗母氏杜食而不啜羮欲以发问也宋华元杀羊为羮飨士盖古赐贱官之常○舍音舍遗唯季反下同】公曰尔有母遗繄我独无【林言考叔有母可以遗食我独无母可遗杜繄语助○繄乌兮反又鸟帝反】颖考叔曰敢问何谓也公语之故且告之悔【林据庄公母武姜尚在故疑而问公告以寘姜誓姜之故且告以今悔之无及巳○语鱼据反】对曰君何患焉若阙地及泉隧而相见其谁曰不然【林言庄公何忧于黄泉之誓阙掘也若掘地及泉水之处即是黄泉隧地中道也为地中隧道与姜相见虽敢以此説为不然也杜隧若今延道○阙其月反隧音遂】公从之公入而赋大隧之中其乐也融融【林赋赋诗也大隧之中想当时所赋之诗今无存不可复考融融和乐相得之貌○乐音洛下同融羊弓反】姜出而赋大隧之外【林想亦当时武姜所赋之诗】其乐也泄泄【林泄泄舒散相得之貌○泄羊世反】遂为母子如初君子曰颖考叔纯孝也爱其母施及庄公【林按左传称君子曰多是采取当时君子之言或断以巳意后称君子曰仿此施犹广也言能广施孝道感悟庄公○施以豉反又式智反】诗曰孝子不匮永锡尔类其是之谓乎【杜不匮纯孝也庄公虽失之于初孝心不忘考叔感而通之所谓永锡尔类诗人之作各以情言君子论之不以文害意故春秋传引诗不皆与今说诗者同他皆仿此林举大雅既醉诗孝子之心无有穷匮长以已之孝诚锡及其俦类皆为孝也言考叔之孝足当是诗之所谓也○匮其位反】○秋七月天王使宰咺来归惠公仲子之赗缓且子氐未薨故名【杜惠公塟在春秋前故曰缓也子氏仲子也薨在二年林一举两事皆非礼故名咺示贬】天子七月而塟同轨毕至【杜言同轨以别四夷之国林中国广大不七月不足以尽逺人之情车同轨言极四海之内同轨之诸侯莫不尽至】诸侯五月同盟至【林五月而塟杀于天子同方岳之盟其地渐近故五月可至不言毕至至不至无所拘也】大夫三月同位至【林三月而塟杀于诸侯古者行役不逾时故三月而同位至】士逾月外姻至【林过月而塟杀于大夫姻亲也外亲愈近故过月可至杜此言赴吊各以逺近为差因为塟节】赠死不及尸【杜尸未塟之通称林赠赗死者不及其尸在殡之时】吊生不及哀【杜诸侯巳上既塟则纕麻除无哭位谅闇终丧林赴吊生者不及其哀哭方盛之时】豫凶事非礼也【杜仲子在而来赗故曰豫凶事林二事皆非礼也○韩曰数语巳备丧礼觉徐勉之为烦】○八月纪人伐夷夷不告故不书【杜夷国在城阳庄武县纪国在东莞剧县隠十一年传例曰凡诸侯有命告则书不然则否史不书于防故夫子亦不书于绖传见其事以明春秋例也他皆仿此】有蜚不为灾亦不书【杜庄二十九年传例曰凡物不为灾不书又于此发之者明传之所据非唯史策兼采简牍之记也他皆仿此林蜚负蠜也盖食苖虫之属不为田野之害亦不书于经也○蜚扶味反】○惠公之季年败宋师于黄【杜黄宋邑陈留外黄县东有黄城○败必迈反败佗也后仿此】公立而求成焉九月及宋人盟于宿始通也【杜经无义例故传直言其归趣而巳他皆仿此林鲁宋始通好命】○冬十月庚申改塟惠公公弗临故不书【杜以桓为大子故隠公让而不敢为丧主隠摄君政故据隠而言】惠公之薨也有宋师大子少塟故有阙【林塟礼有所阙少○少诗照反】是以改塟【林详述所以改塟之故】○卫侯来防塟不见公亦不书【杜诸侯防塟非礼也不得接公成礼故不书于防他皆仿此卫国在汲郡朝歌县】○郑共叔之乱【林即叔段】公孙滑出奔卫【杜公孙滑共叔段之子○滑于八反又乎八反】卫人为之伐郑【林为公孙滑伐郑报仇○为于伪及】取廪延郑人以王师虢师伐卫南鄙【杜虢西虢国也农陜县东南有虢城林凡师能左右之曰以盖郑以周虢之师伐卫南鄙讨公孙滑之乱也】请师于邾邾子使私于公子豫【杜公子豫鲁大夫私请师林郑请济师于邾邾使人私请师于豫○豫音预】豫请徃公弗许遂行及邾人郑人盟于翼【林预请于公欲徃防师隠公不从豫之请豫专擅而徃及邾郑盟翼邾地】不书非公命也【杜豫私防盟故曰非隠公之命】○新作南门不书亦非公命也【杜非公命不书三见者皆兴作大事各举以备文林二事以见大夫专擅之端】○十二月祭伯来非王命也【林以王臣无王命而私交于鲁王室事可知矣】○众父卒【杜众父公子益师字○众音终】公不与小敛故不书日【杜礼卿佐之丧小敛大敛君皆亲临之崇恩厚也始死情之所笃礼之所崇故以小敛为文至于但临大敛及不临丧亦同不书日林小敛始死之敛盖隠公不亲临众父始死之敛故不书众父卒日盖传者释经有书日书月书时之例○与音预敛力验反】
　　经【庚申】二年春公防戎于潜【杜戎狄夷蛮皆氐羌之别种也戎而书防者顺其俗以为礼皆谓居中国若戎子驹支者陈留济阳县东南有戎城潜鲁地林戎之近于鲁者此外交之始也是故防戎于潜春秋之始防呉黄池春秋之终此春秋之所以终始也】○夏五月莒人入向【杜向小国也谯国龙亢县东南有向城莒围今城阳莒县也将卑师少称人弗地曰入例在襄十三年林此入国之始也○向舒亮反】○无骇帅师入极【杜无骇鲁卿极附庸小国无骇不书氏未赐族赐族例在八年林无骇帅师大夫专兵之端见矣○骇户楷反】○秋八月庚辰公及戎盟于唐【杜高平方与县北有武唐亭八月无庚辰庚辰七月九日也日月必有误林唐鲁地此盟戎之始也】○九月纪裂繻来逆女【杜裂繻纪大夫传曰卿为君逆也以别卿自逆也逆女或称使或不称使昏礼不称主人史各随其实而书非例也他皆仿此○裂音列繻音须】○冬十月伯姬归于纪【杜无传伯姬鲁女裂繻所逆者】○纪子帛莒子盟于密【杜子帛裂繻字也莒鲁有怨纪侯既昏于鲁使大夫盟莒以和解之子帛为鲁结好息民故传曰鲁故也比之内大夫而在莒子上称字以嘉之也字例在闵元年密莒邑城阳淳于县东北有密乡林此外特相盟之始也○帛音白】○十有二月乙夘夫人子氏薨【杜无传桓未为君仲子不应称夫人隠让桓以为大子成其母丧以赴诸侯故经于此称夫人也不反哭故不书塟例在三年】○郑人伐卫【杜凡师有钟鼔曰伐例在庄二十九年林伐天子之权此诸侯专征伐之始】
　　传二年春公防戎于潜修惠公之好也戎请盟公辞【杜许其修好而不许其盟御夷狄者不壹而足林惠公与戎有好隠公立而修之戎请与公盟公辞戎不与之盟○好呼报反下同】○莒子娶于向向姜不安莒而归夏莒人入向以姜氏还【杜传言失昏姻之义凡得失小故经无异文而传备其事案文则是非足以为戒他皆仿此林姜向女姓不安莒者琴瑟不和故不安于莒而归其父母之国莒怒其妻而入其父母之国以其妻归○还音旋后皆同】○司空无骇入极费庈父胜之【杜鲁司徒司马司空皆卿也庈父费伯也前年城郎今因得以胜极故传于前年发之○庈音琴】○戎请盟秋盟于唐复修戎好也【林戎复请与鲁盟隠公与戎盟再修和戎之好也○复扶又反】○九月纪裂繻来逆女卿为君逆也【林言卿为君逆以别非裂繻自逆也○为于伪反】○冬纪子帛莒子盟于宻鲁故也○郑人伐卫讨公孙滑之乱也【杜治元年取廪延之乱】
　　经【辛酉】三年春王二月已巳日有食之【杜无传日行迟一嵗一周天月行疾一月一周天一嵗凡十二交防然日月动物虽行度有大量不能不小有盈缩故有虽交防而不食者或有频交而食者惟正阳之月君子忌之故有伐鼔月币之事今释例以长厯推经传明此食是二月朔也不书朔史失之书朔日例在桓十七年林日月交防于朔食之则食未有非交防而食者也此不食朔官失之也○已巳上音纪下音祀后仿此食如字本或作蚀音同】○三月庚戌天王崩【杜周平王也实以壬戌崩欲诸侯之速至故逺日以赴春秋不书实崩日而书逺日者即传其伪以惩臣子之过也襄二十九年传曰郑上卿有事使印段如周防塟今不书塟鲁不防林平王崩桓王立】○夏四月辛夘君氏卒【林隠公之母也隠不敢从正君之礼亦不敢备礼于其母】○秋武氏子来求赙【杜武氏子天子大夫之嗣也平王丧在殡新王未得行其爵命聴于冢宰故传曰王未塟释其所以称父族又不称使也鲁不共奉王丧致令有求经直文以示不敬故传不复具释也林赙助丧之物此来求之始○赙音附】○八月庚辰宋公和卒【杜称卒者畧外以别内也元年大夫盟于宿故来赴以名例在七年林穆公卒殇公立】○冬十有二月齐侯郑伯盟于石门【杜来告故书石门齐地或曰济北卢县故城西南济水之门林此特相盟之始书石门以志诸侯之合书醎以志诸侯之散以见春秋之终始齐郑为之也】○癸未塟宋穆公【杜无传鲁使大夫防塟故书始死书卒史在国承赴为君故恶其薨名改赴书也书塟则举諡称公者防塟者在外据彼国之辞也书塟例在昭六年】
　　传三年春王三月壬戌平王崩赴以庚戌故书之○夏君氏卒声子也不赴于诸侯不反哭于寝不祔于姑故不曰薨不称夫人故不言塟【杜夫人丧礼有三薨则赴于同盟之国一也既塟日中自墓反虞于正寝所谓反哭于寝二也卒哭而祔于祖姑三也若此则书曰夫人某氏薨塟我小君某氏此备礼之文也其或不赴不祔则为不成丧故死不称夫人薨塟不言塟我小君某氏反哭则书塟不反哭则不书塟今声子三礼皆阙释例论之详矣○祔音附】不书姓为公故曰君氏【杜不书姓辟正夫人也隠见为君故特书于经称曰君氏以别凡妾媵○为于伪反】○郑武公庄公为平王卿士【杜卿士王卿之执政者言父子秉周之政】王贰于虢【杜虢西虢公亦仕王朝王欲分政于虢不复专任郑伯】郑伯怨王王曰无之故周郑交质王子狐为质于郑郑公子忽为质于周【林交质子以为信王子狐平王子忽郑庄公子○质音致下同】王崩周人将畀虢公政【杜周人遂成平王本意○畀必二反与也】四月郑祭足帅师取温之麦秋又取成周之禾【杜四月今二月也秋今之夏也麦禾皆未熟言取者盖芟践之温今河内温县成周洛阳县也○祭侧界反】周郑交恶【杜两相疾恶】君子曰信不由中质无益也明恕而行要之以礼虽无有质谁能间之【林言周郑之诚信不出于中心以子交质无益于事明则彼此相知恕则彼此相谅若能明恕而行其事要结之以上下大小之礼节虽无以子交质之事谁能离间其交○要于遥反间去声】茍有明信涧谿沼沚之毛【林山谿为涧通川为谿方池为沼小渚为沚毛草也○谿苦兮反尔雅云山夹水曰涧山渎无所通曰谿沼之绍反沚音止亦音市本又作畤】苹蘩蕰藻之菜【杜苹大蓱也蘩皤蒿蕰藻聚藻也林皆可以为菜○苹音频蘩音烦蕰纡纷反藻音卑】筐筥锜釜之器【林方曰筐图曰筥皆竹器有足曰锜无足曰釡皆金器○筐丘芳反筥九吕反锜其绮反筐筥皆器也】潢污行潦之水【杜潢污停水行潦流潦○潢音黄污音乌潦音老】可荐于鬼神【林荐享也鬼神天神人鬼也言虽微物可荐享于鬼神也】可羞于王公【杜羞进也林亦言微物可进于王公之贵也】而况君子结二国之信行之以礼又焉用质【杜通言盟约彼此之情故言二国○焉于防反】风有采蘩采苹【杜采蘩采苹诗国风义取于不嫌薄物】雅有行苇泂酌【杜诗大雅也行苇篇义取忠厚也泂酌篇义取虽行潦可以共祭祀也○苇于鬼反泂音迥】昭忠信也【杜明有忠信之行虽薄物皆可为用】○武氏子来求赙王未塟也【林平王未塟故求赙以塟王室事可知巳】○宋穆公疾召大司马孔父而属殇公焉曰【林孔父嘉为宋大司马孔子六世祖也殇公名与夷宣公之子穆公之侄盖以殇公托之孔父使立为国君此以下并穆公托孔父之辞○属章欲反殇舒羊反】先君舍与夷而立寡人寡人弗敢忘若以大夫之灵得保首领以没先君若问与夷其将何辞以对请子奉之以主社稷寡人虽死亦无悔焉【林先君谓宣公穆公之兄也盖言宣公舍其子与夷而立寡人不敢忘宣公之徳若以汝之威灵得保全首领而善终宣公若问其子将以何言辞对宣公之问请奉与夷以为君以主宋国社稷之事我虽即死亦无愧悔于先君之前○舍音舍与如字一音余没本亦作殁同】对曰羣臣愿奉冯也【杜冯穆公子庄公也林言羣臣愿奉冯为君不愿立殇公○冯皮氷反本亦作慿】公曰不可先君以寡人为贤使主社稷若弃徳不让是废先君之举也岂曰能贤光昭先君之令徳可不务乎吾子其无废先君之功【林言不可立冯宣公以我为有贤徳使我为宋国社稷祭祀之主若我弃逊让之徳不与与夷是废宣公举贤之意也岂足称贤宣公以国让我今我又以国让与夷是光明宣公让国之美徳可不以此为先务乎谓孔父当成我意其无废先君举贤之功杜先君以举贤为功我若不贤是废之】使公子冯出居于郑【杜辟殇公也】八月庚辰宋穆公卒殇公即位君子曰宋宣公可谓知人矣立穆公其子飨之命以义夫【林言宣公可谓有知人之明不立其子而立弟穆公卒又立宣公之子是其子享有天禄也让国义也言宣公能以义制命杜命出于义也夫语助○夫音扶】商颂曰殷受命咸宜百禄是荷其是之谓乎【杜诗颂言殷汤武丁受命皆以义故任荷天之百禄也帅义而行则殇公宜受此命宜荷此禄公子冯不帅父义忿而出奔因郑以求入终伤咸宜之福故知人之称唯在宣公也殷礼有兄弟相及不必传子孙宋其后也故指称商颂林言宣公以义制命能使其子任荷天禄合此诗之义也○颂似用反荷本又作何何可反】○冬齐郑盟于石门寻卢之盟也【杜卢盟在春秋前卢齐地今济北卢县故城○寻盟修好也】庚戌郑伯之车偾于济【林既盟而遇大风传记异也十　　二月无庚戌日误○偾弗问及仆也】○卫庄公娶于齐东宫得臣之妹曰庄姜【杜得臣齐大子也大子不敢居上位故常处东宫林妹大子女弟盖卫庄姜齐大子之妹也庄姜从夫諡也】美而无子卫人所为赋硕人也【杜硕人诗义取庄姜美于色贤于徳而不见答终以无子国人忧之○为于伪反】又娶于陈曰厉妫生孝伯早死其娣戴妫生桓公庄姜以为巳子【杜陈今陈国陈县妫陈姓也厉戴皆諡虽为庄姜子然大子之位未定林庄姜无子故养桓公犹巳之子○妫九危反】公子州吁嬖人之子也【杜嬖亲幸也○吁况于反嬖必计反贱而得幸曰嬖】有宠而好兵公弗禁【林母嬖故州吁有宠而好甲兵之事庄公不禁止○好呼报反禁居鸩反一音金】庄姜恶之石碏谏曰臣闻爱子教之以义方【杜石碏卫大夫林义以方外教子以方外之义○恶乌路反碏七略反】弗纳于邪骄奢淫泆所自邪也四者之来宠禄过也将立州吁乃定之矣若犹未也阶之为祸【林纳入也弗入邪僻不正骄矜陵物奢侈僭上淫欲无度泆荡放恣此四者不正之自起四者皆自外至故曰来宠禄大过则四者不期而自生也杜言将立为大子则宜卑定若不早定州吁必縁宠而为祸○邪似嗟反下周泆音逸】夫宠而不骄骄而能降降而不憾憾而能眕者鲜矣【杜如此者少也降其身则必恨恨则思乱不能自安自重林得君宠爱而不骄矜巳骄而能自降其心强降其心而不怨憾有怨憾之心而能自重其身能如是者少矣○夫音扶发句之端后仿此憾本又作感同胡暗反恨也眕之忍反重也鲜悤浅反少也】且夫贱妨贵少陵长逺间亲新间旧小加大淫破义所为六逆也君义臣行父慈子孝兄爱弟敬所谓六顺也去顺效逆所以速祸也君人者将祸是务去而速之无乃不可乎【林以庶孽之贱而妨害嫡长之贵以卑少而陵犯尊长以疎逺而离间亲近以新进而离间耆旧以小国而加兵大国以淫欲而破壊义理此六者皆逆天之理君能制命为义臣能行君之义为父而慈爱其子为子而孝顺其父为兄而友爱其弟为弟而恭敬其兄此六者皆顺天之理去六顺而效六逆所以自速其祸难也君乎人者将祸难是先去宠州吁而弗禁其好兵是去顺效逆以速祸难必不可也杜小国而加兵于大国如息侯伐郑之比○妨音芳少诗照反长丁文反去起吕反】弗听其子厚与州吁游禁之不可桓公立乃老【杜老致仕也四年经书州吁弑其君故传先经以始事】
　　经【壬戌】四年春王二月莒人伐杞取牟娄【杜无传书取言易也例在襄十三年杞国本都陈留雍丘县推寻事迹桓六年淳于公亡国杞似并之迁都淳于僖十四年又迁縁陵襄二十九年晋人城杞之淳于杞又迁都淳于年娄杞邑城阳诸县东北有娄乡林此伐国取邑之始○杞音起牟亡侯反　○】戊申卫州吁弑其君完【杜称臣弑君臣之罪也例在宣四年戊申三月十七日有日而无月○弑本又作杀同音试凡弑君之例皆仿此可以意求不重音完音丸】○夏公及宋公遇于清【杜遇者革次之期二国各简其礼若道路相逢遇也清卫邑济北东阿县有清亭林此特相遇之始】○宋公陈侯蔡人卫人伐郑【林此诸侯防伐之始亦东诸侯分党之始于是齐郑一党也鲁宋陈蔡卫一党也东诸侯分党而天下始多故也】○秋翚帅师防宋公陈侯蔡人卫人伐郑【杜公子翚鲁大夫不称公子疾其固请强君以不义也诸外大夫贬皆称人至于内大夫贬则皆去族称名于记事之体他国可言某人而巳鲁之卿佐不得言鲁人此所以为异也翚溺去族传曰疾之叔孙豹则曰言违命此其例也林此大夫专将之始于是翚得兵而循至于弑君矣○翚许归反】○九月卫人杀州吁于濮【杜州吁弑君而立未列于防故不称君例在成十六年濮陈地水名林于是州吁不称公子石碏得书人讨贼之义着矣○濮音卜】○冬十有二月卫人立晋【杜卫人逆公子晋而立之善其得众故不书入于卫变文以示义例在成十八年林桓公弟宣公立】传四年春卫州吁弑桓公而立○公与宋公为防将寻宿之盟未及期卫人来告乱夏公及宋公遇于清【杜宿盟在元年林因卫乱而简其礼以相见】○宋殇公之即位也公子冯出奔郑郑人欲纳之及卫州吁立将修先君之怨于郑【杜谓二年郑人伐卫之怨】而求宠于诸侯以和其民【杜诸篡立者诸侯既与之防则不复讨故欲求此宠】使告于宋曰君若伐郑以除君害【杜害谓宋公子冯】君为主敝邑以赋与陈蔡从则卫国之愿也【杜言举国之赋调林敝邑卫自谓言以卫国之赋调与陈蔡之兵从宋○从才用反】宋人许之于是陈蔡方睦于卫【杜蔡今汝南上蔡县】故宋公陈侯蔡人卫人伐郑围其东门五日而还公问于众仲曰卫州吁其成乎【杜众仲鲁大夫林言州吁其成为君乎】对曰臣闻以徳和民不闻以乱【林惟有徳可以得民和不闻以兵乱之道杜乱谓阻兵而安忍】以乱犹治丝而棼之也【杜丝见棼緼益所以乱林治丝之道以和缓为先棼犹纷也若纷之益见乱而难治和民之道犹是○棼扶云反】夫州吁阻兵而安忍阻兵无众安忍无亲众叛亲离难以济矣【林恃其兵戈而安于残忍杜恃兵则民残民残则众　叛安忍则刑过刑遇则亲离】夫兵犹火也弗戢将自焚也【林譬之于火若不戢止将自焚其身○戢庄立反】夫州吁弑其君而虐用其民于是乎不务令徳而欲以乱成必不免矣【林文徳武徳是为令徳令美也此言州吁不先务于文武之美徳而欲以兵乱成功必不免于祸】○秋诸侯复伐郑宋公使来乞师【杜乞师不书非卿】公辞之【杜从众仲之言】羽父请以师防之【杜羽父公子翚】公弗许固请而行【林隠公不从羽父之请羽父固请于公而以师行】故书曰翚帅师疾之也【林疾恶羽父专兵以防诸侯故不书公子翚恶之也】诸侯之师败郑徒兵取其禾而还【林重言诸侯之师以见非翚独败郑兵言败徒兵以别其时非车战】○州吁未能和其民厚问定君于石子【林州吁好乱故未能和其人民厚石厚石子石碏厚之父也厚以州吁不安谘问于其父】石子曰王觐为可【林石碏答其子惟朝王为可安○觐其靳反见也】曰何以得觐曰陈桓公方有宠于王陈卫方睦若朝陈使请必可得也厚从州吁如陈【林陈桓公方有眷宠于王陈方与卫亲睦若州吁徃朝于陈使陈为卫请命于王必可得朝觐于王也如徃也徃陈行朝礼此时陈桓公尚存未应有谥盖左氏追书之○朝直遥反】石碏使告于陈曰卫国褊小老夫耄矣无能为也此二人者实弑寡君敢即图之【杜八十曰耄称国小巳老自谦以委陈使因其徃就图之林言国小身老无能为役敢请陈因其来朝而就图讨之○褊必浅反一音必殄反耄毛报反】陈人执之而请涖于卫【林从石碏而报州吁石厚请卫人自临讨之○涖音利又音类临也】九月卫人使右宰丑【林右宰官名丑卫臣】涖杀州吁于濮石碏使其宰獳羊肩【林石碏之家宰也○獳奴侯反】涖杀石厚于陈君子曰石碏纯臣也恶州吁而厚与焉大义灭亲其是之谓乎【杜子从弑君之贼国之大逆不可不除故曰大义灭亲明小义则当兼子爱之林言石碏纯直之臣也恶州吁弑君之贼以厚臣事州吁而并杀之伸君臣之大义而灭父子之私亲合于古语大义灭亲之説○恶乌路反与音预】○卫人逆公子晋于邢冬十二月宣公即位【杜公子晋也邢音刑国名】书曰卫人立晋众也【林公子晋先出在邢卫人迎而立之】
　　经【癸亥】五年春公矢鱼于棠【杜书陈鱼以示非礼也书索讥逺地也今髙平方与县北有武唐亭鲁侯观鱼台】○夏四月塟卫桓公○秋卫师入郕【杜将卑师众但称师此史之常也○郕音成国名】○九月考仲子之宫初献六羽【杜成仲子宫安其主而祭之惠公以仲子手文娶之欲以为夫人诸侯无二嫡盖隠公成父之志为别立宫也公问羽数故书羽妇人无谥因姓以名宫林仲子桓母也隠将让桓故以桓母为夫人诸侯无二嫡既以孟子为夫人故为仲子别立庙以六佾献于仲子之庙】○邾人郑人伐宋【杜邾主兵故序郑上】螟【杜无传螟虫食苖心者为灾故书○螟亡丁反】○冬十有二月辛已公子彄卒【杜大夫书卒不书塟塟者臣子之事非公寡所及○彄苦侯反】○宋人伐郑围长葛【林长葛郑邑此书圃之始也伐国不言围邑僖之前书之杜颍川长社县北有长葛城】
　　传五年春公将如棠观鱼者【林如徃也隠公将徃棠陈鱼而观之○鱼本亦作渔】臧僖伯谏曰凡物不足以讲大事【杜臧僖伯公子彄也僖谥也大事祀与戎】其材不足以备器用则君不举焉【杜材谓皮革齿牙骨角毛羽也器用军国之器林总言田猎所取之物不足以讲习祀戎之事凡物之材不足以供军国之器用则人君不为是举动焉盖君人之道以军国祀戎为重以游观宴乐为轻】君将纳民于轨物者也故讲事以度轨量谓之轨取材以章物采谓之物不轨不物谓之乱政乱政亟行所以败也【杜言器用众物不入法度则为不轨不物乱败之所起林轨法也物采也可法谓之轨可采谓之物言君之所为将纳民于可法可采之中故讲习大事以准度轨法非苟然而讲事取鸟兽之材以章明物采非茍然而取材不合度量不可采饰谓之乱国之政为人君而数行乱政此国家所以败壊也○度待洛反又如字亟欺冀反数也】故春搜夏苖秋狝冬狩【杜搜索择取不孕者苖为苗除害也狝杀也以杀为名顺秋气也狩围守也冬物毕成获则取之无所择也○搜所求反狝息浅反説文作谷梁传云春曰田秋曰搜狩手又反】皆于农隙以讲事也【杜各随时事之间林古者藏兵于农故四时之田皆于农事之间隙恐其妨农○隙去逆反】三年而治兵入而振旅【杜虽四时讲武犹复三年而大习出曰治兵始治其事入曰振旅治兵礼毕整众而还振整也旅众也○振之慎反】归而饮至以数军实【杜饮于庙以数车徒器械及所获也○数所主反】昭文章明贵贱【林昭著也君大夫士车服旌旗各有文章田猎之制贵者先杀所以明君大夫士庶人之贵贱】辨等列【林辨上下之等第行列坐作进退皆是也○辨如字又方免反别也】顺少长【林出则少者在前趍敌之义还则少者在后殿师之义所谓顺也○少诗照反长丁文反下同】习威仪也【林有威而可畏谓之威有仪而可象谓之仪皆所以讲习上下之威仪也】　鸟兽之肉不登于俎【杜爼祭宗庙器林飞禽走兽之肉不足登于俎以供祭祀○鸟兽之肉一本作其肉俎庄吕反】皮革齿牙骨角毛羽不登于器【杜谓以饰法度之器林有毛曰皮去毛曰革小齿曰齿项上大齿曰牙翼上长毛曰羽不足升于法度之器以为采饰】则公不射古之制也【林君不亲射此古先之法制也○射食亦反】若夫山林川泽之实器用之资皁之事官司之守非君所及也【林山林谓林木樵薪之类川泽谓菱芡鱼鳖之类所资取以为器用者杜士臣卑皁臣舆舆臣言取此杂猥之物以资器备是小臣有司之职非诸侯之所亲也○皁才早反】公曰吾将略地焉【杜孙辞以畧地略总摄巡行之名传曰东略之不知西则否矣】遂徃陈鱼而观之【杜陈设张也公大设捕鱼之备而观之】僖伯称疾不从书曰公矢鱼于棠非礼也且言逺地也【杜矢亦陈也棠实他竟故曰逺地○从才用反】○曲沃庄伯以郑人邢人伐翼【杜曲沃晋别封成师之邑在河东闻喜县庄伯成师子也翼晋旧都在平阳绛邑县东邢国在广平襄国县○沃乌毒反】王使尹氏武氏助之翼侯奔随【杜尹氏武氏皆周世族大夫也晋内相攻伐不告乱故不书传具其事为后晋事张本曲沃及翼本未见桓二年随晋地】○夏塟卫桓公卫乱是以缓【杜有州吁之乱十四月乃塟传明其非慢也】○四月郑人侵卫牧【杜牧卫邑经书夏四月塟卫桓公今传直言忧而更以四月附郑人侵卫牧者于下事宜得月以明事之先后故不复备举经文三年君氏卒其义亦同他皆放此○牧州牧之牧徐音目】以报东门之役【杜东门役在四年】卫人以燕师伐郑【杜南燕国今东郡燕县○燕于贤反】郑祭足原繁泄驾以三军军其前【林军其前攻其前也罗与卢戎两军之郑子罕宵军之皆此义也○泄息列反】使曼伯与子元潜军军其后燕人畏郑三军而不虞制人【林制人郑北制之人曼伯子元之军也不虞不料度也杜制郑邑今河南成皋县也一名虎牢○曼音万】六月郑二公子以制人败燕师于北制【杜二公子曼伯子元也林因燕不虞制人遂用制人败之】君子曰不备不虞不可以师【林不备御不虞度不可以行师此传言燕师不备以取败】○曲沃叛王秋王命虢公伐曲沃【林西虢君仕于王朝者也】而立哀侯于翼【杜春翼侯奔随故立其子光】○卫之乱也郕人侵卫故卫师入郕【杜郕国也东平刚父县西南有郕乡】○九月考仲子之宫将万焉【杜万舞也】公问羽数于众仲【杜问执羽人数】对曰天子用八【杜八八六十四人】诸侯用六【杜六六三十六人】大夫四【杜四四十六人】士二【林二二四人士有功赐用乐】夫舞所以节八音而行八风【杜八音金石丝竹匏土革木也八风八方之风也以八音之器播八方之风手之舞之足之蹈之节其制而聚其情林节八音者使人手舞足蹈节其礼制使不荒淫故曰舞者乐之主也以八音之器宣播八方之风次序人情阜财解愠使不蕴结也○八音金钟石磬丝琴瑟竹箫管土埙木柷敔匏笙草鼔也八方之风谓东方谷风东南清明风南方凯风西南凉风西方闾阖风西北不周风北方广莫风东北方融风】故自八以下【杜唯天子得尽物数故以八为列诸侯则不敢用八】公从之于是初献六羽始用六佾也【杜鲁唯文王周公庙得用八而他公遂因仍僭而用之今隠公特立此妇人之庙详问众仲众仲因明大典故传亦因言始用六佾其后季氏舞八佾于庭知惟在仲子庙用六○佾音逸】○宋人取邾田邾人告于郑曰请君释憾于宋敝邑为道【杜释四年再见伐之恨○道音导本亦作导】郑人以王师防之【杜王师不书不以告也林郑庄尚为王卿故得用周师】伐宋入其郛以报东门之役【杜郛郭也东门役在四年○郛芳夫反下同】宋人使来告命【杜告命防书】公闻其入郛也将救之问于使者曰师何及对曰未及国【杜忿公知而故问责穷辞○使所吏反下同】公怒乃止辞使者曰君命寡人同恤社稷之难【林怒使者言不逊君谓殇公寡人自谓命犹令也命鲁同忧恤宋国社稷之难○难乃旦反】今问诸使者曰师未及国非寡人之所敢知也【杜为七年公伐邾传】○冬十二月辛已臧僖伯卒【林即公子彄】公曰叔父有憾于寡人【杜诸侯称同姓大夫长曰伯父少曰叔父有恨恨谏观鱼不听】寡人弗敢忘塟之加一等【杜加命服之等】○宋人伐郑围长以报入郛之役也【林入郛在今年秋】


　　左传杜林合注卷一
　　钦定四库全书
　　左传杜林合注卷二　　明　王道焜
　　赵如源　同编
　　隐公二
　　经【甲子】六年春郑人来渝平【林和而不盟曰平书渝平以志诸侯之合书及郑平以志诸侯之防诸侯合而天下始多故矣○渝羊朱反变也】○夏五月辛酉公防齐侯盟于艾【杜泰山牟县东南有艾山林艾齐地此齐鲁交好之始○艾五葢反】○秋七月【杜虽无事而书首月其四时以成嵗他皆仿此】○冬宋人取长葛【杜秋取冬乃告也上有伐郑围长葛长葛郑邑可知故不言郑也前年冬围不克而还今冬乗长葛无备而取之言易也】
  </div>
  <div class="pagination">
   <a href="左传杜林合注_page2.html">
    上一页
   </a>
   <a href="左传杜林合注.html">
    1
   </a>
   <a href="左传杜林合注_page2.html">
    2
   </a>
   <span class="current-page">
    3
   </span>
   <a href="左传杜林合注_page4.html">
    4
   </a>
   <a href="左传杜林合注_page5.html">
    5
   </a>
   <a href="左传杜林合注_page6.html">
    6
   </a>
   <a href="左传杜林合注_page7.html">
    7
   </a>
   <a href="左传杜林合注_page8.html">
    8
   </a>
   <span>
    ...
   </span>
   <a href="左传杜林合注_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
