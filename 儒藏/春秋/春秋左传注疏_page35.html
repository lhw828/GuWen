<!DOCTYPE html>
<html>
<head>
    <meta charset="UTF-8">
    <title>春秋左传注疏 - 第 35 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传注疏 - 第 35 页/共 45 页</h1>
    <div class="content">　　葬宋平公
　　夏四月丁巳楚子防诱蔡侯般杀之于申注蔡侯虽弑父而立楚子诱而杀之刑其羣士蔡大夫深怨故以楚子名告音义【防其连反般音班弑申志反传放此】疏【注正义曰蔡侯虽弑父而立实宜受讨但立为君于蔡已十三年楚子诱而杀之又刑其羣士不以杀父之罪讨之蔡大夫深怨楚子故以楚子名赴告礼诸侯不生名书名是罪絶之事以其名告欲使诸国之史书名以罪絶之也若是楚告不当自罪其君知是蔡人告也公子围弑君取国改名曰防】楚公子弃疾帅师围蔡
　　五月甲申夫人归氏薨注昭公母胡女归姓
　　大搜于比蒲
　　仲孙貜防邾子盟于祲祥注祲祥地阙音义【比音毗徐扶夷反祲子鸩反徐又七林反】
　　秋季孙意如防晋韩起齐国弱宋华亥卫北宫佗郑罕虎曹人杞人于厥憖注厥憖地阙音义【佗徒河反憖鱼靳反徐五巾反一音五辖反】
　　九月己亥葬我小君齐归注齐諡音义【齐如字】
　　冬十有一月丁酉楚师灭蔡执蔡世子有以归用之注用之杀以祭山疏【正义曰父既死矣犹称世子者君死而国被围未暇以礼即位故国以世子告】
　　传十一年春王二月叔弓如宋葬平公也注嫌以聘事行故传具之○景王问于苌曰今兹诸侯何实吉何实凶注苌周大夫音义【苌直良反】对曰蔡凶此蔡侯般弑其君之嵗也嵗在豕韦注襄三十年蔡世子般弑其君嵗在豕韦至今十三嵗嵗复在豕韦般即灵侯也音义【复扶又反下嵗复在同】弗过此矣注言蔡凶不过此年楚将有之然壅也注蔡近楚故知楚将有之楚无德而享大利所以壅积其恶音义【壅于勇反注及后同近附近之近下同】嵗及大梁蔡复楚凶天之道也注楚灵王弑立之嵗嵗在大梁到昭十三年嵗复在大梁美恶周必复故知楚凶楚子在申召蔡灵侯灵侯将徃蔡大夫曰王贪而无信唯蔡于感注蔡近楚之大国故楚常恨其不服顺音义【于感戸暗反】今币重而言甘诱我也不如无徃蔡侯不可三月丙申楚子伏甲而飨蔡侯于申醉而执之夏四月丁巳杀之刑其士七十人公子弃疾帅师围蔡注传言楚子无道音义【重直用反】韩宣子问于叔向曰楚其克乎对曰克哉蔡侯获罪于其君注谓弑父而立而不能其民注不能施德天将假手于楚以毙之注借楚手以讨蔡音义【毙婢世反】何故不克然肸闻之不信以幸不可再也楚王奉孙吴以讨于陈曰将定而国陈人听命而遂县之注事在八年今又诱蔡而杀其君以围其国虽幸而克必受其咎弗能久矣桀克有缗以丧其国纣克东夷而陨其身注纣为黎之搜东夷叛之桀为仍之防有缗叛之故伐而克之音义【缗武巾反丧息浪反下且丧君同陨于敏反】疏【正义曰桀身奔南巢故云丧国也纣首县白旗故云陨身也】楚小位下而亟暴于二王能无咎乎天之假助不善非祚之也厚其凶恶而降之罸也且譬之如天其有五材而将用之力尽而敝之是以无拯不可没振注金木水火土五者为物用久则必有敝尽尽则弃捐故言无拯拯犹救助也不可没振犹没不可复振音义【亟欺冀反数也咎其又反下同祚本又作祚在路反拯拯济之拯注同振之慎反捐以专反救本亦作捄音救不可复振扶又反本或作没振】疏【正义曰亟数也比于桀纣则楚小位下而数行暴虐甚于桀纣二王能无咎恶乎拯音烝之上声也方言云出溺为拯拯是救助之义天之用楚如人用五材力尽而敝敝则弃之是以无救助之者拯是救溺之名遂以救溺为喻也不可沈没之后复振救之振亦救也言楚如没水不可救也注正义曰金木水火土五者之材皆为物用用久则必敝尽敝尽则弃捐之捐亦弃也言天之用楚亦如此也】○五月齐归薨大搜于比蒲非礼也○孟僖子防邾荘公盟于祲祥脩好礼也注搜非存亡之由故临丧不宜为之盟防以安社稷故丧盟谓之礼音义【好呼报反】泉丘人有女梦以其帷幕孟氏之庙注泉丘鲁邑音义【梦以其帷位悲反一本作梦以帷幕音莫】遂奔僖子其僚从之注邻女为僚友者随而奔僖子音义【僚力雕反】盟于清丘之社曰有子无相弃也注二女自共盟僖子使助防氏之簉注簉副倅也防氏之女为僖子副妾别居在外故僖子纳泉丘人女令副助之音义【防为彼反本又作蒍簉本又作造初又反説文簉从廾倅七对反令力呈反】疏【注正义曰礼有副车倅车皆谓副贰之车也簉亦副倅之意妻为正适妾为副贰防氏之女先为副贰别居在外故使泉丘人女与之聚居令副助而为对偶之】反自祲祥宿于防氏生懿子及南宫敬叔于泉丘人其僚无子使字敬叔注字养也似双生音义【生如字或一音所敬反】疏【正义曰以传直云宿于防氏即连言生懿子及南宫敬叔疑防氏所生故传显云生懿子及南宫敬叔于泉丘人于泉丘人宜上读为句】　楚师在蔡注向四月之师音义【向本又作向亦作向同许亮反】晋荀吴谓韩宣子曰不能救陈又不能救蔡物无以亲注物事也疏【正义曰物事也事事如此以是故无人肯亲我晋国】晋之不能亦可知也已为盟主而不恤亡国将焉用之音义【将焉于防反】○秋防于厥憖谋救蔡也注不书救蔡不果救蔡郑子皮将行子产曰行不远不能救蔡也蔡小而不顺楚大而不德天将弃蔡以壅楚盈而罚之注盈楚恶蔡必亡矣且丧君而能守者鲜矣三年王其有咎乎美恶周必复王恶周矣注元年楚子弑君而立嵗为大梁后二年十三嵗嵗星周复于大梁音义【鲜息浅反复于扶反一本又作复在】晋人使孤父请蔡于楚弗许注狐父晋大夫音义【狐音胡】○单子防韩宣子于戚注单子单成公视下言徐叔向曰单子其将死乎朝有着定注着定朝内列位常处谓之表着音义【着张虑反徐治居反注及下同处昌虑反】疏【注正义曰着定谓伫立定处故谓朝内列位常处也周礼司士正朝仪之位辨其贵贱之等王南乡三公北面东上孤东面北上卿大夫西面北上王族故士虎士在路门之右南面东上大仆大右六仆从者在路门之左南面西上郑云此王日视朝事于路门外之位此是朝上之位贵贱有定处也防有表亦是位之定处但着下言定则表亦是定故直言会有表耳俗本表下有旗谬也野防设表为位亦当有物记处如今之位版也谓之表著者杜意当以下文表着之位谓此也刘谓下文有着有表二文不同以着定为朝有着不得谓之表着而规杜氏今知非者杜意当以下文防朝之言必闻于表着故于朝有着之文并探下文会有表以配着故云谓之表着所以覆结下文非谓着之一字即名表着也刘不达杜防而为规过非也】防有表注野防设表以为位疏【注正义曰礼诸侯建旂设旂以为表也周礼司仪云将合诸侯则令为坛三成宫旁一门觐礼云诸侯觐于天子为宫方三百歩四门坛十有二寻深四尺上介皆奉其君之旂置于宫尚左公侯伯子男皆就其旂而立郑云置于宫者建之豫为其君见王之位也诸公中阶之前北面东上诸侯东阶之东西靣北上诸伯西阶之西东面北上诸子门东北面东上诸男门西北面东上尚左者建旂公东上侯先伯伯先子子先男而位皆上东方也诸侯入壝门或左或右各就其旂而立王降阶南郷见之是天子于野会诸侯设表以为位也周礼大司马中冬教大阅门立四表是以设表为位也盟主之会诸侯必亦旂表位大夫聚会亦应有以表位但无文以言耳】衣有襘带有结注禬领防结带结也音义【禬古外反説文云带所结也】防朝之言必闻于表着之位所以昭事序也视不过结禬之中所以道容貌也言以命之容貌以明之失则有阙今单子为王官伯而命事于防视不登带言不过歩貌不道容而言不昭矣不道不共不昭不从注貌正曰共言顺曰从音义【道音导下同】疏【正义曰言声所闻不过一歩注正义曰洪范五事貌曰恭言曰从其意曰容貌当恭恪言是则可从是貌正曰共言顺曰从】无守气矣注为此年冬单于卒起本疏【正义曰言无守身之气将必死】○九月葬齐归公不慼晋士之送葬者归以语史赵史赵曰必为鲁郊注言昭公必出在郊野不能有国音义【语鱼据反】疏【正义曰传称文襄之制夫人丧士吊大夫送葬此言晋士送葬者盖大夫来而士为介未必士独行也此士以公不慼语史赵故特言士耳必为鲁郊言昭公必为鲁人所逐而出在郊】侍者曰何故曰归姓也不思亲祖不归也注姓生也言不思亲则不为祖考所归祐音义【祐音又】叔向曰鲁公室其卑乎君有大丧国不废搜注谓搜比蒲有三年之丧而无一日之慼国不恤丧不忌君也注忌畏也君无慼容不顾亲也国不忌君君不顾亲能无卑乎殆其失国注为二十五年公孙于齐传○冬十一月楚子灭蔡用隠大子于冈山注蔡灵公之大子蔡侯庐之父音义【冈音刚庐力吴反】疏【正义曰此时楚以畜牲用之无人为之作諡必是蔡侯庐归国乃追諡其父为隠耳释例土地名冈山阙不知其处经言以归用之必是楚地山也】申无宇曰不祥五牲不相为用况用诸侯乎注五牲牛羊豕犬鸡音义【为于为反或如字】疏【正义曰世子虽未即位以其父既死则当君处故以诸侯言之甚之也注正义曰尔雅以此五者并马为六畜周礼谓之六牲但马非常祭所用故去马而以此五者当之】王必悔之注悔为暴虐○十二月单成公卒注终叔向之言○楚子城陈蔡不羮注襄城县东南有不羮城定陵西北有不羮亭音义【羮旧音郎汉书地理志作更字】疏【正义曰古者羮臛之字音亦为郎故鲁颂閟宫楚辞招魂与史游急就篇羮与房浆糠为韵但近世以来独以此地音为郎耳】使弃疾为蔡公王问于申无宇曰弃疾在蔡何如对曰择子莫如父择臣莫如君郑荘公城栎而寘子元焉使昭公不立注子元郑公子荘公寘子元于栎桓十五年厉公因之以杀栎大夫檀伯遂居栎卒使昭公不安位而见杀音义【栎力狄反】疏【注正义曰杜以子元为郑公子曼伯与檀伯为一人荘公城栎而置子元又使檀伯为栎邑大夫故厉公得因子元而杀檀伯刘以为传言城栎以置子元当谓赐元以栎则以元为栎邑之长若其别有大夫子元寄居于栎便是城栎以置檀伯何言置子元也若厉公因子元以杀檀伯则子元是檀邑之大夫耳岂是荘公城栎之咎乎且桓十五年传云郑伯因栎人杀檀伯不言因子元也子元郑之公子不得为栎人也郑众云子元即檀伯也厉公杀檀伯居栎因栎之众偪弱昭公使至杀死案桓五年传云子元请为左拒即云曼伯为右拒则曼伯子元近是为一以规杜氏今知刘説非者案晋封桓叔于曲沃而以栾賔传之郑使许叔居许而以公孙获为佐楚使大子建居城父而以奋扬助之并是一邑之内而有二人则荘城栎而置子元别有檀伯居栎何为不可子元共栎邑之人而纳厉公但此因弃疾在蔡故特指子元桓十五年直明厉公之入故总言栎人辞有彼此不可为怪刘又以子元为曼伯案隠五年传云曼伯与子元潜军军其后又下文郑二公子败燕师于北制是子元非曼伯也刘妄规杜非也】齐桓公城谷而寘管仲焉至于今赖之注城谷在荘三十二年臣闻五大不在边五细不在庭注上古金木水火土谓之五官鸟氏丹鸟氏亦有五又以五鸠鸠民五雉为五工正盖立官之本也末世随事施职是以官无常数今无宇称习古言故云五大也言五官之长专盛过节则不可居边细弱不胜任亦不可居朝庭疏【注正义曰二十九年传曰有五行之官是谓五官木正曰句芒火正曰祝融金正曰蓐水正曰冥土正曰后土是上古金木水火土谓之五官也十七年传云少皥氏纪于鸟为鸟师而鸟名鳯鸟氏歴正也鸟氏司分者也伯赵氏司至者也青鸟氏司启者也丹鸟氏司闭者也是鸟丹鸟亦有五也彼传又云五鸠鸠民者也五雉为五工正数皆有五盖古立官之本以五为常末世随事施职是以官无常数不复以五耳今无宇称习古言故云五大也言五官之长其人太大专盛过节则不可居边城或将据边城以陵本国也五官之长大细弱则不胜其任不能使威行于下将为人所陵亦不可居朝庭也贾逵云五大谓大子母弟贵宠公子公孙累世正卿也郑众云大子晋申生居曲沃是也母弟郑共叔叚居京是也贵宠公子若弃疾在蔡是也贵宠公孙若无知食渠丘是也累世正卿卫殖居蒲孙氏居戚是也五细贱妨贵少陵长逺间亲新间旧小加大也不在庭不当使君朝廷为政也此五大五细无宇唯言五耳不知五者何谓故先儒各自以意言之虽杜之言亦无明证正以彼必不通故改之耳】亲不在外羁不在内今弃疾在外郑丹在内注襄十九年丹奔楚君其少戒王曰国有大城何如对曰郑京栎实杀曼伯注曼伯檀伯也厉公得栎又并京音义【曼音万】疏【注正义曰厉公并京传无其事正以京栎连言故云又并京】宋萧亳实杀子游注在荘十二年齐渠丘实杀无知注在荘九年渠丘今齐国西安县也齐大夫雍廪邑疏【注正义曰渠丘为雍廪之邑传无其文以彼传言雍廪杀无知此云齐渠丘实杀无知以此知渠丘是雍廪邑也郑众以渠丘为无知之邑无知不坐邑死何以言渠丘杀无知萧亳非子游之邑渠丘不得为无知邑】卫蒲戚实出献公注蒲甯殖邑戚孙林父邑出献公在襄公四年音义【出如字徐音黜】若由是观之则害于国末大必折注折其本尾大不掉君所知也注为十三年陈蔡作乱传音义【掉徒吊反】疏【正义曰宋杀子游齐杀无知乃是赖得大邑以讨纂贼而谓之害于国者以其能专废置则是国害天子之建诸侯欲令蕃屏王室诸侯之有城邑欲令指挥从已不得使下邑制国都故大城为国害也末大必折以树木喻也尾大不掉以畜兽喻也楚语説此事公制城邑若体牲焉自首领股肱至于拇指毛脉大能掉小故变而不动夫邉境者国之尾也譬之如牛马处暑之既至防防之既多而不能掉其尾臣惧之】
　　经十有三年春齐高偃帅师纳北燕伯于阳注三年燕伯出奔齐高偃高傒孙齐大夫阳即唐燕别邑中山有唐县不言于燕未得国都音义【傒音奚】疏【注正义曰刘云杜谱以偃与酀为一亦云高傒孙案襄二十九年传云敬仲曽孙酀非孙也今知非者案世本敬仲生荘子荘子生倾子倾子之孙酀是偃为敬仲孙也经言于阳传言于唐知阳即唐也不言于燕未得国都与哀二年纳蒯瞆于戚同】
　　三月壬申郑伯嘉卒注五同盟疏【注正义曰嘉以襄九年即位其年盟于戏十一年于亳城北十六年于溴梁二十年于澶渊二十五年于重丘二十七年于宋元年于虢皆鲁郑俱在凡七云五者杜以其盟既多故皆据君在盟会而言之襄二十七年是大夫之盟元年虢会读旧书二者不数故为五也或可传写错误】
　　夏宋公使华定来聘注定华椒孙
　　公如晋至河乃复注晋人以莒故辞公
　　五月葬郑简公注三月而葬速
　　楚杀其大夫成熊注传在葬简公上经从赴音义【熊音雄】秋七月
　　冬十月公子憖出奔齐注书名谋乱故也音义【憖鱼觐反一读为整正领反】
　　楚子伐徐注不书围以干谿师告疏【注正义曰传称使荡侯潘子司马督嚣尹午陵尹喜帅师围徐以惧吴楚子次于干谿以为之援如传文则实围徐也不书围者不以所围之师告以干谿援师告也】
　　晋伐鲜虞注不书将帅史阙文音义【将子匠反帅所类反】疏【注正义曰十五年晋荀吴帅师伐鲜虞定四年晋士鞅衞孔圉帅师伐鲜虞二者皆书将帅此独不书将帅知是史阙或是告辞畧史阙不得书亦得言史阙文也谷梁曰其曰晋狄之也不正其与夷狄交伐中国故狄称之也贾服取以为説左氏无贬中国从夷狄之法传曰亡者侮之乱者取之又曰间携贰覆昬乱霸王之器也鲜虞夷狄也近居中山不式王命不共诸夏不事盟主伐而取之唯恐知力不足焉有以夏讨夷反狄中国从此以后用师多矣何以不常狄晋而复举其人也杜以其言不通故显而异之】
　　传十二年春齐高偃纳北燕伯欵于唐因其众也注言因唐众欲纳之故得先入唐○三月郑简公卒将为葬除注除葬道音义【为于伪反】及防氏之庙注游氏子大叔族将毁焉子大叔使其除徒执用以立而无庸毁注用毁庙具疏【正义曰用谓毁庙之具若今锹镢之类也庸亦用也教其除道之徒执所用作具以伫立而无用即毁庙也】曰子产过女而问何故不毁乃曰不忍庙也诺将毁矣注教毁庙者之辞音义【女音汝】既如是子产乃使辟之司墓之室有当道者注简公别营葬地不在郑先公旧墓故道有临时迂直也司墓之室郑之掌公墓大夫徒属之家音义【迂音于一音于】疏【正义曰周礼墓大夫下大夫二人中士八人掌凡邦墓之地域为之圗令国民族葬郑之司墓亦当如彼此是掌公墓大夫也言之室有当道者则非司墓自家之室故注以为徒属之家犹尚书注云孙之亲言之以见高祖曽祖之弟皆亲亲相似】毁之则朝而塴注塴下棺音义【朝如字塴北邓反徐甫赠反礼家作窆徐验反义同】疏【注正义曰周礼作窆礼记作封此作塴皆是葬时下棺于圹之事而其字不同是声相近经篆而字转易耳】弗毁则日中而塴子大叔请毁之曰无若诸侯之賔何注不欲久留賔子产曰诸侯之賔能来防吾丧岂惮日中无损于賔而民不害何故不为遂弗毁日中而葬君子谓子产于是乎知礼礼无毁人以自成也音义【惮待旦反】○夏宋华定来聘通嗣君也注宋元公新即位享之为赋蓼萧弗知又不答赋注蓼萧诗小雅义取燕笑语兮是以有誉处兮乐与华定燕语也又曰既见君子为龙为光欲以宠光賔也又曰宜兄宜弟令德寿凯言賔有令德可以寿乐也又曰和鸾雍雍万福攸同言欲与賔同福禄也音义【为于伪反蓼音六乐音洛】疏【正义曰享燕之礼自有常乐今特云为赋蓼萧者文四年卫甯武子来聘公与之宴为赋湛露及彤弓注云非礼之常公特命乐人以示意则知此亦特命乐人所以尝试华定】昭子曰必亡宴语之不懐注懐思也宠光之不宣注宣扬也令德之不知同福之不受将何以在注为二十年华定出奔传疏【正义曰不懐不宣不知不受皆据华定为文也诗云燕笑语兮言定当思此笑语与主相对也诗云为龙为光定当应此宠光宣扬之也诗云令德寿凯定当知已有德与否须辞谢之也诗云万福攸同定当受同福荷君恩也各准事而为之文】○齐侯卫侯郑伯如晋朝嗣君也注晋昭公新立○公如晋注亦欲朝嗣君至河乃复取郠之役注在十年莒人愬于晋晋有平公之丧未之治也故辞公公子憖遂如晋注憖鲁大夫如晋不书还不复命而奔故史不书于策疏【注正义曰此经书公子憖出奔齐名见于经则憖是卿也出奔既书于策如晋亦应书之今不书者杜以宣十八年书公孙归父如晋归父还自晋至笙遂奔齐传称归父还至笙闻公薨乃坛帷复命于介然后出奔书曰归父还自晋善之也彼善之故书其去又书其还此憖知已谋泄逃介而先不复命于君而还出奔故史不书于策言其为此故不书其如晋也刘云杜以憖还不复命于介而奔止可不书其还何故如晋亦不书也此盖谓君使臣聘必当告庙告庙乃得书于策公归告复不告使憖故不书如晋今刚定以为憖初欲谋乱鲁国而牲聘晋鲁人责其谋乱不复命故贱而不录其聘也出奔书者荣其罪人斯得故显而书之也刘以为出聘不告庙故不书而防杜氏案不复命而奔传有其事公子憖不告庙传无其文以无文之事妄规杜氏非也】晋侯享诸侯子产相郑伯辞于享请免丧而后听命注简公未葬音义【相息亮反下同】疏【正义曰僖九年宋桓公卒未葬襄公会诸侯故曰子是先君未葬有防从之礼也郑偪于楚以固事晋故父虽未葬朝晋嗣君不得已而行于情可许也诸侯相享享必有乐未葬不可以从吉故辞享为得礼】晋人许之礼也注善晋不夺孝子之情晋侯以齐侯宴中行穆子相注穆子荀吴投壶晋侯先穆子曰有酒如淮有肉如坻注淮水名坻山名音义【淮旧如字四渎水也学者皆以淮坻之韵不切云淮当为潍潍齐地水名下称渑亦是齐国水也案渑是齐水齐侯称之荀吴既非齐人不应逺举潍水古韵缓作淮足得无劳改也坻直疑反徐直夷反诗云宛在水中坻坻水中高地也】疏【正义曰礼记有投壶之礼其文无相者祝辞此中行穆子与齐侯皆有言辞者投之中否似若有神故设为此语或作投时皆有言语礼自不载之耳伯瑕责穆子唯言壶何为焉其以中为儁责其失辞不云法不言是投壶皆有言也凡宴不射即为投壶投壶之礼壶去席二矢半司射执八算东面投壶如射三而止其矢室中五扶堂上七扶庭中九扶铺四指曰扶扶四寸也算长尺二寸壶颈脩七寸腹脩五寸口径二寸半容斗五升壶中实小豆焉为其矢之跃而出也小豆取滑且坚矢以柘若棘母去其皮取其坚且重也旧説矢大七分注正义曰杜以淮为水名当谓四渎之淮也刘以为淮坻非韵淮当作潍又以坻为水中之地以规杜氏今知不然者以古之为韵不甚要切故诗云泛彼柏舟在彼中河髧彼两髦实维我仪又云为絺为绤服之无斁仪河斁绤尚得为韵淮坻相韵何故不可此若齐侯之语容可举齐地潍水此是穆子在晋何意举齐地水乎又酒肉相对多少相似案尔雅小洲曰陼小渚曰沚小沚曰坻何得以坻之小地对淮之大水故杜以坻为山名刘又以山无名坻者案楚子观兵于坻箕之山坻非山乎刘以此规杜失非也】寡君中此为诸侯师中之齐侯举矢曰有酒如渑有肉如陵注渑水出齐国临淄县北入时水陵大阜也音义【中丁仲反下及注同渑音绳时如字本或作溡音同】疏【注正义曰释例云渑水出齐国临淄县北经乐安博昌县南界西入时水释地云大阜曰陵】寡人中此与君代兴注代更也音义【更音庚】亦中之伯瑕谓穆子注伯瑕士文伯曰子失辞吾固师诸侯矣壶何为焉其以中儁也注言投壶中不足为儁异齐君弱吾君归弗来矣注欲与晋君代兴是弱之音义【齐君弱吾君轻吾君以为弱也】穆子曰吾军帅彊御卒乗竞劝今犹古也齐将何事注言晋德不衰于古齐不事晋将无所事音义【帅所类反御鱼吕反卒子忽反乗绳证反】公孙傁趋进曰日旰君勤可以出矣以齐侯出注傁齐大夫传言晋之衰音义【傁素口反徐又所流反旰白但反】○楚子谓成虎若敖之余也遂杀之注成虎令尹子玊之孙与鬭氏同出于若敖宣四年鬬椒作乱今楚子信谮而托讨若敖之余疏【正义曰经书熊传言虎者此人名熊字虎传言其字经书其名名字相覆犹伯鱼名鲤】或谮成虎于楚子成虎知之而不能行书曰楚杀其大夫成虎懐宠也注解经所以书名○六月葬郑简公注传终子产辞享明既葬则为免丧经书五月误○晋荀吴僞防齐师者假道于鲜虞遂入昔阳注鲜虞白狄别种在中山新市县昔阳肥国都乐平沾县东有昔阳城音义【种章勇反沾张亷反韦昭音拈字林他亷反】疏【注正义曰宣十五年晋师灭赤狄潞氏十六年晋人灭赤狄甲氏及留吁成三年晋却克卫孙良夫伐廧咎如传曰讨赤狄之余焉是赤狄已灭尽矣知鲜虞与肥皆白狄之别种也杜以昔阳为肥国之都乐平沾县东有昔阳城疑此为都也下注云钜鹿下曲阳县西南有肥累城复疑肥国取彼肥为名也刘以为齐在晋东伪会齐师当自晋而东行也假道鲜虞遂入昔阳则昔阳当在鲜虞之东也今案乐平沾县在中山新市西南五百余里何当假道于东北之鲜虞而反入西南之昔阳也既入昔阳而别言灭肥则肥与昔阳不得为一安得以昔阳为肥国之都也昔阳即是肥都何以复言钜鹿下曲阳有肥累之城疑是肥名取于彼也肥为小国竟必不逺岂肥名取钜鹿之城建都于乐平之县也十五年荀吴伐鲜虞围鼓杜云鼓白狄之别钜鹿下曲阳县有鼓聚谓肥鼓并在钜鹿昔阳即是鼓都在鲜虞以东南也二十二年传云晋荀吴使师伪籴者负甲以息于昔阳之门外遂袭鼓灭之则昔阳之为鼓都断可知矣今杜以昔阳为肥国都是者以传云遂入昔阳即云壬午灭肥是因入而灭之故云昔阳肥国都也昔阳既在乐平沾县而杜又云钜鹿下曲阳县西南有肥累城相去逺者以肥是本封之名后迁于昔阳犹若杞国本都陈留后迁缘陵郑本都京兆后迁虢郐与此何异且昔阳今属亷州去下曲阳道路非逺在中山南二百余里刘自云肥之与鼓俱在曲阳足知肥累城与昔阳不甚县絶刘意欲破杜乃云乐平沾县在中山新市西南五百余里又自云昔阳鼓国都与肥相近在中山东南是自相矛楯也然鲜虞在北昔阳在南所以得假道鲜虞遂入昔阳者荀吴意欲灭肥恐肥团防备故从晋之北竟伪欲东南而行徃防齐师故先廻路假道鲜虞南入昔阳如汤之放桀迂路从陑出其不意故也自杜君土地例称有者皆疑辞故杜云乐平沾县东有昔阳是疑而不定又且都县移动古今不一则晋时乐平沾县何知不是古之昔阳但肥都昔阳与鼓相近晋既灭得肥国故二十二年息昔阳之门外遂袭鼓而取之昔阳非鼓都也刘意好异闻妄规杜过非也】秋八月壬午灭肥以肥子緜臯归注肥白狄也緜臯其君名钜鹿下曲阳县西有肥累城为下晋伐鲜虞起音义【臯古刀友累劣彼反又力輙反】○周原伯绞虐其舆臣使曹逃注原伯绞周大夫原公也舆众也曹羣也音义【绞古卯反】疏【注正义曰杜以原伯绞为周大夫甘简公为周卿士此无明据以意言耳】冬十月壬申朔原舆人逐绞而立公子跪寻注跪寻绞弟音义【跪求委反又音诡】绞奔郊注郊周也○甘简公无子立其弟过注甘简公周卿士音义【过古禾反下之子过反】过将去成景之族注成公景公皆过之先君音义【去起吕反】成景之族赂刘献公注欲使杀过刘献公亦周卿士刘定公子丙申杀甘悼公注悼公即过而立成公之孙防注防平公音义【防音秋】丁酉杀献太子之传庾皮之子过注过刘献公太子之传杀瑕辛于市及宫嬖绰王孙没刘州鸠隂忌老阳子注六子周大夫及庾过皆甘悼公之党传言周衰原甘二族所以遂微○季平子立而不礼于南蒯注蒯南遗之子季氏费邑宰音义【蒯苦怪反费音秘】南蒯谓子仲注子仲公子憖吾出季氏而归其室于公注室季氏家财子更其位注更代也音义【更音庚注同】我以费为公臣子仲许之南蒯语叔仲穆子且告之故注穆子叔仲带之子叔仲小也语以欲出季氏以不见礼故音义【语鱼据反注同】季悼子之卒也叔孙昭子以再命为卿注悼子季武子之子平子父也传言叔孙之见命乃在平子为卿之前及平子伐莒克之更受三命注十年平子伐莒以功加三命昭子不伐莒亦以例加为三命疏【正义曰悼子之卒不书于经则是未为卿也其卒当在武子之前平子以孙继祖武子卒后即平子立也传言悼子卒者欲见昭子为卿逺在平子之先注正义曰十年平子伐莒名书于经即平子于时已为卿矣释例曰鲁之叔孙父兄再命而书于经晋司空亚旅一命而经不书推此知诸侯之卿大夫再命以上皆书于经自一命以下大夫及士经皆称人名氏不得见也刘贾云春秋之序三命以上乃书于经颖氏以为再命称人传云叔孙昭子三命逾父兄昭公十年昭子始加三命先此叔孙皆自见经知所书皆再命也是杜检传文知再命书名平子伐莒书名知其已再命矣平子伐莒克之昭子不伐莒也昭子无功而更受三命知平子以功加三命昭子以例加为三命也】叔仲子欲构二家注欲构使相憎谓平子曰三命逾父兄非礼也注言昭子受三命自逾其先人疏【注正义曰礼记文王世子云其朝于公内朝庶子治之虽有三命不逾父兄郑云治之治公族之礼也唯于内朝则然其余会聚之事则与庶姓同一命齿于乡里再命齿于父族三命不齿不齿者不在父兄行例中也彼言三命不逾父兄者自谓在公内朝位在父兄下耳非谓不得受三命逾父兄也叔仲子欲构二家因礼有三命不逾父兄之法遂言昭子受三命自逾其先人以此为非礼也平子初得其言不甚晓解故使昭子令自贬黜见昭子不服乃自知其非故懽而归罪于叔仲子也昭子无兄叔仲子引礼法连言之耳】平子曰然故使昭子注使昭子自贬黜昭子曰叔孙氏有家祸杀适立庶故婼也及此注祸在四年音义【适丁歴反】若因祸以毙之则闻命矣注言因乱讨已不敢辞若不废君命则固有着矣注着位次昭子朝而命吏曰婼将与季民讼书辞无颇注颇偏也音义【颇普何反】季孙惧而归罪于叔仲子故叔仲小南蒯公子憖谋季氏憖告公而遂从公如晋注憖子仲南蒯惧不克以费叛如齐子仲还及卫闻乱逃介而先注介副使也音义【介音界使所吏反】及郊闻费叛遂奔齐注言及郊解经所以书出疏【注正义曰凡言出奔皆自内而出文七年晋先蔑奔秦先在秦地因即奔秦故不言出也归父还自晋至笙遂奔齐笙在鲁之竟外故不言出也此言及郊已入鲁竟传言及郊觧经所以书出】南蒯之将叛也其乡人或知之过之而叹注乡人过蒯而叹且言曰恤恤乎湫乎攸乎注恤恤忧患湫愁隘攸悬危之貌音义【湫子小反徐又在酒反一音秋攸如字除以帚反隘于卖反悬音本又作县】疏【注正义曰释诂云恤忧也故以恤恤为忧患之意也湫是湫隘故以湫为愁隘之意也诗云攸攸斾旌故以攸为悬之貌也言南蒯之心若此】深思而浅谋迩身而逺志家臣而君图注家臣而图人君之事故言思深而谋浅身近而志逺音义【思息嗣反注同】疏【正义曰深思而浅谋思虑深而知计浅言其知小而谋大也迩身而逺志身卑近而志高逺言其越分以求通也家臣而君图为家臣而谋君事言其非已所当为也上二句言其心下一句指其事为下句而上句故注倒言之】有人矣哉注言今有此人微以戒之南蒯枚筮之注不指其事泛卜吉凶音义【枚武回反泛芳敛反】疏【正义曰礼有衔枚所衔之木大如蓍也今人数物云一枚两枚是筹之名也尚书大禹谟舜禅禹禹譲不受请帝枚卜功臣惟吉之从孔安国云枚谓歴卜之而从其吉彼谓人下一筹使歴卜之也此则不告筮者以所筮之事空下一筹而使之筮故杜云不指其事泛卜吉凶也或以为杜云泛卜吉凶谓枚雷总卜则礼云无雷同是总众之辞也今俗语云枚雷则其义理或然也】遇坤注坤上坤下坤音义【坤苦门反】之比注坤下坎上比坤六五爻变音义【比毗志反注同】曰黄裳元吉注坤六五爻辞以为大吉也示子服惠伯曰即欲有事何如惠伯曰吾尝学此矣忠信之事则可不然必败外强内温忠也注坎险故强坤顺故温强而能温所以为忠疏【正义曰筮遇此爻而辞云黄裳元吉南蒯自以为所谋之事必大吉注正义曰坎彖云习坎重险是坎为险也説卦云坤顺也六五爻变则上体为坎坎有险难故为刚强也坤道和顺故为温柔也刚强以御难柔顺以事主故外强而能内温所以为忠也】和以率贞信也注水和而土安正和正信之本也疏【注正义曰坎为水水性和柔坤为土土性安正率循也贞正也用和柔之性以循安正道既和且正信之本故为信也】故曰黄裳元吉疏【正义曰天下之事虽则万端总之诸法大归忠信而已能忠能信无施不可以有忠信故曰黄裳元吉解此爻辞之意】黄中之色也裳下之饰也元善之长也中不忠不得其色注言非黄音义【长丁丈反】下不共不得其饰注不为裳事不善不得其极注失中德疏【注正义曰极训为中不得其中言其失中德也此文以上二句类之当云善不极不得为长文不然者惠伯之语虽反覆相叠不可字字相对随便而言故与上不类】外内倡和为忠注不相违也音义【倡昌亮反和戸卧反】率事以信为共注率犹行也疏【注正义曰率训循循而行故率犹行也】供养三德为善注三德谓正直刚克柔克也音义【供九用反养余亮反】疏【注正义曰洪范三德一曰正直二曰刚克三曰柔克孔安国云正直者能正人之曲直刚克者刚能立事柔克者和柔能治三者皆人之性也刚则失之于强柔则失之于弱故贵其能刚能柔谓刚不苛酷柔不滞溺也供养三德为善者刚则抑之柔则进之以志意供给长养之使合于中道各成其德乃为善也董遇注本为共养解云尽共所以养成三德也】非此三者弗当注非忠信善不当此卦音义【当如字注同或丁浪反】疏【正义曰既言爻为此辞之意又解此辞所言之义也五方则为五色黄是中央之色也衣裳所以饰身裳是在下之饰也元者始也首也于物为初始于人为头首元是诸善之长也五方之中犹人之心中心中不忠则不得其黄之色也身体之下犹名位之下为下不共则不得其裳之饰也举事不善则不得其善之中言为事不中则非善之长也更覆言忠共善三者之义外内倡和为忠言君在内臣在外君倡臣和不相乖违是名为忠也行事以信无有虚诈是名为共也人之为德有正直刚柔供养此三者之德使其德无愆乃名为善也非此三者忠也共也善也则于此卦不当也不当此卦虽吉不可】且夫易不可以占险将何事也且可饰乎注夫易犹此易谓黄裳元吉之卦问其何事欲令从下之饰音义【夫音扶注同令力呈反】疏【正义曰且夫易谓此黄裳元吉之易也唯可以占忠信之事不可以占危险之事也问南蒯今将欲为何事也且可饰乎言此易所占唯且可为在下之饰乎不可为余事也中美能黄忠则黄也上美为元善则元也下美则裳共则裳也忠善共三者皆成可知此筮之言吉也三者犹有所阙筮虽吉未可用也注正义曰惠伯指论此卦而言夫易非是漫言易故知夫易犹言此易谓此黄裳元吉之易卦也险谓危险言此卦不可以占危险之事心疑南蒯事险故问将何事也且可为下之饰也欲令南蒯从下之饰为共】中美能黄上美为元下美则裳参成可筮注参美尽备吉可如筮音义【参七南反又音三】犹有阙也筮虽吉未也注有阙谓不参成将适费饮乡人酒注南蒯自其家还适费音义【饮于鸩反】乡人或歌之曰我有圃生之杞乎注言南蒯在费欲为乱如生于园圃非宜也世所谓枸也音义【圃布古反音纪枸音茍本又作狗】从我者子乎注子男子之通称言从已可不失今之尊音义【称尺证反】去我者鄙乎倍其邻者耻乎注邻犹亲也音义【倍音佩】已乎已乎非吾党之士乎注已乎已乎言自遂不改疏【正义曰乡人以南蒯季氏家臣而欲反害季氏故为歌以感切之也圃者所以殖菜蔬也非可食之物我有圃生之以喻南蒯在费欲为乱也若能从我之言不为乱者是为子也子者男子之美称不失尊贵得为子也去我而背叛者鄙贱之行也倍其隣近者耻恶之事也若已乎已乎自遂其心不肯改者则不复是吾党之士乎释木云枸檵舍人曰枸也注正义曰杜此解原南蒯之意蒯若云此事已乎已乎自遂其心如不肯改则此南蒯非复是吾党之士也服防云已矣决絶之辞则谓歌者自言己意可已乎已乎此南蒯今已非是吾党之士】平子欲使昭子逐叔仲小注欲以自解説小闻之不敢朝昭子命吏谓小待政于朝曰吾不为怨府注言不能为季氏逐小生怨祸之聚为明年叔弓围费传音义【为季于伪反下同】○楚子狩于州来注狩冬猎也音义【狩本亦作守同手又反注同】次于颍尾注颍水之尾在下蔡使荡侯潘子司马督嚣尹午陵尹喜帅师围徐以惧吴注五子楚大夫徐吴与国故围之以偪吴音义【潘普干反督音笃本亦作裻嚣五刀反徐许骄反】楚子次于干谿注在谯国城父县南以为之援雨雪王皮冠秦复陶注秦所遗羽衣也音义【援于眷反雨于付反王皮冠一本作楚子皮冠复音服一音福陶徒刀反遗唯季反】疏【注正义曰文在冠下舄上知是衣也目之以秦明是秦所遗也冒雪服之知是羽毛之衣可以御雨雪也】翠被注以翠羽饰被音义【被普义反注及下同】豹舄注以豹皮为履音义【舄音昔】执鞭以出注执鞭以教令音义【鞭必緜反又或革旁作更者五孟反非也】仆析父从注楚大夫音义【析星歴反从才用反】疏【正义曰释鸟云翠鹬樊光云青出交州李廵曰其羽可以饰物郭璞曰似燕绀色生郁林郑子臧好鹬冠以此鸟之羽饰冠刘以为仆析父从右尹子革夕见于王为下与革语张本以规杜今知不然者若仆析父共子革二人同时见王王与之语则二人并在子革独对传应云子革对曰不得直云对故杜以为右尹子革将夕故下即云对事理分明刘妄规杜过非也】右尹子革夕注子革郑丹夕莫见音义【莫音暮见贤遍反】王见之去冠被舍鞭注敬大臣音义【去起吕反舍音舍】与之语曰昔我先王熊绎注楚始封君音义【绎音亦】疏【注正义曰此与吕伋王孙牟爕父禽父杜所注者皆是世家文也爕父禽父亦王孙传于牟言王孙爕禽亦蒙之】与吕伋注齐太公之子丁公音义【级音急本亦作伋】王孙牟注卫康叔子康伯爕父注晋唐叔之子音义【爕素协反父音甫下同】禽父注周公子伯禽并事康王注康王成王子四国皆有分我独无有注四国齐晋鲁卫分珍寳之器音义【分扶问反下及注皆同】疏【注正义曰书序云武王既胜殷邦诸侯班宗彛作分器旅獒云明王慎徳四夷咸賔无有远迩毕献方物惟服食器用王乃昭徳之致于异姓之邦无替厥服分寳玉于伯叔之国时庸展亲鲁语云古者分同姓以珍玉展亲也分异姓以逺方之职贡使无忘服也是言诸侯皆得天子之分器也定四年传称分鲁公以夏后氏之璜封父之繁弱分康叔以大吕之钟分唐叔以密须之鼓阙巩之甲姑洗之钟其齐之所得则无以言之】今吾使人于周求鼎以为分王其与我乎对曰与君王哉昔我先王熊绎辟在荆山注在新城沶乡县南音义【辟匹亦反沶音市又音示】筚路蓝缕以处草莽跋渉山林以事天子唯是桃弧棘矢以共御王事注桃弧棘矢以御不祥言楚在山林少所出有音义【筚音必蓝力甘反缕力主反莽武党反防蒲末反共音恭御鱼吕反】齐王舅也注成王母齐太公女晋及鲁卫王母弟也楚是以无分而彼皆有今周与四国服事君王将唯命是从岂其爱鼎王曰昔我皇祖伯父昆吾旧许是宅注陆终氏生六子长曰昆吾少曰季连季连楚之祖故谓昆吾为伯父昆吾尝居许地故曰旧许是宅音义【长丁丈反少诗照反尝一本作曽才能反】疏【注正义曰楚世家云陆终生子六人圻剖而产焉一曰昆吾二曰参胡三曰彭祖四曰会人五曰曹姓六曰季连季连芋姓楚其后也昆吾是楚之逺祖之兄也旧许是宅昆吾尝居许地许既南迁故云旧许是宅其地此时属郑故云郑人贪頼其田而不我与哀十七年传卫侯梦见人登昆吾之观北面而噪曰登此昆吾之墟杜云今在濮阳城中盖昆吾居此二处未知孰为先后也】今郑人贪頼其田而不我与我若求之其与我乎对曰与君王哉周不爱鼎郑敢爱田王曰昔诸侯远我而畏晋今我大城陈蔡不羮赋皆千乗子与有劳焉诸侯其畏我乎对曰畏君王哉是四国者专足畏也注四国陈蔡二不羮音义【远于万反羮音郎乗绳证反与音预】疏【注正义曰刘以为楚语云灵王城陈蔡不羮使仆夫子晳问于范无宇曰今吾城三国赋皆千乗亦当晋矣诸侯其来乎对曰是三城者岂不使诸侯之惕焉彼再言三城无四国也纵使不羮有二或当前后迁焉非是并有二也谓古四字积画四当为三以规杜过今知不然者以三之与四古虽积画错否难知但今诸儒所注春秋传本并云四国无作三者国语是不传之书何可执以为真而攻左氏刘虽有所规未可从也】又加之以楚敢不畏君王哉工尹路请曰君王命剥圭以为鏚柲注鏚斧也柲柄也破圭玊以饰斧柄音义【剥邦角反鏚音戚柲音秘】疏【正义曰斧柯长三尺和氏之玉长一尺二寸圭玊非为斧柄之物故知破之为饰】敢请命注请制度之命王入视之析父谓子革吾子楚国之望也今与王言如响国其若之何注讥其顺王心如响应声音义【响许丈反应应对之应】子革曰摩厉以须王出吾刃将斩矣注以已喻锋刃欲自摩厉以斩王之淫慝音义【慝他得反】王出复语左史倚相趋过注倚相楚史名音义【复扶又反倚于绮反徐其绮反相息亮反】王曰是良史也子善视之是能读三坟五典八索九丘注皆古书名音义【坟扶云反索所白反本又作索】疏【注正义曰孔安国尚书序云伏牺神农黄帝之书谓之三坟言大道也少昊颛顼高辛唐虞之书谓之五典言常道也八卦之説谓之八索求其义也九州之志谓之九丘丘聚也言九州所有土地所生风气所宜皆聚此书也楚左史倚相能读三坟五典八索九丘即谓上世帝王遗书也周礼外史掌三皇五帝之书郑云楚灵王所谓三坟五典是也贾逵云三坟三王之书五典五帝之典八索八王之法九丘九州亡国之戒延笃言张平子説三坟三礼礼为人防尔雅曰坟大防也书曰谁能典朕三礼三礼天地人之礼也五典五帝之常道也八索周礼八议之刑索空空设之九丘周礼之九刑丘空也亦空设之马融説三坟三气隂阳始生天地人之气也五典五行也八索八卦九丘九州之数也此诸家者各以意言无正验杜所不信故云皆古书名耳】对曰臣尝问焉昔穆王欲肆其心注周穆王肆极也周行天下将皆必有车辙马迹焉祭公谋父作祈招之诗以止王心注谋父周卿也祈父周司马世掌甲兵之职招其名祭公方谏游行故指司马官而言此诗逸音义【周行如字又下孟反辙直列反祭侧界反招常遥反又音昭父音甫】疏【注正义曰尚书酒诰云若畴圻父是祈父为官名也诗小雅有祈父之篇其诗云祈父予王之爪牙胡转予于恤毛传云祈父司马也职掌封祈之甲兵郑笺云此司马也时人以其职号之故曰祈父杜用彼説故云祈父司马世掌甲兵之职也祈既是官故以招为其名谓穆王之时有司马之官其名曰招也祭公方諌游行故指司马官而为言也贾逵云祈求也昭明也言求明徳也马融以圻为王圻千里王者游戏不过圻内昭明也言千里之内足明徳】王是以获没于只宫注获没不见篡弑音义【只音支又音祈篡初患反弑申志反】疏【正义曰马融云圻内游观之宫也杜不解盖以为王离宫之名也】臣问其诗而不知也若问逺焉其焉能知之王曰子能乎对曰能其诗曰祈招之愔愔式昭德音注愔愔安和貌式用也昭明也音义【焉能于防反愔愔一心反徐于林反】思我王度式如玊式如金注金玊取其坚重形民之力而无醉饱之心注言国之用民当随其力任如金冶之器随器而制形故言形民之力去其醉饱过盈之心音义【冶音也去起吕反】疏【正义曰穆王之时有祈父官名招即是司马官也职掌兵甲常从王行祭公諌王游行设言以戒司马也言祈招之愔愔美其志性安和愔愔然也女当用此职掌以明我王之德音也思使我王之徳度用如玉然用如金然使之坚而且重可寳爱也若用民力当随其所能而制其形模依其形模用民之力而无有醉饱盈溢之心也以王之游行必劳损民力故令依法用之注正义曰言国之用民当随其力任量其力之所堪而任用之不使劳役过其所堪也如金冶之器随器而制形者铸冶之家将作器而制其模谓之为形今代犹名焉用民之力依模用之故言形民之力也食充其腹谓之饱酒卒其量谓之醉醉饱者是酒食餍足过度之名也穆王用民之力不知餍足故令去其醉饱过盈之心】王揖而入馈不食寝不寐数日注深感子革之言音义【馈其位反数所主反】不能自克以及于难注克胜也音义【难乃旦反胜升证反又音升】仲尼曰古也有志克己复礼仁也信善哉楚灵王若能如是岂其辱于干谿疏【正义曰刘云克训胜也己谓身也有嗜欲当以礼义齐之嗜欲与礼义交战使礼义胜其嗜欲身得归复于礼如是乃为仁也复反也言情为嗜欲所逼已离礼而更归复之今删定云克训胜也己谓身也谓身能胜去嗜欲反复于礼也】○晋伐鲜虞因肥之役也注肥役在此年










　　春秋左传注疏卷四十五
　　春秋左氏传注疏卷四十五考证
　　传魏骀芮岐毕吾西土也注骀在始平武功县所治厘城○【臣召南】按后稷封邰故诗曰即有邰家室其地即汉右扶风之漦县漦即邰字故师古注曰读与邰同音台也各本作厘城误读陆氏音义知自唐时已然矣又按杜注谓在夏世以后稷功受此五国为西土之长此语微觉未检周于夏世安得境土东至河东之魏乎传举后稷以至文王举夏初以至商末故言五国皆封内耳
　　又疏昔我先世后稷○【臣照】按后世以后稷为弃不知后稷虞官非独弃也自弃以后世守其官及夏之衰弃稷不务乃失其官而自窜于戎翟之间故国语云昔我先王世后稷以服事虞夏言周先王世为后稷之官也郑康成诗谱亦称先王世后稷后人妄删王字遂似后稷云者専指弃而言今此疏亦无王字知唐时已讹脱矣如无王字则是专指弃言及夏之衰弃稷弗务与不窋何与何以自窜于戎翟之间耶又周本纪以不窋为后稷之子葢马迁以不窋以上无可考遂谓不窋为后稷之子其实不窋若为弃子者夏歴四百年其衰也即据中兴以前论亦歴年孔久不应弃子犹在人世殆俱臆説耳
　　传巴濮楚邓吾南土也疏唯濮为逺夷耳○【臣召南】按武王伐商微卢彭濮与庸蜀羗髳竝会则周初声教逺及西南濮人早从义师矣
　　传而楚所相也疏卷章生犂犂为高辛氏火正○【臣浩】按此用楚世家文楚世家作卷章生重犂重犂为高辛居火正【臣照】按孔颖逹用楚世家文而去重字葢重犂二人又有以重犂为一人者孔氏断从二人也又以黎作犂古字本通
　　传妃以五成故曰五年○【臣召南】按此传之注及疏皆原本刘歆春秋説按五行志曰天以一生水地以二生火天以三生木地以四生金天以五生土五位皆以五而合而隂阳易位故曰妃以五成然则水之大数六火七木八金九土十故水以天一为火二牡木以天三为土十牡土以天五为水六牡火以天七为金四牡金以天九为木八牡阳竒为牡隂耦为妃故曰水火之牡也火水妃也于易坎为水为中男离为火为中女葢取诸此也又按下文嵗五及鹑火杜亦全用歆説【臣照】按嵗五及鹑火当六十年而云五十二年者包迟留伏逆而约略计之也
　　传孟僖子如齐殷聘礼也疏主人不延几○【臣浩】按聘礼原文作主人不筵几各本俱误今仍之
　　季孙意如叔弓仲孙貜帅师伐莒○万斯大学春秋随笔曰时止二军季之一军已为将而叔弓为佐偏师而出则迭将之悉师以行则同帅之二子之一军不分将佐而各主其偏或専行或竝出不相隶也専恣如此于公何有哉春秋自此于诸卿竝将悉书深着其无君之罪也
　　齐惠栾高氏皆耆酒疏齐惠公一段○各本俱误刋于下文遂伐虎门之下又多误字如齐惠公生公子栾生字下脱公字又子旗是栾孙子良是高孙脱二子字又孙以王父字为氏为氏之上衍王父字三字遂不可解今竝改正
　　传始用人于亳社○赵汸补注曰不书讳国恶
　　传平公也○赵汸补注曰传记郑伯徃吊又因叔孙如晋并记十一国大夫会见晋虽失政诸侯犹畏其强
　　楚子防诱蔡侯般杀之于申○【臣浩】按此春秋书法所以深恶楚防也杜注谓蔡大夫以楚子名告不亦迂乎
　　传视下言徐○汉书五行志注应劭曰视下视不登带言徐不闻于表着
　　传臣闻五大不在边五细不在庭○【臣召南】按杜解五大引古五官与传上文所引子元管仲不类疏中引贾逵郑众之説与相合胜于杜注
　　及防氏之庙○顾炎武日知録曰此与十八年简兵大搜将为搜除子太叔之庙在道南其寝在道北其庭小过期二日使除徒陈于道南庙北曰子产过女而命速除乃过于南郷子产朝过而怒之除者南毁子产及冲使从者止之曰毁于北方此亦一事而记者或以为或以为搜两存之而失删其一耳【臣召南】按宋儒刘敞已谓此两实一事説者不同丘明两记之
　　遂入昔阳疏昔阳今属亷州○【臣召南】按唐志亷州武徳元年置贞观元年省属镇州或疑亷州字误非也
　　已乎已乎疏释木云杞枸檵舍人曰向杞也○推寻文义应作枸也
　　翠被豹舄○王应麟困学记闻曰楚之兴也筚路蓝缕其衰也翠被豹舄国家之兴衰视其俭侈而已
　　传对曰与君王哉○【臣召南】按此子革语也楚世家作析父对曰读左传而误者也
　　传古也有志克己复礼仁也○王应麟困学纪闻曰或谓二语古人所传非出于仲尼胡致堂云夫子以克己复礼为仁非指克己复礼即仁也国语胥臣曰出门如賔承事如祭仁之则也葢左氏粗闻阙里诸言毎每引用而輙有更易穆姜于随举文言亦此类【臣照】按国语曰教之语语者先圣先师之嘉语也鲁论顔子曰请事斯语冉子曰请事斯语知此皆非孔子自言皆述古语也故曰请事斯语王应麟不本左氏以解鲁论转因鲁论以疑左氏非也




　　春秋左氏传注疏卷四十五考证
<经部,春秋类,春秋左传注疏>
　　钦定四库全书
　　春秋左传注疏卷四十六【起昭公十三年尽十六年】
　　晋杜氏注　唐陆徳明音义　孔頴达疏
　　经十有三年春叔弓帅师围费注不书南蒯以费叛不以告庙音义【费音秘】疏【注正义曰定八年传云阳虎入于讙阳闗以叛注云叛不书略家臣则此亦为略家臣故不告庙也以不告庙故史不得书二注互相备】
　　夏四月楚公子比自晋归于楚弑其君防于干谿注比去晋而不送书归者依陈蔡以入言陈蔡犹列国也比归而灵王死故书弑其君灵王无道而弑称臣比非首谋而反书弑比虽胁立犹以罪加也灵王死在五月又不在干谿楚人生失灵王故本其始祸以赴之音义【谿苦兮反】疏【注正义曰传称依陈蔡人以国许复其国而借其力故书为归言是陈蔡纳之释例曰韩魏有耦国之彊陈蔡有复国之端故晋赵鞅楚公子比皆称归从诸侯纳之例言非晋楚之所能制是其义也讨灵王无道于国其弑不应称臣又比为观从所诳迫胁而立非是弑君首谋而反书比弑君者比归而王死故书比弑其君比虽被胁而立灵王为比而死虽非比弑犹以弑君之罪加比哀六年注云楚比劫立陈乞流涕子家惮老皆疑于免罪故春秋明而书之以为弑主释例曰若郑之归生齐之陈乞楚公子比虽本无其心春秋之义亦同大罪是以君子慎所以立也其意以为弑君之恶恶之大者虽则本无其心君实由之而死若舍而不责则下无所忌故书其名成其罪所以示来世励后人为教之逺防也灵王见弑实由无道但欲见比罪故称臣名非言灵王为有道犹宣二年晋赵盾弑其君夷臯释例曰传言灵公不君又以明于例此弑宜称君也弑非赵盾而经不变文者以示良史之意深责执政之臣彼为章盾之罪称臣名此亦为章比之罪称臣名非言灵王不合弑称君也又传称五月王缢于芋尹申亥氏他年申亥以王柩告则灵王死在五月其死又不在干谿而经书四月比弑其君防于干谿者楚人生失灵王告时未知死否但以干谿之地失王以为王必死矣本其始祸故以四月弑君赴也刘云比以四月归既归而王死故以云云同】
　　楚公子弃疾杀公子比注比虽为君而未列于诸侯故不称爵杀不称人罪弃疾疏【注正义曰释例曰诸侯不受先君之命而纂立得与诸侯会者则以成君书之齐商人蔡侯般之属是也若未得接于诸侯则不称爵楚公子弃疾杀公子比蔡人杀陈佗齐人杀无知卫人杀州吁公子瑕之属是也诸侯篡立虽以会诸侯为正此列国之制也至于国内策名委质即君臣之分已定故诸杀不称君亦与成君同义也传曰会平州以定公位又云若有罪则君列诸防矣此以会为断也卫州吁齐无知皆弑君自立其死称人以杀此比亦弑君而立不称人以杀而云弃疾杀者弃疾利比之位而杀之其意不得为讨贼不称人所以罪弃疾也释例云比既得国国人惊乱弃疾从而扇之比惧自杀皆弃疾之由故书公子弃疾杀公子比是言不称弑其君又说罪弃疾之意也】
　　秋公防刘子晋侯齐侯宋公卫侯郑伯伯莒子邾子滕子薛伯伯小邾子于平丘注平丘在陈留长垣县西南音义【垣音袁】八月甲戌同盟于平丘注书同齐服故公不与盟注鲁不堪晋求谗慝多公不与盟非国恶故不讳音义【与音预注同慝他得反】疏【注正义曰宣七年公会晋侯云云于黑壤传曰晋侯之立也公不朝焉又不使大夫聘晋人止公于防盟于黄父公不与盟以赂免故黒壤之盟不书讳之也彼公不与盟讳而不书此书之者彼不相朝聘公实有罪讳国之恶故不书其盟此时公实无罪非是国恶故书而不讳襄三十一年传曰晋公室卑政在侈家韩宣子为政不能图诸侯鲁不堪晋求谗慝多是以有平丘之防此年传云邾人莒人愬于晋曰鲁朝夕伐我防亡矣注云自昭公即位邾鲁同好又不朝夕伐莒无故怨愬晋人信之所谓谗慝多是言晋受谗言公无罪非国恶故不讳也】晋人执季孙意如以归公至自防注无传
　　蔡侯庐归于蔡音义【庐音卢又力居反】陈侯吴归于陈注陈蔡皆受封于楚故称爵诸侯纳之曰归疏【注正义曰公羊传曰此皆灭国也其言归何不与诸侯専封也其意言诸侯不得专封不与楚封陈蔡使若陈蔡之君自有国而归之然以是故称爵言归若言各自有爵非由楚也杜以传言平王封陈蔡又二君之归再言礼也则兴灭继絶是为得礼无有不与楚封之事也二者皆是旧国立君绍其先祀袭其封爵爵是先世之爵非楚今始立之故言陈蔡皆受封于楚已立为侯故称爵以归国非入国始为君也礼诸侯不生名二君皆书名者称爵以其受封于楚书名以其未成为君称名称爵两见之也诸侯纳之曰归成十八年传例】
　　冬十月葬蔡灵公注蔡复而后以君礼葬之
　　公如晋至河乃复注晋人辞公
　　吴灭州来注州来楚邑用大师焉曰灭疏【注正义曰州来楚邑不系楚者大都以名通者例皆不系国用大师焉曰灭襄十三年传例】
　　传十三年春叔弓围费弗克败焉注为费人所败不书讳之平子怒令见费人执之以为囚俘冶区夫曰非也注区夫鲁大夫音义【俘芳夫反冶音也区乌侯反一音丘于反】疏【正义曰非三代服叛之道也】若见费人寒者衣之饥者食之为之令主而共其乏困费来如归南氏亡矣民将叛之谁与居邑若惮之以威惧之以怒民疾而叛为之聚也疏【正义曰季氏既执费人人皆憎疾季氏而叛之为南氏之积聚也】若诸侯皆然费人无归不亲南氏将焉入矣平子从之费人叛南氏注费叛南氏在明年传善区夫之谋终言其效音义【衣于既反食音嗣共音恭惮待旦反为之聚也于伪反焉于防反効户孝反】○楚子之为令尹也杀大司马防掩而取其室注在襄三十年音义【防于委反掩于检反】及即位夺防居田注居掩之族言防氏所以怨迁许而质许围注迁许在九年围许大夫音义【质音致】蔡洧有宠于王王之灭蔡也其父死焉注楚灭蔡在十一年洧仕楚其父在国故死音义【洧于轨反】王使与于守而行注使洧守国王行至干谿音义【与音预守手又反】申之防越大夫戮焉注申防在四年疏【正义曰王肃云越大夫常寿过也申之防经书淮夷而不书越者以常寿过有罪不得列会故不书越也戮者陈其罪恶以狥诸军言将杀之终亦不杀过至今在楚故怨而作乱】王夺鬭韦龟中犫注韦龟令尹子文孙中犫邑名音义【犫尺州反】又夺成然邑而使为郊尹注成然韦龟子郊尹治郊竟大夫音义【竟音境】蔓成然故事蔡公注蔡公弃疾也故犹旧也韦龟以弃疾有当璧之命故使成然事之音义【蔓音万】故防氏之族及防居许围蔡洧蔓成然皆王所不礼也因羣丧职之族啓越大夫常寿过作乱注常寿过申会所戮者音义【丧息泿反过古禾反】疏【正义曰言族者以掩既被杀唯有族存故言族也韦龟成然皆被夺邑所以不数韦龟而独数成然者以是时韦龟已死故不言之上言夺邑者积王之恶见成然怨恨之深由父子被夺故也易称善不积不足以成名恶不积不足以灭身小人以小善为无益而弗为以小恶为无伤而弗去也故恶积而不可揜罪大而不可觧至于灭身也】围固城克息舟城而居之注息舟楚邑城之坚固者疏【正义曰围固城城之固者克息舟息舟即是其邑也以围时有所毁故更城而居之】观起之死也其子从在蔡事朝呉注观起死在襄二十二年朝呉故蔡大夫声子之子音义【从如字朝如字】疏【注正义曰言故蔡大夫者此时蔡灭见为楚县呉今在蔡其父先为蔡国大夫故云故蔡大夫声子之子也】曰今不封蔡蔡不封矣我请试之注观从以父死怨楚故欲试作乱以蔡公之命召子干子晳注二子皆灵王弟元年子干奔晋子晳奔郑音义【晳星暦反】及郊而告之情注告以蔡公不知谋强与之盟入袭蔡蔡公将食见之而逃注不知其故惊起辟之音义【强其丈反】疏【正义曰二子闻非蔡公之命欲还故观从强与之盟遂入袭蔡】观从使子干食坎用牲加书而速行注使子干居蔡公之牀食蔡公之食并僞与蔡公盟之征验以示众已狥于蔡注已观从也音义【已音纪狥似俊反】曰蔡公召二子将纳之与之盟而遣之矣将师而从之注诈言蔡公将以师助二子蔡人聚将执之注执观从辞曰失贼成军而杀余何益乃释之注贼谓子干子晳也言蔡公已成军杀已不觧罪朝呉曰二三子若能死亡则如违之以待所济注言若能为灵王死亡则可违蔡公之命以待成败如何音义【为于僞反】若求安定则如与之以济所欲注言与蔡公则可得安定且违上何适而可注言不可违上也上谓蔡公众曰与之乃奉蔡公召二子而盟于邓注颍州召陵县西南有邓城二子子干子晳依陈蔡人以国注国陈蔡而依之疏【正义曰二子更无兵众唯依倚陈蔡人耳以国者许为复其国以此招慰之】楚公子比注子干公子黑肱注子晳音义【肱古反】公子弃疾注蔡公蔓成然蔡朝呉帅陈蔡不羹许叶之师因四族之徒注四族防氏许围蔡洧蔓成然音义【羮音郎叶始渉反】以入楚及郊陈蔡欲为名故请为武军注欲筑垒壁以示后人为复讐之名音义【垒力轨反壁本亦作辟音璧】蔡公知之曰欲速且役病矣请藩而已乃藩为军注藩篱也音义【藩方元反注同离也依字应作篱今作离假借也力知反】疏【正义曰蔡公知之知陈蔡人之情也蔡公楚之公子犹尚吝惜本国耻有报讐之名筑垒以示后世故请藩而已】蔡公使湏务牟与史猈先入因正仆人杀大子禄及公子罢敌注湏务牟史狎楚大夫蔡公之党也正仆大子之近官音义【牟亡侯反猈皮佳反徐扶蟹反又扶移反或扶瞻反本或作□音同罢音皮徐甫绮反一音蒲买反】疏【正义曰正仆人即太仆也周礼下大夫二人】公子比为王公子黑肱为令尹次于鱼陂注竟陵县城西北有甘鱼陂音义【陂彼宜反】公子弃疾为司马先除王宫使观从从师于干谿而遂告之注从干谿之师告使叛灵王且曰先归复所后者劓注劓截鼻音义【劓鱼器反截鼻之刑】师及訾梁而溃注灵王还至訾梁而众散音义【訾子斯反注同溃户内反】王闻羣公子之死也自投于车下曰人之爱其子也亦如余乎侍者曰甚焉小人老而无子知挤于沟壑矣注挤队也音义【挤子细反说文云排也一音子礼反壑许各反队直类反】王曰余杀人子多矣能无及此乎右尹子革曰请待于郊以听国人注听国人之所与王曰众怒不可犯也曰若入于大都而乞师于诸侯王曰皆叛矣曰若亡于诸侯以听大国之圗君也王曰大福不再祗取辱焉然丹乃归于楚注然丹子革弃王而归楚音义【祗音支】王防夏将欲入鄢注夏汉别名顺流为防顺汉水南至鄢音义【防以全反夏户雅反汉水也鄢徐于建反一音于晚反入本又作至】芋尹无宇之子申亥曰吾父再奸王命注谓断王旌执人于章华宫音义【芋于付反徐又音羽奸音干断丁管反】王弗诛惠孰大焉君不可忍惠不可弃吾其从王乃求王遇诸棘闱以归注棘里名闱门也音义【棘闱音韦孔晁云棘楚邑闱巷门】疏【注正义曰呉语云昔楚灵王不君其臣箴谏不入其民不忍饥劳之殃三军叛王于干谿王独行屏营彷徨于山林之中三日乃见其涓人畴王呼之曰余不食三日矣畴趋而进王枕其股以寝于地王寐畴枕王以块而去之王觉而无见也乃匍匐将入于棘闱棘闱不纳乃入芋尹申亥氏焉孔晁曰棘楚邑闱门也案襄二十六年传言呉伐楚克棘四年传言呉伐楚入棘以棘为邑或是也】夏五月癸亥王缢于芋尹申亥氏注癸亥五月二十六日皆在乙卯丙辰后传终言之经书四月误音义【缢之防反】疏【注正义曰此癸亥之日实在乙夘丙辰之后传先言之者因申亥求王遂言王缢是传终言之也既以五月统癸亥之日而乙卯丙辰亦是五月之日虽则言有颠倒即令蒙此五月之文也刘云杜此注经书四月误案上经注云灵王实以五月死楚人生失灵王本其始祸以赴两注不同以为杜非今知不然者以其生失灵王不知死在五月遂以四月始祸言灵王之死是其错误之事于文似异义实一也刘以为二文异而规杜氏非也】申亥以其二女殉而葬之观从谓子干曰音义【殉似俊反谓子干本或作谓子干曰】不杀弃疾虽得国犹受祸也子干曰余不忍也子玉曰人将忍子注子玉观从吾不忍俟也乃行国每夜骇曰王入矣注相恐以灵王也音义【骇户楷反恐丘勇反下同】乙卯夜弃疾使周走而呼曰王至矣注周徧也乙卯十八日音义【呼好故反下同徧音遍】国人大惊使蔓成然走告子干子晳曰王至矣国人杀君司马将来矣注司马谓弃疾也言司马见杀以恐子干君若早自圗也可以无辱众怒如水火焉不可为谋又有呼而走至者曰众至矣二子皆自杀注不书弑君位未定也音义【弑申志反】丙辰弃疾即位名曰熊居葬子干于訾实訾敖注不成君无号諡者楚皆谓之敖音义【熊音雄】疏【注正义曰郏敖与此訾敖皆不成君无号諡也元年传云葬王于郏谓之郏敖此云葬子干于訾实訾敖并以地名冠敖未知其故又世家楚之先君有若敖霄敖皆在位多年亦称为敖不知敖是何义】杀囚衣之王服而流诸汉乃取而葬之以靖国人使子旗为令尹注子旗蔓成然音义【衣于既反旗音其】楚师还自徐注前年围徐之师疏【正义曰上云师及訾梁而溃此又云楚师还自徐者上所云者是干谿援师此谓荡侯等五子伐徐师故杜云前年围徐之师】呉人败诸豫章获其五帅注定二年楚人伐呉师于豫章呉人见舟于豫章而濳师于巢以军楚师于豫章又栢举之役呉人舎舟于淮汭而自豫章与楚夹汉此皆当在江北淮水南盖后徙在江南豫章音义【五帅所类反谓荡侯潘子司马裻嚣尹午陵尹喜五人见贤遍反汭如说反】平王封陈蔡复迁邑注复九年所迁邑疏【注正义曰成十五年许迁于叶九年传云迁城父人于陈迁方城外人于许今复还邑则许还复叶方城外与城父人各复其本】致羣赂注始举事时所货赂音义【赂音路】施舍寛民宥罪举职注举职脩废官音义【宥音又】召观从王曰唯尔所欲注观从教子干杀弃疾今召用之明在君为君之义音义【为于伪反】对曰臣之先佐开卜乃使为卜尹注佐卜人开龟兆使枝如子躬聘于郑且致犫栎之田注犫栎本郑邑楚中取之平王新立故还以赂郑音义【栎力直反】事毕弗致注知郑自说服不复须赂故音义【説音悦复扶又反下将复使同】郑人请曰闻诸道路将命寡君以犫栎敢请命对曰臣未闻命既复王问犫栎降服而对注降服如今觧冠也谢违命曰臣过失命未之致也疏【正义曰言臣罪过漏失君命遗忘之未之致与也】王执其手曰子毋勤姑归不谷有事其告子也注王善其有权有事将复使之音义【毋音无】疏【正义曰言子毋以见使为勤劳】他年芋尹申亥以王柩告乃改葬之初灵王卜曰余尚得天下注尚庻几音义【柩其乆反】疏【正义曰谓得为天子也】不吉投龟诟天而呼曰是区区者而不余畀注区区小天下音义【诟本又作訽呼豆反徐许后反呼火故反畀必利反徐甫至反与也】余必自取之民患王之无厌也故从乱如归初共王无冢适注冢大也音义【厌于盐反共音恭适丁歴反下无适音同】有宠子五人无适立焉乃大有事于羣望注羣望星辰山川疏【注正义曰楚语云天子徧祀羣神诸侯祀天地三辰及其土之山川孔晁云三辰日月星也祀天地谓二王后也非二王后祭分野山川而已又元年传云辰为商星参为晋星是诸侯得分野之星知此羣望是星辰山川也于十二次鹑尾为楚当祀翼轸之星及其国内山川哀六年传曰江汉睢漳楚之望也其山盖荆山衡山之类】而祈曰请神择于五人者使主社稷乃徧以璧见于羣望曰当璧而拜者神所立也谁敢违之既乃与巴姬密埋璧于大室之庭注巴姬共王妾大室祖庙音义【徧音遍见贤遍反下注防见同巴必加反埋亡皆反大室音防】疏【正义曰谓以一璧徧见诸神若神各一璧乃多明无不当其上注正义曰知者襄十二年传云楚司马子庚聘于秦为夫人宁礼也秦女是夫人明巴姬是妾】使五人齐而长入拜注从长幼以次拜音义【齐侧皆反本又作齐长丁丈反注及下同】康王跨之注过其上也音义【跨古化反】灵王肘加焉子干子晳皆逺之平王弱抱而入再拜皆厌纽注防见璧纽以为审识音义【肘中九反逺于万反厌于甲反徐又于辄反纽女九反识甲志反又如字】鬭韦龟属成然焉注知其将立故托其子音义【属音烛】且曰弃礼违命楚其危哉注弃立长之礼违当璧之命终致灵王之乱子干归韩宣子问于叔向曰子干其济乎对曰难宣子曰同恶相求如市贾焉何难注宣子谓弃疾亲恃子干共同好恶故言如市贾同利以相求音义【贾音古好恶并如字又上呼报反下乌路反下皆仿此】对曰无与同好谁与同恶注言弃疾本不与子干同好则亦不得同恶取国有五难有宠而无人一也注宠须贤人而固有人而无主二也注虽有贤人当须内主爲应音义【应应对之应】有主而无谋三也注谋策谋也有谋而无民四也注民众有民而无徳五也注四者既备当以徳成子干在晋十三年矣晋楚之从不闻达者可谓无人注晋楚之士从子干游皆非达人族尽亲叛可谓无主注无亲族在楚无衅而动可谓无谋注召子干时楚未有大衅音义【衅许靳反】为覉终世可谓无民注终身覉客在晋是无民亡无爱徴可谓无徳注楚人无爱念之者疏【正义曰子干之亡楚人无爱念之徴验也】王虐而不忌注灵王暴虐无所畏忌将自亡楚君子干渉五难以弑旧君谁能济之注言楚借君子干以弑灵王终无能成有楚国者其弃疾乎君陈蔡城外属焉注城方城也时穿封戍既死弃疾并领陈事苛慝不作盗贼伏隐私欲不违注不以私欲违民事音义【苛音何本或作荷音同下同慝他得反】民无怨心先神命之注先神谓羣望疏【正义曰楚国既封即有三望三望起于先代故曰先神】国民信之芉姓有乱必季实立楚之常也获神一也注当璧拜音义【芋弥尔反】有民二也注民信之令徳三也注无苛慝宠贵四也注贵妃子居常五也注弃疾季有五利以去五难谁能害之子干之官则右尹也数其贵宠则庶子也以神所命则又逺之其贵亡矣注位不尊音义【去起吕反数所主反逺于万反亡矣音无又如字】其宠弃矣注父既没故疏【正义曰亡无也其贵位则无矣其宠爱之者又弃矣然则父死弃疾宠亦弃独言子干者以子干母贱唯恃父宠宠又弃矣则无恃托故専属子干】民无懐焉注非令徳国无与焉注无内主将何以立宣子曰齐桓晋文不亦是乎注皆庻贱对曰齐桓卫姬之子也有宠于僖注卫姬齐僖公妾有鲍叔牙賔须无隰朋以为辅佐有莒卫以为外主注齐桓出奔莒卫有舅氏之助有国髙以为内主注国氏髙氏齐上卿疏【注正义曰僖十二年传管仲云有天子之二守国髙在是也】从善如流注言其疾也下善齐肃注齐严也肃敬也音义【下遐嫁反齐侧皆反注同】不藏贿注清也音义【贿乎罪反】不从欲注俭也音义【从子用反】施舎不倦注施舎犹言布恩徳求善不厌是以有国不亦宜乎我先君文公狐季姬之子也有宠于献好学而不贰注言笃志音义【厌于艳反好呼报反】生十七年有士五人注狐偃赵衰颠颉魏武子司空季子五士从出音义【衰初危反颉户结反从才用反】有先大夫子余子犯以为腹心注子余赵衰子犯狐偃有魏犫贾佗以为股肱注魏犫魏武子也称五人而说四士贾佗又不在本数盖叔向所贤音义【佗徒何反】疏【注正义曰上言五人直举其数下说四士独据有贤也五人内不数贾佗者佗以公族从文公不在五人之数也盖叔向言之意所将为贤即言之】有齐宋秦楚以为外主注齐妻以女宋赠以马楚王享之秦伯纳之音义【妻七计反】有栾郤狐先以为内主注谓栾枝郤縠狐突先轸也音义【栾鲁官皮郤火逆反縠户木反】亡十九年守志弥笃惠懐弃民注恵公懐公不恤民也民从而与之献无异亲民无异望注献公之子九人唯文公在天方相晋将何以代文此二君者异于子干共有宠子国有奥主注谓弃疾也音义【相息亮反下同共音恭奥乌报反】疏【正义曰室内西南隅谓之奥奥是内之义奥主国内之主故谓弃疾也】无施于民无援于外去晋而不送归楚而不逆何以冀国注传言子干所以蒙弑君之名弃疾所以得国音义【施式防反】○晋成虒祈注在八年音义【虒音斯】诸侯朝而归者皆有贰心注贱其奢也为取郠故注取郠在十年音义【为于伪反郠亡杏反】晋将以诸侯来讨叔向曰诸侯不可以不示威注知晋徳薄欲以威服之乃竝徴会告于呉秋晋侯会呉子于良注下邳有良城县音义【邳皮悲反】水道不可呉子辞乃还注辞不会疏【正义曰呉地水行故谓水道不可谓水路不通呉子既辞晋侯乃还向平丘之会】七月丙寅治兵于邾南甲车四千乘注三十万人音义【乘绳证反下及注皆同】羊舌鲋摄司马注鲋叔向弟也摄兼官也音义【鲋音附】遂合诸侯于平丘子产子大叔相郑伯以会子产以幄幕九张行注幄幕军旅之帐音义【幄于角反幕音莫四合象宫室曰幄在上曰幕】疏【正义曰周礼幕人掌帷幕幄帟绶之事郑云王出宫则有是事在旁曰帷在上曰幕皆以布为之四合象宫室曰幄王所居之帐也帟王在幕若幄中坐上承尘幄帟皆以缯为之凡四物者以绶连系焉然则幕与幄异幕大而幄小幄在幕下张之幄幕九张盖九幄九幕也】子大叔以四十既而悔之毎舎损焉及防亦如之注亦九张也传言子产之适宜大叔之从善次于卫地叔鲋求货于卫淫刍荛者注欲使卫患之而致货音义【刍初俱反说文云割草也荛如遥反饲牲曰刍草薪曰荛】疏【正义曰周礼人掌系祭祀之牲牷祀五帝则系于牢刍之三月说文云荛薪也从艸然则刍者饲牛马之草也荛者共燃火之草也】卫人使屠伯馈叔向羮与一箧锦注屠伯卫大夫音义【屠音徒馈其位反箧若协反】曰诸侯事晋未敢携贰况卫在君之宇下注屋宇之下喻近也而敢有异志刍荛者异于他日敢请之注请止之叔向受羮反锦注受羮示不逆其意且非货曰晋有羊舌鲋者渎货无厌注渎数也音义【渎徒木反厌于盐反数音朔】亦将及矣注将及祸为此役也注役事也音义【为如字或于僞反】疏【正义曰言叔鲋为此淫刍荛之事也】子若以君命赐之其已客从之未退而禁之注禁刍荛者晋人将寻盟齐人不可注有贰心故晋侯使叔向告刘献公注献公王卿士刘子曰抑齐人不盟若之何对曰盟以底信注底致也音义【底音防】君茍有信诸侯不贰何患焉告之以文辞董之以武师虽齐不许君庸多矣注董督也庸功也讨之有辞故功多也疏【注正义曰释诂云董督正也是董为督也又云庸劳劳亦功也讨之有辞则前敌易克故功多也】天子之老请帅王赋元戎十乘以先啓行注天子大夫称老元戎戎车在前者啓开也行道也疏【正义曰上注云献公王卿士此注云天子大夫称老老者是大夫之总名诗云方叔元老毛传云方叔卿士命而为将是卿士称老也曲礼云五官之长曰伯自称于诸侯曰天子之老彼谓三公也如彼文则三公乃得称天子之老卿亦得称老者彼说三公之事言三公之自称耳不言卿之自称不得同三公也曲礼又云诸侯使人于诸侯使者曰寡君之老诸侯之使尚得称老明知天子之卿得称天子之老也诗小雅六月之篇也元大也大戎戎车之大在军前者也啓开行道常训耳】迟速唯君注欲佐晋讨齐叔向告于齐曰诸侯求盟已在此矣今君弗利寡君以为请对曰诸侯讨贰则有寻盟若皆用命何盟之寻注托用命以拒晋叔向曰国家之败有事而无业事则不经注业贡赋之业有业而无礼经则不序注须礼而有次序有礼而无威序则不共注礼须威严而后共有威而不昭共则不明注威须昭告神明而后信义着不明弃共百事不终所由倾覆也注信义不明则弃威不威弃礼无礼无经无经无业故百事不成音义【覆芳服反】是故明王之制使诸侯嵗聘以志业注志识也嵗聘以脩其职业间朝以讲礼注三年而一朝正班爵之义率长幼之序音义【间间厠之间长丁丈反】再朝而会以示威注六年而一会以训上下之则制财用之节再会而盟以显昭明注十二年而一盟所以昭信义也凡八聘四朝再会王一廵守盟于方岳之下音义【守手又反岳音岳】志业于好注聘也音义【好呼报反下注同好同】讲礼于等注朝也示威于众注会也昭明于神注盟也自古以来未之或失也存亡之道恒由是兴晋礼主盟注依先王先公旧礼主诸侯盟惧有不治奉承齐牺注齐盟之牺牲音义【治直吏反旧如字牺许宜反】而布诸君求终事也注终竟也君曰余必废之何齐之有唯君圗之寡君闻命矣疏【正义曰叔向此言论聘朝会盟四事意在言盟并説防朝聘为次序耳国家之所以败也有交好之事而无贡赋之业交好之事不得常矣有贡赋之常而无上下之礼事虽有常则不次序矣有上下之礼而无可畏之威虽有次序则不共敬矣有可畏之威而不昭告神明虽为共敬则不明着矣信义不明弃共敬也承事不共敬弃次序也班位不序弃常度也徴命不常弃事宜也事既弃矣则百事不终国家所由倾覆只为此也圣人知其不可是故明王之制使诸侯每嵗令大夫一聘天子以志识贡赋之业间一嵗诸侯亲自入朝以讲习上下之礼天子于诸侯再朝而一大会以示可畏之威再会而一为盟誓以显诸侯之昭明者也志识贡赋之业在于交好故使聘也讲习上下之礼在于等差故使朝也示可畏之威在于众聚故为会也昭明徳之信在于告神故为盟也自古以来遵行此法未之有失也国家存亡之道恒由是兴为之则存废之则亡存亡起于此也今晋以先王之礼主诸侯之盟惧诸侯之事有不治礼者奉承齐盟所用之牺牲以来至此而布诸齐君求终竟盟约之事也君言曰今余必废之何齐盟之有必如此语唯君自图谋之寡君闻君之命矣言晋知齐必背盟即欲与之战注正义曰下句覆述此事云嵗聘以志业每年聘者所以共贡赋耳知此业者是贡赋之业也下又云志业于好説聘事而谓之好则好谓交好诸侯天子虽尊卑不同亦是交好然则有事者谓有交好之事也不经者经训常也谓交好不常也或聘不以时或贡赋不是不常也昭亦明也昭为昭告神祗明谓信义明着言防虽示威威犹未着必湏昭告神明以要束其心而后天子信义始得明着于天下矣杜以信义不明威无可畏则是弃威也不畏威则礼不行是弃礼也无礼则无经无经则无业故百事所以不成刘以此传四文皆縁上事而致下事其上则事业礼威所致则经序共明传既言不明弃共自然当云不共弃序不序弃经不经弃事今杜云不明则弃威不威弃礼无礼无经无经无业以杜违背文而规杜失今知刘义非者杜以不明弃共不共弃序不序弃经不经弃事自是传文分明但传云百事不终明知非徒弃共弃序其威礼亦弃也杜与传共为表里非是违传刘不觧杜意妄为规过谬矣志是记识故为识也嵗嵗使于天子所以献其贡赋令诸国各自记其职贡是脩其职业也间朝者据聘为言也既云嵗聘因从聘嵗为始更间一年乃朝故知间朝是三年而一朝也朝以正班爵之义率长幼之序与下注会以训上下之则制财用之节皆庄二十三年传文也显昭明三字皆为明也十二年而为一盟者大明黜陟之法诸侯之有明徳者表显升进之于此盟以光显诸侯有昭明之徳者告誓神明所以昭明王之信义以示黜陟必有信也计此十二年间凡八聘四朝再会一盟方岳之下也尚书周官曰六年五服一朝又六年王乃时廵考制度于四岳诸侯各朝于方岳大明黜陟如彼文六年五服诸侯一时朝王即此再朝而会是也此传之文与尚书正合杜言廵守盟于方岳闇与彼义符同明此是周典之旧法也而周礼之文不载此法大行人云侯服嵗壹见其贡祀物甸服二嵗壹见其贡嫔物男服三嵗壹见其贡器物采服四嵗壹见其贡服物卫服五嵗壹见其贡材物要服六嵗壹见其贡货物先儒说周礼者皆以彼为六服诸侯各以服数来朝与此传文无由得合先达通儒未有觧者古书亡灭不可备知然则尚书周官是成王号令之辞尚书之言定是正法左氏复与彼合言必不虚周礼又是明文不得不信盖周公成王之时即自有此二法也又周礼每嵗壹见唯言贡物何必见者即是亲朝各计道路长短或当遣使贡耳先儒谓彼为朝未有明据大行人又云十有二嵗王廵守殷国廵守之嵗周礼同于尚书六年一朝尚书何以违礼又大宗伯云时见曰会殷见曰同郑以为时见无常期也诸侯有不顺服者王将有征讨之事合诸侯而命事焉十二嵗王如不廵守则六服尽朝谓之殷见郑以时见无常期者出自郑之意耳非有明文可据也殷见是此再会而盟时见当此再朝而会未必即如郑说时见为无常期也盖此及尚书是正礼也大行人嵗一见者是遣使贡物非亲朝也今此上聘朝会虽以为诸侯于天子之礼然诸侯相朝亦当然也故云志业于好讲礼于等示威于众其昭明于神虽天子于诸侯之礼然王官之伯及覇主亦得与诸侯为盟故晋为盟主以此告齐令齐受盟也必知此朝聘文兼诸侯者以释例引明王之制八聘四朝云文襄之制因而简之三嵗而聘五嵗而朝以诸侯为文明嵗聘间朝兼诸侯相朝也知盟年朝会俱行者以传云再朝而会云云故知盟年朝会不废也又云嵗聘以志业不言再聘以行朝故知朝年不行聘礼但以朝聘君臣不等盟会敌礼相当故朝年不行聘盟年得有朝会知有盟者传云同盟至故也】齐人惧对曰小国言之大国制之敢不听从既闻命矣敬共以往迟速唯君叔向曰诸侯有间矣注间隙也疏【正义曰申上不用寻盟之意也其意是小国言之可不可则大国制之也大国谓其须盟言已不敢违也】不可以不示众八月辛未治兵注习战建而不斾注建立旌旗不曳其斾斾游也音义【斾歩贝反】疏【注正义曰释天云缁广幅长寻曰旐继旐曰斾郭璞曰帛续旐末为燕尾者然则旐谓旂身斾谓旂尾斾缀于旐本是相连之物非别体也而不曳其斾当纒继于干头盖如礼记所云徳车结旌也释天又云练旒九周礼所谓九游七游游即是斾故云斾游也然郭氏既云斾继于旐今之燕尾即斾是旐末然天子十有二游并属于一幅之广于理不可盖游数多者旁缀于縿如今之旗是也其军前之斾如郭璞之说】壬申复斾之诸侯畏之注军将战则斾故曳斾以恐之音义【复扶又反恐丘勇反下并同】疏【注正义曰本作斾者为舒而曳之以为容师结之为非常曳之为得常复斾之者曳之为复常也军法战则舒斾晋人舒斾似其将战故曵斾以恐之诸侯见其曳斾而皆畏之】邾人莒人愬于晋曰鲁朝夕伐我防亡矣注自昭公即位邾鲁同好又不朝夕伐莒无故怨愬晋人信之所谓谗慝多音义【愬音素朝夕如字注同几音祈】疏【注正义曰三年传穆子云曹滕二邾实不忘我好又无相伐之事是昭公即位邾鲁同好也不朝夕伐莒者案元年十年再伐莒耳是不朝夕伐也】我之不共鲁故之以注不共晋贡以鲁故也音义【共音恭注及下注同】晋侯不见公使叔向来辞曰诸侯将以甲戌盟寡君知不得事君矣请君无勤注托谦辞以絶鲁子服恵伯对曰君信蛮夷之诉注蛮夷谓邾莒以絶兄弟之国弃周公之后亦惟君寡君闻命矣叔向曰寡君有甲车四千乘在虽以无道行之必可畏也况其率道其何敌之有牛虽瘠偾于豚上其畏不死注偾仆也音义【瘠在亦反偾方问反仆音付一音蒲卜反】疏【注正义曰前覆曰仆言牛倒豚上豚必死也言牛虽瘠者谓鲁以晋为无徳轻之故以瘦牛自喻】南蒯子仲之忧其庸可弃乎注弃犹忘也若奉晋之众用诸侯之师因邾莒杞鄫之怒注四国近鲁数以小事相忿鄫已灭其民犹存故并以恐鲁音义【鄫才陵反近附近之近数音朔】以讨鲁罪间其二忧注因南蒯子仲二忧为间隙何求而弗克鲁人惧听命注不敢与盟音义【与音预下文不与同】甲戌同盟于平丘齐服也注经所以称同令诸侯日中造于除注除地为坛盟会处音义【造七报反坛本或作墠音善处昌虑反】癸酉退朝注先盟朝晋音义【先悉荐反】子产命外仆速张于除注张幄幕子大叔止之使待明日及夕子产闻其未张也使速徃乃无所张矣注地已满也传言子产每事敏于大叔及盟子产争承注承贡赋之次疏【注正义曰承者奉上之语后承前下承上故以承为次争贡赋之次言所出贡赋多少之次当承何国之下故言争承也郑众云争所当承贡赋之轻重】曰昔天子班贡轻重以列注列位也列尊贡重周之制也注公侯地广故所贡者多疏【注正义曰周礼大司徒云公地方五百里其食者半侯地方四百里伯地方三百里其食者叄之一子地方二百里男地方百里其食者四之一郑康成注云食者必足其国礼俗丧纪祭祀之用乃贡其余上公之地以一易侯伯之地以再易子男之地以三易是上公优饶其半以为荒莱之地侯伯优饶其三分之二子男优饶其四分之三是大国优饶少而出贡多小国优饶多而出贡少假令大国小国其地美恶一种则地多者贡多地少者贡少故杜云公侯地广所贡者多是也】卑而贡重者甸服也注甸服谓天子畿内共职贡者疏【注正义曰禹贡云五百里甸服孔安国云规方千里之内谓之甸服为天子服治田去王城靣五百里王制云千里之内曰甸郑云服治田出谷税是甸服谓天子畿内也畿内于京师路近令其共王职贡故贡重也言卑而贡重者畿内有公卿大夫之采邑公八命卿六命大夫四命其列位卑于畿外公侯伯子男也周礼小司徒郑注云井田之法备于一同今止于都者采地食者皆四之一其制三等百里之国凡四都一都之田税入于王五十里之国凡四县一县之田税入于王二十五里之国凡四甸一甸之田税入于王食采者卑与尊同故云卑而贡重也畿外之国则卑者贡轻尊者贡重】郑伯男也而使从公侯之贡注言郑国在甸服外爵列伯子男不应出公侯之贡疏【注正义曰郑伯男也旧自多説郑众服防云郑伯爵在男服也周礼男服在三距王城千五百里郑去京师不容此数贾逵云男当作南谓南靣之君也子产争国小贡重辄言郑伯为南靣之君复何所益南靣君者岂贡得轻乎郑云男谓子男也周之旧俗虽为侯伯皆食子男之地郑之此言不知所出郑食子男之地不知复在何时武公既迁东郑并十邑为国不得食子男之地若西郑之时食子男之地则今为大国自当贡重子产不得逺言上世国小以距今之贡重晋之朝士焉有受屈而自日中以争至于昏乎原此诸说悉皆不通周语云郑伯男也王而卑之是不尊贵也王肃注此与彼皆云郑伯爵而连男言之犹言曰公侯足句辞也杜用王说言郑国在甸服之外其爵列于伯子男言己爵卑国小不应出公侯之贡也今使从公侯之贡惧弗给也诸侯地有五等命有三等伯居五等之中与侯同受七命据地小大分为二等则侯同于公伯同子男僖九年在丧之例云公侯曰子言不及伯是不得同于侯也僖二十九年大夫会国君之例云在礼卿不防公侯防伯子男可也是伯国下同子男也子产自言其君爵卑下引子男为例故云郑伯男也】惧弗给也敢以为请诸侯靖兵好以为事注靖息也音义【好呼报反】行理之命注行理使人通聘问者音义【使所吏反】无月不至疏【正义曰言晋国使人来责贡赋之命无月不至于郑每月皆来也】贡之无艺注艺法制疏【注正义曰服防云艺极也一曰常也二者竝非正训杜以艺为经艺故为法制也贡有法制定数徴求无限则不可共也】小国有阙所以得罪也诸侯脩盟存小国也贡献无极亡可待也存亡之制将在今矣疏【正义曰极谓限极无极谓无己时】自日中以争至于昏晋人许之既盟子大叔咎之曰诸侯若讨其可渎乎注渎易也音义【咎其九反易以防反】疏【正义曰言诸侯若来讨郑其可不由子轻易晋乎】子产曰晋政多门注政不出一家贰偷之不暇何暇讨注贰不壹偷茍且疏【正义曰政出多门则其情不一情既不一则各懐茍且各自茍且免于目前无人为国逺虑也为此二心为此茍且不有间暇何暇来讨郑乎】国不竞亦陵何国之为注不竞争则为人所侵陵不成为国音义【争争鬬之争下争竞同】公不与盟注信邾莒之诉欲讨鲁故晋人执季孙意如以幕蒙之注蒙裹也音义【裹音果】使狄人守之疏【正义曰有北狄之人从晋师来会故使狄人守之犹如长岸之战楚使随人守舟】司铎射注鲁大夫音义【铎待洛反射食亦反又食夜反】懐锦奉壶饮冰以蒲伏焉守者御之乃与之锦而入注蒲伏窃往饮季孙冰箭筩盖可以取饮音义【奉芳勇反蒲夲又作匍同歩都反又音扶本亦作扶伏本又作匐同蒲北反又音服守手又反又如字御鱼吕反饮于鸩反筩音童又音勇】疏【注正义曰蒲伏即匍匐也说文匍手行也匐伏地也诗陈后稷之初生云诞实匍匐今司铎射窃往饮季孙之所似小儿伏地而手行冰是箭筩之盖相传为然夲作此器以盖箭筩脱而用之可以取饮此以壶盛饮用此冰以饮之】晋人以平子归子服湫从注湫子服惠伯从至晋音义【湫子小反徐音椒又子乌反案子服湫又作子服椒止一人耳从才用反注同】子产归未至闻子皮卒哭且曰吾已注已犹决竟无爲爲善矣唯夫子知我注言子皮知己之善疏【正义曰子产言我此日行善唯子皮知之今子皮既卒无人知我之善故云无为更须为善矣】仲尼谓子产于是行也足以为国基矣诗曰乐只君子邦家之基注诗小雅言乐只君子为治乃国家之基本音义【治直吏反】子产君子之求乐者也且曰合诸侯艺贡事礼也注嫌争竞不顺故以礼明之疏【正义曰此诗小雅南山有台之篇诗云乐只君子以其能为邦家之基也今子产是君子之人所求乐者也仲尼且复言曰盟主会合诸侯限艺贡赋之事使贡赋有常是为礼也盟主制定贡赋是为得礼则子产争之不为有失嫌争竞无礼故以礼明之】○鲜虞人闻晋师之悉起也注五年传曰遗守四千今甲车四千乘故为悉起而不警边且不脩备注言夷狄无谋音义【警音景】晋荀呉自着雍以上军侵鲜虞及中人驱冲竞注中山望都县西北有中人城驱冲车与狄争逐疏【正义曰上云悉起得有上军在者晋侯从平丘会还行至着雍闻鲜虞不警遂使荀呉侵之非从本国而去故云自着雍以上军侵鲜虞也】大获而归注为十五年晋伐鲜虞起○楚之灭蔡也灵王迁许胡沈道房申于荆焉平王即位既封陈蔡而皆复之礼也注灭蔡在十一年许胡沈小国也道房申皆故诸侯楚灭以为邑荆荆山也传言平王得安民之礼汝南有呉防县即防国疏【注正义曰此乃迁动而云安者以狐死首丘人生恋旧往彼灵王偪徙元情悉眷故居平王今复从其所欲民心获安故云得安民之礼也】隐大子之子庐归于蔡礼也注隠大子大子有也庐蔡平侯悼大子之子呉归于陈礼也注悼大子偃师也呉陈惠公○冬十月葬蔡灵公礼也注国复成礼以葬也此陈蔡事传皆言礼嫌楚所封不得比诸侯故明之○公如晋荀呉谓韩宣子曰诸侯相朝讲旧好也执其卿而朝其君有不好焉不如辞之乃使士景伯辞公于河注景伯士文伯之子弥牟也音义【旧好呼报反】○呉灭州来令尹子期请伐呉王弗许曰吾未抚民人未事鬼神未脩守备未定国家而用民力败不可悔州来在呉犹在楚也子姑待之注传言平王所以能有国音义【守手又反】○季孙犹在晋子服惠伯私于中行穆子注私与之语曰鲁事晋何以不如夷之小国鲁兄弟也土地犹大所命能具若为夷弃之使事齐楚其何瘳于晋注瘳差也音义【为于伪反下为夷将为同瘳勅留反差初卖反】亲亲与大赏共罚否所以为盟主也子其图之谚曰臣一主二注言一臣必有二主道不合得去事他国音义【谚音彦】吾岂无大国注言非独晋可事穆子告韩宣子且曰楚灭陈蔡不能救而为夷执亲将焉用之乃归季孙惠伯曰寡君未知其罪合诸侯而执其老注老尊卿称音义【焉于防反称尺证反】若犹有罪死命可也注死晋命也若曰无罪而惠免之诸侯不闻是逃命也何免之为请从君惠于会注欲得盟会见遣不欲私去宣子患之谓叔向曰子能归季孙乎对曰不能鲋也能注鲋叔鱼乃使叔鱼叔鱼见季孙曰昔鲋也得罪于晋君自归于鲁君注盖襄二十一年坐叔虎与栾氏党并得罪音义【坐才卧反】微武子之赐不至于今注武子季平子祖父虽获归骨于晋犹子则肉之敢不尽情归子而不归鲋也闻诸吏将为子除馆于西河注西使近河音义【近附近之近】其若之何且泣注泣以信其言平子惧先归惠伯待礼注待见遣之礼









　　春秋左传注疏卷四十六
　　春秋左氏传注疏卷四十六考证
　　叔弓帅师围费○陆淳曰凡家臣以邑叛悉不书叛人之名何也曰家臣微贱名不合登于史册也但书大夫围之则邑叛可知矣克之不书本非他国之邑也【臣召南】按此说较杜注不以告庙为长经书盗窃寳玉大弓寜告庙乎
　　同盟于平丘○孙复曰自宋之防诸侯不出大夫专盟防者十年至申之会楚子专盟防者又十年今晋昭乗楚乱与刘子合诸侯此固不足道也自是迄防召陵诸侯复不出者二十四年
　　蔡侯庐归于蔡陈侯吴归于陈注陈蔡皆受封于楚故称爵○林尧叟曰书陈侯蔡侯不与楚专封也归辞有三突归于郑簒公子之辞也卫侯郑归于衞甞失国之君之辞也蔡季自陈归于蔡宜得国公子之辞也此未甞有国也使之如失国辞然者不与楚专封也【臣浩】按杜注未协林氏説本二传得之
　　传若入于大都而乞师于诸侯○林尧叟曰大都如陈蔡不羮许叶之属【臣召南】按楚世家作入于大县
　　传平王封陈蔡疏成十五年许迁于叶九年传云迁城父人于陈一○【臣召南】按各夲皆同但推寻文势脱许迁城父一节则下所云迁邑复还者无根矣或疑九年之下脱去许迁于夷四字传云之下脱去实城父三字
　　传再防而盟以显昭明○赵汸补注曰叔向言朝聘之节大数与周礼不合葢东迁后典籍防失士大夫亦无所折【臣照】按周礼固成周遗制所存顾其书亦是汉儒编辑旧闻所成王莾刘歆更窜入己意托之周公以便其私其与左传不符处不得据以疑传也
　　传建而不斾注斾游也○【臣浩】按游也应作斿也字形相似而误
　　传行理之命注行理使人通聘问者○【臣召南】按古字理李通用行理之命即行李之命也
　　传鲜虞人闻晋师之悉起也注一○【臣召南】按五年传曰遗守四千是言以十县之千乘攻战也今甲车四千乘则晋人遗守者尚一千乘
　　传晋荀呉自着雍以上军侵鲜虞○【臣召南】按平丘之会不叙三军以将佐无所改而知跞之佐下军又见于前传也此传荀呉以上军则佐上军之魏舒亦在矣
　　传楚之灭蔡也灵王迁许胡沈道房申于荆焉注汝南有呉防县即防国○【臣召南】按防国应作房国且呉防县在汉志亦作呉房县注孟康曰夲房子国楚灵王迁房于楚是也




　　春秋左氏传注疏卷四十六考证
　　钦定四库全书
　　春秋左传注疏卷四十七【起昭公十四年尽十六年】
　　晋杜氏注　唐陆德明音义　孔颖达疏
　　经十有四年春意如至自晋注书至者喜得免
　　三月曹伯滕卒注无传四同盟疏【注正义曰曹伯负刍以襄十八年冬十月卒则武公立十九年盟于祝柯二十年于澶渊二十五年于重丘二十七年于宋皆鲁曹俱在是四同盟也】夏四月注无传
</div>
    <div class="pagination">
<a href="春秋左传注疏_page34.html">上一页</a><span>...</span><a href="春秋左传注疏_page30.html">30</a><a href="春秋左传注疏_page31.html">31</a><a href="春秋左传注疏_page32.html">32</a><a href="春秋左传注疏_page33.html">33</a><a href="春秋左传注疏_page34.html">34</a><span class="current-page">35</span><a href="春秋左传注疏_page36.html">36</a><a href="春秋左传注疏_page37.html">37</a><a href="春秋左传注疏_page38.html">38</a><a href="春秋左传注疏_page39.html">39</a><a href="春秋左传注疏_page40.html">40</a><span>...</span><a href="春秋左传注疏_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
