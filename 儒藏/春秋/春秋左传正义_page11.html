<!DOCTYPE html>
<html>
<head>
    <meta charset="UTF-8">
    <title>春秋左传正义 - 第 11 页/共 226 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传正义 - 第 11 页/共 226 页</h1>
    <div class="content">　　官有世功，则有官族，邑亦如之。”谓取其旧官旧邑之称以为族，皆禀之时君。
　　○称，尺证反。 
　　[疏]注“谓取”至“时君”。正义曰：旧官谓若晋之士氏，旧邑若韩、魏、赵氏，非是君赐，则不得为族。嫌其居官邑不待公命，故云“皆禀之时君”。此谓同姓异姓皆然也。服虔止谓异姓，又引宋司城韩魏为证。韩与司城非异姓，司城又自为乐氏，不以司城为族也。
　　公命以字为展氏。诸侯之子称公子，公子之子称公孙，公孙之子以王父字为氏。无骇，公子展之孙，故为展氏。 
　　【经】九年，春，天王使南季来聘。（无传。南季，天子大夫也。南，氏；季，字也。） 
　　三月癸酉，大雨震电。庚辰，大雨雪。三月，今正月。
　　○电，徒练反。雨雪，于付反，传同。 
　　[疏]“大雨震电”。
　　○正义曰：《说文》云：“震，劈历震物者。”“电，阴阳激曜也。”《河图》云：“阴阳相薄为雷，阴激阳为电。”然则震是雷之劈历，电是雷光。僖十五年“震夷伯之庙”，是劈历破之。雷之甚者为震。故何休云：“震，雷也。”
　　○“大雨雪”。
　　○正义曰：《说文》云：“雨，水从云下也。”然则雨者，天上下水之名。既见雨从天下，自上下者因即以雨言之。雨螽亦称为雨，故下雪称“雨雪”也。平原出水为大水，直书大水；“平地尺为大雪”，不直书大雪，而云“大雨雪”者，水则从天入地，出地乃为多，见其在地之多，言其出水之大，故不言大雨水。雪则自天而下，下即委之於地，见其自上而下，言其下雪之多，故言大雨雪。水则俯视，雪则仰观，故立文有异。其大雨雹亦与雪同。
　　挟卒。无传。挟，鲁大夫，未赐族。 
　　夏，城郎。 
　　秋，七月。冬，公会齐侯于防。防，鲁地，在琅邪县东南。
　　○华，户化反。 
　　【传】九年，春，王三月，“癸酉，大雨霖以震”。书，始也。（书癸酉，始始雨日。
　　○霖音林，《尔雅》云：“久雨谓之淫，淫雨谓之霖。”）“庚辰，大雨雪”，亦如之。书，时失也。（夏之正月，微阳始出，未可震电；既震电，又不当大雨雪，故皆为时失。）凡雨，自三日以往为霖。（此解经书霖也。而经无霖字，经误。） 
　　[疏]注“此解”至“经误”。
　　○正义曰：传发凡以解经，若经无“霖”字，则传无由发，故知经误。然则经当如传言“大雨霖以震”，不当云“大雨震电”。是经脱“霖以”二字，而妄加“电”也。
　　平地尺为大雪。 
　　“夏，城郎”。书，不时也。 
　　宋公不王。不共王职。
　　○共音恭，本亦作供。郑伯为王左卿士，以王命讨之，伐宋。宋以入郛之役怨公，不告命。入郛在五年，公以七年伐邾，欲以说宋，而宋犹不和也。公怒，绝宋使。 
　　秋，郑人以王命来告伐宋。遣使致王命也。伐宋未得志，故复往告之。 
　　冬，公会齐侯于防，谋伐宋也。 
　　北戎侵郑。郑伯御之，患戎师，曰：“彼徒我车，惧其侵轶我也。”徒，步兵也。轶，突也。
　　○轶，直结反，又音逸。公子突曰：“使勇而无刚者尝寇而速去之。公子突，郑厉公也。尝，试也。勇则能往，无刚不耻退。君为三覆以待之。覆，伏兵也。戎轻而不整，贪而无亲，胜不相让，败不相救。先者见获，必务进；进而遇覆，必速奔；后者不救，则无继矣。乃可以逞。”逞，解也。
　　○轻，遣政反。逞，敕领反。解音蟹，或佳买反。 
　　[疏]“先者”至“以逞”。
　　○正义曰：尝寇速去，知戎必逐之。逐其去者，必有所获。获谓获郑人也。在先者见逐有所获，不复顾后，必务在速进。谓弃其后者，独自先进。进而遇覆，必速回奔走。后者不救，则是无继续矣。无继则易败，如是乃可以解患。服虔云：“先者见获，言必不往相救，各自务进，言其贪利也。”其言见获者，当谓戎被郑获也。郑人速去以诱之，安得获戎也？在先者已被郑获，重进者将复为虏，各自务进，欲何所贪，而云贪利也？此则不言可解，无故以解乱之。
　　从之。戎人之前遇覆者奔，祝聃逐之。祝聃，郑大夫。
　　○聃，乃甘反，一音士甘反。衷戎师，前后击之，尽殪。为三部伏兵，祝聃帅勇而无刚者先犯戎而速奔，以遇二伏兵，至后伏兵起，戎还走，祝聃反逐之。戎前后及中三处受敌，故曰衷戎师。殪，死也。
　　○衷，丁仲反，又音忠。殪，於计反。处，昌虑反。 
　　[疏]注“为三”至“死也”。
　　○正义曰：“前后及中三处受敌”者，前谓第一伏逆其前也。后谓祝聃与后伏逐其后也，中谓第二伏击其中也。“衷戎师”者，谓戎师在三伏之中。“殪，死也”，《释诂》文。
　　戎师大奔。后驻军不复继也。
　　○驻，丁住反。十一月甲寅，郑人大败戎师。此皆春秋时事，虽经无正文，所谓必广记而备言之，将令学者原始要终，寻其枝叶，究其所穷。他皆放此。
　　○令，力呈反。要，於遥反。 
　　[疏]“十一月”至“戎师”。
　　○正义曰：此即上传所说击戎之事。史官得其战状，乃裁约为之辞。经之所陈，皆是此类。既不书经，故准经为文以总之。
　　【经】十年，春，王二月，公会齐侯、郑伯于中丘。（传言正月会，癸丑盟。《释例》推经、传日月，癸丑是正月二十六日。知经二月误。） 
　　夏，翚帅师会齐人、郑人伐宋。公子翚不待公命，而贪会二国之君，疾其专进，故去氏。齐、郑以公不至，故亦更使微者从之伐宋。不言及，明翚专行，非邓之谋也。及例在宣七年。
　　○去，起吕反，传同。 
　　[疏]注“公子”至“七年”。正义曰：传称羽父先会齐侯、郑伯，是“不待公命”也。贪会二国之君，自求其名，时史疾其专进，故贬去公子。公子义与氏同，故以氏言之。中丘之会，计君自亲行，今齐、郑称“人”，是使微者从之也。於例，师出与谋曰“及”，传称盟于邓为“师期”，公既与谋，计当书“及”。今乃言“会”，明其以翚专行，非邓之谋。《释例》曰：“王命伐宋，羽父不匡君以速进，而先会二国，自以为名，故贬去其族。齐为侯伯，郑伯又为王卿士，二君奉王命以讨宋。恶羽父之专进，故使与微者同伐，动而无功，故无成败也。”案四年翚“固请而行”，故贬去其氏。此直言羽父先会齐侯、郑伯，无“固请”之文，亦贬之者。又公子豫会邾人、郑人，以不待公命，而经不书，此翚亦不待公命而经书者，翚於四年传称“固请”，明此“先会”亦“固请”也。传於四年其文已详，故於此而略耳。豫会邾人、郑人，本非公卿，故不书；此则公会齐、郑于中丘，已为师期，翚又请公先会，先会则是君命，故以书之。
　　六月壬戌，公败宋师于菅。齐、郑后期，故公独败宋师。书败宋，未陈也。败例在庄十一年。菅，宋地。
　　○菅，古顽反。陈，直觐反。 
　　[疏]注“齐郑”至“宋地”。
　　○正义曰：案传公会齐侯、郑伯于老桃，然后公败宋师，则知老桃之会，谋与宋战。彼与公谋战，而公独败宋师，知齐、郑后期也。
　　辛未，取郜。辛巳，取防。郑后至，得郜、防二邑，归功于鲁，故书取，明不用师徒也。济阴城武县东南有郜城。高平昌邑县西南有西防城。
　　○郜，古报反，《字林》又工竺反。 
　　秋，宋人、卫人入郑。宋人、蔡人、卫人伐戴。郑伯伐取之。三国伐戴，郑伯因其不和，伐而取之。书伐，用师徒也。书取，克之易也。戴国，今陈留外黄县东南有戴城。
　　○载音再，《字林》作戴，云：故国在陈留。易，以豉反，传同。 
　　[疏]注“三国”至“戴城”。
　　○正义曰：案传例，“克邑不用师徒曰取”。然则“取”者，据克邑之易。今此“克”得军师亦称“取”者，但取者虽据克邑之文，其克得师众而易者亦曰“取”。是以庄十一年注云：“威力兼备，若罗网所掩覆，一军皆见禽制。”若非前敌之易，何能覆而取之？故《释例》曰：“如取，如携。”然则凡言“取”者皆易辞。刘君以取之非易而规杜氏，非也。沈氏亦云：“今日围，明日取，故知易也。”《公羊传》曰：“其言伐取之何？易也。”是杜所用之义。《地理志》云：“梁国甾县，故载国。”应劭曰：“章帝改曰考城。”古者甾、载声相近。故郑玄《诗》笺读“俶载”为“炽菑”，是其音大同，故汉於载国立甾县，於晋属陈留。
　　冬，十月，壬午，齐人、郑人、入郕。 
　　【传】十年，春，王正月，公会齐侯、郑伯于中丘。癸丑，盟于邓，为师期。（寻九年会于防，谋伐宋也。公既会而盟，盟不书，非后也。盖公还，告会而不告盟。邓，鲁地。） 
　　[疏]注“寻九”至“鲁地”。
　　○正义曰：九年传称会于防，谋伐宋。未及伐宋而更为此会，为师伐宋之期，知是寻防会也。《释例》曰：“盟于邓，盟于荦，盟于戚，公既在会而不书盟者，以理推之，会在盟前，知非后盟也。盖公还告会而不告盟。”
　　夏，五月，羽父先会齐侯、郑伯伐宋。言先会，明非公本期，释翚之去族。 
　　六月，戊申，公会齐侯、郑伯于老桃。会不书，不告於庙也。老桃，宋地。六月无戊申；戊申，五月二十三日。日误。 
　　[疏]注“会不”至“日误”。
　　○正义曰：六月无戊申者，下有辛巳取防，亦在六月之内。戊申在辛巳之前三十三日，不得共在一月。上有五月，今别言六月，知日误月不误。《长历》推六月丙辰朔，三日戊午，五日庚申，未知二者孰是。
　　壬戌，公败宋师于菅。庚午，郑师入郜；辛未，归于我。庚辰，郑师入防；辛巳，归于我。壬戌六月七日，庚午十五日，庚辰二十五日，郑伯后期而公独败宋师，故郑频独进兵以入郜、防。入而不有，命鲁取之，推功上爵，让以自替。不有其实，故经但书鲁取，以成郑志，善之也。君子谓郑庄公於是乎可谓正矣，以王命讨不庭，下之事上，皆成礼於庭中。不贪其土以劳王爵，正之体也。劳者，叙其勤以答之。诸侯相朝，逆之以饔饩，谓之郊劳。鲁侯爵尊，郑伯爵卑，故言以劳王爵。
　　○劳，力报反，注同。饩音许气反。 
　　[疏]注“劳者”至“王爵”。
　　○正义曰：《聘礼》：“宾至于近郊，君使卿朝服，用束帛劳。”《觐礼》：“至于郊，王使人皮弁，用璧劳。”《周礼 司仪》曰：“诸公相为宾”，“主君郊劳”，皆不言以饔饩劳。案《礼》，饔饩乃是既相见致大礼，不应於郊以设之。杜意盖以孰食曰饔，生牲曰饩。以劳客於郊，必有牲馔，故亦饔饩言之，非谓大礼之饔饩也。劳礼，《大行人》云：上公三劳，近郊劳，一也；远郊劳，二也；竟首劳，三也。侯伯再劳，去竟首。子男一劳，去远郊。凡近郊劳，皆君自行；远郊使卿；竟首使大夫掌客。又云：“上公五积，皆视飧牵”，“侯伯四积”，“子男三积”。是宾入竟之后，有致积之礼。积虽是牵，亦或有孰，或在郊致积，故谓之郊劳。沈依《聘礼》注其郊之远近，上公远郊五十里，侯伯三十里，子男十里；近郊各半之。
　　蔡人、卫人、郕人不会王命。不伐宋也。 
　　秋，七月，庚寅，郑师入郊。犹在郊，郑师还，驻兵於远郊。宋人、卫人入郑。宋、卫奇兵，承虚入郑。蔡人从之伐戴。从宋、卫伐戴也。八月，壬戌，郑伯围戴。癸亥，克之，取三师焉。三国之军在戴，故郑伯合围之。师者，军旅之通称。
　　○称，尺证反。 
　　[疏]注“三国”至“通称”。
　　○正义曰：三国之军在戴城下，故郑伯合围之。不言围戴者，本意围三师，不围戴也。不言围三师者，今日围，明日取，围之不久。经以“取”告，不以“围”告。三国经皆称“人”，於例为“将卑师少”。而传言“三师”，故辩之，“师者，军旅之通称。”
　　宋、卫既入郑，而以伐戴召蔡人。伐戴乃召之。蔡人怒，故不和而败。言郑取之易也。 
　　九月，戊寅，郑伯入宋。报入郑也。九月无戊寅。戊寅，八月二十四日。 
　　[疏]注“报入”至“四日”。
　　○正义曰：九月无戊寅者，经有十月壬午，《长历》推壬午十月二十九日，戊寅在壬午之前四日耳，故九月不得有戊寅。上有八月，下有冬，则误在日也。
　　冬，齐人、郑人人郕，讨违王命也。 
　　【经】十有一年，春，滕侯、薛侯来朝。（诸侯相朝，例在文十五年。
　　○薛，息列反。） 
　　[疏]“十有一年”至“来朝”。
　　○正义曰：“十”下言“有”者，干宝云：“十盈则更始以奇，从盈数，故言有也。”经备文，传从略，故传不言“有”。桓七年穀伯、邓侯别言“来朝”，此兼言“来朝”者，彼别行礼，此同行礼。由同时行礼，当长者在先，故争之。
　　夏，公会郑伯于时来。时来，郲也。荥阳县东有釐城，郑地也。
　　○郲音来。釐，音来；王元规，力之反。 
　　秋，七月，壬午，公及齐侯、郑伯入许。与谋曰及。还使许叔居之，故不言灭也。许，颍川许昌县。
　　○与音预。还音环。 
　　[疏]注“与谋”至“昌县”。
　　○正义曰：“与谋曰及”，宣七年传例也。传称会于郲，谋伐许。是公与谋也。《谱》云：“许，姜姓，与齐同祖，尧四岳，伯夷之后也。周武王封其苗裔文叔于许，今颍川许昌是也。灵公徙叶，悼公迁夷，一名城父。又居析，一名白羽。许男斯处容城。自文叔至庄公十一世始见《春秋》。元公子结元年，获麟之岁也，当战国初，楚灭之。”《地理志》云：“颍川郡许县，故许国，文叔所封，二十四世为楚所灭也。汉世名许县耳，魏武作相，改曰许昌。”
　　冬，十有一月，壬辰，公薨。实弑书薨，又不地者，史策所讳也。 
　　[疏]注“实弑”至“讳也”。
　　○正义曰：他君见弑则书弑，鲁君见弑则书薨。公薨例皆地，此公又不地。故解之，言鲁史策书所讳也。不忍言君之见弑，又不忍言其僵尸之处，讳而不书，故夫子因之。传不言书曰，知是旧史讳之也。董狐书“赵盾弑君”，仲尼谓之“良史”。不书君弑，则是史之不良。夫子不改其文而因之者，为人臣者或心实爱君，为讳愆过；或志在疾恶，故章贼名。虽事迹不同，而俱是为国。圣贤两通其事，欲见仁非一涂。僖元年传曰：“讳国恶，礼也。”以仲尼之善董狐，知为史必须直也。以丘明之礼讳恶，知为史又当讳也。《释例》曰：“臣之事君，犹子事父。微谏见志，造膝跪辞，执其事而谏其非，不必其得，盖匡救将然，而将顺其已然，故有隐讳之义焉。至於激节之士则不然，南史执简而累进，董狐书法而不隐，鬻拳劫君而自刖，晏婴端委而引直，圣贤亦录而善之，所以广义训，博大道。殷有三仁，此之谓也。”是言圣贤两通之意也。郑伯髡顽、楚子麏、齐侯阳生之徒，俱实见弑，而以“卒”赴鲁，是他国之臣亦有讳国恶者，非独鲁史也。
　　【传】十一年，春，滕侯薛侯来朝，争长。（薛，鲁国薛县。
　　○长，丁丈反。下注及文同。） 
　　[疏]注“薛鲁国薛县”。
　　○正义曰：《谱》云：“薛，任姓，黄帝之苗裔奚仲封为薛侯，今鲁国薛县是也。奚仲迁于邳，仲虺居薛，以为汤左相，武王复以其胄为薛侯。齐桓霸诸侯，黜为伯。献公始与鲁同盟。小国无记，世不可知，亦不知为谁所灭。”《地理志》云：“鲁国薛县，夏车正奚仲所国，后迁于邳，汤相仲虺居之。”
　　薛侯曰：“我先封。”薛祖奚仲，夏所封，在周之前。
　　○夏，户雅反。 
　　[疏]注“薛祖”至“之前”。
　　○正义曰：定元年传曰：“薛之皇祖奚中居薛，以为夏车正。”是夏所封也。
　　滕侯曰：“我，周之卜正也。卜正，卜官之长。 
　　[疏]注“卜正，卜官之长”。
　　○正义曰：《周礼 春官》：“太卜，下大夫二人。”其下有卜师、卜人、龟人、筮人，大卜为之长。正训长也，故谓之卜正。
</div>
    <div class="pagination">
<a href="春秋左传正义_page10.html">上一页</a><span>...</span><a href="春秋左传正义_page6.html">6</a><a href="春秋左传正义_page7.html">7</a><a href="春秋左传正义_page8.html">8</a><a href="春秋左传正义_page9.html">9</a><a href="春秋左传正义_page10.html">10</a><span class="current-page">11</span><a href="春秋左传正义_page12.html">12</a><a href="春秋左传正义_page13.html">13</a><a href="春秋左传正义_page14.html">14</a><a href="春秋左传正义_page15.html">15</a><a href="春秋左传正义_page16.html">16</a><span>...</span><a href="春秋左传正义_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
