<!DOCTYPE html>
<html>
<head>
    <meta charset="UTF-8">
    <title>春秋讲义 - 第 15 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋讲义 - 第 15 页/共 23 页</h1>
    <div class="content">　　公如晋
　　夏楚子郑伯伐宋宋鱼石复入于彭城
　　左氏曰凡去其国国逆而立之曰入复其位曰复归诸侯纳之曰归以恶曰复入如左氏之説归为最善复入为最恶若公羊之説则不然复归者出有恶归无恶复入者出无恶入有恶入者出入恶归者出入无恶夫归与入不同归为顺为善入为逆为恶此不待辩而明也或言复归或言复入者何归为善矣而又言复归善之善者也入为恶矣而又言复入恶之恶者也鱼石挟夷狄之势入于国以叛何恶如之故曰复入
　　公至自晋晋侯使士匄来聘
　　左氏曰君子谓晋于是乎有礼周礼曰凡诸侯之邦交世相朝也悼公即位公往朝之悼未始至鲁其于周礼失相朝之义矣左氏犹以晋为有礼何也晋彊鲁弱久矣君朝而臣报则已为得礼何敢复望其相朝乎君子谓晋于是乎得春秋之礼矣
　　秋杞伯来朝八月邾子来朝
　　筑鹿囿
　　左氏曰书不时也公羊曰讥有囿矣又为也谷梁曰山林薮泽之利所以与民共也虞之非正也合三传之説成公之罪不可逃也不时一也泰侈二也夺民之利三也然犹有遗罪焉孟子曰臣闻郊关之内有囿方四十里杀其麋鹿者如杀人之罪筑囿以为鹿区此孟子所谓民以为阱者也其罪益甚矣
　　己丑公薨于路寝
　　冬楚人郑人侵宋
　　晋侯使士鲂来乞师
　　十有二月仲孙蔑防晋侯宋公卫侯邾子齐崔杼同盟于虚朾
　　是盟也见晋急于图覇忘其国之防而又忘邻国之防也厉虽无道防未逾年鲁新有防犹未也孟献子请于诸侯而先归防晋于是有愧矣
　　丁未我君成公









<经部,春秋类,春秋讲义>
　　钦定四库全书
　　春秋讲义卷三下　　　　　宋　戴溪　撰襄公
　　元年春王正月公即位
　　仲孙蔑防晋栾黡宋华元卫甯殖曹人莒人邾人滕人薛人围宋彭城
　　鱼石之入也彭城不书宋诸侯之围彭城也复繋之宋何也虎牢郑地也诸侯夺而城之故不书郑言郑之不能有其地也戍郑虎牢复系之郑言诸侯不得有郑地复归之其主也彭城宋地也宋不能守而夺于楚故不得而书宋楚夷狄也夺中国之地而封其叛臣此岂得而有之书宋彭城复其旧也圣人删诗虽卫灭邶鄘犹不忘其故国而况于春秋乎
　　夏晋韩厥帅师伐郑仲孙蔑防齐崔杼曹人邾人人次于鄫
　　按左氏晋韩厥帅诸侯之师伐郑于是东诸侯之师次于鄫以待晋师然则韩厥身自伐郑而诸侯不与焉亦见晋悼公图伯之初使大夫身亲其劳不敢勤诸侯之师若此宜其能成覇也
　　秋楚公子壬夫帅师侵宋
　　九月辛酉天王崩
　　邾子来朝
　　冬卫侯使公孙剽来聘晋侯使荀防来聘
　　左氏曰卫子叔晋知武子来聘礼也凡诸侯即位小国朝之大国聘焉继好结信谋事补阙礼之大者也歴考十二公即位之初朝防聘问讲于邻国者有之矣而邻国未有先来聘者独襄公为然盖晋悼图覇屈己以交诸侯当次鄫之役也晋侯卫侯实次于戚以为之援故谋而聘鲁此左氏所以特言其为礼也
　　二年春王正月葬简王
　　郑师伐宋
　　夏五月庚寅夫人姜氏薨
　　六月庚辰郑伯睔卒晋师宋师卫甯殖侵郑
　　春秋恶伐人之防故晋宋皆称师卫独何以书将谷梁曰卫侯速卒郑人侵之故特书甯殖明其能复怨也然则春秋许人复怨乎君父之雠臣子所当报也
　　秋七月仲孙蔑防晋荀防宋华元卫孙林父曹人邾人于戚
　　己丑葬我小君齐姜
　　叔孙豹如宋
　　冬仲孙蔑防晋荀防齐崔杼宋华元卫孙林父曹人邾人滕人薛人小邾人于戚遂城虎牢
　　左氏曰秋七月防于戚谋郑故也孟献子曰请城虎牢以偪郑知武子曰善冬复防于戚遂城虎牢郑人乃成公羊曰虎牢者何郑之邑也其言城之何取之也取之则曷为不言取之为中国讳也曷为为中国讳讳伐防也曷为不系乎郑为中国讳也大夫无遂事此其言遂何归恶于大夫也谷梁曰若言中国焉内郑也虎牢郑地也如左氏之言则晋尝取之矣如公羊之言则晋于今始取之也虎牢何以不言郑如公羊之言则以为讳伐防如谷梁之说则以为内郑郑人服罪故诸大夫为之城虎牢也以经意考之谷梁之说殆非公羊亦未免求之太过使郑人果服罪而诸大夫城之则他日何以复戍虎牢诸大夫实防于戚未尝伐郑春秋亦安得为中国讳盖诸侯连年伐郑侵逼虎牢其取之有渐矣属之郑耶则郑不能守已非其地矣属之晋耶则非晋所得有也举而归诸其公若莫适为主然此春秋谨分守正名实之意也昔者桓文之覇郑甞不服矣未至于城险以逼之出此下防悼覇衰矣不特此也齐桓经营覇业虽不敢勤诸侯而率以身亲之悼公以图郑之功付之诸大夫益见其不逮矣
　　楚杀其大夫公子申
　　三年春楚公子婴齐帅师伐吴
　　按左氏楚子重伐吴克鸠兹至于衡山使邓廖侵吴吴人要而击之获邓廖吴人伐楚取驾由左氏言之吴楚交相伐迭为胜负楚人之失为多春秋何以不书吴伐楚楚人告命行于中国乆吴方自通于上国告命之不及春秋不得而书也
　　公如晋夏四月壬戌公及晋侯盟于长樗公至自晋襄公年在防冲徃朝于晋悼公喜于亲鲁出盟公于外前此公之朝晋盟于国有之矣未闻其在外也用见悼公图覇之谋急于得鲁若此也
　　六月公防单子晋侯宋公卫侯郑伯莒子邾子齐世子光己未同盟于鸡泽陈侯使袁侨如防戊寅叔孙豹及诸侯之大夫及陈袁侨盟秋公至自防
　　是盟也见悼公急于得郑幸郑人之乍服不暇论其情伪而亟为是盟也上连单子以为同盟而又欲援引吴人以为夸当桓文之图覇也亦既劳矣悼欲成功于三年之间宜乎未久而郑复叛也昔者践土之盟陈侯如防今者袁侨实来文之覇不及桓悼之覇不及文益下益衰矣悼公不特急于得郑也亦急于得陈袁侨之来已出望表况敢望其君之至乎诸侯既盟复使大夫盟之惧无以结陈人之心不惮烦凟以懐来者悼之志迫矣文之覇也其君如防而不与之盟悼之覇也大夫如防而汲汲然盟之其功业之相去甚逺春秋书诸侯之大夫及陈袁侨盟及以及外之也若曰吾中国之诸侯久于从夷今兹来防其君不至而大夫实来是未可内也公谷皆以为与袁侨也非矣袁侨未足与也
　　冬晋荀防帅师伐许
　　昔者齐桓之覇也召陵之师许男在焉实卒于师他日许尝与防楚人围许诸侯救之亦由许之能自彊而桓公粗足以服许也晋文既为温之防移诸侯之师以围许晋悼复覇修文故事鸡泽既盟仅遣荀防以伐许用见晋文之徳不及齐桓而悼公图覇之谋其茍简于文也多矣
　　四年春王三月己酉陈侯午卒
　　夏叔孙豹如晋
　　秋七月戊子夫人姒氏薨
　　葬陈成公
　　八月辛亥葬我小君定姒
　　冬公如晋
　　陈人围顿
　　五年春公至自晋
　　夏郑伯使公子来聘
　　叔孙豹鄫世子巫如晋
　　仲孙蔑卫孙林父防吴于善道
　　秋大雩
　　楚杀其大夫公子壬夫
　　公防晋侯宋公陈侯卫侯郑伯曹伯莒子邾子滕子薛伯齐世子光吴人鄫人于戚公至自防
　　冬戍陈
　　公羊曰孰戍之诸侯戍之曷为不言诸侯戍之离至不可得而序故言我也谷梁曰内辞也城戍中国类非鲁所自为诸侯皆与焉而春秋书城戍者多独书鲁非掠美以専功也诸侯受命于覇主各共乃事不相告命春秋不得而悉书也公羊言离至者是谷梁言内辞者非【按杜预左传注云诸侯在戚受命各还国遣戍不相告命故独书鲁与公羊合】
　　楚公子贞帅师伐陈公防晋侯宋公卫侯郑伯曹伯齐世子光救陈十有二月公至自救陈
　　书戍陈于前书救陈于后见戍陈初无所益而徒劳诸侯之师也桓文之覇皆尝得陈楚不敢争悼公之覇陈仅服耳而不免被兵诸侯之师既戍之矣犹不免于救此可以见晋悼之覇不及桓文逺矣
　　辛未季孙行父卒
　　六年春王三月壬午杞伯姑容卒
　　夏宋华弱来奔
　　秋葬桓公
　　滕子来朝
　　莒人灭鄫
　　糓梁曰立异姓以莅祭祀灭亡之道也据左氏言之则莒固亡鄫矣非立异姓也二传之说未知其孰是然以春秋考之鄫请属于鲁则鄫人之势迫矣莒既灭鄫季孙宿如晋见鲁之不能救鄫也邾莒二国与鄫为仇昔者邾人执戕鄫子矣今莒人灭鄫势所必至也嗟夫王政不行彊弱相虐亦已甚矣鄫为一国之君邾人执而用之如牺牲然尚为有人道乎他日又戕而杀之有人心者宜于此焉变矣诸侯晏然不问至于莒人灭鄫晋不能恤反贻责于鲁茍为诸侯者皆不免于罪况于覇主乎以莒而敢于灭鄫在晋而不敢问莒然则以齐而灭莱晋人其敢问齐乎此圣人之所伤也
　　冬叔孙豹如邾
　　季孙宿如晋
　　十有二月齐侯灭莱
　　七年春郯子来朝
　　夏四月三卜郊不从乃免牲
　　按左氏孟献子曰吾乃今而后知有卜筮夫郊祀后稷以祈农事也是故启蛰而郊郊而后耕今既耕而卜郊宜其不从也夫卜而后郊郊而后耕此天子祈谷之礼也鲁岂得而用之使卜筮而有知凡鲁之郊无一卜之可从岂特数四而已哉然后知鲁卜筮之无知也
　　小邾子来朝
　　城费
　　前卜郊而不从则无以祈谷也后八月螽则无禾矣中间城费见大夫之强而不恤民力如此也凡春秋书城筑之事比文观之其罪不可逃矣庄公筑台而书不雨新延廐而书有蜚僖公作南门而书西宫灾文公城诸及郓而书正月不雨若此类皆是也
　　秋季孙宿如卫
　　八月螽
　　冬十月卫侯使孙林父来聘壬戌及孙林父盟
　　前者季孙宿如卫卫未尝盟宿今者卫孙林父来聘鲁何以盟林父左氏曰季武子如卫报子叔之聘且辞缓报非贰也按子叔之聘在元年及今而始报鲁有歉于心矣宿之聘卫未移时而林父复来鲁且愧且徳故汲汲盟之所以结卫也
　　楚公子贞帅师围陈
　　十有二月公防晋侯宋公陈侯卫侯曹伯莒子邾子于鄬郑伯髠顽如防未见诸侯丙戌卒于鄵陈侯逃归公羊曰未见诸侯其言如防何致其意也谷梁曰致其志也郑伯未至于防曷为以如防书内之也陈侯已至于防曷为以逃归书外之也春秋之于诸侯本非有内外也咸其自取焉耳君子之与善也观其始故有向善之心者虽未至而已録之其恶恶也观其终故有违义之心者虽已至而犹絶之此郑伯所以书如防陈侯所以书逃归也虽然春秋非私陈郑也当齐桓首止之盟郑伯逃归晋文践土之盟陈侯如防春秋即实而书之犹其书鄬也
　　八年春王正月公如晋
　　夏葬郑僖公
　　郑人侵蔡获蔡公子燮
　　季孙宿防晋侯郑伯齐人宋人卫人邾人于邢丘左氏曰公如晋朝且听朝聘之数防于邢邱以命朝聘之数使诸侯之大夫听命大夫不书尊晋侯也谷梁曰见鲁之失正也公在而大夫防也鲁公如晋季孙在防由左氏之言见悼公之屈已而尊诸侯也由谷梁之言见襄公之失正而大夫彊也悼公之意欲尊鲁尔而不知适以卑君而彊臣也盖其意以善为之而不知其非义者悼公是也襄公亦既长矣亲如晋朝将聴朝聘之数顾不得与于防使其大夫偃然与诸侯并列是尚为有君乎书季孙宿而不书诸侯之大夫恶季孙而贬列国之大夫岂曰尊晋侯乎哉
　　公至自晋
　　莒人伐我东鄙
</div>
    <div class="pagination">
<a href="春秋讲义_page14.html">上一页</a><span>...</span><a href="春秋讲义_page10.html">10</a><a href="春秋讲义_page11.html">11</a><a href="春秋讲义_page12.html">12</a><a href="春秋讲义_page13.html">13</a><a href="春秋讲义_page14.html">14</a><span class="current-page">15</span><a href="春秋讲义_page16.html">16</a><a href="春秋讲义_page17.html">17</a><a href="春秋讲义_page18.html">18</a><a href="春秋讲义_page19.html">19</a><a href="春秋讲义_page20.html">20</a><span>...</span><a href="春秋讲义_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
