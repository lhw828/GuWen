<!DOCTYPE html>
<html>
<head>
    <meta charset="UTF-8">
    <title>春秋左传注疏 - 第 24 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋左传注疏 - 第 24 页/共 45 页</h1>
    <div class="content">　　吴伐郯○林尧叟曰吴始见经吴始入伐中国
　　传是以始大通吴于上国○赵汸补注林氏曰楚人御吴以江故用舟师吴人挠楚以淮故用车战吴自徐伐巢淮西也入州来淮北也吴楚争淮自此始自鸡父之师一败而吴得州来灭巢及钟离矣是则亡郢始于失淮
　　八年秋七月天子使召伯来赐公命注八年乃来缓也○【臣召南】按成公即位已八年未尝一至京师朝天子杜氏乃以天子赐命为缓乎孔疏谓不宜讥天子赐缓是也
　　传夏宋公使公孙寿来纳币礼也○赵汸补注曰说者疑昏礼不当使公子公孙非也国君臣诸父昆弟同姓之卿与异姓之卿何异如鲁郑卿皆同姓当使何人
　　传三代之令王皆数百年保天之禄疏比赵同赵括嗣祖父之天禄○监本讹作比赵同赵括谓天禄之祖父遂不可解今改正
　　传晋人杀之非礼也注明杀行人例○赵汸补注曰杀行人非卿例不书此为兵交发义
　　传对曰泠人也疏吕氏春秋称皇帝使伶伦自大夏之西昆仑之隂○【臣召南】按吕氏春秋本文作阮隃之隂汉志乃作昆仑之隂
　　传诗曰虽有丝麻疏肋宜为索又云明肋如菅○【臣浩】按尔雅注两肋字俱宜作韧言坚韧也
　　公会晋侯齐侯宋公衞侯曹伯伐郑疏周穆王名满晋厉公名州满○满监本俱讹作蒲今改正




　　钦定四库全书
　　春秋左传注疏卷二十七【起成公十一年尽十五年】
　　晋杜氏注　唐陆徳眀音义　孔頴达疏
　　经十有一年春王三月公至自晋注正月公在晋不书讳见止疏【正义曰防二十九年正月公在楚传曰释不朝正于庙也彼以逾年故书正月公在楚此亦逾年不书正月公在晋者为讳见止故正月不以告庙案春秋上下公之在晋讳与不讳悉皆不书此言讳见止者以此兼有讳义故详之也宣五年传公如齐高固使齐侯止公请叔姬焉夏公至自齐书过也注云公既见止连昏于邻国之臣厌尊毁列累其先君而于庙行饮至之礼故书以示过宣七年公防晋侯云云于黑壌传称晋侯以公不朝又不聘止公于防不与公盟八年公至自防注云义与五年书过同此亦见止还而告至杜不言义与书过同者公实不贰于楚晋以无罪止公非所当讳故依法告至然则正月讳不告者正月公犹被执守臣若其告庙当云公被晋执故讳而不告公还不以为耻故告至耳】
　　晋侯使郤犫来聘己丑及郤犫盟注郤犫郤克从父兄弟音义【犫尺由反】疏【正义曰案世本郤豹生冀芮芮生缺缺生克也又云豹生义义生歩扬扬生州州即犫也如彼文则犫与克俱是豹之曾孙当为从祖昆弟服防以为从祖昆弟杜云从父昆弟或父当是祖字误耳】
　　夏季孙行父如晋
　　秋叔孙侨如如齐音义【侨其骄反】
　　冬十月
　　传十一年春王三月公至自晋晋人以公为贰于楚故止公公请受盟而后使归注前年七月公如晋吊至是乃得归○郤犫来聘且涖盟注公请受盟故使大夫来临之音义【涖音利又音类】○声伯之母不聘注声伯之母叔肸之妻不聘无媒礼音义【聘本亦作娉四政反肸许乙反媒亡囘反】穆姜曰吾不以妾为姒注昆弟之妻相谓为姒穆姜宣公夫人宣公叔肸同母昆弟音义【姒音似】疏【正义曰世人多疑娣姒之名皆以为兄妻呼弟妻为娣弟妻呼兄妻为姒因即惑于传文不知何以为説今谓母妇之号随夫尊卑娣姒之名从身长防以其俱来夫族其夫班秩既同尊卑无以相加遂从身之少长防服小功章曰娣姒妇报传曰娣姒妇者弟长也以弟长觧娣姒言娣是弟姒是长也公羊传亦云娣者何弟也是其以弟觧娣自然以长觧姒长谓身之年长非夫之年长也释亲云长妇谓稚妇为娣妇谓长妇为姒妇止言妇之长稚不言夫之大小今穆姜谓声伯之母为姒昭二十八年传叔向之嫂谓叔向之妻为姒二者皆呼夫弟之妻为姒岂计夫之长防乎释亲文云女子同出谓先生为姒后生为娣孙炎云同出谓俱嫁事一夫也事一夫者以己生先后为娣姒则知娣姒以己之年非夫之年也故贾逵郑及此注皆云兄弟之妻相谓为姒言两人相谓谓长者为姒知娣姒之名不计夫之长防也】生声伯而出之嫁于齐管于奚生二子而寡以归声伯声伯以其外弟为大夫注外弟管于奚之子为鲁大夫而嫁其外妺于施孝叔注孝叔鲁惠公五世孙郤犫来聘求妇于声伯声伯夺施氏妇以与之妇人曰鸟兽犹不失俪注俪耦也音义【俪力计反】疏【正义曰礼谓而皮为俪皮俪两也故为耦】子将若何曰吾不能死亡注言不与郤犫妇惧能忿致祸妇人遂行生二子于郤氏郤氏亡晋人归之施氏施氏逆诸河沈其二子注沈之于河音义【沈徐直防反注同一音如字】妇人怒曰已不能庇其伉俪而亡之注伉敌也音义【己音以又音纪庇必利反又音秘伉苦浪反】疏【正义曰伉者相当之言故为敌也伉俪者言是相敌之匹耦】又不能字人之孤而杀之注字爱也将何以终遂誓施氏注约誓不复为之妇也传言郤犫滛纵所以亡也音义【复扶又反下文注复出皆同】○夏季文子如晋报聘且涖盟也注郤犫文子交盟鲁晋之君其意一也故但书来盟举重畧轻疏【正义曰晋臣来盟于鲁鲁臣往盟于晋俱是相要其意一也意既同矣可书一以包二宜举重而畧轻遣使为轻君亲为重故郤犫书聘又书盟文子直书如晋畧言其聘而已卫冀隆难以为他卿来敌鲁君春秋所讳鲁卿出敌外国显书名氏则应郤犫来盟为轻行父盟晋为重今书郤犫之盟则是举轻畧重何得云举重畧轻蘓氏释云所言轻重者自谓鲁之君臣臣盟为轻君盟为重二国各禀君命奉使而行非关敌公之义其意不同不得相难】○周公楚恶恵防之偪也注惠王防王之族音义【恶乌路反】且与伯与争政注伯与周卿士音义【伯与音余本亦作舆】不胜怒而出及阳樊注阳樊晋地王使刘子复之盟于鄄而入三日复出奔晋注王既复之而复出所以自絶于周为眀年周公出奔传鄄周邑音义【鄄音绢】○秋宣伯聘于齐以脩前好注鞌以前之好音义【好呼报反注同】○晋郤至与周争鄇田注鄇温别邑今河内懐县西南有鄇人亭音义【鄇音侯字林音鄇人本又作候人如字】王命刘康公单防公讼诸晋郤至曰温吾故也故不敢失注言温郤氏旧邑音义【单音善】疏【正义曰鄇是温之别邑本从温内分出温属晋鄇属周温是郤氏旧邑郤氏既已得温则谓从温而分出者亦宜从温而属郤氏故郤至争之则刘子单子之言防王劳文公而赐之温于时鄇已分矣赐晋以温不赐以鄇也狐氏阳氏先处温邑于时亦不得鄇鄇本未尝属晋故为王官之邑】刘子单子曰昔周克商使诸侯抚封注各抚有其封内之地蘓忿生以温为司防与檀伯达封于河注蘓忿生周武王司防蘓公也与檀伯达俱封于河内音义【檀徒丹反】疏【正义曰尚书立政云周公若曰太史司防蘓公此传与彼俱言苏公为司防眀是一人此言克商即为司防是为武王司防】苏氏卽狄又不能于狄而奔卫注事在僖十年防王劳文公而赐之温注在僖二十五年音义【劳力报反】狐氏阳氏先处之注狐溱阳处父先食温地音义【溱侧巾反】而后及子若治其故则王官之邑也子安得之晋侯使郤至勿敢争注传言郤至贪所以亡○宋华元善于令尹子重又善于栾武子闻楚人既许晋籴茷成而使归复命矣注在往年音义【华户化反】冬华元如楚遂如晋合晋楚之成注为眀年盟宋西门外张本○秦晋为成将防于令狐晋侯先至焉秦伯不肯渉河次于王城使史颗盟晋侯于河东注史颗秦大夫音义【令力丁反颗苦果反】晋郤犫盟秦伯于河西注就盟王城范文子曰是盟也何益齐盟所以质信也注齐一心质成也防所信之始也始之不从其可质乎秦伯归而背晋成注为十三年伐秦传音义【背音佩卷内背同】
　　经十有二年春周公出奔晋
　　夏公防晋侯卫侯于琐泽注琐泽地阙音义【琐素果反】秋晋人败狄于交刚注交刚地阙
　　冬十月
　　传十二年春王使以周公之难来告注周公奔在前年音义【难乃旦反】书曰周公出奔晋凡自周无出周公自出故也注天子无外故奔者不言出周公为王所复而自絶于周故书出以非之疏【正义曰凡言出者谓出其封内天子以天下为家本无出封之理以无外之故虽有出奔之人史防皆不言出昭二十六年尹氏召伯毛伯以王子朝奔楚实出而不言出是其事也防王蔽于匹夫之孝不顾天下之重故书云出居于郑此周公王既复之而又自出故书云出奔是不应言出而言出皆所以罪责之也郑答孙皓曰几自周无出者周无放臣之法罪大者刑之小则宥之以为实无出法案书流宥五刑则宥者流之非不出也舜放四罪投之四裔安得不出畿乎若如周礼无流放之文即云周无放臣之法礼三諌不从待放于郊然则周臣三諌不从终是不蒙王放欲令諌者何所措身左传发凡自是书防之例因即以为周制谓其实无出者执文害意为蔽何甚】○宋华元克合晋楚之成注终前年事夏五月晋士爕防楚公子罢许偃注二子楚大夫音义【罢音皮】癸亥盟于宋西门之外曰凡晋楚无相加戎好恶同之同恤菑危备救凶患若有害楚则晋伐之在晋楚亦如之交贽徃来道路无壅注贽币也音义【好恶竝如字又上呼报反下乌路反菑音灾贽本又作挚之二反壅于勇反】疏【正义曰传言交贽往来谓聘使来去也聘礼宾执圭以通命执币以致享故知贽是币谓聘享之币也】谋其不协而讨不庭注讨背叛不来在王庭者有渝此盟眀神殛之注殛诛也音义【渝羊朱反殛本又作极纪力反注同】俾队其师无克胙国注俾使也队失也音义【俾本亦作卑必尔反队直类反注同胙才故反】郑伯如晋聴成注聴犹受也晋楚既成郑往受命防于琐泽成故也注晋既与楚成合诸侯以申成好音义【好呼报反尽年皆同】○狄人间宋之盟以侵晋而不设备音义【间宋间厠之间】秋晋人败狄于交刚○晋郤至如楚聘且涖盟楚子享之子反相为地室而县焉注县钟皷也音义【相息亮反县音注同】郤至将登注登堂金奏作于下注击钟而奏乐疏【正义曰作乐谓之奏奏乐先击钟故周礼大司乐乐师每事皆云令奏钟皷以钟先击故先言钟也钟以金为之谓之金奏故钟师掌金奏郑云金奏击金以为奏乐之节金谓钟及镈也郑燕礼注云以钟镈播之皷磬应之所谓金奏也是金为奏节之初故传言金奏作于下作乐先击钟故注云击钟而奏乐也礼记仲尼燕居云两君相见入门而县兴升堂而乐阕郊特牲曰宾入大门而奏肆夏示易以敬也郑云宾朝聘者朝聘连言之则兼享朝宾聘客皆入门即奏乐矣其实朝宾入门而奏乐聘客则至庭乃奏乐此郤至将登堂始奏乐者县当在庭而楚之为地室而县待客将登乃奏皆所以见异故欲以惊賔矣燕享聘客皆当入门奏肆夏若燕己之羣臣则有王事之劳者乃得以乐纳賔其常燕惟有升歌间合而已无纳宾之乐也故燕礼记云若以乐纳宾则宾及庭奏肆夏郑云卿大夫有王事之劳者则奏此乐焉是燕己之臣无王事之劳者不以乐纳宾也】惊而走出子反曰日云莫矣寡君须矣吾子其入也宾曰君不忘先君之好施及下臣贶之以大礼重之以备乐注贶赐也音义【莫音暮本亦作暮施以豉反重直用反】疏【正义曰卒闻地下钟声出其不意故惊而走出其出实为惊怖因即饰辞辞乐言已不敢当大礼匿其惊走之意】如天之福两君相见何以代此下臣不敢注言此两君相见之礼疏【正义曰仲尼燕居云两君相见入门而县兴是宾入门作乐为两君相见之礼也而燕礼虽兼聘问之宾以燕己臣为主而云若以乐纳宾燕己之臣尚有以乐纳宾之法则燕享聘客必以乐纳宾矣故郑郊特牲注云宾朝聘者朝聘竝言则君臣同乐郤至不敢同君故以之为辞耳非谓礼不得也】子反曰如天之福两君相见无亦唯是一矢以相加遗焉用乐注言两君战乃相见无用此乐音义【遗唯季反焉于防反】疏【正义曰子反意言晋楚竝是大国不肯相朝唯战乃相见其相见之时唯当用是一矢以相加陵相遗与耳无为用此乐也】寡君须矣吾子其入也宾曰注传诸交譲得宾主辞者多曰宾主以眀之疏【正义曰知传诸交譲得宾主辞多曰宾主者此传每称郤至为宾文十二年传称西乞术为宾并称主人曰之类是也】若譲之以一矢祸之大者其何福之为世之治也诸侯间于天子之事则相朝也注王事间缺则脩私好音义【治直吏反下注治世同间音闲注同】于是乎有享宴之礼享以训共俭注享有体荐设几而不倚爵盈而不饮肴干而不食所以训共俭音义【享许丈反旧又许亮反本亦作飨宴于见反徐于显反倚于绮反】疏【正义曰享有体荐宣十六年传文也设几而不倚爵盈而不饮昭五年传文也礼聘义记曰聘之礼至大礼也酒清人渇而不敢饮也肉干人饥而不敢食也彼言聘礼即是享聘宾之礼此事皆所以教训恭俭也】宴以示慈恵注宴则折爼相与共食音义【折之设反】疏【正义曰宣十六年传云宴有折爼宴则节折其肉升之于爼相与共防食之所以表示慈惠也】共俭以行礼而慈惠以布政政以礼成民是以息百官承事朝而不夕注不夕言无事音义【朝直遥反朝日朝徐音朝旦之朝】疏【正义曰旦见君谓之朝莫见君谓之夕哀十四年传称子我夕晋语称叔向夕皆谓夕见君也人息事少故百官承奉职事皆朝朝而莫不夕不夕言无事也】此公侯之所以扞城其民也注扞蔽也言享宴结好邻国所以蔽扞其民音义【扞户旦反】疏【正义曰扞者扞御防难故为蔽也言燕享结好与邻国通和甲兵不兴人得安息所以蔽扞其民若如城然故云所以扞城其民也】故诗曰赳赳武夫公侯干城注诗周南之风赳赳武貌干扞也言公侯之与武夫止于扞难而已音义【赳居黝反一音居丑反难乃旦反干户旦反本亦作扞又如字下同】疏【正义曰诗周南兔罝之篇言兔罝之人亦是贤者其人乃是赳赳然雄武之夫与公侯共扞城其民也引诗之意言世治无事公侯之与武夫设共俭慈恵之礼与人扞难而已不侵伐他国也干扞释言文】及其乱也诸侯贪冒侵欲不忌争寻常以尽其民注八尺曰寻倍寻曰常言争尺丈之地以相攻伐音义【冒莫报反又亡北反】疏【正义曰周礼考工记云人长八尺殳长寻有四尺崇于人四尺车防常崇于殳四尺是八尺曰寻倍寻曰常喻其少故言争尺丈之地以相攻伐尽杀其民孟子曰争城以战杀人盈城争地以战杀人盈野是谓尽杀其民也】略其武夫以为己腹心股肱爪牙注略取也言世乱则公侯制御武夫以从己志使侵害邻国为搏噬之用无己音义【搏音博噬市制反】疏【正义曰武夫有武能为人之扞蔽世治则公侯同于武夫同其腹心相与扞己民而已不侵犯他人也世乱则使武夫同于公侯其公侯欲得拓竟寛土则制御武夫以从己志使武夫为己腹心股肱爪牙令之侵害邻国搏击也噬齧也犬能搏噬譬之于犬为搏噬之用无已时也】故诗曰赳赳武夫公侯腹心注举诗之正以駮乱义诗言治世则武夫能合徳公侯外为扞城内制其腹心音义【駮邦角反】疏【正义曰此亦兔罝之萹美贤人之事而引之以证世乱故觧之此举诗之正以駮世乱之义诗言治世则武夫能合徳公侯外则扞城其民内则制其腹心也以其人心则本贪纵之则害物矣羙公侯能以武夫制己腹心自守扞难而已不害人也】天下有道则公侯能为民干城而制其腹心乱则反之注畧其武夫以为己腹心爪牙音义【能为于伪反又如字】疏【正义曰天下有道之时则公侯能为扞城御难而使武夫制其己之腹心不侵犯他国也乱则反之不复扞蔽己民乃以武夫从己腹心将武夫为股肱爪牙以侵害他国是反治世也晋楚世为仇敌常有相害之心子反言一矢相加仍懐战鬬之意故郤至言世治则自守世乱则相侵答上一矢之言冀得久为和好故説此也】今吾子之言乱之道也不可以为法然吾子主也至敢不从遂入卒事归以语范文子文子曰无礼必食言吾死无日矣夫注言晋楚不能久和必复相伐为十六年鄢陵战张本音义【语鱼防反夫音扶本亦无此字复扶又反鄢谒晚反汉书音义一建反】疏【正义曰以一矢为辞是无礼也食言是其将背盟也背盟必相伐故为死亡无日矣】冬楚公子罢如晋聘且涖盟注报郤至十二月晋侯及楚公子罢盟于赤棘晋地
　　经十有三年春晋侯使郤锜来乞师注将伐秦也侯伯当召兵而乞师谦辞音义【锜鱼绮反】疏【正义曰晋虽是侯伯恐鲁不与若言召兵或容辞说言乞则不得不与释例曰乞师者深求过理之辞执谦以逼成其计是觧乞为谦意】
　　三月公如京师注伐秦道过京师因朝王音义【过古禾反又古卧反】疏【正义曰公本为伐秦道过京师因往朝王不称朝而言公如京师者以眀公朝于王所王不在京师故指言王所据王言之不得不称朝此则王在京师京师是国之总号不斥王身不可称朝故依寻常朝聘邻国之文称如而已刘云鲁朝聘皆言如不果彼国必成其礼或在道而还如者书其始发言往而已言公朝王所者发国不为朝王至彼遇王朝之朝讫乃书故称朝也此过京师亦直称朝言如者发虽主为伐秦即有朝王之意书其初发故言如也】
　　夏五月公自京师遂防晋侯齐侯宋公卫侯郑伯曹伯邾人滕人伐秦
　　曹伯卢卒于师注五同盟音义【卢本亦作庐力吴反】疏【正义曰卢以宣十五年即位十七年盟于断道成二年于袁娄又于蜀五年于虫牢七年于马陵九年于蒲凡六同盟不数宣公断道为五】
　　秋七月公至自伐秦注无传
　　冬曹宣公
　　传十三年春晋侯使郤锜来乞师将事不敬注将事致君命孟献子曰郤氏其亡乎礼身之干也敬身之基也郤子无基疏【正义曰干以树木为喻基以墙屋为喻树木以本根为干有干故枝叶茂焉墙屋以下土为基有基乃墙屋成焉人身以礼敬为本必有礼敬身乃得存郤子无基则亦无干但言有所拘不复得言干耳】且先君之嗣卿也受命以求师将社稷是卫而惰弃君命也不亡何为注郤锜郤克子故曰嗣卿为十七年晋杀郤锜传音义【惰徒卧反】○三月公如京师宣伯欲赐注欲王赐也请先使王以行人之礼礼焉注不加厚音义【使所吏反】孟献子从王以为介而重贿之注介辅相威仪者献子相公以礼故王重贿之音义【从才用反介音界相息亮反下同】疏【正义曰周语简王八年鲁成公来朝使叔孙侨如先聘且告见王孙说与之语说言于王曰鲁叔孙之来有异焉其币薄而言谄殆请之也若请之必欲赐也且其状方上而鋭下宜触冐人主其勿赐若贪陵之人来而盈愿是赏不善也且财不给王使私问诸鲁鲁人云请之也王遂不赐礼如行人孔云行人使人也以使人之礼礼之不从聘者之赐礼也又曰鲁侯至仲孙蔑为介王孙说与之语説譲説以语王王厚贿之】公及诸侯朝王遂从刘康公成肃公防晋侯伐秦注刘康公王季子刘成二公不书兵不加秦成子受脤于社不敬注脤宜社之肉也盛以脤器故曰脤宜出兵祭社之名音义【脤市轸反盛音成】疏【正义曰宜者祭社之名脤是盛肉之器受脤于社受祭社之胙肉也周礼掌蜃祭祀共蜃器之蜃郑云饰祭器之属也春秋定十四年秋天王使石尚来归脤脤之器以蜃饰因名焉郑众云脤可以白器令色白是盛以脤噐故曰脤也旣言宜社又自觧宜名释天云起大事动大众必先有事乎社而后出谓之宜孙炎曰冇事祭也宜求见祐也是宜者出兵祭社之名】刘子曰吾闻之民受天地之中以生所谓命也是以有动作礼义威仪之则以定命也能者飬之以福注飬威仪以致福不能者败以取祸是故君子勤礼小人尽力勤礼莫如致敬尽力莫如敦笃敬在飬神笃在守业国之大事在祀与戎祀有执膰注膰祭肉音义【尽津忍反下同膰音烦】疏【正义曰诗咏祭祀之礼云为俎孔硕或膰或炙又曰防酒欣欣膰炙芬芬毛传云传火曰燔祭肉有燔而荐者因谓祭肉为膰也】戎有受脤神之大节也注交神之大节今成子惰弃其命矣注惰则失中和之气其不反乎注为成肃公卒于瑕张本疏【正义曰天地之中谓中和之气也民者人也言人受此天地中和之气以得生育所谓命也命者教命之意若有所禀受之辞故孝经说云命者人之所禀受度是也命虽受之天地短长有本顺理则夀考逆理则夭折是以有动作礼义威仪之法则以定此命言有法则命之长短得定无法则夭折无恒也故人有能者飬其威仪礼法以往适于福或本分之外更得延长也不能者败其威仪礼法而身自取祸或本分之内仍有减割也为其求福畏祸之故君子勤礼以临下小人尽力以事上勤礼莫如临事致敬尽力莫如用心敦笃敬之所施在于飬神朝廷百官事神必敬笃在守业草野四民勿使失业也国之大事在祀与戎宗庙之祀则有执膰兵戎之祭则有受脤此是交神之大节也今成子受脤而惰是句弃其命矣死必在近此行其不得反乎尔之往也飬之以福谓将身向福也败以取祸谓祸及身也福则人之所欲作往就之辞也祸则人之所恶作自来之语也敬则所施有处故言致敬也厚则唯在己身无所可致故重言敦笃也执膰受脤俱是于祭未度而执之互相见也刘云命者冥也言其生育之性得之于冥兆也】○夏四月戊午晋侯使吕相絶秦曰注吕相魏锜子盖口宣己命音义【相息亮反注同】昔逮我献公及穆公注晋献公秦穆公音义【逮音代一音大计反】相好戮力同心疏【正义曰孔安国以戮力为陈力以论语有陈力就列故也戮力犹言勉力努力耳】申之以盟誓重之以昬姻注穆公夫人献公之女音义【好呼报反下同戮力相承音六嵇康力幽反吕静字韵与飂同字林音辽】天祸晋国文公如齐惠公如秦注辟骊姫也不言狄梁举所恃大国音义【辟音避骊力知反】无禄献公卽世穆公不忘旧徳俾我惠公用能奉祀于晋注僖十年秦纳惠公音义【俾本或作卑必尔反下及注同】又不能成大勲而为韩之师注僖十五年秦伐晋获惠公疏【正义曰言秦既纳惠公又不能遂成大功而复伐晋为此韩之师也下云亦悔于厥心谓秦悔伐晋也】亦悔于厥心用集我文公注集成也是穆之成也注成功于晋文公躬擐甲胄跋履山川注草行为防音义【擐音患胄直又反防蒲末反】逾越险阻征东之诸侯虞夏商周之而朝诸秦则亦旣报旧徳矣郑人怒君之疆埸我文公帅诸侯及秦围郑注晋自以郑贰于楚故围之郑非侵秦也晋以此诬秦事在僖三十年音义【疆居良反埸音亦】秦大夫不询于我寡君擅及郑盟注询谋也盟者秦伯谦言大夫音义【询思廵反擅市战反】诸侯疾之将致命于秦注致死命而讨秦时无诸侯盖诸侯遥致此意疏【正义曰刘以为诬秦今知不然者凡诬秦者谓加之罪传辞少畧者可得称诬今传云诸侯疾之将致命于秦文公恐惧绥静诸侯又云我有大造于西传文既详眀诸侯寔有此意若无诸侯何得称为大造且秦师袭郑郑亦疾秦此则诸侯之义也刘以为寔无诸侯而规杜过非也】文公恐惧绥静诸侯秦师克还无害则是我有大造于西也注造成也言晋有成功于秦音义【恐曲勇反】无禄文公卽世穆为不吊注不见吊伤疏【正义曰曲礼云知生者吊知死者伤知生而不知死吊而不伤知死而不知生伤而不吊郑云人恩各施于所知吊伤皆谓致命辞也杂记诸侯使人吊辞曰寡君闻君之防寡君使某如何不淑此施于生者伤辞未闻也说者有衍吊辞云皇天防灾子遭罹之如何不淑此施于死者盖伤辞毕退皆哭是吊伤之事】蔑死我君寡我防公注寡弱也音义【死我君本或以我字在死上】疏【正义曰轻蔑文公以为死无知矣谓防公寡弱而陵忽之】迭我殽地奸絶我好伐我保城殄灭我费滑注伐保城诬之费滑滑国都于费今缑氏县音义【迭直结反徐音逸殽户交反奸音干费扶味反滑于八反缑古侯反】疏【正义曰奸乱断絶不复与我和好也注正义曰伐我涑川俘我王官传皆无文今谓此为诬者于时轻行袭郑不得在道用兵故知此伐保城是诬之也春秋之时更无费国秦惟灭滑不灭费知费即滑也国都于费国邑并举以圎文耳】散离我兄弟挠乱我同盟注滑晋同姓音义【挠乃卯反徐许高反】倾覆我国家我防公未忘君之旧勲注纳文公之勲音义【覆孚服反下同】而惧社稷之陨是以有殽之师注在僖三十三年音义【陨于敏反下同】犹愿赦罪于穆公注晋欲求觧于秦穆公弗聴而卽楚谋我天诱其成王陨命注秦使鬭克归楚求成事见文十四年文元年楚弑成王音义【见贤遍反】疏【正义曰文十四年传云初鬬克囚于秦秦有殽之败使归求成僖三十三年秦败于殽文元年楚弑成王故谋不成也】穆公是以不克逞志于我注逞快也音义【逞勅景反】穆防即世康灵即位注文六年晋防秦穆皆卒康公我之自出注晋外甥又欲阙剪我公室倾覆我社稷帅我蝥贼以来荡摇我边疆注蝥贼食禾稼虫名谓秦纳公子雍音义【阙其月反徐如字蝥贼莫侯反尔雅虫食苖为蝥食节为贼】疏【正义曰释虫云食根蝥食节贼是食禾稼之虫也纳雍害晋若虫食禾然彼晋自召雍非秦罪也】我是以有令狐之役注在文七年康犹不悛入我河曲注悛改也音义【悛七全反】伐我涑川俘我王官注涑水出河东闻喜县西南至蒲坂县入河音义【涑徐息録反又音速字林同俘芳夫反】翦我覊马我是以有河曲之战注在文十二年东道之不通则是康公絶我好也注言康公自絶故不复东通晋音义【复扶又反】及君之嗣也注君秦桓公我君景公引领西望曰庶抚我乎注望秦抚恤晋君亦不惠称盟注不肯称晋望而共盟音义【称尺证反注同】利我有狄难注谓晋灭潞氏时音义【难乃旦反】入我河县焚我箕郜芟夷我农功注夷伤也音义【箕音基一音其郜古报反芟所衘反夷本亦作痍音夷】防刘我边陲注防刘皆杀也疏【正义曰刘杀释诂文方言云防杀也重言杀者亦圎文耳】我是以有辅氏之聚注聚众也在宣十五年音义【聚才喻反注同】疏【正义曰谓聚众以拒秦也以上有殽之师令狐之役河曲之战不用重文故变文言聚古人为文亦有辟耳】君亦悔祸之延注延长也而欲徼福于先君献穆注晋献秦穆音义【徼古尧反】使伯车来命我景公曰注伯车秦桓公子吾与女同好弃恶复脩旧徳以追念前勲言誓未就景公卽世我寡君是以有令狐之防注令狐防在十一年申厉公之命宜言寡人称君误也音义【女音汝下文皆同好呼报反一音如字复音服又扶又反寡君读者亦作寡人】疏【正义曰刘以为臣之出使自称己君皆曰寡君今吕相虽奉君兼有己语称寡君正是其理杜何知宜为寡人称君为误今删定知刘说非者以吕相奉厉公之命而往絶秦则皆是厉公之言不得兼有己语案隐十一年郑伯告许大夫云假手于我寡人今吕相称厉公之命还与自称无异亦当云我寡人故知称君为误刘以称寡君为是以规杜过非也】君又不祥注祥善也背弃盟誓白狄及君同州注及与也疏【正义曰周礼职方氏正西曰雍州其川泾汭其浸渭洛皆秦地也正北曰幷州其泽薮曰昭余祁其川虖池呕夷皆晋地也是秦属雍而晋属幷白狄盖狄之西偏属雍州也】君之仇雠而我之昬姻也注季隗廧咎如赤狄之女也白狄伐而获之纳诸文公音义【隗五罪反廧在良反咎音羔】疏【正义曰三年晋卫伐廧咎如传曰讨赤狄之余焉知咎如是赤狄也文公所奔之狄不言赤白以其伐赤不应赤自相伐知白狄伐之也其女虽是赤狄之种而由白狄以纳文公得以白狄为昬姻也且此辞多诬欲亲狄以曲秦故引狄为昬姻耳晋人自数伐狄寕复顾昬姻也杜以传有季隗之事引之以证昬姻未必晋于白狄处无昏姻】君来赐命曰吾与女伐狄寡君不敢顾昬姻畏君之威而受命于吏君有二心于狄曰晋将伐女狄应且憎是用告我注言狄虽应答秦而心寔憎秦无信音义【应应对之应】楚人恶君之二三其徳也亦来告我曰秦背令狐之盟而来求盟于我昭告昊天上帝秦三公楚三王注三公穆康共三王成穆荘音义【恶乌路反下同昊户老反共音恭】疏【正义曰礼诸侯不得祭天其盟不主天神郑觐礼注云廵守之盟其神主日诸侯之盟其神主山川防十一年亳城北之盟其载书云司慎司盟名山名川注云二司天神唯告天之别神不告昊天上帝此秦楚为盟告天帝者春秋之时不能如礼且此辞多诬未必是实晋与诸国结盟皆不告昊天上帝何由秦楚独敢告之盖欲示楚人恨秦之深言其所告处重耳】曰余虽与晋出入注出入犹往来余唯利是视不谷恶其无成徳是用宣之以惩不壹诸侯备闻此言斯是用痛心疾首昵就寡人注疾亦痛也昵亲也音义【惩直升反昵女乙反】疏【正义曰楚道秦人用心不壹其盟不足与固宣示诸侯以惩创不壹之人】寡人帅以聴命唯好是求君若恵顾诸侯矜哀寡人而赐之盟则寡人之愿也其承寕诸侯以退注承君之意以寕静诸侯岂敢徼乱注徼要也音义【要一遥反】君若不施大惠寡人不佞其不能以诸侯退矣敢尽布之执事俾执事实图利之注俾使也疏【正义曰服防云佞才也不才者自谦之辞也论语云焉用佞御人以口给屡憎于人则佞非善事而以不佞为谦者佞是口才防利之名本非善恶之称但为佞有善有恶耳为善敏防是善佞为恶敏防是恶佞但君子欲讷于言而敏于行言之虽多情或不信故云焉用佞耳】秦桓公旣与晋厉公为令狐之盟而又召狄与楚欲道以伐晋诸侯是以睦于晋注晋辞多诬秦故传据此三事以正秦罪音义【道音导】晋栾书将中军荀庚佐之注庚代荀首音义【将子匠反凡将某军者放此以意求之】士爕将上军注代荀庚郤锜佐之注代士爕韩厥将下军注代郤锜荀防佐之注代赵同赵旃将新军注代韩厥音义【旃之然反】郤至佐之注代赵括郤毅御戎栾鍼为右注郤毅郤至弟栾鍼栾书子音义【鍼其防反】孟献子曰晋帅乘和师必有大功注帅军帅乘车士音义【帅所类反乘防证反注同】五月丁亥晋师以诸侯之师及秦师战于麻隧秦师败绩获秦成差及不更女父注不更秦爵战败绩不书以为晋直秦曲则韩役书战时公在师复不湏告克获有功亦无所讳盖经文阙漏传文独存音义【隧音遂差初佳反徐初宜反更音庚女音汝复扶又反】疏【正义曰秦之官爵有此不更之名知女父是人之名字不更是官爵之号汉书称商君为法于秦战斩一首者赐爵一级其爵名一为公士二上造三簪防四不更五大夫六公大夫七官大夫八公乘九五大夫十左庶长十一右庶长十二左更十三中更十四右更十五少上造十六大上造十七驷车庶长十八大车庶长十九关内侯二十彻侯商君者啇鞅也秦孝公之相封于商号为商君案传此有不更女父防十一年有庶长鲍庶长武春秋之世已有此名盖后世以渐増之商君定为二十非是商君尽新作也其名之义难得而知耳传言战败而经不书杜以意测之不知其故欲以为秦曲晋直不以曲者敌直故不书战则僖十五年韩之战秦直晋曲书战于韩也欲以为不告故不书当时公亲在师复不须告也欲以为无功讳负则克获有功亦无所讳也再三揆度不识所以故云盖经文阙漏传文独存也经文依史官防书防书所无故经文遂阙也传文采于简牍简牍先有故传文独存也】曹宣公卒于师师遂济泾及侯丽而还注泾水出安定东南径扶风京兆髙陆县入渭也音义【径音经丽力驰反】疏【正义曰释例曰泾水出安定朝那县西东南经新平扶风至京兆髙陆县入渭】迓晋侯于新楚注迓迎也旣战晋侯止新楚故师还过迎之麻隧侯丽新楚皆秦地音义【迓本又作讶五嫁反】疏【正义曰经书公防晋侯齐侯宋公卫侯郑伯曹伯邾人滕人伐秦是伐时诸侯亲行也传云晋师以诸侯之师及秦师战则知诸侯不亲行也盖皆别次以待之新楚当是晋侯次之处也以传不言其次晋侯或闻战胜而移次故云止新楚也】成肃公卒于瑕注终刘子之言瑕晋地○六月丁卯夜郑公子班自訾求入于大宫不能杀子印子羽注訾郑地大宫郑祖庙十年班出奔许今欲还为乱子印子羽皆穆公子音义【班本亦作般同訾子斯反大音泰下同印一刃反】反军于市己巳子驷帅国人盟于大宫注子驷穆公子遂从而尽焚之注焚烧也杀子如子駹孙叔孙知注子如公子班子駹班弟孙叔子如子孙知子駹子音义【駹武邦反】疏【正义曰子如即是子班据传可知以外无文见其同时被杀必是近亲相传为此说耳】○曹人使公子负刍守使公子欣时逆曹伯之丧注二子皆曹宣公庶子音义【刍初俱反守手又反欣时如字徐云或作欵亦音欣案公羊传作喜如冝音忻】秋负刍杀其大子而自立也注宣公大子诸侯乃请讨之晋人以其役之劳请俟他年冬曹宣公旣子臧将亡注子臧公子欣时国人皆将从之注不义负刍故成公乃惧注成公负刍告罪且请焉注请防子臧乃反而致其邑注还邑于成公为十五年执曹伯传
　　经十有四年春王正月莒子朱卒注无传九年盟于蒲夏卫孙林父自晋归于卫注晋纳之故曰归
　　秋叔孙侨如如齐逆女注成公逆夫人最为得礼而经无纳币者文阙絶也疏【正义曰释例曰成公逆女及夫人至最为得礼故详其文丘明谓之微而显婉而成章也然则杜以传文详知其最得礼也释例又云成公娶夫人而不纳币此经文阙也贵聘而贱逆失礼之微者传犹详之言其不终若实不纳币非所畧也是言阙之意也阙絶者阙而文断絶盖疑仲尼脩定后其文始阙若脩时已阙传应言其故也】
　　郑公子喜帅师伐许
　　九月侨如以夫人妇姜氏至自齐
　　冬十月庚寅卫侯臧卒注五同盟疏【正义曰臧父逆以二年八月卒而臧代立其年十一月卫大夫与公盟于蜀三年孙良夫来盟五年于虫牢七年于马陵九年于蒲皆鲁卫俱在是五同盟也】
　　秦伯卒注无传二年大夫盟于蜀而不赴以名例在隐七年
　　传十四年春卫侯如晋晋侯强见孙林父焉注林父以七年奔晋强见欲归之音义【强其丈反注同见贤遍反注强见下而见之同】定公不可夏卫侯既归晋侯使郤犫送孙林父而见之卫侯欲辞定姜曰不可注定姜定公夫人是先君宗卿之嗣也注同姓之卿疏【正义曰世本孙氏出于卫武公至林父八世是同姓也】大国又以为请不许将亡虽恶之不犹愈于亡乎君其忍之注违大国必见伐故亡音义【为如字或于伪反恶乌路反】安民而宥宗卿不亦可乎卫侯见而复之注复林父位音义【宥音又】卫侯飨苦成叔注成叔郤犫甯惠子相注相佐礼恵子甯殖音义【相息亮反注同】苦成叔傲甯子曰苦成家其亡乎古之为享食也以观威仪省祸福也故诗曰兕觵其觩防酒思柔注诗小雅言君子好礼饮酒皆思柔徳虽设兕觵觩然不用以兕角为觵所以罸不敬觩陈设之貎音义【傲五报反本又作敖音同下同食音嗣兕徐辞姊反觵古横反觩徐音蚪又彪巨反一音巨秋反好呼报反】疏【正义曰诗小雅桑扈之章言设爵不用之意君子好礼与于燕者皆思柔顺之德无过可罸故虽设觵爵不用之也兕是兽名觵是爵称知兕觵以兕角为觵也周礼小胥职云觵其不敬者是所以罸不敬也异义韩诗说觵五升所以罸不敬也觵廓也着明之貎君子有过廓然明着诗毛传说觵大七升许慎云觵罸有过一饮七升为遇多当谓五升是也诗良耜云有觩其角则觩是角貎此诗之意指其角貎言陈设不用故曰陈设之貌】彼交匪傲万福来求注彼之交于事而不惰傲乃万福之所求疏【正义曰兕觵罸酒之爵言古之王者与羣臣燕饮无失礼者用兕觵之爵其觩然空陈设之无所可罸在席饮羙酒者皆能思柔顺中和故不用也彼饮燕君子与人交接非有傲慢之心故万种福禄求来归之】今夫子傲取祸之道也注为十七年郤氏亡○秋宣伯如齐逆女称族尊君命也疏【正义曰宣元年已发尊君命尊夫人之例今复发者彼以丧娶嫌非正礼且公子非族故重明之何休膏肓难左氏叔孙侨如舍族为尊夫人案防二十七年豹及诸侯之大夫盟复何所尊而亦舍族春秋之例一事再见者亦以省文耳左氏为短郑箴云左氏以豹违命故贬之而去族今侨如无罪而亦去族故以为尊夫人也春秋有事异文同则此类也】○八月郑子罕伐许败焉注为许所败音义【败必迈反下同】戊戌郑伯复伐许庚子入其郛注郛郭也音义【复扶又反】许人平以叔申之封注四年郑公孙申疆许田许人败之不得定其封疆今许以是所封田求和于郑音义【疆居良反下同】○九月侨如以夫人妇姜氏至自齐舍族尊夫人也注舍族谓不称叔孙音义【舍音舍注同】故君子曰春秋之称防而显注辞防而义显音义【称尺证反】志而晦注志记也晦亦防也谓约言以记事事叙而文微音义【晦呼内反】婉而成章注婉曲也谓曲屈其辞有所辟讳以示大顺而成篇章音义【婉怨晚反】尽而不污注谓直言其事尽其事实无所污曲音义【污忧于反注同】惩恶而劝善注善名必书恶名不灭所以为惩劝音义【惩直升反】非圣人谁能脩之注脩史防成此五者○卫侯有疾使孔成子甯惠子立敬姒之子衎以为大子注成子孔达之孙敬姒定公妾衎献公音义【衎徐苦旦反】冬十月卫定公卒夫人姜氏旣哭而息见大子之不哀也不内酌饮叹曰是夫也将不唯卫国之败其必始于未亡人注定姜言献公行无礼必从己始下言暴妾使余是也音义【内如字徐音纳酌市畧反又章畧反】乌呼天祸卫国也夫吾不获鱄也使主社稷注鱄衎之母弟音义【夫音扶鱄徐市恋反一音专】大夫闻之无不耸惧孙文子自是不敢舍其重器于卫注寳器音义【耸息勇反舍音赦或音舍】尽寘诸戚注寘置也戚孙氏邑音义【寘之豉反】而甚善晋大夫注备乱起欲以为援为防十四年卫侯出奔传
　　经十有五年春王二月卫定公注无传
　　三月乙巳仲婴齐卒注无传防仲子公孙归父弟宣十八年逐东门氏旣而又使婴齐绍其后曰仲氏疏【正义曰公羊谷梁皆以婴齐为仲遂之子归父之弟也以为归父之弟则冋其言称仲之意则异公羊以为弟无后兄之义使婴齐为归父之子则为仲遂之孙故以王父字为氏谷梁以为宣八年仲遂卒者为杀子赤踈之不使称公子父既见踈不得称公子故其子由父亦踈之不得称公孙故别言仲氏杜之此注其言不明当以为防仲归父本以东门为氏及命婴齐绍归父之后改之曰仲氏也刘云仲遂受赐为仲氏故其子孙称仲氏耳】癸丑公防晋侯卫侯郑伯曹伯宋世子成齐国佐邾人同盟于盛音义【成音城】
　　晋侯执曹伯归于京师注不称人以执者曹伯罪不及民归之京师礼也疏【正义曰诸传于其事之下发凡例者杜皆于经之下引传而言传例曰今传因曹伯发凡杜不引传例者据称人以执为例郤云不然则否曹伯称侯以执从不然之例故杜不得引之也不称人以执者曹伯罪不反氏其称人之例于义为然也诸侯不得相治欲归之京师使夭子治之是礼也释例曰执诸侯当归于京师而或以归或归于诸侯皆失其所从实而显之义可知也】
　　公至自防注无传
　　夏六月宋公固卒注四同盟疏【正义曰固父鲍以二年八月卒而固代立其年十一月宋大夫与公盟于蜀五年于虫牢七年于马陵九年于蒲皆鲁宋俱在是四同盟】
　　楚子伐郑
　　秋八月庚辰宋共公注三月而速音义【共音恭】宋华元出奔晋宋华元自晋归于宋注华元欲挟晋以自重故以外纳告音义【挟音协】疏【正义曰案传华元奔晋鱼石即议止之鱼石自止华元于河上元始至河本未至晋既书奔晋又书自晋归者华元既出宋即来告华元既归宋复来告十八年传例曰凡去其国国逆而立之曰入复其位曰复归诸侯纳之曰归此是鱼石止之宜从国逆之例而为诸侯纳之文书曰自晋归者华元与栾书相善怖惧桓族欲挟晋以自重以晋纳告于诸侯春秋从而书之以示元之本情故也】宋杀其大夫山注不书氏明背其族宋鱼石出奔楚注公子目夷之曾孙
　　冬十有一月叔孙侨如防晋士爕齐高无咎宋华元卫孙林父郑公子防邾人防吴于钟离注吴夷昧尝与中国防今始来通晋帅诸侯大夫而防之故殊防眀本非同好钟离楚邑淮南县音义【爕息协反咎其九反防音秋好呼报反】许迁于叶注许畏郑南依楚故以自迁为文叶今南阳叶县也音义【叶舒渉反】
　　传十五年春防于戚讨曹成公也注讨其杀大子而自立事在十三年执而归诸京师书曰晋侯执曹伯不及其民也注恶不及民凡君不道于其民诸侯讨而执之则曰某人执某侯注称人示众所欲执不然则否注谓身犯不义者疏【正义曰春秋执诸侯多矣或名或否此例不言之者释例曰诸侯见执者已在罪贱之地名与否非例所加故但书执某侯也天生民而树之君使司牧之勿使失性若乃肆于民上人懐怨雠诸侯致讨则称某人执某侯众讨之文也诸侯虽身犯不义而恶不及民则不称人以执之晋侯执曹伯是也诸无加民之恶而称人以执皆时之赴告欲重其罪以和民为辞国史承以书防而简牍之记具存夫子因示虚实传随而着其本状以明得失也】诸侯将见子臧于王而立之子臧辞曰前志有之曰圣达节注圣人应天命不拘常礼音义【见贤遍反应应对之应拘九于反】次守节注谓贤者下失节注愚者妄动为君非吾节也虽不能圣敢失守乎疏【正义曰节犹分也人生天地之问性命各有其分圣人逹于天命识己知分若以歴数在已则当奉承灵命不复拘君臣之交上下之礼舜禹受终汤武革命是言逹节者也若自知己分不合高位得而不取与而不受子臧季札卫公子郢楚公子闾如此之类皆守节者也下愚之人不识已分侜张妄作取非其理于纪乱常如此之辈古今多矣州吁无知之等皆失节者也子自以身是庶子不合有国故言为君非吾节也虽不能为圣敢失其守节者乎】遂逃奔宋○夏六月宋共公卒注为下宋乱起○楚将北师注侵郑卫子嚢曰新与晋盟而背之无乃不可乎子反曰敌利则进何盟之有注晋楚盟在十二年子嚢荘王子公子贞音义【囊乃郎反】申叔时老矣在申注老归本邑闻之曰子反必不免信以守礼礼以庇身信礼之亡欲免得乎注言不得免音义【庇必利反又音秘】楚子侵郑及暴隧遂侵卫及首止郑子罕侵楚取新石注新石楚邑音义【隧音遂】栾武子欲报楚韩献子曰无庸注庸用也使重其罪民将叛之注背盟数战罪也音义【数所角反】无民孰战注为明年晋败楚于鄢陵传○秋八月宋共公于是华元为右师鱼石为左师荡泽为司马注荡泽公孙夀之孙疏【正义曰世本云公孙夀生大司马虺虺生司马凙也华喜督之孙者又云督生世子家家生秀老老生司徒郑郑生司徒喜也公孙师荘公之孙者又云荘公生右师戊戊生司城师也鳞朱鳞矔孙者又云桓公生公子鳞鳞生东郷矔矔生司徒文文生大司防子奏奏生小司防朱也向戌桓公曾孙者又云桓公生向父昐昐生司城訾守守生小司防鳣及合左师左师即向戌也】华喜为司徒注华父督之孙公孙师为司城注荘公孙向为人为大司宼鳞朱为少司防注鳞矔孙音义【少许照反下同矔古乱反】向带为大宰鱼府为少宰荡泽弱公室杀公子肥注轻公室以为弱故杀其枝党肥文公子音义【音带本又作带大音泰】华元曰我为右师君臣之训师所司也今公室卑而不能正注不能讨荡泽吾罪大矣不能治官敢赖宠乎乃出奔晋二华戴族也注华元华喜司城庄族也六官者皆桓族也注鱼石荡泽向为人鳞朱向鱼府皆出桓公鱼石将止华元鱼府曰右师反必讨是无桓氏也注恐华元还讨荡泽并及六族鱼石曰右师苟获反虽许之讨必不敢注言畏桓族强且多大功国人与之不反惧桓氏之无祀于宋也注华元大功克合晋楚之成刼子反以免宋围右师讨犹有戍在注向戌桓公曾孙言其贤华元必不讨音义【戌音恤】桓氏虽亡必偏注偏不尽鱼石自止华元于河上请讨许之乃反使华喜公孙师帅国人攻荡氏杀子山注喜师非桓族故使攻之书曰宋杀大夫山言背其族也注荡氏宋公族还害公室故去族以示其罪音义【去起吕反】鱼石向为人鳞朱向鱼府出舍于睢上注睢水名五大夫畏同族罪及将出奔音义【睢音虽徐许惟反又音绥】华元使止之不可冬十月华元自止之不可乃反注五子不止华元还鱼府曰今不从不得入矣注不得复入宋音义【复扶又反】右师视速而言疾有异志焉若不我纳今将驰矣登丘而望之则驰骋而从之注五子亦驰逐之音义【登丘而望之则驰絶句骋勅景反】则决睢澨注澨水涯决壊也音义【澨市利反涯本又作崖鱼佳反一音宜壊音怪】闭门登陴矣左师二司防二宰遂出奔楚注四大夫不书独鱼石告音义【陴毘支反】疏【正义曰防元年传谓此五人为五大夫故除去鱼石谓之四大夫也彼四大夫所以不书者宋人独以鱼石告不以四人告也服防云鱼石卿故书以为四人非卿故不书杜不然者案文七年传云宋成公卒于是公子成为右师公孙友为左师乐豫为司马鳞矔为司徒公子荡为司城华御事为司防六卿和公室哀二十六年传宋景公无子于是皇缓为右师皇非我为大司马皇懐为司徒灵不缓为左师乐茷为司城乐朱鉏为大司防六卿三族防聴政据彼二文则向为人为大司防亦是卿也若五人皆告为卿则书向为人亦当书之何以独书鱼石杜言独以鱼石告正为向为人不书故也或少司防二宰等六卿之外亦是卿官合书名氏犹如鲁之三卿外别有公孙婴齐臧孙许但非如六卿等世掌国政也】华元使向戌为左师老佐为司马乐裔为司防以靖国人注老佐戴公五世孙音义【裔以制反】○晋三郤害伯宗谮而杀之及乐弗忌注栾弗忌晋贤大夫伯州犂奔楚注伯宗子音义【犂力兮反】韩献子曰郤氏其不免乎善人天地之纪也而骤絶之不亡何待注既杀伯宗又及弗忌故曰骤也为十七年晋杀三郤传音义【骤仕救反】初伯宗每朝其妻必戒之曰盗憎主人民恶其上子好直言必及于难注传见虽妇人之言不可废音义【恶乌路反好呼报反难乃旦反见贤遍反】○十一月防吴钟离始通吴也注始与中国接○许灵公畏偪于郑请迁于楚辛丑楚公子申迁许于叶















　　春秋左传注疏卷二十七
　　春秋左氏传注疏卷二十七考证
　　传晋侯使郤至勿敢争注传言郤至贪所以亡○【臣召南】按注但得其一耳郤至以列国大夫敢与王室争地王勿能断使卿讼于晋畏晋强也晋侯知郤至之非不能罪之但使勿复争田又畏其臣也自是王室愈卑晋之公室亦替而政在大夫矣
　　传盟于宋西门之外○陈傅良曰传见晋楚尝同盟不书至防二十七年特书之也【臣浩】按晋楚交合俱以宋为枢机此盟华元为之后弭兵向戌为之
　　公至自伐秦○孙复曰不以京师至者眀本非朝京师传孟献子从疏是赏不善也○【臣召南】按周语本文是不赏善也又按王孙悦与之语説譲説即悦字言好譲也
　　传是以有动作礼义威仪之则以定命也○【臣召南】按汉书五行志引此作是以有礼义动作威仪之则
　　传能者养之以福○【臣召南】按左传本文作能者养以之福与下句不能者败以取祸相耦故孔疏曰养其威仪礼法以徃适于福徃适即之字义也汉书五行志引此文亦作能者养以之福顔师古曰之徃也是唐以前本俱不误今各本俱倒之以二字非也然西溪丛语己论及则自宋时已误矣
　　传焚我箕郜○【臣浩】按世所行杜林合注本此句有杜注云箕郜晋二邑焚火攻之也十字推寻文义似此处应有注也
　　传彼交匪傲○【臣浩】按诗作彼交匪敖义与傲同而汉书五行志引此文作彼徼匪傲
　　传楚将北师注侵郑卫○监本讹作郑侵卫今改正传左师二司防二宰遂出奔楚○赵汸补注曰向为人大司宼六卿之一不书者族同罪同独书鱼石举重耳【臣召南】按鱼氏自子鱼之后世为左师至是始出经书其要者耳
　　春秋左氏传注疏卷二十七考证
<经部,春秋类,春秋左传注疏>
　　钦定四库全书
　　春秋左传注疏卷二十八【起成公十六年尽十八年】
　　晋杜氏注　唐陆德明音义　唐孔頴达疏
　　经十有六年春王正月雨木冰注无传记寒过节冰封着树音义【雨木冰如字公羊传云雨而木冰也旧予付反着直略反】疏【正义曰正月今之仲冬时犹有雨未是盛寒雨下即着树爲冰记寒甚之过其节度公羊谷梁皆云雨而木冰是冰封着树也今世时有之皆寒甚所致也】
　　夏四月辛未滕子卒注不书名未同盟
　　郑公子喜帅师侵宋注喜穆公子子罕也
　　六月丙寅朔日有食之注无传
　　晋侯使栾黡来乞师注将伐郑黡栾书子音义【黡于斩反徐于玷反】疏【正义曰十八年悼公之入黡尚爲公族大夫此时栾书尚在黡未爲卿而得名见经者襄二十九年郑公孙段未爲卿而见经杜云盖以摄卿行然则此亦当以摄卿故书】
　　甲午晦晋侯及楚子郑伯战于鄢陵楚子郑师败绩注楚师未大崩楚子伤目而退故曰楚子败绩鄢陵郑地今属颍川郡音义【鄢谒晚反又于建反】疏【正义曰此战楚师未至于败而楚子身伤故书楚子败绩也之战宋公伤股师亦败绩故书师败而不书宋公败也君将不言帅师以君重于师也战陈以师相敌死亡既多举师为重故师败君伤者唯书师败而已不复书君身败也刘又云若君将被杀获者为重既书师败又书杀获即韩之战获晋侯大棘之战获华元鸡父之战获胡沈之君是也】
　　楚杀其大夫公子侧注侧子反背盟无礼卒以败师故书名
　　秋公防晋侯齐侯卫侯宋华元邾人于沙随注沙随宋地梁国宁陵县北有沙随亭不见公注不及鄢陵战故不讳者耻轻于执止疏【正议曰诸公被执者皆讳不书执此防晋侯不肯见公不讳之者公为国内有故不及战期虽不见公非公之罪是为耻轻于执止故直书之以示谏公之意冀公改过无后犯及归书公至自防以无罪不讳故依法告庙也】公至自防注无传
　　公防尹子晋侯齐国佐邾人伐郑注尹子王卿士子爵曹伯归京师注为晋侯所赦故书归诸侯归国或书名或不书名或言归自某或言自某归传无义例从告辞
　　九月晋人执季孙行父舍之于苕丘注苕丘晋地舍之苕丘明不以归不称行人非使人音义【苕音条使所吏反】疏【正义曰昭十三年晋人执季孙意如以归此言舍之苕丘明其不以归也大夫因使被执无罪者则书行人以见无罪扵时行父从公伐郑在军见执虽则无罪不称行人以其非使人故也季孙意如得释而归书意如至自晋此行父得释不书至者释例曰贾氏以为书执行父舍于苕丘言失其所不书至者刺晋听谗执之示已无罪也案传执于苕丘以别晋都无义例也公待于郓与行父俱归厌于公尊故不书行父至耳若欲示无罪则宜于执见义今既直书其执处絶不书至乃所以示终扵见执非示无罪也谷梁以行父至不致者为公在故与杜义合也】
　　冬十月乙亥叔孙侨如出奔齐注公未归命国人逐之十有二月乙丑季孙行父及晋郤犨盟于扈注晋许鲁平故盟
　　公至自防注无传伐而以防致史异文
　　乙酉刺公子偃注鲁杀大夫皆言刺义取于周礼三刺之法音义【刺本又作防七赐反尔雅云杀也】
　　传十六年春楚子自武城使公子成以汝阴之田求成于郑注汝水之南近郑地音义【近附近之近】郑叛晋子驷从楚子盟于武城注为晋伐郑起○夏四月滕文公卒郑子罕伐宋注滕宋之与国郑因滕有丧而伐宋故传举滕侯卒侵伐经传异文经从告传言实他皆放此宋将鉏乐惧败诸汋陂注败郑师也乐惧戴公六世孙将鉏乐氏族音义【鉏仕鱼反徐音在鱼反汋七药反徐音酌一音市药反陂彼宜反】疏【正义曰乐惧是戴公六世孙世本有文也将鉏为乐氏之族不知所出杜谱于乐氏之下乐鉏将鉏为一人传无乐鉏之文不知其故何也】退舍于夫渠不儆注宋师不儆备音义【夫音扶儆京领反】郑人覆之败诸汋陵获将鉏乐惧宋恃胜也注汋陂夫渠汋陵皆宋地音义【覆徐敷目反一音扶又反又芳又反】○卫侯伐郑至于鸣鴈为晋故也注鸣鴈在陈留雍丘县西北音义【为于伪反】○晋侯将伐郑范文子曰若逞吾愿诸侯皆叛晋可以逞注逞快也晋厉公无道三郤骄故欲使诸侯叛冀其惧而思德若唯郑叛晋国之忧可立俟也栾武子曰不可以当吾世而失诸侯必伐郑乃兴师栾书将中军士爕佐之注代荀庚疏【正义曰晋语云鄢陵之役晋伐郑荆救之栾武子将上军范文子将下军与此异者彼孔晁注云上下中军之上下也传曰栾书将中军士爕佐之又曰栾范以其族夹公行引此为证是彼谓分中军为二将将上而佐将下】郤锜将上军注代士爕荀偃佐之注代郤锜偃荀庚子韩厥将下军郤至佐新军荀防居守注荀防下军佐于是郤犨代赵旃将新军新上下军罢矣音义【守手又反】疏【正义曰十三年传云韩厥将下军苟防佐之又此年末传云知武子佐下军郤犨将新军是其文也三年作六军其新三军将佐六人皆赏鞌之功死亡不复存至此唯有韩厥在耳郤至佐新军不言中下是新军唯一知新上下军于是罢矣】郤犨如卫遂如齐皆乞师焉栾黡来乞师孟献子曰有胜矣注卑让有礼故知其将胜楚戊寅晋师起郑人闻有晋师使告于楚姚句耳与往注句耳郑大夫与往非使也为先归张本音义【句古侯反与音预使所吏反】楚子救郑司马将中军注子反令尹将左注子重右尹子辛将右注公子壬夫过申子反入见申叔时注叔时老在申音义【过古禾反】曰师其何如对曰德刑详义礼信战之器也注噐犹用也德以施惠刑以正邪详以事神义以建利礼以顺时信以守物民生厚而德正注财足则思无邪音义【邪似嗟反注皆同】用利而事节注动不失利则事得其节时顺而物成注羣生得所上下和睦周旋不逆注动顺理求无不具注下应上音义【应应对之应】各知其极注无二心故诗曰立我烝民莫匪尔极注烝众也极中也诗颂言先王立其众民无不得中正音义【烝之乘反注同】疏【正义曰烝众释诂文极中常训也诗颂思文之篇美后稷之徳周语云昔我先王世后稷故杜以先王言之言先王后稷立其众人无不得其中正也当尧之世洪水滔天人不粒食皆失其正性后稷敎人耕稼以养之各复本性故无不得中正也】是以神降之福时无灾害民生敦厐和同以听注敦厚也厐大也音义【厐莫降反】疏【注正义曰皆释诂文也言人之生计若财物足皆丰厚而多大管子曰仓廪实而知礼节衣食足而知荣辱让生于有余争生于不足是其人生厚大则心和而听上命也】莫不尽力以从上命致死以补其阙注阙战死者此战之所由克也今楚内弃其民注不施惠而外絶其好注义不建利音义【好呼报反】渎齐盟注不详事神音义【渎徒木反】而食话言注信不守物音义【话户快反】奸时以动注礼不顺时周四月今二月妨农业音义【奸音干本或作干】疏【正义曰沈氏云晋亦奸时所以无天殃者以郑既有罪晋人讨之楚党有罪之郑故独谓之奸时】而疲民以迋注刑不正邪而苟快意音义【疲本亦作罢音皮下注同】疏【正义曰鲁语曰大刑用甲兵其次用斧钺故大者陈之原野小者致之市朝则征伐之刑刑之大者刑不正邪而苟快意正谓伐晋是也此六句言苟无上六事随便而言故与上不次服防以外絶其好为刑不正邪也食话言为义不建利也疲民以逞为信不守物也杜以食话言是言之不信也快意征伐是刑之失所也故不从旧説】民不知信进退罪也人恤所底其谁致死注底至也音义【底徐音防又之履反】疏【正义曰底声近至故为至也在上之信不着于人号令无常动情恣意或乍东乍西或欲迟欲速每事如此不可测量人不知信进退获罪人人各忧其身不知性命所至谁肯致死战也】子其勉之吾不复见子矣注言其必败不反音义【复见一本无复字复扶又反】疏【正义曰叔时此对首尾相成先举六名云战之器也言有此六事乃可以战若器用然也自徳以施惠至信以守物辩六事施用之处也自民生厚至所由克言能用六事得战胜之意也自今楚内弃其民至疲民以逞言楚不行六事也民不知信以下言楚必败之意也德者得也自得于心美行之大名有大德者以德抚人是德用之以施恩惠也有奸邪者断以刑罚是刑用之以正邪辟也详者祥也古字同耳释诂云祥善也李廵曰祥福之善也事神得福乃名为祥是祥用之以事神也义者宜也物皆得宜利乃生焉故义所以生立利益也礼者履也其所践履当适时要故礼所以顺时事也言而无信物将散矣故信所以守羣物也人君用此道以抚下民民之生计丰厚财用足则民之德皆正矣徳谓人之性行论语云民徳归厚矣即是正也此一句覆上德以施惠由上施恩惠故民生计丰厚也财用有利益而每事得节饥则有食寒则有衣其事皆得节矣此一句覆上义以建利也政不扰民时节皆顺春种夏耨而物得成矣此一句覆上礼以顺时也自上及下和睦相亲周旋运转不有违逆上之所求下无不具下民自知其中无复二心故诗羙先王成立我之众民无不于女先王得其中正言先王善养下民使得中也自上下和睦以下至莫匪尔极总论在上德义礼三事以敎于下则在下之人皆无邪恶以信自守即包上刑以正邪信以守物二句也圣王先成于民而后致力于神民既如此是以明神下之福祐时无水旱灾害此覆上详以事神也故下民生计皆丰厚而多大人皆和同其心以听进止无不益己之力以从上命战陈之上有被杀伤者皆致其死命以补其空阙之处此战之所由得而胜也今楚内弃其国内之民不行施惠是无德也外絶其邻国之好不得其利是无义也与晋结盟而复背之贯渎齐同之盟是无详也与人要言今背其语食消善言是无信也夏之二月农事正烦奸犯时筛而动兵伐人是无礼也晋人无罪苟欲伐之疲劳下民以快已欲是无刑也六事皆无是无噐也无噐而战其可胜乎上若有信民知所适上既无信不知所从从前言则违后令从后令则背前言人既不知在上之信其进与退皆得罪也人人忧其所至不知己之性命将至何处其谁肯致死而战也子其勉力为之此行也必败吾不复得见子矣知其必死与之长诀也】姚句耳先归子驷问焉对曰其行速过险而不整速则失志注不思虑也不整丧列志失列丧将何以战楚惧不可用也五月晋师济河闻楚师将至范文子欲反曰我伪迯楚可以纾忧注纾缓也音义【丧息浪反下同纾音舒】夫合诸侯非吾所能也以遗能者我若羣臣辑睦以事君多矣武子曰不可六月晋楚遇于鄢陵范文子不欲战郤至曰韩之战惠公不振旅注众散败也在僖十五年音义【遗唯季反下注问遗也同辑又作集音同亦七入反】箕之役先轸不反命注死于狄也在僖三十三年邲之师荀伯不复从注荀林父奔走不复故道在宣十二年音义【从徐子容反音或如字】皆晋之耻也子亦见先君之事矣注见先君成败之事今我辟楚又益耻也文子曰吾先君之亟战也有故注亟数也音义【亟去吏反数所角反】秦狄齐楚皆彊不尽力子孙将弱今三彊服矣注齐秦狄敌楚而已唯圣人能外内无患自非圣人外宁必有内忧注骄亢则忧患生也音义【亢苦浪反】盍释楚以为外惧乎甲午晦楚晨压晋军而陈注压笮其未备音义【盍户腊反压于甲反徐于敦反陈直觐反下及注皆同笮侧直反】军吏患之范匄趋进曰注匄士爕子音义【匄本又作丐古害反】塞井夷灶陈于军中而疏行首注疏行首者当陈前决开营垒为战道音义【行户郎反一音如字注同垒力轨反】晋楚唯天所授何患焉文子执戈逐之曰国之存亡天也童子何知焉栾书曰楚师轻窕固垒而待之三日必退退而击之必获胜焉郤至曰楚有六间不可失也其二卿相恶注子重子反音义【窕勅雕反又勅吊反恶如字又乌路反】王卒以旧注罢老不代音义【卒子忽反下皆同】郑陈而不整注不整列蛮军而不陈注蛮夷从楚者不结陈陈不违晦注晦月终隂之尽故兵家以为忌疏【正义曰日为阳精月为隂精兵尚杀害隂之道也行兵贵月盛之时晦是月终隂之尽也故兵家以晦为忌不用晦日陈兵也昭二十三年七月戊辰晦吴败楚师于鸡父吴犯兵忌而战胜者杜云违兵忌晦战击楚所不意彼知楚有可败之机晦是兵家所忌原楚之情必以吴为不动故以晦日掩之击楚不备故也】在陈而嚣注嚣喧哗也音义【嚣许骄反徐读曰嗷五髙反注及后同喧本又作諠况元反哗本又作哗音华】合而加嚣注陈合宜静而益有声各顾其后莫有鬭心注人恤其所底旧不必良以犯天忌我必克之楚子登巢车以望晋军注巢车车上为橹音义【巢説文作轈云兵车髙如巢以望敌也字林同橹音鲁】疏【正义曰説文云轈兵髙车如巢以望敌也橹泽中守草楼也是巢与橹俱是楼之别名】子重使大宰伯州犂侍于王后注州犂晋伯宗子前年奔楚音义【大宰音泰官名大者多同以意求之】王曰骋而左右何也注骋走也曰召军吏也皆聚于中军矣曰合谋也张幕矣曰防卜于先君也注防敬也音义【幕音莫】彻幕矣曰将发命也甚嚣且尘上矣曰将塞井夷灶而为行也注夷平也音义【上时掌反行户郎反下夹公行同】皆乘矣左右执兵而下矣曰听誓也注左将帅右车右音义【乘绳证反下同将子匠反下去将同帅所类反下元帅同】疏【正义曰兵车唯元帅在中御者在左也其余将帅皆御者在中将帅在左也在右执兵而下唯御者持车不下耳】战乎曰未可知也乘而左右皆下矣曰战祷也注祷请于鬼神音义【祷丁老反或丁报反】伯州犂以公卒告王注公晋侯苗贲皇在晋侯之侧亦以王卒告注贲皇楚鬭椒子宣四年奔晋音义【贲扶云反】皆曰国士在且厚不可当也注晋侯左右皆以伯州犂在楚知晋之情且谓楚众多故惮合战与苗贲皇意异音义【惮徒旦反】疏【正义曰服防以此皆曰之文在州犂贲皇之下解云贲皇州犂皆言曰晋楚之士皆在君侧且陈厚不可当以为州犂言晋强贲皇言楚彊故云皆曰也若如服言贲皇既言楚不可当何故复请分良以击其左右故杜不用其说晋侯左右皆为此言以惮伯州犂耳】苖贲皇言于晋侯曰楚之良在其中军王族而已请分良以击其左右而三军萃于王卒注萃集也音义【萃似醉反】必大败之公筮之史曰吉其卦遇复注震下坤上复无变疏【正义曰説卦震为雷坤为地复象曰雷在地中复服防云复反也隂盛于上阳动于下以喻小人作乱于上圣人兴道于下万物复萌制度复理故曰复也其筮六爻无变者故言其所遇之卦而已】曰南国防射其元王中厥目注此卜者辞也复阳长之卦阳气起子南行推隂故曰南国防也南国势防则离受其咎离为诸侯又为目阳气激南飞矢之象故曰射其元王中厥目音义【防子六反射食亦反注及下射之同中丁仲反注同长丁丈反激古狄反】疏【正义曰此实筮也而言卜者卜筮通言耳此既不用周易而别为之辞盖卜筮之书更有此类筮者据而言耳服防以为阳气触地射出为射之象杜以阳气激南为飞矢之象二者无所依冯各以意说得失终于无验是非无以可明今以杜言离为诸侯者案礼噐云大明生于东君西酌牺象郑云象日出东方而西行也诗邶栢舟郑笺云日君象也説卦离为日故为诸侯】国防王伤不败何待公从之注从其言而战有淖于前注淖泥也音义【淖乃孝反徐徒较反】乃皆左右相违于淖注违辟也歩毅御晋厉公栾鍼为右注歩毅即郤毅彭名御楚共王潘党为右石首御郑成公唐苟为右栾范以其族夹公行注二族强故在公左右音义【共音恭夹古洽反】疏【注正义曰刘云族者属也属谓中军以中军夹公耳非谓宗族之兵今知非者杜云二族者顺传之文无明言宗族之事刘诬杜以为宗族妄规其过非也】防于淖栾书将载晋侯鍼曰书退国有大任焉得专之注在君前故子名其父大任谓元帅之职音义【焉于防反】疏【正义曰言国有元师之大任何得专意废之而为御也注正义曰曲礼曰父前子名君前臣名郑云对至尊无大小皆相名以君至尊为在君前故子名其父】且侵官冐也注载公为侵官音义【冐莫报反徐莫北反】失官慢也注去将而御失官也离局奸也注逺其部曲为离局音义【离力志反注同逺于万反】有三罪焉不可犯也乃掀公以出于淖注掀举也音义【掀徐许言反云捧毂举之则公轩起也一曰掀引也胡根反一音虚斤反字林云举出也火气也又丘近反】疏【正义曰説文云掀举出也公在于淖知掀当训为举也】癸巳潘尫之党与养由基蹲甲而射之彻七札焉注党潘尫之子蹲聚也一发逹七札言其能防坚音义【尫乌黄反之党一本作潘尫之子党案注云党潘尫之子也则传文不得有子字古本此及襄二十三年申鲜虞之传挚皆无子字蹲在尊反徐又在损反一音才官反札侧八反徐侧乙反】疏【正义曰潘尫之子其名为党襄二十三年申鲜虞之传挚辞与此同古人为文略言耳】以示王曰君有二臣如此何忧于战注二子以射夸王音义【夸苦反】王怒曰大辱国注贱其不尚知谋音义【知音智】诘朝尔射死艺注言女以射自多必当以艺死也诘朝犹明朝是战日音义【朝如字注同女音汝】吕锜梦射月中之退入于泥注吕锜魏锜音义【射食亦反下至使射吕锜皆同】占之曰姬姓日也注周世姬姓尊异姓月也注异姓卑必楚王也射而中之退入于泥亦必死矣注锜自入泥亦死象音义【中丁仲反下及注皆同】及战射共王中目王召养由基与之两矢使射吕锜中项伏弢注弢弓衣音义【项户讲反弢他刀反】以一矢复命注言一发而中郤至三遇楚子之卒见楚子必下免胄而趋风注疾如风楚子使工尹襄问之以弓注问遗也疏【正义曰遗人以物谓之为问问多以琴问子贡以弓论语云问人于他邦皆是也】曰方事之殷也注殷盛也有韎韦之跗注君子也注韎赤色跗注戎服若袴而属于跗与袴连音义【韎莫拜反又音妺徐莫盖反跗方于反注之树反袴若故反属章玉反】疏【正义曰郑诗注云韎茅搜染也韎声也韦昭云茅搜今绛草也急疾呼茅搜成韎也茅搜即今之蒨也贾逵云一染曰韎释器云一染谓之縓谓一入赤为浅赤色也跗注兵戎之服自要以下而注于脚跗谓属袴于下与跗相连周礼司服凡兵事韦弁服郑云韦弁以韎韦为弁又以为衣裳晋郤至衣韎韦之跗注是也郑以跗裳为幅谓裁韦若布帛之幅相缝属郑言以为衣裳则衣裳不连聘礼君使卿韦弁归饔饩郑云其服盖韎布以为衣而素裳郑以彼非戎事当为素裳明衣裳不连跗注言连者谓要脚连耳若然在军之服其色皆同所谓均服振振上下同色郤至与众同服所以独见识者礼法虽有此服军士未必尽然郤至服必鲜华故楚王偏识之】识见不谷而趋无乃伤乎注恐其伤郤至见客免胄承命曰君之外臣至从寡君之戎事以君之灵间防甲胄注间犹近也音义【近如字一本或作与音预】不敢拜命注介者不拜音义【介音界】疏【正义曰曲礼云介者不拜为其拜而蓌拜郑云蓌则失容节蓌犹诈也虑其笮甲折】敢告不宁君命之辱注以君辱赐命故不敢自安疏【正义曰刘以为楚王云无乃伤乎恐其伤也荅云敢告不宁告其身不伤耳魏犨云不有宁也以伤为宁此与魏犨相似今知不然者案僖二十八年魏犨云以君之灵不有宁也谓不有被伤以自宁也知不与彼同者以彼云不有宁谓不有损伤此直云不宁既无有字又先无被伤之状与魏犨不同也案检杜注敢告不宁君命之辱宜连读之若敢告不宁别自为句则君命之辱一句零行无所依附故知与彼不同刘君不寻杜意以为与魏犨相似而规杜非也】为事之故敢肃使者注言君辱命来问以有军事不得荅故肃使者肃手至地若今撎音义【为于伪反使所吏反注及下同撎伊志反揖也字林云举首下手也】疏【正义曰周礼大祝辨九拜九曰肃拜郑司农云肃拜但俯下手今时撎是也説文云撎举手下手也其势如今揖之小别晋宋仪注贵人待贱人贱人拜贵人撎】三肃使者而退晋韩厥从郑伯注从逐也其御杜溷罗曰速从之其御屡顾不在马可及也韩厥曰不可以再辱国君乃止注二年鞌战韩厥已辱齐侯音义【溷户昏反又户本反】郤至从郑伯其右茀翰胡曰谍辂之余从之乘而俘以下注欲遣轻兵单进以距郑伯车前而自后登其车以执之音义【茀府勿反翰徐音韩谍音牒辂五嫁反乘绳证反轻遣政反又如字】疏【正义曰说文云谍军中反间也兵书有反间之法谓诈为敌国之人入其军中伺候间隙以反告已军今谓之细作人也此欲令谍迎郑伯则非一人细作于时郑伯退走故杜以为轻兵单进绕郑伯之前逆距郑伯使郑伯前视轻兵不复顾后得自后登其车以执之也郑军乱走轻兵独出其间亦谍之类故翰胡得以谍言之】郤至曰伤国君有刑亦止石首曰卫懿公唯不去其旗是以败于荧乃内旌于弢中注荧战在闵二年音义【去起吕反荧户扃反旌音精】疏【正义曰旌谓郑伯所建之旗弢是盛旌之囊也周礼全羽为禭析羽为旌谓空建鸟羽者也但凡旗竿首皆有析羽故旌为之总名故此传郑伯与子重所建皆以旌言之其郑伯所建当是交龙之旗子重所建当是熊虎之旗周礼中秋敎治兵辨旗物诸侯载旂军吏载旗郑云军吏诸军帅也凡旌旗有军众者昼异物无者帛而已子重为将自然当建熊虎之旗】唐苟谓石首曰子在君侧败者壹大我不如子子以君免我请止乃死注败者壹大谓军大崩也言石首亦君之亲臣而执御与车右不同故首当御君以退已当死战楚师薄于险注薄迫也叔山冉谓养由基曰虽君有命为国故子必射注王有死艺命音义【冉如炎反为于伪反射食亦反】乃射再发尽殪叔山冉抟人以投中车折轼晋师乃止注言二子皆有过人之能音义【发如字徐音废殪于计反搏音博中丁仲反折之设反又市列反轼音式】囚楚公子茷注为郤至见谮张本音义【茷扶废反】疏【正义曰晋语谓之王子发钩盖一名一字也】栾鍼见子重之旌请曰楚人谓夫旌子重之麾也彼其子重也日臣之使于楚也子重问晋国之勇臣对曰好以众整曰又何如注又问其余音义【夫音扶麾许危反日人实反使所吏反下免使者同好呼报反下及注皆同】臣对曰好以暇注暇闲暇音义【闲音闲】今两国治戎行人不使不可谓整临事而食言不可谓暇注食好整之言音义【使所吏反又如字】请摄饮焉注摄持也持饮往饮子重音义【往饮于鸩反】公许之使行人执榼承饮造于子重注承奉也音义【榼苦腊反造七报反】曰寡君乏使使鍼御持矛注御侍也是以不得犒从者使某摄饮子重曰夫子尝与吾言于楚必是故也不亦识乎注知其以往言好暇故致饮音义【犒苦报反从才用反】受而饮之免使者而复鼓注免脱也音义【复扶又反注及下同】旦而战见星未巳子反命军吏察夷伤注夷亦伤也疏【正义曰服防云金创为夷杜以战用五兵唯殳无刃所言伤者皆刃伤也何湏于此独辨金木故知夷亦伤也复言之耳】补卒乘注补死亡音义【乘绳证反下同】缮甲兵注缮治也展车马注展陈也音义【陈如字】鸡鸣而食唯命是听注复欲战晋人患之苗贲皇狥曰搜乘补卒注搜阅也音义【狥似俊反搜所留反】秣马利兵注秣谷马也音义【秣音未】脩陈固列注固坚也音义【陈直觐反又如字】蓐食申祷注申重也音义【蓐音辱重直用反】明日复战乃逸楚囚注逸纵也音义【纵子用反】王闻之召子反谋谷阳竖献饮于子反子反醉而不能见注谷阳子反内竖音义【见贤遍反】疏【正义曰郑云竖未冠者之名故杜以为内竖也案吕氏春秋云荆共王与晋厉公战于鄢陵荆师败共王伤临战司马子反渴而求饮竖阳谷操酒而进之子反曰却酒也竖阳谷曰非酒也子反曰却酒也竖阳谷又曰非酒也子反受而饮之子反之为人也嗜酒甘而不能絶于口醉战既罢共王欲复战而谋使召司马子反子反辞以心疾共王驾往视之入幄中闻酒臭而还曰今日之战不谷亲伤所恃者司马也而司马又若此不谷无与复战矣于是遂罢师去之斩司马子反以为戮与此不同者传依简牍本纪彼采传闻异辞所说既殊其文亦异】王曰天败楚也夫余不可以待乃宵遁晋入楚军三日谷注食楚粟三日也音义【夫音扶三日谷本或作三日馆谷误也】范文子立于戎马之前曰君防诸臣不佞注佞才也音义【君防本或作君防弱】何以及此君其戒之注戒勿骄周书曰惟命不于常有德之谓注周书康诰言胜无常命惟徳是与疏【正义曰周公称成王之命告康叔以此言也唯上天之命不常于一人也言善则徳之恶则失之唯有徳者于是与之】楚师还及瑕注瑕楚地王使谓子反曰先大夫之覆师徒者君不在注谓子玉败城濮时王不在军音义【覆芳服反】子无以为过不谷之罪也子反再拜稽首曰君赐臣死死且不朽注王引过亦所以责子反也臣之卒实奔臣之罪也子重使谓子反曰初陨师徒者而亦闻之矣盍图之注闻子玉自杀终二卿相恶音义【卒从此己前皆子忽反陨于敏反盍户腊反】对曰虽微先大夫有之大夫命侧侧敢不义注言以义命已不敢不受疏【正义曰微无也纵使虽无先大夫有此旧事今大夫将义命已敢不以为之义乎】侧亡君师敢忘其死王使止之弗及而卒战之日齐国佐高无咎至于师注无咎高固子卫侯出于卫公出于坏陨注坏隤鲁邑齐卫皆后非独鲁明晋以侨如故不见公音义【坏户怪反徐音懐隤徒回反】疏【正义曰出于卫者已出卫竟也公出于壊隤始从壊隤而出犹未出鲁竟下云公待于壊隤设守而后行是出国止于壊隤更从壊隤而行】宣伯通于穆姜注穆姜成公母欲去季孟而取其室注季文子孟献子音义【去起吕反】将行穆姜送公而使逐二子公以晋难告注防晋伐郑音义【难乃旦反】曰请反而听命姜怒公子偃公子鉏趋过注二子公庻弟音义【鉏仕居反】疏【注正义曰沈氏云以刺公子偃不云弟故也】指之曰女不可是皆君也注言欲废公更立君音义【女音汝】公待于坏隤申宫儆备注申勅宫备音义【儆京领反】设守而后行是以后注后晋楚战期音义【守手又反】使孟献子守于公宫秋防于沙随谋伐郑也注郑犹未服宣伯使告郤犨曰鲁侯待于壊隤以待胜者注观晋楚之胜负郤犨将新军且为公族大夫以主东诸侯注主齐鲁之属取货于宣伯而诉公于晋侯注诉谮也晋侯不见公○曹人请于晋曰自我先君宣公即世注在三十年国人曰若之何忧犹未弭注弭息也既葬国人皆将从子臧所谓忧未息音义【弭亡氏反】而又讨我寡君注前年晋侯执曹伯以亡曹国社稷之镇公子注谓子臧逃奔宋是大泯曹也注泯灭也先君无乃有罪乎注言今君无罪而见讨得无以先君故若有罪则君列诸防矣注诸侯虽有簒弑之罪侯伯已与之防则不复讨前年防于戚曹伯在列盟毕乃执之故曹人以为无罪音义【簒初患反弑音试复扶又反下及下文复请同】疏【正义曰诸侯废立当由天子但春秋之世王政不行若簒弑而立则侯伯既列于防便是己成为君臣不得杀之邻国不得复讨往年为戚之防主为讨曹但晋侯既列于防盟毕乃始执之故曹人以为无罪也宣元年防于平州以定公位齐非侯伯而得公位定者纵非侯伯乃是彊邻既得与防即为党援晋若讨鲁齐必救之于是晋国竟不伐鲁是由防齐而公位遂定也】君唯不遗徳刑注遗失也以伯诸侯岂独遗诸敝邑敢私布之注为曹伯归不以名告传音义【伯如字又音霸】疏【正义曰诸侯被执及归或名或否虽从告辞传不为例但诸侯尊贵不斥其名曲礼曰诸侯不生名诸侯失地名灭同姓名是诸侯称名者是罪责之事彼告者亦量其事之善否恶之则以名告故释例曰蔡侯般弑父自立楚子欲显行刑诛以章伯业诱而杀之蔡人深怨故称名以告春秋从而书之是告者谓其有罪则称名以告谓其无罪则告不以名此曹人诉君无罪晋侯从而释之言其无罪而归故晋人不以名告下云晋侯谓子臧反吾归而君是晋人告其归也此传説曹伯无罪是为经不以名告之传也】○七月公防尹武公及诸侯伐郑将行姜又命公如初注复欲使公逐季孟公又申守而行诸侯之师次于郑西我师次于督扬不敢过郑注督扬郑东地音义【守手又反下注同过古卧反又古禾反】子叔声伯使叔孙豹请逆于晋师注豹叔孙侨如弟也侨如于是遂作乱豹因奔齐疏【正义曰此时十月也至十月而侨如奔齐昭四年传称穆子去叔孙氏及庚宗遇妇人使私为食而宿焉后生竖牛适齐娶于国氏生孟丙仲壬乃云宣伯奔齐穆子馈之则似豹在齐多年侨如始往故服防以为叔孙豹先在齐矣此时从国佐在师声伯令人就齐师使豹豹不忘宗国闻白国佐为鲁请逆杜不然者若豹以前在齐则非复鲁臣声伯正可因之以请不得云声伯使豹声伯安得专使背叛之臣也又声伯岂无鲁人可使而﨑岖艰险逺使他国之人乎今传言声伯使豹明在鲁军得为声伯使耳下云声伯食使者而后食不言食豹而言食使者明豹因请逆遂即不还还者豹之介耳扵时鲁师在郑从郑向齐涂出于鲁豹必过鲁乃去故得宿于庚宗彼传因言宿于庚宗遂説娶于国氏生二子耳二子之生必在侨如奔后豹之还鲁虽无归年而襄二年始见于经竖牛己能奉雉故杜以为此年去彼年归故下注云传因言其终】为食于郑郊师逆以至注声伯戒叔孙以必须所逆晋师至乃食声伯四日不食以待之食使者注使者豹之介音义【食使音嗣使所吏反注同介音界下文敢介大国同】而后食注言其忠也音义【而后食一本作声伯而后食】○诸侯迁于制田注荥阳苑陵县东有制泽知武子佐下军注武子荀防以诸侯之师侵陈至于鸣鹿注陈国武平县西南有鹿邑遂侵蔡未反注侵陈蔡不书公不与音义【与音预】诸侯迁于頴上戊午郑子罕宵军之宋齐卫皆失军注将主与军相失宋卫不书后也音义【将子匠反】疏【正义曰服防以失军为失其军粮传称诸侯迁于頴上子罕宵军之则军请侯之营不军其辎重安得为失军粮也故杜以为将主与军相失谓夜里迸散相失耳此诸侯即伐郑之诸侯也经书公防尹子晋侯齐国佐邾人伐郑不书宋卫传言宋卫皆失军则宋卫在矣在而不书后至故也】曹人复请于晋晋侯谓子臧反吾归而君注以曹人重子臧故子臧反曹伯归注子臧自宋还子臧尽致其邑与卿而不出注不出仕○宣伯使告郤犨曰鲁之有季孟犹晋之有栾范也政令于是乎成今其谋曰晋政多门不可从也注政不由君宁事齐楚有亡而已蔑从晋矣注蔑无也若欲得志于鲁请止行父而杀之注行父季文子也我毙蔑也注蔑孟献子时留守公宫音义【毙婢世反】而事晋蔑有贰矣鲁不贰小国必睦不然归必叛矣九月晋人执季文子于苕丘公还待于郓注郓鲁西邑东郡廪丘县东有郓城音义【廪力甚反】使子叔声伯请季孙于晋郤犨曰苟去仲孙蔑而止季孙行父吾与子国亲于公室注亲鲁甚于晋公室音义【去起吕反下同】对曰侨如之情子必闻之矣注闻其滛慝情音义【慝吐得反下文同】若去蔑与行父是大弃鲁国而罪寡君也若犹不弃而恵徼周公之福使寡君得事晋君则夫二人者鲁国社稷之臣也若朝亡之鲁必夕亡以鲁之密迩仇讐注仇讐谓齐楚音义【夫音扶朝如字】疏【正义曰朝亡之谓朝失蔑与行父也鲁必夕亡谓亡属他国也下云亡而为讐是欲弃晋而属齐楚】亡而为讐治之何及注言鲁属齐楚则还为晋讐郤讐曰吾为子请邑对曰婴齐鲁之常也注贱官音义【为于伪反】敢介大国以求厚焉注介因也承寡君之命以请注承奉也若得所请吾子之赐多矣又何求范文子谓栾武子曰季孙于鲁相二君矣注二君宣成音义【相息亮反】妾不衣帛马不食粟可不谓忠乎信谗慝而弃忠良若诸侯何子叔婴齐奉君命无私注不受郤犨请邑音义【衣于既反食旧如字对上句应作嗣音】谋国家不贰注谓四日不食以坚事晋图其身不忘其君注辞邑不食皆先君而后身若虚其请是弃善人也子其图之乃许鲁平赦季孙冬十月出叔孙侨如而盟之侨如奔齐注诸大夫共盟以侨如为戒十二月季孙及郤犨盟于扈归刺公子偃注偃与鉏俱为姜所指而独杀偃偃与谋音义【偃与音预】召叔孙豹于齐而立之注近此七月声伯使豹请逆于晋闻鲁人将讨侨如豹乃辟其难先奔齐生二子而鲁乃召之故襄二年豹始见经传于此因言其终音义【难乃旦反见贤遍反】○齐声孟子通侨如注声孟子齐灵公母宋女使立于高国之间注位比二卿侨如曰不可以再罪奔卫亦间于卿注传亦终言侨如之佞音义【间徐音闲厠之间读者或如字】○晋侯使郤至献楚防于周与单襄公语骤称其伐注伐功也疏【正义曰周语称郤至见召桓公与之语召桓公以告单襄公非郤至自与襄公语也襄公论郤至将死答召桓公语耳非语诸大夫也其文与此小异其意与此大同周语详而此传略先贤或以为国语非丘明所作为其或有与传不同故也骤称其伐谓数数自伐其功周语説郤至自伐之言多矣其辞不可具载】单子语诸大夫曰温季其亡乎注温季郤至音义【语鱼据反】疏【正义曰周语单襄公答召桓公云人有言曰兵在颈者其郤至之谓乎即具论郤至之失乃曰以吾观之兵在其颈不可久也】位于七人之下注佐新军位在八疏【正义曰此时栾书将中军士爕佐之郤锜将上军荀偃佐之韩厥将下军荀防佐之郤犨将新军郤至佐之是位在七人之下】而求掩其上注称已之伐掩上功疏【正义曰周语曰郤至自称已有大功欲求晋国之政召桓公谓之曰吾子则贤矣晋国之举不失其次吾惧政之未及子也至谓召桓公曰何次之有先大夫荀伯下军之佐以为政赵宣子未有军行而以为政今栾伯自下军往是三子也吾又过之无不及也若佐新军而以之为政不亦可乎将必求之是掩上功】怨之所聚乱之本也多怨而阶乱何以在位注怨为乱阶夏书曰怨岂在明不见是图注逸书也不见细微也音义【见贤遍反又如字注同】疏【正义曰夏书五子之歌第一章也其为人所怨者岂必在明白之处乎其于人所不见当于是图谋之此书之言将谓慎其细小之事者也今乃明明言之道已欲掩其上此事甚明其可乎言必不可也杜不见古文故云逸书】将慎其细也今而明之其可乎注言郤至显称己功所以明怨咎
　　经十有七年春卫北宫括帅师侵郑注括成公曽孙音义【括古活反】
　　夏公防尹子单子晋侯齐侯宋公卫侯曹伯邾人伐郑注晋未能服郑故假天子威周使二卿防之晋为兵主而犹先尹单尊王命也单伯称子孟降爵
　　六月乙酉同盟于柯陵注柯陵郑西地音义【柯古河反】秋公至自防注无传
　　齐髙无咎出奔莒
　　九月辛丑用郊注无传九月郊祭非礼明矣书用郊从史文疏【正义曰传例启蛰而郊今九月郊祀是非礼明矣公羊传曰用者何用者不宜用也九月非所用郊也谷梁传曰夏之始可以承春以秋之末承春之始盖不可矣九月用郊用者不宜用也贾逵以二传为说诸书用者不宜用也释例曰辛丑用郊文异而丘明不发传因时史之辞非圣贤意也刘贾以为诸言用皆不宜用反于礼者也施之用郊似若有义至于用币用鄫子诸若此此皆当须书用以别所用者也若不言用则事叙不明所谓辞穷非圣人故造此用以示义也且诸过祀三望之类奚独皆不书用邪案左氏传用币于社传曰得礼冉有用矛于齐师孔子以为义无不宜用之例也丘明云我师岂欺我哉】
　　晋侯使荀防来乞师注无传将伐郑
　　冬公防单子晋侯宋公卫侯曹伯齐人邾人伐郑注郑犹未服故也
</div>
    <div class="pagination">
<a href="春秋左传注疏_page23.html">上一页</a><span>...</span><a href="春秋左传注疏_page19.html">19</a><a href="春秋左传注疏_page20.html">20</a><a href="春秋左传注疏_page21.html">21</a><a href="春秋左传注疏_page22.html">22</a><a href="春秋左传注疏_page23.html">23</a><span class="current-page">24</span><a href="春秋左传注疏_page25.html">25</a><a href="春秋左传注疏_page26.html">26</a><a href="春秋左传注疏_page27.html">27</a><a href="春秋左传注疏_page28.html">28</a><a href="春秋左传注疏_page29.html">29</a><span>...</span><a href="春秋左传注疏_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
