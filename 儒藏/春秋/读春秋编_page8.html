<!DOCTYPE html>
<html>
<head>
    <meta charset="UTF-8">
    <title>读春秋编 - 第 8 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读春秋编 - 第 8 页/共 17 页</h1>
    <div class="content">　　九月甲申公孙敖卒于齐【公孙敖以罪奔莒何以书卒敖为鲁大夫弃君命从莒女失君臣父子兄弟之义窜身四年无所容于天地间死于旅而不获归春秋特书其卒着其迷于欲而忘反为世戒也】
　　齐公子商人弑其君舍【左氏传秋七月乙卯夜齐商人弑舍齐人定懿公使来告难故书以九月谷梁传舍未逾年其曰君何也成舍之为君所以重商人之弑也陆淳曰闻之师曰春秋之作本惩奸恶也若未逾年之君被弑而不曰君则逆乱之臣皆以未逾年而肆其凶恶也故原其情以立此义髙邮孙氏曰人子之心则未逾年称子国人弑君则未逾年而称君此春秋所以辨君臣之分而防簒弑之祸也】公子哀来奔【左氏传宋髙哀为萧封人以为卿萧宋附庸还并为卿不义宋公而出遂来奔书曰宋子哀来奔贵之也陆氏微旨曰时奔者皆以有罪而子哀独以宋公不义不贪其禄而去之出奔之美者春秋之所未有故书字以襃贵之也】
　　冬单伯如齐【泰山孙氏曰单伯鲁大夫至此犹见者盖其子孙世尔张氏曰单伯鲁大夫之命于天子者自庄公元年至今已七十余年未必一人或其子若孙与】
　　齐人执单伯　齐人执子叔姬【齐商人弑其君舍子叔姬舍之母鲁女也鲁使单伯如齐欲请以归曰杀其子焉用其母商人怒为是而执之常山刘氏曰商人弑君之恶已显而执叔姬之事圣人不独罪商人也齐人不讨贼俱北靣事之又致执其君母齐之人均有罪焉故曰齐人执子叔姬刘氏妙旨曰两称齐人者彼虽专执圣笔两执之正男女之别也况为国女虽同执之犹将异之云尔】十有五年【巳酉】春季孙行父如晋【左氏传季文子如晋为单伯与子叔姬故也鲁不能及其闲暇以明政刑仗义兴师讨齐弑逆之辠而反因晋以求于齐晋欲继霸亦不思讨商人何以言盟主也】
　　三月宋司马华孙来盟【司马掌兵官也华孙宋督之孙华耦也来盟出于彼而自来盟也不称使非君命之也　宋自僖二十一年被执之后久不与鲁通问今华孙以其君无政自来结盟通好将以纾难宋大夫书于经者多矣惟三人以官举见春秋与之也】
　　夏曹伯来朝【十一年曹伯来朝今复至】
　　齐人归公孙敖之丧【左氏传齐人或为孟氏谋曰鲁尔亲也饰棺寘诸堂阜鲁必取之从之卞人以告恵叔犹毁以为请立于朝以待命许之取而殡之齐人送之许氏曰以敖之丑奔而録卒録其丧归春秋为之屡见于经者以文伯恵叔之哀诚无已也易曰有子考旡咎书曰尔尚盖前人之愆惟忠惟孝故圣人以敖着教焉】
　　六月辛丑朔日有食之鼔用牲于社【日有食之说见隠三年鼔用牲于社说见庄二十五年】
　　单伯至自齐【谷梁传大夫执则致致则名此其不名何也天子之命大夫也　单伯自齐至鲁书至是鲁大夫明矣若以为周大夫何不言归京师春秋何不辠齐之执王使也】
　　晋郤缺帅师伐蔡戊申入蔡【新城之盟赵盾主之蔡不同盟故却缺伐之然则礼乐征伐自大夫出矣蔡从楚不与中国诸侯盟固可罪晋旣伐之不待其悔过而遽入其国甚矣】秋齐人侵我西鄙　季孙行父如晋【左氏传齐人侵我西鄙故季文子告于晋　齐无故而侵鲁故人之】
　　冬十有一月诸侯盟于扈【左氏传晋侯宋公衞侯蔡侯陈侯郑伯许男曹伯盟于扈寻新城之盟且谋伐齐也齐人赂晋侯故不克而还于是有齐难是以公不会书曰诸侯盟于扈无能为故也刘氏曰诸侯何以不序不足序也欲治齐而后不能恶晋也恶晋而言诸侯何晋固诸侯之长矣亦诸侯之罪也胡氏曰八国之君不序略之也夫外裔然后略之君臣同辞而不分爵号曷为略八国等于外裔弑君之贼夫人所得讨也故陈恒弑君孔子沐浴而朝告于哀公而请讨今商人弑君晋与诸侯不奉天讨受赂而退何以贤于外裔哉故书诸侯盟于扈分恶于诸侯也　伯国合诸侯而谋举事者将以圗功而成名也晋受赂而不举则是求名而亡徒为盟会而已经不书晋但书诸侯兼罪之也盾之佐霸有愧于管仲矣】
　　十有二月齐人来归子叔姬【胡氏曰不言齐子叔姬来归而曰齐人来归子叔姬者见子叔姬无罪齐人自絶而归之尔春秋深罪齐人以商人为君而不知其恶故其执其归与弑其君商人皆称齐人深责之也张氏曰齐商人旣弑舍而絶其母于齐故不以出夫人之例书之而书齐人深辠其国人也】
　　齐侯侵我西鄙遂伐曹入其郛【齐赂晋以诸侯之不能见伐故又侵鲁伐曹以此年夏曹来朝鲁也入其郛殆矣防乎入矣公羊曰郛恢郭也城外大郭也】
　　十有六年【庚戌】春季孙行父会齐侯于阳谷齐侯弗及盟【左氏传春及齐平公有疾使季文子会齐侯于阳谷请盟齐侯不肯曰请俟君闲　弗及盟弗与盟也大国之卿可以会小国之君不可以会次国之君齐侯以季文子不可以敌已故弗与盟鲁请盟于齐盖欲与齐平也文公不自往而使季文子犯分而行安能平数年之隙遂为徒往以区区逆乱之齐文公不能自强以讨之反为其侮命使则遭执辱时乎侵犯邉鄙以至自屈而与之平又不见荅益见鲁之衰矣】
　　夏五月公四不视朔【视朔即朝庙而告朔也文公怠于政自二月至五月不视朔也左氏谓有疾托之也故圣笔不言疾而直书之自此不讲告朔之礼致余公不复举行及定公时故夫子有爱礼存羊之论胡氏曰文公厌政备见于经闰不告朔朔不视无雨不闵会同不与庙坏不修作主不时事神治民之怠也则其心放而不知求久矣】
　　六月戊辰公子遂及齐侯盟于郪丘【郪音西公羊作犀丘谷梁作师丘左氏传公使襄仲纳赂于齐侯故盟于郪丘师氏曰纳赂于齐而求盟其弱可知也而齐侯受赂以与遂盟则向之弗及季孙者亦岂以礼而却之哉】
　　秋八月辛未夫人姜氏薨【左氏传声姜薨杜氏注僖公夫人文公母也】毁泉台【左氏传有虵自泉宫出即泉台入于国如先君之数自伯禽至僖公十七君此虵妖亦十七也秋八月辛未声姜薨毁泉台虵妖自此出而声姜薨故毁之刘氏曰鲁人以为祥而毁之非明民之道也公羊传泉防郎台也未成为郎防旣成为泉台先祖为之已毁之不如勿居而已矣】
　　楚人秦人巴人灭庸【案传楚大饥戎伐其西南又伐其东南庸人率羣蛮以叛麇人帅百濮伐楚楚人谋徙于阪髙蒍贾曰我能徃宼亦能往不如伐庸秦人巴人从楚师羣蛮从楚子遂灭庸　羣夷乗楚饥而攻楚傥畏而徙则无以保其国矣用蒍贾之善谋制而服之可也秦巴从楚楚为戎首以灭邻国罪可知也人三国而书灭庸恶之也】
　　冬十有一月宋人弑其君杵臼【左氏传宋昭公将田孟诸未至夫人王姬襄夫人周襄王姊昭公祖母使帅甸攻而杀之荡意诸死之司城也　昭公不道襄夫人杀之而书宋人见众欲弑之也然以弑君之辠归宋人则凡与于弑者当以轻重断狱所以辨上下定民志也】
　　十有七年【辛亥】春晋【灵】人衞【成】人陈【灵】人郑【穆】人伐宋【左氏传晋荀林父卫孔逹陈公孙宁郑石楚伐宋讨曰何故弑君犹立文公公子鲍而还卿不书经但书人失其所也失其所讨之罪程子曰行天讨而成其乱故贬之胡氏曰称人贱之也】
　　夏四月癸亥葬我小君声姜【孙氏曰声諡也九月而葬左氏传葬声姜有齐难是以缓】
　　齐侯伐我西鄙【西左传作北　去年夏公子遂纳赂于齐盟于郪丘甫十越月齐又来伐我盟可恃乎齐以强淩鲁弱也】
　　六月癸未公及齐侯盟于谷【左氏传齐侯伐我北鄙襄仲请盟六月盟于谷　齐方伐我我未能报先及而与之盟鲁服而求平也以郪丘之盟公弗与而齐复来伐故亲及盟也书此皆讥鲁文也】
　　诸侯会于扈【左氏传晋侯搜于黄父遂合诸侯于扈平宋也公不与会齐难故也书曰诸侯无功也刘氏曰诸侯何以不序不足序也其不足序柰何欲治宋而后不能也　书诸侯会而不列略之也与十五年盟于扈同】
　　秋公至自谷　冬公子遂如齐【左氏传襄仲如齐拜谷之盟】
　　十有八年【壬子】春王二月丁丑公薨于台下【谷梁传防下非正也髙邮孙氏曰薨非路寝皆不正也其曰防下盖又甚焉】
　　秦伯防卒【秦康公卒子共公立】
　　夏五月戊戌齐人弑其君商人【左氏传齐懿公之为公子也与邴歜音触之父争田弗胜及即位乃掘而刖之而使歜仆纳阎职之妻而使骖乗夏五月公游于申池二人弑懿公纳诸竹中归舍爵而行　齐商人骤施聚士以成弑舍之谋旣立而天子不讨诸侯容之故商人恣行不道反数数侵鲁自以为莫敢谁何甫四年而祸起肘腋为二微者所弑卒自受其报出乎尔反乎尔理之常也然春秋之法仍书齐人弑其君者以商人君齐四年诸侯与之盟会不可不谓之君也杀之冝坐弑君之罪故书曰齐人弑其君商人此春秋惩簒弑塞祸乱之源也】
　　六月癸酉葬我君文公　秋公子遂叔孙得臣如齐【左传襄仲荘叔如齐恵公立故且拜葬也襄仲贺齐恵公立荘叔谢齐来会葬】
　　冬十月子卒【左氏传文公二妃敬嬴生宣公敬嬴嬖而私事襄仲宣公长而属诸襄仲敬嬴事襄仲故以子托之襄仲欲立之叔仲恵伯不可仲襄仲见齐侯而请之齐侯新立而欲亲鲁许之冬十月仲杀恶及视襄仲杀大子恶及其母弟视视□不书而立宣公书曰子卒讳之也仲以君命召恵伯襄仲诈以子恶之命其宰公冉务人止之曰入必死叔仲曰死君命可也公冉务人曰若君命可死非君命何听弗听乃入杀而埋之马矢之中　子之名左氏曰恶公羊曰赤未知孰是若如左氏则亦晋师服所谓异哉君之名子也子般书名而此不书文公已葬故不名也胡氏曰在丧称子继世不忍当也旣葬不名终人子之事也逾年称君縁民臣之心也不日史阙之也不地见其弑也上书公子遂叔孙得臣如齐后书夫人姜氏归于齐中曰子卒则知邪谋出】
　　【于使齐之二子矣】
　　夫人姜氏归于齐【左氏传夫人姜氏归于齐大归也将行哭而过市曰天乎仲为不道杀嫡立庶市人皆哭鲁人谓之哀姜胡氏曰书夫人则知其正书姜氏则见其非絶于先君书归于齐则知其无罪异于孙邾者而鲁国臣子杀嫡立庶敬嬴宣公不能事主君存适母其罪不书而并见矣】
　　季孙行父如齐【告宣公之立也沙随程氏曰遂得臣行父三人皆与谋以其前后如齐而知之也】
　　莒弑其君庶其【张氏曰凡称国以弑者盖其君以无道为国人所弑而大臣坐视不能讨皆当诛不赦之罪也　左氏传莒纪公生大子仆又生季佗爱季佗而黜仆且多行无礼于国仆因国人以弑纪公以其寳王来奔季文子使司宼出诸竟】









　　读春秋编卷六
<经部,春秋类,读春秋编>
　　钦定四库全书
　　读春秋编卷七　　　　　　　宋　陈深　撰宣公【名倭一名接又作委文公庶子母敬嬴公子遂弑大子恶而立之周匡王四年即位谥法善问周达曰宣】
　　元年【癸丑】春王正月【高邮孙氏曰天下无王自平王而下也至于桓公王道之不行未乆也春秋书王凡四终始反覆欲见其讨而竟不能于是不书王以为法于万世至宣公则王道之不行百余年矣乱臣贼子接迹而起而王者竟不诛之非天下之无王何至是也唯其无王是以书王耳桓之时王道犹可望可以待王之诛宣之时则竟无王也扵是书王以讨之也】
　　公即位【宣为弑君者所立虽与桓谋弑之恶不同然其母私事公子遂以其子属之其意实图夺嫡也宣公寜不与闻乎是以谷梁谓继故而言即位与闻乎故也书即位其与僖文之立一美一恶不嫌扵同也】公子遂如齐逆女【杜氏注不讥丧娶者不待贬而恶眀也　敬嬴私事襄仲以子托之文公卒仲弑大子恶及其母弟皆齐出也仲惧齐见讨故宣公即位之初汲汲求昬于齐为自安计不顾衰绖之中而行吉礼鲁可辠齐亦可辠也其必去年襄仲如齐告立接之始谋也观其所为纯是利欲略不以礼义自持何耶】
　　三月遂以夫人妇姜至自齐【公羊传遂不称公子一事而再见者卒名也连上文故止称遂亦省文法也　不称姜氏责齐不当犯礼成昬也方至自齐未告庙而遽称妇变其书法者辠敬嬴也敬嬴事权臣谋立其子杀大子逐主君擅为国母显然以姑自处故特书妇姜以着妾母之僣也】夏季孙行父如齐【左氏传季文子如齐纳赂以请会宣公簒立未列于防故以赂请之吕氏曰君母不正孽子簒立而国之大臣恃大国以免施施肆肆无所忌惮行父名大夫而犹若是先王之泽尽矣】晋放其大夫胥甲于卫【胥甲晋下军佐也文十二年战河曲不肯薄秦于险与赵穿沮骈之谋放犹覊置母去其所唯罪轻扵専杀耳书之亦讥其僣也苏氏曰胥甲赵穿当军门呼其罪一也放胥甲而舎赵穿穿盾之族子也故称国以放言政之不一也】
　　公会齐侯于平州【杜氏注平州齐地在泰山牟县西后汉志琅琊国阳都故地有牟台注平州在县西今属沂州沂水县　左氏传会平州以定公位　春秋以来簒立者诸侯既与之会则不复致讨故季文子汲汲纳赂请会以定位盖弑之罪无赦岂可以及会而得免是何季世有此谬举皆诸侯好赂以容奸也世既无王诛又无伯讨故乱臣贼子复何所畏而不逞哉鲁宣欲定位宜书及而曰会者齐贪其赂其志同也】
　　公子遂如齐【左氏传东门襄仲如齐拜成谢得会也襄仲虽云如齐拜成其实徃言将纳所许立君之赂于以成其弑立之谋也赂即下所谓济西田是也】
　　六月齐人取济西田【左氏传为立公故以赂齐也程氏传宣公以不义得国赂齐以求助齐受之以助不义故书取不能保有其土地故不云我非彼强取故不讳不能有而失者皆讳　济西鲁之故地僖三十一年复取之扵曹者　去春文公卒甫葬毕公子遂叔孙得臣如齐虽云拜葬其实谋立宣也求昬纳赂许赂尽在此行以此防齐齐必从之冬十月遂弑恶立宣夫人姜氏归齐今年春宣即位未几遂即如齐逆女遂以夫人至自齐夏季孙行父又如齐纳赂请防既防而公子遂复如齐拜成又将归济田谛观圣笔所书之详不待传不待贬而公子遂公孙得臣季孙行父宣公之恶自见鲁以辠畏齐而防以利齐乗鲁之衅以贪其利俱以利而成乱安知义果何物乎故其势不至于战国之乱强秦之暴不止也不书鲁与而书齐取取者非其有而取之也】
　　秋邾子来朝【宣公弑立诸侯当讨之而邾子来朝无贬者既扵朝桓贬矣公羊曰其余从同同】楚子郑人侵陈遂侵宋【左氏传宋人之弑昭公也晋荀林父以诸侯之师伐宋宋及晋平宋文公受盟于晋又防诸侯于扈将为鲁讨齐皆取赂而还郑穆公曰晋不足与也遂受盟于楚陈共公之卒楚人不礼焉陈灵公受盟于晋秋楚子侵陈遂侵宋郑以晋不讨宋之辠固不足与然郑从楚而为中国患何义乎故书人以辠之也楚书爵着其强盛也文二年楚虽伐郑郑未服楚故新城之盟伐宋之举郑为晋役至今年始叛楚郑合矣】
　　晋赵盾帅师救陈【左氏传晋赵盾帅师救陈宋或曰经无宋字盖删胡氏曰非闵文宋弑不当救故圣笔削之也晋能救陈故特褒而书救】
　　宋公陈侯衞侯曹伯会晋师于棐林伐郑【左氏传会于棐林以伐郑也地而后伐止此与桓十五年会于袲同晋赵盾以大夫而用诸侯之师扵是始其曰会晋师则不以大夫用诸侯之辞也扵此见圣人书法之妙而当扵理也杜氏注棐林郑地荥阳宛陵县东南有林乡】
　　冬晋赵穿帅师侵崇【崇秦之与国案地谱商有崇国在京兆鄠县甘亭　左氏传晋欲求成扵秦赵穿曰我侵崇秦急崇必救之吾以求成焉冬赵穿侵崇秦弗与成秦知其计故弗与成晋欲求成于秦而不以义乃侵其与国挟诈谋行之宜秦之弗与晋秦自河曲之役已息兵七年今晋无故动其兵端召眀年秦师来伐】
　　晋人宋人伐郑【郑甞从楚伐宋宋欲报怨晋亦欲报北林之役故同伐郑宋自负弑逆何以伐人初郑以晋讨宋之簒受赂而还故不从晋而从楚今晋复与弑逆者同伐郑何以服其心哉晋侯侈而赵盾専惟嗜利而不顾义宜其不竞扵楚也】
　　二年【甲寅】春王二月壬子宋华元帅师及郑公子归生帅师战于大棘宋师败绩获宋华元【左氏传公子归生受命于楚伐宋宋华元乐吕御战于大棘宋师败绩囚华元宋人以兵车百乗文马百驷赎华元半入华元逃归刘氏传战而言及主之者也犹曰宋华元为志乎此战也云尔杜氏注大棘在陈留襄邑县南　经书及盖宋主乎战宋以弑而妄兴师师出不以直可辠也郑从楚而病中国尤可辠也书师书战众相敌及师败而帅擒岂惟可耻无故毒民亡众宋郑之辠可胜诛哉直书其实事而恶自见也】
　　秦师伐晋【左氏传秦师伐晋以报崇也遂围焦晋赵盾救焦　赵穿好勇而狂者也无故侵崇以召秦兵盾不之辠私厚之也桃园之举盖可见矣】
　　夏晋人宋人卫人陈人侵郑【左氏传晋赵盾遂自隂地晋河南山北自上洛以东至陆浑及诸侯之师侵郑以报大棘之役楚鬬椒救郑曰能欲诸侯言能欲诸侯从楚而恶其难乎而恶救郑御晋之难遂次于郑以待晋师赵盾曰彼宗竞于楚殆将毙矣姑益其疾乃去之盾示弱增益其疾以速其毙郑归生受命于楚以伐宋楚有辞矣赵盾去之以理曲也晋因取宋赂不能服郑故不竞扵楚春秋并晋与】
　　【诸侯悉人之且书侵而不言伐也】
　　秋九月乙丑晋赵盾弑其君夷臯【晋灵不君赵盾骤諌公欲杀之数矣盾之去当急盾出而穿攻灵公于桃园故赵穿弑灵公董狐乃曰赵盾弑其君此谋虽未必出盾然盾平日亲厚穿穿令盾出矣故为盾弑公此虽非盾使之其实为盾何以见盾亲厚穿盾反而不讨弑君之贼乃使之新君黒臀于周盾之情无遁矣春秋推见至隐而归弑于盾真至公之笔也】
　　冬十月乙亥天王崩【匡王也文十五年即位凡六年崩定王立】
　　三年【乙卯】春王正月郊牛之口伤改卜牛牛死乃不郊犹三望【鲁不顾天王新防未葬欲行郊祀之礼郊牛之口伤改卜牛而牛又死遂不郊此天之变异示人也鲁之僣郊已非礼此又有忘哀从吉之辠昔周公郊祀后稷以配天为成王制礼非鲁所可得行况天王崩乃臣子斩衰奔赴之时尤不当举行大礼郊牛伤且死天变显然而鲁犹三望望祭天子之事尤非诸侯所当行既不郊而犹用三望之僣礼春秋书之讥其得已而不已也三望公羊谓泰山河海详见僖三十一年】葬匡王【胡氏传四月而葬王室不君其礼略也微者徃会鲁侯不臣其情慢也】
　　楚子伐陆浑之戎【陆公羊作贲　陆浑子本允姓居州僖公二十年晋恵公与秦迁之于伊川在唐为河南陆浑县今河南府伊阳县北二十里有陆浑县故城　左氏传楚子伐陆浑之戎遂至于雒观兵于周疆定王使王孙满劳楚子楚子问鼎之大小轻重焉对曰在徳不在鼎胡氏曰凡外相攻不志此其志何也为陆浑在王都之侧楚人伐之又观兵周疆而问鼎故特书于防以谨猾夏之阶也】
　　夏楚人侵郑【左氏传春晋侯伐郑及郔郑地郑及晋平士会入盟夏楚人侵郑郑即晋故也胡氏曰不书晋之伐郑之平者仲尼削之也郑以晋受宋赂为不足与似矣而楚岂可从乎今晋成新立背僣窃归中夏则反之正也春秋大改过迁善故独着楚人侵掠之罪尔郑见侵扵楚则及晋平可知矣】
　　秋赤狄侵齐【赤狄狄之别种孔氏疏曰赤狄白狄俗尚赤衣白衣地谱洺州春秋赤狄之地襄陵许氏曰楚狄迭扰南北此列国栋桡之时也】
　　宋师围曹【左氏传宋文公即位三年杀母弟须及昭公子武氏之谋也武氏谋奉母弟须及昭公弟以作乱使戴桓之族攻武氏于司马子伯之馆尽逐武穆之族事在文十年武穆之族以曹师伐宋秋宋师围曹报武氏之乱也　经不书二族以曹师伐宋但书宋师围曹即知为二族见伐故也亦贬宋不能自治徒恃众强以报复也】
　　冬十月郑伯兰卒【穆公卒灵公夷立】葬郑穆公
　　四年【丙辰】春王正月公及齐侯平莒及郯【音谈】莒人不肻公伐莒取向【鲁欲平莒郯之怨挟齐同徃书及见鲁之志以二大国不能平区区二小邦意鲁必有私故不能平扵是鲁侯怒乃自徃伐莒取向何不思之甚鲁能为郯伐莒安知无为莒伐郯者乎是鲁与齐一出不能治乱反致乱也其书取尤辠鲁也】
　　秦伯稻卒【秦共公卒子桓公立】
　　夏六月乙酉郑公子归生弑其君夷【左氏传楚人献鼋扵郑灵公公子宋与子家将见宋字子公归生字子家子公之食指动以示子家曰它日我如此必甞异味及入宰夫将解鼋相视而笑公问之子家以告及食大夫鼋召子公而弗与也子公怒染指扵鼎甞之而出公怒欲杀子公子公与子家谋先子家曰畜老犹惮杀之而况君乎反譛子家子家惧而从之夏弑灵公　公子归生位上卿不能遏服邪恶胁扵奸谋挠而从之既操兵柄初闻其谋先事诛之如反手耳何乃为其所制听其所为故春秋舎宋而辠归生以为首恶示国讨之法也】
　　赤狄侵齐【去秋赤狄侵齐今复再侵以中国无盟主故得以肆其侵暴经屡书以见赤狄强而天下弱矣】
　　秋公如齐公至自齐【胡氏传君行告至常事不书宣公比年如齐而皆至者危之髙固之事亦殆矣】
　　冬楚子伐郑【石氏曰郑去楚即晋自三年之夏至十年之冬楚凡五伐郑至辰陵之盟既从楚又徼事于晋故十二年复致楚围此晋不务徳以力争诸侯又不能服强楚以存中国之致也然楚兵伐郑二称人四称子称子者四非与之也悼其强而已称人者二非加贬也诛其甚而已悼其强以表中国之微诛其甚以恶荆楚之横爵之人之其意一也十二年楚围郑入之遂败晋于邲而后郑服楚晋之不振有自来矣】五年【丁巳】春公如齐【左氏传公如齐髙固使齐侯止公请叔姬焉留公强成昬】
　　夏公至自齐【左氏传书过也　公既见止连昬于邻国之臣厌尊毁列累其先君而扵庙行饮至之礼故书至以示过】
　　秋九月齐髙固来逆子叔姬【左氏无子字当从公谷有子字在叔姬上　左氏传齐髙固来逆女自为也故书曰叔姬自也谷梁传诸侯之嫁女扵大夫主大夫以与之来者接内也胡氏传称子者别扵先公之女其曰来者以公自为之主也嫁女扵大夫而不使大夫主之则厌尊毁列卑朝廷慢宗庙矣夫以郑国褊小楚公子围之贵骄强大来娶于郑子产辞而却之使馆于外而宣公以国君逼于髙固请昬其女强委禽焉而不能止惟不知以礼为守身之榦是以得此辱也春秋详书辠宣公也　子叔姬即齐孝公之夫人昭公之母公子商人弑昭公叔姬归鲁昔为齐侯之夫人鲁不应嫁齐臣髙固固亦不应娶也时齐止公为髙固请昬鲁侯以此义却之稍有知者亦知其决不可为何二国之君有如是之昬缪也其失礼甚矣春秋防姻常事不书书此者以为非常为后世戒也】
　　叔孙得臣卒【不书日史阙文也】
　　冬齐髙固及子叔姬来【左氏传冬来反马也礼送女留其送马谦不敢自安三月庙见遣使反马髙固遂与叔姬俱寜故书以示讥也叔姬昔为国君之夫人既归其臣又与之偕来齐鲁寜无媿乎书此交辠之也】
　　楚人伐郑【左氏传楚子伐郑陈及楚平晋荀林父救郑伐陈】
　　六年【戊午】春晋赵盾衞孙免侵陈【左氏传陈即楚故也传称陈及楚平荀林父伐陈经皆不书此书赵盾以陈从楚与卫孙免伐之信如是盾乃修盟主之职冝有辞以伐陈而经书侵何耶见晋以兵加之非其道也】
　　夏四月　秋八月螽【书螽凡十一八月螽凡三僖十五年　木年　襄七年】　冬十月
　　七年【己未】春衞侯使孙良夫来盟【左氏传春卫孙桓子来盟始通且谋会晋也谷梁传来盟者前定也　鲁宣専事齐未通于晋卫欲为晋致鲁故前约而来盟鲁信卫而徃与晋会卒为晋所辱盟之不可恃也如此】
　　夏公会齐侯伐莱公至自伐莱【杜氏注莱国今东莱黄县　书会者外为主伐莱齐志也书至自伐危之也莱齐鲁之邻小国也大国不能恤齐恃强而伐之可辠也鲁因而助虐其辠均耳】大旱【去秋螽今秋复大旱嵗凶可知矣是后不闻鲁救荒以赈贷于民国之所存者幸也】
　　冬公会晋侯宋公衞侯郑伯曹伯于黒壤【黒壤晋地一名黄父　左氏传盟于黒壤王叔桓公临之以谋不睦郑及晋平宋公子之谋也故相郑伯以会晋侯之立也公不朝焉又不使大夫聘晋人止公于会盟于黄父即黒壤公不与盟以赂免故黒壤之盟不书讳之也慢盟主以取执止之辱故辞之张氏曰凡盟防而不得见不与盟直书之者曲不在公也若夫见执且不与盟而悉讳之也则其曲在公矣宣公私眤扵齐而不事盟主故盟见执而不得与辠以赂而苟免扵是讳之则宣公之辠可知矣】八年【庚申】春公至自会【见执于晋逾年乃至】
　　夏六月公子遂如齐至黄乃复【黄齐竟上地公羊传至黄乃复何有疾也何言乎有疾乃复讥何讥耳大夫以君命出闻丧徐行而不反闻防者闻父母之防徐行者不忍疾行又为君当使人追代之以丧喻疾者防尚不常反况扵疾乎杜氏曰盖有疾而还大夫受命而出虽死以尸将事遂以疾还非礼也】
　　辛巳有事于大庙仲遂卒于垂【杜氏注垂齐地非鲁竟故书地　有事时祭也公子遂使齐有疾而还至垂而卒方有事大庙而闻之以遂之弑恶及视有大罪不当书卒今书之者以事之变卒之也书仲其字也盖宣公徳之与公子友之于僖公同有援立之恩故亦用公子友例生而赐氏俾世其卿在鲁则季友仲遂是也古者家大夫卒而赐氏此盖宣公徳遂越礼而生赐氏俾世大夫故经扵其卒书族以志变法为后世戒故刘氏曰自是世仲氏也】
　　壬午犹绎万入去【起吕切】籥【绎者又祭祭之眀日仍陈昨日之礼所以賔尸也礼大夫卒当祭则不告终事而闻则不绎不告者尽肃敬之诚扵宗庙不绎者全始终之恩扵臣子今仲遂卒书犹绎可已而不已也万二舞名也舞有文舞籥舞也武舞干舞也籥管也吹籥执翟羽以舞也去籥者以有声不用也既知其不可而仍用干舞不能制之以礼徒去籥以掩人之外闻也详观一字之间足以见圣笔书法之严垂训之意逺矣】
　　戊子夫人嬴氏薨【嬴氏文公妾宣公母也称夫人自成风乱嫡妾敬嬴视效援例以自立故无贬从同同也襄仲卒方八日而敬嬴亦卒二人皆奸通合谋杀恶及视惨虐不道若此亦安能久乎甫及七年相继而亡天道之报不逺也时无王又乏盟主得以逃罪而获令终幸矣】
　　晋师白狄伐秦【左氏传白狄及晋平夏会晋伐秦　晋伐崇以启衅端自是秦晋报复不已晋主夏盟冝合诸侯遏冦乱安中夏不能责己补过反结戎狄以伐秦何诸侯无可与者适足以示中国之弱而谓狄可恃乎况无故毒民残众辠莫大焉经直书实事以示贬也】
　　楚人灭舒蓼【谷梁作鄝　左氏传楚为众舒叛故伐舒蓼灭之楚子疆之及滑汭盟呉越而还同党相攻灭不书今书者见楚自是愈强圣人先忧之也】
　　秋七月甲子日有食之既【杜氏注月三十日食　经书日食之既凡三　连年夷狄陵中夏臣弑君祸患増出冝乎天变之徴见乎上矣】
　　冬十月己丑葬我小君敬嬴雨不克葬庚寅日中而克葬【杜氏注敬谥嬴姓也　成风薨以夫人葬以小君春秋四贬之以正其事今敬嬴薨葬援成风例而无贬从同同也示鲁之君臣不足责乃深责之也葬必卜日既定其日岂可因雨而止今雨不克葬防制无备可知也使眀日雨复不止久暴露扵外可乎书之以见其襄事灭裂君臣皆可辠也雨不克葬亦以敬嬴之恶而着咎证焉】
　　城平阳【杜氏注泰山平阳县今袭庆府邹县有南平阳城襄陵许氏曰国有大防始葬而又动众城邑非特不爱民力以公为忘亲爱矣不时孰甚焉】
　　楚师伐陈【左氏传陈及晋平楚师伐陈取平而还】
　　九年【辛酉】春王正月公如齐公至自齐【秦山孙氏曰公有母防而逺朝齐无哀甚矣】
　　夏仲孙蔑如京师【左氏传王使来徴聘夏孟献子聘于周王以为有礼厚贿之　宣公扵嵗首即朝齐以王徴聘夏方使大夫如京师可见宣公之慢公屡如齐无不书至讥之也宣公在位九年扵齐凡三朝扵周未甞朝以徴聘今始遣大夫徃不待贬而公之恶自见也鲁凡朝聘诸侯谓之如耻屈扵诸侯故尊鲁而不书朝内鲁之意也朝周亦谓之如罪其视天王犹诸侯也】
　　齐侯伐莱【襄陵许氏曰赤狄比侵齐不敢报莱不伐齐而齐亟伐之畏众强而陵小弱可以观恵公矣】
　　秋取根牟【杜氏注根牟东夷国琅邪阳都县东有牟乡寰宇记今为密州安丘县之城治】八月滕子卒【左氏传滕昭公卒】
</div>
    <div class="pagination">
<a href="读春秋编_page7.html">上一页</a><span>...</span><a href="读春秋编_page3.html">3</a><a href="读春秋编_page4.html">4</a><a href="读春秋编_page5.html">5</a><a href="读春秋编_page6.html">6</a><a href="读春秋编_page7.html">7</a><span class="current-page">8</span><a href="读春秋编_page9.html">9</a><a href="读春秋编_page10.html">10</a><a href="读春秋编_page11.html">11</a><a href="读春秋编_page12.html">12</a><a href="读春秋编_page13.html">13</a><span>...</span><a href="读春秋编_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
