<!DOCTYPE html>
<html>
<head>
    <meta charset="UTF-8">
    <title>吕氏春秋或问 - 第 5 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吕氏春秋或问 - 第 5 页/共 9 页</h1>
    <div class="content">　　或问不雨之书见经者七僖二年冬十月不雨三年春正月不雨夏四月不雨歴三时皆一书之文二年自十二月不雨至于秋七月十年自正月不雨至于秋七月十三年自正月不雨至于秋七月或歴三时而后书或歴四时而后书盖以歴时不雨所以重也此年冬不雨才一时不雨耳春秋二百四十二年一时不雨者岂止一年而已此何以书曰所以不书者灾小而略之也独此年一时不雨而书者盖前年大无麦禾去年有蜚今冬又不雨而筑邑者一筑台者三新廏者一明年春又城小谷书之于经以见其无恤民之心如此也
　　公子牙卒
　　或问公子牙书卒何也曰石氏曰兄弟之亲不可废也君臣之义不可忘也一之于爱则义有所不立一之于义则爱有所不行于此之际非圣贤不能处也武王崩管蔡导武庚以叛周公顾兄弟之爱则国必败君必危天下不必周之有周公不以天下狥一人之私不以私爱废君臣之义仗大义而诛之后世不以为不仁鲁荘问后于叔牙叔牙曰庆父材问于季友曰臣以死奉般般立正也庆父非所立也季友顾兄弟之爱则庆父必立般必死鲁国必乱季友不以私恩害天下之公义不以一人易一国之利奋大公而鸩之后世必有以察之此季友之义欤周公诛管蔡则暴其罪季友鸩叔牙则微其文二叔之罪已彰而不可掩也僖叔之罪尚隠而不可知也暴之于已彰者义也微之于尚隠者仁也仁义之道非圣贤莫之能尽也故书曰公子牙卒而以自卒为文也公羊谓之得君臣之义亲亲之道是也
　　子般卒
　　或问书子之义曰陈君举言之矣君在丧当称子【宋子陈子之类】卒亦称子【文十八年子卒】若未葬也则卒称子某【子般子野】王在丧称王某【王猛也】卒称王子某【王子猛也】非君在丧而称子者必当国者也于是书卫子非王在丧而卒称王子某者亦必当国者也于是书王子虎　谷梁云以其甞执重以守也
　　庆父如齐
　　或问公子庆父非有罪者乎其书如齐无异辞何也曰案桓十八年书公薨于齐荘元年书夫人孙于齐则文姜之罪着矣闵二年书八月公薨九月书夫人姜氏孙于邾公子庆父出奔莒则庆父之罪着矣独此年子般卒下书公子庆父如齐其文无异辞则又何以知庆父之为贼邪盖属辞比事春秋法也先书公子牙卒继书公薨书子般卒下书公子庆父如齐未二年而又书公薨公子庆父奔莒然则庆父之罪亦不可掩矣然其书曰孙曰奔盖其罪已着内不容于国人而惧罪以出是鲁犹有臣子也其直书曰如齐者盖其恣横出入自如而莫之制是鲁无有讨贼之人也然则微而显矣公子牙有今将之心季友力能鸩之季子之忠足尚矣庆父之罪大恶极而季子独不诛之何邪非不诛之也力不能也庆父于是盖主兵也庄公幼年即位专以兵权授之庆父嵗月既乆威行中外故于余丘法不当书而圣人特书庆父帅师以志得兵之始而卒书公薨子般卒庆父如齐以见其出入自如无敢讨之者其垂戒后世之意明且逺矣
　　闵公　　元年齐人救邢
　　或问书救之义曰胡氏曰凡书救者未有不善之也救在京师则罪列国子突救卫是也救在外国则罪诸侯狄救齐吴救陈是也救在逺国则罪四邻晋阳处父伐楚以救江是也救而不速救者则书所次以罪其慢叔孙豹救晋次于雍榆是也救而不敢救者则书所至以着其怯齐侯伐我北鄙围成公救成至遇是也兵者春秋之所甚重于救兵而书法若此圣人之情见矣
　　齐仲孙来
　　或问春秋以名字为褒贬先儒之説尚矣而子谓春秋不以名字为褒贬何也曰春秋鲁史也史之所无圣人不能强加之史之所书圣人亦不革也圣人之所因革者其义也非名字之谓也且谓名为贬乎孔父仇牧荀息皆名也未见其有可贬之实也且谓字为褒乎南季荣叔原仲蔡叔未见其有可褒之实也故有不必名之而后为贬不必字之而后为褒也不书来盟不书来聘而直书曰仲孙来则其无名以来可见矣岂必名之而后为贬哉然则春秋为齐桓病矣桓公身为伯主鲁国有难起而正之真伯主之事也荘公死子般弑闵公幼庆父夫人乱乎内鲁之不絶者如线设以齐正鲁犹反手也落姑之盟仅能复季子而已而夫人庆父之志未可知也仲孙之来非盟非聘则未有以宁鲁也未有以宁鲁则其来者为无名鲁国之望觖焉卒之再弑闵公者庆父也然则养庆父之恶使至于稔者齐桓也直书曰来而其义见矣
　　吉禘于荘公
　　或问禘之説曰愚案禘祫之名説者不一或谓天子诸侯皆有禘禘者审昭穆之祭天子大禘诗长发所以言大禘也诸侯则禘而已春秋所以言禘于太庙也礼三年之丧毕致新死之主于庙然后为禘祭以审昭穆此但见鲁之有禘祭而为是言也如杜元凯之论则谓禘即祫也以其合集羣祖则谓之祫以其审定昭穆则谓之禘禘祫惟一而已此但见鲁书禘而不书祫而为是言也或谓天子诸侯三年之丧异陈毁庙之主于太祖升未毁庙之主而合祭之之谓祫祫之为言合也五年而再殷祭因之以谛定昭穆之谓禘禘之为言谛也三年一祫所以法天道之小成五年一禘所以法天道之大备祫则合羣庙之主而食于太祖也禘则太王王季以上之迁主祭于后稷文武以下之迁主祭于文武之庙是合而祭之之谓祫就其庙之谓禘为此説者其分禘祫为二则是矣然其谓禘则太王王季以上之迁主祭于后稷文武以下之迁主祭于文武则为未然惟程子以为天子禘诸侯祫大夫荐庶人享上下之杀也而胡氏从之盖天子曰禘诸侯曰祫皆合祭之义禘以其祖之所自出之帝为东向之尊其余皆合食于前故谓之禘诸侯无所自出之帝则止于太祖之庙合羣庙之主以食是之谓祫礼不王不禘禘之为王礼明矣此明不王不禘之礼当矣而其谓以其所自出之帝为东向之尊而其余皆合食于前则亦未当惟赵氏例引大之言曰礼不王不禘王者禘其所自出以其祖配之祭法云有虞氏禘黄帝而郊喾祖颛顼而宗尧夏后氏禘黄帝而郊鲧祖颛顼而宗禹殷人禘喾而郊冥祖契而宗汤周人禘喾而郊稷祖文王而宗武王禘者帝王立始祖之庙犹谓未能尽其追逺尊先之义故又推寻始祖所出之帝而追祀之以其祖配之者谓于始祖庙祭之而便以始祖配之也此祭不兼羣庙之主为其疎逺不敢亵狎也此説为当然则鲁之禘者何也虞之所自出者黄帝也而祖颛顼夏之所自出者黄帝也而祖则禹商之所自出者喾也而祖契周之所自出者喾也而祖文王今鲁既用天子之礼乐而祖周公故其禘也则文王矣禘者帝也帝者天子之号也诸侯不得祖天子故禘不及诸侯也春秋之中未甞言祫而止言禘言大事者即祫也言大事于太庙跻僖公则是合食闵僖二公之义也若时祭则当言有事尔然鲁禘亦有二有常禘有三年之丧毕而禘者如言寡君之未禘祀则是三年之丧毕然后禘所谓吉禘也经书禘于太庙则常禘也鲁人之禘惟用之于周公之庙所谓禘于太庙是也若禘之羣公之庙则非矣禘于荘公则非宫庙也凡皆失礼也然圣人本以鲁之郊禘为非礼春秋书之则不胜书于其失礼之中而又失礼焉则书故此年吉禘于荘公则是三年之丧未毕而未可吉也僖八年禘于太庙用致夫人则言夫人之不可致也其余则不书不能悉书也陈君举曰禘者何王者享其祖之所自出而以其祖配之也雍之颂曰禘太祖也周有二祖太祖文王也始祖稷也【文见仪礼】祖之所自出者喾也文王配帝于明堂稷配天于郊而喾禘于太庙东迁之后诸侯祖天子矣于是始有太庙则亦有禘据吴子夀梦卒临于周庙谓文王也卫蒯聩之祷曰皇祖文王烈祖康叔文祖襄公是谓三祖晋亳城北之盟亦曰先王先公则鲁卫晋皆祖文武郑祖厉王矣鲁之郊禘恵公请之东周之僭礼也孔子曰鲁之郊禘非礼也周公其衰矣又曰禘自既灌而徃者吾不欲观之矣入太庙每事问盖伤之也然则春秋何以始见于闵公闵公未除丧而亟行于荘公自是用之羣公之庙据昭二十五年禘于襄公定八年禘于僖公之类是故特书之以其不胜讥讥其甚者尔





　　春秋或问卷十
<经部,春秋类,吕氏春秋或问>
　　钦定四库全书
　　春秋或问卷十一　　　　宋　吕大圭　撰
　　僖公　　次于聂北救邢【元年】
　　或问救而书次何也曰春秋救而书次者三此年救邢及十五年次于匡救徐襄二十三年救晋次于雍榆是也先书救而后书次则是始以救兵出而卒不能救之也先书次而后书救则始有所次而卒能救之也然则救徐之举先书楚伐徐而后书次书救则缓于救患也救邢之举未见书伐者而宜书曰次于聂北救邢则次于聂北所以救邢也救徐之师在于楚兵既伐徐之后救邢之师在于狄人将伐邢之时此其所以异也盖自去年十二月狄入卫邢与卫近前年又甞被兵今既入卫矣邢亦不免三国之师出无及于救卫而犹及于救邢故次兵于聂北而狄人遁矣故邢不言伐而卫不言救邢不言伐可以见齐桓之功卫不言救足以为齐桓之耻
　　邢迁于夷仪
　　或问邢之迁也齐迁之也而以自迁为文何也曰迁有二义有迁者有迁之者迁者自迁也迁之者强迁之也自迁其意也蔡迁州来许迁白羽是也迁之者强迁之也强迁非其意也宋人迁宿齐人迁阳是也此年邢迁案左传诸侯救邢邢溃出奔师师遂逐狄人具邢器用而迁之师无私焉若然则齐桓迁之也齐迁之而以自迁为文者亦其意也非强迁也虽然卫见伐而至于入其国齐不能救邢见伐而卒迁于夷仪齐不能安中国桓之罪也邢迁如归卫国忘亡桓之功也功罪不相掩春秋之防欤
　　夫人姜氏薨于齐齐人以归夫人氏之丧至自齐
　　或问文姜与杀鲁桓而孙于齐不书姜氏哀姜与弑二君而丧至自齐不书姜先儒皆以为贬文姜弑其夫于孙于齐即贬之正王法也于薨于葬则不贬不与子之讨母也哀姜杀其子于其孙其归其葬则不贬不与子之絶母也于其丧至然后贬之正王法也文姜正之于出孙之初哀姜正之于丧至之日盖文姜于荘则母也于桓则弑君之贼也庄公于念母之爱虽在所隠而春秋于弑君之罪在所必诛春秋不以私恩害公义故夺而诛之此文姜孙于邾所以即贬也僖公之于哀姜非若文姜之于荘也闵之于僖非若荘之于桓也拒而絶之则不子追而治之则不仁春秋不以公义废私恩故缓以正之此哀姜之丧归然后贬之也范甯谓文姜杀夫之罪重故去姜去氏哀姜杀子之罪轻故止去姜为此説者不亦善乎曰否文姜与弑鲁桓则夫妇之义絶矣哀姜与弑二君则子母之义絶矣二姜者岂可复入宗庙哉荘公固不可以子讨母僖公固不可以子絶母然鲁之臣子得以引大义而絶之矣若然则文姜之薨葬虽悉贬焉可也何独孙于齐而一见贬哀姜之孙之归皆贬之亦可也奚必以丧至而后见贬哉是説也更宜详之
　　城楚丘
　　或问齐桓之城国三城邢因其迁也城楚丘以封卫也城縁陵以存也而圣人书法不同何也曰甞攷之经先书救邢后书城邢则城邢者因前日救邢之师也先书防于柽后书城楚丘则城楚丘者固防柽之诸侯也先书防于咸后书城縁陵则城縁陵者固防咸之诸侯也春秋所书有先目而后凡者如牡丘之盟【十五年】诸侯歴序故其下止书诸侯之大夫救徐新城之伐【六年】诸侯厯序故其下止书诸侯遂救许此春秋书法也縁陵之城书诸侯而不再序疑于前目后凡之例而城邢之师何以再序三国楚丘之城又何以没诸侯而不见哉甞试思之歴序三国者详书也但书诸侯而不再序者略书也没诸侯而不见者略之而又略也观圣人所书详略之际其义可见矣合是三者而观之则楚丘不如縁陵縁陵不如城邢城邢者城夷仪也以楚丘縁陵之例观之当书曰城夷仪而乃曰城邢楚丘者卫之楚丘縁陵者之縁陵也以城邢之例观之当书曰城卫城而乃曰城楚丘城縁陵盖邢迁于夷仪而后城之则夷仪固邢之夷仪也救灾恤隣道也故详书而不杀予之也卫已灭而诸侯城楚丘以封卫故不曰城卫而曰楚丘未灭而诸侯城縁陵以存故不曰城而曰城縁陵以诸侯封诸侯非王法也楚丘之城没诸侯而不序讳之也讳之者夺之也温之防书曰天王狩于河阳以为天王非诸侯之所得召也卫之封书曰城楚丘以为诸侯非齐桓之所得封也若夫縁陵之城则以淮夷病之故而为之城以迁之犹未至于如卫之已灭而复封之也故但书曰诸侯而不序则其功亦有不足録者矣故夫狄之再伐邢也齐救之既迁也齐城之前有救患之师后无専封之失此春秋之所予也书狄入卫而不书救则前无救患之师矣书城楚丘而卫不书迁则后有専封之失矣此春秋之所夺也或曰木瓜之诗圣人有取焉而楚丘之城春秋夺之何邪曰诗人言其情春秋明其义国已亡而复存在卫人以为深恩国既灭而専封在齐桓则为大罪且与其既亡而复存之孰若扶之于未亡与其既灭而复封之孰若救之于未灭赤子匍匐将入于井急起而救之则赤子无垫没之患而救者之功不着迨其既入于井然后解衣濡体以出之于泥水之中则其父母以为大徳乡邻以为大功而救者之名著矣呜呼此伯者之功所以不足乎而仲尼之徒所以无道桓文之事者邪
　　虞师晋师灭下阳
　　或问春秋之序诸侯有二盟防则序爵征伐则序首兵非序爵也非序首兵也则必伯主也灭下阳之师以虞为首何也曰首兵之説有二隠五年伐宋之役邾先于郑邾请于郑而伐宋也荘十五年伐郳之役宋先于齐郳叛宋也以是为先主兵可也然隠四年伐郑之役序宋首兵其实则卫州吁使告于宋而后伐郑也此年下阳之灭序虞首兵其实则晋请于虞而后伐虢也盖从州吁之请者宋也则伐郑之役宋实为之卫不能以自必也从晋人之请者虞也则伐虢之师虞实主之晋不能以自必也观此可以见圣人书法之严其后晋伐虞不书伐不书灭直曰执虞公而已盖下阳既灭则虢亡而虞随之矣虞公特一匹夫尔从而执之而已耳盖下阳虞虢之塞邑也犹秦有潼闗蜀有劒阁皆国之门戸也潼劒不守则秦蜀破下阳既灭则虞虢亡矣
　　防于阳谷
　　或问阳谷之防齐桓之结江黄者何也曰胡氏曰荆楚天下莫强焉江黄者其东方之与国也二国来定盟则楚人失其右臂矣乐毅破齐先结韩赵孔明伐魏申好江东虽武王牧野之师亦誓友邦逺及庸蜀彭濮八国之人共为犄角之势也或曰侵蔡次陉之师诸侯皆在江黄独不与焉则阳谷之防安知其谋伐楚乎曰兵有聚而为正亦有分而为竒诸侯之师同次于陉所谓聚而为正也江人黄人各守其地所谓分而为竒也次陉大众厚集其阵声罪致讨以振中国之威江人黄人各守其境按兵不动以为八国之援此克敌制胜之谋也退于召陵而盟礼定循海以归而涛涂执然后及江黄伐陈则知侵蔡次陉而二国不防自为犄角之势明矣予甞因是而思之未甞不善夫齐桓之能得江黄而又未甞不惜夫齐桓之急于结江黄也夫内合诸侯以壮声势外结江黄以为援兵此诚克敌制胜之术其谋诚巧矣惟其急于集众贪于图功求一时制胜之功而不为后日乆逺之虑为齐之计而不为江黄计也故自贯泽阳谷之防而已知异日有楚灭江黄之为矣且江黄之附齐而失楚也必谓齐为可恃也齐之结江黄以攻楚也亦必谓之曰我在汝可恃以无恐也恃人而人不足恃祸莫大焉为人所恃而已不足恃辱莫甚焉桓公管仲非其智之不知此也以为将急于制楚则固幸江黄之为吾用而未暇为后日虑也王者之道惟其不急于事功之成是以明白正大周致缜密而无异日之忧伯者之道惟其急于事功之成是以参用智谋茍就亟为而贻后来之患此王伯之所以异欤观管仲言于桓公曰江黄逺齐而近楚楚为利之国也若伐而不能救则无以宗诸侯矣管仲之智固有以及此矣然而卒与之盟者急于有为之心有以夺之也
　　侵蔡伐楚次陉盟于召陵
　　或问春秋无义战召陵之师亦非义战乎曰此所谓彼善于此者也召陵之役齐桓三十年图楚之谋至是始遂而可尽非之乎荆自荘十年见于经十三年而桓已为北杏之防以图诸侯十六年又为幽之盟大合八国然而未敢遽勤兵以逺畧二十年而后伐戎始有事于东方也三十年而后伐山戎再有事于北方也至僖四年而后南伐盖山戎强于戎而楚尤强于山戎也方其始也兵威未甚振故伐戎而已其继也兵威既渐振则伐山戎矣又其后也兵威既大振则伐楚矣是故荆败蔡师以蔡侯献舞归此桓公未图伯之时固不必论十四年荆入蔡而不能救十六年荆伐郑而不能救岂桓公顾忘楚哉力未可以有为则姑隠忍而将以有待也二十八年荆伐郑始防鲁宋以救之然而未大战也又岂赦楚哉力未可以大有为则姑解吾中国之急而大举则以俟他日也梁丘之遇谋伐楚矣柽之防谋救郑矣贯之盟得江黄楚之右臂断矣徐人取舒楚之种落散矣阳谷之防处置定矣公子友如齐涖盟诸侯之大夫各受约束矣而楚之侵伐郑者再于是轻兵侵蔡以破其党重兵次陉以慑其气而向时倔强之楚屈服而不暇矣楚虽欲不使屈完来盟不可得矣然则包含隠忍于前日者固将以大伸于今日邪至于召陵之师又何其整暇而有谋持重而不廹也先侵蔡非陵弱也以为蔡者楚之属也不先侵蔡则楚未可伐而彼得以并力以拒我胜负特未可知也以吾兵力之强而加于蔡虽不待大兴讨伐之师而楚固折北而不支矣夫然后尽其力以萃于楚可以集事此攻坚瑕之术也次于陉非有畏以为吾方大合八国之师以压敌竟彼诚不量事力出与吾战则吾因可以坐收一胜之功如其不然吾乃深入其地顿兵于方城汉水之下则其胜负亦未可知也故次于陉以修文告之辞要以得其屈服则止此审进止之宜也迨夫屈完来盟于师而乃退师召陵以与之盟非示怯也盖叛则讨之服则舍之此伯主之义也方其叛也则提重兵以压敌竟所以示其武及其服也则退师召陵以与之盟所以示其仁武以震之仁以懐之则中国之义合而蛮荆之心服矣此兼威懐之道也此盖齐桓节制之师而管仲教之也杨子云曰春秋美召陵正谓此也或者乃为之説曰春秋书屈完来盟而不称楚子使之是屈完之盟非楚子意也楚之侵暴中国于是为甚必当大有以惩创之纵曰不加兵而使之自服犹当屈楚子于盟而后可今楚子不至而徒听屈完之自盟是示弱于楚矣以堂堂八国之师侵蔡而蔡溃于楚子屈服之余乗其余锋声罪致讨彼虽有方城汉水果足恃乎今乃示弱于楚卒之盟血未干而围许灭伐徐之师继出皆齐桓示弱之过也故召陵之就盟不如城濮之一战为此説者误矣予甞攷之屈完之盟与齐国佐之盟一例也然成二年春秋书齐之事曰齐侯使国佐如师己酉及国佐盟于袁娄曰如师者请盟之辞也请盟则盟与不盟未可知也此年书楚之事曰楚屈完来盟于师曰来盟者前定之辞也前定则楚之来盟固其意也且书曰楚屈完来盟于师犹曰荆人来聘耳来盟不称使来聘亦不称使可言来聘非楚子使之邪盖其使屈完来盟者自是楚不敢与齐战而后屈完始来屈完来则楚服矣伯者之用兵要以服人则止岂必较区区之胜负于两陈之间哉视召陵之师又与城濮不类城濮之战当是时楚人围宋楚人救卫楚师固在外也楚师在外是出穴之虎也与之一战而决胜负则易召陵之师当是时楚虽以前年冬伐郑而未甞驻兵于中原是楚师固已在国也楚师在国是距穴之虎也与之一战而决胜负则难故侵蔡以伐其援使之左顾右盼而失其助次陉以压其竟使之彷徨自救而惧其亡而又不深入客地以自犯难不急蹙穷犬以致反噬此真知兵者也城濮之战可以挫楚之气召陵之师可以服楚之心孰谓召陵之功顾劣于城濮哉又况先修文告之辞而不急于战次退召陵之师而不逼其盟盖又有王道气象非诡谲以求功者之比殆管仲之为欤孔子称之曰桓公九合诸侯不以兵车管仲之力也又曰管仲相桓公伯诸侯一匡天下民到于今受其赐微管仲吾其被发左衽矣圣人之称予也如此而或者顾欲薄其功可乎公羊曰桓公救中国而攘夷狄卒帖荆楚此言得之矣虽然是后也责楚贡不入王祭不供楚人服罪师有名矣而孟子何以言春秋无义战也胡氏曰譬诸杀人者或曰人可杀欤曰可曰孰可以杀之曰为士师则可以杀之矣国可伐欤曰可曰孰可以伐之曰为天吏则可以伐之矣楚虽暴横中国齐不请命擅合诸侯岂所谓为天吏以伐之乎邵尧夫亦曰春秋孔子之刑书也功过不相掩五伯者功之首罪之魁也春秋之间有功者未有大于五伯者也有过者亦未有大于五伯者也观二先生之言则可以知孟子之意矣
　　许男新臣卒
　　或问许男之卒卒于师乎卒于国乎曰春秋诸侯卒于师则曰师卒于防则曰防所以明卒于外卒于师者如成十三年公防伐秦曹伯庐卒于师襄十八年围齐曹伯负刍卒于师盖经但书诸侯伐国围国而不书所次之地故书曰卒于师不曰于师无以知其卒于外也卒于防者宣九年晋侯防于扈晋荀林父伐陈辛酉晋侯黒臋卒于扈襄七年晋侯防于鄬郑伯髠顽如防卒于鄵凡皆书其地者以明卒于外也此年许男之卒不书其地刘氏以为去师与防而复归其国然以经文攷之晋侯卒于扈先书防于扈次书晋荀林父伐陈故下文不得不书卒于扈此年许男先从诸侯侵蔡次于陉下文又书来盟于师则许男之卒其为卒于次陉之师明矣不得与他文一例也经不书者盖省文耳
　　齐人执陈辕涛涂
　　或问书执者多矣而或称侯以执或称人以执何也曰称人略辞也称侯重辞也称人者其文之常也称侯者特变其文也春秋诸侯之执人也皆以其私耳故皆称人如宋人执郑祭仲齐人执陈辕涛涂齐人执郑詹齐人执子叔姬晋人执卫石买晋人执卫甯喜楚人执陈于征师晋人执季孙意如晋人执叔孙婼晋人执宋仲几晋人执宋乐祁犁齐人执卫北宫结凡皆称人诸侯执诸侯亦称人僖五年晋人执虞公十九年宋人执滕子婴齐邾人执鄫子二十八年晋人执卫侯成九年晋人执郑伯以上亦称人惟僖二十一年书宋公楚子某某防于盂执宋公以伐宋二十八年晋侯入曹执曹伯则变文也盖书执宋公于防盂之下书执曹伯于人曹之下故不复书某人矣昭八年楚师灭陈执陈公子招十一年楚师灭蔡执蔡世子有则亦变文也盖书执陈公子招于灭陈之下执蔡世子有于灭蔡之下则亦不复书某人矣凡皆防上文也惟成十五年晋侯执曹伯归之于京师不书人而书侯盖春秋诸侯执人而得其道者惟此一事而已故特书之其亦异于非其道而执人者矣故曰齐人执陈辕涛涂略辞也人者通上下之辞然则齐桓之执辕涛涂也执有罪乎曰辕涛涂之为是谋也虑其重为国病耳不忠于齐而忠于陈者也奈何执之申侯郑之佞人也贪悦大国而不顾其义之可否君子之所甚恶也奈何赏之齐桓不思已师之有扰而反罪陈人之不忠既执其臣又伐其国恃伯主之威以加列国齐桓之心至此亦稍盈矣成汤之征行者不止而耕者不变宣王之师不留不处而三事就绪古之善用兵者固有入人之竟而秋毫无所犯者齐桓之兵虽有节制然观涛涂之言以为出于陈郑之间国必甚病则其用兵行师之道固有愧于古人者矣
　　晋侯杀其世子申生
　　或问载世子缢于新城而经直书晋侯杀之奈何曰罪在晋侯也凡杀世子母弟目君盖世子母弟之亲非君杀之则无能杀之者矣献公宠骊姬则并后嬖奚齐卓子则匹适也乱本成矣世子之杀非他人也晋侯而已矣然申生进不能自明退不能违难爱父以姑息而陷之于不义使其父有杀子之名者是申生之为也若申生者可谓轻其死矣语孝则未也董仲舒曰有国者不可以不知春秋前有防而不见后有贼而不知为人臣者不可以不通春秋守经事而不知其宜遭变故而不知其权然则若献公者其诸所谓前有防而不见者邪此所以防首恶之名若申生者其诸所谓遭变故而不知其权者邪此所以陷父于不义
　　防盟于首止
　　或问首止之殊防世子何也曰葵丘之防书宰周公于诸侯之上以周公主防为文尊天子之三公也然其文亦与王人序于诸侯之上无异首止之防则殊世子而不与诸侯齐列盖世子之尊不可与宰周公比也桓公于是不敢夷王世子于诸侯矣不以世子夷于诸侯固所以定世子也春秋防而后盟者间有事则书曰诸侯盟于某如襄十八年冬公防诸侯同围齐继书曹伯负刍卒于师楚公子午帅师伐郑十九年春诸侯盟于祝柯则盟于祝柯者围齐之诸侯也二十五年公防诸侯于夷仪继书郑公孙舍之帅师入陈秋诸侯同盟于重丘则盟于重丘者夷仪之诸侯也围齐夷仪则诸侯列序而祝柯重丘则但言诸侯者前目而后凡也此年防首止之下别无他事而书诸侯盟于首止者盖王世子不与盟也是故防有周人盟无周人书防于某某月某日诸侯盟则齐桓之逊也此年首止之防九年葵丘之盟是也防有周人盟有周人书防于某但曰某日盟则晋厉之伉也成十七年柯陵之盟是也桓之防有天子之事三于洮则序王人于诸侯之上而同盟焉王人微者也虽同盟而无嫌于葵丘则序宰周公于诸侯之上而不敢同盟焉天子之宰异于微者也于首止则不但不敢同盟也而殊防世子不敢以世子夷于诸侯以世子之尊非特天子之宰比也桓公于是知所节矣
　　郑伯逃归不盟
　　或问郑伯逃归非王命乎而以逃为文何也曰先儒已言之矣胡氏曰逃者匹夫之事以诸侯之尊下行匹夫之事虽悔于终病而乞盟如所丧何其书逃归不盟深贬之也【全文见】石氏曰晋悼公防诸侯于鄬陈侯逃归不与齐桓盟诸侯于首止郑伯逃归不盟鄬之防陈惧楚背晋首止之防盟郑听王叛齐二国之君去顺从逆弃信忘义皆书逃以贱之王氏曰郑伯不达大义而从王于昬因恵后之媚啓子带之心成楚人之势者郑伯之为也
　　楚围许
　　或问许男降楚楚子赦之然乎曰无此事也何以言之诸侯救许许围已解何苦降于楚哉又是后许男甞与诸侯防知其初不降于楚刘敞言之矣
　　小邾子来朝
　　或问有邾子又有小邾子何也石氏曰此郳黎来也周武王封帝顼之后挟于邾挟之后有功于周又封其子友于郳邾鲁之附庸也郳又邾之别封也庄五年黎来来朝书其名附庸之君称字而郳又附庸之邑耳今来朝称小邾子何休以为齐桓由天子进之遂以爵通义或然也
　　禘于太庙用致夫人
　　或问用致夫人者谁乎曰案用致夫人不书姓氏説者不同左氏以为哀姜公羊以为齐媵谷梁以为立妾之辞而刘向因以为成风又有以为文姜者则程氏之説也有以为声姜者则王氏之説也盖縁经不书姓氏是以致诸儒之纷纷以鄙意度之疑成风之説为近盖用者不宜用也致者不宜致也春秋常事不书非常事则书之禘非礼也然其失已乆矣圣人虽欲讥之可得而悉书邪故于其禘而又失礼者始书之凡禘以审昭穆也圣人书此以明鲁之失礼也成风妾母也春秋妾母之例有三隠之母书曰君氏卒而不书葬盖隠不以夫人之礼葬其母也变文曰君氏以明其为君母也哀之母书曰姒氏卒而不书薨盖哀不以夫人之礼丧其母也然而书葬矣书葬则其为君之母亦可知矣但曰葬定姒而不称小君则虽葬而其礼犹有所降杀也若僖之母则薨称夫人葬称小君则是以夫人之礼丧其母以小君之礼葬其母也自是而后宣之敬嬴襄之定姒昭之齐归皆然由是观之则妾母为夫人自僖公始也前此也有恵公仲子矣何以言自僖公始曰圣人书来归恵公仲子之赗僖公成风之襚盖罪之也然仲子之宫犹立别庙以祠之犹有所疑也至僖公则薨葬用夫人之例矣故曰自僖公始也岂其成之为夫人者自此年之禘于太庙始乎至宣襄则有例矣故圣人于其用致夫人之始谨而书之若以为哀姜文姜则薨称夫人葬称小君矣未有葬称小君而不祔庙直至于此时而后祔庙也若谓僖公之娶声姜在未即位之前未甞庙见乃因禘而庙见则当僖公即位之时又安得不举行其礼直至今日而后致邪若齐媵之説刘原父亦甞辨之矣故曰致夫人者成风也范甯言庶子为后为其母缌妾母不得为夫人之证其言是矣
　　十二月天王崩
　　或问经书十二月而左氏谓闰月何也曰刘氏曰左氏前年曰恵王崩襄王恶太叔带之难惧不立不丧而告难于齐今年盟于洮然则盟洮之时诸侯已知王崩矣不应练而后告诸侯左氏谓前年闰月王崩而经书在今年十二月则谓襄王定位而后丧皆不可信然则七年所谓告难于齐实八年十二月事也八年谋王室者实今葵丘事也古记不同以故差互
　　伯姬卒
　　或问伯姬之卒不系之国何也曰此则未适人者也石氏曰女子许嫁笄而字书字则许嫁也在礼姑姊妹未嫁则服齐衰其已适人则降而为大功九月则降而从薄也檀弓所谓盖有受我而厚之者也以为夫既受而为之朞则我当降而为之薄也礼又有之娶女有吉日女死则壻齐衰而吊既葬而除齐衰而吊以明有恩也既葬而除以明有制也壻既未受而为之除则兄弟不当为之降然则女之未适人者亦当为之服朞矣书伯姬卒讥不服也予谓内女未适人而书卒者惟此年及文十二年子叔姬卒而已或恐以情之重而书如鄫季姬之类亦未可知
　　里克杀奚齐
　　或问春秋杀未逾年之君四以内则子般子赤以外则奚齐齐舍其三待之如成君其一独异其文何也曰是有説也石氏曰诸侯在丧称子杀未逾年之君同成君子般书子以丧称也齐舍书君同成君也晋里克之杀奚齐则异乎此也称子必系于其君以明国人不子之也言君而必曰其君之子以明国人不君之也国人不子而献公独以为子国人不君而荀息独以为君杀其君之子奚齐不曰君又不曰子其意亦可见矣夫道莫大乎明分者也故春秋严于适庶之分而曲致其严晋侯纳骊姬之谮而杀世子申生使荀息傅奚齐而立之失正甚矣春秋夺而正之以明分之不可乱也
　　公如齐
　　或问公如齐何也曰十二公书如京师者一朝王所者二如齐如晋如楚屡矣其言可见也
　　晋里克弑其君卓
　　或问里克之于卓以弑君书之何也曰胡氏曰骊姬将杀世子而难里克使优施饮之酒而告之以其故里克听其谋乃欲以中立自免称疾不朝居三旬而难作是谓持禄容身速献公杀适立庶之祸者故成其君臣之名以正其弑逆之罪克虽欲辞而不受其可得乎使克明于大臣之义据经廷诤以动其君执节不二固太子以携其党多为之故以变其志其济则国之福也其不济而死于其职亦无歉矣人臣所明者义于功不贵幸而成所立者节于死不贵幸而免克欲以中立祈免自谓智矣而终亦不能免等死耳不死于世子而死于弑君其亦不知命之蔽哉语曰不知命无以为君子也为人臣而不知春秋者必陷于篡弑诛死之罪克之谓矣刘氏曰里克能不听优施之谋甯喜能不从孙林父之乱陈乞能不随景公之惑则晋无杀世子之祸卫无逐君之恶齐无立嬖孽之变矣患在于媮合茍容逢君之恶故春秋成其君臣之名著其篡弑之罪也所谓不知其义被之空言不敢辞矣不然卓与剽荼岂有宜为君之义哉
　　齐侯许男伐北戎
　　或问北戎之族曰杜氏谓北戎为山戎茅戎者西戎也泸戎者南戎也其类实繁举其一则余可见矣遇鲁荘于济西而遂伐戎则知其为鲁讨也楚人伐郑而后伐楚则知其为郑讨也北戎之伐诸侯不与而许男从之意其为许讨欤
　　季姬使鄫子来朝
　　或问季姬者非内女乎其使鄫子来朝何也曰内女嫁曰归于某隠二年伯姬归于纪庄二十五年伯姬归于之类是也出曰来归宣十六年郯伯姬成五年叔姬之类是也无事而来则曰来庄二十五年伯姬僖二十八年伯姬之类是也季姬上无归鄫之文则是未嫁者也此年六月及鄫子遇于防明年九月归于鄫则是先与鄫子遇而后嫁于鄫也或谓季姬既嫁而中絶然季姬不系于鄫则未嫁之辞也或疑女子也而出防诸侯使来请巳事岂有至是者然春秋之间阃阈不严男女之别乱如姜氏出防比年不絶虽里巷匹妇尚或不然则季姬出遇恐或有之然女子许嫁笄而字书曰季姬则字也妇人书字许嫁之辞也岂其许嫁于鄫而未归于鄫乎然则出遇诸侯使来请巳恐有此事不至如或者所疑何休谓季姬许嫁于邾而及鄫子遇使鄫子请巳未知何据
　　沙鹿崩
　　或问沙鹿不系之国何也春秋书地有不系之国者如楚丘不系卫縁陵不系盖不以楚丘縁陵系于卫也沙鹿梁山不系之晋盖天下之名山大川也古者名山大泽不以封其地其名固有常处矣下阳不系之虢虎牢不系之郑盖天下之险要地也下阳亡则虞虢亡虎牢者郑之捍蔽天下险要之地亦自有数故亦不系之国也
　　公如齐
　　或问公如齐杜预以为五年一朝然乎曰案左氏文十一年曹伯来朝十五年又来朝左氏曰五年一朝古之制也此年公如齐前十年公甞如齐矣至是适五年故杜预何休皆以为古之义愚案陆象山之言曰古者诸侯之于天子比年一小聘三年一大聘五年一朝天子五年一狩周制六年五服一朝又六年王乃时狩考制度于四岳诸侯各朝于方岳朝所以考制度尊天子也故曰天子无事与诸侯相见曰朝考礼正刑一徳以尊天子谷梁以为天子无事诸侯相朝误矣礼所谓两君相见者不能无是事尔非定制也比年一小聘三年一大聘诸侯交相聘问则有定制矣故曰朝觐之礼所以明君臣之义也聘问之礼所以使诸侯相尊敬也是故一不朝则贬其爵再不朝则削其地三不朝则六师移之三王之通制也由是言之则诸侯无朝礼明矣



　　春秋或问卷十一
　　钦定四库全书
　　春秋或问卷十二　　　　宋　吕大圭　撰
　　晋侯重耳卒
　　或谓左氏载秦伯纳晋文公及杀懐公于髙梁其事甚详而春秋不书或以为不告也然乎曰否徐邈曰诸侯有朝聘之礼赴告之命所以厚交好通忧虞若邻国相望而情志否隔存亡祸福不以相闗则他国之史无由得书鲁政虽陵典刑犹在史防所録不失常法其文足证仲尼修之事仍本史有可损而不能益也或曰重耳小白之优劣亦有可论乎曰盖甞攷论重耳之行事而质诸小白之所为然后知圣人谲正之辨小白三十余年蓄威养晦始得召陵之盟重耳一驾而城濮之功多于召陵小白屡盟屡防迟回晩嵗始防宰周公重耳一年再致天王而温之事敏于葵丘小白终身与诸侯周族防鄄失鲁盟幽失衞首止失蔡葵丘失陈重耳三防则大侯小伯莫敢不至其得诸侯又盛乎小白也然重耳之功多于小白罪亦多于小白者也事速于小白而义尤壊于小白者也小白殊防世子不敢盟宰周公所以尊王室而重耳两致天王盟王子虎则悖矣小白首止之防为定世子洮之防为谋王室而首止衞地也洮曹地也无逼尊之嫌而重耳盟于翟泉洛阳城内地则逼矣小白凡大盟防未甞使大夫预盟而重耳翟泉之盟使大夫主之则大夫交政自此始矣小白之伯也诸侯未服不过伐其国执其臣未甞执诸侯也重耳则执曹伯复曹伯执衞侯复衞侯惟己所恣矣小白宁不得郑不纳子华之请惧其奨臣抑君不可以训也重耳为元咺执衞侯使元咺得以自恣则三纲五常废矣小白得江黄不用以伐楚盖但使之为吾声援耳不借二国之力也重耳谓非致秦则不可与楚争楚之抑而秦之兴矣小白之伯王臣无下聘诸侯者而重耳之伯则宰周公下聘列国矣小白之伯伐戎三救诸侯四城国三犹以中国诸侯为念重耳之伯则狄侵齐而不救衞迁帝丘而不之防矣大抵小白缓于圗事重耳急于成功小白犹志于尊周室重耳乃敢于致天王小白犹有救灾恤邻之心重耳惟以立威于己为念城濮之役其所以折楚人之气者正欲以争诸侯耳岂真有攘冦乱安中国之诚心哉然则圣人谲正之辨可谓深切着明也矣
　　防于淮
　　或问防于淮谋鄫且东略也经何以书防淮而不书城鄫曰防淮伐淮夷也然以经考之则诸侯之城縁陵者以淮夷之病也岂其防于淮者谋淮夷以杜其后患邪然大要皆为淮夷而为此防也北伐山戎南伐楚西为葵丘之盟东防于淮桓公之威加于天下者略徧矣此伯者之极盛也桓之心直是欲耀其威于天下以威遐荒以惧诸侯召陵之盟陈辕涛涂劝以出于东方观兵而归而桓几从其説葵丘之防宰孔语晋侯曰东略之不知西则否矣此二人者其亦深探齐侯之心欤
　　小白卒
　　或问孔子称齐桓正而不谲何也曰予甞攷论齐小白之事未甞不喟然叹曰伯图之兴小白为之首伯之权重小白为之盛小白未兴之前天下不知有王小白既兴之后天下始知有伯天下不知有王君子以为忧矣天下始知有伯君子又岂以为喜乎夫小白太公之后也周公命太公也固曰五侯九伯汝实征之是先王之所以命齐者其意固在此矣春秋之初郑荘公一时之雄而石门之盟齐序郑上盖郑荘虽奸雄而齐固大国也其后蒲之役齐卫二国以事胥命盖卫康叔之后北州之侯而齐太公之后则东方之望国也石门之盟郑不得以先齐蒲之胥命卫不足以望齐是当时诸侯之所望以为伯者独在于齐而不在他国也又明矣然是时也有相盟者矣而未有合诸侯以同盟者合诸侯以同盟者自小白始有相防者矣而未有合诸侯以大防者合诸侯以大防自小白始方其列国争衡侯度无统亦诚有望于方伯连率之功然而大合诸侯纠率列国同盟而有主盟同防而有主防其事则前此未有也而小白创为之是以当时诸侯亦疑焉而未至北杏之防小白图伯之始也而宋陈蔡邾仅以大夫至则未纯乎从齐也迨夫盟柯之事齐能结鲁而后信闻于诸侯伐宋之役单伯实防而后威行于列国于是鄄之防郑卫至再防于鄄陈侯至又防于幽鲁亦至鲁至则诸侯皆至矣然犹没公而不书则是鲁犹以为讳也何者举天下而听命于一邦向未有是也鲁为是疑焉迟迟而不至虽至而犹以为讳也至荘二十七年再盟于幽则始授之以诸侯而鲁亦不之讳矣自是而后防于柽盟于贯防于阳谷盟于首止于母于洮于葵丘于咸于牡丘于淮诸侯无一役而不从焉召陵之役诸侯之大夫一语不可则其身见执其国见伐首止之盟郑伯逃归则新城之围伐郑之师连年不舍不至于乞盟不已葵丘之盟几于改物淮之防其伯业既衰之时也鲁犹以灭项之故而见止焉是则合天下而听命于一邦者未有如桓公之盛也是故北杏之防诸侯迟迟焉而未至于葵丘之防诸侯奔走而毕从迟焉而未至者是诸侯犹未敢以事周者而事齐也奔走而毕从者是诸侯不敢不以其事王者而事伯也伯图之盛王迹之冺欤然则诸侯之所以从小白者其故何也曰春秋之初王纲浸弛天下未有知尊周者小白起而倡为尊周室之义春秋之初列国纷争诸侯未有宁处者小白起而执其安中国之权春秋之初荆楚恣横荘闵之际益以盛强当时莫有能攘郤之者小白起而振其声罪致讨之功郑伯御王而不恤王人救卫而无功此何义也伐宋之役实请于周而单伯防首止之防世子实在而王室安洮之盟王人虽微序于诸侯之上葵丘之防周公实在不与诸侯之盟此义一明而诸侯无敢不服矣鲁齐郑防于时来而入许齐陈郑遇于垂以图纪此何景也盟防同而诸侯无私盟征伐共而列国无相伐卫既亡而复存杞几危而复固邢为狄伐则为之城邢郑为楚伐则为之救郑此权一执而诸侯无敢不听矣凡伯防伐戎强于北蔡师书败荆盛于南狄人猖獗淮夷侵侮此何时也序绩召陵而荆帖矣陈旅聂北而狄退矣献戎捷于鲁而戎难弭矣陈兵车于淮而淮夷畏矣此功一振而诸侯有所恃以为安矣故凡诸侯之所以奔走而毕从之者以小白有是三者之事尔故读隠桓之春秋则见其天下之无王而纷纷者莫之定也读荘闵僖之春秋则见其天下之有伯而扰扰者有所依也是则伯图之兴固天下之至幸也然隠桓之间天下虽不知有王而王之实犹存何者王之威令虽不行而其权犹未有所移也闵僖之间天下既知有伯而王之实已冺何者移其所以事王者而事伯也是则伯图之盛又非天下之至不幸欤故甞谓小白未兴之时是一时也小白既兴之后是一时也小白既卒之后是一时也王纲浸弛莫提挈之侯度无统莫纠率之荆楚恣横莫攘郤之此小白未兴之时也五禁明而王臣不下聘者六十年盟防同而诸侯无私争者三十年帖荆退狄弭戎威夷此小白既兴之时也天王出居而官守不问卫灭懿亲而义师无讨楚书子而主盟狄书人而参盟此小白既卒之时也然小白一身亦三变焉伐郳侵宋侯度未一入蔡侵郑戎疾未殄灭遂降鄣履事未乆设施多舛遇谷盟扈阅理未熟检防易肆盖小白图伯之初也贯泽而下葵丘以前衣裳不歃血兵车无大战夫子称其一匡孟子与其为盛在是数年此小白定伯之日也九国叛而萌震矜管仲死而废绳墨城贬于城邢救徐怠于救许此小白成伯之后也验春秋大势之三变则小白为有功观桓公一身之三变则其功为不逺徐攷颠末而小白之事可得而知之矣
　　宋曹卫邾伐齐
　　或问小白卒而宋即伐齐何也曰读此编者自齐小白卒至葬齐桓公当作一类防桓公以十二月卒而宋率诸侯以正月伐齐盖桓无适子而世子之位不定也桓之子六人皆非正嫡若以长则无亏当立也桓公舍其所当立而属孝公于宋不可谓之正又蔽于雍巫之言而许立无亏不可谓之明身死之后竪刁易牙擅权五公子争立国内大乱竪刁易牙既因内宠以杀羣吏而立公子无亏其名则立长也宋襄又帅诸侯之师以伐齐而纳公子昭其名则桓公之所属也二者之名杂于疑似之间而无所定此所以起国内之乱而四邻诸侯皆谋动其国家而莫之恤乎是故宋曹卫邾伐齐为纳公子昭也师救齐则救无亏也宋师及齐师战为纳公子昭也狄救齐则救无亏也一世子之位不定而宋得借此名以伐丧鲁得借此名以敌宋齐得借此名以敌宋师狄得借此名以陵中国桓公身死至于九月而后得葬凡皆桓公之为也比事而书亦可以为万世之永戒矣春秋于此编不书昭之当立与否而但书其伐战败救之事以见桓公方卒而国内之乱如此其义深矣然则昭与无亏之事孰正曰以义则无亏正然桓公管仲尝属孝公于宋襄公以为太子矣此则桓公之罪也胡氏曰不能制命虽天王欲抚郑伯以从楚春秋犹以大义裁之而不与也【见僖五年郑伯逃归不盟事】桓公君臣乃欲以私爱乱长防之节其可哉
　　狄人伐卫
　　或问狄书人何也曰狄始书人也荆人来聘则荆书人徐人取舒则徐称人江黄盟贯则江黄称人皆着其与中国接也
　　晋人及姜戎败秦师于殽
　　或问书序秦穆公伐郑晋襄公帅师败诸殽而经书晋人及姜戎败秦于殽先儒谓晋襄不称爵而人之所以贬晋秦穆不称爵而国之所以外秦然乎曰春秋有书灭而爵之者如楚子灭萧是也若以爵为褒灭人之国何善之可褒有书救而人之国之者如齐人救邢吴救陈是也若以人国为贬恤人之患何恶之可贬大扺春秋据事为褒贬之实非以人爵为褒贬之例晋襄父丧在殡而结戎师以伐婚姻且阨人于险晋之恶可知秦穆客人之馆而谋其主利人之危而袭其国越人之竟而不哀其丧不虞其弃师也秦之恶可知书曰晋人及姜戎败秦师于殽则晋人之罪着矣先书秦人入滑继书败秦师于殽则秦人之罪着矣又书于晋侯卒之后则秦人间晋之丧晋人背殡出兵之罪又着矣故子谓晋书人者即先轸也不必以为晋襄败秦师当从左氏不必以为外秦若谓书序之言与左传合则袭郑之役左传固以为孟明而非秦穆也书序亦可凭邪若谓败秦于殽当从公羊则谷梁固亦书秦师不但左氏也况书曰秦师不愈见其弃师邪盖后此晋侯及秦师战于彭衙书曰晋侯则晋人及姜戎败秦师但当为先轸可也况书曰晋人不愈见其背殡用兵邪故曰书晋人及姜戎败秦师于殽而秦晋之罪两无所逃矣不必贬晋外秦而后见其恶也
　　宋公兹父卒
　　或问宋襄公其假仁义者欤曰宋襄非能假仁义者也襄之志急于求诸侯而不度徳急于威列国而不量力执滕子以兾诸侯之畏盟曹南以要诸侯之从少不如意则围曹以必诸侯之服陈蔡楚郑盟于齐则为鹿上之盟以求齐楚于是遂防于盂以合诸侯而不虞楚人之执已也自释之后犹不自反急为伐郑之役以致楚人之来亟为之战以雪盂之耻不知已之不足以敌楚也予窃谓盂之防颠倒特甚盖逐鹿攫金之见有以蔽其明之战不自量度盖困兽犹鬬之忿有以夺其智若其所谓不鼓不成列之説盖亦轻易之心所由发耳曽谓窃区区之名可以欺世乎人谓宋襄假仁义而亡予不敢以为信然也
　　天王出居于郑
　　或问书天王出居何也曰始叔带有宠于恵后后欲立之齐桓合诸侯于首止以定世子之位而世子安恵王崩齐桓又率诸侯以谋王室而襄王立僖十一年子带召戎攻京师王以戎难故讨子带十二年子带奔齐十年而王复之至是又召狄师以攻王子带之罪不可逃矣然襄王之未立也固非已之所可必襄王之既立天下独非襄王之天下乎其所以待子带者则失其道矣舜之于象也封之有庳天子使吏治其国而象不得以有为于其国富贵之尔亲爱之尔此待之之意也观仲孙湫之言曰王怒未怠不十年王弗召也则既非不宿怨不藏怒之心及既复之必当处之有道而后可使之得以通隗氏起狄师则又非不得以有为于其国之义处之者既失其道矣郑伯不王而以狄伐郑富辰谏不听又徳狄以其女为后谏又不聼子带以狄师攻王王卿士将御之又弗听于是适郑由此言之是亦王之自出而已矣书曰天王出居于郑言非叔带所能出之也而王不能待叔带之咎见矣
　　晋侯夷吾卒
　　或问左氏去年九月晋恵公卒懐公立懐公子圉也今年春秦伯纳重耳杀懐公于髙梁而经于今年冬始书晋侯夷吾卒何也曰春秋之所据者鲁史也左氏之所据者他书也其年月固自不同若果有懐公立而后秦纳文公之事则史所不书圣人亦不得而书之矣
　　战于城濮楚师败绩
　　或问春秋书齐桓之事北杏之防首出齐爵固予齐以伯矣然自北杏之后凡有征伐皆书曰人未甞书其爵至召陵之役然后书爵晋文始见于经一有征伐则书其爵何也曰齐桓之功着于三十余年之后晋文之功着于一旦之间齐桓之楚虽曰猾夏败蔡师执蔡侯又一伐蔡三伐郑然蔡郑特近楚之国未至偃然与中国并驱争先故齐桓犹可以徐为之谋晋文之楚则执中国盟主而在防者不敢与争战于而宋以先代之后不能与之敌鲁至于如楚乞师而戍谷逼齐四国合兵以围宋而曹卫亦受其节制此荆楚之极盛也故晋文不得不速与之战召陵之盟一得其屈完之盟而退师城濮之役不至于楚师败绩不已也盖桓公之所为将以服强楚之心而晋文之举事所以挫强楚之气也二公所过之敌不同故其用计亦异而立功之缓急亦如之其为有功于中国则一也然甞思之则有以见齐桓之正而晋文之谲也何也召陵之师规模既定区处既当则堂堂之陈正正之旗声其罪而伐之楚亦屈服而不敢校此正也晋文欲救宋而侵曹伐卫此固兵计之所当然及宋围既解而又惧楚之遽退师于是为之执曹伯以畀宋人楚方爱曹而怒宋也其肯遽退师乎迨子玉使宛春告晋以释曹卫则又私许复曹卫而执其使者楚怒于使者之见执也能不请战乎及其将战则又辟楚三舍名曰报施而实则示怯以诱子玉也子玉刚而无礼怒晋之顽喜晋之怯能不进战乎一致师之间而其诡计如此孔子断以一言而谓之谲岂不信哉然则城濮之战春秋固予其功而无取其道矣齐桓晋文均伯之盛也然齐桓图楚之功三十年而后有召陵之师防诸侯之事亦三十余年屡防屡盟而后有葵丘之盛若文公则侵曹伐卫胜楚围许盟践土防于温两致天王执曹伯复曹伯执卫侯复卫侯凡伯者之事为之略尽而皆在于一年之内故齐桓犹有近正之意若晋文则太谲矣齐桓犹有近厚之心若晋文则太廹矣
　　卫侯郑自楚复归于卫
　　或问谷梁曰自楚楚有奉也信乎曰案是时楚经城濮之战胆丧气沮又杀其大夫得臣是晋再胜而楚再败也又安能奉卫侯而使之反国乎盖为叔武受盟而请于晋以复卫侯无可疑矣案春秋书自之例如季孙意如至自晋与蔡季自陈归于蔡卫侯郑自楚归于卫曹伯归自京师盖一例耳盖季孙意如昔在晋而今归鲁蔡季昔在陈而今归蔡卫侯郑昔在楚而今归卫曹伯昔在京师而今归曹其义甚明何必费辞哉然书归之义有书其所自者有不书其所自者书其所自者着之也不书其所自者略之也卫侯自楚归于卫着其自楚也言归自楚则背华即楚之罪可见矣曹伯归自京师着其自京师也言自京师则晋侯执曹伯归于京师之义得矣卫侯郑之再执也亦归自京师而不言归自京师者晋文之执卫侯与晋厉之执有间矣
　　卫杀其大夫元咺及公子瑕
　　或问左氏元咺归于卫立公子瑕则公子瑕甞为君矣何以不书曰春秋书公子瑕不以成君之例书之亦不以未成君之例书之则非君也假使元咺立瑕为君则当书云卫杀其公子瑕及其大夫元咺可也今此先咺而后瑕则是重在杀咺而轻在杀瑕也卫侯之出奔楚也其防盟书卫子则是武叔甞在位也故其归也书曰卫侯郑复归于卫卫侯之被执也书公子瑕无异辞则是公子瑕未甞在位也故其归也但书曰卫侯郑归于卫书复则是失位也书归则是未甞失位也由是观之则公子瑕未甞立也其杀而书及则以咺之故而延及于瑕尔
</div>
    <div class="pagination">
<a href="吕氏春秋或问_page4.html">上一页</a><a href="吕氏春秋或问.html">1</a><a href="吕氏春秋或问_page2.html">2</a><a href="吕氏春秋或问_page3.html">3</a><a href="吕氏春秋或问_page4.html">4</a><span class="current-page">5</span><a href="吕氏春秋或问_page6.html">6</a><a href="吕氏春秋或问_page7.html">7</a><a href="吕氏春秋或问_page8.html">8</a><a href="吕氏春秋或问_page9.html">9</a><a href="吕氏春秋或问_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
