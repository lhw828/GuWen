<!DOCTYPE html>
<html>
<head>
    <meta charset="UTF-8">
    <title>春秋宗朱辨义 - 第 30 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋宗朱辨义 - 第 30 页/共 38 页</h1>
    <div class="content">　　冬大雨雹
　　北燕伯欵出奔齐
　　【北燕事不可详如以宠嬖而欲去诸大夫诚有取辱之道但春秋之世大夫专国入君忿而欲去之亦不得谓大夫不可去也冝自修其身强于为政明于用人以消其专擅僭乱之萌耳】
　　四年
　　春王正月大雨雹【雹公縠作雪】
　　【春秋书大雨雹三而昭之初年接冬春两见先儒以雹者阴胁阳臣胁君之象则其兆亦不微矣】
　　夏楚子蔡侯陈侯郑伯许男徐子滕子顿子胡子沈子小邾子宋世子佐淮夷防于申
　　【诸儒谓申之防不殊淮夷为夷楚与在防之诸侯也然皆锢于殊防之説不可破耳往防吴则再书防吴来防则不再书防其文则然原不以殊防吴为外吴今淮夷来防楚于申非楚及诸侯专防淮夷何用再书防哉楚主防诸侯诸侯从楚于防即无淮夷亦为贬矣正不必齐淮夷于诸侯而后为贬诸侯也晋齐鲁卫虽不与防然听荆蛮防诸侯而行伯主之事春秋所以纪世变也故楚子及诸侯皆举爵若与齐桓葵丘晋文践土同者以罪中国诸侯疎子中外之防也夫楚之横暴自败蔡师虏蔡侯以来已无中国矣蔡丘之后虽败宋襄于而未能合诸侯城濮之后虽败晋师于邲而亦未能合诸侯者犹有惧于中国诸侯也至此而合十二国以行伯主之事其患则始于大夫之盟宋朱之盟则始于晋悼之防萧鱼葢萧鱼之防让楚而不争宋之盟和楚以息争于是申之防服楚而无争矣夫中国之治边鄙审于徳不足以化之则当严为之防使不得入跳而入焉则张其威武挞之使去如其让之必至于和之和之必至于服之服之则必至子为其所吞并故灭陈灭蔡而势将以次而及中国诸侯也干谿之难不作中国诸侯亦危矣哉】
　　楚人执徐子
　　【徐不见有罪楚执徐子亦可以不书而春秋书法与晋文防温执卫侯若无异者亦所以罪中国诸侯也】
　　秋七月楚子蔡侯陈侯许男顿子胡子沈子淮夷伐吴【防十二国而楚为主楚未有之事连七国而主军以伐国亦楚未有之事皆以着中国之失伯也其书执杀庆封书灭顿岂于楚灵之伯哉中国无伯而强楚僭行之中国以为耻矣】
　　执齐庆封杀之
　　【执齐庆封杀之者楚灵意不主于讨贼但杀之以威吴夸示诸侯故不以讨贼之词书也诸儒谓不予楚灵以讨贼之义夫不知讨贼之义虽中国当罪之知讨贼之义虽荆蛮当予之诸儒但以楚灵亦弑君之贼以弑君而讨弑君故不予之然楚灵之贼君可疑而杀君之二子无疑亦楚之贼也以贼讨贼原不足予而况事出于私虽无诸己而非诸人犹不足予也故其意在灭蔡则杀蔡般非讨贼意在灭陈则放陈招非讨贼矣】
　　遂灭頼【頼公谷作厉】
　　【书楚灵之遂灭頼与书晋悼之遂灭偪阳同非予楚灵之同乎晋悼也罪晋悼之同乎楚灵也春秋固严于治楚而又何尝寛于治晋哉】
　　九月取鄫
　　【鄫灭于莒鲁取之于莒而曰取鄫者犹之郓亦春秋间小国鲁取之不系之于莒则取鄫亦不系之于莒矣】
　　冬十有二月乙卯叔孙豹卒
　　五年
　　春王正月舎中军
　　【左氏谓初作三军三分公室而各有其一季氏尽征之叔孙氏臣其子弟孟氏取其半焉及其舎之也四分公室季氏择二二子各一皆尽征之而贡于公按此则所谓禄之去公室也文定乃云三军作舎皆自三家公不与焉公室益卑而鲁国之兵权悉归于季氏矣然观作三军之后襄公之世书帅师者四季孙宿救台季孙宿叔孙豹城成郛仲孙逺伐邾仲孙羯侵齐则似三家专师之征也而昭公元年则又叔弓帅师疆郓矣舎中军之后终昭公之世书帅师者三败莒师者叔弓伐莒者季孙意如叔弓仲孙貜围费者叔弓叔弓两专鲁师而季仲并将叔弓又参之则不特季氏不得独握兵柄而三家之权亦并不能重于叔氏矣至于定哀之间而后三家秉政或专将或二卿将或三卿将叔氏始不与也然则鲁国之兵权分于三家归于季氏或亦积渐使然而不系乎三军之作舎欤】
　　楚杀其大夫屈申
　　【左氏谓楚子以屈申贰于吴使果贰于吴则申为有罪杀之可以不书岂屈申不义楚防之簒国防忌之而以贰吴为杀申之名耶】
　　公如晋
　　【二年如晋而晋辞逾三年始往朝之其间又踈于大夫之聘岂晋怒之因以羁公使逾时而返耶】
　　夏莒牟夷以牟娄及防兹来奔
　　【鲁纳三叛诸儒以为乘鲁君之出招纳邾莒之叛人叛邑以为己之私有然以季孙宿之专公即在国亦不能止其不纳也观于此则行父之遂莒仆为贤矣】
　　秋七月公至自晋
　　【公歴时而后归左氏以为莒人愬于晋晋侯欲止公范献子以为不可晋乃归公是晋虽受莒愬而实未止公何以乆而乃至耶若晋果受莒愬有止公之意则莒师之来又不当败之矣恐公之乆于晋或别有故而晋实未受莒愬也】
　　戊辰叔弓帅师败莒师于蚡泉【蚡公作濆谷作贲】
　　【季孙宿受莒叛公方在晋若晋因而止公公犹有辞也甫归而即败莒师是明以止公之故而败其师以示无惧于晋而与之抗矣何以明年又遣如晋之使耶固知其不然也】
　　秦伯卒
　　【两纪名书卒而不书塟三书塟而卒皆不名则不名之非阙文无疑矣】
　　冬楚子蔡侯陈侯许男顿子沈子徐人越人伐吴【越始见经得与徐称人文定以为吴崇庆封之恶楚讨有罪吴不顾义礼而围报复是为狄道楚以诸侯再伐吴为有名故其从之者虽徐越得进而人之也然吴之以朱方处庆封已于楚执防封杀之着其罪矣楚再伐吴明年防罢又伐吴则是楚之争胜于吴其初之伐吴原非为讨庆封虽蔡陈许顿沈从之皆讥而又何进乎徐越哉徐越非淮夷之比如春秋书徐越则似狄徐越而诸侯之举爵为予之矣故人徐越之大夫以见楚及五诸侯之举爵非以示无讥也】
　　六年
　　春王正月杞伯益姑卒
　　【杞伯卒而鲁往塟杜氏以为鲁怨杞因晋而取其田不废丧纪礼也夫鲁不义而侵杞田杞因晋而复之原不当以为怨而鲁固不能不怨也其不废丧纪则为晋屈而已而岂鲁之有礼哉】
　　塟秦景公
　　夏季孙宿如晋
　　【前年公如晋朝今年宿如晋聘左氏以为拜莒田李氏以为莒既伐鲁则鲁有辞是以晋受其聘而不见讨夫莒之伐鲁即以纳叛之故非有他也鲁又败其师何为有辞哉葢晋本不为莒讨鲁也】
　　塟杞文公
　　宋华合比出奔卫
　　【宋公以伊戾而杀世子又以柳而逐华合比其宠阉寺而信谗于父子君臣之间诚为不道矣然以世子佐而恶父之宠人以华合比党世子而欲杀君之宠人亦皆不能无罪也】
　　秋九月大雩
　　楚防罢帅师伐吴
　　【楚两以诸侯之师伐吴所以夸诸侯之从己以示伯业于吴也而卒不能得志于吴故复使防罢专师以伐之】
　　冬叔弓如楚
　　【鲁之不与申防非能外楚也当日宋之盟约以晋楚之从交见则诸侯之如楚以朝者晋令也若往防申则以晋之从为楚之从矣虽据左氏楚求诸侯于晋晋许之或未有令使诸侯往防故诸侯之从晋者惟郑近于楚不敢不往宋以原合晋楚之好亦不得已而使世子往也此因晋有病鲁之端叔弓知楚通好将以托于楚故明年而公即往朝之高氏以鲁不防申震于楚之兵威将朝而先通聘者非也】
　　齐侯伐北燕
　　【伐北燕以纳燕伯而弗克纳不书弗克纳者以齐纳燕伯为正非如晋纳捷菑之不正也纳不正而弗克纳则罪在纳者不在不受者纳正而弗克约则罪在不受者不在纳者齐纳燕伯正何以不书弗克纳以罪北燕乎齐受赂而平齐兼有罪如书弗克纳则似罪北燕而予齐矣故以不书交罪之也】
　　七年
　　春王正月暨齐平
　　【观下书叔孙如齐涖盟则此当是齐有使来而鲁曁之平也鲁向背齐晋之间自襄公坚事晋齐灵七伐鲁之后齐鲁之好不通齐景即位使庆封来聘至此十二年鲁不往报葢其夙怨尚未释也今齐间晋之不悦于鲁而来请平鲁亦因晋之督过于己而喜与齐平故涖盟之使急往于齐矣后儒读左文之误李氏辨之极是】
　　三月公如楚
　　【据左氏楚子成章华之台愿与诸侯落之防启疆来致公公是以如楚是公之如楚为落章华非朝也然而公实朝之也公既有愠于晋因平于齐而又托于楚也】
　　叔孙舎如齐涖盟
　　【公朝楚叔孙舎受盟于齐其意一也其贺章华因以为名而又乘齐之欲平于我故往受盟其实皆鲁欲之也】
　　夏四月甲辰朔日有食之
　　【左氏士文伯解于何不臧为不善政之语却好一曰择人二曰因民三曰从时不务此三者则取谪于日月之灾故朱子亦取其义以解十月之诗但其所云鲁卫恶之卫大鲁小因是年卫襄公季孙宿卒而附为之説此后儒所以黜象纬占騐之数也】
　　秋八月戊辰卫侯恶卒
　　九月公至自楚
　　【公之久于晋左氏以晋受莒人之愬而止公然公之如楚以落章华楚非有事止公何以自三月迄九月始至其乆于楚与久于晋同耶则晋受莒愬之説未可信矣】
　　冬十有一月癸未季孙宿卒
　　十有二月癸亥塟卫襄公
　　八年
　　春陈侯之弟招杀陈世子偃师
　　【春秋书杀世子三皆由于宠爱少子乃杀申生罪晋侯杀痤罪宋公杀偃师不书陈侯而曰陈侯之弟招者陈侯属畱于招过未有杀世子之心而招过杀之也夫陈侯即不欲杀世子而属畱于招过是有立留废偃师之意矣然舍适立庶不为无罪犹愈于杀适立庻陈侯无杀偃师之心而招过杀之非招过之罪而谁之罪哉招过同杀而春秋专罪招者招为司徒当国而又为陈侯之母弟招不为主过岂敢耶招以介弟之亲叔父之尊忍于杀世子以立庶者此即公子仲遂之所为也故春秋于招前后书公子此独书陈侯之弟所以别招于过以见招非过之比而亲为介弟尊为叔父也亦以见杀世子非国君自杀则其亲以介弟尊以叔父者杀之而非他人所敢也以示后世保傅世子者既当自检其失又当防人虽至亲如母弟而不可以轻托也】
　　夏四月辛丑陈侯溺卒
　　【陈侯本不欲杀偃师而震于招之杀偃师又自咎己之属留于招以致招之杀偃师此其所以忧患自杀也然则陈侯之缢非招致之哉楚比入楚而致楚子缢春秋书比弑君陈招杀偃师而致陈侯缢春秋不书招弑君者何也比既自立使楚灵不缢比于势不得不杀之故楚灵之缢比弑之也招杀偃师招犹自谓能从陈侯之欲使陈侯不缢招必不行逆于陈侯故陈侯之缢非招弑之也】
　　叔弓如晋
　　【楚落章华鲁君亲往晋落虒祁诸侯皆在而鲁独使卿往此皆平丘公不与盟而执季孙意如之端也】
　　楚人执陈行人于征师杀之
　　【楚杀陈行人所以恐陈人以散招之党收偃师之党使无有拒其师者也此公子留所以奔公子过所以杀而灭陈如举一邑也然而杀行人之罪楚不能辞矣】
　　陈公子留出奔郑
　　【偃师既书世子则留虽不书公子亦可以知其为庶子矣然不如郑突曹赤莒去疾之书陈留者以着前既未成为君后又不终为君始终乎公子而已也】
　　秋搜于红
　　【此为书搜之始搜春田之名也春秋五书搜昭此年秋十一年夏二十二年春定十三年夏十四年秋冬之间以为简车徒者是已如谓公徒不足而搜则公室之弱不自此年始如谓三桓假搜以耀兵则三桓之专亦不自此年始观于昭公之世晋伯既衰楚人灭陈灭蔡大用兵于中国而公又屡见絶于晋定公之世中国无伯诸侯兵争而陪臣据邑叛国则或戒心于军旅之不振而搜以讲武事也此年书搜以后四书大搜者当是积渐而僭行大搜之礼孙氏以书搜为三桓僭行之书大搜为公与者未必然也如十一年之搜比蒲敬归薨未逾月必非公之亲与矣诸儒又以狩书公搜不书公皆三桓僭行而公不与者亦不尽然也如定十四年搜比蒲而邾子来防则明为公与矣至如桓四年狩即书公庄四年狩禚书公者讥公之狩也此以讥搜讥大搜其不书公与桓六年大阅之不书公同若以为昭定之间军政不在公故不书公搜然则桓之世岂军政不在公而大阅不书公耶】
　　陈人杀其大夫公子过
　　【胡茅堂以过称大夫明过之不与杀偃师者非也孙氏以言陈人杀其大夫不与公子招杀者亦非也书陈人者以见过实与杀偃师虽招杀之而过实有可杀之罪若陈人讨贼者然也书杀其大夫公子过者以见偃师之杀招为主而过为从陈人不杀招而杀过则既不以正招之罪则其杀过为非其罪也】
　　大雩
　　冬十月壬午楚师灭陈执陈公子招放之于越杀陈孔奂【奂公作瑗】
　　【楚公子弃疾帅师奉孙吴围陈书楚师者以着灭陈者楚志而非公子弃疾之罪也书灭陈者以着楚之本谋灭陈而独奉孙吴为名以诈陈人谓为偃师复仇将以纳其子使陈人听之而入楚师也前书讨夏征舒既讨矣而又书入陈是其志在入陈而非真能讨征舒也此既书灭陈而后放招杀奂则陈已为楚所灭而放招杀奂皆非为陈讨贼也而又放其主杀偃师者杀其助杀偃师者则尤为用刑之不当矣招称公子孔奂不称大夫者胡茅堂以为招虽有罪楚子懹恶以执之不与其执也孔奂尝与楚子通谋以灭陈旋以不忠见杀不言大夫非陈之大夫也皆非也苟执有罪不当以执之者怀恶而恕所执者之罪何为不与楚子之执哉孔奂与楚谋陈不见于经何以示絶孔奂不得为陈大未之义哉葢招之称公子奂之称氏一也其皆不称大夫则以其为楚放之执之也如前书杀夏征舒不削氏则此于招奂不削公子不削氏非有异义矣诸儒泥于书公子削公子为有褒贬而不知招称公子奂称氏对举之词也又王氏以为弃疾奉偃师之子吴围陈及弃疾立又封吴于陈则知放招杀奂为讨其杀偃师也非也夫楚以讨贼为名苟实为偃师讨贼则放招杀奂之后冝即奉吴以君陈矣何为县陈哉防弑比杀弃疾之复封陈蔡徳陈蔡助己而封之非其本心也春秋岂以弃疾封陈之故而于放招杀奂予其为偃师讨贼乎】
　　塟陈哀公
　　【蒙上文作楚塟之为是楚塟之是无陈矣楚塟之而又諡之是无陈之臣子矣皆所以甚楚之罪也与书齐侯塟纪伯姬同不必以往防塟而书者也】
　　九年
　　春叔弓防楚子于陈
　　【前书楚师灭陈是楚子未至陈也此书防楚子于陈是楚既灭陈而楚子至陈矣故放招杀奂塟哀公皆楚子之事而非弃疾之事也叔弓往防罪鲁也】
　　许迁于夷
　　【灭陈迁许僃着楚之作威福于诸侯也】
　　夏四月陈灾【灾公谷作火】
　　【公谷以为存陈者亦自有义是必陈之臣子以灾来告旧史书之夫子因以不削也葢此时楚子在陈放招杀奂塟哀公尚未必其竟殄陈祀也经书灭陈亦据其后之县陈而书耳文定谓既使穿封戍为陈公而陈灭则陈必不来告叔弓目击而归言者不必然也】
　　秋仲孙貜如齐
　　【涖盟之后随复往聘鲁之急欲托齐也髙氏以为齐平而不来聘则着齐轻公非特居郓时也然如齐庆封来聘鲁久不报亦为鲁之轻齐耶聘问之常无闗于事则不胜书其书者必有故也】
　　冬筑郎囿
　　十年
　　春王正月
　　夏齐栾施来奔【齐公作晋】
　　【栾施来奔高氏以为鲁方通聘而受其奔亾之臣为不义然春秋诸侯受亾公子亾大夫皆以为常彼此不必其相恶也惟欲为难于国者则多适仇敌其未有大故而于义可归者则虽奔于他国或仕于其朝或借以诸复皆未有异也】
　　秋七月季孙意如叔弓仲孙貜帅师伐莒【意公作隐后同鲁既朝楚平齐遂若无忌于晋者而三卿帅师以加莒其势实欲取莒也夫鲁之加兵于莒亦非谓齐楚可托无忌于晋葢晋既为杞而使鲁归其侵田如又为莒而责鲁归其叛邑鲁事晋勤晋既难于为辞而鲁亦将有辞于晋也晋之所以怒公而辞其往朝絶其与盟执意如以归者则隐怒公之朝楚平齐而假莒为辞也三卿并将者项氏以为叔孙氏之兵使叔弓帅之然前乎此则叔弓帅师败莒后乎此则叔弓帅师围费岂叔孙氏之兵原不自主而公家得以临事置帅耶李氏以为叔弓佐意如序于仲孙貜之上而叔孙舍居守也然定哀之间三家用兵或季孙独将或季孙为主而叔仲兼副之或季孙为主而叔仲分副之不复于三家之外另选卿以佐季孙何耶当是三家分其役邑季孙得二叔仲各一而昭公之时犹可临事置帅用其徒众至定哀而三家始专之也】
　　戊子晋侯彪卒
</div>
    <div class="pagination">
<a href="春秋宗朱辨义_page29.html">上一页</a><span>...</span><a href="春秋宗朱辨义_page25.html">25</a><a href="春秋宗朱辨义_page26.html">26</a><a href="春秋宗朱辨义_page27.html">27</a><a href="春秋宗朱辨义_page28.html">28</a><a href="春秋宗朱辨义_page29.html">29</a><span class="current-page">30</span><a href="春秋宗朱辨义_page31.html">31</a><a href="春秋宗朱辨义_page32.html">32</a><a href="春秋宗朱辨义_page33.html">33</a><a href="春秋宗朱辨义_page34.html">34</a><a href="春秋宗朱辨义_page35.html">35</a><span>...</span><a href="春秋宗朱辨义_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
