<!DOCTYPE html>
<html>
<head>
    <meta charset="UTF-8">
    <title>春秋辑传 - 第 27 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋辑传 - 第 27 页/共 44 页</h1>
    <div class="content">　　左传孙桓子还于新筑不入遂如晋乞师臧宣叔亦如晋乞师皆主郤献子晋侯许之七百乘郤子曰此城濮之赋也有先君之明与先大夫之肃故捷克于先大夫无能为役【无能为之役使】请八百乘许之郤克将中军士燮【范文子】将上军【代荀庚】栾书将下军【代赵朔】韩厥为司马以救鲁衞臧宣叔逆晋师且道之季文子帅师防之师从齐师于莘【齐地】六月壬申师至于靡笄【山名】之下齐侯使请战曰子以君师辱于敝邑不腆敝赋诘朝请见对曰晋与鲁卫兄弟也来告曰大国朝夕释憾于敝邑之地寡君不忍使羣臣请于大国无令舆师淹于君地能进不能退君无所辱命齐侯曰大夫之许寡人之愿也若其不许亦将见也癸酉师陈于鞌邴夏御齐侯逢丑父为右晋解张御郤克郑丘缓为右齐侯曰余姑翦灭此而后朝食不介马而驰之郤克伤于矢流血及屦未絶鼓音曰余病矣张侯【解张也】曰师之耳目在吾旗鼔进退从之此车一人殿【镇也】之可以集事若之何其以病败君之大事也擐【音患贯也】甲执兵固即【就也】死也病未及死吾子勉之左并【去声】辔右援枹【音浮鼓槌也】而鼔马逸不能止师从之齐师败绩逐之三周华不注【华不注山名】逢丑父与公易位将及华泉骖絓于木而止韩厥执絷【张立反马绊也】马前【示修臣仆之职】再拜稽首奉觞加璧以进【亦以示敬】曰寡君使羣臣为鲁卫请曰无令舆师陷入君地下臣不幸属当戎行无所逃隠且惧奔辟而忝两君臣辱戎士敢告不敏摄官承乏【言欲以已不敏摄承空乏从君俱还】丑父使公下如华泉取饮郑周父御佐车【副车】宛茷【扶废反】为右载齐侯以免韩厥献丑父郤献子将戮之呼曰自今无有代其君任患者郤子曰人不难以死免其君赦之以劝事君乃免之晋师从齐师入自丘舆【齐邑下同】击马陉齐侯使宾媚人【国佐也】赂以纪甗玉磬与地【甗玉甑皆灭纪所得】不可则听客之所为宾媚人致赂晋人不可曰必以萧同叔子为质【同叔萧君之字齐侯外祖父子女也难斥言其母故逺言之】而使齐之封内尽东其畆对曰萧同叔子非他寡君之母也若以匹敌则亦晋君之母也吾子布大命于诸侯而曰必质其母以为信其若王命何且是以不孝令也诗【大雅】曰孝子不匮永锡尔类若以不孝令于诸侯其无乃非德类也乎先王疆理天下物土之宜而布其利故诗曰我疆我理南东其亩【小雅】今吾子疆理诸侯而曰尽东其亩而已【晋之伐齐循垄东行径易无回曲】无顾土宜无乃非先王之命也乎四王之王也【禹汤文武】树德而济同欲焉五伯之霸也【夏昆吾商大彭豕韦周齐桓晋文】勤而抚之以役王命今吾子求合诸侯以逞无疆之欲诗【商颂】曰布政优优【和也】百禄是遒【在由反聚也】子实不优而弃百禄诸侯无害焉不然寡君之命使臣则有辞矣曰子以君师辱于敝邑畏君之震师徒桡败吾子惠徼齐国之福不泯其社稷使继旧好唯是先君之敝器土地不敢爱子又不许请收合余烬背城借一【欲于城下复借一战】鲁卫谏曰齐疾我矣其死亡者皆亲昵也子若不许仇我必甚唯子则又何求子得其国寳我亦得地而纾于难其荣多矣晋人许之对曰羣臣率赋舆以为鲁卫请若苟有以借口而复于寡君君之惠也敢不唯命是听禽郑自师逆公【禽郑鲁大夫归逆公防晋师】　张氏曰晋为盟主兴师讨齐非有救乱诛暴之名而起于郤克耻一笑之愤【齐桓伐卫与卫人战先书伐而后书战此不书伐】故春秋不以齐为主见晋鲁卫曹之大夫志乎是战虽得一朝之胜不足道也陈氏曰凡帅非卿不书虽卿非元帅亦不书书鲁四卿是各自帅也自文季年而无使介【使举上客而不及其介将称元帅而不列其副春秋之例】至是而无将佐鲁三家之势成矣
　　秋七月齐侯使国佐如师己酉及国佐盟于袁娄【谷作援娄】左传秋七月晋师及齐国佐盟于袁娄使齐人归我汶阳之田　公羊传曷为不盟于师而盟于袁娄鞌之战齐师大败师还【音环环绕也】齐侯晋郤克投戟逡巡再拜稽首马前逢丑父者顷公之车右也面目衣服与顷公相似代顷公当左使顷公取饮顷公操饮而至【不知顷公将欲坚敌意抑势未得去邪】曰革取清者【革更也】顷公用是佚而不反逢丑父曰吾赖社稷之神灵吾君已免矣郤克曰欺三军者其法奈何【顾问执法者】曰法斮【在畧反】于是斮逢丑父齐侯使国佐如师郤克曰与我纪侯之甗【音言】反鲁衞之侵地使耕者东亩且以萧同侄子为质则吾舍子矣国佐曰纪侯之甗鲁卫之侵地请诺使耕者东亩则是土齐也萧同侄子者齐君之母也齐君之母犹晋君之母也不可请战一战不胜请再再战不胜请三三战不胜则齐国尽子之有也何必以萧同侄子为质揖而去之郤克眣鲁卫之使使以其辞而为之请【以目通指曰眣】然后许之逮于袁娄而与之盟　谷梁传鞌去国五百里袁娄去国五十里一战緜地五百里焚雍门之茨【国齐国也雍门齐城门茨葢也】侵车东至海　今按鞌之战当用左氏説盟于爰娄当用公羊氏説鞌与袁娄相去逺近不可知谷梁之言恐未可信齐之四竟不应过遥鞌已是齐地未必竟上之邑岂得去齐有五百里乎谷梁云一战緜地五百里又云侵车东至海皆侈辞也然国佐如师不盟于师而盟于袁娄则明是郤克恃战胜强力以非义要齐至欲质其君之母故国佐得以正义直辞折之郤克语塞国佐揖而去之郤克使鲁卫为国佐之辞以为之请追及乎袁娄而与之盟此则公羊之説为可信也萧同叔子公谷作萧同侄子公羊注谓萧同为国名侄子者侄娣之子嫁于齐而生顷公谷梁注谓萧为国同为姓侄子为字其母更嫁齐惠公而生顷公二家皆传闻有误因而衍説耳左氏是也鞌战之由亦惟左氏得之宣公十七年郤克征防于齐跛而登阶妇人笑于房郤克怒出而誓曰所不此报无能涉河归而请伐齐晋侯弗许葢知兴师之无名矣断道之盟执齐三子为见侮故也宣公薨季文子欲叛齐事晋作丘甲盟赤棘皆为齐也齐伐我北鄙衅于是乎遂搆而卫孙良夫以新筑之败亦誓欲必报于齐故与季文子皆因郤献子以请师于晋以郤克憾齐而未有名以兴师故也郤克之答齐师一则曰大国朝夕释憾于鲁卫二则曰寡君使羣臣为鲁卫请足知是役也以鲁卫之请而鲁卫之请自各以见侵之故耳二传増鲁卫亦见笑之事者妄説也岂有三国因一笑之耻谋之三年始空国以伐人乎书齐侯使国佐如师而不曰来盟于师见盟非前定尚欲徐观可否齐非有诚服之心也书及国佐盟于袁娄见晋义曲师老而汲汲欲盟者反在晋也若此类见曲直之绳墨矣
　　八月壬午宋公鲍卒
　　左传八月宋文公卒始厚葬用殉君子谓华元乐举于是乎不臣君生则纵其惑死又益其侈是弃君于恶也何臣之为
　　庚寅卫侯速卒【速公作遫】
　　左传卫穆公卒晋二子自役吊焉
　　取汶阳田【汶音问】
　　公羊传汶阳田者何鞌之赂也　杜氏曰晋使齐还鲁故书取不以好得故不言归汶阳田汶水北地汶水出泰山莱芜县西入济
　　冬楚师郑师侵卫
　　十有一月公防楚公子婴齐于蜀【楚书公子自婴齐始】
　　左传楚令尹子重救齐王卒尽行彭名御戎蔡景公为左许灵公为右【王卒尽行故王戎车亦行虽无楚王令二君当左右之位】二君弱皆强冠之冬楚师侵卫遂侵我师于蜀侵及阳桥【鲁地】孟孙请往赂之以执斵【匠人】执鍼【女工】织纴【织缯布者】皆百人公衡【成公子】为质以请盟楚人许平　杜氏曰蜀鲁地　胡传侵卫则书侵我致赂纳质没而不书非讳也【杜氏云公赂之而退故不书侵】书其重者则莫重乎其以中国诸侯降班失列下与夷狄之大夫防也
　　丙申公及楚人秦人宋人陈人衞人郑人齐人曹人邾人薛人鄫人盟于蜀
　　左传十一月公及楚公子婴齐蔡侯许男秦右大夫説宋华元陈公孙宁卫孙良夫郑公子去疾及齐国之大夫【不书其名非卿】盟于蜀卿不书匮【乏也】盟也于是畏晋而窃与楚盟故曰匮盟蔡侯许男不书乘楚车也谓之失位
　　附左传楚师及宋公衡逃归　晋侯使巩朔献齐捷于周王弗见使单襄公辞焉曰蛮夷戎狄不式王命淫湎毁常王命伐之则有献捷王亲受而劳之所以惩不敬劝有功也兄弟甥舅侵败王畧王命伐之告事而已不献其功所以敬亲昵禁淫慝也今叔父克遂有功于齐而不使命卿镇抚王室所使来抚余一人而巩伯实来未有职司于王室【巩朔上军大夫非命卿】又奸先王之礼余虽欲于巩伯其敢废旧典以忝叔父夫齐甥舅之国也而大师之后也宁不亦淫从其欲以怒叔父抑岂不可谏诲士庄伯【巩朔】不能对
　　三年春王正月公防晋侯宋公卫侯曹伯伐郑
　　左传诸侯伐郑次于伯牛【郑地】讨邲之役也遂东侵郑郑公子偃【穆公子】帅师御之使东鄙覆【伏兵也】诸鄤【亡袁反】败诸丘舆【鄤丘舆皆郑地晋偏军为郑所大败故不书】皇戌如楚献捷胡传宋卫未葬曷为称爵背殡越竟以吉礼从金革之事也　按前年冬楚师郑师侵卫故晋今讨之左氏以为讨邲之役非也邲之役晋救郑而自败于楚非郑之罪也奚讨乎若曰讨贰我克则来不克遂往我固知之矣不能争于当时而讨于今郑岂受治乎使晋有志于抗楚而服郑曷若移鞌之役于今日乎移八百乘之兵以距楚楚必却移七大夫之同心以争郑郑必服今兵力既尽于齐而区区搂诸侯于从楚之余宜其不能得也乃若郑恃夷而抗中国蔑亲昵覆败晋师夫晋献齐捷于周天子犹以为奸先王之礼况败盟主兄弟甥舅而以为功乃献之于夷狄冦仇以取媚乎郑之罪不可胜诛矣
　　辛亥葬卫穆公【穆公作缪】
　　二月公至自伐郑
　　甲子新宫灾三日哭
　　新宫者宣宫也不曰宣宫神主未迁也宫成而主未入遇灾而哭礼乎礼称焚其先人之室则三日哭今新宫神主未迁以上则不成乎庙以下则非先人之室也灾而哭于人情何居然则何以书宣公薨至是二十有八月缓于迁主可知矣又不戒于火而灾以为无慎重宗庙之心憯怛念亲致生神明所依之意是以书也
　　乙亥葬宋文公
　　夏公如晋
　　左传拜汶阳之田
　　郑公子去疾帅师伐许
　　左传许恃楚而不事郑郑子良伐许
　　公至自晋
　　附左传晋人归楚公子谷臣与连尹襄老之尸于楚以求知防【邲之战楚获知防而知季则射连尹襄老获之而载其尸射公子谷臣囚之以二者还】于是荀首【知防父即知季】佐中军矣故楚人许之王送知防曰子其怨我乎对曰二国治戎臣不才不胜其任以为俘馘执事不以衅鼓使归即戮君之惠也臣实不才又谁敢怨王曰然则德我乎对曰二国图其社稷而求纾其民各惩其忿以相宥也两释累囚以成其好二国有好臣不与及其谁敢德王曰子归何以报我对曰臣不任受怨君亦不任受德无怨无德不知所报王曰虽然必告不谷对曰以君之灵累臣得归骨于晋寡君之以为戮死且不朽【身死而朽腐此恩不朽腐也】若从君之惠而免之以赐君之外臣首首其请于寡君而以戮于宗亦死且不朽若不获命而使嗣宗职次及于事而帅偏师以修封疆虽遇执事其弗敢违其竭力致死无有二心以尽臣礼所以报也王曰晋未可与争重为之礼而归之
　　秋叔孙侨如帅师围棘
　　左传叔孙侨如围棘取汶阳之田棘不服故围之【侨如得臣子】　公羊传棘者何汶阳之不服邑也　杜氏曰棘汶阳之邑在济北蛇丘
　　大雩
　　晋郤克卫孙良夫伐廧咎如【廧在良反公作将谷作墙咎音羔】
　　左传讨赤狄之余焉廧咎如溃【杜氏曰经阙此四字】上失民也晋尝灭赤狄潞氏甲氏及留吁矣其余党散入廧
　　咎如又欲尽殄灭之非仁人之心也段纪明请灭羌种羌虽灭汉亦亡后世岂尝絶羌患哉廧咎如溃削而不书圣人之情见矣惟不使之侵扰华夏斯止矣
　　冬十有一月晋侯使荀庚来聘【晋来聘之始】卫侯使孙良夫来聘丙午及荀庚盟丁未及孙良夫盟【聘而遂盟之于是始】左传冬十一月晋侯使荀庚来聘且寻盟【寻元年赤棘盟庚林父之子】卫侯使孙良夫来聘且寻盟【寻宣七年盟】公问诸臧宣叔曰中行伯之于晋也其位在三【下卿】孙子之于卫也位为上卿将谁先对曰次国之上卿当大国之中中当其下下当其上大夫小国之上卿当大国之下卿中当其上大夫下当其下大夫上下如是古之制也【古制公为大国侯伯为次国子男为小国】卫在晋不得为次国【春秋时以强弱为大小故卫虽侯爵犹为小国】晋为盟主其将先之【计等则二人位敌以盟主故先晋】丙午盟晋丁未盟卫礼也　刘氏曰诸侯有聘无盟聘礼也盟非礼也庚与良夫生事专命为非礼不信以干先王之典故不系于国以见其遂事之非也胡传其言及者公与之盟而不言公见二卿之抗
　　也盟者春秋所恶于恶之中又有恶焉者此类是也今按公羊云聘而言盟者寻旧盟也左氏亦云聘
　　且寻盟是皆以为二子聘盟两受命惟刘氏以为生事专命　李氏曰聘而遂盟例五此年荀庚良夫十一年郤犨襄七年林父十五年向戌其皆书日一则以别于微者一则以别于前定也谷梁疏曰前定之盟不日则此非前定可知矣又曰卑者之盟不日则此非卑者可知矣以非前定则知其生事以非卑者则知其抗公
　　郑伐许
　　程子曰郑附于楚一年而再伐许故夷之
　　附左传十二月甲戌晋作六军韩厥【新中军】赵括【佐韩厥】巩朔【新上军】韩穿【佐朔】荀骓【新下军】赵防【佐骓】皆为卿赏鞌之功也
　　四年春宋公使华元来聘
　　左传通嗣君也　为共公谋昬张本
　　三月壬申郑伯坚卒
　　杞伯来朝
　　左传归叔姬故也　将出叔姬先修朝礼言其故
　　夏四月甲寅臧孙许卒
　　公如晋
　　左传公如晋晋侯见公不敬季文子曰晋侯必不免
　　葬郑襄公
　　未五月
　　秋公至如晋
　　左传秋公至自晋欲求成于楚而叛晋季文子曰不可晋虽无道未可叛也国大臣睦而迩于我诸侯听焉未可以贰史佚之志有之曰非我族类其心必异楚虽大非吾族也其肯字我乎公乃止
　　冬城郓【公作运】
　　杜氏曰公欲叛晋故城而为备　按鞌之役晋方有德于鲁曾未几日率先诸侯受盟于楚晋人无讨幸矣两如晋未足以救匮盟之过一不为所礼又将叛晋而即夷甚矣鲁之无义也夫国保于义杖莫如信鲁无信义城郓何益哉　家氏曰郓有三莒之别邑亦曰郓九年楚人入郓是也鲁自有二郓文十二年城诸及郓此东郓莒鲁所争者也成十六年公待于郓此西郓今此所城也
　　郑伯伐许
　　左传冬十一月郑公孙申帅师疆许田许人败诸展陂【亦许地】郑伯伐许取鉏任泠【力丁反】敦之田晋栾书将中军【代郤克】荀首佐之士燮佐上军以救许伐郑取汜【音凡】祭【侧界反　汜祭郑地成臯县东有汜水】楚子反救郑郑伯与许男讼焉皇戍摄郑伯之辞子反不能决　胡传悼公称爵丧未逾年以吉礼从金革之事所以着其恶也
　　五年春王正月叔姬来归
　　谷梁传妇人之义嫁曰归反曰来归　杜氏曰出也
　　仲孙蔑如宋
　　左传孟献子如宋报华元也
　　夏叔孙侨如防晋荀首于谷【首公作秀】
　　左传荀首如齐逆女故宣伯餫【野馈】诸谷
　　梁山崩
　　公羊传梁山者河上之山也梁山崩壅河三日不防【音流】何以书为天下记异也　杜氏曰梁山在冯翊夏阳县北　张氏曰同州韩城县有禹贡梁山【所谓治梁及岐】胡传左氏载绛人之语【绛人曰山有朽壤而崩可若何国主山川故山崩川】
　　【竭君为之不举降服乘缦彻乐出次祝币史辞以礼焉时晋侯将召伯宗谋之伯宗以告而从之】于礼文备矣而未尽其实也夫不举【去盛馔】降服【损盛服】乘缦【车无文】彻乐【息八音】出次【舍于郊】祝币【祝官主陈玉帛】史辞【史主为辞自罪贵】七者礼之文也必有恐惧修省之心主于内若成汤以六事检身高宗克正厥事宣王侧身修行欲销去之是也徒举其文而无实以先之何足以弭灾变乎夫国主山川【主谓所主祭】至于崩竭当时诸侯未闻有戒心而修德也故自是而后六十年间弑君十有四亡国三十二其应亦憯矣春秋不明着事应而事应具存其可忽诸
　　附左传许灵公愬郑伯于楚六月郑悼公如楚讼不胜楚人执皇戍及子国【穆公子】故郑伯归使公子偃请成于晋秋八月郑伯及晋赵同盟于垂棘【晋地】
　　秋大水
　　冬十有一月己酉天王崩
　　十有二月己丑公防晋侯齐侯宋公卫侯郑伯曹伯邾子杞伯同盟于虫牢
　　左传冬同盟于虫牢郑服也　程子曰天王崩而防盟不废书同见其皆不臣　杜氏曰虫牢郑地陈留封丘县北有桐牢　汪氏曰天子之丧人道始终之大变诸侯相见揖让入门而闻讣则不得终礼况已闻而犹相与防盟可乎　李氏曰郑自邲之役后皆从楚至此始从晋而晋人不能明尊王之义以示之汲汲于要之以盟誓此所以终不能训定郑虽再救而卒无功也
　　六年春王正月公至自防
　　二月辛巳立武宫
　　左传二月季文子以鞌之功立武宫非礼也听于人以救其难不可以立武立武由已非由人也　公羊传武宫者武公之宫也立者不宜立也立武宫非礼也　按宣十二年潘党劝楚子立武军楚子答以武有七德非巳所堪其为先君宫告成事而巳为先君宫其亦立武宫之类也乎武宫者武公之宫武公伯禽元孙成公十一世祖礼过高祖不得复立庙今立之服防以为鞌之战祷武公以求胜故立其宫岂或然欤抑武公尝有伐齐之功故欤明堂位曰鲁公之庙文世室也武公之庙武世室也俗儒习鲁之故遂夸而大之以僭为典然是时鲁有武宫宫晋悼公朝于武宫晋顷公时中行穆子献俘于文宫皆逺世应毁之庙则知当时诸侯之庙亲尽不毁者固多矣
　　取鄟【音专】
　　胡传鄟微国书取者灭之也内讳灭曰取项亦国也而书灭者以僖公在防季孙所为故直书而不根牟鄟邿皆微国也公羊皆曰邾邑然春秋未有取他国之地而不系国者苟曰讳亟【公羊云不系于邾娄讳亟也谓甫盟虫牢而背信之亟也】则僖取须句訾娄可谓亟矣何以系邾邪
　　卫孙良夫帅师侵宋
　　左传三月晋伯宗夏阳説【亦晋大夫】卫孙良夫甯相郑人伊雒之戎陆浑蛮氏【河南新城县东有蛮城】侵宋以其辞防也【前年虫牢之盟诸侯谋再防宋以公子围龟之难辞】　杜氏曰经唯书卫孙良夫独卫告也　按楚庄逞志于宋国几毙而晋不能救今宋盟于虫牢未有贰志诸侯未归又谋再防晋令实繁而尤宋之以国难辞遂使鲁卫两国兴师迭伐继书于策晋之恶见矣左氏载卫人不保夏阳説欲袭之伯宗不可曰卫唯信晋故师在其郊而不设备若袭之是弃信也无信何以求诸侯乃止及师还卫人登陴此与经絶不相类且晋方与卫侵宋而反欲袭衞亦首尾自相戾然亦晋之素无信有以招是言也
　　附左传晋人谋去故绛【晋复命新田为绛故谓此为故绛】诸大夫皆曰必居郇瑕氏【古国名河东解县西北有郇城】之地沃饶而近盬【盬河东盐池袤五十一里广七里周总百一十六里字从盐省古声】国利君乐不可失也韩献子曰不可郇瑕氏土薄水浅其恶易觏民于是乎有沈溺【湿疾】重膇【治伪反足肿】之疾不如新田土厚水深居之不疾有汾浍以流其恶【汾水出太原经绛北西南入河浍水出平阳绛县南西入汾恶垢秽】且民从教十世之利也公説从之夏四月丁丑晋迁于新田
　　夏六月邾子来朝
　　公孙婴齐如晋
　　左传子叔声伯如晋命伐宋【晋命也】
　　壬申郑伯费卒
　　秋仲孙蔑叔孙侨如帅师侵宋
　　左传孟献子叔孙宣伯侵宋晋命也　按鲁宋交好去年仲孙蔑方报华元之聘今遽为人役出二卿动大众不直无名民无信不立以千乘之国而背信弃好视如鸿毛将何以立乎
　　楚公子婴齐帅师伐郑【楚始书大夫将】
　　左传楚子重伐郑郑从晋故也
　　冬季孙行父如晋
　　左传季文子如晋贺迁也
　　晋栾书帅师救郑
　　左传晋栾书救郑与楚师遇于绕角【郑地】楚师还晋师遂侵蔡楚公子申公子成以申息之师【楚二县】救蔡御诸桑隧【汝南朗陵县东有桑里在上蔡西南】赵同赵括欲战请于武子【栾书】武子将许之知庄子【荀首中军佐】范文子【士燮上军佐】韩献子【韩厥新中军将】谏曰不可吾来救郑楚师去我吾遂至于此是迁戮也戮而不已又怒楚师战必不克虽克不令成师以出而败楚之二县【申息】何荣之有焉若不能败为辱已甚不如还也乃遂还于是军帅之欲战者众或谓栾武子曰圣人与众同欲是以济事子盍从众子为大政【中军元帅】将酌于民者也子之佐十一人其不欲战者三人而已欲战者可谓众矣商书曰三人占从二人众故也武子曰善钧从众夫善众之主也三卿为主可谓众矣从之不亦可乎　按晋师救郑与楚师遇于绕角则非不及事也楚师去我是晋无亡矢遗镞之费而救郑之义亦申矣于是全师而退三卿之善谋栾书之知择而有断均之乎不可揜也故春秋书以与之易曰师或舆尸凶言军旅之任不专一而众人主之覆败必矣河曲之师赵盾为将而令出赵穿邲之师荀林父为将而令出先縠舆尸之效岂不昭然也哉栾书葢有惩于邲之败而不狃于鞌之胜者夫有惩于败而戒不狃于胜而骄君子之心王者之道也圣人于栾书取节焉以立教也虽然晋不班师于绕角楚师既还之后乃迁戮而侵蔡则无名矣再致楚师不亦危乎使无知庄子范文子韩献子三人力主之则邲之覆辙未必不蹈之矣然则师固忌于众主而众谋亦不可以不尽也栾子曰善众之主也三卿为主可谓众矣斯言可为听谋用众之法
　　七年春王正月鼷鼠食郊牛角改卜牛鼷鼠又食其角乃免牛【鼷音奚】
　　胡传谷梁子曰郊牛日展【视也】觓【音求角貌】角而知伤展道尽矣其所以备灾之道不尽也【不能防灾御患致使牛伤】改卜牛鼷鼠又食其角非人之所能也【改卜后宜知慎而又食知非有司之过】非有司之过则变异也其应云何许翰曰小害大下贼上食而又食三桓子孙相继之象也宣公有虞三桓之志至成始弗戒矣理或然也　刘向曰鼠小虫性盗窃鼷又其小者也牛大畜祭天尊物也角兵象在上君威也小小鼷鼠食至尊之牛角象季氏乃盗窃之人将执国命以伤君威而害周公之祀也改卜又食天重谴之也　按改卜牛卜稷牛而代之也稷牛不吉及有变【伤食之类】则皆不郊凡未成牲者曰牛牲伤者亦曰牛已牛矣而又免之何也尝置之上帝矣【谓置之涤宫】故卜而免之不敢专也免放也为之缁衣纁裳有司端送至于南郊也言免牛则不郊明矣下经复书不郊者为三望起
　　吴伐郯【音谈　吴始见经】
　　吴今平江府郯今淮阳军下邳县越江淮而伐郯吴始大也曰吴狄之也吴太伯之后以属则周之伯父也何以狄之僭王也
　　夏五月曹伯来朝
　　不郊犹三望
　　秋楚公子婴齐帅师伐郑公防晋侯齐侯宋公卫侯曹伯莒子邾子杞伯救郑八月戊辰同盟于马陵
　　左传秋楚子重伐郑师于汜【音凡郑地在襄城县南】诸侯救郑郑共仲侯羽【二子郑大夫】军楚师【军字疑】囚郧公钟仪献诸晋八月同盟于马陵寻虫牢之盟且莒服故也【莒本属齐齐服故莒从之】晋人以钟仪归囚诸军府【军藏府也】　杜氏曰马陵卫地阳平元城县东南有地名马陵　程子曰同盟于马陵诸侯同心病楚也
　　公至自防
　　高氏曰诸侯防而楚师退故不以救郑至
　　吴入州来
</div>
    <div class="pagination">
<a href="春秋辑传_page26.html">上一页</a><span>...</span><a href="春秋辑传_page22.html">22</a><a href="春秋辑传_page23.html">23</a><a href="春秋辑传_page24.html">24</a><a href="春秋辑传_page25.html">25</a><a href="春秋辑传_page26.html">26</a><span class="current-page">27</span><a href="春秋辑传_page28.html">28</a><a href="春秋辑传_page29.html">29</a><a href="春秋辑传_page30.html">30</a><a href="春秋辑传_page31.html">31</a><a href="春秋辑传_page32.html">32</a><span>...</span><a href="春秋辑传_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
