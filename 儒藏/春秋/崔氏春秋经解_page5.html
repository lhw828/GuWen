<!DOCTYPE html>
<html>
<head>
    <meta charset="UTF-8">
    <title>崔氏春秋经解 - 第 5 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>崔氏春秋经解 - 第 5 页/共 28 页</h1>
    <div class="content">　　伐衞所以纳衞侯也下书王人救衞衞侯入于衞知此伐衞以纳朔也公会四国之防者以敌王之师而纳王之所恶以公为罪矣故不月以见讥
　　六年春王正月王人子突救衞
　　礼天子之三公受地视公侯称周公祭公者是也天子之卿视伯称祭伯召伯者是也天子之大夫视子男称刘子单子者是也此天子之寰内诸侯也其未锡爵而命以氏则称氏与字荣叔家父之徒是也其未命以氏者直书字而已叔服是也皆天子之大夫也士则贱矣不以爵通宰咺石尚之徒是也下士益贱矣不以名通称人而巳凡称王人者是也今称王人盖其微者而又字之所以进之也善其能救衞也周室之微政令不下行不能抚诸侯也久矣今乃御诸侯之师而救衞焉故善之善之故详志而月之也救例时
　　夏六月衞侯朔入于衞
　　其言入何未得其所也彼得国矣虽然因诸侯之众犯天子之怒以入其国未可谓得其所也其不言诸侯纳之何也诸侯有奔亡者诸侯相与纳之盖可矣然不正其逆天子之命而纳之此春秋之所不与致公之伐而不与纳衞侯则衞侯之恶明矣
　　秋公至自伐衞
　　由僖之前例不致于其有危则致不正公之逆天王之命以是为危矣凡往不月者至亦不月也
　　螟
　　冬齐人来归衞俘
　　抗王之师纳王之所恶又相遗以俘则诸侯之不宾王也甚矣彼言来献戎防此言来归衞俘此获也我与有力焉归我而已盖与齐人分衞之所获也且以见鲁罪焉其为讥明矣
　　七年春夫人姜氏防齐侯于防
　　夏四月辛卯夜恒星不见夜中星陨如雨
　　星陨自上下而有见于下者也众多如雨也
　　秋大水无麦苗
　　无麦与苗两谷不登矣而传谓不害嘉谷何哉
　　冬夫人姜氏防齐侯于谷
　　言防见齐志也此载驱之所为作也
　　八年春王正月师次于郎以俟陈人蔡人
　　其言以俟陈人蔡人何伪辞也辞不必言以而加以焉知其为伪辞也当时之辞也盖庄公与齐人有伐郕之约故以正月兴师然而齐师未至故次于郎以待之然则此俟齐也不曰俟齐而曰以俟陈人蔡人夫兵诡道也公恐郕人闻其谋而得为之备故宣言曰吾师次于此以俟陈人蔡人而已凡言次者有所之而止于是者也今不目所事而直曰以俟陈蔡则其为伪明矣春秋不没其实焉与书以成宋乱同义且春秋书以有二义如执宋公以伐宋执北宫结以侵衞此以者也以成宋乱以俟陈人蔡人此不以者也盖彼于文不可不言以而此于文可以不言以如会于薄释宋公次于聂北救邢之类不言以也
　　甲午治兵
　　正月师次于郎至夏始围郕嫌于久次而无名故以甲午而治兵所以为久辞也春秋欲终始其事故不没焉而传谓兵事以严终治兵而陈蔡不至此见以俟陈人蔡人之辞于文不终不得其事而为之说也
　　夏师及齐师围郕郕降于齐师
　　桓公死于齐鲁于齐则雠也郕与鲁皆文王之昭鲁于郕则同姓也今会仇雠之人围兄弟之国以庄公为不韪矣故郕人虽量力之不敌然卒不肯为庄公服而独降于齐师焉传谓讳灭同姓不言降吾师避之者误矣
　　秋师还
　　春秋未有书师还者夫庄公以正月兴师乆次于郎夏而围郕卒不获利歴三时而师还盖曰释雠以伐亲为诈以欺敌暴师逾时敌不为服我专其恶齐享其利师罢而归国人咎焉故书师还所以终始其事而见其恶也而传谓师还而君子善之者误矣
　　冬十有一月癸未齐无知弑其君诸儿
　　无知何以不氏与族非公子而未命氏者也
　　九年春齐人杀无知
　　齐人杀无知犹衞人之杀州吁也
　　公及齐大夫盟于蔇
　　当是时齐无君故公及其大夫盟不耻也其曰齐大夫众辞也虽然当其无君可以无盟矣故不日其盟以见讥又不正公之释怨而与雠盟春秋恶焉故又不月也
　　夏公伐齐纳子纠
　　晋人纳防菑于邾弗克纳不言伐此言伐者起下干时之战知以纳子纠而战也下言取子纠杀之知其不克纳也然则何以不言弗克纳公以四月伐齐纳子纠而小白先入襄公已葬君位定矣至于八月犹与齐战盖公欲纳子纠之志笃矣然后知防菑弗克纳者晋人以义弗克而去之明矣不正公释怨而纳雠人之子故不月以见讥
　　齐小白入于齐
　　不曰公子见小白之不当立也小白君矣其不以归言之何也簒兄争国敌者在外未可谓得其所也
　　秋七月丁酉葬齐襄公
　　八月庚申及齐师战于干时我师败绩
　　此盖公战也不言公夫战危事不以公亲之尊亲之道也然承上公伐齐知战者公耳且春秋于外有不书败绩于内有书我师败绩而传独以为内讳败举其可道者何耶夫兵之胜败不可以为常败未足为耻何遽讳乎夫春秋之所谓讳者岂徒然已哉盖于其国有大恶则讳不幸则讳所耻则讳与夫难言之恶则讳于外为贤者则讳其他不讳也虽然其为之讳也亦必有以见之
　　九月齐人取子纠杀之
　　取易辞也不曰公子纠而直曰子纠从在防之文见子纠之当立故也子纠当立则小白之不当立明矣杀公子例时见鲁之不能存子纠故月之以重其讥也
　　冬浚洙
　　十年春王正月公败齐师于长勺
　　凡言败某师者未得乎战也诈战也不正公一岁而两败人之师故皆不日以见讥
　　二月公侵宋
　　三月宋人迁宿
　　自迁者地迁之者不地宋人迁宿宿入于宋也齐人迁阳阳入于齐也
　　夏六月齐师宋师次于郎公败宋师于乘丘
　　郎鲁地不言侵伐见未得乎侵伐也齐师宋师次于郎而独败宋师则知未得乎战明矣
　　秋九月荆败蔡师于莘以蔡侯献舞归
　　春秋之例诸侯以归者名盖以其处南面之尊有社稷之任而轻服于人于是为不肖故春秋名而贱之蔡侯以一败之故而遽服于楚以蔡侯为病矣
　　冬十月齐师灭谭谭子奔莒
　　国灭不言出奔国已灭矣无所自出故也其不名闵之也力不足而为大国所灭故闵之灭者见闵则灭之者罪矣
　　十有一年春王正月
　　夏五月戊寅公败宋师于鄑
　　秋宋大水
　　冬王姬归于齐
　　十有二年春王三月纪叔姬归于酅
　　纪叔姬纪季之妻也归于酅季在酅也夫纪已亡而犹系之纪酅入于齐而不系之齐凡以见纪之宗庙存焉尔诸女书来而不书归纪叔姬书归而不书来盖非归宁而来又非见出而来国亡而来也不书其来闵之也而书其归喜复其所也以月志重其事也
　　夏四月
　　秋八月甲午宋万弑其君防及其大夫仇牧
　　以尊及卑也
　　冬十月宋万出奔陈
　　宋万弑君之贼也宋人不能即讨纵之逾时而后出奔以为其国无臣子矣故月之以志其久且见恶也
　　十有三年春齐侯宋人陈人蔡人邾人会于北杏齐犹未见信于诸侯故皆使微者会
　　夏六月齐人灭遂
　　齐侯犹未见信于诸侯乃灭遂以警之然遂未有罪也古之王者使大邦畏其力小邦懐其德今齐桓图覇乃夷灭小国以求见畏于大国也则其于懐德逺矣
　　秋七月
　　冬公会齐侯盟于柯
　　当是时鲁亦大国而邻于齐齐欲谋覇而鲁不会故齐为柯之盟以求鲁也齐桓不能修德以来诸侯而顾为私盟以属鲁故不月以见讥且公前年纳其雠而不克亲与齐战今乃从而受盟以公为愧矣故又不日也
　　十有四年春齐人陈人曹人伐宋
　　宋大国不欲齐之覇虽与北杏之会而终以不从所以致齐人之伐也
　　夏单伯会伐宋
　　鲁犹不与齐三国既伐宋而后单伯乃往会之
　　秋七月荆入蔡
　　冬单伯会齐侯宋公衞侯郑伯于鄄
　　诸侯皆在而鲁乃使单伯往会见鲁之不欲覇齐也
　　十有五年春齐侯宋公陈侯衞侯郑伯会于鄄
　　鲁又不往会
　　夏夫人姜氏如齐
　　秋宋人齐人邾人伐郳
　　郑人侵宋
　　冬十月
　　十有六年春王正月
　　夏宋人齐人衞人伐郑
　　宋人伐郑报见侵之怨也齐人与衞人助之齐侯尝主鄄之会矣欲以义从诸侯故为宋伐郑也故先宋后齐以见之
　　秋荆伐郑
　　冬十有二月公会齐侯宋公陈侯衞侯郑伯许男滑伯滕子同盟于幽
　　公羊曰公会当从公羊加公字诸侯同盟齐始覇也桓盟不日桓会不月盖信而安之故变例以见之也凡春秋变例以为言者有褒贬存焉
　　邾子克卒
　　十有七年春齐人执郑詹
　　詹郑大夫之未命氏者也郑詹之罪何前年背会而侵宋者岂郑詹为之欤今齐行覇然后有讨于郑而詹见执也春秋或称人以执或称爵以执称人以执执有罪也虽有罪然人非所以执矣称爵以执执无罪也彼无罪虽天子不得而执况诸侯乎凡执之志皆讥也诸侯与大夫皆命于天子非天子命而执之是专执也春秋所以为讥矣是以未有书执某人者然则微者之执不讥于春秋
　　夏齐人殱于遂
　　其曰齐人殱于遂无遂之辞也见遂之不能杀齐人而齐人自取杀于遂云尔
　　秋郑詹自齐逃来
　　郑詹之逃以来我故书也其曰自齐齐有奉之者也执人之罪不能即治有奉而逃焉则有司之罪矣
　　冬多麋
　　十有八年春王三月日有食之
　　夏公追戎于济西
　　其言追戎于济西何盖戎非伐我也过我于济西公闻其过而追之至于济西而已故先不言伐我而后亦不言弗及则异乎齐人侵我西鄙公追齐师至酅弗及也传者谓不言其来讳之且戎伐我于我未有损焉何遽讳乎至于书狄伐我又何以不为之讳也夫戎之过我未为有罪且亦疆埸之事尔而公顾自追之见公之轻身而妄行故不月以见讥
　　秋有
</div>
    <div class="pagination">
<a href="崔氏春秋经解_page4.html">上一页</a><a href="崔氏春秋经解.html">1</a><a href="崔氏春秋经解_page2.html">2</a><a href="崔氏春秋经解_page3.html">3</a><a href="崔氏春秋经解_page4.html">4</a><span class="current-page">5</span><a href="崔氏春秋经解_page6.html">6</a><a href="崔氏春秋经解_page7.html">7</a><a href="崔氏春秋经解_page8.html">8</a><a href="崔氏春秋经解_page9.html">9</a><a href="崔氏春秋经解_page10.html">10</a><span>...</span><a href="崔氏春秋经解_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
