<!DOCTYPE html>
<html>
<head>
    <meta charset="UTF-8">
    <title>春秋穀梁传注疏 - 第 15 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋穀梁传注疏 - 第 15 页/共 66 页</h1>
    <div class="content">　　夏，师及齐师围郕，郕降于齐师。其曰降于齐师何？不使齐师加威於郕也。郕，同姓之国，而与齐伐之，是用师之过也。故使若齐无武功而郕自降。
　　○降，户江反，皆同。
　　秋，师还。还者，事未毕也，遁也。郕巳降而以未毕为文者，盖辟灭同姓之国，示不卒其事。
　　○还音旋。遁，徒困反。
　　冬，十有一月，癸未齐无知弑其君诸儿。大夫弑其君，以国氏者，嫌也，弑而代之也。儿如字，音五兮反。
　　九年，春，齐人杀无知。无知之挈，失嫌也。
　　[疏]传“无知之挈，失嫌也”。
　　○释曰：重发之者，月与不月，地与不地之异，故重发之。

　　称人以杀大夫，杀有罪也。挈，苦结反。
　　公及齐大夫盟于暨。暨，鲁地。
　　○暨，其器反，《左氏》作蔇。公不及大夫。《春秋》之义，内大夫可以会诸侯，公不可以盟外大夫，所以明尊卑、定内外也。今齐国无君，要当有任其盟者，故不得不以权通。大夫不名，无君也。礼：君前臣名。齐无君，故大夫不名。盟，纳子纠也。不日，其盟渝也。变盟立小白。
　　○渝，羊朱反。当齐无君，制在公矣。当可纳而不纳，故恶内也。恶，乌路反，下及注“恶内”皆同。
　　夏，公伐齐，纳纠。不言子纠而直云纠者，盟系在於鲁，故挈之也。《春秋》於内公子为大夫者，乃记其奔。子纠不为大夫，故不书其奔。郑忽既受命嗣位，是以书其出。然则重非嫡嗣，宫非大夫，皆事例所略，故许叔、蔡季、小白、重耳，通亦不书出。
　　○纠，居黝反，《左氏》作子纠。嫡，丁历反。重，直龙反。
　　[疏]注“不言”至“书出”。
　　○释曰：下文“取子纠杀之”称子，此直云纠，故解其意，欲明系在鲁，故挈之。又解子纠不书出奔之意，言内公子为大夫者，乃记其奔，若闵二年“公子庆父出奔莒”是也。子纠不书出，是不为大夫也。

　　当可纳而不纳，齐变而后伐。故乾时之战不讳败，恶内也。何休曰：“三年‘溺会齐师伐卫’，故贬而名之，四年‘公及齐人狩于郜’，故卑之曰人。今亲纳仇子，反恶其晚，恩义相违，莫此之甚。”郑君释之曰：“於雠不复，则怨不释，而鲁释怨，屡会仇雠，一贬其臣，一卑其君，亦足以责鲁臣子，其馀则同，不复讥也。至於伐齐纳纠讥，当可纳而不纳尔。此自正义，不相反也。”宁谓仇者，无时而可与通，纵纳之迟晚，又不能全保仇子，何足以恶内乎？然则乾时之战不讳败，齐人取子纠杀之，皆不迂其文，正书其事，内之大恶，不待贬绝，居然显矣。二十四年公如齐亲迎，亦其类也。恶内之言，传或失之。
　　○败恶，乌路反，注同。复，扶又反。迂音于，一音纡，又於武反。迎，鱼敬反
　　[疏]注“内之”至“亦其类也”。
　　○释曰：范既不从传文，以为大恶。又庄公亲逆，未是大罪，而云“亦其类”者，以公忘父之仇，而援举兵动众，既不能强，为齐所败，是大恶也，鲁与齐为仇，而公娶其女，虽得亲迎之常，甚失结婚之义，故云“亦其类”也。

　　齐小白入于齐。大夫出奔反，以好曰归，成十四年“卫孙林父自晋归于卫”是也。以恶曰入。齐公孙无知弑襄公，公子纠、公子小白不能存，出亡。子纠奔鲁，小白奔莒。齐人杀无知，而迎公子纠於鲁。公子小白不让公子纠，先入，又杀之于鲁，故曰“齐小白入于齐”，恶之也。恶，乌路反。
　　秋，七月，丁酉，葬齐襄公。诸公子争立，国乱，故危之。
　　八月，庚申，及齐师战于乾时，我师败绩。不言及者主名，内之卑者。乾时，齐地。
　　[疏]注“内之卑者”。
　　○释曰：桓十七年“及齐师战于郎”，注云，公亲帅之，讳，故不言公。此亦云及，知非公者，彼传云，不言败，为内讳也。以其讳，故知公也。今经书败，传又不释之，故知是“内之卑者”。

　　九月，齐人取子纠杀之。言子纠者，明其贵，宜为君。
　　[疏]注“明其贵”。
　　○释曰：《公羊》云：“其称子纠何？贵也。其贵奈何？宜为君也。”是其贵，故以子某称之，如子般、子野之类也。

　　外不言取，
　　[疏]“外不言取”。
　　○释曰：取是内取，故外不得言取。今云取者，恶内也。一解“外不言取”者，谓楚人杀徵舒、庆封，并不言取。此虽是何休之义，亦得通一家，故并录之。

　　言取，病内也。取，易辞也，犹曰取其子纠而杀之云尔。犹言自齐之子纠，今取而杀之，言鲁不能救护也。
　　○易，以豉反。十室之邑，可以逃难。百室之邑，可以隐死。以千乘之鲁而不能存子纠，以公为病矣。难，乃旦反，下注同。乘，绳证反。
　　冬，浚洙。浚洙者，深洙也。著力不足也。畏齐难。
　　○浚音峻，深也。洙音殊，杜预云：“水名。”
　　十年，春，王正月，公败齐师于长勺。长勺，鲁地。
　　○勺，时酌反。不日，疑战也。疑战者，言不克日而战，以诈相袭。疑战而曰败，胜内也。胜内，谓胜在内
　　二月，公侵宋。
　　[疏]“二月公侵宋”。
　　○释曰：旧说以为公与宿盟，宋方病宿，故公侵之。若此则是公之无恶，传何恶公也？公与宿盟，经无其事，为宿侵宋，传无其文，是旧说妄也。隐元年“盟於宿”，范以为地，是公不与宿盟也。但不知何为侵耳。

　　侵时，此其月，何也？乃深其怨於齐，又退侵宋以众其敌，恶之，故谨而月之。恶，乌路反。
　　三月，宋人迁宿。迁，亡辞也。为人所迁，则无复国家，故曰亡辞。闵二年“齐人迁阳”亦是也。
　　○复，扶富反，下文及注同。
　　[疏]传“迁，亡辞也”。
　　○释曰：《春秋》言迁有二种之例，一表亡辞者，此文是也；二见存亡国者，“邢迁于夷仪”是也。不於元年“迁纪”发传者，彼以纪侯贤，经变文以示义，非正，故不发之。“迁阳”不发，从此省文也。迁文三起例者，此是亡辞之始，邢是复国之初，许独自不月，故三发之也。范《略例》云：“凡迁有十，亡迁有三者，齐人迁阳，宋人迁宿，齐师迁纪是也。好迁有七者，邢迁夷仪，卫迁帝丘，蔡迁州来，许迁于叶，许迁于夷，许迁白羽，许迁容城是也。馀迁皆月，许四迁不月者，以其小，略之如邑也。迁纪不月者，文承月下，蒙之可知也。”其不地，宿不复见也。国亡不复见。经不言灭者，言灭则弑其君，灭其宗庙社稷，就而有之，不迁其民。
　　○见，贤遍反。迁者，犹未失其国家以往者也。谓自迁者，僖元年“邢迁于夷仪”，成十五年许迁于叶之类是也。彼二传曰“迁者，犹得其国家以往者也”，此传云“迁者，犹未失其国家以往”，互文也。
　　○叶，舒涉反。夏，六月，齐师、宋师次于郎。次，止也。畏我也。

　　公败宋师于乘丘，乘丘，鲁地。
　　○乘，绳证反。不日，疑战也。疑战而曰败，胜内也。
　　秋，九月，荆败蔡师于莘。莘，蔡地。
　　○莘，所巾反。以蔡侯献武归。荆者楚也。何为谓之荆？狄之也。何为狄之？圣人立，必后至，天子弱，必先叛，故曰荆，狄之也。蔡侯何以名也？据僖十五年秦“获晋侯”不名。
　　○献武，本亦依《左氏》作“舞”。绝之也。何为绝之？获也。中国不言败，据宣十二年“晋荀林父帅师及楚子战于邲，晋师败绩”，不言败晋师。
　　○邲，皮必反。又扶必反，一音弼。败绩如字。此其言败，何也？中国不言败，蔡侯其见获乎？其言败，何也？释蔡侯之获也。以归，犹愈乎执也。为中国讳见执，故言以归。
　　○为，于伪反。
　　冬，十月，齐师灭谭，谭子奔莒。桓十一年“郑忽出奔卫”，传曰：“其名，失国也。”十六年“卫侯朔出奔齐”，传曰：“朔之名恶也。”然则出奔书名有二义，谭子国灭不名，盖无罪也。凡书奔者，责不死社稷。不言出者，国灭无所出也。他皆放此。
　　[疏]注“有二义”。
　　○释曰：礼言失地名，故郑忽失国而名也。传曰：“朔之名恶也。”，是卫侯为恶而名，故云“有二义”。灭国无文，故注又云谭子无名，盖无罪也。虽无罪不名，以其不能死社稷，书奔，是讥也。

　　十有一年，春，王正月。
　　夏，五月，戊寅，公败宋师于鄑。鄑，鲁地。
　　○败，必迈反，下及注同。鄑，子移反。内事不言战，举其大者。其日，成败之也。结日列陈，不以诈相袭，得败师之道，故曰成也。
　　○列陈，直觐反。宋万之获也。
　　[疏]传“宋万之获也”。
　　○释曰：传言获宋万而经不书者，此时尚卑，故不书。反国为卿，始弑君，是故书之。虽书，以新升为卿，宋赐族，故经不言氏，传以为“宋之卑者”是也。

　　秋，宋大水。外灾不书，此何以书？王者之后也。高下有水灾曰大水。
　　[疏]传“高下”云云。
　　○释曰：重发传者，嫌外灾与内异也。

　　冬，王姬归于齐。其志，过我也。过，古禾反。
　　十有二年，春，王三月，纪叔姬归于酅。酅，纪邑也。纪季所用入于齐者，纪国既灭，故归酅。国而曰归，此邑也，其曰归，何也？吾女也。失国，喜得其所，故言归焉尔。江熙曰：“四年齐灭纪，不言灭而言大去者，义有所见尔，则国灭也。叔姬来归不书，非归宁，且非大归也。叔姬守节，积有年矣。纪季虽以酅入于齐，不敢怀贰。然襄公豺狼，未可暗信。桓公既立，德行方宣於天下，是以叔姬归于酅，鲁喜其女得申其志。”
　　○见，贤遍反。豺，仕皆反。行，下孟反。
　　夏，四月。
　　秋，八月，甲午，宋万弑其君捷。捷，宋闵公。宋万，宋之卑者也。
　　[疏]传“宋之卑者”。
　　○释曰：传言“宋之卑者”，解不称氏之意，与宋督同，别於无知、祝吁也。

　　卑者以国氏。及其大夫仇牧，以尊及卑也。仇牧，闲也。仇牧捍其君，故见杀也。桓二年传曰，臣既死君，不忍称其名。今仇牧书名，则知宋君先弑。
　　○仇牧音目。捍，曷旦反。
　　[疏]传“仇牧，闲也”。
　　○释曰：复发传者，孔父先君死，发传以明闲。此则后君死，故又发传。荀息虽同后死之例，但仇牧是卑者所杀，荀息为尊卿杀之，故又发传也。

　　冬，十月，宋万出奔陈。宋久不讨贼，致令得奔，故谨而月之。
　　○令，力呈反。
　　[疏]注“宋久”至“月之”。
　　○释曰：无知八年冬弑君，九年春始被杀，而经不书月。此宋万八月弑君，十月出奔，而云“久不讨贼”，“故谨而月之”者，以祝吁书月，传云“谨之”，则此书月，亦是谨之可知也。然则无知既经三月，齐人杀得之，故直书时，此宋人不能即讨，令得奔，故谨而月之。

　　十有三年，春，齐人、宋人、陈人、蔡人、邾人会于北杏。北杏，齐地。
　　[疏]“会于北杏”。
　　○释曰：郑《释废疾》数九会，则以柯之明年为始。范今数衣裳，则通言北杏之会。二说不同者，郑以孔子云“九合诸侯”，北杏之会，经无诸侯之文，故不数之；范以传文直云“衣裳之会”，不论诸侯多少，北杏传云“齐侯、宋公”也，故并以北杏数之。范亦以传云“衣裳之会十有一”，“兵车之会四”，故与郑不同。

　　是齐侯、宋公也。其曰人，何也？始疑之。何疑焉？桓非受命之伯也，将以事授之者也。言诸侯将权时推齐侯使行伯事。曰，可矣乎？未乎？邵曰：“疑齐桓虽非受命之伯，诸侯推之，便可以为伯乎？未也？”举人，众之辞也。称人，言非王命，众授之以事。
</div>
    <div class="pagination">
<a href="春秋穀梁传注疏_page14.html">上一页</a><span>...</span><a href="春秋穀梁传注疏_page10.html">10</a><a href="春秋穀梁传注疏_page11.html">11</a><a href="春秋穀梁传注疏_page12.html">12</a><a href="春秋穀梁传注疏_page13.html">13</a><a href="春秋穀梁传注疏_page14.html">14</a><span class="current-page">15</span><a href="春秋穀梁传注疏_page16.html">16</a><a href="春秋穀梁传注疏_page17.html">17</a><a href="春秋穀梁传注疏_page18.html">18</a><a href="春秋穀梁传注疏_page19.html">19</a><a href="春秋穀梁传注疏_page20.html">20</a><span>...</span><a href="春秋穀梁传注疏_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
