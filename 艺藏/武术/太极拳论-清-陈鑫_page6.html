<!DOCTYPE html>
<html>
<head>
    <meta charset="UTF-8">
    <title>太极拳论-清-陈鑫 - 第 6 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太极拳论-清-陈鑫 - 第 6 页/共 13 页</h1>
    <div class="content">　　腰劲下不去，不能气归丹田；气不归到丹田，则中极、会阴失于轻浮，因而胸中横气填塞饱满，即背后陶道、身柱、灵台左右，横气亦皆填塞充足，而前后胥滞涩矣。盖不向前合失之一仰，向前合则裆劲轻浮，足底不稳，上体亦不空灵。
　　诀窍以两腰之中，两肾之间命门，为上下体之管键枢纽。

◎脊、背
　　脊骨是左右身之关键。
　　内外转徐徐（缠皆内向外），中气贯脊中。
　　若问此中真消息，须寻脊背骨节中。
　　背用中气贯住。
　　背折舒开，顶劲、裆劲足。

◎裆与臀
　　肾襄两旁谓之裆，贵圆贵虚，不可夹住。
　　裆要圆，圆则稳。
　　两大腿根要开裆，开不在大小，即一丝之微亦算得开，盖心意一开，裆即开矣。不会开裆者，腿虽岔三尺宽，不开仍然不开。是在学者细心参之。
　　裆固不得不开，然会阴要虚，小肚要实。
　　裆撑圆，虚虚合住。……（停势时左右足）缠丝劲法，从足趾自内而外上行斜缠至腿根，以及会阴，……合不到会阴，则无裆劲，且不能撑圆，此缠丝劲之不可离也。
　　下腰劲，尻微翻起，裆劲自然合住。
　　裆尤要虚，虚则回转皆灵。
　　浊气下降，合住裆劲。
　　下盘稳当，上盘亦灵动。
　　后臀翻起，前裆合住，后臀自然翻起。
　　尻骨、环跳蹶起来，里边腿根撑开，裆自开；两膝合住，裆自然圆。
　　中间裆开圆，要虚，不可岔如人字形。
　　髀骨不泛起，则前面裆合不住劲。
　　两尻骨臀肉向上泛起来，不泛起则前面裆合不住，软胁下为腰，腰劲算不下，则膝与足无力。尻骨、环跳、里边骨向里合，不合则两大腿失之散。
　　顶劲领过则上悬，领不起则倒塌，此不会下腰劲、裆劲，以致身不自主。
　　裆劲、腰劲既皆下好，而屁股泛不起来，不惟前裆合不住，即上体亦皆扣合不住；上下扣合不住劲，则足底无力，而外物皆能摧倒我。
◎足
　　千变万化由我运，下体两足定根基。
　　演手捶势：左右足踏地稳重如山在地上，莫能摇撼，方为有力。
　　足稳则身不可摇。
　　前后左右用劲匀停，自然立得稳。
　　足之虚实因乎手，手虚足亦虚，手实足亦实。
　　实足脚底前后皆要用力平实踏住地，涌泉穴要虚。
　　上虽凭手，下尤凭足，足快尤显手快之能。
　　肾藏志，以足从志，亦顺着转圈。
　　足随手运，圆转如神。
　　足大趾待手气直足后，乃与手一齐合住，此时方可踏实。
　　以引进搏击之术，行于手足之中。
　　至于手足运动，不外一圈，绝无直来直去。
　　胸膈横气卸到脚底。
　　劲虽由脚根起，其用本在心。
　　一点灵气从心起，上入青天下入地，此气行于手足中，不刚不柔自雍容。
　　云手：二足更迭转，机不停留，左足横开一步，右足随之虽亦横开一步，然右足将至左足边，复自上转回五、六寸方才落地，如此方见运行无直步。每左足开步，右足随之皆如是。……如右手顺转一圈，前半圈中气由腋里边向外斜缠到指，后半圈自外回来，劲自外斜缠到腋下，左手亦然。至于足，如右足前半圈由腿根内向外缠到指，回来自外向里缠至腿根，左足亦然。
　　足踏出：如前有深渊，说回即收回，至虚至灵。
　　足运行极其缠绵不直，又能随手运行，不失螺丝缠劲。
　　足蹬愈重，则身起愈高。
　　不蹬则已，蹬之必令敌跌倒。
　　至于足，左来则左摆，右来则右摆；踢以御前，蹬以御后，举足如迅雷不及掩耳。凡敌之侵我下体者，足之为功居多，足之为用大矣哉！
　　将踢之时，视其可踢则踢之，不可踢则不踢，不可妄用其踢也。即有隙可乘，踢贵神速，不贵迟缓；贵踢关紧穴俞，不贵踢宽髀厚肉不着痛痒处。此要诀也，踢者须知。
　　脚踢拳打下乘拳，妙手何处不混然。
　　四肢百骸主于动，而实运之以步，步者乃一身之要基，运动之枢纽也。……捶以论势，而握要者步也；活与不活在于步，灵与不灵亦在于步，步之为用大矣哉。
◎骨节
　　骨节松开。
　　肌肤骨节，处处开张。
　　周身一齐合住劲，且周身骨节各处与各处自相呼应而合，如手与足是也。
　　说合则周身一齐扣合住方佳，至于周身骨节，如左右肘，左右肩，上下各处名目相合者，各自一切照样合住。
　　手与足，肘与膝，肩与胯，上下、左右、前后，运转停势时亦各呼应对齐，开则俱开，合则俱合。
　　骨节要对，不对则无力。
　　骨节齐鸣。
◎葛手论集录 
　　沾连粘随，会神聚精，运我虚灵，弥加整重。……细腻熨贴，中权后劲。
　　不即不离，不沾不脱，接骨逗榫，细心揣摩。
　　乾刚坤柔，阴阳并用；不偏不倚，无过不及。
　　不先不后，迎送相当，前后左右，上下四旁，转接灵敏，缓急相将。
　　神以知来，智以藏往。
　　两手转来似螺纹，一上一下甚平均，全凭太极真消息，四两拨动八千斤。
　　中气贯足，切忌先进，浅尝带引，静以待动。
　　阖辟动静，柔之与刚；屈伸往来，进退存亡。一开一合，有变有常；虚实兼到，忽见忽藏。健顺参半，引进精详；或收或放，忽弛忽张。
　　内以诚心商榷，外以柔顺之气引人之进，是以刚气伏于柔中也。
　　我之交敌，纯以团和气引之使进。
　　不可使硬气，亦不可太软，折其中而已。
　　又半引半进，带引带进，即引即进，以引为进，阴阳一齐并用，此所谓：道并行而不悖。非阴阳合德，不能心机一动手即到，快莫快于此。　　其半引半进之法，肘以上引之使进，手以下劲往前进，胳膊背面为阳，里面为阴，则是阳引阴进之法，非互为其根不能。
　　手用引劲引开敌人之手，须用缠丝劲引之，令其立脚不稳。
　　伸中寓屈何人晓，屈内寓伸识者希。
　　徐徐引进人莫晓，渐渐停留意自深，右实左虚藏戛击，上提下打寓纵擒。
　　先引后进人谁识，太极循环一圈圆。
　　引进落空最为先。
　　敌以手来，我以手引，即引即打，非既引之后而后击之，于此足证阴阳互为其根之实。
　　引进之劲说不完，一阴一阳手内看，欲抑先扬真实理，击人不在着先鞭。
　　两人手交，我守我疆，不卑不亢，九折羊肠；不可稍让，如让他人，人立我跌；急与争锋，能上莫下，多占一分，我居形胜。
　　来宜听真，去贵神速。
　　至疾至迅，缠绕回旋。
　　力贵迅发，机贵神速，一迟即失败，一迅疾即得势。
　　进如疾风吹人，电光猛闪，愈速愈好。
　　发手要快，不快则迟误；打手要狠，不狠则不济。
　　势如手推山岳，欲令倾倒，……顶劲领好，腰劲下好，裆劲撑圆，足底用力踏地，膀力用到掌上，周身力气俱注于左右手掌上，推时力贵神速，纵不能推倒，亦可令其后退数步。
　　人来感我，不肯轻放过我；我之感人，岂肯轻放过人？势必至用全身力和欲推倒山岳之势以推。
　　此身有力须合并，更须留心脊背间。
　　炼就金刚太极尊，浑身合下力千斤。
　　然非徒以气大为之，而实以中正元气运转催迫，令其不得不倒退，且以引进击搏之术，行于手足之中，又使不能前近吾身。
　　心手眼足一气，敌被我擒预定。
　　柔中寓刚，人所难防。
　　虚笼诈诱，只为一转。
　　陡然一转人不晓。
　　转引转击，……一片神行。
　　欲刚先柔，欲扬先抑，太和元气，浑然中伏。
　　中气运于心，一发莫比毒；何况进如风，疾迅谁能敌？形骸与人同，用法只我独。不是别有方，只为中气足。
　　但凭得周身空灵，一缕中气随势扬。
　　拳者，权也。所以权物而知其轻重者也。然其理实根乎太极，而其用不遗乎两拳，且人之一身，浑身上下都是太极，即浑身上下都是拳，不得以一拳目拳也。
</div>
    <div class="pagination">
<a href="太极拳论-清-陈鑫_page5.html">上一页</a><a href="太极拳论-清-陈鑫.html">1</a><a href="太极拳论-清-陈鑫_page2.html">2</a><a href="太极拳论-清-陈鑫_page3.html">3</a><a href="太极拳论-清-陈鑫_page4.html">4</a><a href="太极拳论-清-陈鑫_page5.html">5</a><span class="current-page">6</span><a href="太极拳论-清-陈鑫_page7.html">7</a><a href="太极拳论-清-陈鑫_page8.html">8</a><a href="太极拳论-清-陈鑫_page9.html">9</a><a href="太极拳论-清-陈鑫_page10.html">10</a><a href="太极拳论-清-陈鑫_page11.html">11</a><span>...</span><a href="太极拳论-清-陈鑫_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
