<!DOCTYPE html>
<html>
<head>
    <meta charset="UTF-8">
    <title>苌氏武技书 - 第 1 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苌氏武技书 - 第 1 页/共 5 页</h1>
    <div class="content">苌氏武技全书　汜水苌乃周著 
　　 
　　卷一 
　　 
　　论正气 
　　志一撼动正气，气至动志，磨砺持志，善养浩然之气，刚大充塞天地，人之赋性禀受，辗转悟寐思维，其大无外，其小无内，费而隐兮隐而费。 
　　 
　　勇气根源 
　　天地正气集吾中，盛大流行遍体充，孟氏所谓浩然者，更有何气比其能。 
　　 
　　中气论 
　　中气（元气，元阳）者，以其居人身之正中，故名。此气即先天真乙之气，文练之则为内丹，武练之则为外丹。然内丹未有不借外丹而成者也。盖动静互根，温养合法，自有结胎还元之妙。俗学不谙中气根源，惟务手舞足蹈，欲入元窍，必不能也。人自有生以来，禀先天之神以化气，积气以化精，当父母媾精，初凝于虚危穴内。虚危穴前对脐，后对肾，非上非下，非左非右，不前不后，不偏不倚，正居人一身之当中，称为天根，号为命门，即易所谓太极是也。真阴真阳，俱藏此中，神实赖之。五脏六腑由此而生。气之聚也，由百骸毕具而寓，一而二，二而一，原不可须臾离也。武备如此，炼形以合外，练气以实内，坚硬发如铁，自成金丹不坏之身，则超凡入圣，上乘可登，若云敌人不惧，尤其小焉者也。 
　　 
　　中气歌 
　　莫道婴姹两难分，中有黄婆作奇姻，颠倒交媾黄屋里，相偎相抱更相亲。 
　　 
　　肝起肺落 
　　终始万物春与秋，阴阳升降一气周，欲明肝起肺落者，只在呼吸个中求（注：肝木肺金一气者两相交也，交于中宫）。 
　　盖肝属木，故能生火，肝火动则气自下而升于上，阳也（坎宫之阳）；气者，力之所由生也，而气力之根源在命门中极，故曰阳气在下。肺属金，金克木，故能约肝气而使之下降。降者，阴也（离宫之阴），故曰阴气在上。在下之气发动而不可遏者，阳气上升也；在上之气纳闭而不使出者，阴气下降也。二气相交于中宫，故曰中气。 
　　 
　　中气 
　　气由肾发，自后而前，由裆中过来，自下而直往上冲，必须下闭谷道，气方不下泄，至气上冲至胸上，几乎欲出矣，必须用口尽力一吸，上闭咽喉，气由上而直下，至丹田，两肩一塌，两肘一沉，两肋一束，气自擎于中宫，不至胸中无物矣。吸气即所谓纳气如吞川也，气须在身正中，直上直下，只可以意知之，以神会之，若必持而求其模样若何，形迹若何，则凿矣，摸矣，不惟无功，而且得病不轻。 
　　 
　　阴阳入扶论 
　　练形不外阴阳，阴阳不明从何练起，督脉统领诸阳经，任脉统领诸阴经，故背为阳，腹为阴，二经下交会阴，上会龈交。 
　　俯式为阴势，却是入阳气，益督脉，领诸阳经之气，尽归于上之前也；仰式为阳式，却是入阴气，益任脉，领诸阴经之气，尽归于上之后也。 
　　一、入阳附阴，入阴附阳说 
　　以背为阳，太俯而曲，则督脉交任，过阳入阴，阳与阴附合也。腹为阴，太仰而弯，则任脉交督，过阴入阳，阴与阳附合也。阴催阳，阳催阴，循环无端，凡斛斗旋转势用之。 
　　二、入阳扶阴，入阴扶阳说。 
　　以俯势入阳气，不将阴气扶起，则偏于阳，必有领拉前栽之患；仰式入阴气，不将阳气扶起，则偏于阴，必有掀推之忧。故俯势出者，落点疾还之以仰势，使无偏于阴也。阴来阳逆，不偏不倚，无过不及，落点还原，即是此法。推而至于曲者，还之以伸，伸者还之以屈，高者还之以低，低者还之以高，侧者还之以正，正者还之以侧，以及斜歪纽缥，旋转来往，无不皆然。逐势练去，则阴阳交结，自有得心应手之妙，永无失着矣。 
　　三、阴阳并入，阴阳并扶说。 
　　此侧歪势也。侧势阴阳各居其半，故左势侧者，右边之阴阳并入，以左边之阴阳并扶之。右势侧者，左边之阴阳并入，以右边之阴阳并扶之。 
　　四、阴阳分入，阴阳分扶说。 
　　此平膊开合势也。开胸合背者，阴气分入阳分；开背合胸者，阳气分入阴分。势分两边，故气从中劈开，分入分扶之。 
　　五、阴阳旋入，阴阳旋扶说。 
　　此平轮势，纽缥势，摇晃势也。势旋转而不停，气亦随之而息，阴入阳分，阳入阴分，接续连绵，并无休歇，右旋左旋，阴阳旋相入扶也。 
　　六、阴阳斜偏，十字入扶说。 
　　此斜偏侧身俯仰势也。左斜俯势，阳气自脊右下提于脊左上，斜入左前阴分；右斜俯势，阳气自脊左下提于脊右上，斜入右前阴分，斜劈斜邀手用此；左斜仰势，阴气自腹右下提于腹左上，斜入左后阳分；右斜仰势，阴气自腹左下提于腹右上，斜入右后阳分斜攉提手用此。 
　　七、阴入阴扶，阳入阳扶说。 
　　此直起直前不偏不倚势也。直身正势，阳气不得入于阴分，阴气不得入于阳分，各归本位，上至百会穴而交，下至涌泉穴而聚，阴阳入扶，只在两头也。 
　　八、阴阳乱点入扶说。 
　　此醉形式也。醉形者忽前忽后，忽仰忽俯，忽进忽退，忽斜忽正，势无定形，气亦随之为入扶也。但乱之中随时而布，阴阳不相悖谬，乱而却不乱也。 
　　以上总论一身之大阴阳，其入其扶如此。其它局部如脚尖之伸翘颠踏，膝胯之屈伸提落，虽用法无穷，而阴阳之入，自有一定。形合，则气不牵扯；形不合，则气必濡滞。逐处体验，无遗纤屑为妙。 
　　 
　　炼气诀（此书所言炼气，皆外壮。若内壮，在易筋经。） 
　　气以心为体（气必随心），心以气为用（心能运气），五行本一心，阴阳无偏重，上下周一身，部位各不同。前阳而后阴，仰轻而俯重，阴还阴处结，阳还阳处动，上本是阴始（即离宫），下却是阳充（即坎宫），上下凝乎中，中气甚坚硬，周上冲乎天，周下势如山，左归须右转，右归须左牵，前进若流水，上打如举山，落点似飞石，机发离弩弦，气发若风声，气纳如吞川，前奔星赶月，后退如蓬转，指须勾连用，两肩如运钳，上下一气结，民富国自安，晓提此中诀，炼之自无难。 
　　凡一身之进退动静，以心为主。心君也，出令者也。心无形，惟无形故能形形而不形于形，以意知者也。以命门为辅。命门，气之所从生，乃一身枢纽，宰相也，传君之令也。以头倡率手足。头为众臣中之主事者，为总督元帅，钦差大臣之类，皆是也。手足庶尹百持事之类也。故每一势之操纵收发，心先，命门为次，头又次之，手足则次而又次之。 
　　神动天随，纯任自然，若一矫揉造作，则凿矣。操纵在手，变化从心，随机而动，人力不与。   
　　
　　卷二 
　　 
　　阴阳转结论 
　　阴转阳兮阳转阴，阴阳转结互有根。欲知阴阳转结理，还向阴阳转处寻。 
　　天地之道，不外阴阳，阴阳转结，出于天然。故静极生动，阳继乎阴也；动极而静，阴承乎阳也。阴必转阳，阳必转阴，乃造化之生成，故能生生不穷，无有止息。人禀天地之气以生，乃一小天地，其势一阴一阳，转结承接，顾不论哉。故高者为阳，低者为阴，仰者为阳，俯者为阴；伸者为阳，屈者为阴；动者为阳，静者为阴；正者为阳，侧者为阴；进为阳，退为阴；气往上冲为阳，下纳为阴；出手为阳，回手为阴，不可持一而论。势高者必落之低，阳转乎阴也（若高而更高，无可高也，势必不连，气必不续）；势低者，必起以高，阴转乎阳也（若低而更低，无可低也，势必不连，气必不续）。俯仰屈伸，动静侧正，无不皆然。间有阴复转阴，阳复转阳者，此一气不尽，复催一气以足之也，非阴尽转乎阴，阳尽转乎阳也。明乎此，转关有一定之势，接落有一定之气，无悖谬无牵扯矣。盖势之滑快，气之流利，中无间断也。一有间断则必另起炉灶，是求快而反迟，求利而反钝也。 
　　 
　　三尖为气之纲领论 
　　凡事专一则治，以有其主宰，有统帅，虽有千头万绪之多，而约之归一辙也。如行军有主帅之运筹，治家有家长之规矩，方同心协力，于事有济。练形练气，动关性命，其气之统领，气之归着，可不究哉。头为诸体之会，领一身之气，头不合，则一身之气不入矣。如俯势而头仰，则阳气不入矣；仰式而头俯，则阴气不入矣；左侧俯式而头反右歪，则右半之阴阳不入；右侧俯式而头反左歪，则左半之阴阳不入。侧仰式亦然。直起式头反缩，则下气不得上升；直落式头反顶，则上气不得下降；旋转而右，头反左顾，则气不右入；旋转而左，头反右顾，则气不得左入；三阴止于手之内，三阳起于手之背，为臂膊血气之道路。指法之屈伸聚散，手腕之俯仰伸翘，一有不合，则膊气不入矣。如平阳手直出者，而反掌勾手，气亦不入；平阴手直出者，而反掌勾手，气亦不入；阴手下栽者，掌翘则阳气不入；阳手上冲者，掌翘则阴气亦不入；平阴手前荡者，腕勾则阴气不入；平阳手栽打者，腕勾则阴气亦不入；侧手直打者，跌手则气不入；侧手沉入者，翘手则气亦不入。余可类推。三阳止于足之背，三阴起于足之下，为腿胯往来血气之道路。一足之尖根楞掌，脚脖之伸翘内外，一有不合，则身气不入矣。如仰势踢脚，若尖伸，则阳气不入；俯势栽脚，若尖翘，则阴气不入；起势直窜，若尖伸，则气不得上升；落势下坠，若尖翘，则气不得下降。 
　　 
　　三尖照论 
　　练形不外动静，动则气擎不散，静如山岳难摇，方能来去无着。每见俗学，动静俱不稳妥，盖未究三尖之照与不照也。三尖照，则无东斜西歪之患；三尖不照，则此牵彼扯，必有摇晃之失。如十字左脚前右手前者，右手正照左脚尖，头照右手则中下一线，不歪不斜，必稳；侧身右脚前右手前顺势者，头照右手，右手照右脚。余仿此。 
　　 
　　三尖到论 
　　三尖到者，动静一齐俱到也。不此先彼后，不此速彼迟，互有牵扯而不到也。盖气之着人，落点虽只一尖，而惟一尖之气则在全体。一尖不到，即有牵扯，身气不入矣，自练不灵活，催人不坚刚，皆是此失。凡练形者，须刻刻留意此三处方为合窍。 
　　 
　　十二节论 
　　三尖为气之领袖，乃气所归着之处，人但知彼三处宜坚实猛勇，不知落点宜全体坚硬如石，方能不惧人之冲突，不虑我之不敌也。其所以坚硬者，则在逐处之骨节。骨节者，空隙也，乃人身之溪谷，为神明之所流注。彼处精神填实，则如铁如钢，屈之不能伸，伸之不能屈，气力方全。手有肩肘腕三节，腿有胯膝脚脖三节，左右相并，共十二节，乃人身之大骨节。手之能握，足之能步，全赖乎此。如石砂袋，逐层填实，虽软物可使之坚硬。但气落随势，有前后内外上下之分。如侧身直势，双手前攉者，肘心气填于上，手腕气翘于上，肩俱脱；膝弯后凸，气填于后；脚脖伸展，气填于前；胯俱内收，气顶于内；侧身双手下劈者，肘心气填于前，手腕气聚于下，前肩脱下，后肩提起；前膝曲顶膝盖，脚脖撅填脖，后胯曲，后膝衍伸，外侧脚脖伸蹈，外侧颠提，胯提，正身前扑；双手侧竖前打，肘心气填于中，手腕气实于外，肩俱脱，膝盖前顶，气实于前，脚脖曲握，气顶于后，胯曲握；小四平，两手平托，肘心气填于上，手腕气填于内，肩俱脱，膝外摆，气实外侧，脚脖内侧着力，外摆开。余可类推。
　　
　　过气论 
　　落点坚硬，猛勇莫敌，赖全身之气尽聚一处也。然有用之而气不去，气去而牵扯不利，未知过气之法也。盖人身之气，发于命门，气之源也；著于四末，气之注也；而流行之道路，总要无雍滞，无牵扯，方能来去流利，捷便莫测。故上气在下，欲入下莫牵其下；下气在上，欲入上勿滞其上；前气在后，顺其后而前自入；后气在前，理其前而后自去；左气在右，留意于右；右气在左，留意于左；如直撞手，入气于前，不勒后手，撑后肘，气不得自背而入；上冲手，下手不插，肩不下脱，气不得自肋而上升；分摆者，胸不开则气不得入于后；合抱者，胸不开则气不得裹于前；直起者须勾其脚，直落者须缩其顶。左手气在右脚，右手气在左脚，俯势，栽势，前探势，掀其后脚之根也；坠落者，坐其臂，举势者，颠其足，栽磕莫翘其足，恐上顶也；蹄撩勿伸其脚，虑下扯也；扩而充之，势势皆然。总之气之落也，归着一处；气之来也，不自一处。惟疏其源，通其流，则道路滑利，自不至步步为营，有牵扯不前之患矣。 
　　 
　　刚柔相济论 
　　势无三点不落，气无三尽不尽。此阴转阳中间一阳，阳转阴中间一阴之谓也。盖落处尽处是气聚血凝止归之所，宜用刚法；而间阳间阴，是气血流利，宜用柔法。不达乎此，纯用刚法，则气捕满身，牵拉不利，落点必不勇猛；纯用柔法，则气散不聚，无有归着，落点亦不坚硬；应刚而柔，则气聚不聚；应柔而刚，则气散而不散。皆不得相济之妙。故善用刚柔者，如蜻蜓点水一沾即起，过气如风轮，旋转滚走不停。必如是，则刚柔得宜，方能无气歉不实、涩滞不利之患。 
　　 
　　五行能司 
　　肝司主持居震东，脾能统摄在中宫。心主离火神变化，肾能盈满气力充。 
　　欲知肺家何所司，分布节制是其能，五行妙用真如此，会得呼吸自精通。 
　　 
　　面部五行论 
　　怒动肝兮声动心，鼻纵气促发肺金，唇吻开合振脾气，眉皱睛注肾中寻。 
　　五行之气，内合五脏（肝合木，心合火，脾合土，肺合金，肾合水），外通七窍（目为肝之窍，耳为肾之窍，口为脾之窍，鼻为肺之窍，舌为心之窍）。其精华注于目，其五色分于五岳（额颅为南岳，色赤；地阁为北岳，色黑；左颧为东岳，色青；右颧为西岳，色白；鼻准为中岳，色黄）。又眉侧生属肝木，鼻通清气属肺金，眼聚精华属肾水，舌司声音，发自丹田，属心火，唇司容纳属脾土。凡一动之间，势不外屈伸，气不外收放，面上五行形像，亦必随之相合，方得形气相兼之妙。故收束势者，气自肢节收束中宫，而上眉必皱，眼包收，鼻必纵，唇必撮，气必吸，声必噎，此内气收而形像聚也；展脱势者，气自中宫发于肢节，面上眉必舒，眼必突，鼻必展，唇必开，气必呼，声必呵，此内气放而外像开也。留心熟练，内气随外，外形合内，内外如一，坚硬如石，方用引法。初以手拍之，次以拳打之，末以石袋木棒击之，由轻而重，渐引渐实，自不虑面上无气矣。俗学不悟，谓故作神头脸、怪模样以惊人，岂通元达理之士哉。 
　　 
　　咽肉变色论 
　　此练气练到成处，真元充足，由内达外，气聚血凝，结成一块之候也。人之生也，禀赋虽一，而得气则殊，以五行有五性五形五色之同也。故禀木气而生者，其形尖而削，其性多喜，其色赤；禀土气而生者，其形短而厚，其性多郁，其色黄；禀金气而生者，其形白而美，其性多悲，其色白；禀水气而生者，其形肥而润，其性多恐，其色黑。练气练到至尽处，无以复加，则功成圆满，真气充足，气一收结，气止血聚。血者，华色也。气血不行，肌肤随气收贴于骨，五形真气，尽现于外，各随所禀以呈，乃有青黑赤白黄五样颜色。其有一人而五色兼见者，此五气兼禀，而色故杂见也。有遍体其冷如冰者，此真阳尽收中宫，而不达外也。明此，则知肉之咽也，随气而来；色之变也，随气而化，出于天然，无幻术也。 
　　 
　　聚精会神气力渊源论 
　　神者，气之灵明也，是神化于气，气无精不化，是气又化于精矣。盖人之生也，禀先天之神以化气，积气以化精，以成此形体。既生以后，赖后天水谷之津液以化精，积气以化神，结于丹鼎，会于黄庭，灵明不测，刚勇莫敌，为内丹之至宝，气力之根本也。故气无形，属阳，而化于神；血有质，属阴，而化于精；神虚，故灵明不测，变化无穷；精实，故充塞凝聚，坚硬莫敌。神必借精，精必附神。精神合一，气力乃成，夫乃知气力者，即精神能胜物之谓也。无精神，则无气力矣。武备如此，惟务聚精会神，以壮气力。神以气会，精以神聚，欲求精聚神会，非聚气不能也。聚之之法，惟将谷道一撮，玉茎一收，使在下之气尽提于上，而不下走，采天地之气，尽力一吸，使在上之气，尽归于下，而不上散，下上凝合，团聚中宫，则气聚而精凝，精凝而神会，自然由内达外，无处不坚硬矣。即南林处女气谓内实精神之说也。但须练之于平时，早成根蒂，方能用之当前，无不坚实。不然，如炮中无硝磺，驽弓无弦箭，满腔空洞，无物可发，欲求勇猛疾快，如海倾山倒，势不可遏，必不能也。此练形练气之最紧要者。
　　 
　　行气论 
　　此交手认路法也。手一出，气着一面，不能四面俱着力。直出者，无横力，我截其横；横出者，无直力，我截其直；上出者，无下力，我挑其下；下劈者，无上力，我打其上。斜正屈伸，无不皆然。此捣虚之法，攻其无备也。我出手，他若用此法，我不回手，惟转手头，催二气以打之；他再变，我再转手头，催三气以打之。此埋伏之法，出其不意。但须占其行气，方能入谷。盖彼气方来，其气未停，我乘而催之，则可东可西，无不左右逢其源。其机只在一动：他动我即动，他自不暇为力；若待他不动我方动，他反乘我之行气矣。其间不容毫发，学者宜留心。 
　　歌曰：任他勇猛气总偏，此有彼无是天然；直截横兮横截直，一气催二二催三。由他滑快归远路，守我安逸自粘连；为问是何来妙决，只在行气一动间。 
　　 
　　点气论 
　　气未动兮心先动，心既动兮气即冲，心动一如炮如火，气至好似弩离弓，学者若会浑元气，哪怕他人有全功。莫道点气零零星，须要全神运在中。 
　　似梦里着惊，似悟道初醒，似皮肤无意燃火星，似寒侵腠里打战悚。 
　　想情景，疾快猛，原来真气横浓，震雷迅发，离火烟烘，俗学不悟元中窍，丢却别寻那得醒。 
　　此着人肌肤坚硬莫敌，形而深入骨髓，截断荣卫，则在乎气，气之所着，未有不痛。痛则不通，理应然也。能隔气血之道路，使不接续；壅塞气血之运行，使不流通；可以分骨截筋，毙性命于顷刻。气之为用大矣哉。但须明其聚，知其发，神其用，方能入谷，如射之中的，正形体，不偏不倚，如矢之端直，尾羽匀停，聚中气，神凝气充，如开弓弛张，方圆勒满，而中的之神勇，可穿杨叶，可透七札，乃在撒放之灵不灵也。故气发如炮之燃火，弩之离弦，陡然而至。熟玩此词，自然有得心应手之妙。 
　　盖神之所注，气即聚焉；气之所聚，神亦凝也；神气凝聚，象即生焉；象之所丽，迹即著焉。生者之神气动乎此，亡者之神气应乎彼，两相翕合，遂结此形，故曰：缘心生象。又曰：至诚则金石为断也。 
　　尽者，将落点时，嫌力不足，气不充，再将骨肉往一处吃力一尽，如鸟铳，药既装入，再用铁充充实，令药坚实，见火方有力，故曰回转。 
　　回环者，合之半也；尽者，不回环也。凡拳势，有直入者，此发势也；有抡圆圈者，有将手一拧者，皆是回环之意，只以退为进一语尽之，但合在未合手之先，先将自己气力一振，一聚回环，则即交手之时，所用之势，因我身初进，未粘他身上，不必着力发泄，故必须回环以承其气；若既近彼身上，即便发势，恐仍力有不足，故须再加一尽，气力方勇而人莫当。故学此道者，先抡大圈，渐抡渐小。迨于成时，则有圈而不见圈，纯以意知，自不着迹。 
　　 
</div>
    <div class="pagination">
<span class="current-page">1</span><a href="苌氏武技书_page2.html">2</a><a href="苌氏武技书_page3.html">3</a><a href="苌氏武技书_page4.html">4</a><a href="苌氏武技书_page5.html">5</a><a href="苌氏武技书_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
