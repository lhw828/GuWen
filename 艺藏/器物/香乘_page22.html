<!DOCTYPE html>
<html>
<head>
    <meta charset="UTF-8">
    <title>香乘 - 第 22 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香乘 - 第 22 页/共 60 页</h1>
    <div class="content">　　　　　旃檀片片香
　　琼枝寸寸是玉旃檀片片皆香
　　　　　前人不及花香
　　木犀山矾素制馨茉莉其花之清婉皆不出兰芷下而自
　　唐以前墨客椠人曾未有一话及之者何也鹤林玉露
　　　　　　萧无香
　　古人之祭　萧酌　鬯取其香而今之萧与　何尝有
　　香盖离骚已指萧艾为恶草矣同上
　　　　　香令松枯
　　朝真观九星院有三贤松三株如古君子梁阁老妓英
　　奴以丽水囊贮香游之不数日松皆半枯事略
　　　　　辩一木五香
　　异国所传言无根柢如云一木五香根旃檀节沉香花
　　鸡舌叶藿香胶熏陆此甚谬旃檀与沉水两木无异鸡
　　舌即今丁香耳今药品中所用者亦非藿香自是草叶
　　南方有之熏陆小木而大叶海南亦有熏陆乃其谬也
　　今谓之乳头香五物互殊元非同类也墨客挥犀
　　　　　又
　　梁元帝金楼子谓一木五香根檀节沉花鸡舌胶熏陆
　　叶藿香并误也五香各自有种所谓五香一木即沉香
　　部所列沉栈鸡骨青桂马蹄是矣
　　　　　辩烧香
　　昔人于前祭焚柴升烟今世烧香于迎神之前用炉炭
　　爇之近人多崇释氏益西方出香释氏动辄烧香取其
　　清净故作法事则焚香诵咒道家亦烧香解秽与吾教
　　极不同今人祀夫子祭社稷于迎神之后奠帛之前三
　　上香古礼无此郡邑或用之云丽漫抄
　　　　　意和香有富贵气
　　贾天锡宣事作意和香清丽闲远自然有富贵气觉诸
　　人家香殊寒乞天锡屡惠此香惟要作诗因以兵卫森
　　回戟燕寝凝清香韵作十小诗赠之犹恨诗语未工未
　　称此香尔然余甚宝此香未尝妄以与人城西张仲谋
　　为我作寒计惠骐騱院马通薪二百因以香二十饼报
　　之或笑曰不与公诗为地耶应之曰人或能为人作祟
　　岂若马通薪使冰雪之辰铃下马走皆有挟纩之温耶
　　学诗三十年今乃大觉然见事亦太晚也山谷集
　　　　　绝尘香
　　沉檀脑麝四合加以棋楠罗合滴乳螽甲数味相合分
　　两相匀炼蔗浆合之其香绝尘境而助清逸之兴洞天
　　清录
　　　　　心字香
　　番禺人作心字香用素馨茉莉半开者着净器薄劈沉
　　水香层层相间封日一易不待花蔫花过香成蒋捷词
　　云银字筝调心字香烧范石湖骏鸶录
　　　　　清泉香饼
　　蔡君谟既为余书集古录序刻石其字尤精劲为世所
　　珍余以鼠须栗尾笔铜丝笔格大小龙茶惠山泉等物
　　为润笔君谟大笑以为太清而不俗后月余有人遗余以
　　清泉香饼一箧者君谟闻之叹曰香饼来迟使我润笔独
　　无此一种佳物兹又可笑也清泉地名香饼石炭也用
　　以焚香一饼火可终日不绝欧阳文惠集
　　　　　苏文忠论香
　　古者以芸为香以兰为芬以郁鬯为裸以萧脂为樊以
　　椒为涂以蕙为熏杜蘅带屈菖蒲荐文麝多忌而本膻
　　苏合若芗而实荤本集
　　　右与范蔚宗和香序意同
　　　　香药
　　坡公与张质夫札云公会用香药皆珍物极为行商坐
　　贾之苦盖近造此例若奏免之于阴德非小补予考绍
　　圣元年广东舶出香药时好事创例他处未必然也同
　　上
　　　　　香乘
　　沉檀罗縠脑麝之香郁烈芬芳苾茀絪缊螺甲龙涎腥
　　极反馨荳蔻胡椒荜拨丁香杀恶诛臊郁离子
　　　　　求名如烧香
　　人随俗求名譬如烧香众人皆闻其芳不知以自焚
　　焚尽则气灭名立则身绝夏诗
　　　　　香鸙喻
　　鹤为媒而香饵也鹤之贵香之重其宝于世以高洁清
　　远舍是为媒饵于人间鹤与香宝邪王百谷集
　　　　　四戒香
　　不乱财手香不淫色体香不诳讼口香不嫉害心香常
　　奉四香戒于世得安乐玉茗堂集
　　　　　五名香
　　梁萧撝诗云烟霞四照叶风月五名香不知五名为何
　　香
　　　　　解脱知见香
　　解脱知见香即西天苾刍草体性柔软引蔓傍布馨香
　　远闻黄山谷诗云不念真富贵自熏知见香
　　　　　太乙香
　　香为冷谦真人所制制甚虔甚严择日炼香按向和剂
　　配天合地四气五行各有所属鸡犬妇女不经闻见厥
　　功甚大焚之助清气益神明万善攸归百邪远遁盖道
　　成翊升举秘妙匪寻常焚爇具也其方藏金陵一家前
　　有真人自序后有罗文恭洪先跋余屡虔求秘不肯出
　　聊纪其功用如此以待后之有仙缘者采访得之
　　　　　香愈弱疾
　　玄参一觔甘松六两为末炼蜜一觔和匀入瓶封闭地
　　中埋窨十日取出更用炭末六两炼蜜六两同和入瓶
　　更窨五日取出烧之常令闻香弱疾自愈又曰初入瓶
　　中封固煮一覆时破瓶取捣入蜜别以瓶盛埋地中窨
　　过用亦可熏衣本草纲目
　　　　　香治异病
　　孙兆治一人满面黑色相者断其死孙诊之曰非病也
　　乃因登溷感非常臭气而得治臭无如至香今用沉檀
　　碎劈焚于炉中安帐内以熏之明日面色渐别旬日如
　　故证治准绳
　　　　　卖香好施受报
　　凌途卖香好施一日旦有僧负布囊携木杖至谓曰龙
　　钟步多蹇寄店憩歇可否途乃设榻僧寝移时起曰略
</div>
    <div class="pagination">
<a href="香乘_page21.html">上一页</a><span>...</span><a href="香乘_page17.html">17</a><a href="香乘_page18.html">18</a><a href="香乘_page19.html">19</a><a href="香乘_page20.html">20</a><a href="香乘_page21.html">21</a><span class="current-page">22</span><a href="香乘_page23.html">23</a><a href="香乘_page24.html">24</a><a href="香乘_page25.html">25</a><a href="香乘_page26.html">26</a><a href="香乘_page27.html">27</a><span>...</span><a href="香乘_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
