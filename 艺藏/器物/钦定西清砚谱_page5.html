<!DOCTYPE html>
<html>
<head>
    <meta charset="UTF-8">
    <title>钦定西清砚谱 - 第 5 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定西清砚谱 - 第 5 页/共 86 页</h1>
    <div class="content">


<子部,谱录类,器物之属,钦定西清砚谱,卷一>








　　汉未央宫东阁瓦砚説
　　砚髙七寸四分寛五寸二分厚一寸二分汉未央宫东阁瓦也瓦背为受墨处撱圆髙三寸五分寛二寸八分左方上鑴金华宋濂宝玩六字篆书下有老学庵三字长方印一右方下鑴集贤学士虞集伯生甫珍蔵十一字书上方鑴
　　御题诗一首楷书钤宝二曰澂观曰比徳左旁【臣】梁诗正铭一首楷书【臣】张若霭识语三十二字书【臣】董邦达七言古诗一首书右旁镌【臣】汪由敦铭一首篆书【臣】励宗万铭一首楷书下方镌【臣】陈邦彦【臣】裘曰修铭各一首俱楷书砚背印未央宫东阁瓦六字右印大汉十年四字左印酂侯萧何监造六字俱阳文书四周葛麻文邉角微有刓缺考宋陆防着有老学葊笔记虞集字伯生仕元为集贤学士明宋濂金华人官学士承防知制诰是砚肤理宻致黝黒如歙溪坑石而体质轻清宜笔发墨实为胜之且经宋元眀名人鉴藏真足令龙尾羞牛后矣匣盖镌
　　御题诗与砚同书钤寳二曰几暇怡情曰得佳趣
　　谨案
　　内府旧藏瓦砚甚伙惟此与后铜雀瓦砚第一第二为莹润嵗阅久逺三砚同邀
　　御赏
　　题识弆蔵
　　锡铭三友岂非陶氏精英有美必合者乎















　　御制题汉未央宫东阁瓦砚
　　哙豨越布皆功狗相国发纵常居守楚歌四起霸业堕汉王南面朝九有功成治定作未央连云榱栋将侈富【叶】翡翠参差覆反宇日射华光入文牖燕啄皇孙炎火微顿教闚户嗟丰蔀金铜仙人辞汉去清泪汍湿湿肩肘一木难支大厦倾荆烟露埋形乆何人湔剔供濡毫青铁视此翻觉丑呵之有泽理致精而不壊纯且厚以静为用故永年尚卿螺子为文友铜雀砚亦擅佳名陶成四百年以后共置明窗净几间阿暪有知应自咎鄪侯岂借是砚是砚真因鄪侯夀
　　【臣】梁诗正铭　元云蒸苍玉获未央瓦鄼矦作轶甘泉藐铜雀刀笔意早相托到于今伴图籍播清芬石渠阁
　　【臣】张若霭识语　前千百年汉家为宫陶人效之鄼侯监之后千百年汉宫何在耕者得之文房用之
　　【臣】董邦达七言古诗　未央宫成刀笇吏参差万瓦如鳞次宫残一片宝于珉斑斑犹见鄼矦字巧匠鑴镵作砚材墨卿管子同駈使黝色长沾雨气青坚光不碍霜华渍囘眎当年万瓦羣羞与哙等名相厠
　　【臣】汪由敦铭　炎祚开紫宫新陶甓良垂千春宜豪墨壁府珍
　　【臣】励宗万铭　嵗古不磨物坚斯夀宫弗厌卑器亦求旧眷兹鸳飞用侪凤咮制朴以淳质浑而厚润色鸿文功昭世宙
　　【臣】陈邦彦铭　汉宫鸳瓦兮匪玉匪石承明凤池兮如圭如璧长奉君王染翰分亿万年其无斁【臣】裘曰修铭　阿房火后未央出髙拂星辰薄云日转眼铜驼卧荆棘瓦声堕地秋萧瑟雨蚀沙埋光彩溢题字摩挲未全失繄谁规作文房物观乎人文占象吉招邀龙宾走不聿龙以缇缃副芸帙用佐休明彰















<子部,谱录类,器物之属,钦定西清砚谱,卷一>
<子部,谱录类,器物之属,钦定西清砚谱,卷一>
　　汉未央宫北温室殿瓦砚説
　　砚髙七寸八分两趺相距四寸五分厚六分筩穷起二寸四分质理坚致色黝黒受墨处椭圆式砚池深四分左方镌乔篑成家蔵五字隶书下有驸马都尉晋卿家蔵方印一右方有鲜于圆印一伯几方印一困学斋方印一防首侧作云螭文砚上方镌
　　御题铭一首楷书钤寳二曰乾隆曰御玩左侧镌臣汪由敦铭一首篆书【臣】张若霭【臣】董邦达铭各一首俱隶书右侧镌【臣】梁诗正【臣】励宗万【臣】裘曰修铭各一首俱楷书下方镌【臣】陈邦彦铭一首行书筩里有未央宫北温室殿用萧何监造十二字书阳文欵攷宋驸马都尉王诜字晋卿元鲜于枢字伯几自号困学斋民乔篑成亦元人是砚盖诜故物而流传既乆鲜于乔氏并经赏玩故各有印识云砚匣盖上镌未央宫温室瓦砚七字隶书钤宝一曰乾隆御玩下镌
　　御题铭与砚同书钤宝二曰几暇怡情曰得佳趣














　　御制汉未央宫北温室殿瓦砚铭
　　赤帝肇基鄪侯正宅陶人为瓦坚若金石宵露凝精曦阳耀魄厯嵗二千印花晕碧佳士振竒摩挱惋惜曰是良材不袭而泽润宜柔翰致泛松液作砚惟宝重逾拱璧鉴赏秘藏流屡易曩遘阳九沦委沙砾贡珍天府辉映东壁临池静对俛仰今昔缔构经营英姿奕奕懐贤兴慕鉴古増愓何有区区文章字画龙賔就召蟾蜍滴沥摛藻西亰卿云接迹
　　【臣】汪由敦铭　陶之精坚以柧棱特起雄汉亰阅年几何来书府日摩抄气逼古
　　【臣】张若霭铭　露凝仙掌殿隠卿云鳞差比黄屋玢豳翔鸳頋影眠栁揺春一器之传珍逾尺璧谁其继者工斯埏埴陶楮生铭兹炎徳
　　【臣】董邦达铭　未央宏丽温室深严汉宫遗制既雕既镵瑚作架玳瑁成圅铭其上用志大凡【臣】梁诗正铭　夘金销留瓦注鸳鸯影已分蟾蜍气方吐犹记当年簪笔人巡檐黙数庭前树【臣】励宗万铭　来自汉室宝此研田玉不碎兮瓦亦全盛以仙露洁且鲜
　　【臣】裘曰修铭　汉业既成未央是营温室深閟万瓦鳞次越数千年瓦犹获全登之文囿用为砚田制自工师珍同圭璧物无弃材视此遗甓
　　【臣】陈邦彦铭　缜而润栗而温汉社已屋宫瓦犹存昔同树不语今并石能言








<子部,谱录类,器物之属,钦定西清砚谱,卷一>





</div>
    <div class="pagination">
<a href="钦定西清砚谱_page4.html">上一页</a><a href="钦定西清砚谱.html">1</a><a href="钦定西清砚谱_page2.html">2</a><a href="钦定西清砚谱_page3.html">3</a><a href="钦定西清砚谱_page4.html">4</a><span class="current-page">5</span><a href="钦定西清砚谱_page6.html">6</a><a href="钦定西清砚谱_page7.html">7</a><a href="钦定西清砚谱_page8.html">8</a><a href="钦定西清砚谱_page9.html">9</a><a href="钦定西清砚谱_page10.html">10</a><span>...</span><a href="钦定西清砚谱_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
