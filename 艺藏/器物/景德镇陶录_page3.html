<!DOCTYPE html>
<html>
<head>
    <meta charset="UTF-8">
    <title>景德镇陶录 - 第 3 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>景德镇陶录 - 第 3 页/共 10 页</h1>
    <div class="content">　　坯之尺寸定於模，而光平必需碹削。碹工亦用轮车，惟中心立一木桩，桩视坯之大小，其顶浑圆，名曰顶钟，裹以丝棉，恐损坯也，将坯扣合桩上，拨轮使转，用刀碹削，则器之里外皆平光矣。拉坯之时，坯足必留一靶，长二三寸，便於把握以画坯、蘸釉、工毕，始碹去其柄，挖足写款。幅中碹挖并列。

　　陶图：碹坯
　　
　　陶图：碹坯

　　○画坯
　　青花画坯，圆琢器皆有之。一器动累什百画者，则画而不染；染者，则染而不画，所以一其手而不分其心也。其余拱、锥、雕、镂，业似同而各习一家；釉红、宝烧，技实异而类近如画。至如器上之边线、青箍，原出碹坯之手；底心之识铭、书记，独归落款之工。花、鸟、虫、鱼写生，以肖物为上；宣、成、嘉、万仿古，以多见为精。幅中画染分处，以为画一。

　　陶图：画坯
　　
　　陶图：画坯

　　○荡泑
　　凡青花与观、汝等器均须上泑。旧法；长方、棱角者，用毛笔拓釉（搨泑），弊每失於不匀；浑圆之器，俱在缸内蘸泑，弊又失於体重多破，故全器难得。今圆器之小者，仍於缸内蘸泑。其圆琢大件，俱用吹釉法，以竹筒蒙细纱吹之，俱视器之大小与泑之厚薄别其吹之遍数，有三四遍至十七八遍者。幅中备着其制。

　　陶图：荡泑
　　
　　陶图：荡泑

　　满窑
　　窑制长圆，形如覆瓮。高宽皆丈余，深长倍之，上罩窑棚；其烟突围圆，高二丈余，在窑棚之外。瓷坯既成，装匣入窑，分行排列，中间疏散，以通火路。其窑火有前、中、后之分，安放坯匣皆量泑之软硬以定窑位。发火时随将窑门砖封，留一方孔入柴，片刻不停，有试照者，熟则止火，窨一昼夜始开。幅中满烧备矣。

　　陶图：满窑
　　
　　陶图：满窑

　　○开窑
　　瓷器之成，窑火是赖。开窑类以三日，其窑中瓷匣尚带紫红色。惟开窑，工匠用布数十层制成手套，蘸以冷水护手；复用湿布裹头面肩背，入窑搬匣。瓷器既出窑，热窑安放新坯，因新坯潮湿，就热窑烘焙，可免入水坼漏之病。幅中搬运收理者，为出窑瓷器，肩柴者，收筹者，为现在烧窑。

　　陶图：开窑
　　
　　陶图：开窑

　　○彩器
　　圆琢白器，五彩绘画，摹仿洋彩，须将各种颜料研细调合，必熟谙颜色火候之性，以眼明心细手准为佳。其用颜料法有三：一用芸香油；一用胶水；一用清水。盖油便於渲染，胶便於拓抹，而清水调色则便於堆填。幅中有就桌者，有手持者，有眠侧於低处者，各因器之大小，以就运笔之便。

　　陶图：彩器
　　
　　陶图：彩器

　　○烧炉
　　白瓷加彩后，复须烧炼，以固颜色。爰有明暗炉之制，小器则用明炉，口门向外，周围炭火置铁轮，其下托以铁叉，以钩拨轮使转，以匀火气。大件则用暗炉，高三尺，径二尺余，周围夹层贮炭火，下留风眼，将瓷器贮於炉，人执圆板，以避火气，炉顶泥封，烧一昼夜为度。幅中情形备悉。

　　陶图：烧炉
　　
　　陶图：烧炉

　　以上诸说多采唐隽公陶冶图说：郑琇蕴山绘；昌南蓝；浦滨南氏原著；门人郑延桂问谷补辑

　　●景德镇陶录卷二

　　○国朝御窑厂恭记
　　国朝建厂造陶，始於顺治十一年奉造龙缸（罁），面径三尺五寸，墙厚三寸，底厚五寸，高二尺五寸，经饶守道董显忠、王天眷、王锳等督造未成。十六年奉造栏板，阔二尺五寸，高三尺，厚五寸，经守道张思明、工部理事官噶巴、工部郎中王日藻等督造亦未成。十七年巡抚张朝璘疏请停止。康熙十年，奉造祭器等项陶成，始分限解京。十九年九月，始奉烧造御器，差广储司郎中徐廷弼、主事李廷禧来镇，驻厂监督。悉罢向派饶属夫役额征，凡工匠物料，动支正项，销算公帑（胬），俱按工给值。陶成之器，每岁照限解京。二十二年二月，差工部虞衡司郎中臧应选、笔帖式车尔德来厂代督，器日完善。其后渐罢。雍正六年复奉烧造，遣内务府官驻厂协理，以榷淮关使遥管厂事，政善工勤，陶器盛备。干隆初，协理仍内务人员。八年，改属九江关使总管，其内务协理如故。五十一年，裁去驻厂协理官，命榷九江关使总理、岁巡视，以驻镇饶州同知、景德巡检司共监造督运。今上御极以来，诏崇节俭，每年陶器需用无多，而陶工益裕矣。

　　○厂器岁解运数例　　附
　　《陶成纪事》载：厂器陶成，每岁秋冬二季，雇觅船只夫役，解送圆、琢器皿六百余桶。岁例：盘、碗（盌）、钟（锺）、碟等上色圆器，由一二寸口面以至二三尺口面者，一万六七千件，其选落之次色，尚有六七千件，一并装桶角京，以备赏用；其瓶、罍、罇、彝等上色琢器，由三四寸高以至三四尺高大者，亦岁例二千余件，尚有造落次色二三千件不等，一并装桶解京，以备赏用。

　　○厂给工食人役　　附
　　九江关总管事一名（九江关幕）。
　　内档房书办二名。
　　选瓷房总头目一名。
　　副总头一名（在关办事）。
　　头目七名（一名常住，其余十日一轮上宿）。
　　玉作二名。帖写一名。画样一名。
　　圆器头一名。雕削头一名。青花头一名。
　　满窑一名。守坯房一名。挑夫一名。
　　听差二名。买办一名。把门一名。
　　以上二十八名计工给食，其余工作头目雇请，俱给工价，於九江关道款（颖）内开报。

　　○镇器原起
　　景德器：仿於元。即北宋时镇窑。
　　宋器：仿於明。即景德后之镇窑。曾经内府发器样，故又呼发宋器。
　　湘湖器：仿於唐窑。本宋之湘湖市窑。
　　湖田器：仿於明。即元之近镇窑。
　　洪器：仿於唐窑。本明之洪武厂器。
　　永乐器：仿於唐窑。
　　宣德器：仿於年窑。
　　成化器：仿於年窑。
　　正德器：仿於唐窑。
　　嘉靖器：仿於唐窑。
　　隆、万器：仿於唐窑。以上皆明厂器。
　　欧器：亦仿於唐窑。即明宣兴欧氏窑。
　　广器：仿於唐窑。即广之江阳瓷。
　　均器：仿於宋末。即宋初之禹州窑。
　　碎器：仿於元。即宋之吉州分窑。
　　紫金釉器：仿於明厂窑。
　　官古器：此镇窑之最精者，统曰“官古”，式样不一，始於明。选诸料，精美细润，一如厂官器，可充官用，故亦称“官”。今之官古，混水清者，有淡描青者，有兼仿古名窑釉者，若疑为宋之汴、杭窑则误。
　　假官古器：始於明。亦非仿汴、杭官窑。乃镇瓷之貌为精细而假充官古式者，质料不及官古器，花式则同。有专造此种户，所谓充官古也。
　　上古器：始於明。镇窑之次精者。统称上古。质料工作颇佳，其曰“古”者，以时尚古器，非仿宋代器式。或曰：精细似过於景德窑。
　　中古器：明以来，镇窑统曰中古，精而又次之器也。质料不及上古，故云“中”，其称“古”，意则同前。
　　泑古器：此假中古器。近年所造花式，泑色不异中古，而质胎不美。自有泑古器而真中古器遂贵。
　　常古器：镇窑稍精器也，统曰常古。质料工作无可品，但供日用之常，其以“古”称，别乎饭冒等器耳。泑古器户、常古器户，皆互兼造。
　　小古器：此镇窑专造小圆器者，如盏（琖）、杯、碗（盌）、碟等类。质料工作如中古，较之常器，又高一筹。俗亦“古”之云尔。
　　饭器：镇器最粗下者，厚实其质，拙略其工，统呼饭货。人以“渣”“冒”等字目之。
　　子法器：有专作此器户，大小毕有，精粗各具，内兼梨式。所谓子式，上宽直、而下锐平；法式，口微撇宽，折而下直。子式，势稍长；法式，势稍扁。
　　子梨器：今镇子法器有改子梨器者，大小精粗皆造。子即子式。所谓梨式，口平而势圆，样微似梨，又或兼磬式。
　　脱胎器：镇窑专造此者。有半脱胎极薄，有真脱胎更如纸薄，为最精美器。所谓脱胎，脱去胎质，纯以泑成也。
　　填白器：此种器与脱胎皆仿於明厂，工作亦分精粗。所谓填白，盖纯白器可填画彩者。古作甜白，殆甜净之意。
　　洋器：洋器专售外洋者。商多粤东人，贩去与洋鬼子载市。式多奇巧，岁无定样。
</div>
    <div class="pagination">
<a href="景德镇陶录_page2.html">上一页</a><a href="景德镇陶录.html">1</a><a href="景德镇陶录_page2.html">2</a><span class="current-page">3</span><a href="景德镇陶录_page4.html">4</a><a href="景德镇陶录_page5.html">5</a><a href="景德镇陶录_page6.html">6</a><a href="景德镇陶录_page7.html">7</a><a href="景德镇陶录_page8.html">8</a><a href="景德镇陶录_page9.html">9</a><a href="景德镇陶录_page10.html">10</a><a href="景德镇陶录_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
