<!DOCTYPE html>
<html>
<head>
    <meta charset="UTF-8">
    <title>重修宣和博古图 - 第 7 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重修宣和博古图 - 第 7 页/共 92 页</h1>
    <div class="content">







<子部,谱录类,器物之属,重修宣和博古图,卷三>
　　右髙四寸七分耳髙一寸三分濶一寸三分深二寸三分口俓长四寸五分濶三寸三分腹径长四寸一分濶三寸容一升一合重二斤十有四两四足铭五字曰单冏作从彝周有单子歴世不絶有襄公顷公靖公献公穆公凡数世特冏者不见诸经传是器鼎也而曰彝盖彝言其常曰从则如品之有从亦有所谓陪鼎者是也此鼎两耳方而四足上饰兽面腹上有防凤形间以雷纹凤之隐显与夫雷之动作皆以其时着之纹饰岂徒为哉







<子部,谱录类,器物之属,重修宣和博古图,卷三>
　　右髙八寸九分耳髙二寸一分濶二寸四分深五寸七分口径七寸九分腹径九寸容一斗一升三合重十有三斤二两三足铭一字曰举器之铭举者非特是鼎若父癸尊而铭之曰中举李公麟得古爵于寿阳而铭之曰已举王价得古爵于洛而铭之曰丁举其有见于铭者如此若杜蒉洗而扬觯以饮平公因谓之杜举则又见于献酬之制此铭一字曰举义有在于是欤观其制作耳足与腹皆纯素不设文镂而三面有饕餮状间之雷纹铭与商器皆近似而文过之周初器也







<子部,谱录类,器物之属,重修宣和博古图,卷三>
　　右髙六寸八分耳髙二寸四分濶二寸二分深五寸九分口径七寸八分腹径八寸六分容一升五合重八斤有半三足铭七字曰威防君光之饲鼎者威君考诸经传无所见然饲鼎者质之鼎彝有曰餗鼎取易覆公餗之义有曰饙鼎以为滫饭之器此曰饲者盖饲粮也王安石以谓行食为粮是鼎得非用之于行食耶腹间作蟠虬耳饰以云纹足皆状兽字画与许子钟切类乃周末之物但阙其盖耳








<子部,谱录类,器物之属,重修宣和博古图,卷三>
　　右髙一尺四寸九分耳髙四寸二分濶四寸八分深一尺一寸口径一尺六寸腹径一尺七寸五分容七升三合重五十八斤三足铭状一鱼形按诗言谁能烹鱼溉之釜鬵与夫混元所谓治大国若烹小鲜盖烹鲜之术止于严水火之齐无所用力是鼎煮烹餁奉荐享则烹鲜有职于此故因其鱼形而以鲜名之且商之鼎彝多取象于物此鼎周器款识简古不加纹镂为一鱼形岂周因于商礼去商未逺余风犹存耶不然何以纯素如此







<子部,谱录类,器物之属,重修宣和博古图,卷三>
　　右髙六寸二分耳髙一寸九分濶二寸深四寸一分口径八寸腹径七寸八分容六升一合重六斤有半三足铭十有八字曰晋司徒伯父按晋以僖侯讳司徒故废司徒为中军稽之周歴晋僖侯之元年实周共和之二年推而下之至周平王之四十八年鲁隐公始居摄盖百有余年矣孔丘作春秋断自鲁隐始则前乎此列国虽有名卿大夫往往无复考按是以伯父之名不见于经传此鼎以兽饰足腹间着以蟠螭两耳纯缘皆素郁有古风殆成康时物也







<子部,谱录类,器物之属,重修宣和博古图,卷三>
　　右髙六寸六分耳髙一寸五分濶一寸八分深四寸三分口径六寸三分腹径六寸六分容四升七合重六斤十有二两三足铭一字曰节未详其为谁疑其名也是鼎耳足纯素纯缘之下起六觚棱为三兽面以蟠夔雷纹为饰腹间又作垂花中着以蝉纹虫镂精巧其色瑟瑟实晩周精工所制也










<子部,谱录类,器物之属,重修宣和博古图,卷三>
　　右髙八寸二分耳髙二寸一分濶二寸三分深五寸五分口径五寸五分容一斗二升重十有二斤三足铭三十五字夫天下有道礼乐自天子出故凡彝器名物非下可得而专若召虎之平淮夷宣王用以昭有功则于是厘尔圭瓒秬鬯一卣伯臯及仲偁父有伐南淮之勲则赐作寳鼎乃其宜也曰伯仲则又言其昆弟也诗曰伯氏吹壎指昆弟耳昆弟皆知移孝以事其君于是有南淮之烈岂周室之作人其盛有见于斯耶其铭诸盖所以昭之也







<子部,谱录类,器物之属,重修宣和博古图,卷三>
　　右髙三寸九分耳髙一寸濶八分深二寸二分口径三寸四分腹径四寸四分容一升重一斤十有三两三足铭四字按春秋隐公元年书郑伯克段于鄢盖郑伯者郑庄公也庄公弟有曰共叔段者甞请京使居之因谓之曰京城太叔则太叔者庄公之弟耳太叔彊跋遂缮甲兵以袭郑而公伐京焉太叔入于鄢公又伐鄢故春秋书其恶以为昆弟之戒而诗人有曰太叔于田以刺其多才而好勇者是也然则是器乃太叔居京而作之耳其为周器可知







<子部,谱录类,器物之属,重修宣和博古图,卷三>
　　右髙六寸八分耳髙一寸八分濶二寸深四寸六分口径七寸八分腹径七寸九分容七升重八斤四两三足铭一十九字曰齐莽史喜则古者太史顺时土是为农官曰莽则薙氏掌杀草春始生而萌之夏日至而夷之秋绳而芟之冬日至而耜之故知莽为史之职也喜疑其为名若诗所谓田畯至喜则畯亦立农之官喜或以为田畯至喜之喜商父乙鼎曰辰见北田作册友史亦史以田言之故知为莽史明矣是器耳缘着云雷之纹足作蹄状文镂增华实周器也







<子部,谱录类,器物之属,重修宣和博古图,卷三>
　　右髙一尺耳髙二寸濶二寸二分深六寸九分口径一尺一寸一分腹径一尺一寸三分容二斗有半重一十九斤十两三足铭一十一字按史记齐世家太公卒百有余年乃有乙公得立则所谓乙公者太公之后而君于齐者也观其器蚀缺成痕盖非周初上齐之品其亦不纯于古矣





</div>
    <div class="pagination">
<a href="重修宣和博古图_page6.html">上一页</a><span>...</span><a href="重修宣和博古图_page2.html">2</a><a href="重修宣和博古图_page3.html">3</a><a href="重修宣和博古图_page4.html">4</a><a href="重修宣和博古图_page5.html">5</a><a href="重修宣和博古图_page6.html">6</a><span class="current-page">7</span><a href="重修宣和博古图_page8.html">8</a><a href="重修宣和博古图_page9.html">9</a><a href="重修宣和博古图_page10.html">10</a><a href="重修宣和博古图_page11.html">11</a><a href="重修宣和博古图_page12.html">12</a><span>...</span><a href="重修宣和博古图_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
