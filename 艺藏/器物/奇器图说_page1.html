<!DOCTYPE html>
<html>
<head>
    <meta charset="UTF-8">
    <title>奇器图说 - 第 1 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>奇器图说 - 第 1 页/共 30 页</h1>
    <div class="content">　　钦定四库全书　　　　　子部九
　　竒噐图説　　　　　　　谱録类一【器物之属】提要
　　【臣】等谨案竒噐图説三卷明西洋人邓玉函撰诸噐图説一卷明王征撰征泾阳人天启壬戌进士官州府推官尝询西洋竒噐之法于玉函玉函因以其国所传文字口授征译为是书其术能以力小运大故名曰重又谓之力艺大防谓天地生物有数有度有重数为筭法度为测量重则即此力艺之学皆相资而成故先论重之夲体以明立法之所以然凢六十一条次论各色噐具之法凡九十二条次起重十一图引重四图转重二图取水九图转磨十五图解木四图解石转碓书架水日晷代耕各一图水铳四图图皆有説而于农噐水法尤为详备其第一卷之首有表性言解表徳言解二篇俱极夸其法之神妙大都荒诞恣肆不足究诘然其制噐之巧实为甲于古今寸有所长自宜节取且书中所载皆禆益民生之具其法至便而其用至溥録而存之固未尝不可备一家之学也诸噐图説凡图十一各为之説而附以铭赞乃征所自作亦具有思致云乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀






　　钦定四库全书
　　竒器图说卷一
　　明　邓玉函　撰
　　竒器图说译西庠文字而作者也西庠凡学各有本名此学本名原是力艺力艺之学西庠首有表性言且有解所以表此学之内美好次有表徳言所以表此学之外美好今悉译其原文本义两列于左
　　力艺重学也
　　力是气力力量如人力马力水力风力之类又用力加力之谓如用人力用马力用水风之力之类艺则用力之巧法巧器所以善用其力轻省其力之总名也重学者学乃公称重则私号葢文学理学筭学之类俱以学称故曰公而此力艺之学其取义本専属重故独私号之曰重学云
　　表性言
　　葢此重学其总司维一曰运重
　　凡学各有所司如医学所司者治人病疾筭学所司者计数多寡而此力艺之学其所司不论土水木石等物则总在运重而已
　　其分所有二一本所在内曰明悟一借所在外曰图籍
　　人之神有三司一明悟二记含三爱欲凡学者所取外物外事皆从明悟而入藏于记含之内异日明悟爱之而欲用之直从记含中取之足矣此学之本所在内者也至古人已成之器之法载在圗籍则又吾学之借所也故曰在外
　　其造诣有三一由师传一由式様一由看多想多做多
　　凡学皆须由此三者而成而此力艺之学赖此三者更亟不得师传不防做不有式様亦不能凭空自做两者皆有矣而眼看不熟心想不细手做不勤终亦不能精此学葢大匠能与人规矩不能使人巧巧必从习熟而后得也故曰习惯如自然三者并重而第三尤为切近何也师传易明但师不克常在则难式様最便然亦有式様而不能便惺然者故自己看多想多做多尤切近也
　　其作用有四一为物理二为权度三为运动四为致物
　　理如木之有根本也木有根本则千枝万实皆从此生故人能穷物之理则自能明物之性一理通而众理可通一法得而万法悉得矣穷理原为学者之急务而于此力艺之学尤为当务之首理既穷矣假如两理不知谁重谁轻则必权之度之理因相比而可较然其自分也故权度次之夫理穷而权度亦既审矣夫然后遇物之重者举人力所不能运所不能动者以此力艺学之法之器而运动之无难也故运动又次之顾运动何为总欲致其物耳假如人生有饥有寒则思致饮食致衣服诸物避风避雨则思致城郭致宫室诸物防物害防敌攻则又思致干戈致火器诸物凡此诸物非此力艺之学莫能致之故以致物终之者正以明此学大用之终竟耳四用似有先后而实皆相聫假如欲致物不得运动法则不能致欲运动不得权度则运动无法而权度不根诸穷理则将孰权孰度焉故四者相须总为此学之大用
　　其所传授因起则有五一始祖逓传二窘迫生心三触物起见四偶悟而得五思极而通
　　相授之原有一大人名亚希黙得新造龙尾车小螺丝转等器又能记万器之所以然今时巧人之最能明万器所以然之理者一名未多一名西门又有绘图刻传者一名耕田一名剌墨里此皆力艺学中传授之人也其云窘迫生心者如因饥寒所迫则思作饮食作衣服因风雨所迫则思作城郭作宫室因物害敌攻所迫则思作干戈作火器之类是也触物起见者如触于鱼之揺尾水中则因之作柁触于鱼之以翅左右则因之作橹触扵松防之伏板竖尾渡水则因之作帆之类是也偶悟而得者如一国王以纯金命一匠作器匠潜以银杂之王欲廉其弊弗得也亚希黙得因浴而偶悟焉谓金与银分两等而体段大小不等金重而小银重而大以器入水騐其所留之水谁多谁寡则金与银辨矣遂明其辨而匠自服罪之类是也思极而通者人能常思常虑则心机自然细宻明悟自然开发所谓思之思之又重思之思之不得鬼神将通之者是也此数者虽不由传授然有因而起故统系传授之下而另列之为因起云
　　论其料曰理曰法纵千百其无尽
　　料者力艺学中之材料也如一重物难起或用人力或用马力或用闗棙或用轮盘一法不足百法助之其机种种不同其材料不越理法两端随人明悟相度取用可千变万化而不穷也
　　核其模有体有制实次第而相承
　　模即体制葢有材料而不有体制作模则必不能成一器然体制虽或千百不同而其实则各各次第相承而不紊譬如自鸣钟大轮小轮其中名目甚多必一一次第相聫而后可以自鸣也一紊其序则不成其用矣
　　所正资而常不相离者度数之学
　　造物生物有数有度有重物物皆然数即筭学度乃测量学重则此力艺之重学也重有重之性理以此重较彼重之多寡则资筭学以此重之形体较彼重之形体大小则资测量学故数学度学正重学之所必须葢三学均从性理而生如兄弟内亲不可相离者也
　　所借资而间可相辅者视学及律吕之学
　　夫重学本用在手足而视学则目司之律吕学则耳司之似若不甚闗切者然离视学则方圆平直不可作离律吕学则轻重疾徐甘苦髙下之节不易协况夫生风生吹自鸣等器皆借之律吕故两学于重学虽非内亲乎而实益友可相辅而不可少也
　　此其取精也既厚则其奏效也必故能力甚大其所裨益于人世者良多也命曰重学学者其可忽诸夫此重学既从度数诸学而来其学可谓博而约矣原非一蹴而成功自可随奏而辄效只就起重一节言之假如有重于此数百千人方能起或犹不能起而精此学者止用二三人即能起之此其能力何如也既省多力又节大费且平实而不致险危其禆益于人世也又何如故名以重学虽专为运重而立名亦以见此学闗系至重有志于经世务者不宜轻视之耳
　　或问表性言一句耳而解奚为如此之多曰此学最奇亦最深不详解不能遽晓此中之妙之法之性理故解已详而余复为详注之者总期人人之易晓也
　　表徳言
　　前所表者重学之内性耳兹复表其外徳
　　是重学也最确当而无差
　　天下之学或有全美或有半美不差者固多差之者亦不少也惟筭数测量毫无差谬而此力艺之学根于度数之学悉从测量筭数而作种种皆有理有法故最确当而毫无差谬者惟学此为然非如他学此或以为可彼或以为否此或见以为是彼复驳以为非者比盖人同具明悟知其所以然自不得不是之非强也间有差亦非此学之差器之材质或有差不则人之所作如法与不如法耳
　　至易简而可作
　　葢器之公者止有一器之所以然亦止有一且至为明白不依赖于多体况其体相聫不多如通一体则他体可以相推但一留心自可通晓不似他学费尽心力而犹或不易晓也其理易明其法有迹而易见其器又悉有成式而可拟故此学至易至简而人人可作
　　然竒古可怪闻者似多惊诧非常
　　人多胜多或人多而胜寡不怪也人寡能胜人多则可怪如以大力运大重奚足怪今用小小机器辄能举大重使之升髙使之行逺有不惊诧为非常者鲜矣然能通此学知机器之所以然则怪亦平常事也试观千钧之弩惟用一寸之机万斛之舟祗慿一寻之柁岂不可怪而世固常常用之则亦视为日用家常物耳
　　而精妙难言见之自当喜慰无量
　　饥得餐渴得浆则自生喜慰而此精妙之器乃吾人明悟之美味也同具明悟者宁能不喜况有大重于此用大力多力不能起者一旦用小力而大重自起见之有不喜慰者乎故器之精妙笔舌难尽形容但人一见器之精妙未有不欢欣慰悦者者也昔亚希黙得欲辨金与银杂之故不得偶因沐浴而悟得其故则欢慰之极至于防其衣着赤身报王是一证也
　　堪为工作之督府
　　凡工匠皆有二等一在上一在下下者奉上之命躬作诸务有同仆役上者指示方略而不亲操斧凿者也自有此学总百工之在上者亦皆在下而此学独在其上葢百工之在上者非此宗工无所取法无所禀承其尊贵有五一能授诸器于百工二能显诸器之用三能明示诸器之所以然四能于从来无器者自创新器五能以成法辅助工作之所不及故曰督府云
　　可开利益之美源
　　民生日用饮食衣服宫室种种利益为人世急需之物无一不为诸器所致如耕田求食必用代耕等器如水干田干水田必用恒升龙尾辘轳等器如榨酒榨油必用螺丝转等器如织裁衣服必用机车剪刀等器如欲从逺方运取衣食诸货物必用舟车等器如欲作宫室所需金石土木诸物必用起重引重等器人世急需之物何者不从此力艺之学而得故即称为众美之源可也不宁惟是即救大灾捍大患如防水患则运大石以筑堤防火灾则用吸筒以洒水遇猛兽则用弓弩刀鎗遇大敌则用佛郎大铳就中以寡胜众之妙不能尽述则夫通此学者宁非濬开万用之美源也哉推而广之如凿矿砂采取金铁资贸易兵甲之费制风琴自奏音响佐清庙明堂之盛自鸣钟自报时刻济日晷晴隂之穷诸般奇器不但裕民间日用之常经抑可裨国家政治之大务其利益无穷学者当自识取之耳
　　公用则万国攸同
　　夫文物之邦无器不用固矣乃穷荒絶徼如绿头国人在北极出地七十多度之下无城郭州县可谓至僻之地至野之国矣亦知用皮船取水族用弓矢取鸟兽然则器用之公普大地无不同然何其广耶
　　创垂则千古不异
　　自有天地以后至洪水时人民众多有一国王是女主名塞宻刺宻造一大府名巴必暖其城周六万步髙二十丈广厚五丈周造城楼二百五十座用役一百三十万人一年造完彼时无器不有无器不用传至于今新新不已岂不千古如常也哉
　　立法之妙合乎天然
　　天下之物皆天然自生自成而此器之法乃因物理而生而成所谓有物必有则者此也然法虽由于造作而比于生成之物则或有相似有相帮有相胜有相笑者非一端也譬如天体昼夜自行运旋而器之自转磨自行车自鸣钟等类辄能一一与天相似人之耳目手足自视自听自行自持而器之制成人像者辄乂手能自持自起足能自行自止目能自闭自张一一与人相似不谓巧拟化工矣乎间有物力人力不能及者或以螺丝龙尾辘轳轮盘或用风用水用空皆可使之助其不及是为相帮所云参赞辅相殆亦此义欤至于以小力起大重运大重转大重虽至重之物悉足胜之无难是天地间无有胜过此器者矣且重之性原在下而此器不特胜之更能使重者自上而不觉如龙尾取水水止知其已下也而不知其已上也岂不可笑也哉有此数端故云立法之妙合乎天然讵曰小道之可观实为大学之急务然此特撮其梗概下文方细为敷陈
　　欵凡六十一























　　最重无过于地地在天之下必在中心
　　试观上圗□□□□为星天□为大地□□为地平人常见者自□至□至□为半天故知地在天之下中心也傥使地或在□则其径特为少半而星在□□上者不得见矣



<子部,谱录类,器物之属,奇器图说,卷一>
　　次重无过于海海附于地合为一球
　　试观上图□为日轮□为地海□为月□为日影日在地下月在天上日过地则有影影遇月则为月食惟地与海合为圆球其影亦圆故月食渐渐如半规也观第二图自见傥地形是方则其影亦方月食当截然如直线之形不作半规形矣详具天文书中










</div>
    <div class="pagination">
<span class="current-page">1</span><a href="奇器图说_page2.html">2</a><a href="奇器图说_page3.html">3</a><a href="奇器图说_page4.html">4</a><a href="奇器图说_page5.html">5</a><a href="奇器图说_page6.html">6</a><span>...</span><a href="奇器图说_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
