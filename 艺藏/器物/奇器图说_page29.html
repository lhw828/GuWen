<!DOCTYPE html>
<html>
<head>
    <meta charset="UTF-8">
    <title>奇器图说 - 第 29 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>奇器图说 - 第 29 页/共 30 页</h1>
    <div class="content">



　　风硙图説
　　为层楼一座上七下八方径各长丈有三尺楼上层不围下层三面围墙一面门楼下安硙以台台髙三尺硙上扇中凿方孔深三寸用安将军柱下端将军柱长丈有二尺上端安铁钻俗所谓六角六面是也其尖入上横梁横梁当四方之最中处安铁窠窠即为柱尖入处柱下端为方枘相硙上扇中所凿方孔为之将军柱从楼板中央贯上直至横梁横梁下尺许以下楼板上尺许以上始安风扇风扇凡四每扇横长六尺上下五尺坚木为框中加十字木枨一面用蓆障之边皆以索连之框上先于将军柱楼板上尺许以上横梁下尺许以下安夹风扇木轮二各厚尺许周围除安将军柱外寛仍尺许各十字凿五寸深槽槽视风扇框厚薄为之风扇入槽以里仍两端为孔安上即用索束柱上勿令活动为则风扇可卸可安楼之制照寻常硙亦寻常用者无他谬巧止借风力省人畜之力云耳此盖西海金四表先生所传而余想像损益图説之若此观者肯广为传制或于民生日用不无小补云














　　凖自鸣钟推作自行磨图説
　　先以坚木为夹轮柱二根厚四寸寛六寸髙视轮为度轮凡四名之甲乙丙丁甲轮之齿凡六十乙齿四十八丙齿三十六丁之齿则二十四与硙周轮齿相对乙丙丁之轴皆有齿数皆六甲轮轴则独无齿然有副轮径弱于正轮者尺有五副轮者贯索而垂重所以转诸轮因而转其磨者也而转副轮则又另有一机其垂而下也与正轮同体而下其上也则副轮转而正轮分毫无挂且其转上之法甚活妇人女子可转也此为全体轮架安定旁安其磨磨上扇周施齿如丁轮但与丁轮齿相间无忤则磨行矣凡甲轮转一周可磨麦一石若索可垂深数转则又不止一石而已第作此觉难非富厚家不能如止用两轮则轻便殊甚是在智者自精详焉



















　　凖自鸣钟推作自行车图説
　　车之行地者轮凡四前两轮各自有轴轴无齿后两轮髙于前轮一倍共一轴轮死轴上轴中有齿六皆坚铁为之即于轴齿之上悬安催轮凡四名之甲乙丙丁丁齿二十四丙三十六乙四十八甲六十甲轴无齿乙丙丁各轴皆有齿齿皆六甲轮以次相催而丁催轴齿则车行矣其甲轮之所以能动者惟有一机承重愈重愈行之速无重则反不能动也重之力尽则复有一机斡之而上傥遇不平难进之地另有半轮催杆催之若所称流马也者其机难以尽笔总之无木牛之名而有木牛之实用或以乗人或以运重人与重正其催行之机云耳曽制小様能自行三丈若作大者可行三里如依其法重力垂尽复斡而上则其行当无量也此车必口授轮人始可作故亦不能详为之説而特记其大略若此云

















　　轮壶图説
　　以文木为椟椟之制上下两层上层髙四寸下层髙二尺三寸上层为活葢中藏更漏两槽及各筒用盛铅弹俱有机其盖前面掩上二寸内藏十二时辰小牌下二寸明露容小木人于中可自前行应时拨动其牌垂时以示人也木人之行则机系于下层椟中总轮之架总轮之架安椟下层中央空处外有门二扇可开可阖椟寛长二尺六寸侧则各一尺二寸其中央安轮架空处寛可一尺两旁各八寸一安钟一安鼓门各从侧面开闭下层两端留二寸作足以三寸作抽匣三个即依中间一尺两旁各八寸为之其轮架之制先为两铁柱以次逓安其轮轮皆以精铁为之首锯齿小轮为丁次丙轮次乙轮次甲轮甲之齿六十乙齿四十八丙齿三十六乃乙丙丁三轮之轴之齿则均用六数不多也甲轴独无齿然有索直上贯于木人之足而以铅重垂而下坠所为转木人之总枢也甲动催乙乙催丙丙催丁而丁之所催者则另有十字分左分右之拨齿盖诸轮逓催转行甚速而拨齿于中一似左推右阻故使之遅迟其行者此微机也轮壶之妙全在于此此难悉以笔楮亦未可尽图绘至两旁鼓钟安置之法与夫更漏逓自传报之法皆有机为连络亦俱未便图説总之此壶作用全在于轮轮则转动木人木人因而自行击鼓报时又能带动诸机时至则擂鼔撞钟又能按更按一一自报分明不似昔人所为悬羊饿马不甚清楚也此于明时惜隂二义或者不无少补比之璇玑刻漏铜壶之制似亦易作向曽制一具在都中见者多人当亦谅其匪妄也
　　铭
　　泰圆毂转坱轧无垠两轮逓运万象更新睠彼昼夜终古相因流光难追徃哲竞辰嗤予小子嵗月空沦爰制斯器寸隂是珍义取叶壶名被以轮韫椟而藏静逺嚣尘应时传响发若有神斡旋元化宻衍丝纶屋漏有天日月为隣可襄七政可利四民可资整旅可借怡真能大能小触类引伸晦明风雨天路永遵考钟伐鼓晷漏毕陈闻声动念警我因循铭之座右蚤夜惟寅













　　代耕图説
　　以坚木作辘轳二具各径六寸长尺有六寸空其中两端设轵贯于轴以利转为度轴两端为方枘入架木内期无摇动架木前寛后窄前髙后低每边两枝则前短而后长长则三尺有奇短止二尺三寸两枝相合如人字様即于人字交合处作方孔安其轴两人字相合安轴两端又于两人字两足各横安一枨木则架成矣架之后长尽处安横桄桄置两立柱长八寸上平铺以寛板便人坐而好用力耳先于辘轳两端尽处十字安木橛各长一尺有奇其十字两头反以不对为妙辘轳中纒以索索长六丈度六丈之中安一小铁环铁环者所以安犂之曳钩者也两辘轳两人对设于三丈之地其索之两端各系一辘轳中而犂安铁环之内一人坐一架手挽其橛则犂自行矣逓相挽亦逓相歇虽连扶犂者三人乎而用力者则止一人且一人一手之力足敌两牛况坐而用力徃来自如似于田作不无小补此余在计部观政时承松毓李老师之命而作业已试之有效也者故图之因并记之若此






　　新制连弩图説引
　　闻昔武侯有连弩法亲授姜维想当日木门道万弩齐发射死魏大将张郃者或即其制廼其制失传久矣近世有从地中掘得铜弩者制作精细无比今之工匠不能造然特弩之机耳而人輙以为全弩也故卒莫觧其用徴愚偶得见之叹服古人想头神妙如许再四把玩因了悉其运用机括僭为增损一二且易铜为铁不但简质易作更觉力劲而费省似于今之行阵甚便也敬图説之如左













</div>
    <div class="pagination">
<a href="奇器图说_page28.html">上一页</a><span>...</span><a href="奇器图说_page24.html">24</a><a href="奇器图说_page25.html">25</a><a href="奇器图说_page26.html">26</a><a href="奇器图说_page27.html">27</a><a href="奇器图说_page28.html">28</a><span class="current-page">29</span><a href="奇器图说_page30.html">30</a><a href="奇器图说_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
