<!DOCTYPE html>
<html>
<head>
    <meta charset="UTF-8">
    <title>景德镇陶录 - 第 2 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>景德镇陶录 - 第 2 页/共 10 页</h1>
    <div class="content">　　●编校姓氏

　　休宁汪沂鲁川
　　同里汪嶼舆山
　　都昌曹昕曙山
　　都昌鲍升衢雲阶
　　都昌江宗海观澜
　　同里吴家杰英山
　　同里李中成君美
　　同里刘守谦牧郊
　　同里钱进珍席儒
　　同里陈锡嘏纯甫
　　同里罗文锦松雲
　　都昌鲍腾鸞祥云
　　甥程榗筠心
　　壻史文蔚典动
　　同怀郑日焕辉女

　　●重刻景德镇陶录序
　　夫象形制器赖利用於前民鸿宝成篇资饷遗於后载然而秦灰易烬鲁壁仅存几同三箧之亡犹藉一编之首难晏楹其可纳恐唐肆以难求非仗茂先博物之搜畴为高密遗书之订此景德镇陶录之所为重刻也昌江有陶肇於陈代景德名镇着於宋时兑矢和弓熟则生巧宋斤鲁削迁弗为良世厯千馀年莫之改也利通十数省无以加彀擎肩摩四方云集巷连鳞接万户星稠诚江右一大都会也女学蓝滨南先生向有陶录一书辑成於郑问谷副车鉴定於刘克齐明府绘其状於图而复申以说纪其原於卷而又析以条远稽古制以证夫群书旁引邻封以通夫外译杂记皆笔缄墨灸馀编亦书隽言鲭事可复实征悉属耳濡目染辞殊夸尚均关土俗民风做贡尚沿夏后之规考工补周官阙曾经剞劂久奉杲圭逮遭寇扮榆遂致灾延梨枣蓝仙己嗟夫长逝郑志只述夫小同幸一脔以堪尝虑双鸱之莫借兰亭真本空思萧翼赚来荐福残碑谁带率更摹出则有丹徒　张少嵒司马读书读律亦吏亦仙燕公擅著作之才白傅得江山之趣留心时务广搜有用之书厪念民依永垂不朽之业爰鹤俸复事校警俾播鸡林益腾声价洽闻殚见博涉曹仓胫走异飞贵增洛纸应识殳虫戈鸟咸登甲库之编徙教月斧星盘胥列酉阳之俎悯艰难於兆姓如陈座右陶风藉鼓铸於群伦几炼炉中丹纲罗散佚还合浦之珠光拂拭重新吐豊城之剑气（延鉴）识荆有幸慕兰维殷思利器於仁贤夙怀攻错承旧传於弓冶敢懈钻研钵托元沙壶倾实液爱春风之橐龠乐夏时之帡幪景提椠於前徽仰扶轮於大雅感　君高谊广收枯竹焦桐索我牟言聊效匏宣瓦奏是为序
　　时　　　　　　大清同治九年岁次庚午小春月朔
　　赐进士出生
　　诰授奉政大夫
　　钦加同知衔直隶即用知县古番愚弟王延鉴拜撰

　　●景德镇陶录序

　　自海盐朱炯川着陶说於是陶器有专书用补前贤所不逮而说古自唐虞以来说器详官哥定汝博考群书足无挂漏独说今景德镇陶惜犹多所未备盖其制器之委曲精详诚有非探访纪录可得而尽也余承乏浮梁镇录於籍案籍镇广豪数十里业陶数千户其人五方错杂贤不肖并处编审固有司之责又公事偶间辄微行入陶肆以察良莠以稽勤怠而其制器之委屈精详亦遂熟於耳目欲为镇陶成专书而未暇郑生延桂余始至邑观风所得士也招馆东轩课余次儿学一日以其师蓝滨南文学陶录遗稿来质於余其所记载则又多余耳目所未逮盖生平其地自少而长习知其事随时而笔之於书良非采访记录偶焉旁涉者可同日语也虽其稿本文词草创卷轶有未竟然譬诸梓材既勤朴断惟其涂丹艧矣遂亟属郑生因仍而增损之成书十卷中亦博考群书旁及诸陶而以其专为镇陶而有事也总题曰景德镇陶录夫古圣人制器尚象以利生民其切於饮食日用者固非必智巧具而功能备也自我国家惠工给值供役无拢命安而物阜工勤而器良镇人日以盛镇陶日以精莫不奋与鼓舞用副时会之隆有不知其所由然矣是录之成其不又补桐川所不逮而为有心时务者所亟赏乎为之序
　　时嘉庆二十年小春月朔知浮梁县事广德刘丙

　　●景德镇陶录卷一

　　○图说景德镇

　　景德镇属浮梁之兴西乡，去城二十五里，在昌江之南，故称昌南镇。其自观音阁江南雄镇坊至小港嘴，前后街计十三里，故又有陶阳十三里之称。水土宜陶，陈以来，土人多业此。至宋景德年始置镇，奉御董造，因改名景德镇。元置本路总管监镇陶。明洪武二年（《江西大志》作三十五年）就镇之珠山设御窑厂，置官监督烧造解京。国朝因之，沿旧名。
　　景德镇地图
　　
　　(景德镇地图)

　　○御窑厂
　　厂跨珠山，周围约三里许。中为大堂，堂后为轩，为寝。寝北有小阜，即珠山所由名，旧建亭其上。堂两旁为东西序，又东迤南各有门。又东；为官署、为东西库房、为仪门、为鼓亭、为督工亭、为狱房，今废。为陶务作二十有三；曰大器作、曰小器作、曰仿古作、曰雕镶作、曰印作、曰画作、曰创新作、曰锥龙作、曰写字作、曰色彩作、曰漆作、曰匣作、曰染作、曰泥水作、曰大木作、曰小木作、曰船作、曰铁作、曰竹作、曰索作、曰桶作、曰东碓作、曰西碓作。为窑式六；曰青窑、曰龙钢窑、曰风火窑、曰色窑、（烧炼颜色者。）曰爁熿窑（窑制大小不一，厂坯上釉用火爁烘有漏釉者，再上釉入窑烧）曰匣窑（厂匣皆先空烧，再装坯烧）。又前后甃井二，柴房二，窑役歇房二。厂内神司三：曰佑陶灵祠、曰真武殿、曰关帝庙。厂外神祠一：曰师主庙。厂之西为公馆，东为饶九南巡道行署（今饶州府同知署）。头门外树屏墙一，有东西二甬通市街。
　　桂按《邑志》：厂大堂旧题曰秉成。仪门外为厂场，左右四门，东曰熙春，旋改为迎曦；南曰阜安，西曰澄川，北曰待诏。又阜安门外有秉节制坊。珠山上有朝天阁，有冰立堂，有环翠亭。今并改替，惟厂署规制如旧，环翠亭犹存。
　　厂供应。《旧志》：拨浮梁县十三里、鄱阳县三十五里附厂，供应正派。后鄱阳县知县徐俊、以厂役合派七县申请还。县惟在镇十三里中供设，其七邑惟听事人答应。
　　管厂总事一名。副管事一名。档子房听事一名。听事吏一名。书手二名。机兵十六名。门役二名。库役二名。上班众匠役（以水、火、金、木、土五行别役，报开民族轮供。）
　　桂按：此皆旧制。国朝沿革，谨详二卷。

　　御窑厂图
　　
　　御窑厂图

　　○取土
　　陶用泥土，皆须采石制练。土人设厂采取，藉溪流为水碓舂之，澄细淘净制如砖石式。曰白木，以徽州祁门为上，出坪里、葛口二山、开窖采取，部有黑花如鹿角菜形者佳。此土色纯质细，可制细器，别有高岭、玉红、箭滩数种，皆以所产之名。若黄木釉果，尤作粗瓷者所必需，其采制法同。幅中为开采、为礁舂，大略如是。

　　陶图：取土
　　
　　陶图：取土

　　○练泥
　　造瓷首需练泥，必以精纯为上。其法以缸浸泥，用木钯搅翻摽渣沉过，以马尾细箩再澄夹层细绢袋过泥匣内，俾水渗浆稠，复以无底木匣下铺砖，细布紧包，更以砖压之。水干成泥，用铁锹翻扑结实。若釉水必炼灰配合。灰出邑南乡。幅中以曲木贯小铁锅耳者，调釉者也；以锹翻扑者，练泥者也。

　　陶图：炼泥
　　
　　陶图：炼泥

　　○镀匣
　　瓷坯入窑，必装匣烧，方不粘裂，且能觅风火冲突坯有黄黑之患。匣钵亦土作，土出景德镇马鞍山里村、官庄等处，有黑红白三色，更以宝石地所产砂土配合，则入火经烧。其造法，用轮车与拉坯同，土不必过细，匣成，阴干略旋平正，先入窑空烧一次，再装坯烧，名曰镀匣。若选作，则有厂居，幅中从略。

　　陶图：镀匣
　　
　　陶图：镀匣

　　○修模
　　圆器之造，每一器必有一模，大小款式方能画一。其模子必须与原样相似，但尺寸不能计算，大抵一尺之坯经烧后得七八寸，亦收缩之理然也。故模子必须先修模，不曰造而曰修者，一模必修数次，然后无大小参差之异。镇修模匠另有店居，名手有数，盖必熟谙土性、窑火者乃推能事。幅中情形颇肖。

　　陶图：修模
　　
　　陶图：修模

　　○洗料
　　青料为画瓷之用，而霁青、东青各釉色，亦需料配合，以浙江出者为上，云南、广东及本省各处亦产此。商贩采买来镇投行发卖，必先自捡选其大而圆者，色以黑黄明亮为最，再以小黄土匣装，入窑炼熟方可用。其用料之法，研乳极细，调水画坯，罩以白釉，经烧则现青翠；若不罩釉，则见火飞散。亦大奇也。幅中捡洗之事特详。

　　陶图：洗料
　　
　　陶图：洗料

　　○做坯
　　圆器之制，其方、棱者，则有镶、雕、印、削之作，而浑圆之器，必用轮车拉成，大者拉一尺以上坯，小者拉一尺以内坯。车如圆木盘，下设机局旋转甚便，拉者坐於车上，以小竹竿拨车使疾转，双手按泥随拉之，千百不差毫黍。若琢器其浑圆者，亦如造圆器法。其方棱者，则用布包泥以平板拍练成片，裁方粘合，各有机巧。幅中两拟其状。

　　陶图：做坯
　　
　　陶图：做坯

　　○印坯
　　圆器拉成坯，必俟阴干，不可令见日色，恐日晒则有拆裂之患，故有印坯一行。坯稍干则用修就模子，以手拍按，使泥坯周正匀结。其法：以小轮车旋转印拍，褪下模子阴干，以备碹削。幅中略具其状。又有乳料之工，用矮凳贮料，钵上装直木安瓷槌乳之，有双手乳者，有左、右乳者。疾、瞽、老、幼多资生焉。

　　陶图：印坯
　　
　　陶图：印坯

　　○碹坯
</div>
    <div class="pagination">
<a href="景德镇陶录.html">上一页</a><a href="景德镇陶录.html">1</a><span class="current-page">2</span><a href="景德镇陶录_page3.html">3</a><a href="景德镇陶录_page4.html">4</a><a href="景德镇陶录_page5.html">5</a><a href="景德镇陶录_page6.html">6</a><a href="景德镇陶录_page7.html">7</a><a href="景德镇陶录_page8.html">8</a><a href="景德镇陶录_page9.html">9</a><a href="景德镇陶录_page10.html">10</a><a href="景德镇陶录_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
