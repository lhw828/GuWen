<!DOCTYPE html>
<html>
<head>
    <meta charset="UTF-8">
    <title>画学集成 - 第 89 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>画学集成 - 第 89 页/共 129 页</h1>
    <div class="content">　　
　　方徐合卷
　　以方壶之飘洒，兼幼文之荒率，离披点画，涉趣不穷。天下绘事家见之，茫然错愕不能解，惟江上翁与南田生醉心于此，愿为执鞭。王生得余两人相赏罄快，可无绝弦之慨。若得后世有子云，未免钝置王生，因题此共发大噱。
　　
　　迂翁逸趣
　　昔白石翁每作云林其师趟同鲁兄辄呼曰：又过矣，又过矣董宗伯称子久画未能断纵横习气惟于迂也无间然以石田翁之笔力为云林犹不为同鲁所许。痴翁与云林方驾尚不免于纵横。故知胸次习气未尽。其于幽淡两言觌面千里。江上翁抗情绝俗有云林之风与王山人相对忘言灵襟潇远长宵秉烛兴至抽毫辄与云林神合共天趣飞翔洗脱画习可以睨痴翁傲白石无论时史矣。壬子十月枫林舟中江上先生属题
　　
　　仲圭小帧
　　梅沙弥有此本。笔力雄劲，墨气沉厚。董、巨风规居然犹在，此帧仿其大意，过邯郸而匍匐矣。
　　又
　　潇散历落，荒荒寂寂。有此山川，无此笔墨。运斤非巧，规矩独拙。非曰让能，聊行吾逸。
　　
　　题石谷为笪江上画云溪高逸仿六如法长卷
　　观其崖濑奔会，林麓隐伏，寂焉澄怀，悄焉动容，盖已近跨六如，远追洪谷，孤竹（行）法外，轶宕之致尽矣已。当郁冈先生秋堂隐几，游于云溪，而王山人已隔牖含毫，分云置壑。两公神契默成，真足鼓舞天倪，资其霞举，尚哉斯图。
　　
　　题石谷画
　　石谷子在毗陵，称笔墨之契，惟半园唐先生与南田生耳。半园往矣，忘言倾赏，惟南田一人。然又相见之日稀，终岁离索。于十年间相要同聚，山中三月，迄今不可得。而两人神交兴趣，零落耗削，每相顾叹息，来日、
　　几何，盖亦险矣。
　　
　　题查二瞻画册
　　观二瞻仿董源刻意秀润而笔力少弱。江上翁秉烛属石谷润色，以二瞻吾党风流神契，欣然勿让也。凡分擘渲澹，点置村屋溪桥，落想辄异。真所谓旌旗变色，焕若神明。使他日二瞻见之，定为叫绝也。
　　
　　秋花大帧
　　滕昌祐常于所居树竹石杞菊，名草异花，以资画趣。所作折枝花果，并拟诸生。余曩有抱瓮之愿，便于舍旁得隙地，编篱种花，吟啸其中。兴至抽毫，觉目前造物，皆吾粉本。庶几胜英华之风。然若有妒之，至今未遂此缘。每拈笔写生，游目苔草，而不胜凝神耳。
　　
　　画牡丹绣球
　　琼台艳雪，绛树珠衣。邢尹联茵，虢秦同辇。真人间荡心销魂，姝丽要眇之观也。剪绿未工，春风不借。嫣然在目，宜以永日。取示赏音，同此娱神耳。
　　
　　题石谷子模王叔明秋山草堂
　　王山人极称王叔明秋山萧寺本最奇。以辋川为骨，北苑为神。赵吴兴为风韵，苍浑沉古，兼备诸长。胜国时刻画之工，当称独步。此图即秋山萧寺。意其写红林点色，得象外之趣。视山樵本，不妨出蓝。因雪崖先生称翰林冰镜，故一操高山，博赏音倾耳之听也。
　　
　　空烟图
　　观石谷写空烟，真能脱去町畦，妙夺化权，变态要眇，不可知已。此从真相中盘郁而出，非由于毫端，不关于心手。正杜诗所谓：“真宰欲出”者。
　　
　　岁寒图取腊梅天竹大叶松
　　岁寒图三友予独爱此三种每取绘图曾得句云幽淡原真性孤标不受怜溪山吾友在相对送残年总是烟霞伴深知天地寒青灯吾共汝同向雪中看诗讽叹后雕正不必升庾岭跻嶰谷望徂徕然后称其标致也当元阴穷律元冰坼地之时。独表贞素之华不为雪霜所剥落易曰龙德在隐庶几近之
　　
　　画竹
　　唐解元画竹题诗：“一林寒竹护山家，秋夜来听雨似麻。嘈杂欲疑蚕上叶，萧森更比蟹爬沙。”乌目王山人画竹，得六如遗意，并书六如诗句。余和云：“派衍湖州有几家，倪迂自笑竹如麻。谁能染得湖江影，风在烟梢月在沙。”又和云：“从来爱竹是王家，墨雨如烟染白麻。一片秋声横断壑，半江残雨过平沙。”六如诗句，谐谑殊甚。余和诗故作庄语，因王山人画竹意似严整，不复相嘲耳。
　　
　　题画
　　秋冬之际，殊难为怀，惟当以天台云海荡我烦襟。知先生同此高寄，不复笑南田徒豪举也。
　　
　　（求桃源如蜃楼海市，在飘缈有无之间。又如三神山，）反居水底，舟至辄引去。武夷山中，时闻仙乐缭绕岩巅，异香氤氲，发于林皋，白云冉冉下坠，即之不可得见。观此洞壑深杳，古翠照烂，落花缤纷，烟雾杳然，王山人若已造其境，故能得其真。宇宙美迹，真宰所秘，乃不越襟而能问津于研席间。始知刘子骥辈，真凡夫耳。
　　
　　题图
　　壬子秋，予在荆溪。时山雨初霁，溪涨湍急。同诸子饮北城蒋氏书斋，乘醉泛舟。从紫霞桥还泊东关。激波奔岸有声，暗柳斜蹊，苍茫楼曲近水，绿窗灯火明灭，仰视河汉无云，晶然水烟将升，万影既寂，众籁俱作。于此流连，令人思致清宕，正不必西溪南岳之颠涯，方称幽绝耳。因为图记之。
　　
　　题扇
　　余在北堂闲居，灌花莳香，涉趣幽艳。玩乐秋容，资我吟啸。庶几自比于滕胜华，隐隐间有有万象在旁。对此忘饥，可以无闷矣。、
　　
　　
　　所无
　　气韵自然，虚实相生，此董巨神髓也。知其解者，旦暮遇之。
　　
　　皴染不到处，虽古人至此束手矣。
　　
　　云林树法，分明如指上螺，四面俱有。苔法皴法，多于人所不见处着意。
　　
　　作画须优入古人法度中，纵横恣肆，方能脱落时径，洗发新趣也。
　　
　　余尝有诗题鲁得之竹云：“倪迂画竹不似竹，鲁生下笔能破俗。”言画竹当有逸气也。
　　
　　董宗伯云：画石之法，曰瘦透漏。看石亦然。即以玩石法画石乃得之。
　　
　　石谷子云：画石欲灵活，忌板刻。用笔飞舞不滞，则灵活矣。
　　
　　笔墨可知也，天机不可知也。规矩可得也，气韵不可得也。以可知可得者，求夫不可知与不可得者，岂易为力哉！昔人去我远矣，谋吾可知，而得者则已矣。
　　
　　李成、范华原，始作寒林。东坡所谓根茎牙角，幻化无穷，未始相袭。而乃当其处，合于天造，宜于人事者也。无墨池研臼之功，便欲追踪上古，其不为郢匠所笑，而贻贱工血指之讥者鲜矣。
　　
　　作画至于无笔墨痕者化矣，而观者往往勿能知也。王嫱丽姬，人所美也，鱼见之深入，鸟见之高飞，糜鹿见之决骤。又孰知天下之正色哉！
　　
　　语云：射较一镞，奕角一着。胜人处正不在多。
　　
　　昔人云：牡丹须着以翠楼金屋，玉砌雕廊，白鼻猧儿，紫丝步障，丹青团扇，绀绿鼎彝。词客书素练而飞觞，美人拭红绡而度曲。不然，措大之穷赏耳。余谓不然。西子未入吴，夜来不进魏，邢夫人衣故衣，飞燕近射鸟者，当不以穷约，减其丰姿。粗服乱头，愈见妍雅，罗纨不御，何伤国色。若非必踏莲华，营金屋，刻玉人，此绮艳之余波，淫靡之积习。非所拟议于藐姑之仙子，宋玉之东家也。
　　
　　贯道师巨然，笔力雄厚，但过于刻画，未免伤韵。余欲以秀润之笔，化其纵横，然正未易言也。
　　
　　黄鹤山樵，秋山萧寺本，生平所见，此为第一。画红树最秾丽，而古澹之色黯然在纸墨外。真无言之师，因用其法。
　　
　　高逸一种，盖欲脱尽纵横习气，澹然天真。所谓无意为文乃佳，故以逸品置神品之上。若用意模抚仿，去之愈远。倪高士云：“作画不过写胸中逸气耳。”此语最微，然可与知者道也。
　　
　　梅花庵主与一峰老人同学董、巨，然吴尚沉郁，黄贵潇散，两家神趣不同，而各尽其妙。
　　
　　余画树喜作乔柯古干。爱其昂霄之姿，含霜激风，挺立不惧，可以况君子。惟营邱能得此意，当以瓣香奉之。
　　
　　寒林昔推营邱、华原，得古劲苍寒之致。曾见营邱雪山，画树多作俯枝，势则剑拔弩张，笔则印泥画沙。此图师其意，而少变其法，似于古人略有合处，与知者鉴之。
　　
　　余凡见管夫人画竹三四本，皆清敻绝尘。近从吴门见邵僧弥临本，亦略得意趣，犹有仲姬之风焉。半园唐孝廉所藏乌目山人临管夫人竹窝图卷，最为超逸，骎骎乎驾仲姬而上。僧弥，小巫耳。
　　
　　元时名家，无不宗北苑矣。迂老崛强，故作荆、关，欲立异以傲诸公耳。
　　
　　方壶泼墨，全不求似，自谓独参造化之权，使真宰欲泣也。宇宙之内，岂可无此种境界。
　　
　　黄鹤山樵，远宗摩诘。其能自立门户，颉颃黄、倪，盖得力于北苑者深也。
　　
　　米家画法，至房山而始备。观其墨华游戏，脱尽畦径，果非时人所能梦见。
　　
　　昔滕昌祐常于所居，多种竹石杞菊，以资画趣。所作折枝花果，并拟诸生。余亦将灌花南田，玩乐苔草，抽豪研色，以吟春风，信造化之在我矣。
</div>
    <div class="pagination">
<a href="画学集成_page88.html">上一页</a><span>...</span><a href="画学集成_page84.html">84</a><a href="画学集成_page85.html">85</a><a href="画学集成_page86.html">86</a><a href="画学集成_page87.html">87</a><a href="画学集成_page88.html">88</a><span class="current-page">89</span><a href="画学集成_page90.html">90</a><a href="画学集成_page91.html">91</a><a href="画学集成_page92.html">92</a><a href="画学集成_page93.html">93</a><a href="画学集成_page94.html">94</a><span>...</span><a href="画学集成_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
