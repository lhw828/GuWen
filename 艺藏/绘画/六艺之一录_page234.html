<!DOCTYPE html>
<html>
<head>
    <meta charset="UTF-8">
    <title>六艺之一录 - 第 234 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 234 页/共 664 页</h1>
    <div class="content">　　吴郡张旭书
　　上天垂象北极着于文昌先王建邦南宫列为会府六官既辨四方是则大总其纲小持其要礼乐刑政于是乎达而王道备矣圣上至徳光被睿谋广运提大象以祐生人躬无为以风天下三台淳耀百辟承宁动必有成举不遗策年和俗厚千载一时而犹搜择茂异网罗俊逸野罄兰芳林殚松秀尽在于周行矣夫尚书郎卄四司凡六十一人上应星纬中比神仙咸擅国华以成台妙修词制天一之议伏奏为朝廷之容信杞梓之薮泽衣冠之领袖顷朝荣初拜或省美中迁升降年名各书防壁讹误多矣总载阙如非所以传故实示不朽者矣今诸公六聨同事三署并时排金门辚华毂鸾跄鳯跱肩随武接而不因佥谋补其阙典其于义也无乃太简乎左司郎中杨公慎余于是合清论创新规徴追琢之良上伐荆蓝之美石刋刻为记建于都省之南荣防自开元卄九年咸列名于次且往者不可及来者不可遗非贵自我盖取随时斑位以序昭其度也丰约従宜昭其俭也俾夫金石长固英华靡絶不编班固之年自然成表未读马卿之赋已辨同时不其伟欤
　　开元卄九年嵗次辛巳十月戊寅朔二日己夘建
　　唐达奚珣游济渎记
　　吏部侍郎达奚珣文
　　监门卫兵曺防军薛希昌书
　　轵县南北数十里济水出焉稽乎旧章可得而道自河浮緑甲帝命夷疏甽浍而正乾纲铲陵峦而通委输所谓四渎资我而成彼二水者或在幽僻逺而貌竒伊何足贵岂与夫体清淳之气据夷夏之中平地开源分空正録表里皆净似若非深舟檝既加乃知无底冲和自抱斯君子之量欤従此而东截河通汶不以险阻【缺】其势不以清浊汨其流终能独运长波滔滔入海沈潜刚克斯君子之量欤意者洞幽明贯天壤包荒万类出入无间形与化游复归于道不然何其异也虽金火交作变通殊制而浮沈之事亦无舍旃国家南正司天北正司地以为百神授职则隂阳无错缪之灾羣望聿修水土得平均之序钦若稽古道岂虚行閟宫有洫象设如在流目一望森森动人觉毛髪之间风颷四起然后以诸侯之礼礼而禩之至于下人日用苹藻吉凶悔吝则以情言且神道无方岂存于此而物类相召或有凭焉防溜潜通动植兹液髙树直上百尺无枝虚篁下清四时一色意隔人世空闻鸟声阳浦先春草心方变危岸犹冷苔生未秾红晶落而天下隂青霭凝而众山暮留赏无厌归情坐忘中途载懐歴歴在眼庶记豪翰光昭厥美云
　　唐抚州南城县麻姑山仙坛记
　　麻姑者葛稚川神仙传云王逺字方平欲东之括苍山过吴蔡经家教其尸解如蛇蝉也经去十余年忽还语家言七月七日王君当来过到期日方平乗羽车驾五龙各异色旗旌导従威仪赫奕如大将也既至坐须臾引见经父兄因遣人与麻姑相闻亦莫知麻姑是何神也言王方平敬报久不行民间今来在此想麻姑能蹔来有顷信还但闻其语不见所使人曰麻姑再拜不见忽已五百余年尊卑有序修敬无阶思念久烦信承在彼登山颠倒而先被记当按行蓬莱今便蹔往如是便还还即亲观愿不即去如此两时间麻姑来来时不先闻人马声既至従官当半于方平麻姑至蔡经亦举家见之是好女子也年十八九许顶中作髻余髪垂之至腰其衣有文章而非锦绮光彩耀日不可名字皆世所无有也得见方平方平为起立坐定各进行厨金盘玉杯无限美饍多是诸华而香气达于内外擗麟脯行之麻姑自言接侍以来见东海三为桑田向闻蓬莱水乃浅于往者会时略半也岂将复还为陆陵乎方平笑曰圣人皆言海中行复尘也麻姑欲见蔡经母及妇经弟妇新产数十日麻姑望见之已知曰噫且止勿前即求少许米便以掷之堕地即成丹砂方平笑曰姑故年少吾了不喜复作此曺狡狯变化也麻姑手似鸟爪蔡经心中念言背痒时得此爪以爬背乃佳也方平已知经心中所言即使人牵经鞭之曰麻姑者神人汝何忽谓其爪可以爬背邪见鞭着经背亦不见有人持鞭者方平告经曰吾鞭不可妄得也大厯三年真卿刺抚州按图经南城县有麻姑山顶有古坛相传云麻姑于此得道坛东南有池中有红莲近忽变碧今又白矣池北一坛傍有杉松松皆偃盖时闻步虚钟磬之音东南有瀑布漂下三百余尺东北有石崇观髙石中犹有螺蚌殻或以为桑田所变西北有麻源谢灵运诗题入华子冈是麻源第三谷恐其处也源口有神祈雨辄应开元中道士邓紫阳于此习道召入大同殿修功徳二十七年忽见虎驾龙车二人执节于庭中顾谓其友竹务猷曰此迎我也可为吾秦愿欲归葬本山仍请立庙于坛侧宗従之天宝五载投龙于瀑布石池中有黄龙见宗感焉乃命増修仙宇真仪侍従云鹤之类于戏自麻姑发迹于兹岭南真遗坛于原花姑表异于井山今女道士黎琼仙年八十而容色益少曽妙行梦琼仙而飡花絶粒紫阳侄男曰徳成继修香水弟子谭仙岩法箓尊严而史洞左通邹郁华皆清虚服道非天地气殊异江山炳灵则曷由纂懿流光若斯之盛者矣真卿幸承余烈敢刻金石而志之时则六年夏四月也
　　隋江夏县縁果道场塼塔下舍利记
　　夫至理空冲寻求之源悠邈法身寂寞无方之应奄臻花叠未燃驻影留髪香薪已燎散体分形故有宝塔龛崔嵬四园之上云兴地踊照曜八国之中俾我圣迹未之湮坠縁果道场者梁天监十二年太嵗癸巳长史刘端舍宅为寺有命过僧归阇黎尽心监造阇黎降自江【缺】氏族未详戒慧緫持甚有灵騐于是鸿基胜趾缔构日新三业薰修七财具足以今大隋大业九年昭之嵗江夏县縁果乡长刘大懿等遵依勅防共三乡士民奉【缺】　齐与道七层塼塔一所安镇此地次有清信弟子黄慧龚慧俊慧达等兄弟并徳【缺】佳雅难兄难弟誓立五根愿四事于所住宅福瑞累彰亡父于大业三年三月乃于食内感舍利一枚大小相懽覩兹希有安止水器且浸且浮旋绕久之光明遍室顶戴虔礼日申供养到七年正月俊女鸡娘又感二枚斯实迹现难思抑闻图籍次有弟子李药王信首宿驰贤才简疋虽室无瑞井手阙金钱毎用放济居心倾舍为业以开皇卄年行至常州境感舍利一枚到大业五年于所住宅又感二枚昔者阿难捧函如来讃其希有康会瓶冩吴主嗟其神异询诸经诰今古同符以今季夏六月八日奉送散身永基下众縁賛助普设大斋方俟七级巍峩接霄房而飏采九盘煜燿宝铎韵而流声上资帝朝爰洎遐迩设使芬尽方城五分之身常住石销天袂金刚之地嶷然敢忘议善乃为铭曰
　　茫茫宇宙悠悠世间九地衔海四【缺】　山三途有狱五道无闗魂随动泊识【缺】循还至圣何像嶷尔淡泊示现无方迦维垂迹等救烧燃通悲幽溺息众权城椎轮火宅八十化尽天人丧师抚膺雨泪香水【缺】毗四王典防八国均持机縁靡隔灵祥俟时坊坟式建层表临空非因鬼力讵假神工金盘仰露宝铎摇风山移川徙徽业兴隆
　　少林寺戒坛铭【并序】
　　三藏法师义浄制
　　粤以长安四年嵗次甲辰四月七日此寺纲维寺主义奨上【缺】智宝都维那大举法济禅师及徒众【缺】以少林山寺重结戒坛欲令受戒懴仪共遵其处遂乃逺之都下屈诸大徳慇懃致【缺】延就山门是时我苾蒭义浄及防律师瑳禅师恩禅师恂禅师晖律师恪律师威律师等既至寺所解旧结新佥议此邉【缺】为小界标相永定冀无疑惑于时防鹅之【缺】士无召自来【缺】草结之英贤不期而会数逾一百行道三旬共系井珠俱修【缺】足诚五浊之希有慕四依之住持虚往实归绍隆无替庶乎【缺】田屡改长存立石之基砂界时迁无赏布金之地恐田成碧海岭变青川迷此结辰乃为铭曰
　　羯磨法在圣教不沦式金口是敬是遵目覩西域杖锡东【缺】覩盛事而随喜聊刋纪乎斯文
　　开元三年正月十五日立南馆学生张杰书
　　唐济渎庙北海坛新置祭器沈币双舫杂物之铭【并序】
　　朝散大夫行河南府济源县令张洗字濯缨撰
　　有唐六叶海内晏然偃革【缺】　崇乎祀典封兹渎为清源公建祠于泉之初源也置渎令一员祝史一人斋郎六人执鱼钥备洒扫其北海封为广泽王立坛附于水之滨矣天子以迎冬之日命成周内史奉祝文宿斋毳冕七旒五章剑履玉佩为之初献县尹加绣冕六旒三章劒履玉陛为之亚献邑丞冕加五旈无章亦剑履玉佩为之终献用三牲之享邦之大事先在祀乎濯缨不才领兹邑下车入庙每事皆问主者有云俎豆素阙难悉数其尤者有五北海望坛临事垒土杇槾一嵗而费数金为劳之甚其一也二所祭器凡百有二十二事至时请于上寮转毂入洛去来三百余里仍以嵗缗酬之积有嵗时不知穷极其二也沈币双舫又以车取池河渡口之舟往返之劳结防之饰其三也两坛位席百领有余户至诛求为扰非洁其四也榻乃至匕箸用之类门到敛索事终存亡太半其五也既革前辄为之铭铭曰
　　寤寐求思如神有知大风离披壊木于斯人吏惊持念兹悟兹【前年夏及今年春大风坏楸槐数株因用此材而为祭器兼沈币之舫也】为余有意庙中无备沈币双舫二坛祭器子来恱使所借皆遂观者阗阗事无阙焉刻之于石以待后贤是时也贞元十有三年
　　破邪论序
　　太子中书舍人吴郡虞世南撰并书
　　若夫神妙无方非筹筭能测至理凝【缺】岂绳准所知寔乃常道无言有着斯絶安可凭诸天縦窥其窅冥者乎至如五门六度之源半字一乗之教九流百氏之目三洞四检之文茍可以经纬阐其图讵可以心力到其境者英猷茂实代有人焉法师俗姓陈颍川人晋司空羣之后自梁及陈世缨冕爰祖乃伯累叶儒宗法师少学三论名闻朝野长该众典声振殊俗威仪肃穆介节淹通留连清发擿微隠比地方春藏用显仁之量如愚若讷外闇内明之巧固能智同测海道亚弥天岂止操类山涛神侔庾亮而已尒其文情乃典而不野丽而有则犹八音之并奏等五色以相宣道行则纳正见于三空拯羣生于八苦既学博而心下亦守卑而调髙实释种之梁栋生人之羽仪者矣加以赈乏扶危先人后已重风光之拂照林牖爱山水之负戴烟霞愿力是融晦迹肥遁以隋开皇之末隠于青谿山之鬼峪洞焉迥构岩崖蔽亏日月空飞户牖则吐纳风云其间采五芝而偃仰游八禅而寝息饵松术于溪涧披薜荔于山阿皆合掌归依摩顶问道经行恬静十有余年然其叠嶂危岑长松巨壑野老之所栖盘古贤之所游践莫有身至目覩攀穴指归仍撰青谿山记一卷见行于世太史令傅奕学业肤浅识虑非长乃穿凿短篇凭陵正觉将恐震兹布鼓窃比雷门中庸之人颇成阻惑法师愍彼后昆又撰破邪论一卷虽知虞卫同奏表异者九成蝇骥并驱见竒者千里终须朱紫各色清浊分流诃以凡测圣之舋责以俗校真之咎引文证道非道则儒曲致深情指的周宻莫不辙乱旗靡瓦解冰销入室有操吊之图厥角无容头之地于是传写不穷流布长世若披云而见日同迷踪而得道法师著述之性速而且理凡厥勒成多所遗逸今散采所得诗赋碑志讃颂箴诫记传啓论及三教系谱释老宗源等合成三十余卷法师与仆情殷淡水义等金兰虽服制异仪而风期是笃辄以藤绠聨彼珪璋编为次第其词云尔
　　唐顔鲁公与郭仆射书
　　十一月【缺】一日金紫光禄大夫检校刑部尚书上柱国鲁郡开国公顔真卿谨奉书于右仆射定襄郡王郭公閤下盖太上有立徳其次有立功是之谓不朽抑又闻之端揆者百寮之师长诸侯王者人臣之极地今仆射挺不朽之功业当人臣之极地岂不以才为世出功冠一时挫思明跋扈之师抗回纥无厌之请始得身画凌烟之阁名藏太室之廷吁威足畏也美则美矣然而终始之难故曰满而不溢所以长守富也髙而不危所以长守贵也可不警惧乎书曰汝惟不矜天下莫与汝争能汝惟不伐天下莫与汝争功以齐桓之盛业片言勤王则九合诸侯一匡天下葵丘之会微有振矜而叛者九国故曰行百里者半九十里言晚节末路之难也従古至今自我髙祖太宗已来未有行此而不危蹈此而不乱者也前者菩提寺行香仆射指麾宰相与两省台省已下常防官并为一行坐鱼开府及仆射率诸军将为一行坐若一时従权犹未可何况积习更行之乎一昨以郭令公父子之军破冦兵凶逆之众众情欣喜恨不顶而戴之是用有兴道之会仆射又不悟前失径率意而指麾不顾班秩之髙下不论文武之左右苟以取恱军容为心曽不顾百寮之侧目亦何异清昼攫金之士哉甚非谓也君子爱人以礼不闻姑息仆射得不深念之乎真卿窃闻军容之为人清修梵行深入佛海况乎收东京有殄贼之业守陕城有戴天之功朝野之人所共贵仰岂独有分于仆射哉加以利衰涂割恬然于心固不以一毁加怒一敬加喜尚何半席之座咫尺之地汨其志哉且乡里上齿宗庙上爵朝廷上位皆有等威以明长幼故得彞伦叙而天下和平也且上自宰相御史大夫两省五品以上供奉官自为一行十二卫大将军次之三师三公令仆少师保傅尚书左右丞侍郎自为一行九卿三监对之従古以然未尝差错至如节度军将各有本班卿监有卿监之班将军有将军之位如兼军容阶虽开府官即监门将军朝廷縦是开府特进并是勲官用防即有髙卑会防合依伦叙岂可裂冠毁冕反易彞伦贵者为卑所凌尊者为贱所偪一至于此振古未闻如鱼军容阶虽开府官即监门将军朝廷列位自有次序但以功绩既髙恩泽莫二出入王命众人不敢为比不可令居本位须别示有尊崇只可于宰相师保座内横安一位如御史台众尊知杂事御史别置一榻使百寮共得瞻仰不亦可乎圣皇时开府髙力士承恩宣传亦只如此横座亦不闻别有礼数亦何必令他失位如李辅国倚承恩泽径居左右仆射及三公之上令天下疑怪乎古人云益者三友损者三友愿仆射与军容为直谅之友不愿仆射为军容佞柔之友又一昨防仆射误欲令左右丞勾当尚书当时辄未詶对仆射权贵张目见尤介众之中不欲显过今者兴道之会还尔遂非再独八座尚书欲令便向下座州县军城之礼亦恐未然朝廷公防之宜不应若此今既若此仆射意只应以为尚书之与仆射若州佐之与县令乎若以尚书同于县令则仆射见尚书令得如上佐事刺史乎【缺】　不然今既三防齐列【缺】　明不同刺史矣且尚书令与仆射同是二品只投上下之阶六曺尚书并正三品又非隔品致敬之类尚书之事仆射礼数未敢有失仆射之顾尚书何乃欲同卑吏又据宋书百官志八座同是第三品隋及国家始别作二品髙自标致诚则尊崇向下挤排【缺】意伤甚况再于公堂【缺】　尚伯当为令公初到不欲纷披僶俛就命亦非理屈朝廷纪纲须共存立过尔堕壊亦恐及身明天子忽震电含怒责斁彞伦之人则仆射将何辞以对
　　唐顔真卿蔡州书
　　真卿奉命来此事期未竟止縁忠勤无有旋意然中心恨恨始终不改游于波涛宜得斯报千百年间察真卿心者见此一行事知我是行亦足达于时命耳【下缺十二字】
　　人心无路见时事只天知
　　求古録
　　大周无上孝明髙皇后碑铭【并序】
　　【臣】闻二仪合徳中黄承太紫之庭两曜齐明玉兔俪金乌之象是以九霄髙映星躔乗婺女之精十野傍【当作旁】罗妫水叶娥皇之徳亦有西陵美族【缺】　轩帝之宫南土嘉媒入娉夏王之幄其后太任端一即创文基太姒勤劳还开武运故知皇三事业咸资坤【缺】之功帝五风謡必借隂灵之化无上孝明髙皇后农仙掌【缺】出自有周盖唐叔虞之后也原夫赤乌流火丹雀衔书既开梦梓之祥旋茂翦桐之业自唐郊徙邑晋野裁封即胙土而为家启祯符而得姓周则志为大将承九伐之余资秦则欵为上卿居七域之重任岂直【缺】　丹毂金莩舄奕于都畿四代白环玉绪蝉聨于海县子云博识吐鳯摛词伯起髙材衔鳣袭祉诞【缺】不坠降灵相属神基与紫微争髙仙派共黄河俱逺所以【缺】隆钟鼎【缺】积衣冠五公则异代相传八子则殊时间出详诸谱系可略而言曽祖讳定后魏都督歴新兴太原二郡太守并州刺史晋昌穆侯宏材卓荦峻局深沈丹山有像【缺】之彩緑【缺】见遗风之步骞幄按俗风行驭竹之郊露冕临【缺】化偃焚林之阜岂直邓攸罢郡深叹鸡鸣刘宠辞官方忧犬吠祖讳绍后魏征西将军金紫光禄大夫兼通直散骑常侍骠骑大将军周开府仪同三司封傥城郡公鄜豳燕三州刺史赠使持节大将军成文扶邓洮五州诸军事成州刺史諡曰信声飞渐陆响逸鸣臯器重南金材横东箭谋深八阵勇冠三军既隆投石之勲果践衔珠之秩加以金结纽铜虎【虎字再见几笔俱短箎字号字亦然】分符转扇风停车待雨童儿结要无欺一【缺】之期亲友论刑自得二【缺】之咏父郑恭王讳达周内史中大夫隋开府仪同三司黄门内史吏部刑部二侍郎尚书左右丞赵鄯二州刺史工部吏部二尚书纳言营东都大监将作大匠武卫将军左光禄大夫遂宁恭公赠吏部尚书唐赠尚书左仆射垂拱二年封郑王食邑一万户依旧諡曰恭即司徒雍州牧观徳王之季弟也量包江海气逸烟霄文则吕氏春秋武则孙吴兵法箕裘代袭锵锵万石之君礼乐基身翼翼千金之子惊回玉札雁落雕弓激水张鳞遥浮渤海抟风理翰直上扶摇累践崇阶频升显秩腰鞬北阙位总貅曳履南宫声髙鹓鹭貂冠入侍气应连珠隼斾分班荣参执玉加以累仁钟祉积徳延祥四履开封宠及九泉之路千乗【缺】礼恩覃万古之前棠棣相辉鹡鸰交映刘家两骥誉满寰中荀氏八龙名髙海内通门向术冠盖成隂甲第当衢歌钟就列伏惟无上孝明髙皇后资灵【缺】魄毓粹【缺】宫承茂祉于瑶筐降仙仪于金屋声驰卝【当作丱】嵗潜流梦【缺】之祥誉表笄【缺】暗积扪【缺】之贶兰襟散馥惠问【缺】懿则重于邦家柔仪冠于今昔忠图孝范援翠竹而凌霜媛徳婉容引青松而冒雪礼枝含秀藻七诫于情田行叶分芳笼九师于性府徽猷内湛韶姿外发悬明镜于积水之间振清飊于长松之下贞规汉逺亮节秋髙翠楼红【缺】従来未重龙梭鳯杼本自多轻简素鄙鞶绣之工静黙尚韦编之道明诗习礼岂唯秋菊之铭阅史批图宁止春椒之颂学标天縦开道徳之清闗业契生知入文章之妙境曽于方寸具冩千言总游雾于毫端穷偃波于笔杪芝英云气入魏帐而分辉龙爪鱼形映张池而散彩尝题一简宻记贞心置以缄縢藏之屋壁云当使恶无闻于九族善有布于四方指此立身期之必遂后因修宅匠者得之恭王见而叹曰此隆家之女矣昔者书堂欲壊惟闻丝竹之音剑匣将开空覩蛟龙之气未有仁心暗彻睿徳冥通横宇宙而无违满乾坤而自应若乃行该【缺】义孝极【缺】经亲枕席而忘疲晨昏而靡倦及乎风枝不静露含哀【缺】厚【缺】而无追仰曽穹而莫报思欲托三乗之妙果凭五演之宗永奉严亲长栖雅志昔隋季丧乱海内沸腾伏鼈垂【缺】风尘暗起羣龙战野旗鼔潜张白骑于是争驱青犊由之竞扰蚩尤则餐沙食石项羽则索铁申钩赤眉探盆子之筹黄巾聚【缺】师之米夫三才合契惟神膺大宝之名大位乗时惟【缺】运洪鑪之徳唐髙祖神尧皇帝材雄鹊起业峻龙飞用丹扆而宁【缺】将朱旗而拨乱【缺】纲既纽竟收龙鳯之图【缺】角咸清遂翦豺狼之毒无上孝明髙皇帝观时有作应运而生先知赤伏之言预识黄【缺】之兆功深坐树绩茂披榛负伊鼎而陈谋入张帷而建策龙铃独运当赤【缺】之三千兽节长驱偶皇【缺】之百六息昆山之巨燎并借中原定沧海之横流咸资上略志同鱼水契若盐梅如魏武之得荀攸似汉光之逢邓禹虽英图盛烈昭鹤鼎于髙门而阃则嫔风阙鱼轩于中馈髙祖神尧皇帝位膺元首任切股肱利涉大川寄隆舟檝式崇勲旧为结潘杨酬功草昧之时赏効云雷之【缺】髙后以孝诚纯至雅操虚冲拒缛礼于移【缺】誓闲襟于【缺】　六尘不染孤标水上之花四谛方披独晤【缺】中之【缺】洎乎鳯凰开繇犹坚匪石之心乌鹊成桥果迫如纶之命于是使桂阳公主为婚主礼聘所须并令官给既而三【缺】叶兆百两邀欢与松萝而比茂谐琴瑟而流响风闺少女袭兰蕙而驰芬【缺】幌仙娥韵珩璜而动步光生绮殿比桃李而増鲜影发春楼视云霞而掩色八纮钦其雅躅四海挹其鸿徽犹羽翼之宗鸾鳯风云之随龙虎者矣庙见斯毕即拜应【缺】夫人従班例也于时帝图肇建王业【缺】基三户亡秦觉风尘之始定四门辟舜识雷雨之将调【缺】无鬬【缺】之妖【缺】息崩山之祸主上方勤庶政属想羣黎将贻共理之忧式广求贤之务无上孝明髙皇帝以勲兼竹帛义重金兰备歴文武昭升内外三践八元之位四临九伯之途中台飞署劔之荣南服总班条之任髙后以业光图史道洽壎箎欲啓仁明实资隂助是以【缺】　　海令未发而风移化穆荆衡泽将流而【缺】恱呼鹰台下尚隔去思扺鹊岩前始歌来晚俄而髙祖晏驾瞻脱屣而无留太祖崩号奉遗弓而积慕沈绵遽轸终无就【缺】之期痼疾遄淹忽切乗【缺】之衅髙后哀深杞堞誓切柏舟悲一劔之先沈怨双桐之半死昔时宝镜怆对孤鸾旧日瑶琴悲闻独鹤衔寃负痛抚繐帐而増号吊影伤魂践孀闺而凝慕方祈净业敬托良縁凭慧炬于幽途舣慈舟于觉海于是心持宝偈手写金言字落贯花词分半【缺】龙藏岂及象负难胜将佛【缺】而长悬共慈灯而不灭及龙旌首次绋遵途永惟凭附之诚愿托丘榛之侧方冀鹓栖梓树近接埏庭鹤舞松枝傍【当作旁】依路特以【缺】上【缺】居膝下爱切掌中理借劬劳方资顾复宣和谕善屡积葭灰【缺】就【缺】频移柘火至永徽六年【缺】上母仪万【缺】正位六宫将开练【当作链】石之基乃遂頽沙之祉大帝以西京命赏平原之秩未东汉崇恩新野之封犹褊于是广流原霈大啓黄扉稽石之遗尘裂宝符之【缺】　即以其年十一月册拜代国夫人食汤沐邑一千户品【缺】第一位在王公母妻之上鱼轩水【缺】飏轻影于龙池晕服霞明下鲜文于鳯掖荣由徳被位匪恩升骤应佳名徙昭洪泽以显庆五年十月转拜荣国夫人寻改封鄼国夫人自家疏槐里门荷椒庭累沐殊辉频膺茂典南邻夜【缺】奏钟磬于髙台北里晨通列笙竽于广榭门有蹑珠之客家丰馔玉之防恒处逸而思劳每将升而必降緑墀青琐特忿王根火布金蛇深非梁冀谦防之美万【缺】仰而知勤端洁之风九围钦而取则智周寰宇识洞古今思所以匡主庇民济时揆物嘉谟谠说屡发于神襟厚利丰功频彰于帝念奏便削藁【缺】莫能知每以孔光秘言合为【缺】之道山涛宻啓得事【缺】之要可久可大置黔首于生成惟防惟深顿苍元于覆【缺】至若縁情体物属事比辞取之以义方先之以风化清词海富缛藻云繁凡所著述皆成典训其动也方其静也直其恩也若春雨之流津其威也若秋霜之应节接上以礼逮下以仁君子感其徳小人懐其惠【缺】机独转灵台迥烛虚鉴与【缺】齐明神理共隂阳比奥洋洋乎不可得而称也既而离宫雾辟遥横【缺】乳之山别馆【缺】开上戴【缺】眉之宿甘泉避暑方陪万乗之游景福追凉更扈六龙之驾不谓灾纒雾露疢积膏肓丹扆凝慈召名医而接轸紫霄流渥下药而相望玉釜徒煎竟乏长生之术金丹莫就终无驻夀之期咸亨元年八月二日崩于九成宫之山第春秋九十有二【缺】上以身齐霄极礼阙晨昏恋隔九重望长筵而下泣心驰五起瞻厚褥而含悲大帝虑不胜哀秘兹凶问苴筵欲对仍流不次之恩葈服将临更下非常之泽仍改封卫国夫人以谕【缺】　上之忧悬也后疾将大渐【缺】落髙舂雅志无昏神情不挠影随灯灭自此长辞魂逐香销终无蹔返以为合葬非古礼贵従宜将追罔极之慈愿在先茔之侧上奉遵遗防无忝徽音割同穴之芳规就循陔之遗躅即以其【缺】庚午闰九【缺】辛丑朔卄一【缺】辛酉迁座于雍州咸阳原之洪渎原郑恭王旧茔之左礼也尔其郊原坱【缺】林薄阡眠秦【缺】闗河迥接宝鸡之野汉家坟垅平依金狄之川松槚森沈何【缺】鸟住风烟萧索防代【缺】亡于是凝恨九泉废朝三【缺】空山露冷痛结飞行旷野云愁悲纒草树乃下制赠鲁国太夫人諡曰忠烈仍令司刑太常伯卢承庆摄同文【缺】卿充监防大使右肃机皇甫公义等为副赐东园秘器每事官供务従优厚仍令西台侍郎【缺】　公戴至徳持节吊祭京官文武九品以上及诸亲命妇并赴宅吊哭仍送至渭桥葬事并依王礼给班劒四十【缺】羽葆鼓吹仪仗送至墓所往还官为立碑亲纡御札【缺】上因心转切锡类方希申莫大之懐冀展饰终之请乌坟欲列思増茅土之仪鹤陇将崇愿广山河之誓遂得五云飞彩坠仙液于松茔十【缺】回光被曽辉于蒿里乃下制赠太原郡王妃余如故所司备礼册命大帝亲御横门【缺】轩悲哭紫宸哀痛黄屋凄凉【缺】　为之寝光烟云由其辍色【缺】上以幽明永隔屺岵长辞终无再见之因镇结千秋之恨奔曦已逺荐霜堇而无【缺】逝水难追馈氷鱼而未【缺】又以严规早坠逺卜厝于乡坟慈防重倾近陪亲于京陇陵茔眇隔长悬两【缺】之悲闗塞遥分每切百身之痛遂命大使备法物自昊陵迎魂归于顺陵焉游冠逺降坠舄遥迁方移沛邑之魂更啓桥山之域白云朝起乍伴龙輴明月宵悬时低卫文明元【缺】上临朝其年追尊先妃曰魏王妃食邑一万户实封加满五千户改咸阳园寝曰顺义陵大名【缺】啓奥壤【缺】分古树捎云近对黑龙之水荒坟映【缺】傍【当作旁】邻丹鳯之城徽号既崇园陵【缺】广属以图书河洛负鳯衔窻闼方圆云攅雾矫合宫重屋既布政而严禋玉辇金舆且巡河而拜洛永昌元年追尊先妃曰忠孝太后既而讴歌允集狱讼知归【缺】垂革命之符【缺】涌受终之箓珪锡禹还逢揖让之【缺】黒玉归商即啓休明之运九茎仙草依汉殿而抽芳五色祥云绕轩营而布彩下従【缺】望上应【缺】心乗宝位于通三建瑶圃于得一黄琮苍璧祀【缺】郊复庙重檐宗文祖武鸿名肇创光鳯阃于幽泉茂
　　礼将加饰鸾闱于长夜【缺】　元【缺】追尊曰孝明髙皇后陵曰顺陵复以祥分贝叶瑞演龙花金容开十【缺】之图玉相告三空之防龙轩黯黯俄为兠率之【缺】鳯阙岧岧忽似须弥之座金轮既转玉镜方悬式诠无上之文【缺】显崇亲之义长夀二年后位之上又加无上两字寻又下制改顺陵曰望鳯台东京故事西汉遗尘封树空存追崇未广岂若宸襟镇结长懐露序之哀睿念恒纒永结霜旻之慕遥瞻鳯野式建嘉名逺望鹑郊长悬美称且夫功成翼賛尚画云台勣擅勲庸犹题麟阁况乎【缺】茂徳贯【缺】殊祯垂母则于寰区导嫔风于邦【缺】岂可
　　使炎凉暗积陵谷潜移惟裁舞鹤之松不刻盘龙之石【缺】上凝懐万化长想千龄恐【缺】轴之西回惧【缺】闗之北转方图琬琰式降丝纶永嗟仙鹤之歌用固灵之卜微【缺】攀辉【缺】树沐润【缺】潢荣忝緑车职兼青史奉先追逺恒积慕于丹诚相质披文忽承恩于紫诰是用恭抽弱思敬述洪猷屑瓦徒勤生金媿妙挥毫夺魄陈万一而宁穷伏纸惊魂辞再三而不获逡巡拜首乃作词云邈矣上古悠哉厥【缺】　回紫府【缺】转黄舆隂阳荡薄【缺】居诸灵负防宝鳯衔书【其一】
　　大位既陈三才乃立帝皇郁起后妃更袭蛟电遥凝虹【缺】下入渭涘疏派涂山是葺【其二】
　　明明髙后奕奕辉光白环代郁丹毂家昌灵基岳峻曽派何长扪【缺】集祉浴【缺】开祥【其三】
　　爰自生育早彰尊贵【缺】出【缺】流青龙翠气金屋是贮玉衣方萃燕非竒鸡珠宁异【其四】
　　芝兰吐叶桃李开花黄云白气夜【缺】朝霞贤明自负仁孝无加曽霄降药秘箧飞沙【其五】
　　聪悟【缺】资惠才神与河汉灵匹潇湘帝女笔动鸾回弦调鹤儛涤想金【缺】　心宝聚【其六】
　　仙容婉婉艳质峩峩【缺】妃耻出【缺】媛羞过椒房入颂栁絮萦歌词峰秀岳学海驰波【其七】
　　鲂鲤成诗鳯凰开兆琴瑟既合室家斯绍两鹤齐飞双龙并绕徳行方肃言容是【缺其八】
　　九围母则六合嫔风恩流海内化被区中银环晓上金【缺】　　祥开梓阙位冠椒宫【其九】
　　习礼明诗披图阅史汉朝马邓周【缺】任姒隂化聿宣坤仪【缺】理贯【缺】惊瑞惊雷送祉【其十】
　　髙舂忽坠上夀俄骞金丹不熟玉釜徒煎黄泉九【缺】白【缺】三【缺】六宫恨积万【缺】哀纒【其一十一】
　　寂寞丘陇凄凉原隰毕【缺】难追终【缺】靡及薤露晨【缺】急伏纸衔悲挥毫洒泣怨【缺】贤之同尽感昏明之
　　递及纪盛徳于丰碑冀神猷兮永立【其一十二】
　　长安二【缺】嵗次壬寅金【缺】　己巳木朔五【缺】癸酉金建右武后革命时所立顺陵碑首曰大周无上孝明髙皇后碑铭并序特进太子宾客监修国史上柱国梁王臣三思奉勅撰太子左奉裕率兼检校安北大都防相王臣旦奉勅书


　　六艺之一録卷一百二十一
　　钦定四库全书
　　六艺之一録卷一百二十二　　钱唐倪涛撰
　　石刻文字九十八
　　求古録
　　吴越武肃王墙隍庙记
　　重修墙隍神庙兼奏进封崇福侯记
　　若夫防阳共理之规人神相賛之道传于史册今昔同符切以浙东地号奥区古之越国当舟车辐凑之会是江潮冲要之津自隋末移筑子墙因迁公署据卧龙之髙阜雉堞穹崇对镜水之清波风烟爽朗缅惟深固宜叶防扶故唐右卫将军揔管厐公讳玉顷握圭符首临戎政披榛建府吐哺绥民仁施则冬日均和威肃则秋霜布令属墙爱戴黔庻謌謡寻而罢市兴嗟余芳不冺众情追仰共立严祠镇百雉之冈峦宰军民之祸福殿堂隆仪卫精严式修如在之仪仰托储灵之应徃载衅生刘氏妖起罗平予躬禀睿谋恭行天讨数年擐甲两复越墙皆资蠁之功以就勘平之业特为重増仪像严洁牲牢迩来四野无尘重门罢柝丁卯嵗旌东渡巡抚军民躬奠椒浆目瞻灵像每畅吴风越俗共歌道泰人安昔为两镇之疆今作一家之庆遂驰牋表请降封崇所冀朝恩与西使牧齐标【疑有误】羙称共秦峦对耸寻天泽果赐允俞颁崇福之嘉名升五等之尊爵其所奉勅命具列如左【右小字】
　　勅镇东军墙隍神厐玉前朝名将剧郡良材顷因剖竹之辰实有披榛之绩剏修府署绥缉吏民岂独遗爱在人抑亦垂名终古况钱镠任隆三镇功显十臣能求福而不囬致效灵而必应愿加懿号以表冥符宜臻岌嶪之功用显优隆之泽宜赐号崇福侯仍付所司牒至准勅者【右大字】
　　噫乎人惟神佑神实人依爰自始建金汤肃陈祠宇奠兹中垒三百年来虽享【阙】馨未登列爵今则值予佐国连统藩维啓吴越之双封为东南之盟主况遇金行【阙】箓梁德克昌道既泰于君臣泽遂加于幽显获申奏荐遽降徽章今则象轴焕新龙纶逺至表勲名于万代昭灵感于千秋固当永荷王私长垂幽賛保我藩宣之地遐清灾沴之源共泰斯民永安吾土烜矣赫矣永作煇华今当吴越双封一王理事亦仗土地隂隲防力防持神既助今日之光荣予亦报幽灵之焕燿但虑炎凉改易星嵗徂迁不记修崇莫源事始聊刋贞石以示后来时大梁开平二年嵗在武辰【阙】　月【阙】　　啓圣匡运同徳功臣淮南镇海镇东等军节度使检校太师守侍中兼中书令吴越王钱镠记
　　右碑在绍兴府卧龙山西冈上城隍庙中此碑以城为墙以戊为武问之越人皆茫然莫对钱塘吴任臣博物君子也一日予举此碑诘之答曰五代史梁本纪注曰梁尝更戊曰武朱温父名成戊字类成故改之城之改墙亦此故也然本纪言温父名诚非成亦岂欧阳公误耶　予按旧唐书哀帝纪天祐二年七月全忠请铸河中晋绛诸县印县名内有【阙】城字并落下如密郑绛蒲例单名为文九月勅武成王庙宜改为武明王十月勅改成徳军曰武顺十月勅管内豪城曰槀平信都曰尧都栾城曰栾氏阜城曰汉阜临城曰房子避全忠祖父名也十一月勅改路州路城县曰潞子黎城县曰黎亭又勅改河南告城县曰阳邑蔡州防城县曰苞孚同州韩城县曰纬元绛州翼城县曰浍川郓州郢城县曰万安慈州文城曰屈邑泽州晋城县曰髙都阳城县曰濩泽安州应城县曰应阳洪州豊城曰吴髙又按五代史成徳军梁祖以成音犯庙讳改曰武顺其曰音则以二字同音而避之礼所谓嫌名者非误也又曽子固因防韩公井记云城改为墙者梁太祖父烈祖名诚当时避之此更可据然因成而改戊甚为迂曲周公谨齐东野语云此全无义理又戊本音茂不知何以有武音而郑樵谓十辰十二日皆为假借甲本戈甲乙本鱼肠丙本鱼尾丁本虿尾戊本武已本凡又不知其説何所本也
　　又按城隍二字始见于易爻城复于隍之文说文隍城地也有水曰池无水曰隍而非以为神也礼诸侯祭五祀而国门居其一郑氏以国门为城门则始有祭城之説而非以为一国之主也洪武二年礼官奏城隍之祀莫详其始唐李阳氷缙云城隍记谓祀典无之惟吴越有之然成都城隍祠太和中李徳所建而张説有祭城隍文韩愈有祭潮州袁州城隍文杜牧有祭黄州城隍文则不独吴越也芜湖城隍建于吴赤乌二年北齐慕容俨梁武陵王祀城隍神皆书于史则又不始于唐也予考其云赤乌年者固不足凭而大约起于南北朝之世至唐末而无地不祠无州不祭又必指一人以当之如吴之春申君永嘉之周苛南昌之灌婴润州之纪信而此郡则以为前总管之厐玉地祗人鬼合为一身祀典之不经至斯而极已或曰如子之言则令甲所封为神者非与非人鬼也而可以察人间之善恶与曰奚不可哉在古有之国社里社庻人所得而祭也啓之战甘曰不用命戮于社而王莽之誓其下曰有不为新室者社鬼记之是故以土神而司生杀之柄者也今之城隍古之社也名异而实同国家之所奉神则冯焉不必其托于人鬼而后能灵爽也予既録此碑封号而虑为后人之谄鬼者助之左证也故并论之
　　宋勑牒碑
　　勅赐昭祐公碑【碑额篆文】
　　尚书省牒　越州显寜庙昭祐公【大字】
　　太常寺状准尚书省劄子三省同奉圣防驻跸会稽今已逾嵗妖祲不作行殿载寜越州城隍庙崇福侯可特赐额封公竝令太常寺拟定申尚书省依准今降圣防指挥欲拟昭祐公伏乞朝廷详酌指挥施行申闻事城隍庙崇福侯【右小字】
　　牒奉勅朕展义东南驻跸都会宫室城郭之必葺殆嵗之周氛祲妖孽之弗兴繄神之祐是用锡上公之尊爵加二字之荣名不显其光庸示无穷之报自今以始常储有羡之祥宜特封昭祐公牒至准勑故牒【右大字】
　　绍兴元年五月　　　　牒【牒上有尚书省印】
　　参知政事张　沽【官衘俱在中半截冩起】
　　尚书右仆射兼知门下省事
　　少傅镇潼军节度使判绍兴军府事兼提举学事兼管内劝农使充两浙东路安抚使马歩军都总管信安郡王食邑防千贰百户食实封叁千肆百户孟忠厚　立石右碑在城隍庙中其隂大书曰赐显寜庙额勅按宋史建炎四年四月帝驻跸越州五月癸丑以张守参知政事与碑合
　　式古堂书畵彚考
　　米南宫书宗室崇公孝恭墓志铭
　　宋宗室持节随州诸军事随州刺史充随州管内观察使上柱国天水郡开国公食邑六千一百户食实封一千四百户赠开府仪同三司追封崇国公再赠司空諡孝恭墓志铭
　　翰林学士朝奉大夫知制诰兼侍讲实録脩撰云骑尉赐紫金鱼袋臣郑居中撰
　　承议郎权知淮军管句学事兼管内劝农事飞骑尉赐绯鱼袋借紫臣米芾书并题葢
　　公讳世恬字静之太祖皇帝之元孙曽祖燕懿王徳昭祖彰化军节度使舒国公惟忠父宣州观察使宣城侯从谨嫡母髙平郡夫人薛氏庻母永嘉郡太君李氏公以庆歴三年六月生七年赐名授太子右内率府副率皇祐二年明堂恩改右监门率府率稍迁右千牛卫将军英祖神考哲庙嗣登天极累迁右金吾卫大将军康州防御使又改迁贵州防御使上践阼迁随州管内观察使崇寜元年五月十一日以疾终于睦亲第享年六十诏赠开府仪同三司追封崇国公仍赐以黝纁赠玉又勅以一品卤簿殡于城北佛舍遣太常博士吴矜軷祭于国门諡孝恭继以子令寤郊恩赠司空公恭俭孝慈出于天资始宣城侯薨才七嵗哀泣摧毁若成人及长事髙平夫人昏定晨省未尝少懈夫人尤爱之髙平殁殡于佛寺公伯仲愿庐墓以终其防宗正拘文不许公乃命子侄诉于庭神宗为之叹息褒羙诏从之宗室庐墓自公始也既冠鋭意经史研精理致日夜与伯仲讲习求古人学问手録训释溢于几席宫教王慥善否臧人物一见公洒然异之乃以公进士业上焉将召试公谓所厚善曰学以为己岂忍与吾家人角一日之长而徼幸爵禄哉终不就举既失怙恃事兄嫂如父母宗子间指以为法永嘉弃飬哀号擗踊水浆不入口者累日出殡普照寺庐次才数楹公苫块其间足不逾阈人以为难伯仲俱亡公长其族属内外几百口雍睦上下闺阃肃然虽见孙妷必具衣冠拊循训饬动合礼则其有防葬婚姻力不给者必捐资厚遣于人了无徳色嵗时祭享列子孙拜跪庭下至有跛倚者公曽不知倦永嘉葬卜地神冈距京城几半驿四时荐献必躬亲之晩嵗以疾筋力不强视世事一不留意独嗜书史以教子孙欲人自表见于世故所延纳皆当时知名士而一门之内举进士者几十人其子令晙尝试艺中髙等问学该博孝友纯笃掌教官交荐于朝崇寜温诏且以宗子久失教飬为念以其事付宰臣俾之讲议于是宫邸大辟黉宇仿太学三舍法教飬宗子令晙首率子侄执经就列月书季考以行艺升内舍者一嵗凡三人令戅子泰举进士中第子鈜赴试京东转运司以魁荐复试南庙擢第一聨名奏籍者一子三孙集英唱第令晙以环卫入侍称谢殿陛再三人颇荣之令洧自内殿承制诣登闻乞试遂中程易文阶其他试吏亦各有闻皆公教督有素也每病少间则奉朝请无虚日虽霾风暴雨未始或渝人为言公方病瘳未宜勤四体公曰宗子享厚禄且无吏责茍无病辞不能勉强趋朝纵于法寛假独不愧于心乎间命诸子取前代史抗声诵之倾耳而聴一字輙误则诘证之已则戒之曰古人之言不妄可不审谛耶凡亲旧踵门虽病应接略无倦容闻賔客语及经籍必命子孙録之至如荐绅先生嘉言竑识徃徃识于屏幛间朝夕载阅讽诵不忘公之好贤乐善皆此类也世或卖婚取资习久成俗公独慎择望族间得善士其所奉飬甚薄至于供祭祀接賔客恤孤独则倒廪倾笥不吝所有惟恐不满人意公虽严而恕虽寛而栗俨然庄重人自畏爱娶邢氏封太寜郡君赠和义郡太君故太师昺之孙女也先公六年而亡男十八人长令幼太子右内率府副率次令萃赠定州观察使令致赠左屯卫大将军令右内率府副率皆亡令晙右监门卫大将军康州刺史令寤内殿承制令俌内殿崇班令绲令注故右侍禁先亡令戣东头供奉官令洧宣徳郎令□西头供奉官令戅宣义郎签书安国军节度判官防公事令名右侍禁令莇右班殿直女十八人供备库副使郑仅朝奉郎知开州军州事郭伯山左侍禁马能夫东头供奉官宋昻承务郎范良右班殿直张汝明三班奉职马公彦通仕郎田有成右侍禁张汝能右班殿直阁门只郑绎三班奉职焦天任皆公婿也一在室孙男二十人子鈜宣义郎子泰将仕郎宻州司户参军子鉴亡子访子巽子履竝殿直子彀子澜子殳子笈子友竝奉职余未仕孙女二十二人长适东头供奉官刘绚次适右侍禁陈元发次三班奏职张由庚次三班奉职盛镗次三班奉职王苹次承务郎开公南次将仕郎张章余未行曽孙男三人曽孙女四人皆幼以大观元年三月廿九日葬于河南府永安县铭曰赫赫崇公艺祖之裔能嗜于学于焉飬智恭俭孝慈好贤乐施教督孙子而业于艺比比登科以儒显世人有一善亦足名家公兼有之德则无瑕铭以示后实而非夸
　　赵松雪书光福重建塔记
　　塔者西域圣人之灵庙众生灭罪致福之具也自阿育王建初后代震旦之来表刹兴盛者莫盛于萧梁之世焉光福塔者实梁大同权舆唐会昌暴殄复兴咸通至赵宋宋至今朝大徳中住山磻师时毕方鸟栖其巅以致鐡石瓦甓隳哉有不可葺者住持相师谟画鼎创真人周静翁仙宗而尚佛来自双鳯作檀越主率寺邻富而信者防成徐公沙门愿而干者成彻徳三公暨寺职班员涓吉命匠篾栖鸾竹索以为绹材化羊杉缚以为架彻顶至踵革古从新即旧基越旧制别絫层级至五半徐公脱屣索诃相师迁乔梵行施心愿力唯静翁不移走书来曰山中住持闻有更易倘林屋清师补处则塔縁幸甚香火幸甚既而防来洞庭孤云乃起一苇未杭翁已羽化乌乎元度乎重来乎三叹终至至未席温或谓塔縁幸欤不幸欤余曰佛三祗百刦修六万行以戒定慧力成舍利益众生者塔之谓也由塔即庙庙即貌貌佛圣徳令众归命行檀波罗而得福田今啬一縁将普万化是苻佛本愿益众生欤果元度之类欤子知其然而不知其所以然欤于是越明年具梵礼迎铜像出化东行首翁之儿妇魏氏母子承祯同调无改大父之道乐助而之任洋沙头大仓苏台蓂见四新稇载而返寻不请之檀朱公阙工施财施艺特银其相轮之顶复有刺血为墨书妙经者二渡长江入长淮募逺者三大概廿余同袍辅势忘倦宣劳聚诸财鸠诸工一举而完七级自尖以还饰盖至四嵗暮收工明年像复出西募春行夏归秋作余层列屋皆其落成辉辉乎摩尼圆明沓沓乎露盘屭赑碧瓦鳞集画檐翚飞帀防楯而寳铃和鸣鎭山川而人天瞻仰具功德一十五种消罪业八万四千不夜常光免责备于香火实一不幸而众幸且甚也遂书其延祐改元二月十日之建始来年五月望日之毕工系以辞曰
　　阿阇世藏设利罗阿育得之出恒河八万四千起塔婆后世则之广兴建四方玲珑或八面萧梁以前世未见我此灵庙实大同起伏二次三鸠工延祐以来又六冬清寜仙人徳相佛福縁慈縁普泽物白花岩头橛屼屼清也薄有铜像縁两募一举功其圆尽未来际民福田常光歴刦射牛斗羗椅椅兮淑吾后哿矣富人夀长久至治元年望月二日建　皇帝陛下千万夀　佛慧雄辩大师本寺住持沙门了清撰　前翰林学士承防荣禄大夫知制诰兼修国史赵孟頫书并篆题
　　虞邵庵书儗岘台记
　　尚书司门员外郎晋国裴君治抚之二年因城东隅作台以游而命之曰儗岘台谓其山谿之形拟乎岘山也数与其属与州之寄客者游而闲独求记于予初州之东其城因大邱其隍因大谿其隅因客土以出谿上其外连山髙陵野林荒虚逺近髙下壮大闳廓怪竒可喜之观环抚之东南者可坐而见也然而雨隳潦毁盖藏弃委于榛藂茀草之间未有即而爱之者也君得之而喜増甓与土易其破阙去榛与草发其亢爽缭以横槛覆以髙甍因而为台以脱埃氛絶烦嚣出云气而临风雨然后谿之平沙漫流防风逺响与夫浪波汹涌破山拔木之奔放至于髙桅劲艣沙禽水兽下上之浮沈者皆出乎履舄之下山之苍顔秀壁巓崖拔出挟光景而薄星辰至于平冈长陆虎豹踞而龙虵走与夫荒蹊聚落树隂晻暧游人行旅隐见而防续者皆出乎袵席之内若夫烟云开敛日光出没四时朝暮雨旸明晦变化之不同则虽覧之不厌而虽有智者亦不能穷其状也或饮者淋漓歌者激烈或靓观微歩仿偟徙倚则得于耳目与得之于心者虽所寓之乐有殊而亦各适其适也抚非通道故贵人蓄贾之游不至多良田故水旱螟之灾少其民乐于耕桑以自足故马牛之牧于山谷者不收五谷之积于郊野者不垣而晏然不知枹鼓之警发召之役也君既因其土俗而治以简静故得以休其暇日而寓其乐于此州此州之人士女乐其安且治而又得游观之羙亦将同其乐也故予为之记其成之年月日嘉祐二年之九月九日也南豊曽巩记
　　君作新台拟岘山羊公千载得追攀歌钟殷地登临处花木移春指顾间城似大隄来宛宛溪如青汉落潺潺时平不比征吴日缓带犹宜向此闲郡人王安石为裴使君作南丰先生以嘉祐二年九月九日作此记先生是年登进士第而归乡之时也裴侯名材记不书名亦致敬邦君之意后七十八年其从子纡守抚重刻之久之石又亡又后二百年雍虞集书并附王文公诗一首
　　南丰曽氏新建文定公祠堂记
　　君子之欲行其道者时王之制有所不得为则推其法意之所得为而为之此圣贤所以无不可行之时也昔者诸侯之国其昆弟子孙得以公族为大夫为士有田有禄以养之国有宗庙世守其祭祀百世之子孙祭于大宗五世之子孙祭于小宗而祖考之神灵盖有所归矣后世贵为公卿而无国邑惠泽无以徧及其族人于久逺君子原本而充类防然伤其心焉是以有置义田以待后人之冠昬防祭者矣宗庙不立祭享无所君子酌于贤贤尊尊之意而不得有所为焉于其贤者则縁夫尸而祝之于社之义而致其敬则亦庻几而已南丰曽氏自鲁国公有六子其显者三人文定公子固最贤子开之文如其兄而子宣最贵子固之学在孟氏既殁千五百年之后求圣贤之遗言帝王之成法于六经之中沛然而有余渊然而莫测赫然为时儒宗其文章深追古作而君子犹以为特公之一事云尔鲁公没时公弱冠未仕也家甚贫嫁孤妺九人必得其所奉母夫人至孝老死不衰葢其根于天性者纯明得于经学者深至所以行其道者众人固不尽识也是以官爵不过于郡守奉入无逾于常僚犹悉其赀力置义田于临川郡城之后湖与属邑金谿之南原立为规约以惠利其族垂三百年矣此所谓能行其法意于可为者乎不然何其能久也今其族孙元翊以其父正子之遗命作公祠堂于后湖之上使其族之人食焉而思其本居焉而敬其身则公之遗意虽去之百世而乌有终穷者哉呜呼公之至元翊八世矣于庙则已逺于社则已踈即其所遗田而祠之使羣情之涣者尚有所萃也不亦可乎元统癸酉祠堂成适予自京师归临川来求文以为记故为书此俾附诸义田规约之后而刻诸祠下云雍虞集记
　　欧阳圭斋杨公墓碑铭
　　元故翰林待制朝列大夫致事西昌杨公墓碑铭前翰林学士承防荣禄大夫知制诰兼修国史渤海欧阳譔并书
　　翰林学士资善大夫知制诰同修国史杨宗瑞篆额
　　延祐二年乙卯皇元初设进士科取士左右牓通得五十六人至正乙酉丙戌间余与抡魁济南张公梦臣同为三史总裁暇日馆中论及同年因叹五十六人之中物故过半盖三十有余矣时西昌杨公贤可方上引年之章朝廷优异之以翰林次对致事今年余老退闲居浏上贤可之子凖来求墓铭则斯文又弱一个矣为之怊怅数日乃叙而铭之公讳景行字贤可号吟杨氏在诸谱中最详西汉赤泉侯喜至东京太尉震及今千有余年昭若指掌葢由代有闻人纪载不失故也其族在庐陵者自唐虞部侍郎辂始迁宋忠襄公邦乂文节公万里皆出此族其自庐陵迁西昌者族甚繁然以科第入官实自公始焉曽大父克恭大父叔球考复圭隐徳弗耀以公贵考赠承事郎龙泉县尹公幼頴悟三嵗记诵七嵗能作诗龙泉公常令侍侧对客命题应声而就龙泉喜曰儿能继先业矣它未暇论也稍长不事生产人或迂之则捧腹以示曰千斯箱在是焉能效诸君竞刀锥之末乎初从师刌声律赋赋诸葛亮草庐语警防有竒气师异之弱冠贑大家谢氏诸嫡于父所亲知加爱敬久而庻母遇其嫡子逾于已出阖门千指共爨今称义门贑俗有疾事巫鬼多不谒医公力诋其陋一日忽首疢若有感公正色不为动夜梦神人衣冠而语曰幽明异趣何苦相诮然君地坦彛继此逺到吾不能有加于君耳言已揖而去公寤而汗疢遂愈賔兴之初郡侯首以公荐既登第赐同进士出身调会昌州判官会昌介万山间地多瘴民不知井饮饮河河水恶致疾公教民凿井疾良已其为士鲜知学黉舍敝陋公到割己俸表率好义者新作校宫若干楹増学田若干顷教飬兼备士习一新余力缮捕盗司公廨规措有法事竣民不知役邑嚚民号十虎大为民害公捕寘诸法赭门以识其过者八人三年民丕变为善迁永新州判官永新徃号吉之岩邑讼牒山委公先取隣境文移罥挂郡民者悉格不问民入词于官择其尤无情者痛绳之众知畏讼乃简官民田租嵗久积弊税或飞匿户多诡名公抉硩弊根厘正其籍粮以石计者八万【阙】千有竒居三月善颂大作以丁艰去官民吊祭者自永新逹白下繦属不絶服阕除江西行省照磨在宰属中以儒独见敬礼改宜黄县尹抑豪横如会昌覈租税如永新受知部使者聂公延世旁郡邑狱讼久不决者皆移委公公聼断明允用法不颇其所承鞫咸得其情吏或舞紊上谘秋官卒从公议陞抚州路推官行县按囚人称无寃金溪之余宜黄之陶乐安之廖临川之许皆以哗讦持长吏短长恣睢不法有列其罪于公公各底其罚戍卒尤五流民罗里自戕以诬平民公直其事释被诬者僧云住发故官管运使墓厚訾鬻狱知公不可移其赂于权要祷以细故攟公公不少衂亦莫之害迁归安县尹年及七十告老于朝拜翰林待制朝列大夫致事至正七年月日以疾卒于家是年十月二十八日州之螺湖金盘原娶严氏封宜人继室髙氏皆先公卒子男五人介逺仁凖毅克世其学逺早夭女一人适陈孙男七人章朝顺名昌文脱頴孙女七人曽孙男一人公性亷正刚果当官临政淑慝分明好恶端直与朋友交悃愊诚一急于义举如廹饥渇座主李韩公晩敚爵命泰定初公在京师闻同年在言路者欲上章申雪之数徃见同年风切之以义同年感公言章上遂还旧授自为布衣至擢科日入仕始终以负所学自期未尝刓方瓦合以适时尚亦未尝为习俗所移缙绅间论初科南士所至以政事称者江淛如干夀道江西如杨贤可诚不易得者有诗集若干卷雍虞公集为之序庐陵刘公将孙谓其节制老成句法兼有二陈所长采置雅南集铭曰仁庙抑吏始更用儒儒承休风所尚亷隅侃侃杨公亷匪近名曰予立志无负圣明我去吏汚守儒故常又惩儒迂尽吏所长治绩至难尤难乡邦公治会昌能吏伏降再调永新又迩桑梓突未及黔善颂盈耳理棼如丝操刄必割殖善如苗防莠斯活宜黄善制羙锦不伤庭无滞讼户无瘦粮纡余不徐奋挚不亟靡威匪畏靡驯匪徳少卿信臣其进明经康成注律以谊定刑性习相渐有莸有薫人尽如公足彊斯文士生有文文足名世仕而能官官者有实惠二羙曷并公则兼有惠流无穷文托不朽念昔同升江右五士公与求师我铭其二维公寿考实多求师奕奕年家我心贶之有湖曰螺有原金盘德人斯藏生也桓桓宜黄之碑会昌之祠过墓者式眎兹铭诗
　　周伯温书危太朴譔倪夫人墓铭
　　有元故薛君思永配倪夫人墓铭
　　至正十年夏儒薛毅夫其太夫人倪氏于信之贵溪县同耕原其友临川危素方在史馆属其外兄桂孟书其世出言行欲来求铭居亡何汝頴盗起道路隔絶后一纪始克航海至京师以请于素不敢辞也按夫人讳瑞真姓倪氏其先在南唐时有信州雄石镇镇遏使官至银青光禄大夫奉化军开国侯父恕轩先生母薛氏生至元二年七月八日时见北斗光烛于庭父母异之年十九归同里薛君昶思永其字也君之父晩有足疾不良于行扶掖起居供馈饮食必身先之父或谓之曰宜自读书不烦尔也对曰奉亲余暇方是读书之时上有大母夫人复从容曰妾当亲为治具以养曽祖姑为学不可废也君有父防恸哭过哀人不忍闻愳伤大母之心既塟则哭于他室夫人开释之终莫能止每见大母则欢然改容服除竟以忧遘疾卒曽祖姑方涕泣虑无以为塟夫人乃尽出嫁时衣服簪珥以为棺椁他日抚二子曰汝大父尝窘于徭役亦不知遽至于贫唯日夜望汝成人以兴吾家他日得从尔父于地下足矣哭几至絶由是坚苦自持蚕桑纺绩得缯布奉曽祖姑余以资教子之费子既长则又训之曰人多言汝勤能乡学使汝父及见之喜当何如辄鸣咽流涕曽祖姑防伯祖姑议均财治具夫人请曰所积锱铢豫备之矣人尤以为难能嵗时祭祀必躬视俎豆无违于礼至正八年十月戊辰得疾越五日壬申没得年五十有九子男二毅夫其长也次余祥先卒孙男一人薛氏之先亦仕南唐为司徒乃徙贵溪之渐歩里五传至宋朝奉郎尚书驾部员外郎上防军昌弼又六传至修职郎金溪县丞玠君其曽孙也两家俱着族云铭曰女妇之德由教而明维薛与倪世有簪缨婉婉令容训戒是承尔行之孝尔节之贞郁郁松栢原曰同耕为善之徴被厥云仍通奉大夫参知政事同知经筵事提调四方献言详定使司事临川危素譔中奉大夫同知太常礼仪院事鄱阳周伯琦书
　　董思白书大中丞少司马曹公生祠碑
　　皇上厉精图治修祖宗平台召对故事史不絶书朝无虚月而抚臣特召今有江南开府中州曹公于是公严程行矣镇臣赵将军世臣尚将军廷栋等感知懐徳画像作祠以金石之事请于旧史固辞不获予闻之军志曰威克厥爱允济乃兹读公抚吴疏草与檄草而知公惠爱之深也葢以严得之云公驭吏严故储所颁二月为期画一絜令即际三空称四尽必不游移以果胥史之腹公驭将严故询察所及狼贪必剪驽乗必汰即借先容凭请托而必不以姑息逭败类之驱公律己严故牙纛所至二簋无加兼珍弗御即冐霜雪絶波涛必不以供帐开干没之窦意尝欲使国家有余力以养兵士卒有余力以养气所谓视之如婴儿故可与之赴深溪者此物此志也我吴荷殳持防之士守在海壖门庭间二百余年无长征之役公骤闻【阙】警饮血誓师曰战阵无勇不得比于孝子捐躯报知乃可齿于侠夫自古开幕府谓之凿凶门此何时乎束甲疾趋敌王所忾义无反顾矣将士曰敬如公命于是旌旗猎猎骊驷骎骎渡江而前压滹沱而阵他方应援者或望屋食或鸟兽散或鸱张鼠窃几激为泾原而吴军独否会【阙】骑先退不得一当见长天子闻而嘉之有诏归伍公当杕杜之还复厪北门之恤向所厚给近于可追者一无所问苏轼曰天下之事成于豁逹大度之君子而败于寒陋之小人者谓是耶公所居唐邓间即忠武侯抱膝南阳故处武侯以严治国者惟其澹淡自将故能平心如枰开诚广益虽李平廖立不忘殉知况受知者公之治吴与武侯治蜀恩威无异此方将士尸而祝之社而稷之者又寜有异也公对平台必以夹袋所储戎防已试孰可建威万里孰可独当一面悉数于上前以备鞭挞东【阙】之用我东南亦有荣施焉屹然一片石不足表东海乎哉赐进士出身资善大夫南京礼部尚书前礼部左侍郎兼翰林院侍读学士詹事府少詹事掌南翰林院学士事修实録副总裁经筵讲官治生董其昌撰并书
　　张子荩书岣嵝山房记
　　灵鹫山灵隐寺之西循曲径逾小涧有泉泠然而清有石狮蹲而虎踞有梅数枝有竹数竿有屋数楹悠然其间者岣嵝山房也其中为楼曰紫葢云者岣嵝山之别也楼之上下析为小室者五凡燕居欵客却暑避寒之所无不毕具楼之外揷槿为篱叠石为垣刳竹为瓦引泉从垣间泻出日夜作瀑布声緑篱翠竹交暎其前盛夏凛然如秋出楼之北跻石磴而上数十歩结桧为亭曰来鹤因名为坪曰对奕又上十歩曰孤啸台为白砂丹井为礼斗阁为香雪巢其外为桃蹊茶坂梅坞橘坡葢是山周遭不盈十亩而极备精致入之者如游于蓬莱方丈而莫能穷诘也山人姓李名元昭少喜任侠有提戈取功名之志稍长更读古书工诗词已而弃去习举子业为诸生寻以祖爵袭千戸侯亡何又弃去始一意飬生之术躬负瓢笠与其徒云游湖海上凡名胜之区足迹殆遍歴七寒暑然后归构山房为终焉之计室中刻木为小像傍列棺殓之具穴山为塜题曰岣嵝山人墓是时山人年六十有五今七十有九矣余自甲子嵗闻山人名而访之遂定方外交嗣是徃来钱塘必造宿于山中徘累日不忍去噫自余交山人迨今十余年矣世故挠其外欣戚荡其中役役营营竟成何事而山人负不覊之材挟文武之器乃能早谢去独与造物者游等勲业于浮云视死生若旦暮今其年益耄神益强视聴益聪明歩趋益蹻健虽其中所深诣非余所敢知廼以余自视年为减山人之半而神气不逮逺甚顾犹驰逐于梦幻之塲而不知返视山人为何如虽然山中烟景固自无恙余行且从山人偕隐矣作岣嵝山房记时万厯丁丑张元忭譔





</div>
    <div class="pagination">
<a href="六艺之一录_page233.html">上一页</a><span>...</span><a href="六艺之一录_page229.html">229</a><a href="六艺之一录_page230.html">230</a><a href="六艺之一录_page231.html">231</a><a href="六艺之一录_page232.html">232</a><a href="六艺之一录_page233.html">233</a><span class="current-page">234</span><a href="六艺之一录_page235.html">235</a><a href="六艺之一录_page236.html">236</a><a href="六艺之一录_page237.html">237</a><a href="六艺之一录_page238.html">238</a><a href="六艺之一录_page239.html">239</a><span>...</span><a href="六艺之一录_page235.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
