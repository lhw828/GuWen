<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 37 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 37 页/共 231 页</h1>
    <div class="content">　　襄啓逺承惠问厚意所存益有感着知日来体气佳胜殊为慰也近被命尹治日以穰剧居不得暇移书致谢不尽缕缕惟眠食自重不宣襄拜手长官足下八月廿一日
　　蔡君谟十帖【装为横卷】
　　陶生帖
　　襄啓示及新记当非陶生手然亦可佳笔颇精河南公书非散卓不可为昔尝惠两管者大佳物今尚使之也耿子纯遂物故殊可痛懐人之不可期也如此仆子直须还草草奉意疎畧正月十一日襄顿首　家属并安楚掾旦夕行
　　入春帖
　　襄啓入春以来属少人便不得驰书上问唯深瞻想日来气隂晴之不齐计安适否贵属亦平宁襄举室吉安去冬大寒出入感冒【阙】劳百病交攻难可支持虽入文字力求丐祠今又恩复供旧职恐知专以为信前者铜雀台瓦研十三兄欲得之可望寄与旦夕别端石奉送也正月十八日襄顿首公绰仁弟足下
　　思咏帖
　　襄得足下书极思咏之懐在杭留两月今方得出关厯赏剧醉不可胜计亦一春之盛事也知官下与郡侯情意相通此固可乐唐侯言王白今嵗为游闰所胜吁可怪也初夏时景清和愿君侯自寿为佳襄顿首通理当世屯田足下　大饼极珍物青瓯微粗临行悤悤致意不周悉【已上三帖草书】
　　县君帖
　　襄再拜伏承县君吉葬有日襄以行路并亡男斋僧赴期不及谨遣州校少持菲礼聊以伸亲戚之好殊非丰腆深自为愧谨奉手状啓闻旦夕前行此不一一襄上郎中七兄左右廿七日早
　　京居帖
　　襄啓去徳于今盖已洊嵗京居鲜暇无因致书第増驰系州校逺来特承手牍兼贻楮幅感戢之极海濒多暑秋气未清君侯动靖若何眠食自重以慰遐想使还専此为谢不一不一襄顿首知郡中舍足下谨空九月八日
　　谢郎帖
　　谢郎春初将领大娘以下永安年下朱长官亦来泉州谂今见服药日觉瘦倦至于人事都置之不复关意眼昏不作书然少宾客省出入如此情悰可知也不一一襄送正月十日
　　中间帖
　　襄啓中间承劳纡问适防疾未平殊不从容示书两通知烦指干新第有未备且与鐍钥却别作一番并了之四人园子只与门下每人一间园中地分与四人分种要他栽种也不一一襄奉书五日【已上四帖皆行草书】
　　大研帖【小字自注】
　　襄啓大研盈尺风韵异常斋中之华繇是而至花盆亦佳品感荷厚意以珪易邽若用商于六里则可真则赵璧难舍尚未决之更须面议也襄上彦猷足下廿一日【甲辰闰月】
　　山堂书帖
　　丙午三月十二日晩
　　欲寻轩槛倒清樽江上烟云向晚昏须倩东风吹散雨明朝却待入花园
　　十三日吉祥院探花
　　花未全开月未圆看花待月思依然明知花月无情物若使多情更可怜　十五日山堂书
　　惠帖
　　惠水林檎花多感天气暄和体履佳安襄上公谨太尉左右【已上三帖皆真行书】
　　蔡公书法真有六朝唐人风粹然如琢玉米老虽追踪晋人絶轨其气象怒张如子路未见夫子时难与比伦也辛亥三月九日倪瓉题【行楷书】
　　洪武己未四月云间袁凯观于萧谿【行书】
　　在宋号善书者苏黄米蔡为首俗评以君谟居三公之末殊不知君谟用笔有前代意优劣自可判也己未四月陈文东拜观【行草书】
　　后学陈迪观【行楷书右四跋一纸】
　　外录
　　瑚网云崇祯四年三月廿四日获观此帖及米海岳九帖张长史京中帖赵承防临周文矩画羲献像梁赵岩神骏图宋思陵题马麟亭台图续观兰亭东垣楷书万应方蔡忠惠四帖及十帖种种具体尤多效右军内第九帖轩槛二絶差减墨妙宰睂公皆鉴此一帖为双钩廓填余九幅并好
　　蔡端明宾客七兄帖
　　襄啓前惠书伏审尊万福【阙】　　入京都即休政此士君子所以自处始终也甚善甚善公绰数日前见访【阙】斋道话终夕近日保养之【阙】颇见门戸然且能自保涓【阙】　　　久当得力州下更肃静如前时可自遣也舟船必恐无用目下【阙】阙遣人勾还谨奉手状问起居不宣襄上宾客七兄足下正月廿五日
　　蔡君谟茶录并序
　　茶录
　　序
　　臣前因奏事伏陛下谕臣先任福建转运使日所进上品龙茶最为精好臣退念草木之微首辱陛下知鉴若处之得地则能尽其材昔陆羽茶经不第建安之品丁谓茶图独论采造之本至于烹试曽未有闻臣辄条数事简而易明勒成二篇名曰茶录伏惟清闲之宴或赐观采臣不胜惶惧荣幸之至谨序
　　上篇论茶色
　　茶色贵白而饼茶多以珍膏油其面故有青黄紫黒之异善别茶者正如相工之视人气色也隠然察之于内以肉理润者为上既已末之黄白者受水昏重青白者受水鲜明故建安人鬭试以青白胜黄白
　　香
　　茶有真香而入贡者微以龙脑和膏欲助其香建安民间试茶皆不入香恐夺其真若烹之际又杂珍果香草其夺益甚正当不用
　　味
　　茶味主于甘滑唯北苑鳯凰山连属诸焙所产者味佳隔溪诸山虽及时加意制作色味皆重莫能及也又有水泉不甘能损茶味前世之论水品者以此
　　藏茶
　　茶宜蒻叶而畏香药喜温燥而忌湿冷故收藏之家以蒻叶封裹入焙中两三日一次用火常如人体温温以御湿润若火多则茶焦不可食
　　炙茶
　　茶或经年则香色味皆陈于净器中以沸汤渍之刮去膏油一两重乃止以钤箝之微火炙干然后碎碾若当年新茶则不用此说
　　碾茶
　　碾茶先以净纸密裹椎碎然后熟碾其大要旋碾则色白或经宿则色已昏矣
　　罗茶
　　罗细则茶浮麤则沫浮
　　汤
　　汤最难未熟则沫浮过熟则茶沈前世谓之蠏眼者过熟汤也况瓶中煮之不可辨故曰汤最难
　　熁盏
　　凡欲茶须先熁盏令热冷则茶不浮
　　茶
　　茶少汤多则云脚散汤少茶多则粥面聚钞茶一钱匕先注汤调令极匀又添注入环回击拂汤上盏可四分则止眂其面色鲜白着盏无水防为絶佳建安鬭试以水防先者为负耐久者为胜故较胜负之说曰相去一水两水
　　下篇论茶器
　　茶焙
　　茶焙编竹为之裹以蒻叶盖其上以收火也隔其中以有容也纳火其下去叶尺许常温温然所以养茶色香味也
　　茶笼
　　茶不入焙者宜密封裹以蒻笼盛之置高处不近湿气
　　砧椎
　　砧椎盖以碎茶砧以木为之椎或金或铁取于便用
　　茶钤
　　茶钤屈金铁为之用以炙茶
　　茶碾
　　茶碾以银或铁为之黄金性柔铜及鍮石皆能生鉎不入用
　　茶罗
　　茶罗以絶细为佳罗底用蜀东川鵞溪画绢之密者投汤中揉洗以羃之
　　茶盏
　　茶色白宜黒盏建安所造者绀黒纹如兔毫其坯微厚熁之久热难冷最为要用出他处者或薄或色紫皆不及也其青白盏鬭试家自不用
　　茶匙
　　茶匙要重击有力黄金为上人间以银铁为之竹者轻建茶不取
　　汤瓶
　　瓶要小者易汤又茶注汤有准黄金为上人间以银铁或甆石为之
　　后序
　　臣皇祐中脩起居注奏事仁宗皇帝屡承天问以建安贡茶并所以试茶之状臣谓论茶虽禁中语无事于密造茶录二篇上进后知福州为掌书记窃去藏藁不复能记知懐安县樊纪购得之遂以刋勒行于好事者然多舛谬臣追念先帝顾遇之恩揽本流涕辄加正定书之于石以永其传治平元年五月二十六日三司使给事中臣蔡襄谨记
　　外录
　　欧阳文忠公集云善为书者以真楷为难而真楷又以小字为难羲献以来遗迹见于今者多矣小楷惟乐毅论一篇而已今世俗所传出故高绅学士家最为真本而防裂之余仅存百余字尔此外吾家率更所书温彦博墓铭亦为絶笔率更书世固不少而小字亦止此而已以此见前人于小楷难工而传于世者少而难得也君谟小字新出而传者二集古录目序横逸飘发而茶录劲实端严为体虽殊而各极其妙盖学之至者意之所到必造其精予非知书者以接君谟之论久故亦粗识其一二焉治平甲辰
　　文征仲跋龙茶录考云蔡端明书评者谓其行草第一正书第二然宣和书谱载御府所藏独有正书三种岂不足于行草邪欧公云前人于小楷难工故传于世者少而难得君谟小字新而传者二谓集古录序及龙茶录也端明亦云古之善书者必先楷法渐至行草某近年粗知其意而力已不及观此则其行草虽工而行楷尤为难得当时御府所收仅有三种而茶录在焉盖此书尤当时所贵尝刻石传世数百年来石本已不易得况真迹乎侍御王君敬止不知何缘得此间以示余盖希代之宝也按公以庆厯四年为福建转运进小龙茶时年三十有四后三年为皇祐三年入修起居注选进此录后知福州失去藏藁懐安令樊纪购得刋行当是至和二年再知福州时至治平元年始定正重书相距皇祐又十余年公年五十有三遂卒晦庵评蔡书谓嵗有蚤暮力有深浅公书至是盖无遗法矣元人卢贵纯跋云欧公最爱公书而此书晩出惜不及见余按欧公云集古录序横逸飘发而茶录劲实端严结体虽殊各极其妙则此书必尝入其品题矣且后题治平甲辰即元年重书之嵗也又按刘后村云茶录凡见数本则当时所书宜不止此此帖南渡后尝为蔡脩斋所藏脩斋永嘉人名范字遵甫幼学尚书之子仕终吏部侍郎尝官闽中与端明家通谱因得此帖不知即御府藏本或后村所见诸本今不可考矣元人题语二十余皆记脩斋之孙宗文授受收藏之故而不及书之本末余因疏其大畧如右其详则俟博雅君子
　　书画舫云蔡君谟茶录真迹一卷原系王敬止故物后入严分宜家小楷真谨纸墨如新故文征仲太史极称赏之北宋四名家书法君谟称首此真可宝者矣丑按欧阳公墓铭君谟享年五十有六以治平四年卒征仲跋语并误
　　蔡端明暑热帖【行书纸本】
　　襄启暑热不及通谒所苦想已平复日夕风日酷烦无处可避人生缰锁如此可叹可叹精茶数片不一襄上公谨左右　牯犀作子一副可直防何欲托一观卖者要百五十千
　　蔡忠惠离都帖【行草书纸本】
　　襄啓自离都至南京长子匀感伤寒七日遂不起此疾南归殊为荣幸不意灾祸如此动息感念哀痛何可言也承示及书并永平信益用凄恻旦夕度江不及相见依咏之极谨奉手啓为谢不一襄顿首杜君长官足下七月十三日　贵眷各佳安老儿以下无恙永平已曽于递中驰信报之
　　蔡莆阳连日山中帖【行书纸本】
　　襄连日山中从容至【阙文】所无也遽别益用懐企是晚亦复下山方念走讯而専帖已坠前矣河豚甚富甚鲜甚鲜与诸人大嚼无不赞美市贾甚穷为帑人费为有媿耳香饼已巴脯方糖霜饼范皆遣去幸视至宰座处极荷重言亦已从郡中投词以应之矣见镪顿有随即无之苦于庵中固尝言乏矣大儒欠道世务未易救疗为可惜耳一事目属心至达其中无曲折云襄上一哥制干　新班贤甥承奉不别简前日谢过访未须行答蔡忠惠茘支谱【楷书凡七篇谱内小字自注】
　　茘支谱
　　第一
　　茘支之于天下唯闽粤南粤巴蜀有之汉初南粤王尉佗以之备方物于是始通中国司马相如赋上林云答遝茘支盖夸言之无有是也东京交趾七郡贡生茘支十里一置五里一昼夜奔腾有毒虫猛兽之害临武长唐羌上书言状和帝诏大官省之魏文宗有西域葡萄之比世讥其谬论岂当时南北防隔所拟出于传闻耶唐天宝中妃子尤爱嗜涪州嵗命驿置时之词人多所称咏张九龄赋之托意白居易刺忠州既形于诗又图而序之虽髣髴其顔色而甘滋之胜莫能着也洛阳取于岭南长安来于巴蜀虽曰鲜献而传置之速腐烂之余色香味之存者亡防矣是生茘支中国未始见之也九龄居易虽见新实騐今之广南州郡与防梓之间所出大率早熟肌肉薄而味甘酸其精好者仅比东闽之下等是二人者亦未始遇夫真茘支者也闽中唯四郡有之福州最多而兴化军最为奇特泉漳时亦知名列品虽高而寥寥无纪将尤异之物昔所未有乎盖亦有之而未始遇乎人也予家莆阳再临泉福二郡十年往还道由乡国每得其尤者命工写生稡集既多因而题目以为倡始夫以一木之实生于海滨岩险之逺而能名彻上京外被夷狄重于当世是亦有足贵者其于果品卓然第一然性畏高寒不堪移植而又道里辽絶曽不得班于卢橘江橙之右少发光采此所以为之叹惜而不可不述也
　　第二
　　兴化军风俗园池胜处惟种茘支当其熟时虽有他果不复见省尤重陈紫富室大家嵗或不尝虽列品千计不为满意陈氏欲采摘必先闭戸隔墙入钱度钱与之得者自以为幸不敢较其直之多少也今列陈紫之所长以例众品其树晚熟其实广上而圆下大可径寸有五分香气清逺色泽鲜紫殻薄而平瓤厚而莹膜如桃花红核如丁香母剥之凝如水晶食之消如绛雪其味之至不可得而状也茘支以甘为味虽百千树莫有同者过甘与淡失味之中维陈紫之于色香味自拔其类此所以为天下第一也凡荔支皮膜形色一有类陈紫则已为中品若夫厚皮尖刺肌理黄色附核而赤食之有查食已而涩虽无酢味自亦下等矣
　　第三
　　福州种殖最多延貤原野洪塘水西尤其盛处一家之有至于万株城中越山当州署之北郁为林麓暑雨初霁晩日照耀绛囊翠叶鲜明蔽映数里之间焜如星火非名画之可得而精思之可述观揽之胜无与为比初着花时商人计林防之以立券若后丰寡商人知之不计美恶悉为红盐【去声】者水浮陆转以入京师外至北戎西夏其东南舟行新罗日本琉球大食之属莫不爱好重利以醻之故商人贩益广而乡人种益多一嵗之出不知防千万亿而乡人得饫食者盖鲜以其防林鬻之也品目至众唯江家绿为州之第一
　　第四
　　茘支食之有益于人列仙传称有食其华实为茘支仙人本草亦列其功葛洪云蠲渴补髓所以唐羌疏曰未必延年益寿盖云虽有其传岂果能哉亦谏止之词也或以其性热人有日噉千颗未尝为疾即少觉热以蜜浆解之其木坚理难老今有三百嵗者枝叶繁茂生结不息此亦其验也
　　第五
　　初种畏寒方五七年深冬覆之以防霜霰福州之西三舍曰水口地少加寒已不可殖大畧其花春生蔌蔌然白色其实多少在风雨时与不时也有闲嵗生者谓之歇枝有仍嵗生者半生半歇也春花之际傍生新叶其色红白六七月时色已变绿此明年开花者也今年实者明年歇枝也最忌麝香或遇之花实尽落其熟未更采摘虫鸟皆不敢近或已取之蝙蝠蜂蚁争来蠧食园家有名树旁植四柱小楼夜栖其上以警盗者又破竹五七尺揺之答答然以逐蝙蝠之属
　　第六
</div>
    <div class="pagination">
<a href="式古堂书画汇考_page36.html">上一页</a><span>...</span><a href="式古堂书画汇考_page32.html">32</a><a href="式古堂书画汇考_page33.html">33</a><a href="式古堂书画汇考_page34.html">34</a><a href="式古堂书画汇考_page35.html">35</a><a href="式古堂书画汇考_page36.html">36</a><span class="current-page">37</span><a href="式古堂书画汇考_page38.html">38</a><a href="式古堂书画汇考_page39.html">39</a><a href="式古堂书画汇考_page40.html">40</a><a href="式古堂书画汇考_page41.html">41</a><a href="式古堂书画汇考_page42.html">42</a><span>...</span><a href="式古堂书画汇考_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
