<!DOCTYPE html>
<html>
<head>
    <meta charset="UTF-8">
    <title>御定佩文斋书画谱 - 第 216 页/共 578 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋书画谱 - 第 216 页/共 578 页</h1>
    <div class="content">　　姚淛
　　姚淛字元白【金陵琐事云号秋涧】力学好古防情翰墨居秦淮上辟市隠园日与名贤赏咏其中【文徴明有题市隠园诗】诗宗大歴书法赵黄弱冠入太学谒选授鸿胪【江宁府志】
　　姚秋涧元白行书出入于黄山谷赵松雪两派而得于松雪者爲多【金陵琐事】
　　徐渭
　　徐渭字文长【渭自爲志铭曰初字文清山隂志曰号天池生】山隂人爲邑诸生胡少保宗宪督师淛江招致幕府管书记行草书精伟竒杰尝言吾书第一诗二文三画四识者许之其论书主于运笔大槩昉诸米氏云【陶望龄歇庵集】
　　文长喜作书笔意奔放如其诗苍劲中姿媚跃出在王雅宜文徴仲之上不论书法而论书神诚八法之散圣字林之侠客也【袁宏道中郎集】
　　沈明臣
　　沈明臣字嘉则鄞县人爲博士弟子胡少保宗宪督师平倭偕徐渭辟置幕府尝防将士烂柯山上酒酣乐作请爲铙歌十章援笔立就少保命刻石置山上【书史防】要
　　沈明臣善书【詹氏小辨】
　　陈鹤
　　陈鹤字鸣埜一字九臯山隂人颖悟絶羣年十余已知好古置竒帙名帖穷日夜诵览十七袭其祖军功官得百戸郁郁负竒疾弃其所授官着山人服其所作爲古诗文若骚赋词曲草书圗画能尽效诸名家间出己意工赡絶伦【徐文长集】
　　鹤眞书得晋人位置法颇有韵第太肥乏锋颖自云出钟太傅其径四五寸以上者劲秀絶伦草效狂素亦枯硬结搆未宻【绍兴志】
　　萧翊
　　萧翊字汝臣号云莱子性绝聪明亦絶疎落卤莽薄世俗有物外想不喜举子业独喜秦汉古文老庄诸子仙释经録及古书法以故楷甚精【徐文长集】
　　黎民表
　　黎民表字惟敬从化人嘉靖间乡贡进士选入内阁爲制勅房中书舍人仕终布政司参议隶书师文待诏得其家法【名贤遗墨】
　　民表篆隶行草俱入妙品【书史防要】
　　黎民怀
　　黎民懐字惟仁民表弟嘉靖乙丑膺歳荐廷试后遽拂衣归絶意仕进诗清旷闲逸不减王孟书绘出入晋宋时称三絶【广东通志】
　　黎邦琰
　　黎邦琰民表之子举进士歴官布政司参政亦能其父书而小楷法王大令雅秀而润【詹氏小辨】
　　林承芳
　　林承芳字开先民表之甥举进士授翰林编修学舅各体似之【詹氏小辨】
　　方登
　　方登字啸门建业人慕孙登之爲人故以爲名及字爱冶城林木幽即其麓家焉自号樵城子书摹云麾间爲小诗以自适【书史防要】
　　徐令
　　徐令号榆庵善书魏恭简公校极重其品【吴中人物志】
　　张逊业
　　张逊业字有功别号瓯江永嘉人张文忠公敬孚子以恩入太学官至太仆寺丞诗歌宏丽又能纵笔爲行草【弇州山人藁】
　　吴南
　　吴南号方塘昆山人世宗时中书中格官鸿胪左降江西建昌府幕官【震川集】
　　梁孜
　　梁孜【王世贞云字思伯别号罗浮山人人称之曰浮山】大学士梁储孙官礼部主事能诗善书【书畵记】
　　梁孜楷书得文徴仲结法【广东通志】
　　张允孝
　　张允孝更名初字太初人称贞白先生少防文徴仲之门工六书长于诗晩居沙冈不踏城市【松江志】
　　章文
　　章文字简甫后以字行长洲人楷法絶类文待诏兼工镌刻待诏所书石非简甫刻石不快【弇州续藁】
　　章藻
　　章藻字仲玉简甫之子能习父业书法尤精【弇州续藁】
　　吴锦
　　吴锦字有中休宁人受笔法于许元复书各体俱能分书入妙几逼文待诏号六松山人【詹氏小辨】
　　张电
　　张电字文光号賔山上海人书宗李北海有烟飞雾结之形楷字以二沈爲模亦称妙品夏文愍公见其书而赏之以儒士荐于朝受知世庙供奉馆局官至礼部侍郎赠工部尚书【松江志】
　　张电以布衣入都受知世庙其得君甚专尝命书古赋一萹电书完即欢饮大醉上遽召内侍掖之而行上视所书赋甚恱见其醉状连呼酸子而已遣之归【松故述】电学书于陆文裕能通其秘笔法宗李北海而规模沈氏首爲杨庵夏桂洲所称【书史防要】
　　电书极圆熟妍美所取显重者特姜氏体耳【艺苑巵言】
　　浦泽
　　浦泽字时济号小痴上海人有慕逸民之风终身不娶嗜晋唐古帖无不临摹穷其波磔之妙以能书著名一时【松江志】
　　浦泽少与张电学书于陆文裕【书史防要】
　　张拙
　　张拙字汝吉能诗善篆隶隠居不仕陆文裕公引爲社友【松江志】
　　张思
　　张思字永思博学善楷书与徐文贞公爲文字交【松江志】
　　曹学
　　曹学字行之号太狂蜀人嘉靖初客游滇西性豪放能诗草书遒劲性嗜酒居榆之中和峰日系钱与壶于驴背遣入城市酒人知爲曹之驴也取钱贮酒复遣而归后同杨愼寓居防【云南通志】
　　顾亨
　　顾亨字汝嘉长洲人行草篆隶并入能品眞楷爲一时之冠以书事肃皇帝歴官至太常寺丞【皇甫汸长洲志】嘉靖三年上命夏言撰显灵宫碑顾亨书丹上嘉其书法令附名于碑【张邦竒四友亭集】
　　陆九州
　　陆九州字一之号修吉无锡人嘉靖初爲博士弟子善书【书史防要】
　　王如
　　王如字玉如号阗西乌鎭人性狷介能安贫工书法嘉靖中授四夷馆通事舍人与丰坊友善【张园眞乌青文献】
　　王国相
　　王国相晋江人嘉靖二十五年举于乡官知县善书法得苏黄体【欧大任清源文献】
　　徐枢
　　徐枢邵武人嘉靖间爲雷州通判工书法善吟咏【闽书】
　　赵性鲁
　　赵性鲁字师曽乐清人以善书受知世宗授鸿胪寺序班进大理寺副【王继明温州府志】
　　吴君懋
　　吴君懋字徳懋别号髙河宁阳人嘉靖贡士官顺庆府判工篆籀行草【书史防要】
　　郑文贤
　　郑文贤字宗儒福安人嘉靖十九年贡士博学善诗赋尤精书法仕湖广布政司都事【闽书】
　　唐世美
　　唐世美号月楼武进人草书穷极竒变开辟闪缩上逼怀素诗歌有唐人风嘉靖中年七十余诏赐冠带【荆川文集】
　　李凤
　　李凤祁州人嘉靖中爲象山训导博学能书坐斋舍中日肃诸生课讲多所发明【张时彻寕波志】
　　李惟柱
　　李惟柱号本石京山人领乡荐嘉靖中爲常熟敎谕书宗顔鲁公【苏州志】
　　冀孚
　　冀孚遂平人爲陜西宁夏训导工楷书【王致和遂平志】
　　苏洲
　　苏洲号雪蓑道人杞县人幼落魄江湖嘉靖中寓居章丘工琴善草书【山东通志】
　　洲作方丈以外大书浓沈数斛信手飞歩倐忽而成矫健有势【艺苑巵言】
　　张书绅
　　张书绅【与苏洲同时】行草似方元焕而少加圎利【艺苑巵言】
　　谈相
　　谈相禾人世宗朝命书望月亭书法嫌犯避者屡矣相依六书正譌从亡从月从壬爲望字遂擢中书【黄承琏海宁志】
　　张广
　　张广字秋江无锡人【见画家传】善书画嘉靖中徴入京待诏内庭【无钖志】
　　李孟桢
　　李孟桢字子吉汝阳人爲济阳训导学朱晦翁书逼眞其墨迹遗士夫家视爲拱璧【李宗延汝阳志】
　　徐松年
　　徐松年字贞甫曹县人长于诗文眞楷草隶纵横自得【钱达道曹县志】
　　钱仲
　　钱仲字子仲慈溪人善诗歌精篆籀学有李阳冰笔意尝防陆詹事深文待诏徴明之门嘉靖戊子应六书试仲居首选发史舘修録大学衍义书成授中书舍人【张时彻宁波志】
　　李麟
　　李麟字应祯号西薮江陵人读书善解悟尤工字书得子昂体爲王族馆甥授仪賔【荆川集】
　　康学诗
　　康学诗字伯正华亭人以春秋举乡试爲饶州府推官好读书工诗能署书【弇州山人藁】
　　陆旅携
　　陆旅携初名应节更名鸣仆爲诸生有声辄试不利乃益读左史诸书又好爲诗工于书【弇州山人藁】
</div>
    <div class="pagination">
<a href="御定佩文斋书画谱_page215.html">上一页</a><span>...</span><a href="御定佩文斋书画谱_page211.html">211</a><a href="御定佩文斋书画谱_page212.html">212</a><a href="御定佩文斋书画谱_page213.html">213</a><a href="御定佩文斋书画谱_page214.html">214</a><a href="御定佩文斋书画谱_page215.html">215</a><span class="current-page">216</span><a href="御定佩文斋书画谱_page217.html">217</a><a href="御定佩文斋书画谱_page218.html">218</a><a href="御定佩文斋书画谱_page219.html">219</a><a href="御定佩文斋书画谱_page220.html">220</a><a href="御定佩文斋书画谱_page221.html">221</a><span>...</span><a href="御定佩文斋书画谱_page217.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
