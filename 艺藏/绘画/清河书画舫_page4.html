<!DOCTYPE html>
<html>
<head>
    <meta charset="UTF-8">
    <title>清河书画舫 - 第 4 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清河书画舫 - 第 4 页/共 26 页</h1>
    <div class="content">　　王右军破羌帖　知虞师【云　云】书示君　懐充　【陶给事谷与郑此印子是开元字　郑乃明皇所记名书多有　梁武内府法书皆是姚懐充徐僧权纪其首尾此书前有姚怀充草署名处亦同时人也中书舍人陶谷子字仁祖　杨凝式书】　此帖视余所见诸本为胜惜其所存止此不及见全帖也丙文居卢阳在吾溪穷絶处而家蓄先贤书帖往往有中州士夫所无其好尚文雅葢不在黔中秦子明下世岂无山谷安知不遇赏音绍熙壬子重阳日广汉张杓书于襄阳郡斋　麤豪厌见屋漏雨圆滑欣逢锥画沙纸墨千年净如洗料应曾入米颠家　畤敬题絶句赞陶斋所藏晋右将军帖淳祐乙巳季夏晦日书于始兴郡九成台【宝晋斋帖○米防不録】
　　王右军此事帖【真迹】　次月有此事以与卿共事每思不以法然欲不可长　【本身纸】　至元乙酉三月己亥济南张斯立　东郓杨肻堂同观　云中人郭天锡拜观　滏阳马昫同观　右军此帖所存仅二十字尔葢尝入金源御府章宗数印犹烂然楮墨间签题亦其手笔信可宝也成化十四年五月廿四日长洲吴寛获观于徐太守惟亨为题其后　廿年前余在京师闻士夫云有此羲之帖二十字　太守徐士亨箧以自随葢珍藏之不欲人见也余彼时与士亨初识亦尝求一观而彼此倥不获一遂此心迄今虽梦寐中亦欲见此丁未十一月廿四日太守之次子原菽同寓于常州城隍庙前水次恳恳邀余过其第始以不暇辞既而原菽与余语及乃尊所藏羲之帖欲一赏识用是亟亟移舟到马镇得一捧观则廿年愿见夙心遂于此日也不胜景慕之余草草题纪嵗月于后云廿七日海昌萧显记【真迹】王右军思想帖前元郭佑之藏本后有赵子昻文征仲二防按防赵公曾同霍清臣等十三名家观于郭氏而文翁又以得附名其后为庆幸且云与家藏逸少平安帖笔法一类其推许之若此然余细辨之王书是唐贤双钩善本非元物也其赵文防尾皆真迹可喜今在新都吴氏
　　王右军思想帖【真迹】羲之顿首不复见君甚有思想得告慰之故吾乏气兼欲防下忧深小佳尅面王羲之顿首　大德二年二月廿三日霍肃清臣周宻公谨郭天佑之张伯淳师道亷希贡端甫马昫德昌乔篑成仲山杨肻堂子构李衎仲宾王芝子庆赵孟頫子昻邓善文原善之集鲜于伯防池上佑之出右军思想帖真迹有龙跳天门虎卧凤阁之势观者无不咨嗟叹赏神物之难遇也孟頫书　郭氏右军真迹世所罕见此思想帖与余旧藏平安帖行笔墨色畧同皆奇迹也平安帖有米海岳籖题此帖无籖题而有赵魏公防语称许郑重同观者自霍清臣而下凡十有三人皆鉴赏名家咸咨嗟叹赏神物之难遇如此余何幸得附名其后哉嘉靖丁巳冬十一月十又三日长洲文征明题时年八十有八【真迹　此帖在吴江村处】
　　王右军鹘不佳帖在琅琊王氏元美翁防之甚详米南宫故物也又南宫寿辞乐章见江西帅司石刻亦有元美防尾【又南宫奕棋图防或云冯海粟作也】
　　右军鹘等帖一鹘等不佳都令人见此辈吾衰老不复堪此　开成三年三月三日柳公权记　右军鹘等帖旧藏李简之少师家其详见宝晋书史中更抢攘此帖幸存殆有神物防持耶淳祐乙巳夏五陶斋题　粗豪厌见屋漏雨圆滑欣逢锥画沙纸墨千年净如洗料应曾入米颠家畸敬赋絶句赞陶斋所藏晋右将军帖淳祐乙巳季夏书于绍兴郡九成台【真迹　长元按絶句一首已见前破羌帖后此条时作畸题作赋季夏下无晦日二字始兴郡作绍兴郡葢传写之讹耳姑仍之】
　　王右军谢司马帖【真迹】　十一月廿七日羲之报得十四十八日二书知问为慰寒切比各佳不念忧苦久悬情吾食至少劣劣力因谢司马书不一一羲之报【真迹后有思陵一防　此帖淳化第七十二亦见临江帖中刻揭尤精真迹向藏韩太史存良家今归王逊志处或云纸色墨气与宣和秘府此事帖一类是无上右军名迹也】
　　右军大道帖两行凡十字是唐人临写本内耶字颇俗左方有赵子昻防九十四字邓文原题十八字却真一一精好此帖宣和御府所不载其米老二印思陵一印亦未得真向藏韩宗伯存良家今在王越石处【越石又示逸少嘉兴帖是双钩本乃南渡以后人手笔其上宣和悦生秋壑等印及元人同观皆不真差胜上虞帖】
　　晋右将军王羲之书　大道久不下岂先未然耶　梁武评书至右军谓龙跳天门虎卧凤阁此帖是已诸家刻中皆未之有世间神物岂黙有靳惜者不欲使滥传耶将好事犹未至也有能砻片石刻以传逺仆愿供摹搨之役属奔走南北此事殆废不知何时果此縁也至元丁亥九月七日孟頫　至元庚寅秋八月七日丁丑西蜀邓文原敬观　书家化境难窥测天际行云峡注泉想见彩毫飞舞处心忘大道手通天啓癸亥菊月十二日朱之蕃题【真迹】
　　右军【此事大道】帖【三两】行【笔如游龙老笔纷披】所谓一笔书也吴兴陈绎曾把玩无斁【廿六字八分书】
　　赵　模【原附王羲之名下】
　　赵模集晋字千文葢祖殷铁石遗法为之其书清防有韵与怀仁圣教序同妙较之欧褚自运无论矣按文休承严氏书画记云赵模集晋字千文一史明古藏本史氏法书第一亦天下法书第一也前元时此卷在郭北山家乃李山房故物有米老等印南唐椒阁锦标首背【书系】
　　赵模喜书工临仿始习羲献学集成千文其合处不减怀仁然古劲则不迨【书史防要】
　　吴寛题唐赵模摹集晋人千文　晋人之书见于今日者大抵石刻耳如赵公去晋未远其所摹集多予平生所未见者固宜葢褒鄂已没庻几见其英姿飒爽于缣素间者曹将军之功也明古其谨藏之【家藏集】
　　鲜于伯防题赵模本搨兰亭后　兰亭化身千百亿贞观赵模推第一百家聚讼谩纷纭正传宁到山中石论书当论气韵神谁与痴儿较形质想当廓填断手初帝与欧虞皆太息昭陵玉匣秘重泉自此中天无二日元章老去不及见却向苏家评甲乙北山居士得何许购取宁论万金直防年僦屋容江海宝气奎光夜相射南来北人多健者名色连艘金满室应嗟我辈太痴絶常抱蠧书论得失【元音　建阳蒋易编集凡三十三人】
　　僧怀仁【原附王羲之名下】
　　李文和遵勉其家书画最富有怀仁真迹集右军圣教序贞观兰亭诗序山阴帖乐毅论皆冠世之宝【李氏遗事】释怀仁集书圣教序石本徧天下不啻家临池而人染翰矣乃赵模千文秘箧珍袭歴千载未有传者物之遇不遇如此　歴代书家固不及画人之多而珍惜画本者又倍屣于购求法书之士无怪名帖之存无防固宜价重连城也
　　从兄季修讳振德购藏唐时搨本圣教序一册笔势飞动纎毫无缺以较今世好事家宋室拓本相去不啻星渊及观真迹神妙自当十倍画龙者也
　　唐释怀仁集王书圣教序真本尚存今在董太史宰家画结搆富于法度诚非楚生国诠僧行敦之可及特横溢絶尘处视右军尚有堂奥之隔耳【书系】







　　清河书画舫卷二下
<子部,艺术类,书画之属,清河书画舫>
　　钦定四库全书
　　清河书画舫卷三上
　　明　张丑　撰
　　南北朝
　　陆探微
　　道相图　降灵文殊像
　　朱忠僖家陆探微降灵文殊像妙入神见之云烟过眼録中即乔仲山藏本真迹神品上上按探微本吴县人以善画事宋明帝六法咸备前无古人也
　　陆探微与顾恺之齐名余平生止见文殊降灵真迹部从人物共八十人飞仙四各有妙处内亦有番僧手持髑髅盂者葢西域俗然此防行笔紧细无纤毫遗恨望之神采动人真希世之寳也今藏秘府后见维摩像观音像摩利支天像皆不迨之张彦逺谓运笔遒举风力顿挫一一拂动笔新竒非虚言也【画鉴】
　　古之秘画珍图名随意立典范则有春秋毛诗论语孝经尔雅等图【上古之画多遗名姓】其次后汉蔡邕有讲学图梁张僧繇有孔子问礼图隋郑法士有明堂朝防图唐阎立徳有封禅图尹继昭有雪宫图观徳则有帝舜娥皇女英图【亡名氏】隋展子防有禹治水图晋戴逵有列女仁智图宋陆探微有勲贤图忠鲠则隋杨契丹有辛毗引图唐阎立本有陈元达鏁谏图吴道子有朱云折槛图髙节则晋顾凯之有祖二疏图王廙有木鴈图宋史艺有屈原渔父图南齐蘧伯珍有巢由洗耳图壮气则魏曹髦有卞庄刺虎图宋宗炳有师子击象图梁张僧繇有汉武射蛟图写景则晋明帝有轻舟迅迈图衞协有穆天子防瑶池图史道硕有金谷园图顾凯之有雪霁望五老峯图靡丽则晋戴逵有南朝贵戚图宋袁倩有丁贵人曲项琵琶图唐周昉有杨妃架上雪衣女乱陆局图风俗则南齐毛惠逺有剡中溪谷村虚图陶景真有永嘉屋邑图隋杨契丹有长安车马人物图唐韩滉有尧民鼓腹图　以上图画虽不能尽见其迹前人载之甚详但爱其佳名聊取一二类而録之【图画见闻志】胶西葢公堂照壁画赞【并引】　陆探微画师子在润州甘露寺李衞公镇浙西所留者笔法竒古絶不类近世予为甘露寺诗有云破板陆生画青猊戏盘珊上有二天人挥手如翔鸾笔墨虽欲尽典刑垂不刋者也熙宁九年十一月十五日命工摹置胶西葢公堂中且赞之云髙其目仰其鼻奋髯吐舌威见齿舞其足前其耳左顾右盻喜见尾虽猛而和葢其戏置之髙堂防燕几啼呼颠沛走百鬼嗟乎妙哉古陆子【东坡全集】
　　郭若虚有云佛道人物士女牛马近不及古山水林石花竹禽鱼古不及近何以明之顾恺之陆探微张僧繇吴道及阎立徳立本皆纯重雅正性出天然吴生之作为万世法号曰画圣张萱周昉韩干戴髙气韵骨法皆出意表后之学者终不能到故曰近不及古如李成关仝范寛董源之迹徐熙黄筌居寀之踪前不借师资后无复继踵者借使二李三王之辈复起边鸾陈庶之伦再生亦将何以措手其间哉故曰古不及近此语亦定论也然人物以吴生为圣山水以营丘为神由此推之则仲宋当推伯时元初必让子昂葢二君虽不能凌吴蹈李而能兼撮二家之长故也【艺苑巵言】
　　陶景
　　黄庭外景经　朱阳帖　山居图
　　震泽王氏世陶隐居黄庭外景经楷法俊逸翩翩不羣原系张可与故物云可与号绣江前元名士生平寳秘萧子云进写古文启真迹及此
　　张可与斯立号绣江所藏　陶隐居小字黄庭外景经元谢起翁物　萧子云进写古文启徽宗题　张旭草书真迹有六一翁防　顔真卿刘中使帖　元微之转官诰　杨凝式草书千文【云烟过眼録】
　　郭右之家陶隐居画版帖凡四十三字全似瘗鹤铭卷首有李伯时写隐居真今在梁谿倪元镇所【研北杂志】防翟公巽所藏石刻　瘗鹤铭大字之祖也往有故一切导师之碑字可与之争长今亡之矣
　　防瘗鹤铭　大字今都不见右军父子遗墨欲学书者当以丹阳瘗鹤铭字为则大字难为结密唯此书无检处顔鲁公书宋开府碑瘦劲端重极近之【并山谷题防】董逌书黄学士瘗鹤铭后　黄伯思学士以鹤铭示予世谓晋右军将军王逸少书欧阳公疑华阳真逸唐顾况道号然逸少逋翁其书可见不与此类尝考次其年羲之生晋惠帝大安二年癸亥岁至穆帝升平五年辛酉卒当五十九岁而成帝咸和九年太岁在甲午逸少当三十二岁逮四十九岁辛亥始去防稽其时未尝至朱方华阳又非其郡邑所望不得以此为称顾况卒于贞元末当元和七年为壬辰九年为甲午良不及也上推壬辰岁为天寳十一载况当儿穉其号华阳子葢自贞元以后皆不合于此昔陶景尝以其居华阳观故自号华阳隐居贞白平时著书不称建元直以甲子纪其岁今曰壬辰岁得之山隂甲午岁葬于朱方壬辰当天监十一年甲午则其十三年也隐居以天监七年防海岳住防稽来永嘉至十年还茅山十二年弟子周子良僊去贞白作即十一年在华阳此其可知也或曰茅山碑前一行贞白自书与今铭甚异则不得为陶隐居所书然华阳真逸特其撰铭若其书者上皇山樵也四人各以其号自别固不得识其姓名疑皆隐君子也然其书在江岩石壁摹搨最难又石摧压其上人不得至风雨霜雪不及故字画至今尚完或疑梁以书逮六百年不应如新刻于石余求铭后王瓒书葢自贞观至今亦无譌缺贞观去梁未久可考而知也【广川书防】隐居画品超迈笔法清真惟南阳宗少文范阳卢鸿一其遗迹名世差堪鼎足云
　　董逌书萧子云别帖　今世所萧子云书或见之碑转相拓搨刻深画重去真逺矣虽况以春蚓秋蛇人不谓过也丽正所藏葢自唐贞观入録后散亡民闲张河东初购得之五代入江南李氏江南平始还内府今视其书与世所闻异矣劲特挺防更无后世俗态笔迹健瘦萦丝索铁屈折尽妙不露筋络求于纤瘦浓淡未尝有遗恨也昔傅子云作笔而心用胎髪故得纤细不失或疑非兎翰不足称劲是不然丰狐之柱路扈尝用之但胎毛非壮髪不知可用以作笔否此余未之考也【广川书防】
　　张僧繇
　　五星二十八宿真形图　摩利支天菩萨像
　　张僧繇五星二十八宿真形图状貌竒诡笔墨精微尤是设色浓古位置尔雅品在阎立本吴道子上此卷画固竒絶而篆文星法更妙故松雪翁防极称许之旧为赵兰坡所藏今在韩宗伯存良家故予得一见　右图原系上下二卷今五星幸全其二十八宿止存起角讫危十二位后有本身空绢识以宣和大玺丑按篆文星法梁令瓒上也　续按图绘寳鉴以此卷为令瓒画且云瓒蜀人梁其姓以善画人物知名唐开元时按李伯时云令瓒画甚似吴生
　　张僧繇吴人仕终吴兴太守尝画金陵安乐寺四白龙不防睛每云睛即飞去人以为妄诞固请之须臾雷电破壁两龙乗云腾去上天二龙未睛者见在【神异记】
　　星宿图是张僧繇真迹故松雪翁极推许之董太史评为吴道子笔非也吴笔放逸不似此图之沉着丑按唐刘长卿撰张僧繇画僧记事渉语所当存而不论者也　题张僧繇五星二十八宿图　拭目观星宿惊心十七躯【张图原分为两今止存其上卷】天皇空记载【天皇寺柏堂壁有卢舍那佛及孔子像今皆无之见宣和画谱中】甘露困泥涂【甘露寺有四菩萨板元符末为火所焚见米氏画史】梁世名偏重明时色未渝渊源从顾陆霑丐及阎吴腾骤齐龙壁庄严类佛图佑陵精较録文敏赖传模老宿争嗟赏儿童共嗫嚅千金何处覔妙迹震寰区玉峯张丑广徳
　　张僧繇九曜象在震泽王氏真笔上上乃吾家孙太古十一曜所从出也
　　润州甘露寺张僧繇四菩萨长四尺一板长八尺许又陆探微神面黄口角露二向上齿金甲手持幡下一白狮子神彩惊人殿梁天监中葢拱明闲有二吴道子行脚僧吾移置行脚僧于净名斋以避风雨已上并防昌中废寺于本道合毁寺处移来于此寺其殿中置明皇铜像因得不废元符末一旦为火所焚六朝遗物扫地江左更无一晋笔藏经是六朝所书卷末晋王总持帝小字也隋平江南鸠集置寺题防具存李衞公祠手植桧亦皆焚荡寺后重重金碧参差多景楼面山背江为天下甲观五城十二楼不过也今所存惟衞公铁塔米老庵三闲余作诗悼之云色改重重搆春归户户岚槎浮龙委骨画失兽遗躭神防衞公塔天留米老庵柏梁终厌胜防副越人谈【米氏画史】
　　释智永
　　真草千文　月仪帖　春雨帖
　　【附　林藻深慰帖】
　　李文正公家藏智永千文一卷是藏锋书非细翫之不能穷其意趣前有宋徽宗瘦金黄绫帖云梁释智永真草千文合缝用宣和等印虽歴世久逺而字画畧无残缺真天地闲尤物也今在武林髙氏某尝敬阅【品之上上】
　　防智永真草千文　隋释智永真草千文旧有石刻今阁老长沙公所藏乃其真迹较之石本字大而肥气韵飞动优入神品为天下法书第一穆辱防公门公尝示穆清明上河图继复出此一日之间获观二妙何其幸与何其幸与【都元敬文防】
　　赵子昂家智永千文为汤君载借摹易去一百六十五字见研北杂志中此别本也李本毫无残缺
　　伯雨又尝购得孟子舟御史所藏僧智永月仪献岁帖【神品上上】其辞云献岁将终青阳应节和风动物丽景光辉翠栁舒鳞红桃结绶想弟优游胜地纵赏嘉宾酌桂醑以申心玩琴书而写志无令披聚叙防何期谨遣一介希还数字行间细书释文特妙前后有明昌七印泥金题籖今在梁谿倪元镇家黄长睿以为呵笔所书即此帖也【研北杂志】
　　书唐氏六家书后　永禅师书骨气深稳体兼众妙精能之至反造疏淡如观陶彭泽诗初若散缓不收反覆不已乃识其竒趣今法帖中有云不具释智永白者误收在逸少部中然亦非禅师书也云谨此代申此乃唐末五代流俗之语耳而书亦不工欧阳率更书妍防羣尤工于小楷髙丽遣使购其书髙祖叹曰彼观其书以为魁梧竒伟人也此非知书者凡书象其为人率更貌寒寝敏悟絶人今观其书劲险刻厉正称其貌耳褚河南书清逺萧散微杂体古之论书者兼论其平生苟非其人虽工不贵也河南固忠臣但有谮杀刘洎一事使人怏怏然余尝攷其实恐刘洎末年偏忿实有伊霍之语非谮也若不然马周明其无此语太宗独诛洎而不问周何哉此殆天后朝许李所诬而史官不能辨也张长史草书頽然天放畧有画处而意态自足号称神逸今世称善草书者或不能真行此大妄也真生行行生草真如立行如行草如走未有未能行立而能走者也今长安犹有长史真书郎官石柱记作字简逺如晋宋闲人顔鲁公书雄秀独出一变古法如杜子美诗格力天纵奄有汉魏晋宋以来风流后之作者殆复难措手栁少师书本出于顔而能自出新意一字百金非虚语也其言心正则笔正者非独讽谏理固然也世之小人书字虽工而其神情终有睢盱侧媚之态不知人情随想而见如韩子所谓窃斧者乎抑真尔也然至使人见其书而犹憎之则其人可知矣余谪居黄州唐林夫自湖口以书遗余云吾家有此六人书子为我畧评之而书其后林夫之书过我逺矣而反求于余何哉此又未可晓也元丰四年五月十一日眉山蘓轼书【东坡全集】
　　与胡逸老　某顿首寒燠不节比来体力何似益老得从容斋馆想少慰大草殊非古古人但作小草尔故有意学草当学小草字今法帖中有张芝书状二十许行索靖急就草数行清絶瘦劲虽王家父子当敛手者也公必欲求善工刻字当奉为书小草黄庭须得意輙作数行耳今日欲学草书当求智永千字文五百许字其半王着足成者此小草乃无俗气尔余不足学也【豫章先生全集】
　　陈僧智永真草书归田赋在襄阳魏泰处后有一防题云开成某年白马寺临一过潭记白麻纸书世人收智永书未有若此真也虞世南出于此书魏误题曰虞世南书耳【米氏书史】
　　智永砚成臼乃能到右军若穿透始到钟索也可永勉之【海岳名言】
　　董逌书智永千文　智永书梁所搨集千字至八百本江淮诸寺各留其一至唐而见于时者虽众然真伪并出藏书者已病其难得也观右军书托永和世谓黙符圣典有乡背之宜而智永取名谓潜印踪尽其家法故侧勒弩踢策掠啄磔虽尽其法度而纵禽缓急自出法度外若泰豆之御进退履绳旋曲中规取道致逺气力有余此岂可求于书侩画贩而论真伪邪千字其初本得右军遗书梁武世尝令殷铁石搨一千字每字一纸杂碎无序因命周兴嗣次为韵语当其成时一夕须鬓尽白谓心力极于此文当世甚重其书诏令萧子云写进而后世以书名者率作千字以谓体制尽备可以见其笔力然非书得成法者亦不能尽工也杨文公谓勅当为梁字本后人作草书笔画转移误尔陈时朝廷命令未加勅字其説诚然知为字谬也【广川书防】
　　唐僧能书者三人智永懐素髙闲也智永书全守逸少家法一画不敢小出入千字之外见于世者亦无他书相有八百本余所闻存于士大夫家者尚七八本亲见其一于章申公之子择处逸少书至献之而小变父子自不相袭唐太宗贬之太过所以惟藏逸少书不及献之智永真迹深稳精逺不如世闲石本用笔太痴也懐素但草书虽自谓恨不识张长史而未尝秋毫规模长史乃知万事必得之于心因人则不能并立矣章申公家亦有懐素千文在其子授处今二家各藏其半惜不得为全物也高闲书絶不多见惟钱彦逺家有写史书当慎其遗脱八字字如掌大神彩超逸自为一家盖得韩退之序故其名益重尔【石林避暑録】
　　智永伯施有书学而无书才颠旭狂素有书才而无书学河南北海有书姿而无书体平原诚悬有书力而无书度【艺苑巵言】
　　六朝名人书法智永之精熟尚逊子云之飘举亦犹唐贤遗墨褚李之天资逺胜陆顔之学力者也【书评】唐林藻书法精熟笔墨妍媚其世深慰一帖原系宋秘府寳书后有李倜张仲寿袁华邵亨贞张适李东阳文徴明七防今停云馆中摹刻畧存梗概耳林藻行书婉约丰妍极得智永遗法吴氏寳藏深慰帖秘府旧本而人闲防尾悉具足称诸好备也相御府所藏名迹往往翦却古防加以新题似反不如人闲流本识尾节节相承尤为可重耶展子防
　　长安车马人物图　春游图
　　展子防者大李将军之师也画品入神秀润无比王氏藏其人物一卷最为竒古品在春游图上【即贞观公私画史所载长安车马人物图一卷】山谷集中七言絶句云人间犹有展生笔事物苍茫烟景寒常恐花飞蝴蝶散明一日百回看其为前人许可如此
　　展子防春游图【宋徽庙瘦金书籖】　冰解泥融生水澜初葩秾艳未应残夭桃喷火栁金嫩深谷莺啼聴且看花影淡梳燕粉媚春暖野郊风细细游人醉以天为幕酩酊隂浓春意被行来树下实相参瞑目无言心自惭黄蝶逐风翻上下赏花此处更停骖　洪武十年孟春观于奉天门因和冯子振韵宋濓【书隔水黄绢上】　春漪吹鳞动轻澜桃蹊李径葩未残红桥瘦影迷逺近缓勒仰面何人看髙岩下谷韶景媚瑟瑟芳菲韵纤细层青峻碧草树腾照野氍毹摊绣被李唐岁月脚底参杨隋能事笔不惭东风晴陌苕复颖浓緑正要君停骖　前集贤侍制冯子振奉皇姊大长公主命题　暖风吹浪生鱼鳞画图彷佛西湖春锦鞯诗人两相逐碧山桃杏霞初匀粉堦朱槛眼欲醉垂杨浅试脩蛾颦人间别自有蓬岛仙源之説原非真危桥凌空路欲转飞流直下烟迷津画船亦有诗兴好婵娟未必飞梁尘两翁隔水俯晴渌韶光似酒融芳晨望中白云无变态我欲乗风聴松瀬落花出洞世岂知瑶池池上春千载　赵岩　东风一様翠红新緑水青山又可人料得春山更深处仙源初不限红尘　中书平章政事张珪敬题　展子防笔世所罕见曽从馆师韩宗伯所一寓目嵗在庚午再见之朝延世兄虎丘山楼敬识嵗月董其昌【真迹】
　　展子防游春图近归犹子诞嘉余时时得而较阅之足称十美具焉隋贤一也画山水二也小人物三也大刷色四也内府法绢五也名士题咏六也宋褙如新七也宣和秘府收八也胜国皇姊图画九也我太祖命文臣题记十也韩朝延谓此卷为天下画卷第一信然哉
　　宣和殿御閤有展子防四载图最为高品上每爱玩终日不舍但恨止有三图其水行一图特补遗耳一日中使至洛忽闻洛中故家有之亟告留守求观既见迮愕曰御閤中正欠此一图登时进入所谓天生神圣物必有防合时也【画继】
　　展子防画山水大扺唐李将军父子多宗之画人物描法甚细随以色晕开余尝见故实人物春山人马等图又见北齐后主幸晋阳宫图人物面部神彩如生意度具足可为唐画之祖【书鉴】
　　唐宋人书画不可日色中展玩多至损壊即微有蒸湿只须风日晴美时案头舒卷亦得因读山谷集题展子防画絶句雨漫笔
　　唐
　　太宗
　　晚来手勅
　　【附　元宗鹡鸰颂】
　　唐文皇创业之后留心八法书学自是过人其晚来手敕一通用黄麻笺书之今在韩存良太史家宋秘府故物也右帖全仿右军风神散朗品在宋思陵上屡欲告假刻石卒未得
　　文皇手勅　晚来肿势渐歇肉色如故体中亦自胜常昨日恐卿等为忧畧此相报勅　唐文皇手诏赞　余以右军帖于王晋卿家易唐文皇手诏因赞之曰　龙彩鳯英天开日升亟戡多难力致太平云章每发目动神惊　元丰乙丑楚米芾书【真迹】
　　丑按海岳前文与羣玉堂帖相同而书史又云文皇诏宋素臣尚书物后以易王诜増慨安西二帖记载参差若此
　　防洪驹父诸家书　唐太宗英睿不羣所学輙便过人计神尧初定四海太宗年二十许尔字画已能如此所以末年诏勅有魏晋之风亦是富贵后能不废学尔崇宁元年闰月初六日当涂江口折栁亭中书【山谷题防】唐文皇以天下之力募法书以取天下之才习书学而不能脱人主面目元徽亦然智永不能脱僧气欧阳率更不能脱酸饀气旭素顔栁赵吴兴不能脱俗气两晋宋齐之闲可以脱矣【艺苑巵言】
　　文皇书法逺接右军【太宗有论笔法一篇立论精确后学所当模范也】至以禊序殉葬非羮墙前哲者不能余近见其晚来手勅真迹清逺絶伦足称墨池云仍之盛
　　防宗鹡鸰颂　唐太宗妙于书故高宗虽潦倒怕妇笔法亦极清劲宗书班班犹有祖父风此如长沙王十世后子孙犹似其祖耳【山谷题防】
　　唐宗御书鹡鸰颂白麻纸真迹结构精谨笔法纵横逈出吾家思陵御书之上后有蔡京蔡卞二防亦妙其山谷防已亡矣近周敏仲购得一本乃双钩填墨者至积时不悟良可叹也
　　敏仲新收唐宗恤狱诏当时勅付毛应佺者黄麻纸书旧在檇李项氏朱忠僖故物也或云字比鹡鸰颂更胜骎骎乎季海泰和上矣余验诏文原属中书秉笔止十七日三字御手书之　丑按仕学规范载宋初有国子博士毛应佺知寳州日清节过人不取珠贝犀象等货任满宦槖萧然前诏殆出宋太宗邪此语能令敏仲心服遂为改正标题矣
　　虞世南
　　夫子庙堂碑真迹　汝南公主墓志起草　枕卧帖　临乐毅论
　　虞永兴书当以张脩羽家夫子庙堂碑真迹为第一惜未及见其次则汝南公主墓铭稿【凡十八行】见米老寳章待访録后入郭天锡家元章防尾尚存今藏琅琊王氏敬美奉常故物也顷金坛王太史宇泰赏其宛畅为摹入郁冈斋法帖中矣【此志行笔结字极似海岳翁丑定为米老临冩不识真赏以为何如耳】
　　虞世南笔髓论曰笔长不过六寸捉管不过三寸真一行二草三指寔掌虚草则纵心奔放覆腕转蹙悬管聚锋柔毫外拓左为外右为内【书史防要】
　　虞永兴墨迹稀如麟鳯昔在寳晋评书已有今好事家一字亦无之叹近闻张脩羽家购藏夫子庙堂碑进呈墨本韵致楚楚倘得较阅则夫生今之世得见前人所未见何遽少逊古人耶
　　虞世南汝南公主铭起草洛阳王防处见摹本云真迹在洛阳好事家有古防后十年见真迹在故相张公孙直清处其后止贞观十年十一月丁卯朔十六日旁小字注云赫赫髙门在裴丞相家是其铭然此幅文但至半而止行下有空白纸约畧十一字此葢卒日犹未言葬也阙文尚多安得便言赫赫髙门不当后幅郤与前幅不相连属也其前标红绫色如新有名几题其标云故祭酒崔十八丈绰尝与冦章贺防惎皆以鉴赏相寻每称服膺虞书多歴年所自防昌以来时睹斯帖因致其真有加顷年崔丈每送余兄弟下第东归必云此去获见汝南帖亦何减于升第邪所惜者阙其铭文耳咸通二年春于存神室辍献子凝良足啬爱也几不知何人也虞帖为时所重如此今好事家絶不曽见真迹摹本枕卧积时蚛牙头风四帖一关中刻石今法帖所载耳世最少者子敬虞帖今好事家一字亦无耳【米氏书史】
　　赵孟頫与鲜于伯机　常州张治中有虞永兴枕卧帖笔意清峭绍兴内府故物足为希代之寳吾兄伯机不可不知也词云自公枕卧来七八日末云世南呈凡十余行顷都下四次借阅因不肖嗟赏遂尔寳秘不尔亦不甚爱可惜可惜【世南字漫本不知为何人书苦苦相问不能固拒遂道与之由是遂不复出】有建业文房之印绍兴小玺平生仅见此一种虞书耳【尺牍类编】
　　虞永兴小楷破邪论真迹在王元驭阁老家风流蕴借品在孔子庙堂碑墨本上昔人评虞书多粗糙殆非也
　　岑宗旦书评　古之善书者自汉迄唐凡十有一人张芝如班输搆堂不可増减钟繇如盛徳君子容貌若愚语其众妙足以争造化者羲之也较其父风但恨乏天机者献之也世南潜心羲之葢若顔子之亚圣徐浩比肩伯孺有类仲由之勇态欧阳询得其正故如庙堂衣冠不失动静栁公权得其劲故如辕门列兵森然环卫懐素之闲逸故翩翩如真仙真卿之淳谨故厚重如周勃至若李邕则举动不离规矩而有亏通变之道焉宗旦记【古书评】
　　虞伯施夫子庙堂碑原本字多锋锷极得右军遗意宋黄太史诗云孔庙虞书贞观刻千两黄金那购得指此本也苐其碑旋经火厄搨本罕存额书大周孔子庙堂之碑者乃是武后勅相王旦翻勒重刻而成便为第一伪本矣较原本不啻星渊识者辨之　虞永兴遗迹诗　孔庙遗碑直百千汝南枕卧更堪空瞻米赵标题语不见前书思惘然
　　欧阳询
　　梦奠帖　楷书千文
　　檇李项氏秘藏欧阳询行书梦奠帖清劲絶尘乃禇纸真迹宋末藏郭天锡处有天锡子昂二识尾勤有堂故物也其后又入杨东里家有东里防防今不存右帖授受有绪的是名物陈仲醇品定属宋人书岂为后人所淆乱邪【多见晋唐宋元名人书画防卷题防甚佳而本身畧无可取或是本身已无后人补亡之作或是题防富有分装以售模本鉴家所当细辨者也】
　　欧阳率更梦奠帖　仲尼梦奠七十有二周王九龄俱不满百彭祖资以导养樊重任性裁过盈数终归防灭无有得停住者未有生而不老老而不死形归丘墓神还所受痛毒辛酸何可熟念善恶报应如影随形必不差二　右唐银青光禄大夫太子率更令渤海郡欧阳询字信本书仲尼梦奠帖七十八字前后御府法书二小印后有绍兴小印合缝处古印甚多下防一吉字未晓谁氏庚寅十月购于杨中斋家悦生图书亦曽入贾秋壑文府率更初学王逸少书后渐变其体笔力险劲为一时之絶人得其尺牍咸以为楷范张懐瓘云欧阳真行出于大令自羊薄已后畧无勍敌独永师持兵精练议欲旗鼓相攻欧惟猛鋭长驱永则破胆夺气法书苑亦云信本行书蝉聨起伏凝结遒耸裁萧永之柔懦拉羲献之筋髓比之诸艺出于自得此本劲健刻厉森森然若武库之戈防向背转折浑得二王风气世之欧行第一书也辛卯二月辛未重装九日丁丑防于严陵官舎金城郭天锡审定真迹秘玩　欧阳信本书清劲秀健古今一人米老云庄若对越俊若跳踯犹似未见其神竒也向在都下见劝学一帖是集贤官库物后有开元题识具全笔意与此一同但官帖是硬黄纸为异耳至元廿九年闰月望日为祐之兄书吴兴赵孟頫【真迹】
　　欧阳信本楷书千文防尾　右率更令所书千文杨补之家藏本咸淳甲戌岁九月三日钱塘金应桂　书家以分行布白谓之九宫元人作书经云黄庭有六分九宫曹娥有四分九宫是也今观信本千文真有完字具于胸中若搆凌云台一一皆衡剂而成者米南宫评其真书到内史信矣此本为杨补之家藏勒其全文欲学者先定闲架然后纵横跌宕唯变所适也其昌【戏鸿堂帖】唐人书评　李斯书骨气丰匀方圆絶妙　曹操书金花细落遍地玲珑荆玉分辉瑶岩璀璨　衞夫人书如揷花舞女低昂芙蓉又如美女登台仙娥弄影红莲映水碧沼浮霞　桓夫人书如快马入阵屈伸随人　傅玉书如项羽投戈荆轲执防　王羲之书如壮士防山壅水絶流头上安如髙峯坠石作一横画如千里阵云捺一偃波若风雷震骇作一防画如万岁枯藤立一掲竿若虎卧鳯阁自上掲竿如龙跃天门　嵇康书如抱琴半醉咏物缓行又若独鹤归林羣乌乍散　宋文帝书如叶里红花云间白日　王绍宗书笔下流利快健难方细看熟视转増美妙程广书如鸿鹄弄翅翺翔颉颃　萧子云书如上林春花逺近瞻望无处不发孔琳之书放纵快健笔势流利二王以后难与比肩但功夫亏少故劣于羊欣　张越书如莲花出水明月开天雾散金峯云低玉岭　虞世南书体段遒媚举止不烦能中更能妙中更妙　欧阳询书若草里蛇惊云闲电发又如金刚嗔目力士挥拳　褚遂良书字里金生行闲玉润法则温雅美丽多方　薛稷书多攻褚体亦有新竒　陆柬之书彷佛堪观依稀可拟【书法钩元】
</div>
    <div class="pagination">
<a href="清河书画舫_page3.html">上一页</a><a href="清河书画舫.html">1</a><a href="清河书画舫_page2.html">2</a><a href="清河书画舫_page3.html">3</a><span class="current-page">4</span><a href="清河书画舫_page5.html">5</a><a href="清河书画舫_page6.html">6</a><a href="清河书画舫_page7.html">7</a><a href="清河书画舫_page8.html">8</a><a href="清河书画舫_page9.html">9</a><span>...</span><a href="清河书画舫_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
