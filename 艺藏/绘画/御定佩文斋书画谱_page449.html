<!DOCTYPE html>
<html>
<head>
    <meta charset="UTF-8">
    <title>御定佩文斋书画谱 - 第 449 页/共 578 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋书画谱 - 第 449 页/共 578 页</h1>
    <div class="content">　　右般舟和尚碑桞宗元撰并书子厚所书碑世颇多有书既非工而字画多不同疑喜子厚者窃借其名以为重子厚与退之皆以文章知名一时而后世称为韩桞者盖流俗之相传也其为道不同犹夷夏也然退之于文章每极称子厚者岂以其名并显于世不欲有所贬毁以避争名之嫌而其为道不同虽不言顾后世当自知欤不然退之以力排释老为巳任于子厚不得无言也治平元年三月二十二日书【集古録】
　　右唐般舟和尚碑桞宗元撰并书子厚颇自矜其书然亦不甚工今见于世者惟此与弥陀和尚碑尔虽字画小大不同然笔法絶相似欧阳公以为不类又疑他人借子厚之名者非也【金石録】
　　唐桞宗元弥陀和尚碑
　　右南岳弥陀和尚碑桞宗元撰并书自唐以来言文章者惟韩桞桞岂韩之徒哉真韩门之罪人也盖世俗不知其所学之非第以当时軰流言之尔今余又多録其文惧益后人之惑也故书以见余意【集古録】
　　右唐弥陀和尚碑桞宗元撰并书以集夲校之不同者十余字皆当以碑为正【金石録】
　　唐刘禹锡崔羣碑
　　右唐崔羣碑裴晋公撰刘禹锡书字画讹缺处多其可考者羣为武宁军节度使检校礼部尚书而唐史夲传作兵部其自荆南节度使召拜检校左仆射太常卿遂为吏部尚书以卒而传但云召拜吏部尚书而已皆当以碑为正羣在宪宗朝号称贤相是时皇甫镈方有宠羣力排其奸然宪宗竟逐羣而相镈何邪【金石録】
　　唐沈传师黄陵庙碑
　　右黄陵庙碑韩愈撰沈传师书昌黎集今大行于世而患夲不真余家所藏最号善夲世多取以为正然时时得刻石校之犹不胜其舛谬是知刻石之文可贵也不独为翫好而已黄陵碑以家夲校之不同者二十余事如家夲言降小君为夫人而碑云降小水之类皆当以碑为正也嘉祐八年十月十八日书【集古録】
　　黄陵碑世以其书为重石久缺剥字灭防半矣近人以其完夲售至数万谓传师此书特谨重有法不与他石并也欧阳永叔尝得其碑谓降小君为夫人据碑为定其余犹有可证于书者今考于礼如夫人之为小君自不失正岂书犹可疑也又若陟方等语大不合于书矣退之于文严整致密故语妙天下余于黄陵碑疑之词不整比而辨事谬误其谓张愉曰且使后世知有子名加此于人其谁受之邪穆宗诏曰张愉学古人仕甚修饰河西有政声次于李谅则愉之名不待愈而后世知之矣【广川书防】
　　唐沈传师书罗池庙碑
　　右罗池庙碑唐尚书吏部侍郎韩愈撰中书舍人史馆修撰沈传师书碑后题云长庆元年正月建按穆宗实録长庆二年二月传师自尚书兵部郎中翰林学士罢为中书舍人史馆修撰其九月愈自兵部侍郎迁吏部碑言桞侯死后三年庙成明年愈为桞人书罗池事子厚以元和十四年卒至愈作碑时当是长庆三年考二君官与此碑亦同但不应在元年正月盖后今传模者误刻之尔今世传昌黎先生集载此碑文多同惟集夲以歩有新船为陟茘子丹兮蕉黄蕉下加子当以碑为是而碑云春与猿吟而秋鹤与飞则疑碑之误也嘉祐八年六月二日书【集古録】
　　唐沈传师游道林岳麓寺诗
　　右岳麓寺诗沈传师撰并书题云酬唐侍御姚员外而二人之诗不见不知为何人也独此诗以字画传于世而诗亦自佳传师诗非一体此尤放逸可爱也【集古録】长沙之湘西有道林岳麓二寺名刹也唐沈传师有道林诗大字犹掌书于牌藏其寺中常以一小阁贮之米老元章为微宦时游宦过其下舣舟湘江就寺主僧借观一夕张防携之遁去僧亟讼于官官为遣健歩追取还世以为口实也政和中上命取诗牌而内诸禁中亦效道林而刻之石遍赐羣臣然不若道林旧碑要不失真【铁围山丛谭】
　　唐沈传师桞州井铭
　　右唐桞州井铭桞宗元撰沈传师书字画颇不工疑后人伪为然以子厚集夲校之不同者数字此夲为善又恐工人模刻不甚精好尔更俟识者辨之【金石録】
　　唐沈传师出塞诗帖
　　沈传师出塞诗鲜于伯机故物见云烟过眼録中按海岳书评称传师遗迹有龙游虎踞之势尤精题署真实録也【清河书画舫】
　　唐皇甫镈昭懿公主碑
　　昭懿公主碑孟简撰皇甫鏄书公主代宗女也号升平公主嫁郭氏公主之号自汉以来始有谓天子之女礼不自主婚以公主之因以为名尔后世号某国公主者虽实不以国公为主而名犹不失其义唐世始别择佳名以加之如升平之类是也已失其夲义矣今此碑乃云讳升平公主字升平公主斯莫可晓也已治平元年八月八日书【集古録】
　　唐张靖魏博田绪遗爱碑
　　右唐魏博田绪遗爱碑裴垍撰张靖书政和中与桞公所书何进防徳政碑俱为大名尹所毁【金石録】
　　唐崔从书崔能神道碑
　　右崔能神道碑李宗闵撰能弟从书碑云拜御史中丞持节观察黔中仍赐紫衣金印按唐世无赐金印者官制古今沿革不同而其名号尚或相袭自汉以来有银青金紫之号当时所谓青紫者绶也金银者乃其所佩印章尔绶所以繋印者也后世官不佩印此名虚设矣隋唐以来有随身鱼而青紫为服色所谓金紫者乃服紫衣而佩金鱼尔宗闵谓赐金印者缪也今世自以赐绯银鱼袋赐紫金鱼袋结入官衔而阶至金紫光禄大夫者遂于结衔去赐紫金鱼袋皆流俗相承不复讨正久矣故因宗闵之失并记之治平元年七月二十日书【集右録】
　　唐李翺书李干墓志
　　唐太学博士李干志河南李仲微得其碑以传然其文自见昌黎集中惟碑少见故仲微贵之其书李翺亦可臧也志曰字子渐集无此又以桞贲为泌与集夲异者唐宪宗纪自作桞泌知李道古志与此皆误此志甚罪干以丹砂受贲之术以死且以为世戒也又叙归登食水银火射窍节以出李虚中服硫黄致疽发于背李逊且死始知药误孟简自以得不死药二年卒卢垣溺出血肉李道古亦以桞泌药死海上观其説者自令耸惧震恐可终身守之且世亦知尊生矣其夀宜不死卒以得死虽甚暗庸不此为也或传退之晚嵗颇嗜硫黄卒以此死白居易曰退之服硫黄一病竟不痊居易言可信也立论以戒世求世必信公乃自蹈于此何哉余意以气血既耗不得如向之时方幸扶衰救疾以冀朝夕近功不知其患已如干也可以一叹哉【广川书防】
　　唐张籍墨迹
　　张籍书世罕传者予顷游歴阳见僧寺有收得其墨迹与诗刻今覧此帖疑昔所见者唐人大率能书籍虽非以书名然其用笔皆有法尤可佳也丹阳苏颂子容题【苏魏公集】
　　唐樊宗师绛守居园池记
　　绛守居园池记唐樊宗师撰或云此石宗师自书呜呼元和之际文章之盛极矣其怪竒至于如此【集古録】
　　唐欧阳詹马寔墓志铭
　　马寔墓志铭唐欧阳詹撰并书其文辞不工而字法不俗故録之寔之事迹亦无足纪也【集古録】
　　唐韩秀实李光进碑
　　李光进碑杨炎撰韩秀实书唐有两李光进其一光顔之兄其一光弼之兄弟也此碑乃光弼弟也唐史书此两人事多误新书各为传以附顔弼遂得其正【集古録】
　　唐韩秀弼书臧希晏碑
　　右金吾卫将军臧希晏碑朝议郎守衞尉少卿淮阳县开国男赐紫金鱼袋韩秀弼八分书文多糢糊不可读所可辨者其卒以广徳二年八月五日及有懐恪懐亮语考懐恪碑希晏其长子也书法亦清劲可喜其能不因开元帝之好而变者乎撰文为银青光禄大夫行兵部侍郎清河郡开国公而缺其名当以史证之【弇州山人藁】
　　唐韩秀弼书李元谅昭徳懋功碑
　　李元谅者骆元光赐姓名也以朱泚之乱能镇定华州将徙治陇右故华州人感之行军司马董叔经请于天子立碑述颂也张蒙撰韩秀弼分书秀弼手笔固是君家尚书公嫡派而碑颂骆公词无虚溢并可重也骆公封武康郡王諡庄威旧史不收见新唐书此所谓事増于前者乎【石墨镌华】
　　唐黎煟书阳公旧隐碣
　　右阳公旧隐碣胡证撰黎煟书李灵省篆额唐世篆法自李阳冰后寂然未有显于当时而能自名家者灵省所书阳公碣笔画甚可佳既不显闻于时亦不见于他处以余家所藏之博而见于録者惟此虽未为絶笔亦可惜哉呜呼士有负其能而不为人所知者可胜道哉【集古録】
　　唐徐放书徐偃王碑
　　徐偃王碑昌黎韩愈撰徐放书碑故在集中以其文相校不失盖碑近而传者众故得不误愈于此碑序事淹该华实不似黄陵等碑错杂无序骎骎上薄汉周不造其极不止魏晋宋齐糠粃殆尽略无余习可谓至矣昔人尝谓公于文浑然一出于己不蹈借前人横骜直肆恢竒衍溢今考其言曰徐不忍鬭其民北走彭城武原山下百姓随而从之万有余家因号其山为徐山此即范汉书全用其语偃西王母事尽録穆天子传朱弓赤矢采祥瑞志然则愈于文盖亦未尝不用前人语但使人不觉如已出也其曰故制朴角昔人常改为桷淮南子曰尧朴角不斲素题不枅愈于书无不用也【广川书防】







　　御定佩文斋书画谱卷七十四
<子部,艺术类,书画之属,御定佩文斋书画谱>
　　钦定四库全书
　　御定佩文斋书画谱目録
　　第七十五卷
　　歴代名人书跋六
　　唐柳公权西平王碑
　　唐栁公权何进滔徳政碑
　　唐柳公权李石神道碑
　　唐柳公权康约言碑
　　唐柳公权髙重碑
　　唐栁公权起居郎刘君碑
　　唐柳公权尚书冯宿碑
　　唐柳公权书苏夫人墓志
　　唐栁公权秘塔碑
　　唐栁公权复东林寺碑
　　唐柳公权楷书度人经
　　唐柳公权小字清净经
　　唐柳公权阴符经序
　　唐柳公权书金刚经
　　唐栁公权书驿路记
　　唐柳公权书嵇叔夜絶交书
　　唐柳公权兰亭书帖
　　唐栁公权谢紫丝靸鞋帖
　　唐柳公权赤箭帖
　　唐柳公权谢人恵笔帖
　　唐柳公绰武侯祠记
　　唐姚向书郑权碑
　　唐唐度李藏用碑
　　唐唐度十体书
　　唐杜牧书张好好诗
　　唐温庭筠书湖阴曲
　　唐裴休圭峰禅师碑
　　唐顔稷靖居寺碑
　　唐董景仁杜顺和尚碑
　　唐俞珣书陈果仁告身并舍宅造寺疏
　　唐髙骈书磻溪庙记
　　唐于僧翰尊胜经
　　唐于范书
　　唐任廸处州夫子庙碑
　　唐栁知微孔府君神道碑
　　唐唐彦谦张将军新庙记
　　唐唐彦谦王重荣徳政碑
　　唐韩偓墨迹
　　唐韩偓手简十一帖
　　唐柳懐素济安侯庙记
　　唐王説梁公儒碑
　　唐王奂之润州陀罗尼经幢
　　唐杨承和邠国公功徳铭
　　唐释懐仁集王羲之书圣教序
　　唐释懐仁圣教序真迹
</div>
    <div class="pagination">
<a href="御定佩文斋书画谱_page448.html">上一页</a><span>...</span><a href="御定佩文斋书画谱_page444.html">444</a><a href="御定佩文斋书画谱_page445.html">445</a><a href="御定佩文斋书画谱_page446.html">446</a><a href="御定佩文斋书画谱_page447.html">447</a><a href="御定佩文斋书画谱_page448.html">448</a><span class="current-page">449</span><a href="御定佩文斋书画谱_page450.html">450</a><a href="御定佩文斋书画谱_page451.html">451</a><a href="御定佩文斋书画谱_page452.html">452</a><a href="御定佩文斋书画谱_page453.html">453</a><a href="御定佩文斋书画谱_page454.html">454</a><span>...</span><a href="御定佩文斋书画谱_page450.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
