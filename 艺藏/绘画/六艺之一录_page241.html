<!DOCTYPE html>
<html>
<head>
    <meta charset="UTF-8">
    <title>六艺之一录 - 第 241 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 241 页/共 664 页</h1>
    <div class="content">　　入声私印
　　木仁印　玉印钮　　　叔孙通印　玉印狻猊钮乐天　玉印辟邪钮　　　薛殷　玉印蟠螭钮骆建　玉印覆斗钮　　　薄戎奴　玉印覆斗钮索尼　玉印覆斗钮　　　狢安　　玉印盘螭钮伯鸾氏　玉印鼻钮　　　益夀　白玛瑙印覆斗钮石黔　玉印覆斗钮　　　郦裔　玉印覆斗钮戚欧　玉印三螭为钮　　德义　玉印覆斗钮汲得　玉印覆斗钮
　　子孙印
　　父乙子孙　玉印四一螭钮一鼻钮二不载钮俱钟鼎文子子孙孙用之协相　玉印鼻钮籀文
　　长宜子孙　玉印螭钮　　长宜子孙　玉印辟邪钮宜尔子孙　玉印覆斗钮　子孙世昌　玉印
　　宜子孙　玉印　　　　　宜子孙印　玉印鹰钮
　　单字印
　　夀　玉印四篆各不同其一螭钮
　　尊　玉印覆斗钮　　　　疟　玉印坛钮
　　防　玉印螭钮　　　　　襄　玉印
　　蹇　玉印覆斗钮　　　　封　玉印
　　封　玛瑙印坛钮　　　　公　玉印鼻钮
　　德　緑寳石印坛钮

　　六艺之一録卷一百二十八
<子部,艺术类,书画之属,六艺之一录>
　　钦定四库全书
　　六艺之一録卷一百二十九　　钱唐倪涛撰
　　石刻文字一百五
　　印章
　　方寸銕志
　　吴门朱珪氏师濮阳吴睿大小二篆习既久尽悟石鼔峄山碑之法因喜为人刻印遇茅山张外史外史锡之名方寸銕持以过钱唐访余于吴山次舍求一言白其所谓方寸銕者余笑曰予方以銕石心取乖于世而子又欲乖吾之乖乎虽然古之豪杰脩已治人者必自方寸銕始黄金白玉可磨此銕不可磨也子以是銕印诸金银铜玉犀象使佩之者皆无愧于是銕外史心印之教行矣吁岂真求工于刻画无戾夫古制也哉今妄一男子释蹻起闾巷取封侯印如斗大印咫尺书驱役带甲百十万如金翅鹗逐百鸟无一敢后者金斗之权重矣哉吾不知果能为天子剪狂冦佐中兴为生人开太平无媿于汝銕否不则徒以茍富贵不至腐尸灭名不已使得珪方寸銕印斯可以蒙金斗而爵荣名矣珪或为今将军刻符印其亦以是告之至正十九年秋七月八日李黼榜相甲进士今奉训大夫江西等处儒学提举防稽杨维桢志并书
　　神斧磨天割紫云仙葩殒玉发竒芬灵书寳诀开刚卯不数人间小篆文
　　书刻输君总色丝前身想是伏灵芝虎头食肉元无相铸钮休传右顾
　　我家金粟道人章瓦欵蟠螭识未央千古典型今复见佩之何必兽头囊
　　镂玉涂金与错银尽将工巧失天真君能独扫雕虫技定品他年合入神
　　伯盛朱隠君余西郊草堂之髙邻也性孤洁不佞于世工刻画及通字説故与交者皆文人韵士予偶得未央故瓦头于古泥中伯盛为刻金粟道人私印因惊其篆文与制作甚似汉印又以赵松雪白描桃花马图求勒于石精妙絶世大合松雪笔法惜其不得从游于松雪之门使茅绍之专美于今世因题四絶于卷末以美之伯盛勿以余言为誉后必有鉴事者公论也至正十七年中秋日书于玉山草堂金粟道人顾阿瑛
　　方寸銕歌赠伯盛朱隠君
　　人心何危患多岐方寸之銕贵自持百链耿耿明秋晖彼柔绕指何诡随朱盛刚劲真吴儿法书銕画逼秦斯晴握管俨若思学成变法出愈竒銕耕代笔犹神锥用之切玉如切泥孤忠不媿月食诗清便更赋杨花辞元祐党碑我所非驴鸣犬吠我所嗤雕虫小技同儿嬉屠龙妙割嗟奚为盛乎盛乎知不知南北车书滚滚来中兴定勒磨崖碑大书深刻非子谁旹至正廿年嵗次庚子夏六月初吉天台氏学者元鼎书于白莲桂子轩
　　方寸銕铭
　　娄东朱珪字伯盛工古籀篆文其于六书之义考之尤详尝以余力刻印章则为吴中絶艺间游钱唐遇句曲张外史名之曰方寸銕銕以喻其能坚其志操期以进乎道亦若桑国侨志于銕研之銕云虽然科斗书废已久必以篆籀为师法汉而下不在论能复其古其庶几朱君乎朱君与余相游从嘉其志操之日坚今来予来玉山中验朱君之书法益有进是犹张旭悟公孙大娘之舞劒器也见其刻玉石如切泥则又若漆园氏夸庖丁解牛而得肯綮也张得于舞劒庖丁得于解牛吾知朱君得于书而悟外史方寸銕之旨矣遂述其事而为之铭铭曰圣人作人文开龙马出荣图来神农氏尚结绳民弗犯俗厐淳史仓颉肇有制譬孳乳乃曰字越夏商歴周秦科斗废籀篆臻汉而晋书变作唐风媮政日恶曰逮今邈寥寥事刻画昆吾刀钟鼎隳石鼓頽心太古娄朱珪至正嵗舍庚子夏四月廿有六日河南陆仁造
　　方寸銕颂
　　猗方寸銕嫓昆吾刀游刅发硎妙契纵操六书奥旨探损劳史籀秦斯作则孔昭翔鸾翥凤腾龙骞蛟为印为章奎壁丽霄文艺林世赖荣褒我颂匪私永言勿祧至正庚子八月十又八日淮海秦约造
　　方寸銕诗奉美伯盛有道陇右邾经上
　　朱珪手持方寸銕抚印能工汉篆文并剪分江龙喷月昆刀切玉凤窥云他年金马须承诏此日雕虫试策勲老我八分方漫写诗成亦足张吾军至正八月辛丑朔平湖草堂中写西夏朱仲义
　　朱生心似銕篆刻艺弥精应手多盘折纎毫不重轻么麽形独辨螭匾势初呈汉印规模得秦碑出入明风流金石在润色简书并余刅庖丁解风斤郢匠成达观应自我赏防足平生趣刻无多讶因君托姓名钱唐陈世昌
　　袖里昆吾一寸銕江南碑碣万家文玉符金印云台将大篆烦君为勒勲云间陆居仁
　　十年兵兴徧天下名山大泽罹野火野火尽烧秦汉碑咸阳鬼哭无人打故人吴睿业篆好古乃有如珪者妙刻金粟道人章尤精白描桃花马金印徒闻如斗大零落当时建章瓦君不见黄鹤仙伏灵芝北海文章长髙价武夷山樵者钱惟善题于海啸轩
　　馆阁诸公无不喜用名印虽草庐吴公所尚质朴亦所不免惟揭文安公絶不用其制吾竹房论著甚详然其所用人多不合作赵文敏有一印文曰水精宫道人在京与李息亝袁子方同坐适用此印袁曰水精宫道人政可对玛瑙寺行者阖座絶倒盖息亝元居庆夀寺也鲜于郎中一印曰鲜于伯几文吾子行曰可对尉迟敬德鞭滑稽大畧相同子行尝作一小印曰好嬉子盖吴中方言一日魏国夫人作马图至子行处子行为题诗诗后倒用此印观者曰先生倒用了印子行曰不妨坐客莫晓他日文敏见之骂曰个瞎子他道倒好嬉子耳太平盛时文人滑稽如此情懐可见今不可得矣余坐主张先生仲举在杭一印曰平皋鹤叟盖用杭州三山名临平皋亭黄鹤也古人亦有如此者如云烟过眼录载姜白石印文鹰周郊凤仪虞廷盖以姓字作隠语辛稼轩印曰六十一上人又以破其姓文米元章书史言刘巨济符符字亦好竒耳云门山樵张绅书于朱伯盛印谱后
　　夏溥学古编序【诸序不涉印文者不録】
　　余在杭识吾先生时年二十有七先生住生花坊一小楼楼上下分业弟子先生不下楼髙弟子畨下楼授书客至楼童辄止不使登通为谁于先生先生使登乃登客初余得通而登先生起临梯余仰见之则大声曰此楼不易登也先生即曰此客不易得也先生座有婺人潘昧问余从越中来有所作乎余举来见先生诗大喜余緑云如聴晩箫吹之句因示余箫并两铁如意一旧者颇拙重一新者先生特以为佳东壁上数本皆秦汉碑壁下一漆几几上皆汉唐官私印先生以三纸列印几上者为遗今尚书后余数来登楼童不止也先生每语余篆书事大抵皆今三十五举中语然余先生好情思多求为诸人写私印见先生即捉新笔书甚快写即自喜余夏溥小印先生写可证也先生姓本吾丘其私印有竹素书房吾氏子行我最懒放懐真乐飞云丹霄此数印串印鼻以小韦带常在手磨弄之盖欲和其四棱令有古意先生眇左目左足跛然其风度才一言一笑间皆令人喜虽不言不笑时亦有韵遂变宋末钟鼎图书之缪寸印古篆实自先生倡之真第一手赵吴兴又晩效先生法耳徐公琰一日求登先生楼楼童坚止之不得登使通此亷访使先生闻之从楼上答曰此楼何敢当贵人登耶愿明日谒谢见使节后公属先生以説文校定近吴主一得先生学古编周秦石刻释音近代名公书评亟刻入板因附书余见先生时以告主一并发先生学古编目序意为序其下钧台西夏书
　　吾丘衍三十五举
　　十七举以上俱论篆文已载入书体门之内十八举以下俱论摹印已载入金刻门之内兹不重录
　　学古编附录
　　洗印法
　　图书久为油硃所炽者先于灯盏内浸一宿次日取出蘸香炉内灰用硬防刷干洗之若硃未尽更蘸刷以尽为度不损印文而清丽若新凢欲洗刷先当用绳约定以防其滑此法最良
　　印油法
　　香油浸皂角于甆器内煎过放冷和熟艾成剂次加银硃以红为度入绢袋中用瓷玉器盛之数日一翻忌铜锡器若日久油干复用煎下油滴所盛器内以印色置其上使自沁入不可自上浇下此法不蒸不炼久而益佳与好事者共之
　　朱彛尊葛氏印谱序
　　印信不始于秦也周官掌节掌守邦节货贿用玺节凢通货贿司市以玺节出入之郑司农曰玺节印章如今斗检封矣贾公彦谓汉法斗检封其形方上有封检其内有书盖其初仅用以通商旅然鲁公玺书见左氏春秋传沿至战国吏三百石上皆佩之卫宏称秦以前民皆以金玉为印唯其所好则匪直官印不始于秦也迄于汉夫人得有私印大约刻玉者十一冶金者十有九后人易之以石杂以象犀砗磲琥珀水晶之属好竒者或以钟鼎古文施之秦汉之法渐废官印之体屡纠其文不必尽合乎古其用也止以调遣文书杜奸萌而已不可施于翰墨迨时易代迁即王公将帅所绾之章得其文者或未注视至布衣稽古之士图书鉴赏一有私记辄摩挲钩画以之定徃之伪真世固有朝廷驭爵之权反有时不及布衣稽古之士足信诸百世而下者私印其一矣然不得其人徃徃昧六书之义合大小二篆为一易为识者所讪笑其或徒攻乎石艺虽至不能传之永久则稽古者又无取焉呜呼私印之重得其人之难若是此予见葛氏之谱凢攻乎坚者益工深合夫秦汉之法独有防于心而序之也葛氏名起字振千一字南庐松江华亭人
　　朱尊丁氏印谱序
　　雕戈钩带鼎彞壶尊敦卣鬲甗之铭防钟窖磬钲铎钫甬之欵识巧者或伪为以世至古印之传于今则作伪者意虑所不及为之亦终不似盖其繁简相参布置不紊神存模画之外斯好古之士尚焉宋则晁克一王球顔叔夏姜夔王厚之元则吾丘衍赵孟頫各着有谱录惜乎志经籍者略而勿道也刑部江西司主事丁君介祉工缪篆集古小大官私印益以时人所刻其材则玉五色金三品象之牙犀兕之角砗磲玛瑙水精琥珀青田稷下里之石饶建之瓷其纽则有索有槀有瓦有亭有有螭有虺有兎有槖驼师子辟邪其文有朱有白有籀有悉罗而致之欧阳子称物常聚于所好不信然欤今之摹印者不明六书之源至以虫鱼科斗之文杂之大小篆由其所见者寡宜为有识所腾笑也君博通六书名其居曰梦篆嗜乎古不遗乎今并垂焉以为法式观是谱者既可识古今升降之故而所择之精又以信君之善学巳
　　朱彞尊韫光楼印谱序
　　竹垞主人谪官居燕荏苒六年厌灰埃之蓬勃而辕马之喧阗残暑退矣秋风泠然思循西山之麓跻乎北山之巅或告之曰西山之西北山之北幽陵之界山鬼所宅子何为入其域乎其岭郁律其谷防岈寒莫寒兮白瀑峻莫峻兮青华牛鬭于潭虎嘷于坡竒狸野干青鹤红鸦豪猪之箭冦雉之囮一夫入山能不慑耶主人于是彷徨彳亍自晦及朔马释其衔车柅其轴邻有许子实夫暨胡君翽羽并过主人出韫光楼印谱泥用丹砂石以花乳秦章汉玺靡法不有主人覩之喜而亡愠笑而至矧而曰我思仙公葛洪有训古之人入山佩黄神越章之印其文一百二十其广四寸去之百步猛兽莫近吾将以子一卷之书载诸栈车南涉芦菰北蹑军都卧以为枕行以为符又何必三皇之文五岳之图也哉八月初吉书以为序乃裹糗粮出郭门去
　　朱彛尊印谱序
　　印成于秦皇之玺而李斯之壊古而撰八体者别有所谓摹印盖丧本已极而于六义一毫无当者也汉或不拘其数杂古文小篆而为之然惟朝廷之颁于官司者则制焉其大至寸而其用行于缄封刻之于章者其文陷盖以规于蜡取诸凸出而隆起以有节故谓之印明显而大者则谓之章文之繁数而纚防可观也谓之玺其文之象形者谓之图范于笔墨于绳尺也谓之书后之人私识其姓名谓之私印其镌为斋堂馆阁之名而记于图史书籍者谓之图书记作者不一其人传者不一其妙予尝取而类之其髙深者文明者竒古者平防者精而杰者神而矫者质朴者闲都者疎劲纎缀削直华美者侠而举者温而秀者细而如缬者巨而如椽者小如粒者大如斗者隂阳相间疎密相违者段厓璧印泥画沙者警者绥者端绚者绸缪者一低一昻者半让半侵者至于渐老渐熟平淡无竒则斯道之极构也通斯道者其惟吾石牀乎【石牀名书】或曰刀锋则与笔同也中为贵夫中非不贵而刀与笔之徒中而不得其生妙者有异矣夫惟生而妙之足贵也是则予之所取者也陆氏嘉淑曰碎杂如水中乱石磷磷可数
　　朱彛尊印册引
　　此余为他人所刻印章也无所师授以好此尝自为之于是有持石来索者又或遂赏以为佳而予不耐也久之亦遂得若干件先大人常训曰工以伎贵士以技贱夫操刀琢石矻矻然而不休工之贱者也索者不顾其贱而赏者但以为佳然六艺之正刀笔之竒大方小家之辩则是物有存焉其亦犹贤夫已也
　　陈维崧顾亓山印谱序
　　盖闻六书初启始变虫鱼八法相生未离蝌蚪史游急就实开篆籀之金科许慎説文爰定册书之玉尺莫不音由转注体系凢将载在蜼彛勒之□豆此则岐阳猎碣岣嵝残碑藏之汲冡之中秘在羽陵之内于今为烈自古而然若夫韭花薤叶用识姓名螭纽龙文尤尊符玺冠军骠骑史着明称买得丑奴家镌私印既以珍同荆璧非同玩比隋珠上自李斯下沿吾衍陆防小名一录代有雕镂赵明诚金石一书人夸楷长笺俱在古法攸存然而秦碑汉篆恒殉荒陵玉血铜斑半归寳库婆娑苍緑仅留黑闼之名扪摸丹青难辨红阳之姓等玉帐以飘零共金盘而呜咽龙章尽蚀虎气终埋悼古学之失传慨斯文之日谬吾友顾君夙工斯体笔将飞而欲落秋蜹盘字欲整而犹斜彩鸾舞镜画作钟繇之爱此空苍波磔均韦诞之书讶其遒劲呜呼亥豕相承墨猪共诮苟成絶艺定足空羣填之翡翠长为凤阁之竒观染以胭脂永志虎头之杰作
　　铁网珊瑚
　　古画辨云郭熈画于角上有小熈字印赵大年永年则有大年某年笔记永年某年笔记萧照以媉名作石鼓文书崔顺之书姓名于叶下易元吉书于石间王晋卿家藏则有寳绘堂方寸印米元章有米氏翰墨米氏审定真迹篆印或用团印作米芾字如蛟形江南李主所藏则有建业文房之印内合同印陈简斋则有无住道人印记苏武功家则有许国后裔苏裔国老等印东坡则用一寸长印文曰赵郡苏轼图籍吴傅朋则曰延州吴説袖印
　　通雅
　　填篆方填书也　书史曰填篆者周之媒氏以仲春之月判防男女则以此书表信徃来及魏明帝使京兆韦仲将防定芳林中楼观王廙王隠皆云字间满密故曰填篆亦曰方填书今用九叠文乃时制也其他图书用小篆而改体向方谓之满白皆其遗法
　　封函用泥后以为印色　舆地志汉封诏玺用武都紫泥续汉书金泥水银和金为泥也东都记曰邓训好用黎阳青泥据徐曰填以泥题书而印之后縁此以印调色封之亦曰泥晋为诏以青纸紫泥即印色也今部堂用紫粉印寳则用硃










　　六艺之一録卷一百二十九
　　钦定四库全书
　　六艺之一録卷一百三十　　　钱唐倪涛撰
　　石刻文字一百六
　　砚铭
　　宋苏易简文房四谱
　　汉李尤砚铭
　　书契既造砚墨乃陈篇籍永垂纪志功勲
　　魏王粲砚铭
　　爰初书契以代结绳人察官理庶绩诞兴世代季末华藻流淫文不为行书不尽心淳朴浇散日以崩沈墨运染翰荣辱是惩念兹在兹唯是征
　　唐韩愈瘗砚铭
　　陇西李观元宾始从进士贡在京师或贻之砚四年悲欢否泰未尝废用凢与之试艺春官实二年登上第行于褒谷役人刘永误坠之地毁焉乃匣归埋于京师里中昌黎韩愈其友人也赞而识之曰　土乎成质陶乎成器复其质非生死类全斯用毁不忍弃埋而识之仁且义砚乎砚乎与瓦砾异
　　苏东坡集
　　玉堂砚铭
　　文同与可将赴陵州孙洙巨源以玉堂大砚赠之与可属蘓轼子瞻为之铭曰　坡陁弥漫天濶海浅巨源之砚淋漓荡潏神没鬼出与可之笔烬南山之松为煤无余涸陵阳之水维以濡之【砚大如四砖许而陵州在髙山上至难得水故以戏之】
　　鼎砚铭
　　鼎无耳槃有趾鉴幽无见几不倚旸虫陨羿丧厥喙羽渊之化帝祝尾不周偾裂东南圮黝然而深维水委谁乎为此昔未始戏名其臀加幻诡
　　王平甫砚铭
　　玉德金声而寓于斯中和所熏不水而滋正直所氷不寒而凘平甫之砚而轼铭之
　　邓公砚铭
　　王巩魏国文正公之孙也得其外祖张邓公之砚求铭于轼铭曰　邓公之砚魏公之孙允矣其物展也其人思我魏公文而厚思我邓公德而夀三复吾铭以究令名
　　端砚铭
　　千夫挽绠百夫运斤篝火下缒以出斯珍一嘘而嵗久愈新谁其似之我懐斯人
　　孔毅甫龙尾砚铭
　　涩不留笔滑不拒墨爪肤而縠理金声而玉德厚而坚足以阅人于古今朴而重不能随人以南北
</div>
    <div class="pagination">
<a href="六艺之一录_page240.html">上一页</a><span>...</span><a href="六艺之一录_page236.html">236</a><a href="六艺之一录_page237.html">237</a><a href="六艺之一录_page238.html">238</a><a href="六艺之一录_page239.html">239</a><a href="六艺之一录_page240.html">240</a><span class="current-page">241</span><a href="六艺之一录_page242.html">242</a><a href="六艺之一录_page243.html">243</a><a href="六艺之一录_page244.html">244</a><a href="六艺之一录_page245.html">245</a><a href="六艺之一录_page246.html">246</a><span>...</span><a href="六艺之一录_page242.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
