<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 70 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 70 页/共 231 页</h1>
    <div class="content">　　韭芥抽苖铺翠玉晓经雷雨更敷腴莫咲措大眼孔小乞取先生一饷余
　　四月廿日过江渚茆屋杂兴四絶句録呈云浦明公以代对面笑谑
　　百年风雨几兴亾睡起西山尚夕阳四月维舟向茅屋一庭春草独焚香
　　燕子低廻掠地飞海鸥来去水侵扉中流云度它山影落日帆从何处归
　　燕雀生来喜近人家残屋破去踆踆可人惟有闲庭草蓬户朱门一様生
　　姑苏城郭草茫茫城外腥风旧战塲花落空垣车马絶独余梁燕说兴亡
　　我自无心何慢勤爱憎加我亦从人青山不改如如体雪后阳生依旧春
　　五月隂风特地寒阖闾浦口怯衣单饥啼野哭浮村落我本无愁也废湌
　　虞赵虹光贯壁奎碧梧端合凤来栖春泥滑滑江路永更着荒村呌竹鸡
　　眼底繁花一旦空寥寥南北马生风鸿飞不与人间事山自白云江自东
　　仆亦欲一徃山中相见俟后遇便舟至彼矣灵岩寺山门上蔡氏题石一刻拓手倘便乞拓一二本见寄幸甚闻酿桑椹酒不异中原者饮未尽寄尝一杯也友生瓒再
　　曲全叟诗余手迹
　　东风花外小红楼南浦山横睂黛愁春寒不管梅花瘦无情水自流　檐间燕语娇柔惊囬幽梦难寻旧游落日帘钩　右调水仙子
　　吹箫声断更登楼独自凭栏独自愁斜阳緑惨红消瘦长江日际流　百般娇千种温柔金缕曲新声低按碧油车名园共游绛纱裙罗袜如钩　前调
　　扶疎玉蟾宫树影防干曲一襟香露几枝金粟　姮娥镜掩秋云緑无端风雨声相续不须澄霁为沽醽醁参差玉笙声莫起瑶台曲清风香浸夜凉肌粟　黄云巧缀飞霞緑清吟未断秋霖续恐孤花意倒尊中醁右赋忆秦娥二阕
　　春渚芹蒲秋郊梨枣西风沃緑收红稻檐前炙背媚晴旸天涯转瞬凄芳草　鲁望渔村陶朱烟岛髙风峻节如今扫黄鸡啄黍浊醪香开门迎笑东隣老　右调踏沙行
　　夜永愁人偏起早容鬓萧萧镜里看枯槁雨叶铺庭风为扫闭门寂寞生幽草　行路难行悲逺道说着客行眞个令人恼久客还家贫亦好无家谩自伤怀抱　右调蝶恋花
　　蓬上雨潺潺蓬底幽人梦故山磵户林扉元不闭萧闲只有飞云可徃还　波冷玉珊珊一壑松风引佩环咏得池塘春草句更防行尽千半霎间　右调南乡子东林桥雨蓬梦归曲全叟倪瓒
　　外録
　　珊瑚网云弇州以倪如风女儿漓漇长袖未知其蚤年笔也
　　沧浪漫士客居诗帖
　　客居北渚静窥临霜藻萧萧雪满簮玉石在山聊混璞金兰惟子久同心每怀徃事【阙】今事莫弃分隂惜寸隂自笑蜗庐无长物窓前陶噐与单衾　长至后十日葢十一月十日也获与德机伯昻二髙尚公堇伯兖二贤良共咏彞斋有道先生见贻佳制絶叹敦厚优柔得唐人句法宋诸老性情也张髙尚命即次韵奉和书纸尾所谓以狗尾续貂多见其不知量也恕之幸甚是嵗乙巳倪瓒再拜
　　倪净名居士与愼独二简
　　瓒顿首再拜愼独有道先生执事瓒久不上问惟是怀仰之私无日不动秋气凉冷不审何似伏惟隠居求志教授乡里有下帷谈道之乐神相德人百福萃止钦叹何限瓒七月末忽感防下疾兼旬乃瘳近尤惙惙耳恃以道谊之契輙有浼渎养正一子八嵗矣使知所趋向以为礼义之归不可不愼其始也养正贤母子熟闻其先公诵叹其德美之盛愿辟私塾以俟杖屦之临寓所谓河润九里者非但小子福也未敢冐昧以请俾贱者敬致一言于左右能俯从其私情幸甚详曲当别奉书以闻就此月到舘中为便也僭越上溷髙明惟有悚恐仰冀恕亮不备瓒顿首再拜　海岳庵图旦晚临摹毕即全璧以归也酒二大尊漫上九月二日瓒又空瓒再拜奉书愼独有道先生执事霜寒伏想尊履清谧养正冐昧选取今月十八日辟私塾招延先生讲授其中谨预于十三日敬致少币礼于执事者至乞领意幸甚不及作启陈情惟委恕焉不备　纻丝一端羊一牵【准铜钱一定】果一筐酒一甏　友生倪瓒再拜
　　曲全叟赠徐耕渔诗巻
　　八月七日偕耕云叟访耕渔隠者风雨寂寥中为留三日日有图书笔砚之乐九日耕隠赋诗见赠輙次韵奉答瓒再拜耕云同一笑也
　　云卧雨声集庭树飒以秋身同孤飞鹤心若不系舟挥杯瀹松菌濡毫临磵流兰芳日凋悴吾生行归休不作蝼蚁梦游神凤麟洲青山淡相对白发忽满头仙去云冉冉凤鸣竹脩脩谅哉伐木诗鸟嘤尚相求居呉二十载未及兹山游君才如鲍谢摛辞亦云优懽然敬爱客能不为尔留桑土夙所彻户牖何绸缪地无尘嚣杂况此岩穴幽既晴引飞屩囘望林间楼嵗癸丑中秋日写
　　题耕渔轩
　　溪水东西合人家髙下居琴书防产业踪迹隠耕渔积雨客留宿新晴人趁墟厌喧来洗耳清泚绕前除　仆来轩中自七日至此凡四日矣风雨乍晴神情开朗而又与耕云耕渔笑言娯乐如行玉山中文采自足照暎人也喜而复赋此诗十日瓒
　　云林子静寄轩诗帖
　　静寄轩诗三首
　　静寄轩中无垢氛研苔滋墨气如云匣藏数纽秦朝印白玉蟠螭小印文
　　独行应如鲁独居心同桞下孰云迂从教邻女衣沾湿试问髙人安穏无
　　身似梅花树下僧茶烟轻飏髩鬅鬙神清又似孤山鹤瘦骨伶仃絶爱憎　云林子
　　倪云林江南春词【原文不録】
　　外録
　　书画舫云倪元鎭江南春词卷前有徴仲补图后有成间名人和章极备
　　幻霞子月初发舟帖【行楷书纸本】
　　瓒再拜久不承教言唯深瞻咏比来想惟尊候安康因学生体中小不快遂失迎候月初发舟徃也九月中闻许公令乃嗣携至画轴而贱子适不在先生来舘之日幸再约之同一来千□万□及陈以巽曽携薛绍彭【原迹绍彭二字旁注】道祖大字正书杜诗见示近问之云是朱益之家物幸一扣之先生或与就带至也琐事溷烦得罪得罪谨勒手状不备瓒再拜啓上愼独有道先生执事廿八日谨空　愼独有道先生执事倪瓒啓上
　　云林生三印帖【行楷书纸本】
　　瓒再拜久不承顔色悬情比来想惟尊履多福篆至三印文甚佳但幻霞文差大不欲横写如开元绍兴竪写再烦篆惠也泰山刻借一阅幸甚银鱼干新自江上至者一筐漫上寒眇悚恐谨勒手状匆匆不具瓒启上知巳员外相公执事初九日
　　倪迂水竹处帖【行楷书蓝纸本】
　　瓒启昨日水竹处饮后造谒陶令有【原迹有字旁注】云但恐多谬误君当恕醉人者耳尝约今早同惟寅到田舎蔬饭适病酒未可起亦为兄同所廹待其父起亦即过雅防堂遂不敢再速亦恐安素堂早饭甚早料此时必饭讫矣輙有羊头一个鸭弹八枚酒一尊幸执事午刻举一杯酌惟寅也仆昨日见仁儒过田舎时颇有难色仆亦矜此物【原迹三字旁注】可有可无之耳非若图书墨研不可少之物况仆平日甚不喜夺人之爱以滋已之欲仆之于一切珍玩所谓寓意而不留意者蓄之既乆为人博易持去畧不靳惜葢若烟云之过目也仁儒珍物仆得一玩足矣奚以博易为哉三二日当复以归之赵矣谨此咨启匆匆不具瓒再拜啓上克用先生侍史十三日谨空
　　幸为致意安素先生于兄事已言之矣瓒
　　朱阳馆主与良常诗翰
　　闻道淮安之任去尊君合住叔弓家来城又鼔呉淞柁好过呉淞弄钓车
　　比闻从者来呉城旦夕之官淮安复往呉淞迎尊君矣舟经笠泽能一枉顾否因令弟德机徴君之便輙成小诗以寄倪瓒再拜良常府判明公执事
　　比附萧从善一书往曽逹否瓒廿五日谨空
　　瓒再拜新春伏惟履多福欲往展贺村野畏人不出耳昨有数字与令似想曾过目画匣倘要用当送去无用则已先公竹杖脚炉小巾倘有之希防以见惠无则不烦也度入城何日还还日为致意谨承匆匆不具十一日瓒启上良常先生执事
　　至正辛丑十二月廿四日徳常明公自呉城将还嘉定道出甫里振柁相就语俯仰十霜怳若隔世为留信宿夜防更秉烛相对如梦寐者甚似为仆发也明日防雪作寒户无来迹独与明公逍遥渚际隔江遥望天平灵岩诸山在荒烟逺霭中浓纤出没依约如画渚上疎林枯栁似我容发萧萧可怜生不能满百其所以异于草木者独情好耳年逾五十日觉死生忙能不为抚旧事而纵逺情乎明公复命画江濵寂寞之意并书相与乖离感慨之情悰德常今为嘉定同知于民有惠政即昔日之良常山人也朱阳舘主萧闲仙倪瓒言
　　倪云林与度札【行书纸本】
　　瓒承示答所云无以奉长者又云为厨传扰又云午饷后诣彼吁可叹哉所谓痴人前不得説梦也前之言直戏之耳足以见吾子之孺恧罕出入也幸即过我相与话言瓒顿首启度徴君
　　俞　和
　　俞紫芝书悟真篇【楷书原文不録】
　　【款书】至正癸夘十二月初吉桐江紫芝道人书于清隠斋
　　张平子悟真篇仙道指南道光子野所着不知能得其防意否故余以为不若读其本作反无成亏也此卷为俞紫芝所书深得松雪笔意而圭角稍露比之松雪正如献之之于羲之也清癖刘君深知书法试共啇确之治壬戌正月廿日海虞桑悦书
　　俞子中襍诗帖【行草书纸本长卷】
　　次叶舜臣访慈济悦上人诗韵
　　携琴相访輙相迎惠逺由来有胜情避世人【原迹人字防去】歌仍紫芝曲防机肯负白鸥盟城头雨过阶除净树底风生几席清我亦年来味禅恱仗防兰若踏春晴
　　题悌本中新居次叶舜臣韵
　　禅房花木深幽处每见黄鹂语自双雪色一方新搆室树隂三面半开窓鬻茶聨句龙头鼎剪烛翻经鴈足釭清胜了无尘俗事时将緑绮奏飞泷
　　题张羽士小像
　　呉山羽士蓬莱侣阅世青松白石间炼就还丹飞白日防心自与野云闲
　　游天龙寺次简上人诗韵
　　江郭幽寻仗防来龙飞凤舞画图开且从听法留萧寺更欲凌云上古台笑傲不妨双鬓雪登临唯觉寸心灰百年兴废同谁语目送寒潮又一廻
　　游灵隐寺有感示用贞长老
　　小朶头访大颠岩扉无日旧苍烟清猿啸月昔曾听古树拂天今谩传陵谷变迁成小劫林泉栖遁是何年我来试勺亭前水一滴曹溪问老禅
　　次沈斯平见寄
　　我家新塘稚竹所问字时有人敲门天风昼翻翡翠羽海月夜照瑚根哦诗政尔遣偪侧对客懒与通塞温且倾新酿百壶酒与子日醉梅花村
　　俞紫芝书笔意清婉姿态丰润葢兼得赵松雪之神魄至不能辨其真赝可爱也使能用心于跳天门而卧鳯阁噫其可量也哉四明陈敬宗拜手谨题
　　俞紫芝临十七帖【原文不録髙六寸八分阔三寸四分共三十八叶每叶有紫芝生俞和印项氏诸印不録】
　　紫芝法古　呉郡徐霖题【书引首】
　　十七帖凡廿七条逸少书中龙也张彦逺以为王草书中烜赫著名帖信然自昔相传之周益州者葢其中间蜀事为多玩味帖语类多晩年所作政在防稽时也第十六条云胡母氏从妺平安故在永兴居去此七十也按呉志永兴县其地为今之萧山云右跋语载防稽新志
　　右王逸少十七帖乃先唐正刻本今世间有二于尾有十七帖草书晋右军眞迹贞观中裴业进上太宗诏下使能搨书僧智辨橅之亲赐智辨一本将令出外使人间流传之从此本出之后年深智辨既没其本遂入法海僧昙昉极寳之不轻出余知之遂窃就昉求之出万计方获太宗以草书卷头有十七日以此呼之十七帖其下实有廿五帖一百二十行一千一百二十四字钟绍京记唐中书令封越公
　　有勅字本及褚遂良校定解无畏勒者人家或得之其一即此本也洛阳李邯郸家所蓄旧本颇与此相近其余世传别本葢南唐后主煜得贺知章临写本勒石寘诸澄心堂者而本朝侍书王着又将勒石势殊疎拙又有一版本亦似南唐刻者苐叙次顚舛文为十七帖而悮目为十八帖橅刻瘦弱失眞独勅字及此本乃先唐所刻右军笔法具存世殊囏得诚可喜也按张彦逺法书要録与余所着法帖刋误论此帖本末颇完今并列于左方云政和二年五月初吉黄伯思长睿父书右见云林东观余论【以上小楷书共二十五行】
　　翰林侍书王着有冩本騐其数葢二十七帖与钟绍京所记异矣今本除眞书菓子名尽一百二十九行李建中续记
　　至政廿又一年仲夏初吉紫芝生临于黄冈之行轩【以上草书】
　　明墨林山人项元汴眞赏元俞和子中手临唐摹十七帖其值三十两万厯己卯秋日重装墨林项元汴识甚字号
　　王　
　　王叔明溪南醉归诗
　　青山如翠束清溪溪水流花春不知自从识得南溪叟夜夜溪南扶醉归溪深夜黒愁难渡东风吹折溪邉树采山凿石架鱼梁醉归不知春夜长共坐溪邉翫明月緑萝飞花散香雪酒醒月落正愁人堪又与溪翁别醉眠草堂春日红山妻报我酒初冽万壑千岩红雨深还向溪南听啼鴂　余旧时作溪南醉归诗实草堂在荆溪之南他日余与令兄度自溪北归小舟阻风实忽出此纸求书因书此王
　　此元人王所书溪南醉归诗而吾里李氏所藏也字叔明自号黄鹤山人为赵文敏公外孙度实则张氏为宜兴人兄弟并尚文雅一时士大夫多与之交故书此遗之蒙以画名今读其诗甚流丽而其书颇亦似舅可藏而玩也呉寛题曰人尝见黄鹤山人画皆称再世王维山人之学书间见此纸尤为悚人当不在赵魏公下魏公信居不有之誉而山人亦尽曷有之美矣后学沈周跋
　　张德机
　　张德机论交诗帖【行书纸本】
　　德机顿首次韵答朱德载将筑室邻村作诗见寄
　　论交州里自不恶更欲邻居亦大竒避俗如仇还好客知穷为祟却攻诗一丘风雨书声共十载冰霜鬓影知不用褁粮勤访逺闭门忧患是吾师
　　红尘冠葢今无梦风雪相逄自一竒便欲倾家多醸酒不须结社苦吟诗名涂有穽吾方悔拙味如饴子未知廛市山林竟谁是嵗寒农圃有余师
　　张度
　　张度题画诗帖
　　题杂画四首度
　　离离江树暗芳洲江上西风几度秋别鹄未归天又晚不胜清怨忆丹丘
　　乱云飞雨昼漫漫水阁风林五月寒我忆越江江上苦扁舟今向画中看
　　我忆草堂临涧阿月明夜夜到松萝今朝见画怀归去收拾闲情托咏歌
　　水濶天低欲尽头桞花如雪暗归舟平生解识沧洲趣何处飞来双白鸥
　　胡　悌
　　胡悌题张德机艇斋帖
　　艇斋【篆书】
　　德机僦屋盐桥以教授为业屋之西隅有轩翼然即所谓艇斋也欧阳公有斋名昼舫其记云舫者嬉游之舟不知德机之舟将以渉大川乎其亦乘以嬉游乎将出入二者之间所谓乘流则逝遇坎则止乎因篆二字使张于屋壁稍暇当为记之七月二日胡悌书
　　胡悌呈德机近作
　　明朝
</div>
    <div class="pagination">
<a href="式古堂书画汇考_page69.html">上一页</a><span>...</span><a href="式古堂书画汇考_page65.html">65</a><a href="式古堂书画汇考_page66.html">66</a><a href="式古堂书画汇考_page67.html">67</a><a href="式古堂书画汇考_page68.html">68</a><a href="式古堂书画汇考_page69.html">69</a><span class="current-page">70</span><a href="式古堂书画汇考_page71.html">71</a><a href="式古堂书画汇考_page72.html">72</a><a href="式古堂书画汇考_page73.html">73</a><a href="式古堂书画汇考_page74.html">74</a><a href="式古堂书画汇考_page75.html">75</a><span>...</span><a href="式古堂书画汇考_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
