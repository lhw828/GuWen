<!DOCTYPE html>
<html>
<head>
    <meta charset="UTF-8">
    <title>六艺之一录 - 第 242 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 242 页/共 664 页</h1>
    <div class="content">　　孔毅甫凤咮石砚铭
　　昔余得之凤凰山下龙焙之间今君得之劒浦之上黯黮之滩如乐之和如金之坚如玉之有润如水之有泉此其大凢也为然为不然然也虽胡越同名犹可不然徒与此石谿而产何异于九鹏而一鹯
　　凤咮砚铭
　　北龙焙山如翔凤下饮之状当其咮有石苍黑致如玉熈宁中太原王頥以为砚余名之曰凤咮然其产不富或以黯黮滩石为之状酷类而多拒墨时方为易传铭曰　陶土涂凿山石之蠧颖之贼涵清泉閟重谷声如铜色如铁性滑坚善凝墨弃不取长太息招伏羲揖西伯发秘藏与有力非相待为谁出
　　凤咮砚铭
　　帝规武夷作茶囿山为孤凤翔且嗅下集芝田啄琼玖玉乳金沙发灵窦残璋断璧泽而黝治为书砚美无有至珍惊世初无售黑眉黄眼争妍陋苏子一见名凤咮坐令龙尾羞牛后
　　米黻石钟山砚铭
　　有盗不御探竒发瑰攘于彭蠡斵钟取追有米楚狂惟盗之隠因山作砚其词如霣
　　黼砚铭
　　龙尾黼砚章圣皇帝所尝御也干兴升遐以赐外戚刘氏而永年以遗其舅王齐愈臣轼得之以遗臣宗孟且铭之曰　黟歙之珍匪斯石也黼形而縠理金声而玉质也云蒸雾湛祥符之泽也二臣更寳之见者必作也
　　丹石砚铭
　　唐林父遗予丹石砚粲然如芙蕖之出水杀墨而宜笔尽砚之美唐氏谱天下砚而独不知兹石之所出而余盖知之铭曰　彤池紫渊出日所浴蒸为赤霓以贯旸谷是生斯珍非石非玉因材制用壁水环复耕于中州艺我粟投种则获不炊而熟
　　王仲仪砚铭
　　汲郑蚤闻颇牧晩用諌草风生羽檄雷动人亡器存质小任重施易何常明哲所共
　　端砚石铭
　　我友三益取溪之石寒松为煤孤竹为笔蓬麻效纸仰泉致滴斩几信钩以全吾直
　　端砚铭
　　与墨为入玉灵之食与水为出隂鉴之液懿矣兹石君子之侧匪以玩物维以观德
　　黄鲁直铜雀砚铭
　　漳滨之埴陶氏我厄受成不化以与真隔人亡台废得反天宅遇发丘陇复为麟获累然黄子岂尚白天实命我使兴其迹
　　程公密子石砚铭
　　公密躬自采石嵓下获黄卵剖之得紫砚铭曰　孰形无情石亦卵生黄胞白络以字黝颖凢器不死可雨晴天畀夫子瑞其家庭
　　龙尾石月砚铭
　　萋萋兮雾縠石宛宛兮黑白月其受水也哉生明而运墨者旁死魄忽云之霮防观玉兎之沐浴集幽光于毫端散妙迹于简册照千古其如在耿此月之不没
　　迈砚铭
　　以此进道常若渴以此求进常若惊以此治财常思予以此书狱常思生
　　迨砚铭
　　有尽石无巳求生隂壑閟重湫得之艰岂轻投旌苦学畀长头
　　卵砚铭
　　东坡砚龙尾石开鹄卵见苍璧与居士同出入更险夷无燥湿今何者独先逸
　　唐陆鲁望砚铭
　　噫先生隠唐余甘菊老樵渔是器寳实相予为散人出丛书
　　周文炳瓢砚铭
　　以汝为砚罂肖而瓢质以汝为瓢砚剖而腹实饮西江之水吾以汝砺齿骋悬河之辩其以尔借面不即不离孰曰非道人之应器
　　王定国砚铭二首
　　石出西山之西北山之北戎以砺劒我以试墨劒止一夫敌墨以万世则吾以是知天下之才皆可以纳之圣贤之域
　　月之从星时则风雨汪洋翰墨将此似是黑云浮空漫不见天风起云移星月凛然
　　鲁直所惠洮河石砚铭
　　洗之砺发金铁琢而坚密泽出洮滨至中国弃于劒参笔墨嵗丙寅斗南北归予者黄鲁直
　　故人王頥有自然端砚砚之成于片石上稍稍加磨治而已铭曰
　　其色马肝其声磬其文水中月真寳石也而其德则正其形天合其于人也畧是故可使而不可役也
　　天石砚铭
　　轼年十二时于所居纱縠竹宅隙地中与羣儿凿地为戏得异石如鱼肤温莹作浅碧色表里皆细银星扣之铿然试以为砚甚发墨无贮水处先君曰是天砚也有砚之德而不足于形耳因以赐轼曰是文字之祥也轼寳而用之且为铭曰　一受其成而不可更或主于德或全于形均是二者顾予安取仰唇俯足世固多有元丰二年秋七月予得罪下狱家属流离书籍散乱明年至黄州求砚不复得以为失之矣七年七月舟行至当涂发书笥忽复见之甚喜以付迨过其匣虽不工先君手刻其授砚处而使工人就成之者不可易也
　　黄山谷集
　　研铭三首
　　其坚也可以当谤者之烁金其重也可以压险者之累卵其温也可以销非意之横逆其行也可以行立心之直方如是则砚为予师亦为余友善诱在前良规在后精则入神勤则见功坚如是重如是乃能时中固穷在道涉世在遥
　　制作淳古可使巧者拙夸者节性质温润可使躁者静戾者聴观棐几而见研忘其一室之悬磬
　　温而栗重不泄不为砥砺供翰墨守不假人永终吉
　　杨大年砚铭
　　公无恙时于此翰墨其作也万物受泽其不作也羣公动色至于破尘出经万物昭明人言杨公不如石之夀我谓石朽而公不朽
　　周元翁研铭
　　刳其中以有容实其踵以自重绨衣漆室盥濯致用风櫺垢面蛛网错综游于物之傥然吾与尔同梦
　　晁以道研铭
　　惟矩也有隅惟深也有潴策勲于六书惟重也不反不侧惟温也文明之泽君子以嫓德石在临洮其所从来逺矣毁璞而求之成圆器者鲜矣藏器待时勿亟勿迟毋只毋坠毋盗之诲
　　任叔俭研铭
　　缜栗密致其宜墨而不败笔也叩之坚尔手之所及如云生础其有玉德也砻而不二美其质也生石之渊中正呰之蛮溪蛾眉之别也得而器之任广叔俭丹棱之杰也相而铭之山谷老子豫章之枿也
　　任从简镜研铭
　　泸川之桂林有石黟黑泸川人不能有而富义有之以为砚则宜笔而受墨任君从简之砚面为镜而背三足形骇天下若山林不若而不得访诸禹也松煤泛之若云过魄月而竚也笔胥疏其上则吾宫中之兎也握笔之指爬沙若蛙欲食月不能而又吐也
　　鲜自源研铭
　　刳心以为地寛而不吝时墨以为潴以为日新其寛也以道坦坦其日新也用而不
　　欧阳元老砚铭
　　其坚也似立义不易其润也似饮人以德叩之铿然如玉如金欧阳元老笙磬同音
　　王子与研铭
　　温润而泽故不败笔缜密似栗故不涸墨明净几宴坐以终日观其形懐文而抱质
　　檀敦礼砚铭
　　用为砧不可以调杵捣衣用为鼓不可以退盗搴旗用为镜不可以鉴美恶用为敦不可以御宾客檀公三十六策戒匠镵石刓其四封以为管城之国旁陈玉斗挹水以和墨时渇而饮之给出不竭砺笔礲墨宜曰书纸涪翁勒铭有告无止
　　王子飞砚铭
　　厚而静似仁刚而温似德不反不侧似宜翰墨
　　郑佽相砚铭
　　韬兮虚其心笼古而络今惟子翰墨林坦兮实其踵不震不竦其承不角浪沄沄不暇其温圆以行世不规其盆
　　李伯牗女子砚铭
　　既非牛渚望夫之石又非上虞幼妇之碑琢为海昏节妇之砚坚润而含风漪其以付伯牗之孤女他日或能卫夫人之笔札曹大家之文词
　　都穆金薤琳琅
　　谢子乔砚铭
　　谢子乔端溪砚刻有聨句与脩撰吴原博户部邵文敬侍讲李宾之脩撰吴汝贤刑部马佩之并子乔六人石与诗皆竒物藏余斋中　遥遥古端溪【寛】石色秀而雅﨑崟出嵓坑【珪】清冽带湍泻方疑象坤舆【东阳】坚白借欧冶【希贤】巧増苍颉【迁】怒避嬴秦赭材钝费礲磨【寛】功名颖挥洒竒文閟幽【珪】纯质辞幻假嘘水得余润【东阳】狎火防大撦活眼动鸜鹆【迁】深渊产龙马【寛】金声一振之玉韫谁价者【希贤】比德坡有铭【兰】分封管同社镇静夀宜尔【珪】文章用畴舍心于蒯丞慕【东阳】风旨包公下【迁】凤囿愧残璋【珪】雀台悲断瓦遭汚转光彩【东阳】藏真非土苴霮防凝片云【迁】流落起荒野沿凿伤至完【寛】矩合怜絶寡【希贤】龙蛇恍旗影【迁】玉石脱仙胯铁穿彼缇劳【兰】珍玩方在把【东阳】
　　周益公砚
　　周益公砚作八卦形甚朴古公自铭曰二仪分八卦定造化机翰墨柄用则昭我文明舍则守尔以静平园老叟
　　端溪月砚
　　端溪月砚一制作古雅数百年物也程鸿胪所遗家君铭曰谁琢山骨浑沌之余魄死明生有如月初楮雪凝华松烟飞露子孙保之光辉天路
　　龙尾石
　　国史砚龙尾深坑石也温润缜密金星灿然斵削甚工而饶古意保大中李少微所造家君携入史馆邀僚友铭之家君先成云砚之斵自南唐今随余升玉堂作一经继素王乱贼惧幽潜彰与日月争辉光诸公知有所讽也相视阁笔不复继作
　　刘氏砚铭【载秦少游文集】
　　汉之精石之灵紫云气函明星为颖窟作两硎永寳用琢斯铭
　　颖师砚铭
　　颖师十二嵗能书为东坡大涤二公所称他时岂易量哉余以紫石砚赠铭其下曰三生懐素法颖上人特于此处转大法轮
　　韩氏陶砚铭【虞伯生为潘宪臣作】
　　大陶轩辕范何搏丹合土水火并隤然凝质几天成重厚密泽坚方平发挥文章着光晶磨涅千嵗无毁倾潘甫爱之如奉盈有虞尚陶爰勒铭
　　洮砚铭
　　云中一洮中化玉肤理缜润色正緑保而用之吴郡陆
　　韩克庄砚铭
　　毓德深达材清泠磨礲圭角浸润光精至溥之泽至华之英作为文章以颂治平
　　歙砚铭
　　余家有歙砚底有欵识云吴顺义元年处士汪少微铭松根凝烟楮英铺雪毫颖如飞人间四絶
　　宋僧契嵩旧砚铭【并序】
　　余在故乡时亡友道士马知章出端溪砚为赠及游四方砚与俱行于今十有四年矣知章不幸早亡呜呼知章为人有信义好学立性耿防务持髙节未果其志而天夺之夀视砚徃徃想见其人故持之而未尝弃置是岁康定纪元之季冬也为之铭曰人云亡道交已矣金石为心视此寳此
　　宋汪藻为熊叔雅砚铭
　　禹凿余韬华岚安得文虹贯岩斵为砚携北南毛楮陈其友三出瓌辞与古参
　　董天任砚铭
　　圆其中苍璧椭窊其前初月破滋如炙輠为曜仙灵寳唾
　　宋陆游金崖砚铭
</div>
    <div class="pagination">
<a href="六艺之一录_page241.html">上一页</a><span>...</span><a href="六艺之一录_page237.html">237</a><a href="六艺之一录_page238.html">238</a><a href="六艺之一录_page239.html">239</a><a href="六艺之一录_page240.html">240</a><a href="六艺之一录_page241.html">241</a><span class="current-page">242</span><a href="六艺之一录_page243.html">243</a><a href="六艺之一录_page244.html">244</a><a href="六艺之一录_page245.html">245</a><a href="六艺之一录_page246.html">246</a><a href="六艺之一录_page247.html">247</a><span>...</span><a href="六艺之一录_page243.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
