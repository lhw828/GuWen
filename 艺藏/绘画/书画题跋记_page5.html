<!DOCTYPE html>
<html>
<head>
    <meta charset="UTF-8">
    <title>书画题跋记 - 第 5 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>书画题跋记 - 第 5 页/共 44 页</h1>
    <div class="content">　　徐幼文题
　　石磴崎岖里林居缥缈间苍松凌汉表游子共云还
　　丹邱释似桂【白文方岩道者印】
　　客牕孤坐或携山水卷示余困眼为之豁然归思为之浩然忍无一辞以识之乎五季善画者若李若黄若徐皆列名品而燕侍郎之绘事可卧余子于地下观此卷可知矣噫当时方尚战鬬而习翰墨者亦精其能则士之遇平世而有志于道者可不交勗于学业使卓然有所成就以立名于不朽哉吾于此有感焉霅滨慵叟张世昌书【白文安国印章】
　　老我林野居颇得山水趣及兹览图画彷佛旧游处清溪转回流小桥走平路萧疎古茅屋隠映垂杨树冈峦邈异状泉石纷无数长松落晴雪沓嶂隠寒雾行者两三人欲去犹屡顾燕公宋名辈画手美无度吾师寄真赏亦是烟霞痼置以一室中卧游良可付
　　句曲诸生朱绰
　　侍郎燕君名已久绘事通神称妙手想当盘礴造化时毫端未举分姸丑攒峰峭壁势奔腾泼翠拖蓝聨培塿断桥流水入微茫缥缈烟霞生陇亩依稀李愿盘谷居彷佛子真耕谷口虬枝苍榦并千章皓首芒鞋三老叟晦明变化咫尺间万状千形生臂肘燕君燕君孰与俦学士虞公品题后蓝田美玉映瑚光辉万丈冲牛斗祖庭何年得此图卷舒时复置诸右莫若陶公壁上梭无乃鼎跃腾螭袖便当珍蔵箧笥中隄防风雨蛟龙走
　　金华云黄山主致凯【南翁墨印】
　　宋仁宗朝燕肃字穆之本燕人徙居曹今为阳翟人文学治行缙绅咸推之喜画山水寒林蹈王维之踪仿李成之范独不为设色官至礼部尚书后赠太师
　　檇李墨林项元汴述
　　黄山谷楷书赵景道帖并絶句诗八首真迹
　　昌州使君景道宗室秀也往余与　公寿景玲游时景道方为儿童嬉戏今颀然在朝班思公寿景玲不得见每见景道尚有典刑宣州院诸公多学余书景道尤喜余茟墨故书此三幅遗之翰林苏子瞻书法娟秀虽用墨太丰而韵有余于今为天下第一余书不足学学者辄笔愞无劲气今乃舍子瞻而学余未为能择术也适在慧林为人书一文字试笔墨故遣此不别作记
　　庭坚顿首
　　景道十七使君　　　　　五月七日【山谷道人朱文印】九陌黄尘乌防底五湖春水白鸥前扁舟不为鲈鱼去収取声名四十年
　　甓社湖中有明月淮南草木借光辉故应剖蚌登王室不若行沙弄夕霏
　　右奉呈
　　外舅孙莘老
　　小黠大痴螳捕蝉有余不足防怜蚿退食归来北窻梦一江春月趂鱼船
　　桃李无言一弄风黄丽惟见緑怱怱人言九事八为律倘有江船吾欲东
　　右归自门下后省卧酺池寺书堂
　　映日低风整复斜緑玉眉心黄袖遮大梁城里虽罕见心知不是牛家花
　　九疑山中蕚緑华紫云承韈到羊家真荃虫蚀诗句断犹托余情开此花
　　仙衣辟积驾黄鹄草木无光一笑开人间风日不可耐故待成隂叶下来
　　汤沐冰肌照春色海牛押帘风不开直言红尘无路入犹傍蜂须蝶翅来
　　右和王仲至少监咏桃花四首用其韵
　　【革】顷与徳麟游颇闻元祐诸公言行之绪余及兹朅来临漳路钤赵昌叔相与款厚因出示山谷道人与其先府丹阳君往来书帖及诗辞想见前修风流余韵而贵公子乐善喜文之高致也丹阳君徳麟之兄而昌叔徳麟犹子也然则好事喜宾客盖有家范云
　　温革叔皮父
　　光风转蕙泛崇兰些此山谷先生小楷气象
　　石湖居士题
　　汉武帝故事曰上起神屋以珠为帘箔玳瑁压之东坡辞云银蒜押帘此山谷改压帘作押帘之自来也温叔皮字画亦苍老尝为尚书郎着琐碎録
　　建袁立儒书
　　酺池寺书堂诗云人言九事八为律【立儒】读主父偃传上书言九事其八事为律令一事谏伐匈奴并识卷后
　　谿翁续得山谷题前定録等八诗小黠大痴螳捕蝉二篇居其中遗赵景道者小字送李伯牖者大字予兼而有之于好古博雅不曰徒费光隂矣
　　宝祐甲寅中秋日书【有谿翁堂印】
　　山谷老人与赵景道帖并絶句诗八首今蔵海虞钱工部士家前有贾丞相似道悦生印及封字印盖宋末尝入其家悦生乃其堂名闻之昔人似道蔵法书名画甚富妙品辄用二印识之后宋人三跋中有石湖居士者予乡先生范文穆公至能也
　　正徳庚午春三月前进士吴门都穆
　　卷中有宋元官印三前一为提领措置防子库印后二为福建提举司之印恐知之者或寡故附着之
　　穆
　　温日观蒲萄【在纸上先题云】
　　举世只知嗟逝水无人微解悟空花　此一聨乃大唐贯休禅师之佳句
　　皇宋温日观为书之为后人策励之端仍为写龙须于后癸巳年三月三十日扁舟至天佛院晴窻晚兴有兄副寺宝之【此后画蒲萄一帧】
　　纸长宜以好诗书之为后之名胜笑揽诗云
　　明月清风宗炳社夕阳秋色庾公楼修心未到无心地
　　万种千般逐水流　　　　日观墨蒲萄
　　浓淡累累半幅披却疑月架影防差凭君问取乘槎使还似宛西旧折枝　　蜀益川张梦应敬题至元壬辰维夏书于云间寓舍
　　防稽王斗祥敬观于武川吴氏明远楼
　　吴绡蜀茧笔底墨云飞一片点点秋腴収得骊龙颔下珠　兴来一扫惜处有时悭似宝雾叶烟条防度
　　西风吹不凋　　　　　减字木兰花
　　山隂曾寅孙奉题
　　昔年添竹延秋蔓露叶离披马乳寒今日天涯忽开卷还如架底夜凉看
　　一片秋云江上影老禅収拾入蒲萄小窻剩有诗为伴不博凉州意自高　　鄱阳仲舆叶衡题
　　就借日观韵奉题　　　上饶程鳯飞
　　老僧妙墨遍中州好事携将万里游要识色空同不朽龙须马乳等浮沤
　　敬题日观手卷后　　　明瑞顿首
　　墨浪黏天泼泼枝累累数颗翻云衣南风吹到燕山外带得幽芗巢底归　　辛卯
　　米西清云山小卷【在澄心堂纸上画长丈余宋裱云山细润出诸卷之上卷首一
　　圆印朱文芝山二字崇祯丙子四月望后二日观于周敏仲舟中】
　　余墨戏气韵颇不凡它日未易量也元晖书
　　至乐轩画卷　妙品第三　兰隠【朱文大古印】
　　刘珍【朱文】　　庭玉【朱文】　刘氏家蔵【朱文】





　　书画题跋记卷二
　　钦定四库全书
　　书画题跋记卷三
　　明　郁逄庆　编
　　宋榻东方画赞洛神赋二帖
　　不学兰亭贮屋梁密妃曼倩出装潢王家旧物存羲献
　　絶胜遗金发窖藏　　　　商邱宋无【吴逸士宋子虚朱文印】晋人真迹千无一真徃往皆唐人临模唐模既少米氏所谓石刻髙者可降真迹一等此二帖纸墨絶佳借观
　　累日因得其妙处　　　　汾亭石巗【石民瞻印】
　　右王右军东方画赞唐人欧阳率更得其笔法而自成一家者大令洛神赋间以章草栁诚悬尝谓子敬好冩是赋人间合有数本此其一焉似不诬矣故乡先生海粟王君旧有此二帖未及装潢而先生没其仲子东字起善者得诸故箧即成轴以袭蔵是亦以手泽之气所存匪特为古人翰墨之宝也
　　苏人钱良有敬题【钱翼之氏朱文】
　　二王翰墨妙絶今古笔法初本钟元常后世尚王而不及钟者亦犹周公孔子尊孔子以及周也友人王起善一日见示右军书曼倩画赞大令洛神赋是其尊人海粟公所蔵诚先朝故家旧物起善宜珍蔵之毋为萧生所惑也
　　元统乙亥中秋日吴夀民书于苏台寓室【吴氏仲仁父白文】书法以为楷世谓之楷汉魏而下钟元常善书尤工小楷至王右军得其神所书乐毅黄庭东方朔画赞各臻其妙右军亦自谓他书皆不及之故其转折端方一波一拂遒劲妍美若雅士在朝垂绅正服济济仪容复如蝉翼鸟翅俱有翩翩自得之状大令所书洛神赋非止一本是书多用章草法汉魏风规粲然可观二帖皆石刻中善本况得覩其真迹者又何如耶
　　顾复【顾仁甫氏】
　　曼倩仪形汉庙堂洛神赋韵魏文章千金石刻人争购
　　笔阵犹堪识二王　　　　弋阳山樵李瓒【李子鬯氏墨印】还四十年前客丁景仁书馆题此诗白云师持以见示顿印畴昔为之叹息不置【瀼居二字印】
　　二王笔扎为古今书家宗祖言书者必称羲献虽父子之序当尔而书之等第亦　繇是而见焉然子敬尝自谓其书过父至观显壁乃始心服是卷以二帖合而为一岂无意耶和氏之璧截昉而凝雪使天地间有二焉亦不并色矣
　　汴段天祐
　　由籕而篆而而楷楷至二王蔑以加矣此东方画赞洛神赋确乎见宝于后世也近攻书者自负轶出江左追踪汉氏凡稍渉永和法者则訾之曰此晋字也使诚知晋字为六朝唐宋之冠即无是语惟其未见二王妙处辄于似晋者而轻肆雌黄之口而于二王其何伤于日月乎王起善家藏二帖虽是碑刻精神韵度自是絶尘他日有訾晋字或一见之岂不愧汗浃背乎至元二年丙子岁夏五八日天台舒叔献书
　　两帖古意潇然与世俗诸本顿异视规规然求其形似而无神情者相去逺矣善学柳下恵者无如鲁男子要当以此评书可以得古人彷佛
　　至正十有八年秋七月廿六日赵郡苏大年凝润轩中题【朱文苏昌龄印】
　　法书家评王右军画像赞洛神赋有矜庄严肃之象今观此刻信然而大令以章草法书洛神赋尤为竒伟王
　　君善宝藏之　　　　　　朱徳润题【朱泽民氏】
　　谷阳龚先生子敬为仆题唐丁府君墓铭有云祖子孙一气虽逺犹亲古人所以敬祭祀之义今观起善逺祖右军大令二帖乃其先子海粟斋所藏手泽存焉展卷起敬济阳生丁应荣【丁景仁氏】
　　书法流晋及梁石纹中断象天潢君家竟古家鸡在松墨精微更世藏晋贤妙笔阵堂堂鉴赏元晖继阿章父子吴兴生圣代风流彷佛似诸王
　　至元丙子暮春重观于起善斋用宋李韵奉题
　　应荣
　　二王真迹宋御府所藏合三百三十余帋靖康之难悉废于金人之手矣今或遗逸于世者去晋益逺楮朽墨闇莫辨真赝而卒夀其书法流天下则幸有石本在耳模刻者之功于是乎可赏若此二帖又二王之名书也然较之世所诸帖体格殊异盖彼皆短牍小简信笔数行如乐毅论黄庭经与此赞则全篇成章宜其严整不苟异于他书而稧饮序出于觞咏游骋物我兴废之际笔意飘逸又不可执一论若洛神赋为子敬生平所好冩亦用意之书也然自昔人所见皆自嬉至飞十三行耳此独得其全文何耶陈味先生持此示余城东之续古堂因叹二王书如云行太虚态度不定观书者如鲁僖登台使每岁分至啓闭皆八表同昬之云虽不望可也
　　吴寛题
　　山谷尝谓东方画赞墨迹疑是吴通微兄弟书以其运笔结字极似通微书黄庭外景也又疑洛神赋非子敬书谓宋宣献周膳部少加笔力亦可到今观此二帖则山谷之论其未然乎必有能辨之者
　　王鏊【济之二字印】
　　余生平所见东方先生像赞多矣独此本最为古榻而书法迥别盖北本与南派异也大令洛神赋则楷书全本有十三行世多翻刻章草小书则仅见此纸而已二帖是吾吴世传旧物诸跋大胜自宋迄今最近者为吴文定王文恪亦垂百年况前此皆宋元间名人笔乎跋至弋阳李瓒而丁应荣诗尾云用宋李韵知前此为宋人无疑矣二帖在宋时为人宝重如此又三百年后入余手那得不视为至宝岂但云下真迹一等而已嘉靖中吴中刻二王帖选中洛神赋从此本翻出其法具形似观此便当烧却
　　万厯丁亥夏六月世懋谨识
　　再阅所谓宋李乃宋元李瓒二人非谓宋时人也然观瓒再题云四十年前客丁景仁书馆题则前题时亦当是宋末矣岂此帖在宋时归丁应荣后归王海粟而应荣复为之跋耶不然海粟父子宝是帖已歴宋元二代耶戊子春正月王世懋又题
　　王右军六帖真迹【在楮上】
　　重告慰情吾腹中小佳体痹之气便转差深以为慰慰足下意也王羲之顿首
</div>
    <div class="pagination">
<a href="书画题跋记_page4.html">上一页</a><a href="书画题跋记.html">1</a><a href="书画题跋记_page2.html">2</a><a href="书画题跋记_page3.html">3</a><a href="书画题跋记_page4.html">4</a><span class="current-page">5</span><a href="书画题跋记_page6.html">6</a><a href="书画题跋记_page7.html">7</a><a href="书画题跋记_page8.html">8</a><a href="书画题跋记_page9.html">9</a><a href="书画题跋记_page10.html">10</a><span>...</span><a href="书画题跋记_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
