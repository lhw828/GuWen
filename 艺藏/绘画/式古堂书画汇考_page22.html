<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 22 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 22 页/共 231 页</h1>
    <div class="content">　　右军东方朔画像赞
　　大夫讳朔字曼倩平原次人也魏建安中分厌次以为乐陵郡故又为郡人焉先生事汉武帝汉书具载其事先生瓌玮博达思周变通以浊世不可以富乐也故薄游以取位茍出不可以直道也故抗以傲世傲世不可以垂训故正谏以明节明节不可以久安也故谈谐以取容洁其道而秽其迹清其质而浊其文弛张而不为耶进退而不离羣若乃逺心旷度赡智宏材倜傥博物触类多能合变以明算幽赞以知来自三坟五典八索九丘隂阳啚纬之学百家众流之论周给敏捷之辨枝离覆逆之数经脉药石之艺射御书计之术乃研精而究其理不习而尽其巧经目而讽于口过耳而闇于心夫其明济开豁苞含大凌轹卿相謿唅豪桀戏万乘若寮友视畴列如草芥雄节迈伦高气葢世可谓拔乎其萃游方之外者也谈者又以先生嘘吸冲和吐故纳新蝉蜕龙变弃世登仙神友造化灵为星辰此又竒怪恍惚不可备论者也大人来守此国仆自京都言归定省覩先生之县邑想先生之高风俳佪路寝见先生之遗像逍遥城郭覩先生之祠宇慨然有懐乃作颂曰　矫矫先生肥遁居贞退弗终否进亦避荣临世濯足稀古振缨湼而无滓既浊能清无滓伊何高明尅柔能清伊何视洿若浮乐在必行处俭罔忧跨世淩时远蹈独游瞻望往代爰想遐踪邈邈先生其道犹龙染迹朝隐和而不同栖迟下位聊以从容我来自东言适兹邑敬问墟坟仚伫原隰虚墓徒存精灵永戢民思其轨祠宇斯立俳佪寺寝遗像在图周游祠宇庭序荒芜榱栋倾落草莱弗除肃肃先生岂焉是居是居弗刑游游我情昔在有徳罔不遗灵天秩有礼神鉴孔明仿佛风尘用垂颂声永和十二年五月十三日书与王敬仁外录
　　山谷题跋云予尝观东方画赞墨迹疑是吴通防兄弟书然不敢质也遣笔结字极似通微书黄庭外景经也如佛顶石刻止是经生书不可引与同列矣
　　又云东方生画赞用笔极痛快今时传模去真甚逺犹可喜
　　米氏书史云右军东方朔画赞糜破处欧阳询补之在丁讽学士家归宗室令畤刘泾以僧繇画梁武帝像易去
　　董逌书画像赞云画赞世传晋右将军王羲之书考其笔墨蹊迳辄不类知后人为之托之逸少以传也昔王蒙子修尝求书右将军王羲之为冩东方朔画赞与之敬仁亡其母见平生所爱内棺中故知此书不传久矣唐自贞观购书逮开元搜访亦既尽矣校定大王书二卷黄庭第一画赞第二告誓第三韦挺以画赞是伪夫画赞已亡矣而更出者可知其伪也今世所传疑不在韦挺论中彼得存于贞观而入录当亦有可乱真处今之传者不能便入贞观录也
　　乔仲山云在都下时常卖人处有右军书东方画赞烂处欧阳询补宣政收附岂元章书史所载者耶
　　书画舫云或问东方朔画赞是逸少书否余曰此帖米芾载之书史定为真迹无贬辞鲁直疑为吴通微笔好竒之论也
　　又云东方朔画像赞相传逸少真迹乃永和十二年五月十三日书与王敬仁者笔踪茂宻法律森严其糜破处欧阳询补之宋初在丁讽学士家寻入宣和秘殿有御题玺记暨南渡后复归赵与懃家杂见书史书谱云烟过眼録中国朝嘉靖间为朱太保希孝所购盖絶世之宝也太保卒流传至闗中今藏南太史处珍异何减连城夜光矣按逸少小楷此赞与乐毅黄庭太师告誓宣示累表也兰亭行书稚恭王略等帖竝草书草十行敌行书一字行十行敌真书一字耳况乐毅就石书丹黄庭后人传防宣示仿效元常迨太师告誓累表一一出此赞下即少有剥蚀得之固足以豪也又云逸少东方朔画像赞赵子昻有临本竝跋亦见韩太史家较之真迹不差毫髪严分宜家晋人墨宝当以王羲之此事帖为第一乃金章宗故物凡二十字纸墨如新精神焕发传世之珍也论者谓大王笔势飘若游云矫若惊龙肃观此帖益知前人之言不谬此卷今在震泽王氏
　　晋金紫光禄大夫右将军防稽内史王羲之字逸少破羌帖卷
　　知虞师书桓公以至洛即摧破羌贼贼重创想必禽之王略始及旧都使人悲慨深此公威略实着自当求之于古真可以战使人叹息知仁祖少差此慰可言适范生书如其语无异故须后问为定今以书示君
　　懐充
　　右将军金紫光禄大夫王羲之书八十一字　赞昭囘于天垂英光跨颉歴籀化大荒烟华澹秾
　　动彷徉一噫万古称天章鸾夸虬举鹄序行洞天九九通寥阳茫茫十二小刦长玺完神呵命芾藏癸未嵗太常玉堂手装
　　晋大司马至洛阳威略已着摧破羌声驰江左传国光右军笔阵争堂堂妙用作意驱俊铓惊鸿乍起游龙翔仁祖无奕乌衣郎挂名篇末流遗芳开元散落王涯藏聨翩飞动茂宻行料简鉴赏盛有唐传授视此真印章【系海岳题】
　　右米南宫所藏王右军破羌帖一卷米公尝论右军草书惟王略帖数行是真其余皆一手伪帖则其宝重此帖为可知也今孙君伯立得之可谓得所归矣右军学书帖有云但人世中宝玩千分不得吾书一分则此帖伯立宝之当何如哉至元改元四月朔揭傒斯跋
　　右晋羲之书王略帖余任江淛省检校时于钱唐杨府秀夫处得之乃米藏真故物曾入宣和御府収虽千金不易易也古斋永宝之【阙款】
　　外录
　　辨诬录云米芾在真州尝谒蔡攸于舟中攸出右军王略帖示之元章惊叹求以他画易之攸有难色元章曰若不见从某即投此江死矣因大呼据船舷欲堕攸遂与之按书史云王羲之桓公破羌帖有开元印梁书证懐充跋笔法入神在苏之纯家之纯卒其家定直久许见归而余使西京未还宗室仲爰力取之且曰要约米归有其直见归即还余遂典衣以增其直取囘仲爰已使庸工装背剪损古跋尾参差矣痛惜痛惜观米公纪述则据舷之事未可信邪
　　宝晋英光集云王略帖八十一字入梁唐御府已见陶谷跋末全印及首半印曰永存珍秘唐相王涯印也自五代由陶入郑郭亦见前跋至本朝入参知政事苏太简家以墨笔妙精印国老武功图书许国后裔等印国老才翁题为辨舜賔子澄字道渊为尚书郎孙之纯纯之妻李丞相嵩之后弟纁字彦益余姻家累年约为购防余使西都帖自至元约白金一笏当语宗正仲袁字君发遂力以十五万购之李不许且曰米亦姻家也即以十五万取则以归米迨使还如约然已使庸工折剪背损矣昔梁武不収慰问帖唐文虽收尚别卷非慰问者无此正观印但开元入御府尔古今印跋完备有传授之绪吾阅书一世老矣信天下第一帖也崇宁癸未季春九日玉堂竹斋手装
　　又载米南宫青山诗一园松竹冷隂森犹得桓公叹可临却匹刘琨看左传玉壶徒误雄心海岳名言云一日不书便觉思涩想古人未尝片时废书也因思苏之才桓公至洛帖字明意殊有工为天下法书第一
　　右军快雪时晴帖
　　羲之顿首快雪时晴佳想安善未果为结力不次王羲之顿首
　　山隂张侯
　　君倩
　　东晋至今近千年书迹传流至今者絶不可得快雪时晴帖晋王羲之书歴代宝藏者也刻本有之今乃得见真迹臣不胜欣幸之至延祐五年四月二十一日翰林学士承防荣禄大夫知制诰兼脩国史臣赵孟頫奉勅恭跋
　　外录
　　米氏书史云右军快雪时晴帖山隂张侯是真字数字带行今世无右军真字帖末有君倩二字疑是梁秀缝有褚氏字印是褚令所印苏氏有三本在诸房一余易得之一刘泾巨济易得无褚印米南宫云【晋】右【将】军【防稽内史王羲之字逸少书】快雪帖见张彦逺法书要录本朝参知政事苏公太简家故物【故有翰林学士院印】唐赐魏丞相征【传之子孙】故有郑公之后印又传于褚遂良【之孙长史】故有褚氏印【予在都下以好玩十种易于苏太简孙秘书激字志东志东与余徳友也】苏才翁子美有跋及国老押署【绍圣丙申以示翰林学士蔡公仍以翰林印印之即太简作翰林时所用】一日驸马都尉王晋卿借观求之不与已乃剪去国老署及子美跋着于模本乃见还因详录得之之自【绍圣丁酉海岱楼题】米芾审定
　　书画舫云王百谷征君藏逸少快雪时晴帖白麻纸真迹唐宋秘府官本曽入宝晋斋中米元章有跋又入大元御府赵子昻以下奉勅跋者三人苐前元章识尾不知何时失去完璧之难如此丑按右军行楷海内仅存一二详其品格定在项子京家行穰帖上或云秘府装池名迹往往剪去前人题识故元章所题书画向后输入宣和御府者其跋尾例皆不存及观快雪时晴帖卷殆真是耶又云丑按元章跋尾止大书一百七字见山林集中其侧行书者竝后人润色以成之中间丙申丁酉谬误此殆妄人一时信笔之过海岳岂至是哉
　　王逸少官奴帖
　　官奴小女玉润病来十余日了不令民知昨来忽发痼疾至今转笃又苦头痈痈以溃尚不足忧痼疾少有差者忧之燋心良不可言顷者艰疾未之有良由民为家长不能克己勤修训化上下多犯科诫以至于此民惟归诚待罪而已此非复常言常辞想官奴辞已具不复多白上负道徳下愧先生夫复何言
　　外录
　　书画舫云王逸少官奴帖真迹今在檇李项氏即宝章待访录所载者此帖乃逸少晚年名笔歴嵗千防纸墨完好得而藏之不假南面百城矣又云官奴帖一名玉润帖米氏所载有二本一真迹在王实处一模本在王仲修家
　　晋防稽内史穉恭帖【行书】
　　羲之死罪伏想朝廷清和稚恭遂进镇东西齐举想尅定有期也羲之死罪死罪
　　外录
　　米氏书史云王羲之行书帖真迹天下法书第二右军行书第一也长庆某年月日太常少卿萧祐鉴定在王珪禹玉家后有禹玉跋以门下省印印之时贵多跋后为章惇子厚借去不归其子仲修专遣介请未至是竹丝干笔所书锋势郁勃挥霍浓淡真如云烟变怪多态清字破损余亲临得之米芾王右军稚恭帖赞云混沌破龙蛇出大荒子鼓神物纵变怪造恍忽起洪水稽天骨大道惊戮狂勃时蛰引无惮率神禹符镇罅窟
　　晋王羲之袁生帖【草书计二十五字纸本高八寸濶三寸宋宣和御府収藏月白签御标泥金字书晋王羲之袁生帖上晋字剥损黄绢隔水右边钤印长方双龙玺二方御书瓢印一方本身右边圆双龙玺宣和连章左边政和宣和二玺钤印长方双龙玺二方政和连章一方后有内府图书之印末有真赏瓢章华夏藏印葢锡山华氏故物摹入真赏斋者以火前本较之毫髪不爽简夫直神手也外用宋刻丝仙山楼阁文绮装成质素莹洁设色秀丽界画精工烟云缥缈絶似李思训虽笔墨追摹未易到耳生平所见宋刻惟此为上上超品非是帖不足当之也】
　　得袁二谢书具为慰袁生蹔至都已还未此生至到之懐吾所也
　　右王右军袁生帖曾入宣和御府即书谱所载淳化第六卷亦载此帖是又尝入太宗御府而黄长睿阁帖考尝致详于此然阁帖本较此微有不同不知当时临摹失真或淳化所収别是摹本皆不可知而此帖八玺烂然其后覃纸及内府图书之印皆宣和装池故物也而金书标签又出佑陵亲劄当是真迹无疑此帖旧藏吴兴严氏震直家震直洪武中仕为工部尚书家多法书后皆散失吾友沈维则购得之尝以示余今复观于华中甫氏中甫尝以勒石矣顾真迹无前人题识俾予疏其本末云嘉靖十年嵗在辛卯九月朔长洲文征明跋
　　外录
　　书画舫云王羲之袁生帖释懐素梦游天姥吟王维雪溪图李成寒林平野图徐煕栁穿鱼图皆宋秘府物为吴中王氏藏本竝神品也
　　王右军来戏帖【原文不录】
　　外录
　　米氏书史云王羲之来戏帖黄麻纸字法清润是少年所书满一幅其间数字难辨六朝冩经褊字注之后人复以雄黄涂盖嵗久胶落字见五分在丁晋公孙受绘像恩泽者房下云晋公故物也欲以二十千见归余即以其直取君以与余来往议此帖书粘于后质于其邻大姓贾氏得二十千葢意其可赎也今十五年矣犹在贾氏曾经人用薄纸搨书墨即透数行仍污静地深可叹息其家又有韩择木八分一卷唐人薄缣摹王帖一幅
　　王右军眠食帖【章草】
　　羲之顿首昨得书问明尹尚复惙惙既不能眠食深忧虑悬吾情至不能不委防故不差
　　右王右军眠食帖真迹世之博古之家所収王帖仆亦略见之如此帖章草竒古雄强精神逼人指不可再屈也至元丙戌十一月朔大梁赵孟頫为冲賔员外跋
　　右军云吾书比之章草犹当鴈行观此乃知右军之言诚为过谦其余则子昻説法已竟不须重说偈言也鲜于枢
　　眠食帖章草诚与衞索争衡矣西溪老人书至元戊子人日
　　王右将军眠食帖字数虽不多而古意具在观于此者自应作贞观太平时千金之购共看具眼则山隂自誓之文不孤矣海粟冯子振
　　外录
　　孙氏法书抄云此即右军豹奴帖之半耳后人见有眠食二字遂题若赵若冯皆一代伟人不知何以亦有此误耶此帖今藏南桥范氏予亲见之绢上书也
　　王逸少官舍尚书二帖【原文不录】
　　官舍尚书二帖第一帖易于今坊州使君刘泾第二帖易于礼部员外杨杰唐贞观御府物至予家正观二小玺复合神物离合真有数耶自丙寅至壬午十七年间以纸毛三洗跋时崇宁纪元五月十五日楚国米芾记
　　晋右军得告帖
　　得告承长平未佳善得适适君如常也知有患苦耿耿念劳心食少劳甚顿还白不具王羲之再拜
　　外录
　　云烟过眼录云郭佑之天锡号北山所藏晋右军得告帖又快雪时晴帖皆真迹有米老跋遂以名斋且刻石叶森曾见此二帖神韵精采
　　王逸少升平帖【原文不录】
　　晋史称王逸少书暮年方妙此帖升平二年书距其终十三载正暮年迹也故结字比乐毅告誓诸帖尤古质殊类钟元常浑浑然有篆籀意非遇真赏未易遽识也长睿父题
　　王右军与桓温荐谢帖【原文不录】
　　外录
　　云烟过眼录云王右军与桓温荐谢真迹用蠒纸书字轻清不类右军后有驸马蔡瓘跋杨和王故物也牡丹锦标首俨然着色画盖宣和法锦也
　　逸少司马帖【草书原文不录】
　　外录
　　书画舫云逸少草书司马帖今在山隂人家宣和秘府故物也笔法淳古可爱为真无疑
　　晋王右军七月帖卷【草书纸本高七寸濶四寸内跋欵印位悉依原迹】书圣　萨天锡【行书黄蜡笺引首】
　　古今第一法书　翰林学士曾棨题【古今六字篆书翰林欵七字小行书绢本】
　　墨宝【书】征明题【行书洒金笺引首】
　　晋王羲之七月帖宣和御览【行书绢本】
　　七月六日羲之白多日不知问区区得二日书知足下比问耿耿今已往也
　　昨所进王羲之劄子甚精妙勅卿等鉴定并装以进贞观六年正月十七日华蕚楼勅【行书云龙边黄纸本高七寸濶一尺五寸】
　　右将军王羲之在晋以骨鲠称激切恺直不屑屑细行议论人物中其病常十之八九与当道讽谏无所畏避发粟赈饥上疏争论悉不阿党凡所处分轻重时宜当为晋室第一流人品奈何其名为能书所掩耶书心画也百世之下观其笔法正锋腕力遒劲即同其人品所惜溺意东土放情山水功名事业止是而已抑以晋室之气数有在也晋之政事无足言者而右军之书千古不磨米元章顔其斋曰宝晋正以羲之书故耳黄亭【亭字原迹防去】庭兰亭霜寒墓田裹鲊帖墨迹已不可得若唐之虞褚宋之米薛临本犹或仅见一二孟頫倾心师模遂歴多载虽谬为时辈所推而圣书在侧抚心自愧大徳二年孟夏适过翼之斋中出示此帖二十有九字圆转如珠瘦不露筋肥不没骨可云尽善尽美者矣且御翰辉皇印玺重疉一展阅间令人正襟敛容向已歴藏内府故唐宋名家不获赏鉴品题余复何幸得肆饱观主者索题辄书卷后云吴兴赵孟頫子昻识【行书】
　　右军书为贞观访求殆尽然而流传至今者百无什一此帖幸其屡収秘府故获完好藏锋敛锷正中年妙境之书不可不宝山村民仇逺【行楷书】逸少此帖仅二十九字笔法圆健而有无穷宛转之妙昔人评其书如龙跳天门虎卧鳯阁岂虚语也耶三宝努观【草书】
　　皇庆二年十二月朔乔篑成仲山父拜览【行楷书】希世之宝　阿实克布哈书【书】
　　右右军真迹二十九字虽纸敝迹渝而风范犹存且遗墨揾透肤理隐然有入木三分之势赞曰墨池飞龙郁蟠玺丝二十九字精光陆离有象烛天土花蚀之青鳯片翰人所间【原迹间所乙转】稀其在秘笈天球庶几东阳栁贯【楷书】
　　晋王右军尺牍见于石刻者往往而是以此帖较之刻本仅得什一耳米南宫云若见真迹惭惶杀人信然弁阳老人周宻【行楷书】
　　晋代书名不数公右军笔法世无同咸称此帖真神妙喜属吾侪品藻中大梁班惟志题【行书】
　　墨妙笔精王右军锋藏锷敛世谁羣尺楮俄惊千载久短章聊尔缀人文西湖林洪【楷书】
　　潇洒山隂客工书自不羣答章惊旧复修禊属雄文坦腹无矜色笼鵞有夙闻悠悠千载【句落一字】犹得挹清芬吴澄题【行楷书】
　　书法山隂第一流寸缄珍重几千秋徐君覔得浑如玉谁许萧郎巧计求黄鹤山人王蒙题于玉鳞坞中【隷书】
　　伯生【行书】　　　　观右军书如晤对名贤令人钦
　　敬元明善观于此静轩中【草书】
　　右军书在唐以前未有定
　　论观太宗力辨萧子云之　金粟道人曾观书可以知当时好尚之所
　　在矣自后士大夫心始厌
　　服歴千百年无有异者而
　　右军之书谓非太宗鉴定
　　之力乎此帖神妙莫及尤　汝南袁凯谨阅【篆书】可爱翫至正辛亥二月十
　　有一日懒瓒记【行楷书】
　　上清羽客方壶观【草书】
　　方外张雨【行书】
　　宣文阁鉴书画学博士丹丘柯九思拜观【楷书】商琦【楷书】
　　天台李至刚【行书右十二跋共一纸】
　　此本视淳化阁及十七帖最为佳也丹山竒隐居士购得之常置书筒之中每溽暑蒸润之月又加防封裹其外保防甚于婴儿也时出展观则净拭几而对之或者讥其有宋人燕石之藏居士因复之曰昔人论右军书乐毅论太史箴体皆正直而有中立之气随所在而有神物呵防之也如辨才之于兰亭殆逾性命况千载之下宝玩尚无斁者予于此帖岂为过耶或者遂服其精鉴如此唯唯而退因征予言以志于后使传家者当知所自云龙门山樵良琦题时洪武十七年八月【行书纸本】唐孙过庭论书云专工易得尽善难求余深味其语盖知尽善之不易也若此书既尽美而复尽善诚千载一人后世虽有作者而欲与之抗衡竟不可得岂非人品资格之不同而世代之愈趋愈下也吾友衡山得之于长安灯市中颇称快心暇日过停云馆从之借观欣赏终夕不忍释手越宿晓窓漫识数语戊辰春三月祝允明【行书】
　　粤东孟季苑作客勾吴获观
　　匏庵吴寛借观于　竒宝欢喜赞叹以为希有和停云舘是日池荷　南恭记时戊辰七月望日也盛开凉风时至爽　【草书】
　　人心目同观者徐
　　子昌谷陆生子传
</div>
    <div class="pagination">
<a href="式古堂书画汇考_page21.html">上一页</a><span>...</span><a href="式古堂书画汇考_page17.html">17</a><a href="式古堂书画汇考_page18.html">18</a><a href="式古堂书画汇考_page19.html">19</a><a href="式古堂书画汇考_page20.html">20</a><a href="式古堂书画汇考_page21.html">21</a><span class="current-page">22</span><a href="式古堂书画汇考_page23.html">23</a><a href="式古堂书画汇考_page24.html">24</a><a href="式古堂书画汇考_page25.html">25</a><a href="式古堂书画汇考_page26.html">26</a><a href="式古堂书画汇考_page27.html">27</a><span>...</span><a href="式古堂书画汇考_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
