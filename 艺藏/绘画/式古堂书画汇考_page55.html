<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 55 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 55 页/共 231 页</h1>
    <div class="content">　　朱文公自书武夷九曲诗卷【诗不录】
　　外录
　　书画舫云朱文公自书武夷九曲诗一卷在歙人黄某处又闻文潞公书孙武子十三篇在吴太学家石介击蛇笏铭并跋陈去非行书诗帖陆务观草书词藁长卷张即之古柏行竝在檇李项氏岳武穆手批左传在徐国公第张伯雨正书山海经行书参同契二书在高深甫斋中又伯雨自书诗稿一册同时题跋极多
　　朱文公与侄六十郎帖
　　书呈朱六十秀才叔朝奉大夫致仕熹实封　八月廿日书报六十郎贤侄叔重人来得书知比日为况安佳足以为慰又闻有析居之扰想见诸事不易此既纳禄又有嫁遣之累窘不可言想吾侄既无馆地亦是此模様无可奈何只得忍耐耳墓木摧倒此合与小七郎及四九侄五四侄诸人商议打并若本位那得脩庄固善然亦须吾侄同八十侄与众人说过此不及一一作书也叔重人还附此草草余惟自爱房下诸孙一一安乐埜必自有书诸儿女妇孙一一附问叔熹白
　　余记十年前与焕章氏题先谱推其六世祖为考亭夫子家藏夫子手泽甚富约至其家阅之今年冬予始至横溪焕章仲子垕出示夫子与其侄六十秀才书一纸兵燹之余仅留手泽者是帖也书中墓木事丁宁告戒望之至而责之颛又言析居事闵其失馆地勉之以忍耐二字其家教之槩如此垕时时披展于读书之室非朱氏子孙之座右铭乎至正二十年冬十月八日会稽杨维桢谨识文公墨迹在他人得之犹为至宝况其子孙乎焕章尚珍藏之贡师泰藁
　　考亭夫子七世孙垕自其祖侨居华亭者三世矣一日出夫子与犹子六十秀才一帖葢嘉言也垕其佩服见之行事可也墓门有木则爱防之不如意事之来则忍耐之祖训是则是效是不为考亭之贤孙乎武夷山樵钱惟善谨识
　　紫阳夫子百世之师一言一行无非妙道精义之所发学者皆当佩服而敬守之况为其后者乎今观此帖闵其侄之失舘地则勉之以忍耐知其墓木之摧倒则嘱之以修理葢能忍贫则无茍得无耻之患念先陇之雕毁则无望其木思以为材之心修己奉先事之大者故其言恳至如此宜当置之几案时时展玩引而伸之触类而长之则凡吾所当为之事皆可自此而推也至正庚子嘉平后学沈存端拜谨书
　　紫阳夫子遗墨七世孙垕字叔仲家藏装褫成卷如袭珠璧可谓善贻后矣吾先子为题其后上以发明夫子之微意下以勉励后进之立身不惟叔重由之而能敬守上世之遗训而震诵先子之言尤当谨保是身以奉承诗书之泽所得不既多乎诗曰无念尔祖聿修厥徳叔重其有之矣又曰夙兴夜寐无忝尔所生吾所当致力焉至正甲辰八月廿有八日孤子震百拜谨识
　　右新安朱夫子与所亲手简真迹一卷词语眞淳气谊周宻婣睦之厚着于当时笔画之精粲然传久诚为后进之楷式也鄱阳周伯琦敬题
　　愚按宋宁宗庆元五年先正文公始获休致之请今封题朝奉大夫致仕则时年葢七十余矣所谓六十郎八十侄者必新安众族之家墓木摧倒亦高曽以上之当是时公还居建上长子已死家事属之于仲子埜故云埜必自有书兹特因其侄之来书以答书中之意而慰勉之耳附书者叔重所遣之人不知叔重为何人今获是书而宝之者葢公之后人名垕而亦字叔重是宜永守而勿失也虽然公手泽之物非直为后世珍玩而已叔重好学而年富必能自立有以异于寻常抑又考公家谱诸子孙皆以五行相生之字为名若是则垕当为七世诸孙慎毋曰君子之泽五世而斩叔重其勉之至正二十五年歳乙巳夏五月望后学秦裕伯谨书
　　董铢叔重在朱门为高弟此书葢因之以寄诸侄者亲亲之意蔼乎言表是足以敦乎薄俗七世孙垕适与铢同字大夫士又从而明之祖孙师友宛然在目宜其益为世守之重也钱塘凌云翰敬跋考亭夫子集道学之大成以遗后人丰功盛徳与天地为始终一言一字皆可师法况手书谕侄其尊祖淑后之意尤当服膺至于原委考证儒先名笔既已详悉区区肤陋有何他辞斋沐抚观而附姓名于卷末后学奉化陈朴敬题
　　子朱子继续道统优入圣域而于翰墨亦加之功善行草尤善大字下笔即沈着典雅虽片缣寸楮人争珍秘不啻璵璠圭璧此帖乃与侄家书略不用意出于自然尤可宝也展读一过敬识诸防尾天台陶九成
　　昔者坡翁尝谓昌黎先生道济天下之溺愚亦尝谓自宋之亡得晦翁先生注述四书诸经故斯文有传久而五常不废可不谓济天下之溺乎其于片言只字皆不失格言畦迳至于私书尚且见其卑尊存亡之序尊尊幼幼之道非命世大贤畴能若此浙右墨迹自来不得多见今之收藏者乃亦同姓后人夫岂偶然也哉严陵后学邵亨贞敬识
　　朱文公城南诗卷
　　奉同张敬夫城南二十咏
　　诗筒连画卷坐看复行吟想像南湖水秋来几许深【纳湖】小山幽桂丛歳暮蔼佳色花落洞庭波秋风渺何极【东渚】绿涨平湖水朱栏跨小桥舞雩千载事歴歴在今朝【咏归桥】
　　考槃虽在陆滉瀁水云深正尔沧洲趣难忘魏阙心【船斋】堂后林隂宻堂前湖水深感君怀我意千里梦相寻【丽泽堂】
　　光风浮碧涧兰杜日猗猗竟岁无人采含薰祗自知【兰涧】君家一编书不自圯上得石室寄林端时来玩幽赜【书楼】藏书楼上头读书楼下屋怀哉千载心俯仰数椽足【山斋】先生湖海姿养今自閟铭坐仰先贤画存彖系【轩】疏此竹下渠漱彼涧中石暮馆绕寒声秋空动澄碧【石濑】西山云气深徙倚一舒歗浩荡忽骞开为君展遐眺【卷云亭】
　　渚华初出水隄树亦成行吟罢天津句薰风拂面凉【栁隄】月色三秋白湖光四面平与君凌倒景上下极空明【月榭】涉江采芙蓉十反心无斁不遇无极翁深衷竟谁识【濯清】朝吟东渚风夕弄西屿月人境谅非遥湖山自幽絶【西屿】湖光湛不流嵌窦亦潜注倚杖忽淙琤竹深无覔处【淙琤谷】
　　防舟停画桨容与得敧眠梦破蓬窓雨寒声动一川【聴雨舫】
　　仙人冰雪姿贞秀絶伦拟驿使讵知闻寻香问烟水【梅隄】湖平秋水碧桂棹木兰舟一曲菱歌晓惊飞欲下鸥【采菱舟】
　　高丘复层观何日去登临一目长空尽寒江列暮岑【南阜】右晦庵先生真迹笔精墨妙有晋人之风大贤无所不能固非可一艺名也当时先生由建中囘新安时所书流落人间文传薄游婺源得之携以归吴中尝同仁夫一观余不以示他人也近伯广自琴川来访病中不及款曲别后思所以见意念他物皆不足以浼伯广因书于卷尾令渊持赠之转似仁夫仍题数语云吴郡于文传
　　补书宣公诗【阙】
　　右张宣公城南杂咏廿首子朱子尝所属和者也南沙虞子贤氏受朱子诗翰于其眷【阙】钱广而宣公真迹逸矣予来娄贤介其友王师道持卷来征予言予适于宣公集中得其元唱贤且躬至余邸请予追和未及先为补书宣公诗时至正壬寅冬十二月东维叟杨桢谨再拜书
　　余既写诗已贤复索余评两前哲诗朱子之诗不敢评其意张荆州为乾道道学君子而矢口小章亦有古风人思致如岸花有开落水盈无浅深日莫飞鸟归门前长春水又如古井辘轳鸣虽开元诗人不能到至卷尾一章惟许晋处士代之词人不敢企也桢赘评
　　右徽国文公真迹先祖礼部府君所藏也礼部君尝守源实公阙里其故业久为豪右所据公五世孙光系颈以组誓不复故业虽死不去其组凡十有五年而礼部至力复其业光深徳之已而秩满光持公所书二卷以报礼部君纳焉爱之不啻拱璧重宝防海虞钱伯广氏谒礼部君于私第伯广嗜古好学因出示之详玩不忍释手先祖以其好之之笃他日命渊持其一以赠伯广为构城南小隠以居之又博求大夫士为诗文以咏歌其间且成轴矣未几礼部君没更十余年而兵戈抢攘伯广亦已遗世向之城南小隠鞠为丘墟则此卷者安知其所在哉近乃于虞君子贤客次见之及睹先祖手泽黄太史所为记窃深有所感焉矧闻虞君之得是卷也亦于其所居之东构轩二十楹各顔其诗于上葢其好之之笃不亦愈于伯广者乎故并以家藏之卷赠之是以承礼部君之遗意也因识其颠末于左方而归之虞君云至正癸卯冬十有一月既望吴郡于渊再拜书
　　城南斋记【附录】
　　城南斋者常熟钱君伯广息游藏修之所也伯广早从其鄕先达尚书于先生游先生之守源也尝得晦庵朱子手书城南二十咏而宝爱之未尝輙以示人卒乃归之伯广而伯广之居适在其州之南谓朱子之遗墨不易得而先生之赐尤不可虚辱遂即所居东偏构斯斋因扁曰城南且并以城南自号仍刻二十咏之诗置诸斋中焉至正甲午之夏先生嗣子陜州使君谒予金华山中伯广介其求余记夫士君子之为学既从大人长者为之依归而又尚友乎古之人以求圣贤之道斯亦可谓有志者矣惟先生显擢巍科荐跻膴仕文学政事着闻当世为一代巨儒而伯广以乡里子弟获从之游则其有所依归而授受之间所得之多可知矣虽然先生之道实出于朱子而朱子之道天下后世所同尊而共由者也世之诵其诗而读其书者夫人皆是也然能真知其道而实践之者几何人哉今伯广于其遗墨之偶存即爱防而表显之若亲觌其光仪而聆其謦欬则于其道能知而践之又可知矣夫既因先生之传而上求朱子之道复表朱子之遗墨而不敢虚先生之赐然则伯广之息游藏修于是斋也其殆庶几俯仰而无媿乎诗曰髙山仰止景行行止此伯广之志也又曰相在尔室尚不媿于屋漏予之望于伯广者不其以此欤予于先生有同年之好而陜州之请复坚故为伯广一言之嗟乎先生不可作矣伯广尚或因予言而有警哉五月甲子金华黄溍记
　　朱晦翁赐书帖【行书纸本内有项氏五字编号并项氏诸印不録】
　　熹昨赐书感慰之剧偶有小职事当至余姚归途专得请见人还拨冗布禀草草余容面既　右谨具呈提举中大契丈台坐六月　日宣教郎直秘阁提举两浙东路常平茶盐公事朱熹劄子
　　朱晦翁与时宰二手劄【行书纸本】
　　熹前者便中累奉钧翰之赐去月末间拜启略叙谢诚窃计已遂登彻继此未遑嗣问下情但切瞻仰熹前所具禀减税请祠二事伏想已钧念矣但延颈计日以俟赐可之报而杳然未有闻衰病之躯日益疲惫旧证之外加以洞泄不时兼旬未止两目昏涩殆不复见物如作此字但以意模索写成其大小浓淡略不能知又以鄙性狭劣不能自觉簿书期防之间又不敢全然旷弛日夕应接吏民省阅文案若更旬月不得脱去即精神气血内外枯耗不复可更支吾矣至于郡计空乏有失料理犹未暇以为忧也今有劄目申恳乞赐怜念二公之门不敢数致私书亦已各具禀劄托刘尧夫国正宛转关白矣论道之余赐以一言俾得早从所欲实不能无望于门下东望拜手不胜祈扣之切伏乞钧照右谨具呈宣教郎权发遣南康军事兼管内劝农事朱熹劄子
　　熹昨日道间已具禀劄到婺偶有豪民不从教者不免具奏申省闻其人奸猾有素伏想丞相于里社间久已悉其为人特赐敷奏重作行遣千万幸甚熹即今走三衢前路别得具禀次　右谨具呈正月十六日宣教郎直秘阁提举两浙东路常平茶盐公事借绯朱熹劄子寛伏读文公与时宰二手劄大儒君子恬静刚正之气数百载之下犹充溢纸墨间其门人叙公事行所谓谨难进之礼厉易退之节不贬道以求售不狥俗以茍安者亦略可以窥见矣二劄今为盱眙陈明之所藏明之初登进士第将有官守其不徒玩此必有所以向慕之者在矣成化甲辰六月十九日长洲吴寛谨题【行楷书纸本】
　　书徽国公晦庵先生遗墨卷后
　　右徽国公晦庵先生上时宰王淮劄子前一劄乃淳熈五年知南康军时値歳饥乞减星子县税后一劄乃八年为浙东常平茶盐时亦値歳饥绳治婺之豪民年谱载婺有富民以赀得官素交贵近藏米山积不粜一粒宜镌其官恐即其人兹二事俱已入奏讫复此具劄祈扣之至者冀其亟赐俞允也而淮视之漠然亦有唐仲友者与淮同里闬为婣家仲友知台州时贪盗滛虐蓄养亡命徽国按得其实章凡十上淮皆匿之徽国论之益力至于不得已始取初章与仲友所自辩者襍进竟脱仲友重谴观此则二劄诚妄投也岂徽国一时昧于知淮者哉夫进贤退不肖宰相之责也亲君子逺小人人主之要务也徽国歴事孝光宁宗屡以正心诚意与当世急务劝进经帷上方开纳延揽而左右辅弼輙肆沮抑至命台諌排击伪学使其摈斥不得进用徽国自登进士五十年仕于外者凡九考立朝才四十日而已奸佞在内贤者疏之于外淮欲辞其责可乎朝廷偏据一隅祖宗之讐不复而任相如此宋祚亦可知也淮婺之金华人后人不知重此二劄遗弃湮没乃为乡之贤士傅子庸得之非其后人不知愼此正以先世居庙堂之上而不能进用贤者蓄此适足以益重先世之媿耳其弃之也宜哉子庸知宝昔贤遗墨珍藏箧笥有年因装潢成卷遣其子宁求予题敬为书此以归正统八年冬十一月既望朝议大夫南京国子祭酒四明陈敬宗谨识【楷书乌丝防纸本】
　　太学生金华傅宁歴事于棘寺持文公朱先生二劄子求题其后前劄则知南安军时乞减税请祠二事而请祠尤切故拳拳以衰病疲惫两目昏涩精神枯耗为言后劄则以婺之豪民奸猾不从教具奏申省祈丞相敷奏行遣为言二劄子迨今若干年矣辞严义正字又遒劲令人观之肃然起敬者何哉葢文公之徳之学继已往之圣贤开未来之学者而又优于当时之吏事也而祭酒四明陈公敬宗谓二劄皆上时宰王淮按其知南康军时史浩为相王淮知枢宻院事赵雄范成大参知政事淮未为相也劄中有二公之门亦具禀劄之语其谓赵雄范成大欤及提举两浙时王淮在相位然文公之改两浙淮荐之也及因唐仲友始改文公提江西刑狱则前劄恐上史浩后劄上王淮也噫君子所守者道所疾者恶故难进而易退观二劄可知故立朝才四十有六日而去若夫小人所狥者私故患得患失贪位固宠无所不至也虽然天意固有在也圣人道不行则述六经垂教万世文公道不行则明六经以开来学微圣人与文公则天下后世贸贸焉莫知所之矣此其天意所使也欤傅生能保二劄而藏之又求题其后其能取法于圣贤者欤则其志其才之所就诚未可量也因题其后而归之景泰二年歳次辛未冬十月戊子赐同进士出身中宪大夫南京大理寺左少卿吉水廖庄谨书【楷书乌丝防纸本】
　　右文公先生与执事劄子二纸其一在南康论减税请祠事其一在婺论豪民行遣事国子祭酒陈公敬宗以为皆上时宰王淮【下有书字去】者刑部侍郎廖公庄谓文公在南康淮尚未相前劄乃上【下有时字去】史浩劄中所称二公者赵雄范成大也按此二劄皆不载刻本全集集中与王枢使书有东府两君之语未审何人葢淮时在西府故传以相告劄又云早为开陈亟赐罢免如前两劄所请则知前劄有未尽録者如此劄是也且此二纸皆婺人傅宁氏所藏大抵婺物非出史氏也盱眙陈进士明之得而藏于家谨识其后而归之成化乙巳三月既望后学长沙李东阳书于怀麓堂【行书乌丝防纸本】
　　吴　琚
　　吴居父观李氏谱牒帖【行书纸本】
　　杞宋文献不足而礼无所取证先圣悯之今观唐李氏谱牒命诰宛然具存乃知来裔善守其家者如此揽卷为之三叹时淳熈歳丙午中秋后四日书于淮东总饷官舍延陵吴琚九月廿六日
　　吴献惠题名帖【行书纸本】
　　焦山题名
　　延陵吴居父解组襄阳汝隂孟子开临卭常叔度皆一时秩满聨舟东下泊紫金山越三日来浮玉观新建飞仙亭又三日絶江而南绍熈辛亥季秋丙寅题
　　吴云壑急足帖【行书纸本】
　　急足囘收书忻审歳晏沍寒所履康胜示及告命已领良认介注多感多感已专人为夀有怀并载前幅矣兹得以略琚上复寿甫观使太尉贤弟　氊已附纳外录
　　书画舫云晋陵吴琚书宗米礼部几于夺眞今北固天下第一江山题榜是其迹也所着有云壑集今世有米体书用云壑印者皆吴手笔鉴家不可不知耳
　　杨万里
　　杨廷秀首夏清和帖【草书纸本】
　　万里伏以首夏清和恭惟逹孝宫使判府中大新拜祝厘高蹈事外天相台动止万福万里素餐有箸亡补县官未以罪乃庇焉所逮知感知幸尚遥良觌致几尽珍爱理即膺予环之宠　右谨具呈四月廿二日朝请郎守尚书左司郎中兼太子侍读杨万里劄子
　　陆　游
　　陆放翁书大圣乐词【草书】
　　电转雷惊自叹浮生四十二年试思量往事虚无似梦悲欢万状合散如烟苦海无边爱河无底流浪看成百漏船何人解问无常火里跌打身坚　须臾便是华顚好收拾形骸归自然又何须着意求田问舍生须宦达死要名传寿夭穷通是非荣辱此事由来都在天从今去任东西南北作【音做】个飞僊游
　　陆务观书长相思词五阕
　　云千重水千重身在千重云水中月明收钓筒　头未童耳未聋得酒犹能双脸红一尊谁与同
　　桥如虹水如空一叶飘然烟雨中天教称放翁　侧船使江风蟹舍参差渔市东到时闻暮钟
　　悟浮生厌浮名囘视千钟一发轻从今心太平　爱松声爱泉声写向孤桐谁解聴空江秋月明
　　面苍然鬓皓然满腹诗书不値钱官闲常昼眠　画凌烟上甘泉自古功名属少年知心惟杜鹃
　　暮山青暮霞明梦笔桥头船子横苹风吹酒醒　看潮生看潮平小住西陵莫校程莼丝初可烹　淳熈戊申八月下澣笠泽陆游书
　　陆务观拜违言侍帖【行草书纸本】
　　游顿首再拜上启仲躬侍郎老兄台座拜违言侍又复累月驰仰无俄顷忘顾以墅处穷僻距京国不三驿邈如万里虽闻号召登用皆不能以时脩庆惟有愧耳东人流殍满野今距麦秋尚百日奈何如仆辈既忧饿死又畏剽刦日夜凛凛而霪雨复未止所谓夌又已堕可忧境中矣朱元晦出衢婺未还此公寝食在职事但恐儒生素非所讲又钱粟有限事柄不颛亦未可责其必能活此人也游去台评歳满尚两月庙堂闻亦哀其穷然赋予至薄斗升之禄亦未知竟何如日望公共政如望歳也无阶参省所冀以时崇防即庆延登不宣游顿首再拜上启正月十六日
　　放翁与仲信明逺二帖【行草书纸本】
　　游顿首再拜仲信学士老友兄即日秋气寖清伏惟尊神相万福儿子婚事甚荷留念初正以吾辈气类故敢有请已令媒氏具道其详尚何疑哉今又垂诲已抵龟而决矣余令媒氏禀白自此遂忝瓜葛何幸如之羸控叙草草不宣游顿首拜仲信即省元学士友兄游顿首闲阔顷叩甚至忽奉手帖欣重秋雨尊轻安卿禅师遗墨甚妙恨见之晩輙题数行不足称发飏之意皇恐得暇见过不宣游奉简明逺老友　文字共四轴又五册纳去五派图四轴数日前已就付来人去矣游
　　放翁以诗名重天下受知周益公范文穆为中兴大家尝读其剑南集爱不忍去手思见其人而不可得今得观此二帖恍然如侍左右何其幸哉然放翁在当时不以书名而遒丽若此真所谓人品既高下笔自然不同者也二帖一与仲信议婚一为明逺题卿禅师遗墨放翁到今不为久逺而此三人者皆不可知昔蔡明逺鄱阳一卒尔以鲁公之书而传仲信既与翁结婚而禅师遗墨有见晚之恨则二公要皆非寻常流辈人矣而余皆不知之鄙浅可笑此卷既归墨林墨林博雅好古而蓄书极富必能考以补余之不迨也嘉靖戊午仲冬廿日后学文彭谨题
　　陆放翁自得我心诗迹【行书长方纸本】
　　能自得我心无入不自得灵府长优闲蕉鹿乌能惑浊醪吞数升浩气漫漫塞醉来隠几酣屡到华胥国人生贵适情何当调语黙放翁游作















　　书画彚考卷十四
<子部,艺术类,书画之属,式古堂书画汇考>
　　钦定四库全书
　　书畵彚考卷十五
　　刑部左侍郎卞永誉撰
　　书十五
　　南宋
　　楼　钥
　　楼大防梅天雨润帖【行书纸本】
　　钥泣血再拜上启叔清宣教亲契兄坐前梅天雨润伏惟垩室有相孝履支福钥区区哀诉之悃已列前牍不复重陈母氏之防比者颁奠之渥且勤临慰偶以负土山间不及号诉归见弟辈言之方欲寻便修谢忽又被专书心慰心感益増不敏之媿况门下遭艰无由一拜繐帷乃荷周致如此尤见崇笃之谊钥老矣去歳积病之余继以大祸去死一发茍延视息以图大事已卜腊八举葬得了此段则此身必不久于世遂将相寻于九京不敢自期于再见冯纸悲哽惟冀节宣以时前迓亨翥抉力不次钥泣血再拜上启叔清宣教亲契兄坐前
　　眞徳秀
　　眞西山与王周卿手简
　　徳秀邻墙久疎请见第切倾渴伏辱教污深仞不彼第未承约束之前以宋令君为莆田簿求宪台书致关陞之请已为作之矣今未可以再用是不果遵命非敢靳也先著作文集跋语旦夕颛得纳呈并兹布及伏几台照徳秀顿首再拜上覆周卿学士座右　【劄子拜上县尉学士】王降授朝奉大夫眞徳秀谨封
　　周卿讳徳文吾乡王氏之先也仕宋虽不甚显然其学实出于其曽祖信伯先生帖中所谓先著作是也故西山眞先生特与之游他如魏参政了翁游丞相似杜丞相范王侍制遂亦尝举荐陵阳李侍郎心传因谓其所交皆天下正人然则此帖岂非其一左验也哉惟颙其善藏之吴寛谨题西山先生书似草草作谛观之乃非草草者虽不用晋人笔法而亦不出于法之外岂胸次高故落笔便自不同邪然南渡诸公如魏鹤山李心传兄弟书亦往往相类岂亦习尚使然耶宋之书法至是又一变也王鏊
　　洪咨防
　　洪舜俞道场诗并札卷【行书纸本】
　　的【项氏编号卷内项氏诸印不具録钤缝有沈周半印】
　　何山如幽人道场如大家穰穰衲子脚剌剌骚翁牙挟隽控寒飚披光蹑晨霞危顚矫窣堵平畴略污邪岩泉跑虎涌径松髯龙挐钟梵破深寂金碧开芬葩脩廊步履峻杰閤望眼赊山势佩玦矗湖光镜奁谺清节杳霭入古弁空蒙遮列翠不可唾羣籁无敢哗坐我防檀林酌之鎗旗茶宇定岫出云语妙天雨花吾生久堕甑昔游惯乗槎夷犹庐阜阳宿留岷江涯高曽留峤栈卑或搜崖洼旧梦难歴省此行足雄夸老亲八十健闲俦二三佳拍浮一叶渺览万景奢富贵上蔡犬贫贱东陵瓜未须笑落铎谁能苦沙侯门占噪鹊旋桡趁归鸦奇事恐没没举诗属僧伽端平甲午秋九月庚申追记壬辰小雪前奉亲游道场诗书以遗住山舟老古潜洪咨防舜俞
　　咨防别后无日不病抱病应酬病愈甚猿鹤入梦屡矣手帖来前云气犹湿恍然分半席防檀林之下慰浣可量旧诗入石呈丑为多跋语非所敢当承朝家愿移瓶锡于茂苑随处结縁有何不可而力辞近时衲子谋窠座与干差遣同安知青菜根通天下只一般滋味静退高风可胜钦仰盘陀花竹无恙大众安隠六月八日咨防皇恐上记舟公堂头禅师　佳茗多感香杏仁一包试参之咨防
</div>
    <div class="pagination">
<a href="式古堂书画汇考_page54.html">上一页</a><span>...</span><a href="式古堂书画汇考_page50.html">50</a><a href="式古堂书画汇考_page51.html">51</a><a href="式古堂书画汇考_page52.html">52</a><a href="式古堂书画汇考_page53.html">53</a><a href="式古堂书画汇考_page54.html">54</a><span class="current-page">55</span><a href="式古堂书画汇考_page56.html">56</a><a href="式古堂书画汇考_page57.html">57</a><a href="式古堂书画汇考_page58.html">58</a><a href="式古堂书画汇考_page59.html">59</a><a href="式古堂书画汇考_page60.html">60</a><span>...</span><a href="式古堂书画汇考_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
