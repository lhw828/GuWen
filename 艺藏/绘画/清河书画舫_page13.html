<!DOCTYPE html>
<html>
<head>
    <meta charset="UTF-8">
    <title>清河书画舫 - 第 13 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清河书画舫 - 第 13 页/共 26 页</h1>
    <div class="content">　　寳月所收李成四幅路上一才子骑马一僮随清秀如王维画孟浩然成作人物不过如是他图画人丑怪赌博村野如伶人者皆许道寜专作成时画【米氏画史】
　　丁晋公家藏书画甚盛南迁之日籍其财产有李成山水寒林九十余轴他皆称是后悉分赏内府矣【图画见闻志】古人作画有得意者多再作之如李成寒林范寛雪山王诜烟江叠嶂之类不可枚举【画鍳】
　　吴寛过沈启南有竹别业【是日阅李成画又观商父乙尊下有铭】系舟髙栁下又是十年余遥踏无梅径重寻有竹居笔精知宋画器古鉴商书前軰题名在风流邈不如【家藏集】
　　虞集题杨友直检校所藏李营丘枯木图　老龙出海苍髯须营丘古木天下无回枝屈鐡堕崖雪涧底应拾青瑚明堂清庙要梁栋朔风吹沙泽腹冻老身不用叹迟暮按图来求万钧重【道园学古録】
　　许道寜初卖药长安市中画山水集众故早年画恶俗太甚迨中年成名稍自检束至细防处始入妙理世甚多佳本极少峰头直皴而下是其得意笔【画鍳】呉寛题许道寜秋山暮霭图　逺山近山翠浪倾爱此万叠秋初晴已多浮云岩下宿只有暮霭空中生草树纷纷纵复横风回落叶填磵坑哀猿啼处日将暝谷口不见樵夫行重洲复渚望不极渔舟独出沙鸥惊三山二水昔人句彷佛当时登石城何如攅蹙寻丈里一目千里当前呈画家意匠劳经营墨气浓淡皆有情平生见此真有几不负长安许道寜残山岂合推马逺寒林亦宜矜李成世间人品吾所遇沈老旧藏髙克明二图作配实相称品格岂待宣和评呜呼人言名画真是名一笑顿觉千金轻【家藏集】
　　董　源
　　董元【一作源】江南人也善画多作山石水龙然龙虽无以考按其形似之是否其降陞自如出蛰离洞戏珠吟月而自有喜怒变态之状使人可以遐想盖常人所以不识者止以想像命意得于防漠不可考之中大抵元所画山水下笔雄伟有崭絶峥嵘之势重峦絶壁使人观而壮之故于龙亦然又作钟馗氏尤见思致然画家止以着色山水誉之谓景物富丽宛然有李思训风格今考元所画信然盖当时着色山水未多能仿思训者亦少也故特以此得名于时至其出自胸臆写山水江湖风云溪谷峰峦晦明林霏烟云与夫千岩万壑重汀絶岸使览者得之真若寓目于其处也而足以助骚客词人之吟思则有不可形容者矣今御府所藏七十有八夏山图二　江山髙隠图二　设色春山图二　羣
　　峯霁雪图一　夏景窠石图二　夏山牧牛图一　林峯图三　夏山早行图二　秋山图一　江山渔艇图一　山麓渔舟图一　江山荡桨图一　万木奇峰图一　着色山图二　窠石人物图一　水墨竹禽图三晴峯图一　山居图三　山彴图一　松峰图三
　　长夀真人像一　写孙真人像一　江堤晚景图一重溪烟霭图一　冬晴逺岫图二　雪浦待渡图二宻雪渔归图一　寒林重汀图　寒林钟馗图二　雪陂钟馗图二　寒江窠石图一　寒林图一　松槚平逺图一　水石吟龙图一　风雨出蛰龙图二　出洞龙图一　戏龙图二　升龙图一　跨龙图一　跨牛图一　饮水牧牛图一　钟馗氏一　岩中罗汉像一牧牛图一　潇湘图一　渔舟图一　渔父图一
　　海岸图一　采菱图二　寒塘宿鴈图一　夏景山口待渡图一　水墨竹石栖禽图二　孔子见虞丘子图二【宣和画谱】
　　董北苑溪山风雨图一名风雨萧寺纸本浅绛色希世名迹也
　　宋董北苑袁安卧雪图　真迹神品上上　题董元袁安卧雪图【图藏蒋仲永家后有米元章手简盖名迹云】　董源卧雪图髙古惬万目海岳控长源纵观留尺牍名誉盛流奔腾珠有足倾囊购墨皇光怪烛茅屋后学沈周启南　董源平澹天真多唐无此品在毕宏上近世神品格髙无与比也峯峦出没云雾显晦不装巧趣皆得天真岚色郁苍枝榦劲挺咸有生意溪桥渔浦洲渚掩映一片江南也【右载米氏画史】　元祐己巳夏维后斋为亳使君蒋公长源写二首　水竹风清一梦苏涛生月破紫瓯须满堂爱客谈书画且展袁安卧雪图　小疾翻令吏日闲明窻尽展古书防何须新句能消暑满腹风云六月寒【右载寳晋英光集】雅宜山人王宠録　玉峰张奉曰北苑之画画之神也南宫之鉴鉴之圣也皆千秋絶诣也此袁安卧雪图真迹乃宋蒋仲永故物南渡后入张受益家有子昻防今为沈启南所得而转属之于余闲中校録以可谓一举两得矣丁丑夏五月望日书
　　董源峰头不工絶涧危径幽壑荒率多真意　巨然明润郁葱最有爽气矾头太多　余家董元雾景横披全幅山骨隠显林梢出没意趣髙古　苏泌家有巨然山水平澹奇絶　赵叔鸯家旧有出蛰图江南画鱼虾相随山石林木人物如董源龙不俗佳作也是龙吞珠图【米氏画史】
　　子昻题董源溪岸图云石林何苍苍油云出其下山髙蔽白日隂晦复多雨窈窕溪谷中邅回入洲溆防防猨狖居漠漠鳬雁聚幽居彼谁子孰与玩芳草因之一长謡商声振林莽【本集】
　　吴寛题董北苑溪山风雨图　墨云拥髙山顷刻风雨至豁然海潮声草木争偃地旷野少人行山僧独归寺衲衣尽沾湿户何急事仓皇村居民乗屋一何亟一婢已抱瓮一妇更持器重茅惜被卷破屋家所寄戴笠者渔郎理网屈双臂老翁若望家担物终不弃陆走尚甚危水行可无畏前溪波浪恶篙折水流驶【即防】行者当早归居者不预备良工为此图三叹有深意想见晚来晴云净山泼翠始信霎时间天工特相戏【家藏集】董源江南人其山峭防髙耸从脚至顶转折分明其石若披麻其水縠纹树多亭直叶单夹笔兼之喜多作人物设色效李思训其溪桥洲渚咸有生意一片江南景也【格古要论】
　　董元宰题叔达巨幅云魏府收藏董北苑画天下第一真极笔也此画与元宰家藏潇湘图巨然秋山图二卷皆是无上神品
　　李　煜
　　江南李主一目重瞳归朝惟务长夜之饮内库日给酒三石艺祖敇不与酒或奏曰不然何计使之度日遂复给之李主姿貌絶美艺祖曰非贵器也乃翰林学士耳有诗云鬓从今日添新白菊是去年依旧黄又云青鸟不传云外信丁香空结雨中愁皆意气不满有亡国之悲临终有诗云万古到头归一死醉乡地有髙原【南唐録】
　　防李后主书　观江南李主手改表草笔力不减栁诚悬乃知今世石刻曽不得其髣髴余尝见李主与徐书数纸自论其文章笔法政如此但涉骤太露精神不及此数字笔意深穏盖刻意与率尔为工拙便相悬也【山谷题防】
　　王敏甫收李重光四时纸上横卷花一轴每时则自写论物更谢之意文一篇画一幅字亦少时作花清丽可爱【米氏画史】
　　李煜字重光南唐主璟第六子嗣位称后主入朝封违命侯改封陇西郡公卒赠太师封吴王少聪悟意读书属文工书画其作大字不事笔卷帛而书之皆能如意世谓撮襟书复喜作颤掣势人又目其状为金错刀尤喜作行书落笔痩硬而风神溢出然乏姿媚或者以谓煜大字如截竹木小字如聚鍼鐡似非笔迹所为又谓笔迹不减栁诚悬其亦善评者矣又谓善书有笔法五擫押钩格抵用笔双钩则防画遒劲而尽善谓之拨镫书煜得此法复増二字曰导送方煜来归时艺祖尝曰煜虽有文只一翰林学士耳此亦英伟之气有以盖之故其言如此【书史防要】
　　李后主重屏图后有宋人书白乐天及荆公诗元滕玉霄词杨仪部藏杨致仕回问之则已赠京师人矣【寓意编】世江南李主作竹自根至稍极小者一一钩勒而成【阙】　　钩鎻自云惟栁公权有此笔法【画谱拾遗】
　　周文矩【附王庭筠钱选】
　　江南周文矩士女面相如周昉衣纹作战笔此盖布文也惟以此为别昉笔秀润匀细【米氏画史】
　　周文矩建康句容人也美风度学丹青精思入神仕李煜为待诏能画冕服车器人物子女伪升元中命图南荘最为精备开寳中煜贡之藏于秘府为上寳重云【圣朝名画评】
　　周文矩画似景元品在王齐翰上所画学士文防图亦见严嵩抄没籍中今藏韩太史存良家细阅之的属徽庙临本其命为文矩之笔亦傅防耳
　　王庭筠字子端号黄华道人辽东盖州人【史作河东】举进士第官至翰林修撰仪观秀伟善谈吐书法宋米芾论者谓其胸次不在芾下也【书史防要】
　　钱选字舜举吴兴人小楷亦有法但未能脱去宋季衰蹇之气耳【书史防要】
　　闻钱舜太湖图在洞庭蔡氏前后赤壁图在震泽王氏人物山水皆妙絶亦奇品也
　　宋　绶
　　黄山谷防武徳帖云武徳中省曹符移字画犹有钟元常笔法盖承周隋之气习全学元常尔如近世宋宣献公书号为近古犹未尽得此笔意也【山谷题防】
　　孙知防
　　孙太古画十六罗汉一卷前元赵子昻故物后有蘧庵陈忠诗防今在城西王氏其长三丈有奇乃楮纸真迹此图树石髙古人物清逸望而知为良史也
　　孙知防作星辰多奇异不类人间所信异人也然是逸格造次而成平淡而生动虽清防笔皆不圜学者莫及然自有瓌古圆劲之气画龙有神彩不俗也杨胐学吴生防睛髭髪有意衣纹差圆尚为孙知防逸格所破【米氏画史】
　　孙知防字太古彭山人知书能语论通黄老学善杂画初师沙门令宗凡牧伯所至必与之相欵髙谈剧辩皆出人意表蜀中寺观多有亲笔但画释老事迹则不茹荤食在于山野经时方成寓居青城白侯坝赵村爱其水竹深茂以助其兴【圣朝名画评】
　　范　寛
　　凡收画必先收唐希雅徐熙等雪图巨然或范寛山水图齐整相对者装堂遮壁乃于其上旋旋挂名笔绢素大小可相当成对者又渐渐挂无对者盖古画大小不齐铺挂不端正若晋笔须第二重挂唐画为衬乃可挂也许道寜不可用模人画太俗也【米氏画史】
　　宋人写山水其超絶唐世者李成董元范寛也尝僣评之曰李成得山之体貌董元得山之神气范寛得山之骨法故三家遗迹照耀古今为百代师法殆非过许云【画鍳】
　　吴寛题范寛雪山图　华原范生性落魄太岳终南双草屐酒酣握笔发天真无奈胸中饱丘壑开门仰望青嵯峨谁遣纷纷雪花落前峰后岭失峻嶒何处移来千玉璞良工袖手琢不能此语分明非喜谑长溪一夜水梁成山足潺潺垂短瀑风雨木落冈峦空遥向林端见髙阁兴来便欲扶笻行去倚危栏招独鹤人间此景却输吾寒士多年甘寂寞【家藏集】















　　清河书画舫卷六下
<子部,艺术类,书画之属,清河书画舫>
　　钦定四库全书
　　清河书画舫卷七上
　　明　张丑　撰
　　宋
　　范仲淹
　　伯夷颂　道服赞
　　【附　刘敝南华秋水篇　朱文公自书武夷九曲诗　岳飞诗草帖】
　　文正范公小楷伯夷颂黄素真迹上上详其结搆葢清劲品也左方宋元人题识甚多世谓首阳之节韩子之文与文正之书同为三絶范氏子孙尝模以刻石真笔今存义庄
　　范文正公伯夷颂跋　范文正公书伯夷颂极得前人笔意葢正书易为俗而小楷难于清劲有精神如斯人不必以书立名于来世也然翰墨乃工如此葢喜多能虽大贤不免焉黄庭坚题【山谷题跋】
　　范文正伯夷颂题跋一卷详载铁网瑚中词多不録惟涪翁数语颇尽书法膏肓摘附于右　按文正书法入妙故涪翁极推毂之或谓公书以人重非所以语于知音　又文正公楷书道服赞为同年许希道书记作有文同以下题跋亦见之义庄文征仲为摹刻停云馆帖中
　　刘原父墨迹　南华秋水篇【原文不録　起秋水时至迄是谓反其真】　每读南华至秋水篇辄三复不能已因得圣从所遗蜀乌丝栏自书之至怜蚿以下不録聊取所赏适云嘉祐庚子秋七月廿九日刘敞邍父题　斋中之寳可翫也【阙欵】　刘原父嘉祐间得圣从所遗蜀乌丝栏书南华秋水不忘赏适尤为欧阳公之所寳玩顷尝见之不能释手今得此卷而保其观淳熙九年六月既朢书于东府南牕金华王淮季海　此鲁公坐政事堂遇大有为之君有以折冲万里之外而重中原之文献其从容整暇葢如此奕惇得从其诸孙玉成父游一日见此亟请而书之熟视其鸾台鳯阁之章三叹而作曰前之不忍闻后之不忍见而顾瞻畴昔又如此玉成父讵可不寳之邪后学潘奕惇生于嘉定之癸未后五十八年辛巳拜手以书期风雨之漂摇而此卷之勿失云　修褉日秋水一篇书不竟都堂三印篆如新中原江左风流事囘首人陈迹未陈　潘桂题壬午九月朢后一日　不识刘公字今方覩一斑笔兼欧蔡体品在上中闲　后学徐木润敬题壬午孟冬　嘉祐去晩唐未逺一时名公书犹有唐人风致邍父舜钦辈是也至东坡山谷始大变东坡尚有防稽北海体制至于涪翁全无古人意葢世降风移使然响榻之法今无能者抚卷慨然元贞二年中秋后五日鲜于枢拜观因信笔记　原父侍读高才论议博物洽闻固为一代伟人然未尝以书名世而丞相获以为寳手自题品识以三省印章想其赏爱之笃亦如原父之好庄文有防于心非他人所能喻也虽然以原父之贤其字画见重于世自丞相至今百六十余年犹为王氏所蓄真旧物也来者尚谨藏之至正二年壬午五月四日中山李桓晋仲书　庄生秋水雄无敌原父真书韵有余丞相鲁公题印在后人奚啻寳璠璵　蓟丘李衎　昔予观欧阳公集古録知其所记古器物形制量数篆刻字画必经刘原父侍读反覆参论而后定原父之学不可及矣而其翰墨世少见之今观乡相鲁公家所藏原父手书庄子秋水篇大约字盈千余笔墨鲜润楷法丰美出入蔡薛闲而无窘束信一时书苑之珍哉栁贯题　把玩刘公一纸书逺从嘉祐迄淳熙鲁公手泽都堂印百世子孙文在兹　古遂赵暎题　右刘侍读所书庄子秋水篇丞相鲁国王公家藏故物也公之题识当淳熙九年于是居相位已几一年矣故题云观于东府而并用三省印及冀国公章于其后按公七年以枢密使始封信国八年拜右丞相复封福国九年进位左揆因改封冀国至十三年遂防封于鲁其封冀在九年之九月而题识乃其年之六月则冀国印章葢题识之后续所用也此卷今为公四世从孙沿山县尹云翁所藏翁之子阊俾祎书其故如此若刘公书法之妙诸公论辩已悉兹不赘述至正十二年十二月既朢宗人祎谨记　宋人书法近古苏黄诸大家外如刘原父虽不以书自名而意格亦自得其梗概矣后人铺置防画如布棊算虽穷岁极力安能有所得哉连日阅晋帖抚此又不觉其三叹也　成化丁未夏六月廿七日长沙李东阳识　此卷金华王相国家故物其印章题识先后赖文忠公一辨正之今为盱眙陈少卿明之寳藏可谓得所归矣　治癸亥冬十一月七日后学呉郡徐霖题　刘原父立马挥九制其敏极矣而从容赏适之笔端雅凝重乃复如是前辈风度固未易论也岂独书哉　无锡邵寳题　盱眙陈明之官至尚书收藏书画甚富每有李长沙题跋吾家江贯道江山图李唐桃源图皆陈氏物也此卷最矣董其昌题隆庆戊辰八月三日文彭观　欈李项笃寿藏本
　　儿时喜读庄生秋水篇颇怪防怜蚿以下似属蛇足今观仲邍所书可谓先得我心矣若其楷法清劲昔人论之已详余复何言哉伯几深叹响搨之无人惜其流未广前人服善葢如此鹿城张丑志【真迹】
　　赵松雪书评　右宋人十二家书皆表表着见者尝试评之李西台书去唐未逺犹有唐人余风欧阳公书居然见文章之气蔡端明书如周南后妃容徳兼备苏子美书如古之任侠气直无前东坡书如老熊当道百兽畏服黄门书视伯氏不无小媿邪秦少游书如水边游女顾影自媚薛道祖书如王谢家子弟有风流之习黄长睿书如山泽之癯骨体清彻李博士书如五陵贵游非不秀整政自不免于俗黄太史书如高人胜士望之令人敬叹米老书如游龙跃渊骏马得御天然秀拔诚不可攀也丙戌十一月廿一日大梁赵孟頫书【子昻别集】朱文公自书武夷九曲诗一卷在歙人黄某处又闻文潞公书孙武子十三篇在呉太学家石介击蛇笏铭并跋陈去非行书诗帖陆务观草书词稿长卷张即之古柏行并在欈李项氏岳武穆手批左在徐国公第张伯雨真书山海经行书参同契二书在髙深甫斋中又伯雨自书诗稿一册同时题跋极多载铁网珊瑚法书帙内未及见之
　　题池州翠光亭　爱此倚栏杆谁同寓目闲轻隂弄晴日秀色隠空山岛树萧骚外征帆杳霭闲予虽江上老心羡白云闗岳飞【真迹】
　　蔡襄
　　茶録　谢赐御书诗表　茘枝图　【附文嘉严氏书画记】
　　蔡君谟茶録真迹一卷原系王敬止故物后入严分宜家小楷精谨纸墨如新故文徴仲太史极称赏之北宋四名家书法君谟称首此真可寳者矣【君谟手柬诗帖十纸在项氏有倪瓒等跋】
　　文征仲跋龙茶録考云蔡端明书评者谓其行草第一真书第二然宣和书谱载御府所藏独有真书三种岂不足于行草邪欧公云前人于小楷难工故于世者少而难得君谟小字新出而传者二谓集古録序及龙茶録也端明亦云古之善书者必先楷法渐至行草某近年粗知其意而力已不及观此则其行草虽工而小楷尤为难得当时御府所収仅有三种而茶録在焉葢此书尤当时所贵尝刻石传世数百年来石本已不易得况真迹乎侍御王君敬止不知何縁得此闲以示予葢希代之珍也按公以庆厯四年为福建转运进小龙茶时年三十有四后三年为皇祐三年入修起居注选进此録后知福州失去藏稿懐安令樊纪购得刋行当是至和二年再知福州时至治平元年始定正重书相距皇祐又十余年公年五十有三遂卒晦庵评蔡书谓嵗有蚤暮力有深浅公书至是葢无遗法矣元人卢贵纯跋云欧公最爱公书而此书晚出惜不及见余按欧公云集古録序横逸飘发而茶録劲实端严结体虽殊各极其妙则此书必尝入其品题矣且后题治平甲辰即元年重书之嵗也又按刘后村云茶録凡见数本则当时所书宜不止此此帖南渡后尝为蔡修斋所藏修斋永嘉人名范字遵甫防学尚书之子仕终吏部侍郎尝官闽中与端明家通谱因得此帖不知即御府藏本或后村所见诸本今不可考矣元人题语二十余皆记修斋之孙宗文授受収藏之故而不及书之本末余因防其大略如右其详则俟博雅君子【甫田集】
　　丑按欧阳公墓铭君谟享年五十有六以治平四年卒征仲跋语并误
　　善为书者以真楷为难而真楷又以小字为难羲献以来遗迹见于今者多矣小楷惟乐毅论一篇而已今世俗所出故高绅学士家最为真本而防裂之余仅存百余字尔此外吾家率更所书温彦博墓铭亦为絶笔率更书世固不少而小字亦止此而已以此见前人于小楷难工而于世者少而难得也君谟小字新出而者二集古録目序横逸飘发而茶録劲实端严为体虽殊而各极其妙葢学之至者意之所到必造其精予非知书者以接君谟之论久故亦粗识其一二焉治平甲辰【欧阳文忠公全集】
　　赵定宇祭酒藏蔡忠惠公中楷谢赐御书诗表字大如指顶结搆谨严后有文同米芾等跋堪与韩存良太史家苏文忠公元祐二年宜春帖子墨迹作对其题识多至十余人悉出宋元名手也　丑按续书防仁宗深爱君谟书迹尝御笔加赐君谟大字并诗以宠异之君谟作诗表谢之自书以进即此卷也【此帖祭酒没后流传至长兄伯含处故丑得时时见之当为蔡书第一】
　　蔡君谟云古之善书者必先楷法渐而至于行草亦不离乎楷正张芝与旭变怪不常出乎笔墨蹊径之外神逸有余而与羲献异矣襄近年粗知其意而力已不逮乌足道哉【君谟语録】
　　跋舅氏李公达所寳二帖　苏子美似古人笔劲蔡君谟似古人笔圆虽得一体皆自到也【山谷题跋】
　　朝中名贤书惟蔡莆阳苏许公易简苏东坡黄山谷苏子美秦淮海李龙眠米南宫呉练塘傅朋王逸老皆比肩古人莆阳典重有法度许公无愧杨法华东坡草圣得意咄咄逼顔鲁公山谷乃悬腕书深得兰亭风韵然行不及真草不及行子美乃许公之孙自有家法草可亚张长史淮海専学钟王小楷姿媚遒劲可爱龙眠干防矩中特飘逸绰有晋人风度南宫本学顔自成一家于侧掠拏趯动循古法度无一笔妄作练塘深入大令之室时作钟体逸老草殆欲欺凌懐素或谓过之【洞天清録】袁裒曰汉魏以降大抵皆有分余风二王始复大变右军森严而有法度大令散朗而多姿贞观以后书法清婉开元以后乃务重浊逮至王着始追踪永师逺迹二王不失古人意度君谟特守法度眉山豫章一扫故常米薛二蔡大出新竒虽皆有祖袭而古风荡然思陵筋骨过美呉傅朋姿媚伤妍姜尧章太守绳墨则贻叉手并脚之议大要探古人之微极前代之工巧乃为至妙【书史防要】
　　昔人评石曼卿书愈大愈竒蔡君谟字愈小愈妙又谓君谟小楷有翔龙舞鳯之势布置森严姿媚不乏皆实録也
　　茘枝图　前有复古殿寳后有绍兴御书之印复古殿寳凡四印　闽南产佳实名为丹茘枝品题冠诸果风味甘如饴曽买贵妃笑亦辱君谟知高宗写此图六种顔色竒移兹工巧心治国谅无亏鼎湖龙去逺展卷令人悲　守约刘偘　河洛烽烟去旧都两宫曽献茘枝无如何王室方多故犹有闲情写此图　纳斋李旻旌旗南渡土崩秋恢复中原尚可谋何事闲来写丹茘恬然忘却戴天雠　右宋高宗绘茘枝图一幅吾友于以诚之所藏者而求题于余按本纪徽钦銮舆播迁拥迫而北天下土崩瓦裂震惊河洛甚可哀怜高宗南渡仅能中兴然无拨乱之才夺于奸桧之和议由是偷安江左乾纲不振功垂成而复堕宴安之际不鉴覆辙犹图口腹之奉以自玩而忘不共戴天之雠何其忍哉何其忍哉　正统四年春二月上吉甲午乡贡进士襄阳经卫欈李王逵识　上皇西幸剑门时逺忆涪州贡茘枝今日思陵图画里两宫甘防不胜悲　画卷深宫写茘枝建炎天步属艰危江南风味珍竒甚莫遣当年北塞知　五国城头归梦迟炎风闽海驻旌旗闲将茘子劳宸翰知是天机出孝思　诗贵涵蓄无浅露刻削之陋曩余尝作宋思陵茘枝二絶句亦微刺之甫脱藳未入卷而见者遂借为张本极意诋訾不少恐非诗教矣予欲得藳毁之弗及尚与画同藏于于松岩所余二十载空前纸待余书欲却之则似乎靳应其求则贰过焉为补二十八字微与之讳并书之后纸　天顺二年龙集己卯仲秋朔吉苹川周鼎客石湖陈忍斋所　治平二年二月欧阳文忠公与蔡忠惠公手简　修启遂尔大暄不审气体何似承已对谢应已渐治装无由诣前日剧瞻企茘枝图已令崔慤写自是一段佳事碑文好者前已倒箧今又于拣退中得此数十本勒李送上因出过门为幸不宣修顿首　君谟端明侍郎　二十六日　嘉靖改元中秋日録　右宋端明殿学士蔡君谟画茘枝一卷详观笔墨精谨绢素缜密乃其进呈谱图也葢君谟工于书画颇自惜不妄为人作见欧阳公墓志然奏伎人主之前未有不殚竭生平造诣者今此卷行笔清劲傅色浓古既非庸史可及而泥金小楷标题【起龙牙讫蜜茘枝】次第悉与谱合其出君谟之手益无疑耳但遭靖康兵火得不化为乌有先生足称幸甚似难免乎前后之残阙矣厥后绍兴南渡人主重修宣和故事潜命搜访图书一时防缣残墨咸收録由是君谟茘枝六种复为天府珍竒呜呼盛哉奈何守约诸公漫不加考因见绍兴御书等印遂题为思陵所作例不满焉此类认陶作阮得毋为有识者所嗤乎是以丑虽不敏直摅鄙见如右定为君谟真迹纵未敢曰破千古之疑沾沾自喜较之买王得羊不失所望差堪轩轩豪举也耶庚戌开嵗三日真赏斋冻笔谨跋清河张丑青父审定真迹秘玩【真迹　君谟绘事朴茂尔雅而其传世絶少如陈仲醇之博闻广见尚以弗克一遇为歉顾予庸陋获公茘枝图卷何幸如之暇日为搆防语识尾今附缀于此】
　　蔡君谟茘枝图卷在予家止存六段刷色鲜丽笔意髙古苐以糜烂细故易去令人想念无已在昔米南宫于赵叔盎家张璪松石犹且着之画史不闻以破糜弃也则丑有愧前人多矣
　　大扺収藏书画以上古为贵苐世逺人亡纸素日就朽坏那得复有完物虽断缣片楮皆可珍惜如宋赵仲仪収【阙】　庐山图半帧大称赏岂碎金屑玉之可比也
　　蔡襄字君谟兴化人官至端明殿学士諡忠惠博古尚气节工字学大字钜数尺小字如毫髪笔力位置大者不失缜密小者不失寛绰至于科斗篆籀真飞白行草章草颠草靡不精妙而尤长于行在前辈中自有一种风味笔甚劲而姿媚有余自珍其书以谓有翔龙舞鳯之势识者不以为过而复推为本朝第一也论者以谓真行简劄今为第一真书为第二大字为第三草书为第四其确论欤【书史防要】
　　跋蔡君谟书　君谟书如蔡琰胡笳十八拍虽清壮顿挫时有闺房态度　君谟渴墨帖彷佛似晋宋闲人书乃因仓卒忘其善书名天下故能工耳【山谷题跋】
　　呉寛跋蔡忠惠公谢赐御书真迹　蔡忠惠公书名重当时上尝令写碑志则以例有资利辞曰此待诏职也与待诏争利可乎力不从竟已其人品如此其书之庄重凡落笔皆然岂以御前表疏始不苟耶宫傅谦斋先生得此甚加珍惜葢非特重其书重其人尔【家藏集】予顷时于陜府道闲舍于逆旅因步行田闲有村学教授二三小儿闲与之语言皆无伦次忽见案闲有小儿书卷其背乃蔡襄写洛神赋已截为两段其一涂汚已不可识问其何所自得曰吾家败箧中物也更问有别纸可见否乃从壁闲书夹中取二三十纸大半是蔡襄书简亦有李西台川牋所写书数纸因以随行白纸百余幅易之欣然见授问其家世曰吾家祖亦尝为大官吾父罢官归死于此吾时年防养于近村学究家今从而李姓然吾祖官称姓名皆不可得而知顷时如此纸甚多皆与小儿作书卷及糊窗用了防日已暮乃归旅舍明日天未明即登途不及再至至今为恨也【道山清话】宋人书例称苏黄米蔡者谓京也后世恶其为人乃斥去之而进君谟书焉君谟在苏黄前不应列元章后其为京无疑矣京笔法姿媚非君谟可比也宋名臣中如王曽杜祁公等退食之暇并游情翰墨书画皆合格惜少耳
　　附文嘉书画记
　　严氏书画纪　茂苑文嘉　嘉靖乙丑五月提学宾崖何公檄余往阅官籍严氏书画凡分宜之旧宅袁州之新宅省城之诸宅所藏书画尽发以观歴三阅月始克毕事当时漫记数目以呈不暇详别今日偶理旧箧得之因重録一过稍为区分随笔笺记一二诸好事明窗净几时一披展恍然神游于金题玉躞闲也隆庆戊辰冬十二月十七日文江草堂书　法书一　魏二钟繇荐焦季直表一初藏呉中张氏后归石田先生家复在王元美处呉匏庵定为真迹然非元常笔也　戎路帖一唐摹本妙　晋六　王羲之此事帖一震泽王氏本乃金章宗故物凡二十字纸墨如新精神焕发世之寳也　月半帖一真迹也亦曽入唐时内府者大热帖一呉中王氏所藏墨采脱落畧存笔意耳　黄素黄庭内景经一字类元章所临清逸絶世或云杨羲书也王献之奉书帖一献之真迹传世不多此书曽在吴中见
　　之葢其得意笔也余尝摹一过　索靖出师颂一宋内府本前有髙宗书签吾家所藏本也余兄弟皆有跋法书二　唐十八　虞世南夫子庙堂碑一　欧阳询千文一　唐人双钩十七帖一唐摹晋帖世所少有此十七帖奕奕逼真大是佳迹　赵模集晋字千文一史明古藏本史氏法书第一亦天下法书第一　禇河南倪寛赞一真笔上上呉中大家本或云禇书系思陵所临纸非唐纸亦一证也　栁公权小楷度人经一项吏部所藏名迹也亦曽摹刻停云馆帖中　顔鲁公书诰一黄纸上所书畧无毫髪动名迹也即停云馆中所刻朱巨川诰　送裴将军诗一锡山安氏藏本其家已刻石行世怪怪竒竒前无古人矣葢鲁公剧迹也　争坐位帖一全本马抑之故物宋米芾所摹也后有袁桷跋尾豪髪悉似几于乱真吾家所藏半本亦元章笔不及多矣　孙过庭书谱一真本惜不全　林藻深慰帖一匏庵先生家物宋宣和御府録藏林公书仅此帖耳李懐琳絶交书一妙　呉通微千字文一禇纸上书専拟圣教序干浓毕备古意溢目唐人书世不多见此真可喜者　张旭春草帖一旧藏无锡华氏其家有春草堂葢取诸此笔虽真惜纸敝墨渝畧存梗概犹隔雾看花惟想像神妙耳终不失为名迹也　懐素自叙帖一旧藏宜兴徐氏后归吾乡陆全卿氏其家已刻石行世以余观之似觉跋胜　绢本草书千字文一初藏海盐姚氏其家云此帖一字值一金故号千金帖不知几传失去后余以善价得之通用黄绢八幅丝理精细纎毫无损交接处用军司司马印箝记亦曽摹刻于停云馆后归史氏自史氏归严氏今已入内府矣葢晚年书也盛唐墨寳一　钟绍京墨迹一即灵飞六甲经　韦
　　庄借书帖一余尝在王懋夫家见之真迹也　法书三宋五十四　徽宗书女史箴一绢本瘦筋书　大字
　　诗一真迹　髙宗书度人经一澄心堂纸书真迹　临禊帖一　蔡襄进御诗表一宜兴呉氏本　茶録一王槐雨藏本　小简一　苏轼亲书前赤壁赋一纸白如雪墨迹如新惟前缺数行余兄补之吾家本也　小楷芙蓉城诗一孙鸣岐本真迹上上　大字书渊明饮酒诗一金小溪本笔力刚劲奕奕有神　简帖一　【已上四卷俱真笔】　九歌一　赤壁前后二赋一　长公真迹一跋陈氏家教一　【已上四卷俱不真】　黄庭坚诸上座帖一前作草书师懐素颇逼真皆禅语也旧藏于一佛寺李范庵获之枝山草书多出于此云　松风阁帖一　百字令一字体全仿瘗鹤铭　懒残和尚歌一　【已上四卷俱真笔】山谷墨迹一　伏波神祠一　山谷草书一　山谷
　　千字文一　文节翰墨二　黄太史真迹一　山谷真迹一　山谷遗笔一　黄庭坚墨迹一　草书一　【已上十一卷俱不真】　米芾天马赋一纸书大字旧在张子京处后归南桥范氏祝枝山尝称其妙然不及余所见小字本韵度颇胜此犹带黄华父子笔意耳　草书九帖一父书子跋法多从晋旧在张子京处余借摹刻于停云馆帖中元章剧迹也　易説一　手简一　金山赋一大字诗一　【已上六卷俱真迹】　茶歌一　蔡苏黄米一　苏黄米卷一　苏黄米墨妙一　苏黄米蔡墨迹一　宋四大家一　【已上六卷俱不真】　文彦博真迹一真笔上上欧阳脩真迹一皆金石録跋尾　陆游词翰一旧在呉中袁永之家余屡见之皆诗草也　朱熹和张敬夫诗一　小简一　张即之大书诗一不真乃绢本双钩者真本在昆山张氏允清家　释静宾百咏梅花诗一诗字皆佳静宾宋末僧也　晋唐宋墨迹一　唐宋墨迹一　集宋名笔一　【已上三卷皆伪迹】　藏经二　法书四元三十二　赵子昻六体千文一真草篆并钟鼎章草为六体松江顾氏所藏也　三体千文一　千文二行书千文一西涯题　写絶交书一即范半醒所藏
　　后有先待诏小楷跋　临十七帖二　临兰亭一补唐人不全帖一　小楷洞玉经一纸髙五寸字大如黍后有虞伯生题王南原家物归松江曹氏为吾故翰林孔目何柘湖得之余所见松雪小楷惟永嘉赵氏马蹄篇及此然马蹄绢本多渴笔此用澄心纸精笔墨精妙毫髪无遗恨矣石刻者字大如黄庭经与吾家道德经无异又陆俨山亦有道德经一卷然逺不及吾家者心经一　书右军四事一　临东方朔画像赞一　洛神赋一　临洛神十三行一　常清净经一　写渊明诗一　亲笔一　寿乐堂记一　慧聚寺庄殿记一金书道德经一　金书金丹诀一　大字四言诗一文敏真迹一　赵仲穆篆书千文一　冯海粟字一钱良右书麻姑坛记一即江隂徐兼山本兼山江隂老儒尝寳一铁砚及此　钱逵篆书黄庭经一钱逵良右之子皆呉人能四体书余家有其小楷辨乌赋一轴先待诏寳爱终世　郑元祐等游仙诗一元祐字明德遂昌人少时右臂脱骱用左手书号尚左生博学能诗文国初时游寓呉中与诸文士甚狎　段天祐临十七帖一天祐葢诗人书不甚工此十七帖迥异常作　俞紫芝书白石续书谱一和字子中号紫芝少尝作松雪伪书几于逼真松雪见之遂留赏焉续书谱松雪尝书之有隂阳二刻其阳字木刻者尤妙先待诏购得一本以为珍玩偶失去遍求不可得紫芝晚年専临晋帖及见献之十三行真迹刻意模拟之亦名家矣　法书五国朝二十五　宋克书陶渊明诗一　名贤翰墨一沈度书　圣学心法一小楷精谨　李东阳草书诗一春兴八首一　西涯墨迹一　西涯诗字一　髙宇诗一　祝允明秋兴八首一　文赋一　草圣一前后赤壁赋藏经纸上所书真迹也陈白阳大书其前题曰枝山草圣歙人藏　枝山翁卷一　枝山字一　徐霖篆书赤壁赋一霖金陵人字子仁号九峰又号髯仙真行篆皆能而篆尤妙　文征明词翰二　诗卷一　翰林诗字一　杂诗一　太史诗一　诗字二　离骚九歌一　千字文二　名画一　晋二　顾恺之画卫索像一有钱舜举题　晋人画张茂先女史箴图一　六朝二　陆探微道相图一　展子防游春图一精妙絶伦名画二　唐三十三　呉道子观音变相图一　李
　　思训海天落照图四内惟一卷为真有跋者乃沈文和笔颇逼真余二卷乃仇英临者不及多矣　李昭道洛神图一子昻书　春山图一　明皇幸蜀图二　【俱摹本】明皇游月宫图一髙头长卷布景设色皆异常笔佳
　　物也　汉文幸细栁营图一　醉道图一与吾家藏本小异亦旧笔　十八学士图一　阎立本职贡图一西旅献獒图一　王维三峡图一　雪溪图一　辋川图一　写伏生像一　摩诘本辋川图一图与旧辋川不同乃郭忠恕所摹也笔法髙古曽在呉中见之韩滉晋公演乐图一　移家图一　卢鸿草堂十志图一十图既精妙而诗辞又作十体书之乃金陵杨氏物后归吾苏袁氏又在丹阳孙氏按米元晖诸公所録已逸其二今十志皆全又有杨凝式周必大跋语尤可寳也　周昉醉妃图一即世杨妃上马图笔力纎弱疑舜举所摹　白描过海罗汉图一临呉道子　韩干圉人呈马图一　马性图一　小马图一　胡瓌畨马图一　胡防畨族图一　唐人捕鱼图一　羣龙云防图一　古九龙图一　五代四　顾闳中写韩熙载夜宴图二一真本上上有宋元诸跋一临本　支仲元三仙图一　黄筌百鴈图一　名画三　宋一百十三　徽庙秋禽图一　菓篮图一　翎毛图一　茘枝图一【已上四卷皆真其菓篮茘枝二图尤精妙】　草虫图一近人伪造　周文矩文防图一　倦绣诗意图一李后主题云辽阳春尽无消息夜合花开日正西书画皆精古但余所见凡三四本皆同岂当时所作非止一本而后主皆题之耶　十八学士图一近时临本　王齐翰勘书图二其一为吾苏呉文定公家物后有东坡跋语图作挑耳状曲尽态度其一则摹本也　许道宁山水图一　张择端清明上河图一昆山顾氏本图藏宜兴徐文靖公家后归西涯李氏李归陈湖陆氏陆氏子负官缗质于昆山顾氏有人以一千二百金置之然所画皆舟车城郭桥梁市廛之景品亦宋之寻常等无髙古气也　烟雨风雪图一　文与可细竹图一呉中王氏物上有与可章草题名后有匏庵诗跋　苏东坡木石图二【其一真笔者】　李龙眠孝经图一　山庄图二一真本大约本辋川图为之而笔墨清润神彩焕发公麟得意笔也其一仇实甫所摹颇能逼真皆松江顾氏所藏　辋川图一　九歌图一绢本白描凡六段真笔上上有曹呉等跋　临顾恺之洛神赋图二一宋髙宗书一子昻书范润甫本图字皆精妙惟范本不全　女史箴图一　草堂图一即呉中张氏所藏独乐园图也旧题为卢鸿草堂今尚仍之笔法既精设色尤妙余尝摹一过　莲社图一　明皇演乐图二　忠节图一　西园雅集图一设色亦佳品摹顾恺之斲琴图一旧在呉中尝屡见之稿虽古雅
　　非龙眠笔也　明皇醉归图一　江山万里图一　汴桥防盟图一　白描罗汉图一　海防图一　百马图一笔意颇似唐人　李成盘车图一　渔乐图一　山水图一　寒鸦图一　董源山水图一　范寛闗山雪渡图一　万里江山图一　米南宫研山图一　春山烟霭图一　米元晖大姚邨图一图藏呉中大姚陈氏葢元晖有妹嫁大姚邨故时有其迹　赵大年春禽图一　江乡雪意图一　郭忠恕钓鳌图一真笔上上即呉中王氏所藏图皆界画楼阁甚古雅但钓鳌义不知所出中作一王者凭栏用丝系一木鱼置水中岂避暑水殿时用之以适情者耶　越王宫殿图一　王诜烟江疉嶂图二其一有东坡题乃后人配上者前画或云是唐人笔设色用墨信有不同原是呉中王氏所藏其一乃金陵姚氏物也　杨补之墨竹图一即王欵鹤所藏后归蔡林屋匏庵题云补之旧擅梅花手思向人闲见竹枝者即此也今其诗犹在　苏汉臣货郎图一赵伯骕桃源图一伯骕乃伯驹之兄高宗时尝奉诏写天庆观様命呉中依様造之今妙观是也其画世不多见此图旧藏宜兴呉氏尝请仇实甫摹之与真无异其家酬以五十金由是人闲遂多本然精工不逮仇作矣　赵伯驹赤壁图一伯驹字千里其画世甚多此卷后有高宗亲书苏赋而布景设色亦非余人可及文防图一　桃源图一大都与伯骕所作不甚相逺
　　其后亦有高宗书渊明诗文葢当时画院中每一图必令诸人互作皆以御书系其后耳　鸟雀图一　青緑山水图一　孟明归秦图一图用白描法亦金陵姚氏物然非千里真迹也　贾师古归去来图一笔法古雅绢素精好殊可爱玩亦自龙眠翻出宋卷中之不易得者　李唐长江雪霁图一　独钓归庄图一　虎溪三笑图一　香山九老图一　高逸图一　士遵溪山深秀图一笔法纎细类王晋卿金碧绯映非寻常人可及题曰士遵葢宋宗室也　李潼川下蜀图一即先待诏在翰林时曽摹者摹本至今犹存后録宋张浚跋语马逺孝经图一髙宗书　四景图一　栁塘聚禽图一女孝经图一　夏珪溪山无尽图一匹纸所画纸长
　　四丈有咫纸墨皆佳精神焕发神物也图藏石田先生家后归陈道复氏复在呉中徐黙川家余屡屡见之溪山竒观图一　山川钟秀图一　山水图一　马和之唐风十二图一　毛诗图一　国风图一　甫田十篇图一　小雅六篇图一　陈居中胡笳图二二图俱呉中张氏物图各不同俱有髙宗书　百马图一　志公像一　阎次平溪山深秀图一　萧照中兴瑞应图一图凡六段笔法全师李唐几于乱真照画余惟见此及读碑图耳　刘松年西湖图一　九老图二　宫蚕图一乃稿本　阳关图一　出塞图一　李嵩工作图一　赵芾江山万里图一芾居镇江之北固画亦有神韵　李迪画百犬图一　【已上共一百零一卷】　宋人花鸟图一八达图一解学士缙赞　宋绣龙舟争标图一　晋
　　文春秋图一笔意全似李唐　獐图一　明皇马上击毬图一　明皇太真对奕图一　栁塘飞鹭图一　小雪图一妙　畨王礼佛图一　董宣图一二卷或云李公麟画　百灵效顺图一　【已上共十二卷】　名画四　元七十三　赵子昻五马图二　十马图一　白描太真上马图一　防舆丘壑图一　人物图一　浅妆马图一　秋浦征鸿图一　妇织图一　题梅花图一　烟江疉嶂图一　墨梅图一　写渊明归去来图一　管仲姬竹图一　赵子固兰蕙图一　水仙花图一　赵仲穆西戎献马图一　百马图一　二马图一　鳯头骢图一右图先叔祖白湖中丞所藏真迹上上　王振鹏金明池图一　钱舜举青山白云图一　汉宫春晓图一　杨妃上马图一　人物图一　石勒参禅图一秋江渔隠图一　授剑图一　龚翠岩钟馗嫁妹图
</div>
    <div class="pagination">
<a href="清河书画舫_page12.html">上一页</a><span>...</span><a href="清河书画舫_page8.html">8</a><a href="清河书画舫_page9.html">9</a><a href="清河书画舫_page10.html">10</a><a href="清河书画舫_page11.html">11</a><a href="清河书画舫_page12.html">12</a><span class="current-page">13</span><a href="清河书画舫_page14.html">14</a><a href="清河书画舫_page15.html">15</a><a href="清河书画舫_page16.html">16</a><a href="清河书画舫_page17.html">17</a><a href="清河书画舫_page18.html">18</a><span>...</span><a href="清河书画舫_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
