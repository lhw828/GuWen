<!DOCTYPE html>
<html>
<head>
    <meta charset="UTF-8">
    <title>珊瑚网 - 第 82 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>珊瑚网 - 第 82 页/共 85 页</h1>
    <div class="content">　　王叔明咏石图　　　　丹山瀛海图【自题香先居士】
　　赵善长山居读易图　　徐幼文林泉髙逸图
　　麟湖沈氏所藏【见秘笈初函】
　　白石山樵云池湾沈仲贞多家藏出示宋人画册内李唐赵千里刘松年李嵩皆精絶余马夏为多又见马逺汉宫春晓赵子昻载酒图仲穆洗马图骑马图盛子昭山水上有刘伯温题梅道人墨竹又梅花折枝揷瓶中以班竹方架承者及倪云林山水又竹沈石田仿呉仲圭松石又桐石又竹鸡芙蓉文太史水仙柏舟图仇十洲四皓图已上各一轴管仲姬家书一卷更梅老画册十三幅标其签曰梅沙弥以画说法
　　万厯己未重九日为沈止伯招赴花社在北山草堂乃陈白阳所书长松修竹间登舞袖各赋采菊篇又拈韵咏诸名胜并送谭帚庵伯仲闽行时魏仲雪先生主盟而黄叶老人系小年庵旧雨凡所藏旧书画多经品题者因悉出示吾軰不减当年眉公鉴赏时也惜今日闻多散逸耳汪砢玉识

　　珊瑚网卷四十七
<子部,艺术类,书画之属,珊瑚网>
　　钦定四库全书
　　珊瑚网卷四十八
　　明　汪砢玉　撰
　　画继
　　序
　　自昔赏鉴之家留神绘者多矣着之传记何止一书独唐张彦逺总括画人姓名而第之自轩辕时史皇而下至唐会昌元年而止着为歴代名画记本朝郭若虚作图画见闻志又自防昌元年止神宗皇帝熙宁七年名人艺士亦复编次两书既出他书为赘矣予虽生承平时自少归蜀见故家名胜避难于蜀者十五六古轴旧图不期而聚而又先所藏殊尤絶异之品防在一门往往得免焚刦犹得披寻故性情所嗜心目所寄出于情深不能移夺毎念熙宁而后防心兹艺者甚众迨今九十四春秋矣无复好事者为之纪述于是稽之方册益于见闻防诸自得自若虚所止之年逮乾道之三禩上而王侯下而工技凡二百一十九人或在或亡悉数毕见又列所见人家竒迹爱而不能忘者为铭心絶品及凡绘事可传可载者裒成此书分为十卷目为画继若虚虽不加品第而其论气韵生动以为非师可传多是轩冕才贤岩穴上士髙雅之情之所寄也人品既已髙矣气韵不得不髙气韵既已髙矣生动不得不至不尔虽竭力巧思止同众工之事虽曰画而非画嗟夫自昔妙悟精能取重于世者必凯之探防摩诘道子等辈彼佣工俗车载斗量何敢望其青云后尘耶或谓若虚之论为太过吾不信也故今于类特立轩冕岩穴二门以寓防意焉鉴裁明当者须一肯首是年闰旦华国邓椿公寿序
　　论圣艺
　　徽宗皇帝天纵将圣艺极于神即位未几因公宰奉清闲之宴顾谓之曰朕万几余暇别无他好惟好画耳故秘府之藏充仞填溢百倍于先朝又取古今名人所画上自曹弗兴下至黄居宷集为一百帙列十四门总一千五百件名之曰宣和睿鉴集盖前世图籍未有如是之盛者也于是圣鉴周悉笔墨天成妙体众形兼备六法独于翎毛尤为注意多以生漆防睛隠然豆许髙出纸素几欲活动众史莫能也政和初尝冩仙禽之形凡二十题曰筠庄纵鹤图或戏上林或饮太液翔凤跃龙之形擎露舞风之态引吭唳天以极其思刷羽清泉以致其防并立而不争独行而不倚闲暇之格清迥之姿寓于缣素之上各极其妙而莫有同者焉已而又制竒峰防绮图意匠天成工夺造化妙外之咫尺千里其晴峦叠秀则阆风羣玉也明霞舒防则天汉银河也飞观倚空则仙人楼居也至于祥光瑞气浮动于缥缈空明之间使览之者欲跨汗漫登蓬瀛飘飘焉峣峣焉若投六合而隘九州也五年三月上已赐宰臣以下燕于琼林侍从皆预酒半上遣中使持大杯劝饮且以龙翔池鸂图并题序宣示羣臣凡预燕者起立环观无不仰圣文观奎画賛叹乎天下之至神至精也其后以太平日乆诸福之物可致之祥凑无虚日史不絶书动物则赤乌白鹊天鹿文禽之属扰于禁籞植物则桧芝珠莲金柑骈竹花来禽之类连理并蒂不可胜纪乃取其尤异者凡十五种冩之丹青亦目曰宣和睿鉴册复有素馨末利天竺娑罗种种异产究其方域穷其性类赋之于咏歌载之于图绘为第二册已而玉芝竞秀于宫闼甘露宵零于紫篁阳乌丹免鹦鹉雪鹰越裳之雉玉质皎洁鸑鷟之雏金色焕烂六目七星巢莲之盘螭翥鳯万嵗之石并干双叶连理之蕉亦十五物作册第三又凡所得纯白禽兽一一写形作册第四増加不已至累千册各命辅臣题跋其后寔亦冠絶古今之美也宣和四年三月辛酉驾幸秘书省讫事御提举事宣三公宰执亲王使相从官观御府图画既至上起就书按徙倚观之左右发箧出御书画两轴于是上顾蔡攸分赐从官以下各得御画兼行书艸书一纸又出祖宗御书及宸笔所模名画如展子防作北齐文宣幸晋阳等图灵台郎奏辰正宰执以下逡巡而退是时既恩许分赐羣臣皆断佩折巾以争先帝为之笑此君臣庆防又非特币帛筐篚之厚也始建五岳观大集天下名手应诏者数百人咸使图之多不称防自此之后益兴画学教育众工如进士科下题取士复立博士考其艺能当是时臣之先祖适在政府荐宗迪犹子子房以当博士之选是时子房笔墨妙出一时咸谓得人所试之题如野水无人渡孤舟尽日横自第二人以下多系空舟岸侧或拳鹭于舷间或栖鸦于篷背独魁则不然画一舟人卧于舟尾横一孤笛其意以谓非无舟人止无行人耳且以见舟子之甚闲也又如乱山藏古寺魁则画荒山满幅上出幡竿以见藏意余人乃露塔尖或防吻往往有见殿堂者则无复藏意矣乱后虽有画院旧史流落于蜀者二三人尝谓臣言某在院时每旬日防恩出御府图轴两匣命中贵押送院以示学人仍责军令状以防溃坠渍汚故一时作者咸竭尽精力以副上意其后寳箓宫成绘事皆出画院上时时临幸少不如意即加漫垩别令命恩虽训督如此而众史以人品之限所作多泥绳墨未脱卑凡殊乖圣王教育之意也
　　论逺
　　画者文之极也故古今之人颇多着意张彦逺所次歴代画人冠裳大半唐则少陵题咏曲尽形容昌黎作记不移毫髪本朝文忠欧公三苏父子两晁兄弟山谷后山宛丘淮海月岩以至漫仕龙眠或评品精髙或挥染超拔然则画者岂独艺之云乎难者以为自古文人何止数公有不能且不好者将应之曰其为人也多文虽有不晓画者寡矣其为人也无文虽有晓画者寡矣画之为用大矣盈天地之间者万物悉皆含毫运思曲尽其态而所以曲尽者止一法耳一者何也曰传神而已矣世徒知人之有神而不知物之亦有神此若虚深鄙众工谓虽曰画而非画者盖止能传其形不能传其神也故画法以气韵生动为第一而若虚独归于轩冕岩穴有以哉
　　自昔鉴赏家分品有三曰神曰妙曰能独唐朱景真撰唐贤画録三品之外更増逸品其后黄休复作益州名画记乃以逸为先而神妙能次之景真虽云逸格不拘常法用表贤愚然逸之髙岂得附于三品之末未若休复首推之为当也至徽宗皇帝専尚法度乃以神逸妙能为次
　　予尝取唐宋两朝名臣文集凡图画记録考究无遗故于羣公畧能察其鉴别独山谷最为精严元章心眼髙妙而立论有过中处少陵东坡两翁虽注意不専而天机本髙一语之确有不期合而自合者杜云妙絶动宫墙则壁传人物须动字始能了请公放笔为真干则千丈之姿于用笔之际非放字亦能不辨至东坡又曲尽其理如始知真放本细防不比狂华生客慧当其下笔风雨快笔所未到气已吞非前身顾陆安能道此等语耶
　　予作此録独推髙雅二门余则不苦立褒贬盖见者方可下语而闻者岂容轻议尝考郭若虚论成都应天孙位景朴天王曰二艺争锋一时壮观倾城士庻防之阗噎予尝按图熟观其下则知朴务变怪以效位正如杜黙之诗学卢仝马异也若虚未尝入蜀徒因所闻妄意比方岂为欧阳炯之误耶然有可恕者尚注幸显之论谓朴不及位逺甚盖亦以传为疑也此予所以少立褒贬郭若虚所载往往遗畧如江南之王凝花鸟润州僧修范湖石道士刘贞白松石梅雀蜀之童祥许中正人物仙佛丘仁庆花王延嗣鬼神皆名笔也俱是熙宁以前人物
　　山水家画雪景多俗尝见营丘所作雪图峯峦林屋皆以淡墨为之而水天空处全用粉填亦一竒也予每以告画人不愕然而惊则莞尔而笑足以见后学之下也李营丘多才足学之士也少有大志屡次不第竟无所成故放意于画其所作寒林多在岩穴中裁劄俱露以兴君子之在野也自余巢植尽生于平地亦以兴小人在位其意防矣宇文龙图季防云宣和御府曝书往往预观李成大小山水无数轴今臣庶之家各自谓其所藏山水为李成吾不信也
　　画之六法难于兼全独唐呉道子本朝李伯时始能兼之耳然呉笔豪放不限长壁大轴出竒无穷伯时痛自裁损只于澄心纸上运竒布巧未见其大手笔非不能也盖寔矫之恐其或近众工之事
　　米元章云伯时病臂三年予始画虽似推避伯时然自谓学顾髙古不使一笔入呉生専为古忠贤像其木强之气亦不容立伯时下矣
　　鸟兽草木之赋状也其在五方自各不同而观画者独以其方所见论难形似之不同以为或小或大或长或短或丰或瘠互相讥笑以为口舌非善观者也
　　蜀虽僻远而画手独多于四方李方叔载徳隅斋画而蜀笔居半徳麟贵公子也蓄画至数十函皆留京师所载止襄阳随轩絶品多已如此蜀学其盛矣哉
　　画之逸格至孙位极矣后人往往益为狂肆石恪孙太古犹之可也然未免乎麄鄙至贯休云子辈则又无所忌惮者也意欲髙而未尝不卑寔斯人之徒欤
　　蜀之罗汉虽多最称卢楞伽其次杜楷丘文播兄弟耳楞伽所作多定本止坐立两様至于侍卫供献花石松竹羽毛之属悉皆无之不足观杜丘虽各有此笔意不甚清髙俱愧长沙之武也
　　旧説杨恵之与呉道子同师道子学成恵之耻与齐名转而为塑皆谓天下第一故中原多恵之塑山水壁郭希见之又出新意遂令圬者不用泥掌止以手抢泥于壁或凹或凸俱所不问干则以墨随其形迹晕成峯峦林壑加之楼阁人物之属宛然天成谓之影壁其后作者甚盛此宋复古张素败壁之余意也
　　大抵收藏古画往往不对或断缣片纸皆可珍惜而又髙人逹士耻于对者十中八九而俗眼遂以不成器目之夫岂知古画至今多至五百年少至二三百年那得复有完物断金碎玉皆可寳也
　　荣楫子邕酷好图画务广藏畜每三伏中曝之各以其类循次开展徧满其家每一种日日更换旬日始了好事家鲜其比也闻之故老曰承平时有一不肖子质画一匣于人家凡十余图每图止各有其半或横或竖当中分剪如维山戴特徐熙芙蓉桃花崔白翎毛无一全者盖其家兄弟不义之甚凡物皆如是分之不如是则不平也诚可伤叹
　　论近
　　徽宗建龙徳宫成命待诏图画宫中屏壁皆极一时之选上来幸一无所称独顾壶中殿前柱廊栱眼斜枝月季花问画者为谁寔少年新进上喜赐绯褒锡甚宠皆莫测其故近侍尝请于上上曰月季鲜有能画者盖四时朝暮花蘂叶皆不同此作春时日中者无毫厘差故厚赏之
　　宣和殿前植荔枝既结实喜动天顔偶孔雀在其下亟召画院众史令图之各极其思华彩烂然但孔雀欲升藤墩先举右脚上曰未也众史愕然莫测后二日呼问之不知所对则降防曰孔雀升髙必先举左众史骇服
　　宣和殿御阁有展子防四载图最为髙品上每爱玩或终日不舍但恨只有三图其水行一图特补遗耳一日中使至洛忽闻洛中故家有之亟告留守求观既见则愕然曰御阁中正欠此一图登时进入所谓天生神圣物必有防合时也
　　闻之薛志曰明逹皇后閤初成左廊有刘益所画百猿后志于右画百寉对之举动各无相犯颇称上防赏赉十倍也
　　政和间每御画扇则六宫诸邸竞相临仿一様或至数百本其间贵近往往有求御寳者
　　先大父在枢府日有防赐第于龙津桥侧先君侍郎作提举官仍遣中使监修所有画壁皆院人所作翎毛花竹及家庆图之类一日先君就视之见背工以旧绢山水揩拭几案取观乃郭熙笔也问其所自则云不知又问中使乃云此出内藏库退材所也昔神宗好熙笔一殿専皆熙作上即位后易以古图退入库中不止此耳先君云幸奏知若只得此退画足矣明日有防尽赐且命轝至第中故第中屋壁无非郭画诚千载之防也政和间有外宅宗室不记名多蓄珍图往往王公贵人令其别识于是遂与常卖交通凡有竒迹必用诡计勾至其家即时临摹易其真者其主莫能别也复以真本厚价易之至有循环三四者故当时号曰便冝三勾处士不记其名在宣和间鉴赏第一眷宠甚厚凡四方所进必令定品欲命以官谢而不为止赐处士之号令待诏画院
　　画院界作最工専以新意相尚尝见一轴甚可爱玩画一殿廊金碧熀燿朱门半开一宫女半露身于户外以箕贮果皮作弃掷状如鸭脚荔枝胡桃榧栗榛芡之属一一可辨各不相因笔墨精防有如此者
　　祖宗旧制凡待诏出身者止有六种如摹勒书丹背界作种飞白笔描画栏界是也徽宗虽好画如此然不欲玩好輙假名器故画院得官者止依仿旧制以六种之名而命之足以见圣意之所在也
　　本朝旧制凡以艺进者虽服绯紫不得佩鱼政宣间独许书画院出职人佩鱼此异数也又诸待诏毎立班则画院为首书院次之如琴院棋玉百工皆在下又画院聴诸生习学凡系籍者每有过犯止许罚直其罪重者亦聴奏裁又他局工匠日支钱谓之食钱惟两局则谓之俸直勘旁支给不以众工待也睿思殿日命待诏一人能杂画者宿直以备不测宣唤他局皆无之也图画院四方召试者源源而来多有不合而去者盖一时所尚専以形似苟有自得不免放逸则谓不合法度或无师承故所作止众工之事不能髙也
　　凡取画院人不専以笔法往往以人物为先盖召对不时恐被顾问故刘益以病赘异常虽供御画而未常得见终身为恨也
　　髙丽松扇如节板状其土人云非松也乃水栁木之皮故柔腻可爱其纹酷似松栢故谓之松扇东坡谓髙丽白松理直而疎折以为扇如蜀中织防榈心盖水栁也又有用纸而以琴光竹为柄如市井所制折叠扇者但精致非中国可及展之广尺三四合之止两指许所画多作士女乗车跨马踏青拾翠之状又以金银屑饰地面及作星汉星月人物粗有形似以其来逺磨擦故也其所染青緑竒甚与中国不同専以空青海緑为之近年所作尤为精巧亦有以绢素为团扇特柄长数尺为异耳山谷题之云防稽内史三韩扇分送黄门画省中海外人烟来眼界全胜博物注鱼虫苹汀逰女能骑马传道蛾眉画不如寳扇真成集陈隼史臣今得杀青书倭扇以松板两指许砌叠亦如折叠扇者其柄以铜黡钱环之黄丝縧甚精妙板工罨画山川人物松竹花草亦可喜竹山黄王公轩恵恭后家尝作明州舶官得两柄西天中印度那防陁寺僧多画佛及菩萨罗汉像以西天布为之其佛相好与中国人异眼目稍大口耳俱怪以带挂右肩裸体坐立而已先施五藏于画背乃涂五彩于画面以金或朱红作地谓皮胶为触故用桃胶合桞枝水甚坚清中国不得其诀也邵太史知黎州尝有僧自西天来就公廨令画释迦今茶马司有十六罗汉
　　张彦逺论收藏鉴识购求阅玩
　　夫识书人多识画自古蓄聚寳玩之家固亦多矣则有收藏而未能鉴识鉴识而不阅玩者阅玩而不能装禠装禠而殊亡铨次者此皆好事者之病也贞观开元之代自古盛时天子神圣而多才士人精博而好艺购求至寳归之如云故内府图书谓之大备或有进献以获官爵或有搜访以获锡赉又有从来蓄聚之家自号图书之府蓄聚既多必有佳者妍浑杂亦在铨量是故非其人虽近代亦朽蠧得其地则逺古亦完全其有晋宋名迹焕然如新者已歴数百年纸素彩色未甚败何故开元天寳间纵或以防耗良由寳之不得其地也夫金出于山珠产于渊取之不已为天下用图画嵗月既乆耗防将尽名人艺士不复更生可不惜哉夫人不善寳玩者动见劳辱卷舒失所者撡揉使损不解装禠者随手弃捐遂使其迹渐少不亦痛哉非好事者不可妄传书画近火烛不可观书画向风日正飡饮唾涕不洗手并不可观书画昔桓爱重图书毎示賔客有非好事者正飡寒具以手捉书画大汚惋惜移时自后毎出法书辄令洗手人家要置一平安牀褥拂拭舒展观之大卷轴冝造一架观则悬之凡书画时时舒卷即免蠧湿予自弱年鸠集遗失鉴玩装理昼夜精勤毎获一卷遇一幅必孜孜葺缀竟日寳玩可致者必货衣减粝食妻子僮仆切切嗤笑或曰终身为无益之事竟何补哉既而叹曰若复不为无益之事则安能悦有涯之生是以爱好愈笃近于成癖每清晨阅景竹松轩以千乘为轻以一瓢为倦身外之累且无长物惟书与画犹未忘情既颓然以忘言又怡然以观阅常恨不得窃观御府之名迹以资书画之广博又好事家难以假借况少真本书则不得笔法不能结字已坠家声为终身之痛画又迹不逮意但以自娯与夫熬熬汲汲名利交战于胸中不亦犹贤乎昔陶隠居啓梁武帝曰遇固博渉思未能精苦恨无书愿作主书令史晓爱楷又羡典掌之人人生数纪之内识解不能周流天壤区区惟恣五欲寔可愧耻每以得为才犹胜顽仙此陶隠居之志也由是书画皆为精妙况余凡鄙于二道能无癖好哉
　　郭若虚图画见闻志云彦逺字爱賔河东人能文字学书外多喜作八分书其家乃富有典刑而落笔不愧作者着法书要録一十卷歴代名画记十卷自序其右云得此二书则书画之事毕矣　绣里平阳氏忠魁世裔家藏本
　　米襄阳画学
　　大抵画今人眼生者即以古人向上名差配之似者即以正名差配之好事者与赏鉴家为二等赏鉴家谓其笃好徧阅记録又复心得或自能画故所收皆精品近世人或有资力元非酷好意作标韵至假耳目于人此谓之好事者置锦囊玉轴以为珍秘开之或笑倒余辄抚案大呌曰慙惶杀人
　　无名人画甚佳今人以无名为有名不可胜数故谚云牛即戴嵩马即韩干寉即杜荀象即章得是也
　　今人絶不作故事者由所为之人不考古衣冠皆使人发笑古人皆云某图是故事也蜀人有晋唐遗风国初以前多作之人物不过一指虽乏气骨亦秀整林木皆用重色清润可喜今絶不复见矣
　　唐初画举人必鹿皮冠缝掖大袖黄衣短至膝长白裳也萧翼御史至越见辨才云着黄衣大袖如山东举子用证未软裹白襴也李白像鹿皮冠大袖黄袍服亦其制
　　鉴阅佛像故事图以观戒为上其次山水有无穷之趣尤以烟云雾景为佳其次竹木水石其次花草至于士女翎毛贵逰戏阅殊不入清翫家具眼
　　大抵人物牛马一摸便似山水摹皆不成也山水心自匠得处髙也
　　余少收画见竒巧皆不録以为不应如是及长官于桂阳阳朔山始知有笔力不能到者向所不録翻恨不巧矣因知范至能所谓平地苍玉崛起为天下伟观第一者真非虚语也
　　京西工拙其屏风上山林木竒古坡岸皴如董源乃知人称江南盖自顾以来皆一様隋唐及南唐至巨然不移至今池州谢氏亦作此体
　　坦然明白易辨者顾陆呉周昉人物滕边徐唐竹花竹翎毛荆李闗董范巨然刘道士山水戴牛曺韩马韦马亦复难辨盖相似众也
　　苏氏种图絶画故事蜀人多作此等画工甚非阎立本笔立本画皆着色而细销银作月色布地今人收得便谓之李将军思训皆非也江南李主多有之以内合同印集贤院印印之盖收逺物或是珍贵
　　孙知防作星辰多竒异不类人间所传信异人也然是逸格造次而成平淡而生动虽清拔笔皆不圆学者莫及然自有怀古圆劲之气画龙有神气不俗也杨朏学呉生防睛髭发有意衣纹差圆尚为孙知防逸格所破武岳学呉有古意子洞清元作佛像罗汉善战掣笔作髭发尤工天人画壁发彩生动然绢素画以粉防眼乆皆先落使人惜之南岳后殿壁天下竒笔
　　傅古龙如蜈蚣董羽龙如鱼
　　东丹王胡环蕃马见七八本虽好然非斋室清玩滕昌右边鸾徐熙徐崇嗣皆如生黄筌惟莲差胜虽冨艳皆俗
　　黄筌画不足收易摹徐熙画不可摹
　　易元吉徐熙后一人而已善画草木叶心翎毛如唐徐后无人继世但以獐猿称可叹或云画孝严殿壁画院人妬其能只令画獐猿竟为人所鸩
　　锦峯白莲居士又称种峯隠者皆李崇光画自题号意钟山隠居耳每自画必题曰钟隠笔上着内殿图书之印及押用内合同集贤院黒印有此印者是典于文房物也内合同乃其玺唐时皆用内合同为御印至梁髙祖始用御前之印也钱氏以内院仿之封函曰制姓名曰制公某人可某官官上用此印日月用国印
　　李王山水唐希雅黄筌之伦翎毛小笔人收甚众好事家必五七本不足深论
　　唐希雅作林竹韵清楚但不合多作禽鸟又作疎林间战笔小竹非善是効其主李重光耳
　　江南周文矩士女面一如昉衣纹作战笔此盖布文也惟以此为别昉秀润匀细
　　董源平淡天真多唐无此品在毕宏上近世神品格髙无与比也峯峦显晦云雾出没不装巧皆得天真岚色郁苍枝干劲挺咸有生意溪桥渔浦洲渚掩映一片江南也
　　董源峯头不工絶涧危径幽壑荒迥多真意
　　巨然师董源今世多有本岚气清润布景得天真多巨然少年时多作矾头老来平淡髙刘道士亦江南人与巨然同师巨然画则僧在主位刘画则道士在主位以此为别
　　荆浩善为云生山顶四面峻厚
　　闗仝人物俗石本出于毕宏有枝无干
　　李成师荆浩未见一笔相似师闗仝则树相似范寛师荆浩浩自称洪谷子王诜尝以二画相送题勾龙爽画因重背入水于右边石上有洪谷子荆浩笔字在合緑色抹石之下后数年丹徒僧房有一轴山水与浩一同而笔干不圆于瀑水边题华原范寛乃是少年所作却以常法较之山顶好作宻林自此趋枯老水际作突兀大石自此趋硬信荆之弟子也
　　李成淡墨如梦雾中如云动多巧少真意范寛势虽雄杰然深暗如暮夜晦暝土石不分物象之幽雅品固在李成上
　　范寛山水嶪嶪如恒岱逺山多正面折落有势晚年用墨太多土石不分本朝自无人出其右者溪出深虚水若有声其作雪山全师世所谓王摩诘
　　王瑞学闗仝人物益入俗
　　道士牛戬笔墨粗豪纵放亦不俗格固在艾宣恵崇寳觉张经之上也
　　礼部侍郎燕穆之司封郎宋迪直龙图阁刘明复皆师李成复古此二公特细秀作松枝而无向背荆楚细甚秀
　　赵昌王友之流如无才而善佞士初甚可恶终须怜而收録装堂遮壁亦不弃
　　赵昌王友镡軰得之可遮壁无不为少程坦崔白侯封马贲张自方之流皆能汚壁茶坊酒店可与周越仲翼草书同挂不入吾曺议论得无名古笔差排犹足为尚友
　　江南刘常花气格清秀有生意在赵昌王友之上江南陈常以飞白笔作树石有清逸意人物不工折枝花亦以逸笔一抺为之以色乱防花欲夺造化本朝妙工也
　　李甲华亭逸人作逸笔翎毛有意外木不佳
　　苏子尝作墨竹从地一直起至顶余问何不逐节分曰竹生时何尝逐节生运思清拔出于文同与可自谓与文拈一瓣香以墨深为面淡为背自与可始也作成林竹甚精子瞻作枯木枝干虬屈无端石皴硬亦怪怪竒竒无端如其胷中盘郁也吾自湖州从事过黄州初见公酒酣曰君贴此纸壁上观音纸也即起作两枝竹一枯树一怪石见与后晋卿借去不复还王铣举李成皴法以金緑为之似古今观音寳陁山状作小景亦墨作平地皆李成法也
　　嗣濮王宗汉作芦鴈有佳思
　　大夫蒋长源作着色山水顶似荆浩松身似李成叶取真松为之如栗鼠尾大有生意石不甚工作凌霄花纒松亦佳作
　　章友直善画虵以篆笔画亦有意又能以篆笔画棋盘笔笔相似其女并能之
　　伯时病右手予始作画以李常师呉生终不能去其气余乃取顾齐古不使一笔入呉生又李笔神彩不髙余为睛目面文骨木自是天性非师而能惟作古忠贤像也
　　知音求者只作横挂三尺轴惟寳晋斋中悬双幅咸对长不过三尺标出乃不为椅所蔽又行过肩汗不着凡收画必先收唐希雅徐熙等雪图巨然或范寛山水图齐整相对者装堂遮壁乃于其上渐渐挂名笔绢素大小相当成对者又渐渐挂无对者盖古画大小不齐铺挂不必端正若晋笔须第二重挂唐笔为衬乃可挂也观此知昔人好尚今则无须如此
　　古画至唐初皆生绢至呉生周昉韩干后来皆以熟汤半热入粉捶如银版故作人物精彩入笔今人收唐画必以绢辨见文麄便云不是唐非也张僧繇阎令画世所存者皆生绢南唐画皆粗绢徐熙绢或如布
　　真绢色淡虽百破而色明白精神彩色如新惟佛像多经香烟薫损本色
　　绢素百破必好画裂纹各有辨长幅横卷裂纹横横幅直卷裂纹直各随轴势裂也直断不当一缕嵗乆卷自两头苏开断不相合不作毛槄亦苏不可伪作其伪者快刀直过当缕两断依旧生作毛起槄文坚纫也湿染者色缕缕间干薫者烟臭上深下浅
　　古画若不之脱不须背褾若不佳换褾一次背一次坏屡更矣深可惜盖人物精神发彩花之秾艳蜂蝶尺在约畧浓淡之间一经背多或失之也
　　檀香辟湿气画必用檀轴有益开匣有香而无糊气又辟蠧也若玉轴以古檀为身檀身重今却取两片刳中空合柄轴凿乃轻轻不损画常卷必用桐杉佳也轴重损绢轴不冝金银既俗且招盗若桓灵寳不然水晶作画挂幅必两头坠性重蜀青圆分双莺锦最俗不可背古画只背今人装堂亦俗也
　　苏木为轴以石灰汤转色嵗乆愈佳又性轻角轴引虫又开轴多有湿臭气檀犀同匣共发古香纸素既古自有古香也
　　寻常画多中损者破故也线褊绦濶指半丝细如绵者畧畧防之勿用力
　　余家书画最上品者用姓名字印审定真迹字印神品字印平生真赏印米芾秘箧印寳晋书印米姓翰墨印鉴定法书之印米姓秘玩之印玉印六枚辛卯米芾米芾之印米芾氏印米芾印米芾元章印米芾氏已上六枚白字有此印者皆絶品玉印惟着于书帖其他用米姓清玩之印者皆次也无下品者其他字印有百枚虽防用于上品印也自画古贤惟用玉印
　　余家晋唐方帖千轴盖防一百轴矣今维絶精只有十轴有竒书亦续续去矣晋画必可寳盖縁数晋物命所居为寳晋斋身到则挂之当世不复有矣
　　书画不可论价士人难以资取所以通书画博易自是雅致今人收一物与性命俱大可笑人生适目之事看乆即厌时易新玩两适其欲乃是逹者
　　太平清话画者六书像形之一故古人金石钟鼎篆往往如画而画家冩山水冩兰冩竹冩梅冩葡萄多兼法书正是禅家一合相也画用焦墨生气韵书用淡墨生古色此又禅家賔主法也　苔石一人乐卿氏组述
　　画史清裁
　　呉画
</div>
    <div class="pagination">
<a href="珊瑚网_page81.html">上一页</a><span>...</span><a href="珊瑚网_page77.html">77</a><a href="珊瑚网_page78.html">78</a><a href="珊瑚网_page79.html">79</a><a href="珊瑚网_page80.html">80</a><a href="珊瑚网_page81.html">81</a><span class="current-page">82</span><a href="珊瑚网_page83.html">83</a><a href="珊瑚网_page84.html">84</a><a href="珊瑚网_page85.html">85</a><a href="珊瑚网_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
