<!DOCTYPE html>
<html>
<head>
    <meta charset="UTF-8">
    <title>御定佩文斋书画谱 - 第 250 页/共 578 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋书画谱 - 第 250 页/共 578 页</h1>
    <div class="content">　　髙从遇道兴之子袭成父艺事孟蜀为翰林待诏曽于蜀宫大安楼下画天王队仗甚竒【图画见闻志】
　　杜措【图画见闻志宣和画谱俱作杜楷】
　　杜措蜀人幼慕李升山水长亦勤学廿年中昼夕不舍今大圣慈寺六祖院旁地藏菩萨竹石山水一堵并院内罗汉阁上小壁翠微寺禅和尚真三学院经堂壁太子舍身喂饿虎一堵善惠仙人布发掩泥一堵并措之笔【益州名画録】
　　楷工山水多作老木悬崕回阿逺岫殊多雅思有秋日并州路诗意图并山水卷轴传于世【图画见闻志】夀圣院有画十六罗汉皆杜楷笔【杨慎成都志补】
　　杜义
　　杜义蜀州晋原人工画佛像罗汉蜀人相传杜老朱罗汉老朱义小字【益州名画録】
　　成都宝歴寺有杜义文殊普贤并水陆功徳【图画见闻志】
　　黄筌
　　黄筌【宣和画谱云字要叔】成都人幼有画性长负竒能刁处士入蜀授之竹石花雀又学孙位龙水松石斆李升山水竹树曲尽其妙筌早与孔嵩同师嵩但守师法别无新意筌既兼宗孙学力因是博赡损益刁格遂超师艺后唐庄宗同光年孟令公知祥到府厚见礼重及改元授翰林待诏权院事赐紫金鱼袋至少主广政甲辰嵗淮南通聘信币中有生鹤数只蜀主命筌冩于偏殿之壁警露者啄苔者理毛者整羽者唳天者翘足者精彩态度更愈于生往往致生鹤立于画侧蜀主叹赏遂目为六鹤殿寻加至内供奉朝议大夫检校少府少监上柱国先是蜀人未曽得见生鹤皆传薛少保所写为竒及筌写此鹤之后而少保声价顿减矣广政癸丑歳新构八卦殿又命筌于四壁画四时花竹兎雉鸟雀其年冬五坊使于此殿前呈雄武军所进白鹰误认殿上画雉为生掣臂者数四蜀主叹异乆之遂命翰林学士欧阳炯撰壁画竒异记以旌之筌有春山图秋山图山家晚景图山家早景图山家雨景图山居诗意图潇湘图八夀图今石牛庙龙水一堵见存【益州名画録】
　　后主衍尝诏筌于内殿观吴道画钟馗乃谓筌曰吴道元之画钟馗者以右手第二指抉之目不若以拇指为有力也令筌改进筌于是不用道之本别改画以拇指抉之目者进焉后主怪其不如防筌对曰道之所画者眼色意思俱在第二指今臣所画眼色意思俱在拇指后主悟乃喜筌所画不妄下笔筌资诸家之善而兼有之花竹师滕昌祐鸟雀师刁光山水师李升鹤师薛稷龙师孙遇然其所学笔意豪赡脱去格律过诸公为多【宣和画谱】
　　黄居宝
　　黄居寳字辞玉筌之次男也少聦警多能与其父同事蜀为待诏后累迁水部员外郎亦工画花鸟松石年未四十而卒【图画见闻志】
　　居宝工画得传家之妙兼以八分知名书画本出一体宜居宝之名于世也【宣和画谱】
　　孔嵩
　　孔嵩一名景蜀人也幼工花雀长遇刁处士入蜀师其笔法至晚年巾裹衣服言论动止俱斆刁公在蜀公侯门四十余载图画甚多一枝一翎人皆宝之先是黄筌于石牛庙画龙一堵黄居宷亦画于诸葛庙嵩乃呈技于广福院之壁蜿蜒怪状不与常同逼视逺观势欲躩跃于时异之此三人画龙宗孙位位宗顾恺之曹弗兴【益州名画録】
　　周行通
　　周行通蜀人工画人物神番马戎服器械毡帐鹰犬羊鴈之类及川原放牧尽得其妍有李陵送苏武图夺马图三困图射雕图隂山七骑图蜀人皆传周胡番马为妙行通多髯故也【益州名画録】
　　丘文播
　　丘文播广汉人又名潜与弟文晓俱以画得名初工道释人物兼作山水其后多画牛龁草饮水卧兴奔逸乳牸放牧皆曲尽其状尝为衔果鼠一时称为竒絶【宣和画谱】
　　新都干明禅院六祖汉州崇教禅院罗汉紫极宫二十四化神仙皆丘文播笔【益州名画録】
　　丘文晓
　　丘文晓文播弟也工道释一时与文播齐名山水亦工成都广汉间文晓笔迹尤多亦喜画牧牛【宣和画谱】文晓工画花雀人物佛像净众寺延夀禅院天王祖师及诸髙僧竹石花名二十余堵广政癸卯岁文晓与僧令宗合手描画【益州名画録】
　　丘余庆
　　丘余庆文播之子善画花竹翎毛兼长草虫初师滕昌祐晚年遂过之人谓得意处不减徐熙也事江南李氏后随李氏归朝【宣和画谱】
　　李文才
　　李文才华阳人工画人物屋木山水善冩真周昉之亚蜀广政中荆南髙大王令丁晏入蜀请文才冩兴义门两双石笋将归本道广政末蜀主置真堂于大圣慈寺华严阁后命文才冩诸亲王文武臣僚等真授翰林待诏将仕郎试太子司议郎赐绯鱼袋【益州名画録】李司议文才继阎立本冩真妙絶当代【野人闲话】
　　徐徳昌
　　徐徳昌成都人事孟蜀为翰林祗工画人物士女墨彩轻媚为时所称【图画见闻志】
　　董从诲
　　董从诲成都人世本儒家心游绘事佛道人物举意皆精成都福感寺有画壁【图画见闻志】
　　景朴
　　景朴蜀人蜀广政年于广天寺门西畔画西方天王及部从両堵以对孙遇笔识者比之蹄涔巨浸未得万分之一【益州名画録】
　　五代欧阳炯应天寺门左壁天王画歌曰匡山处士名称朴头骨髙竒连五岳曽持象简累为官又有蛇珠常在握昔年长老遇竒踪今日门师识景公兴来便请泥髙壁乱抢笔头如疾风【野人闲话】
　　赵才
　　赵才蜀人工画人物神甲马【浣花甘亭侯庙神人物旗帜甲马及资福寺门南北二方天王甲午岁兵火倒损已尽今存诸葛庙第三门両畔神两堵】广政年才与蒲师训父子较敌其艺【益州名画録】
　　程承辩
　　程承辩睂州彭山人工画人物神当孟氏广政中与蒲师训蒲延昌赵才递相较敌皆推妙手兼善雕刻机巧人物神怪异禽兽之类竒絶当时【益州名画録】
　　李夀仪
　　道士李夀仪邛州依政人壮年慕道于县之有徳观为道士斋醮之外专精画业人呼为李水墨多画道门尊像往来青城山丈人观宗师张素卿笔法每簇五岳四渎部属归家习学之如此数年简州开元观有张素卿画十二仙君一堂广政中夀仪往彼焚香斋戒模冩将归试笔于邛州天师观西院壁上穷其精粹虽笔力因于素卿神彩气韵或过之【益州名画録】
　　释令宗
　　释令宗文播异姓弟也工画山水人物佛像天王大圣慈寺三学院下经楼院下两畔四天王两堵放生池揭谛堂内六祖并令宗笔【益州名画録】
　　浴室院有蜀僧令宗画达磨西来六祖师人物皆妙絶其山川草木毛羽衣盂诸物画工能知之至于人有懐道之容投机接物目击而百体从之者未易为俗人言也【山谷集】
　　释惠坚
　　释惠坚蜀人好图画广政中为三学院僧画姑苏台一堵对楚安避暑宫图【益州名画録】
　　福感寺僧
　　福感寺礼塔院僧蜀广政中模冩宋展子防狮子于壁【益州名画録】
　　吴越
　　钱仁熙
　　钱仁熙忠献王从子颇读书能丹青尤工水牛多写于纨扇上【十国春秋】
　　钱侒
　　钱侒吴越文穆王传瓘之养子官至秀州刺史精于画艺【图绘寳鉴】
　　罗塞翁
　　罗塞翁乃钱塘令隐之子为吴中从事善画羊以诗名于时而塞翁独寓意于丹青亦词人墨客之所致思也【宣和画谱】
　　塞翁画羊世罕有其迹惟余姚陆家曽收一卷精妙卓絶【图画见闻志】
　　王耕
　　王耕吴越人善画尤精牡丹遂为一时丹青之冠【十国春秋】
　　释蕴能
　　释蕴能【牛戬画评作运能】浙人工杂画善画佛像【图绘宝鉴】
　　胡擢【已下未详时代】
　　胡擢不知何许人善状花鸟气韵甚髙博学能诗飘然有物外之志尝谓其弟曰吾思苦于三峡闻猿【擢有三峡闻猿赋人所脍炙】又尝吟曰瓮中每醖逍遥药笔下闲偷造化功其髙情逸兴如此有鸂图全株石榴四时翎毛花果等图传于世【图画见闻志】
　　李羣
　　李羣字文干唐宗室工画人物为世所称【图绘寳鉴】羣有中法师像孟説举鼎赤松子八戒醉客等图传于世【图画见闻志】
　　朱简章
　　朱简章【图绘宝鉴云江夏人】工画人物屋木有禹治水神仙传胡笳十八拍楼十八怨烟波渔父等图传于世【图画见闻志】
　　唐垓
　　唐垓善画野禽生菜水族诸物世称精妙有柘棘野禽十种生菜鱼鰕海物等图传于世【图画见闻志】
　　张质
　　张质【图绘宝鉴云定州人】工画田家风物有邨田鼔笛邨社醉散踏歌等图传于世【图画见闻志】
　　杜霄
　　杜霄工画士女冨于姿态妙得周昉之防有秋千扑蝶吴王避暑等图传于世【图画见闻志】
　　史琼
　　史琼善画雉兎竹石有雪景雉兎竹下引雏野雉等图传于世【图画见闻志】
　　王乔士
　　王乔士工画佛道人物尤爱画地藏菩萨十王像凡有百余本传于世【图画见闻志】
　　程凝
　　程凝善画鹤竹兼长逺水有六鹤图并折竹孤鹤湖滩逺水等图传于世【图画见闻志】
　　王道古
　　王道古善画雀竹【图绘寳鉴云当时号雀儿王】有四时雀竹并引雏鬭雀等图传于世【图画见闻志】
　　王道求
　　王道求工画佛道神人物畜兽始依周昉遗范后类卢棱迦之迹多画神及外国人物龙蛇畏兽当时名手叹伏大相寺有画壁今多不存矣有十六罗汉挟钟馗茀林狮子等图传于世【图画见闻志】
　　宋卓
　　宋卓工画道释志学吴笔不事傅彩有白画菩萨粉本坐神等像传于世【图画见闻志】
　　冨玫
　　冨玫工画佛道有弥勒内院图白衣观音观珠地藏慈恩法师等像传于世【图画见闻志】
　　黄延浩
　　黄延浩工画人物有明皇吹玉笛五王同幄春园宴防乞巧等图传于世【图画见闻志】
　　阮郜
　　阮郜不知何许人入仕为太庙斋郎善画工冩人物特于士女得意凡纤秾淑婉之态萃于豪端作女仙图有瑶池阆苑风景之趣【宣和画谱】
　　阮郜画人物士女极工钱唐人家有贤妃盥手图尤佳絶【牛戬画评】
　　燕筠
　　燕筠不知何许人工画天王笔法以周昉为师颇臻其妙【宣和画谱】
　　张及之
　　张及之京兆人画犬马花鸟颇工世传其骑射图擎苍牵黄挽强驰驱笔力豪逸【宣和画谱】
　　韦道丰
　　韦道丰江夏人善画人物寒林逸思竒僻经岁月方成一图成则惊人【图绘宝鉴】
　　王伟
　　王伟工画道释【图绘寳鉴】
　　李仁章
　　李仁章并州人学吴画长于神当时论非卢棱迦无以并辔【图绘宝鉴】
　　赵
</div>
    <div class="pagination">
<a href="御定佩文斋书画谱_page249.html">上一页</a><span>...</span><a href="御定佩文斋书画谱_page245.html">245</a><a href="御定佩文斋书画谱_page246.html">246</a><a href="御定佩文斋书画谱_page247.html">247</a><a href="御定佩文斋书画谱_page248.html">248</a><a href="御定佩文斋书画谱_page249.html">249</a><span class="current-page">250</span><a href="御定佩文斋书画谱_page251.html">251</a><a href="御定佩文斋书画谱_page252.html">252</a><a href="御定佩文斋书画谱_page253.html">253</a><a href="御定佩文斋书画谱_page254.html">254</a><a href="御定佩文斋书画谱_page255.html">255</a><span>...</span><a href="御定佩文斋书画谱_page251.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
