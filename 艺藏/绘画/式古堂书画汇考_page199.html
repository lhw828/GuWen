<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 199 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 199 页/共 231 页</h1>
    <div class="content">　　王叔明渔父图并题
　　虎鬬龙争万事休五湖明月一扁舟绿蓑衣上雪飕飕雪月光中垂钓钩钓得鲈鱼春酒熟仙娃酒酣娇睡足雕胡炊饭斫鲈羹一缕青烟然楚竹蓬晓对洞庭山七十二峯青似玉
　　王黄鹤林泉读书图并题
　　调髙世寡和材疎自无羣种玉閟奇术还丹隠文披裘负薪士拾金世所闻虽无箕颍节亦不慕髙勲石田长芝草暮春自耕耘曲肱抱耒耜长歌至日曛所乐良在兹没嵗复何云
　　王叔明南村真逸图卷
　　南村先生传　江隂孙作次知譔
　　先生名宗仪字九成姓陶氏其先由闽之长溪徙永嘉陶山再徙台之黄岩黄岩之族二曰赤山曰陶夏陶夏讳泰和者宋皇祐里溪都巡检也复徙湫水是谓先生之始祖曽大父居安太府寺簿大父应雷太学録父煜赠承事郎福建江西等处行枢宻院都事先生冲襟粹质洒然不凡少举进士第一不中即弃去务古学无所不窥出游浙东西师潞国张公翥永嘉李孝光京兆杜本【欵阙】问文章为事故其绳检家法过人逺甚尤刻志字学工舅氏赵集贤雍篆笔家甚贫抵淞教授弟子遇人无夷险佞直一接以诚平居寡言笑至论古今人物上下数千年竟日不倦至正末浙帅台哈布哈南台御史丑闾辟举行人校官皆不就未几太尉淮东张士诚开阃姑胥数郡之士毕至其部帅议以军谘屈先生亦谢不往入职方洪武辛亥诏取天下士癸丑命守令举人才又以病免或诮让之曰黄金白璧重利也驷马髙盖荣势也天下之士孰不靡然向风而子矫矫若是先生叹曰捧檄而喜所以为亲禄不逮养适増悲耳况今贤良軰出草莽之臣老死太平幸莫大矣逾分之荣其敢觊乎艺圃一区果蔬薯芋度给宾祭已余悉种菊栽接溉壅身自为之间遇胜日引觞独酌歌所自为诗抚掌大噱人莫测也先生崎岖乱离几二十年防塟祭礼备尽其力人以孝称由避兵家淞城之北泗水之南诸生买地结庐遂居以老晚益闭门著书世所共传説郛一百卷辍耕録三十卷书史防要九卷四书备遗二卷其未脱藁者不与焉赞曰古云虽无老成人尚有典型老成邈矣得见典型者斯可矣忆余幼侍先君子采宋故实至走杭之遗老年八九十者録而传焉言极必流涕太息旷四十余年世无其人久矣不自意文献之征犹有如辍耕録者在然不百年吾恐不知是书之为宝也使知为宝则南村心术之微虽无余文有不传耶赠南村先生序
　　君子进退出处孰非其道者哉茍非其道则有不可得而为之者矣世之人徒见夫癖烟霞而山林也偘禽鱼而江湖也遂以其薄富贵而专髙尚夫南阳卧龙一起而复汉为心若鹿门子孙遗之以安不已足乎白衣山人屡出而佐唐为任若槃谷耕渔以乐天命不已足乎易曰时行则行时止则止南村先生盖达于此者欤先生陶姓宗仪名台之黄岩巨族由避乱家淞城之北泗水之南有田数畆屋数楹种艺暇讲授生徒其志愉愉也秋稼既登天旷日晶或跨青犍步穏于马纵其所之川原上下溽雨新霁汀树丛翠或跣白足濯于清波仰视飞鸥载笑载歌好事者每见之辄图状相传莫不慕其高致先生自是益韬真养素闭户著述淹歴嵗久其成书曰四书备遗曰説郛曰辍耕録曰书史防要共若干卷当至正中浙帅台哈布哈辟行人南台御史丑闾举校官太尉张士诚开藩中吴其部将屈以军谘皆不就洎洪武屡年来取多士诏郡邑荐贤良亦以病辞于戯先生果逃斯世者哉其进也其止也亦必以其道也先生晳质而长身风神洒然尝师潞国张公翥永嘉李孝光京兆杜本务古学无所不览尤工篆得舅氏赵集贤雍笔法其所以度越庸常者信所由来也逺矣江隂王掖序
　　南村草堂记
　　堂以草名志俭也其曰南村者何居村之南也村之南多田夫野叟之舍而独名其堂者何曰道不同也曷为而道不同欤曰南阳之野非独孔明之居而孔明之草庐独称浣花之谿非独少陵之卜而少陵之草堂独着也武侯子美之堂庐特表暴于后世今堂之自耀者何欤曰地以人而胜乌知其后日之不名邪然则居斯堂可乐乎曰乐其乐奈何曰非乐斯堂也不以堂而废其乐也不以堂而废其乐乐何居曰在埜之稼穑在几之琴书白石清泉竹月松风皆可乐也皆可乐然则逸世之徒欤曰非也将以逸其心也逸其心奈何不趋奔于尘劳不沦胥于枯落静而翕动而辟饱而嬉尔饱而嬉者何诵其诗读其书而不知老之至也不知老之至其亦有利乎曰居其乡而子弟化之也子弟化之孰与行义达道者曰固不得以彼而少此也不得以彼而少此抑将乐夫天命者欤曰然然则有慕于归田之叟欤曰未尝出无事于归也未尝出无事于归或者南村之处士欤曰庶几焉尔处士谁欤陶姓九成字天台人也洪武癸酉春三月丙午豫章胡俨述
　　书南村先生传后
　　士君子有誉于世以地称而不名若北郭先生之于楚东郭先生之于汉西郊草堂先生之于唐东坡西山北溪先生之于宋不特一时所慕到于今称之夫郊郭溪山众地也先生尊称也郊郭之广非一廛溪山之胜非一人而数君子者独得専美而尊称焉非徳业闻望着于一乡一国者不能况天下后世称道之乎九成陶先生辟地淞北之南村筑草堂以居人称之曰南村先生前司业大雅孙公为之传士大夫又表章之聨为大轴多则分为别卷其有誉乎世见慕于人可知矣南村性冲澹端静和易与物无平居恂恂似不能言至广坐正论则辞气有余淮东张士诚据中吴以军谘屈先生不往闭门著书教授弟子员将终身焉大明一海内选用儒雅召至公车以例免归家甚贫力田艺圃以自给时乘小舟往来山水间虽老耄童竖识与不识皆知尊慕之一则曰南村先生二则曰南村先生此岂与古人异邪虽然北郭不受楚聘过为髙洁东郭履行雪中流于滑稽一国之士也姑舍是西郊忠义感愤以诗名东坡西山北溪以文章道学鸣天下之士也尚友古人当益其徳业俾后世称慕如西郊东坡西山北溪数君子斯可矣南村以为然乎曰然遂书之九山归樵金声
　　右元髙士王叔明南村真逸图一卷万厯戊午春日观于长洲吴氏原博太史故物也【卷中原博太史三印具存】后有孙王胡金四公传记序跋并出名手乃是投赠天台陶九成者九成名宗仪胜国老宿博雅有文尝着辍耕録卅卷説郛百卷行世而南村则其晚年栖息之地因以自号云维时叔明与九成为中表兄弟素善画得外家赵文敏公遗法而纵逸过之然不求妍于时惟笔意以寓其天机之趣故倪瓒元镇有诗题其画云笔精墨妙王右军澄懐卧游宗少文叔明絶力能扛鼎五百年来无此君持论如此斯其画品从可知矣叔明每过九成隠居动輙流连日月遇兴酣落笔以写所为南村者秾郁深至又能一扫丹青故习有非松峯听雨楼琴鹤轩诸卷所可彷佛焉真絶诣也忆在髫稚此卷屡经赏阅尚有南村真逸篆署引于卷端亦为叔明手书不知何时失去岂前人防卫不谨敝帚视之而使至宝永失其传欤良足慨已呜呼九原如可作也自当唤起叔明走笔续此一奇趣爰述赞曰猗南村比璵璠在丘园叔明子【叶】曁四老赠国宝三百年墨尚鲜永流传清河张丑记【记中小字自注】
　　次温飞卿更漏子韵题王叔明南村真逸图卷鸟惊心花溅泪偏助王陶愁思罹雾露诉凋残鸣琴朱夏寒　山根水松上雨画出良工独苦堂习听谷传声丹青照眼明张丑书于米庵之西序
　　外録
　　书画舫云品画以元人为最而元人中尤以子昻子久叔明为得其神如彦敬仲珪元镇辈今世饼金悬购然余详观熟玩有独诣无全能也第子昻子久之迹流传絶少所见指不多屈叔明约见廿余本虽称种种动人求其落笔精微布景超妙设色古雅烘锁活泼殆未有过吴氏南村真逸卷者也每一展阅恍疑身在画图中与王陶二公相揖让听琴聨句防长林坐奇石忘却人间名利缰锁翩翩自得不啻元章之遇咸熈矣
　　王叔明忆秦娥词意图卷
　　余观邵氏闻见録宋南渡后汴京故老呼妓于废圃中饮歌太白秦楼月一阕坐中皆悲感莫能仰视良由此词乃北方懐古故遗老易垂泣也余亦尝填忆秦娥一阕以道南方懐古之意花如雪东风夜扫苏隄月苏隄月香销南国几迥圆缺钱塘江上潮声歇江邉杨栁谁攀折谁攀折西陵渡口古今离别自太白创此曲之后继踵者甚众不过花间月下男女悲欢之情就中能道者惟有花溪侧秦楼夜访金钗客金钗客江梅风韵海棠顔色尊前醉倒君休惜去后空相忆空相忆山长水逺几时来得自完颜莅中土其歌曲皆淫哇喋躞之音能歌忆秦娥者甚少有能歌者求余画故为画此词之意王
　　外録
　　书画舫云此卷近获展玩乐甚奈其人索价太髙割爱完璧反増一番烦恼矣书画成魔所当忏悔者也
　　王叔明琴鹤轩图卷
　　琴鹤【篆书引首】　中书舍人四明杨尹铭篆
　　琴鹤轩图　叔明为以良画
　　琴鹤轩记
　　音乐之至古者莫如琴羽族之至清者莫如鹤之二物者形质不相似也动植不相侔也而其声音之感尝流通乎上下者何哉是故虞廷搏拊而鸟兽率舞瓠巴鼓瑟而游鱼出听伯牙鼔琴而六马仰秣此琴所以为圣人之雅乐鹤所以为神仙之骐骥信乎声音感通之妙有如是焉予尝假馆于钱塘城东之汤镇彼有学者钱以良人品清修好读书能临晋人帖又善鼓琴其父仲仁氏扁其轩曰琴鹤尝令其子求文为记予尝诺之而老懒不能即应其请一旦与以良同客城府时初秋余暑未退复同舟还馆所行未数里雷雨大作稍焉风止雨休隂云解散明月在天清风袭人洒然有秋意舟至岸下以良邀予入室张灯啜茶取琴弹之初操宫羽曲鍧然若奔湍之落髙冈也再操商角调飘然若栁絮之御微风也余响未终有戛然长鸣若自海南而来者嘹嘹然若奏钧天于帝所焉锵锵焉若舞霓裳于桂宫焉吾琴弹于下鹤声应于上将翺将翔将止将起若雄倡而雌从也母呼而子应也盘旋乎吾屋之上久之而不去时夜将二鼓烛亦将灭鹤声渐逺吾琴亦歇以良请作歌返之歌曰大音寥寥兮听者其谁新声哇淫兮我心伤悲琴兮琴兮微斯人吾谁与归再歌曰有鹤兮髙飞声泠泠兮来海湄感琴声而来下嗟吾人兮曽不如一羽之微歌毕以良乃下榻西斋扶予入偃息予乃陶然一觉不知东方明矣以良给笔札请书之为琴鹤轩记时洪武十五年嵗在壬戌秋七月下澣吴兴华溪沈梦麟昭甫识
　　仙鹤久不见披图成慨慷清音发指端霜翮惊翺翔古松不改色嵗寒宁苍苍　丁夘年十一月廿二日承以良髙士出黄鹤老人手迹因阅而有感赋之北禅旧住山福震
　　钱塘城东之安溪曰钱以良氏好读书博古大夫士喜与之游命其轩曰琴鹤累征鄙诗予嘉其志之不凡为赋唐律一首若求文章吾不能也吴兴沈梦麟桥梓隂隂绿满林每缘琴鹤叙朋簪五音谁和南风曲一羽犹懐万里心栁絮云浮春澹澹仙衣露湿夜沈沈西剪烛相期久一洗哇淫为子吟
　　琴鹤轩亭事事幽尘氛逺隔松隂稠髙风迈古岂易及清气逼人殊未休绿绮梅花三弄月玉田芝草九皋秋焚香供客更煮茗泛此野航溪上头野斋道人董存
　　一轩松障静琴鹤最相宜月下携将处风前防抚时清弹发宫征妙舞按歌辞好是神仙宅幽深世絶奇上虞沙门永隆
　　秋宵月色朗照在轩宇中阶前宛如昼长松飒飒生清风风清月朗有余兴焚香敛衽盘双胫对月长歌抚雅琴琴声美善来仙禽霜翮翩翩倐然舞七铿锵时再鼔宫音相宣征音度商音嘹亮羽音苦林深窃听者妖精辟易逺遁潜其形抽促准变古调太始音希真要眇香销月落兴亦阑松梢露湿鹤羽寒戛戛长鸣欲髙举雄雌相应还相与物情感应自何如瓠巴鼔瑟闻游鱼古来物理有如此琴鹤依然意岂殊山隂陆溥源
　　披襟敞南轩少选檐楹月白鹤海上来毛衣妬兰雪抽琴命善手愿写中懐结三叠寄徽音澄虚自怡悦费良弼
　　幽居琴鹤以怡情童子何知预我清羽翼如传两阶舞徽弦为和九皋鸣山林在昔多迂士画史何人有重名好托丹青留后日莫忘清献旧家声庐陵张光弼
　　三尺孤琴鹤一只幽居絶似画图中朱弦度曲徽音逺雪羽承欢舞袖空长夏薰风香蕙草清秋凉月影梧桐何当挂锡苍松上旦夕相过乐事同括苍僧宗珂
　　幽人赋白驹卜筑超山冈髙轩月初升抱琴坐其旁一弹舞鹤再弹相低昂性静物亦纯彼此形相忘永懐南风操浩浩情何长抚卷三叹息此道昭遐荒吴兴沙门至显
　　公子弄瑶轸仙禽振雪翎舞时风过席弹处月当庭叔夜传无谱浮丘相有经髙懐似清献千古足仪刑方泉金彦祯
　　外録
　　书画舫得琴鹤轩名卷志喜诗云休文字句推敲穏摩诘丹青投赠新山色江光寄深逺琴声鹤韵总清真
　　又更小轩曰琴鹤解嘲诗云真晋斋居已六龄轩名琴鹤足千春夺胎换骨我何有借景生情师古人【沈茧庵得叔明听雨楼卷创临水楼居因取为名故有此结】
　　王叔铭武修真图
　　【款书】黄鹤山中王画
　　外録
　　书画舫云王画宗李升品在子昻子久之间近见顾氏着色武修真一轴落笔精微林深石润足称用意之作与绢本天香书屋纸本仙山修道一律逺胜云道人藏松峯图也道人尚有水墨山水一帧虽草草勾斫而天趣满纸题云黄鹤山中樵者王为听雪舟主者画其篆文两行亦潇洒可喜
　　王子黄鹤山居图
　　外録
　　书画舫云王子黄鹤山居图真迹落笔奇伟层叠无穷青城山人王璲题以长謌亦甚可喜不让云林小隠图也此本今在项氏
　　叔明松谿髙逸松下温琴二图
　　外録
　　书画舫云项氏藏叔明松谿髙逸松下温琴二帧纸本浅绛极佳第前帧水亭中人物杂沓后帧山头似属平平画难全美如此
　　王叔明惠麓小隠图卷
　　外録
　　书画舫云王叔明惠麓小隠图卷是晚嵗笔后人中分为两其前半图上有叔明字款及重题诗画法极古惜后名人题咏并一手古録附于后其名人原写诗篇却在后半图卷二本虽属真笔而各有缺防详观题识盖为孟叔敬作也今前半图卷尚藏太原王氏予曽再阅第后半图卷不知流落何所当留心细访以防其全亦胜事也
　　王叔明岱宗宻雪图
　　外録
　　都敬谈纂云王叔明洪武初为泰安知州泰安防事后有楼三间正对泰山叔明画泰山之胜张绢素于壁每兴至辄一举笔凡三年而画成傅色都了时陈惟允为济南经歴与叔明皆妙于画且相契厚一日胥防值大雪山景愈妙叔明谓惟允曰改此画为雪景可乎惟允曰如傅色何叔明曰我姑试之以笔涂粉色殊不活惟允沈思良久曰我得之矣为小弓夹粉笔张满弹之粉落绢上俨如飞舞之势皆相顾以为神奇叔明就题其上曰岱宗宻雪图自夸以为无一俗笔后惟允固欲得之叔明因掇以赠陈氏宝此图百年非赏鉴家不出松江张学政廷采好奇之士亦善丹青闻陈氏蓄是图往观之卧其下两日不去以为斯世不复有是笔也徐武功尤爱之尝谓客曰予昔亲登泰山是以知斯图之妙诸君未尝登其妙处不尽知也后以三十千归嘉兴姚御史公绶未几姚氏火作此画亦付煨烬惜哉
　　黄鹤山樵湖山胜逰图卷
　　外録
　　书画舫云王叔明湖山胜游卷按欵为后山先生作绢本髙头浅绛色画格与公天香书屋一类勾染整整而逸趣少减前有张弼题署后有邵亨贞张枢王掖张璧赵同鲁文征明七跋堪与髙彦敬秋山暮霭卷作配
　　王叔明焚笛图卷
　　外録
　　书画舫云王叔明焚笛图卷画奇事又奇
　　又云黄鹤山樵林泉清赏江山胜游黄鹤山居乔岳初秋惠麓小隠丹山瀛海石梁秋瀑南村草堂计八图前后所见皆真迹而笔意各有不同真大家名笔
　　又云王画本更有叔铭题名者盖蚤嵗笔也又云挽近世谈画例推元人为第一流殊不知元人画学无不从唐宋名贤发源者但唐宋画本真迹防有好事家多见临本往往从而轻易之殊非尚友真赏之道也试举一隅言之如王山水其人物草树烟云烘锁一一仿效李升止皴法为稍异耳项氏藏升髙贤图卷且在熟观细阅足可印正举世忽而不察有愧昔人祭水先河后海之义矣
　　叔明修竹逺山图并题【小挂幅纸本水墨山坳茅亭一人独坐童子抱琴将至晴峯髙竹蔚然深逺】
　　修竹逺山【篆书】
　　昔文湖州作暮霭看横宋思陵题识卷首观其笔力不在郭熈之下于树石间写藂竹乃自其肺腑中流出又不可以笔墨蹊迳观也子文广文出纸求画脩竹逺山惜乎仆之笔力不能似郭写竹又敢彷佛湖州也哉至若拙朴鄙野纵意涂抹聊可以写一时之趣姑塞广文之雅意云黄鹤山中人王书【书右角上】
　　黄鹤山人脩竹逺山图余以二十千购得于徐大受大受又出子钱十二取去今归能婴当时悔不能留能婴与余同好楚弓楚得意始释然太原王穉登记事【书图左绫邉】
　　叔明鸾影萧萧图并题【小挂幅纸本墨竹三竿坡间泉石逸韵萧闲】
　　九凤齐鸣律吕娇乘鸾月夜影萧萧无端瘦尽冰霜节留得皇英涙不消黄鹤山樵画并题【书图左】
　　王叔明青溪书楼图并题卷【纸本髙一尺长六尺浅着色秋山众木萧疎盘纡林中屋宇结胜板桥采芝二客一童子抱琴踵后逺冈小树令人作世外想】
　　九天鸐响千峰静逺近声传岩谷应神颷起处泬寥澄羣壑松涛满清听日光曈曈射仙台绮阁璚楼相映开洞府髙虚通阆苑烟霞缥缈接蓬莱蓬莱阆苑春如海琪花瑶草长年在自是山中嵗月长不信人间寒暑改皓首厐眉物外人巾屦逍遥不受尘手把紫芝携玉笈散步长吟清涧滨其间一叟曽相识忆与摩挲看铜狄何当拂袖更相从寰宇山川重游歴峕辛亥孟冬望日黄鹤山人为文璧良友写于青溪书楼并诗【倒写图后】黄鹤山人湖山清晓图卷【宋锦邉绫本髙八寸长五尺余着色湖山掩映清晖楼观参差渔舟上下仿右丞着色法非元以后人蹊径】
　　湖山清晓【绫本隷书引首】
　　湖山清晓【楷书图首】
　　题王叔明湖山清晓图
　　湖光山色逺相连正是韶华淑景天紫燕微茫冲晓雾渔舟依约带晴烟优游树底防兰若萧散山前俯碧湲却忆西湖歌舞地千家院落起秋千防稽吕中立
　　武威将军出示湖山清晓图命以雪月字为韵赋七言诗一首勉成鄙句缀于左方
　　武威将军万人杰走马龙沙蹋冰雪看山却忆江南游爱此攀萝弄明月画图入手一忻然宛似挂帆吴与越龙香浮砚彩毫新命我题诗继三絶素绫织就蜀花纹山色波光互凝结朶朶芙蓉镜里开层层翡翠如屏列髙阁檐交栖鹤巢小舟网簇潜鱼穴冰柱为亭纳晚风虹梁作桥连断碣犬牙石乱草根抽鸭头水绿蒲芽茁行人不去弄晴晖野客频留防清樾海东炯炯金鸦飞昏雾残烟扫俱灭卧近风林耳闻籁行覩江霞眼生缬飞泉定与银河通胜景宁非圃裂苍苔不印谢公履白云永谢周王辙我昔东游天姥峯峯头落叶清猿咽归来杖防六桥西凤舞龙飞青嵽嵲而今迢递迹俱陈翫此清幽心已折何处沧浪好濯缨更忆东风采薇蕨将军勲业在凌烟环佩追趋地清切三生合在水晶宫五云日近蓬莱阙更上天山早挂弓此图未足深怡悦郑防空叹髩如丝惭汗留题词鄙拙吴郡邹奕
　　梅雪公命以畔半字为韵题湖山清晓图
　　青山屏列水涯畔白云练绕山腰半分明晓色澄素秋颠倒湖光接银汉江霞灭尽海暾生巴雪销多沔氷泮岌嶪巅崖髙莫梯囘合源泉净堪盥天逺匡庐秋杳防雨足沅湘春瀚漫浓于蓝汁可染衣赭若童颠未加冠盘谷缭通百折深缑岭危撑半空断磵桥防合踏新凉渚阁香凝坐平旦短屐扶藜野兴浓轻舠聚网波纹散南湾农邻犹闭关西崦人家未炊防僧寺楼台松满林渔屋轩栁遮岸陶令秫田谁为耕邵侯瓜地亲将灌种桃莫问武陵津采芝偶得商于伴书封鴈帛感苏卿鲙斫鲈丝羡张翰濯缨欲待沧浪清挽衣空歌白石烂树树岩花岚雾重叶叶汀蒲水风乱蛱蝶暖依芳草飞鹧鸪晴入丛篁唤荇藻翻容避钓鱼杉柟不借防巢鹳壁帙芸枯粉螙生岫幌藤穿苍鼠窜翠堕梧桐借剪圭羃结丝萝爱垂幔米家尚存书画船吴绫不减锦绣段人来西北淹壮游地拥东南隔奇观标灵显秀环故居泛影浮晖在吟案谁能高深故不兢我为登临每无惮当时对景真彷佛绕次围防旧凝翫丹青物色眼停瞬铁石心肠颜为汗踪迹顿忘今昔非记忆方惊嵗年换半生自笑不归去两足其如有羁绊泉石膏肓百虑増尘土心胸一朝澣湖山如此慰相思天地茫然寄长叹洪武三十年丁丑嵗春三月清明节日吴兴莫士安书于甘泉校书之室
　　谁损吴绫写萧瑟细看无乃王摩诘即非摩诘或思训敢谓黄鹤樵人笔黄鹤夜半不肯眠欲换凡翼求真筌吸将三斛碧沆瀣吐作八尺青婵娟空青蒙碧犹未已似有天鸡唤山起零露枝枝璎络珠初阳处处葡萄绮问余展卷胡留连欲言不言心惘然市朝少选车马急方信此中殊有天　叔明承文敏公宅相故于丹青独妙冠一时余所见多矣其向背出没皴防分理小不无防礼之恨独此卷最为超絶晓色初动湖翠山紫直扑人眼睫间其树皆作白莲社中法尤见古雅非近峰数拳断以为摩诘否则公麟矣叹赏之不足故歌之而仍题其后丁丑七夕吴郡王世贞书
　　每读谢康乐昏旦变气山水含清晖及栁栁州日出雾露余青松如膏沐语便如此身在佳山水间当林居川观时取二语髙咏之觉山气林容益増秀色及展此卷咫尺生绡幻出林壑晓露若滴翠色可餐令人恍不知其为诗歌为丹青为真境乃知清宁造化终不隔人文敏画染擅絶艺黄鹤老亦遂有外家风弇州公不乏谢栁两家语而余材儿为弇州公孙甥故房仲叔文举以见赠勉之毋独赏黄鹤老酷似文敏也时万厯壬辰中秋廿日道时甫严澍识
　　叔明以甥吴兴乃得其似舅之意而巨然笔墨青以蓝彰观此图墨法秀润防染工力絶非思议所及盖余所见巨僧不多而几欲以此超而上之我乡先辈文五峰独精其意时谓再见叔明而实以誉文则可貌王则不可不恒似时似耳叔明何可以假人马瑶草先生藏此卷余得敬观妄缀数语于大赏鉴家之后时崇祯七年四月十八日中江刘若宰谨书
　　王叔明层峦叠翠图
　　层峦叠翠图【篆书】大徳四年春王
　　髙山矗万仞野木随上天眇眇古招提更出羣木巅觚棱槩星汉牕闼云霞鲜钟鱼有遗音下自冷风传神仙诧拔宅方兹未茫然我但怪飞磴但与世夤缘张附凤
　　王叔明破风两图并题卷【一作元人王立中画】
　　破风雨【卷首隷书四大字】古田
　　纸风破雨泠泠十载山中对短檠老矣江湖归未遂画间如听读书声　刘君性初以破风雨自居诸公赋诗成卷因作此图并题絶句于左时至正廿六年嵗在丙午暮春之初王
　　环堵篝灯夜閴寥欺人风雨更潇潇诗成惊落鸡笔梦破湏来马鬛瓢万里浪开看异日连床屋漏耿今宵丈夫莫袖为霖手欲沃人间九土焦云松陆居仁
　　杨维桢破风雨记
　　李绎破风雨记
　　东海滨艾纳老友钱鼒叙
　　武夷山樵者钱惟善诗【右俱见立中卷不録】
　　刘郎读书如学仙朝不出户夜不眠时闻破风雨夜正是澂心对圣贤苕溪王子图景象敬亭山色青连天执经念子最清苦亹亹论道心相传鸡鸣喈喈天欲曙疏櫺萧飒寒声度庭前漂麦总不知屋上卷芽宁复顾人生穷达那可知玉堂金马自有期青藜他日夜相访却忆破风雨时宇文公谅【此诗立中卷题名韩元璧诗亦小异】
　　金盖山人钱岳诗【见立中卷不録首句山色作山下年月上多时字】三衢徐汝霖诗【见立中卷不録】
　　王叔明画卷有听雨楼与此卷絶类但此图更清润有赵吴兴法尤可宝也跋者十余人皆名士銕崖语甚奇惜不传于遗集董其昌观于金阊官舫因题丙寅仲春望
　　黄鹤山人夏山髙隠图【白绢本长四尺四寸阔一尺八寸挂幅淡设色】
　　夏山髙隠　至正二十五年四月十七日黄鹤山人王为彦明征士画于吴门之寓舍【楷书题左方】
　　叔明夏日山居图【纸本小挂幅长三尺八寸阔尺余】
　　夏日山居　戊申二月黄鹤山人王叔明为同髙士画于青邨陶氏之嘉树轩
　　黄鹤山人标格清胸中丘壑何纵横兴来捉笔一挥洒苍崖翠石烟云生人家住在山之麓隠映门墙蔽林木横经读罢鼓瑶琴薰风微动前竹司业先生最爱山无缘长得青山看时张此图向髙壁彷佛杨子江天寛　三山林瀚为少司成费先生题
</div>
    <div class="pagination">
<a href="式古堂书画汇考_page198.html">上一页</a><span>...</span><a href="式古堂书画汇考_page194.html">194</a><a href="式古堂书画汇考_page195.html">195</a><a href="式古堂书画汇考_page196.html">196</a><a href="式古堂书画汇考_page197.html">197</a><a href="式古堂书画汇考_page198.html">198</a><span class="current-page">199</span><a href="式古堂书画汇考_page200.html">200</a><a href="式古堂书画汇考_page201.html">201</a><a href="式古堂书画汇考_page202.html">202</a><a href="式古堂书画汇考_page203.html">203</a><a href="式古堂书画汇考_page204.html">204</a><span>...</span><a href="式古堂书画汇考_page200.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
