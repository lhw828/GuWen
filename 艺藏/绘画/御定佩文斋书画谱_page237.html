<!DOCTYPE html>
<html>
<head>
    <meta charset="UTF-8">
    <title>御定佩文斋书画谱 - 第 237 页/共 578 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋书画谱 - 第 237 页/共 578 页</h1>
    <div class="content">　　严杲　杨徳本
　　严杲杨徳本【与周古言同时】并吴人善杂画【厯代名画记】
　　殷仲容
　　殷仲容【闻礼子见书家】天后时申州刺史善书画工写貌及花鸟妙得其真或用墨色如兼五采【厯代名画记】殷仲容攻花鸟人物亦边鸾之次也【唐朝名画録】
　　王知慎
　　王知慎太原人【见书家】知敬弟工圗画官至秘书少监当时双絶与仲容齐肩【窦述书赋注】
　　知慎师于阎写貌及之笔力爽利风采不凡【后画録】
　　曹元廓
　　曹元廓天后朝为朝散大夫左尚方令工骑猎人马山水善于布置【厯代名画记】
　　武后铸九州鼎置于明堂之庭鼎上圗写本州山川物产之像令左尚方署令曹元廓图画之【旧唐书礼仪志】曹元廓画后周北齐梁陈隋武徳贞观永徽等朝臣圗髙祖太宗诸子图秦府学士圗凌烟阁图【唐书艺文志】曹元廓画马筋骨气力如真【唐朝名画録】
　　王绍宗
　　王绍宗琅琊人【见书家】修礼子官至秘书少监【述书赋注】王绍宗师于殷仲容画迹与仲容相类【歴代名画记】
　　阎静
　　阎静【武后时人】李嗣真为太常丞尝引工展噐于庭后竒其风度应对召相王府叅军阎静圗之吏部郎中杨志诚为赞秘书郎殷仲容书时以为宠【唐书李嗣真传】
　　刘行臣
　　刘行臣师于王韶应善画神精采洒落东都敬爱寺山亭院西壁有神抱野鸡实为妙手【厯代名画记】
　　刘茂徳
　　刘茂徳【行臣子】圣歴后有神英法师令何长夀描却欲重描神英京兆党何生洛下众僧党刘行臣时人以何生虽善山水至于画神不如刘为闗东独步与西京长夀齐名洛下之意抑何进刘不许神英之请还遣行臣之子茂徳续其父画今中门东神及两腰已上新接者亦不迨其父矣【厯代名画记】
　　窦果　毛婆罗　孙仁贵
　　窦果毛婆罗天后时尚方丞孙仁贵天后时苑东监并学画迹皆精妙格不甚髙【厯代名画记】
　　李逖
　　李逖【张彦逺云垂拱中与霍王同时】工画蝇蝶蜂蝉之类【歴代名画记】
　　赵龛
　　赵龛【与刘行臣同时】东都敬爱寺大殿维摩诘卢舍那并刘行臣描赵龛成【厯代名画记】
　　张法受
　　张法受【与赵龛同时】东都敬爱寺西禅院北壁华严变张法受描门西山水等张法受描赵龛成【厯代名画记】
　　董忠
　　董忠【与王韶应同时】东都敬爱寺西禅院西方弥勒变幷行道僧并神龙后王韶应描董忠成【厯代名画记】
　　皇甫节
　　皇甫节【与刘茂徳同时】东都敬爱寺大殿维摩诘卢舍那刘茂徳皇甫节共成【歴代名画记】
　　陈庶子
　　陈庶子【与刘茂徳同时】东都敬爱寺大院纱廊外面并圣歴以后刘茂徳描陈庶子成【歴代名画记】
　　薛稷
　　薛稷字嗣通蒲州汾阴人【见书家传】以书名天下画又絶品歴太子少保礼部尚书【唐书本传】
　　稷尤善人物杂画画鹤知名【厯代名画记】
　　薛稷画踪如阎立本今秘书省有画鹤时号一絶曽旅游新安郡遇李白因相留请书西安寺额兼画西方佛一壁笔力潇洒风姿逸秀曹张之匹也二迹之妙李翰林题赞具在【唐朝名画録】
　　杜甫观薛稷少保书画壁诗云又挥西方变发地扶屋椽惨淡壁飞动到今色未填通泉县署屋壁后薛少保画鹤诗云薛公十一鹤皆写青田真画色乆欲尽苍然犹出尘【杜工部集】
　　尚书省考功员外郎防有薛稷画鹤宋之问为赞工部尚书防有稷画树石东京尚书坊岐王宅亦有稷画鹤皆称精絶【封氏见闻记】
　　府衙院西防薛少保画鹤与青牛今改旧制无画踪矣【卢求成都记】
　　唐故宰相薛公稷画入神品成都静徳精舍有壁二堵杂绘鸟兽人物态状生动乃一时之尤者也【郭圗胡氏亭画记】
　　郎余令
　　郎余令定州新乐人博于学擢进士第授霍王元轨府参军事孝敬在东宫余令以梁元帝有孝徳传更撰后传数十篇献太子太子嗟重改著作佐郎卒【唐书本传】郎余令有才名工山水古贤撰自古帝王圗按据史传想像风采时称精妙【厯代名画记】
　　余令善画唐秘书省内落星石薛稷画鹤贺知章草书郎余令画相传为四絶元和中韩公武为校书郎挟弹中鹤一眼乃谓之五絶【唐诗纪事】
　　蒯廉
　　蒯廉性野尝爱画鹤后师于薛稷深得其妙【唐朝名画録】
　　贝俊　李韶　魏晋孙
　　贝俊【一作具俊】李韶魏晋孙并工花鸟俊尤工鹰鹘【歴代名画记】
　　李思训
　　李思训【宗室世系表云字建见书家传】宗室孝斌子髙宗时江都令武后革命思训弃官潜匿中宗复宗社以思训旧齿骤迁宗正卿开元初歴左武卫大将军【李邕碑云官云麾将军】封彭国公思训尤善丹青迄今绘事者推李将军山水【旧唐书本传】
　　思训早以艺称于当时一家五人并善丹青【思训弟思诲子林甫林甫弟昭道林甫侄凑】书画称一时之妙其画山水树石笔格遒劲时人谓之大李将军【厯代名画记】
　　思训用金碧辉映为一家法后人所画着色山往往宗之【画史防要】
　　思训山水絶妙鸟兽草木皆穷其态天寳中明皇召思训画大同殿壁兼掩障异日因对语思训曰卿所画掩障夜闻水声通神之佳手也国朝山水第一【唐朝名画録】
　　唐李将军思训作明皇摘圗嘉陵山川中帝乗赤骠起三騣与诸王及嫔御十数骑出飞仙岭下初见平陆马皆若惊而帝马见小桥作徘徊不进状【东坡集】李思训溪山满卷皆小景甚竒【周宻云烟过眼録】李思训画一鱼甫完未施藻荇之类有客扣门出看寻入失去画鱼使童子觅之乃风吹入池水拾视之唯空纸耳后尝戏画数鱼投池内经日夜终不去【容防集】唐时始分画之南北二宗北宗则李思训父子着色山水流传而为宋之赵干赵伯驹伯骕以至马逺夏圭軰【董其昌画防】
　　李昭道
　　李昭道思训子太原府仓曹直集贤院【唐书宗室世系表　张彦逺云官至太子中舍】
　　昭道变父之势妙又过之世上言山水者称小李将军【歴代名画记】
　　昭道图山水鸟兽甚多繁巧智慧【唐朝名画録】
　　万安观公主影堂李昭道画山水【歴代名画记】
　　李思诲
　　李思诲思训弟扬州参军【唐书宗室世系表　张彦逺云任朝散大夫赠礼部尚书】思诲林甫之父也善丹青【厯代名画记】
　　陈静心
　　陈静心【名画録作净心】善寺壁【歴代名画记　西京真观元及侍真座上乐天及神并陈静心画】
　　陈静眼
　　陈静眼【名画録作净眼】静心弟善地狱山水【歴代名画记　西京寳刹寺西廊陈静眼画地狱变】
　　陈净心陈净眼画山水功徳皆竒【唐朝名画録】
　　前世画工如陈静眼传于寳敎卢楞伽传于化度画在吴生前【广川画跋】
　　吴道
　　吴道字道子【张彦逺云初名道子宗改名道】东京阳翟人也【见书家传】少孤贫天授之性年未弱冠穷丹青之妙浪迹东洛时明皇知其名召入内供奉【张彦逺云初任兖州瑕丘尉宗召入禁中授内教博士官至宁王友】开元中驾幸东洛吴生与裴旻将军张旭长史相遇各陈其能时将军裴旻厚以金帛召致道子于东都天宫寺为其所亲将施绘事道子封还金帛一无所受谓旻曰闻裴将军旧矣为舞劔一曲足以当惠观其壮气可助挥毫旻因墨缞为道子舞劒舞毕奋笔俄顷而成有若神助张旭长史亦书一壁都邑士庶皆云一日之中获覩三絶又画元庙五圣千官宫殿冠冕势倾云龙心归造化明皇天寳中忽思蜀道嘉陵江水遂假吴生驿驷令往写貌及回日帝问其状奏曰臣无粉本并记在心后宣令于大同殿圗之嘉陵江三百余里山水一日而毕时有李思训山水擅名帝亦宣于大同殿图累月方毕明皇云李思训数月之功吴道子一日之迹皆极其妙画内殿五龙其鳞甲飞动每天欲雨即生烟雾凡画人物佛像神禽兽山水台殿草木皆冠絶于世【唐朝名画録】
　　道好酒使气每欲挥毫必须酣饮学书于张长史旭贺监知章学书不成因工画曽事逍遥公韦嗣立为小吏因写蜀道山水始创山水之体自为一家张懐瓘云吴生之画下笔有神是张僧繇后身也【歴代名画记】杜甫冬日洛城北谒元皇帝庙诗云画手看前軰吴生逺擅塲森罗移地轴妙絶动宫墙五圣聨龙衮千官列鴈行冕旒俱秀发旌斾尽飞扬自注云庙有吴道子画五圣图【杜工部集】
　　天寳五载于太清像设东刻石为李林甫陈希烈之形后又制杨国忠而瘗林甫知吴生所画千官皆生面也【程大昌雍録】
　　吴画明皇受箓圗十指钟旭传于代【歴代名画记】段成式云常乐坊赵景公寺南中三门里东壁上吴道白画地狱变笔力劲怒变状阴怪覩之不觉毛战门南吴生画龙及刷天王防笔迹如铁有执炉天女窃眸欲语平康坊菩萨寺食堂前东壁上吴道画智度论色偈变偈是吴自题笔迹遒劲如磔神毛发次堵画礼骨仙人天衣飞扬满壁风动佛殿内后壁呉道子画消灾经事树石古险佛殿内槽壁维摩变舍利佛角膝而转初防觉上人醸酒百石列瓶瓮于两廊下引呉道观之因谓曰檀越为我画以是赏之吴生嗜酒且利赏欣然而许永安坊永夀寺三门东吴道子画崇仁坊资圣寺浄土院门外相传呉生一夕秉烛醉画就中防手视之恶骇中门牕间呉画髙僧韦述赞李严书【京洛寺塔记】
　　两京耆旧传云寺观之中圗画墙壁凡三百余间变相人物竒踪异状无有同者上都唐兴寺御注金刚经院妙迹为多兼自题经又慈恩寺塔前文殊普贤西面庑下降魔盘龙等壁及诸道观寺院不可胜纪皆妙絶一时景每观吴生画不以装背为妙但施笔絶踪皆磊落逸势又数处图壁只以墨踪为之近代莫能加其防绘凡圗员光皆不用尺度规画一笔而成景元和初应举住龙兴寺犹有尹老者年八十余尝云吴生画兴善寺中门内神员光时长安市肆老幼士庶竞至观者如堵其员光立笔挥埽势若风旋人皆谓之神助又尝闻景云寺老僧传云吴生画此寺地狱变相时京都屠沽渔罟之軰见之而惧罪改业者往往有之率皆修善所画并为后代之人规式也【唐朝名画録】
　　呉道子画钟馗衣蓝衫鞹一足眇一目腰笏巾首而蓬发以左手捉以右手抉其目笔迹遒劲实绘事之絶格也【圗画见闻志】
　　苏子瞻收吴道子画佛及侍者志公十余人当面一手精彩动人不加墨口浅深晕成故最如活【米芾画史】汝州龙兴寺吴道子画两壁一壁作维摩示疾文殊来问天女散花一壁作太子游四门释迦降魔笔法竒絶苏子由曽施百缣修之【韵语阳秋】
　　唐吴道子有朱云折槛圗【圗画见闻志】
　　唐人説呉生尝画驴于僧壁夜起尝蹋碎其用具【广川画跋】
　　宋黄庭坚云呉道子作墨竹加月青已极形似【李衎竹谱】
　　呉道笔法超妙为百代画圣早年行笔差细中年行笔似莼菜条人物有八面生意活动其傅采于焦墨痕中略施微染自然超出缣素世谓之吴装【画鉴】
　　张彦逺云亲叔祖主客员外郎谂有呉画説一篇【歴代名画记】
　　吴道师于张僧繇又师于张孝师卢棱伽杨庭光李生张藏并师于呉各有所长棱伽庭光为上足【同上】
　　卢棱伽【一作楞伽】
　　卢棱伽吴弟子也【宣和书谱云长安人】画迹似呉颇能细画咫尺间山水寥廓物像精备经变佛事是其所长吴生尝于京师画总持寺三门大获泉货棱伽乃窃画庄严寺三门锐意开张颇臻其妙一日呉生忽见之惊叹曰此子笔力常时不及我今乃类我是子也精爽尽于此矣居一月棱伽果卒释敎画源传于代【歴代名画记　段成式寺塔记云卢棱伽常学吴势吴亦授以手诀乃画总持寺三门方半吴大赏之谓人日棱伽不得心诀用思太苦其能乆乎画毕而卒】
　　卢棱伽善画佛于庄严寺与呉生对画神本别出体至今人所传道【唐朝名画録】
　　明皇帝驻跸之日卢楞伽自汴入蜀嘉名髙誉播诸蜀川当代名流咸伏其妙至徳二载起大圣慈寺乾元初于殿东西廊下画行道髙僧数堵顔真卿题时称二絶【益州名画録】
　　汉州何耕家有卢楞伽小本十六罗汉图【画继】
　　杨庭光
　　杨庭光与吴道子同时善写释氏像与经变相旁工杂画山水皆极其妙时谓颇有吴生体其画佛像多在山林中【圗绘寳鉴】
　　杨庭光画道像真仙与庖丁开元中与呉道子齐名又画佛像其笔力不减于吴生也天寳中庭光潜写呉生真于讲席众人之中引呉生观之一见便惊谓庭光曰老夫衰丑何用圗之因斯叹服【唐朝名画録】
　　千福寺塔北普贤菩萨神相云是杨庭光画画时笔端舍利从空而落【厯代名画记】
　　李生
　　李生失名亦吴弟子善画地狱佛像【画史防要】
　　兴唐寺净土院呉弟子李生画金光明经变【歴代名画记】
　　张藏
　　张藏亦呉弟子裁度麤决思若涌泉寺壁十间不旬而毕【画史防要】
　　翟琰
　　翟琰吴生弟子也呉生每画落笔便去多使琰与张藏布色东都敬爱寺禅院日藏月藏经变及报业差别变吴道子描翟琰成浓淡无不得所【歴代名画记】
　　翟琰师呉生笔法惟得傅色之法尝见孔雀明王像甚佳【画鉴】
　　王耐儿
　　王耐儿【明皇时人】平康坊菩萨寺中三门内东门神张善继云是吴生弟子王耐儿之手也【京洛寺塔记】
　　王陀子
</div>
    <div class="pagination">
<a href="御定佩文斋书画谱_page236.html">上一页</a><span>...</span><a href="御定佩文斋书画谱_page232.html">232</a><a href="御定佩文斋书画谱_page233.html">233</a><a href="御定佩文斋书画谱_page234.html">234</a><a href="御定佩文斋书画谱_page235.html">235</a><a href="御定佩文斋书画谱_page236.html">236</a><span class="current-page">237</span><a href="御定佩文斋书画谱_page238.html">238</a><a href="御定佩文斋书画谱_page239.html">239</a><a href="御定佩文斋书画谱_page240.html">240</a><a href="御定佩文斋书画谱_page241.html">241</a><a href="御定佩文斋书画谱_page242.html">242</a><span>...</span><a href="御定佩文斋书画谱_page238.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
