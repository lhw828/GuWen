<!DOCTYPE html>
<html>
<head>
    <meta charset="UTF-8">
    <title>六艺之一录 - 第 219 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 219 页/共 664 页</h1>
    <div class="content">　　栁浪闻莺　栁浪桥宋时在清波门外聚景园中今已无考　康熙三十八年
　　圣祖仁皇帝御书栁浪闻莺扁额崇奉于涌金门之南创
　　建亭榭恭勒贞珉
　　花港观鱼　苏堤第三桥曰望山水名花港有宋内侍卢允升园凿池甃石引湖水其中畜异鱼数十种称花港观鱼今卢园久废建楼于花港之南奉悬
　　圣祖仁皇帝御书花港观鱼扁额楼北建
　　御书碑亭
　　曲院风荷　九里松傍旧有麯院宋时取金沙涧之水造麯以酿官酒其地多荷花旧称麯院荷风　康熙三十八年构亭于跨虹桥之北引流叠石为盘曲之势
　　圣祖仁皇帝亲洒宸翰改麯院为曲院易荷风为风荷恭
　　制扁额并勒贞珉
　　平湖秋月　宋祝穆方舆胜览序西湖十景首平湖秋月盖湖际秋而益澄月至秋而逾洁也宋时有龙王堂在苏堤三桥之南明季移建孤山路口据全湖之胜后圮　康熙三十八年
　　圣祖巡幸西湖建亭其址前为石台上悬
　　御书平湖秋月扁额旁构水轩恭摹
　　宸翰
　　南屏晓钟　南屏在净慈寺右兴教寺之后山寺钟初动山谷皆应盖兹山隆起内多空穴故传声独逺旧称南屏晩钟
　　圣祖仁皇帝御书十景易晩钟为晓钟盖夜气方清钟声忽起致足发人深省也建亭于寺门之前奉悬
　　睿藻并恭摹勒石于池北更建碑亭
　　三潭印月　名胜志云旧湖心寺外三塔鼎立相传湖中有三潭深不可测故建浮屠以镇之治间毁万厯间濬取葑泥绕潭作埂为放生池池外湖心仍置三塔以复三潭旧名月光映潭分塔为三故有三潭印月之目池上搆亭恭悬
　　御书扁额复建小亭于池北以奉
　　御碑
　　雷峰夕照　净慈寺北有山昔郡人雷就居之因名雷峰吴越王妃建塔于峰顶每当夕阳西坠塔影横空此景最佳故十景有雷峰夕照之目
　　圣祖仁皇帝御书改夕照为西照遂于雷峰之西筑亭以
　　奉扁额因摹穹碑于亭后
　　断桥残雪　出钱塘门循湖而行入白沙隄苐一桥曰防桥界于前后湖之中凡探梅孤山蜡屐过此辄值春雪未消不啻于玉山上行
　　圣祖仁皇帝御书断桥残雪爰于桥上构亭中悬宸翰更勒
　　御碑于桥北
　　云林寺　在武林山之隂北高峰下即灵隠寺康熙三十八年
　　圣祖仁皇帝南巡幸寺
　　御制灵隠寺诗一首
　　灵山含秀色鹫岭起嵯峨梵宇盘空出香云绕地多开襟对层碧下马抚烟萝羽卫闲来徃非同问法过
　　亲洒宸翰书云林二字
　　赐名云林寺三十八年
　　圣驾再幸云林
　　赐御书禅门法纪额又一联云
　　禅心澄水月
　　法鼔聚鱼龙
　　御制云林寺诗一首
　　无为几事少问俗驻林邱卫骑森严减炉烟靉叇浮鸟啼香界古花缀梵筵幽野径春风引轻铺细草柔
　　康熙二十八年
　　圣祖仁皇帝驾幸灵隠制飞来峰诗一首
　　岩岫崚嶒洞壑竒悬藤古木半迷离冷泉亭子清溪上谁识源头混混时
　　康熙三十八年
　　圣驾再幸云林制灵鹫诗一首
　　何处飞来一块石嵌空岩窦作玲珑下临巨涧淙淙冷上防长松谡谡风
　　康熙四十二年
　　圣驾又幸云林制再过鹫峰诗一首
　　爱此清幽一径深马随泉响入云林苍苔古洞何年凿脉脉韶光自赏心
　　右诗皆抚臣恭摹勒石崇奉于云林寺中
　　上天竺讲寺　在天竺山乳窦山北白云峰南康熙三十八年
　　圣祖仁皇帝南巡两幸寺中
　　赐御书法慈云额
　　御制重修天竺寺碑文
　　朕御厯凝庥心周区域省方设教跸驻湖山眷兹民力于东南讵止皇舆之名胜若乃因其旧迹无侈前观则天竺寺之所由以重修也粤惟鹫岭着于西方法轮则一竺峰丽于南国名刹维三固缁梵所薰修亦仙灵之窟宅潮音送响遥接普陀塔影横空长留舍利瑞光发于涧上竒木像大士之容白衣感夫梦中净域建看经之院或旱干间作禾麦告枯而旛盖来迎霔雨濡作有祷辄应无福不臻斯固歴晋宋以迄今斯亦载简编而可信意者能仁之量等于好生佛道之成关乎民隠推是指也不其伟欤将使般若之门随方而启仁寿之域举世咸登有其兴矣曷可废哉朕曩者亲奉
　　慈闱式临兹宇自芳湖而西顾望初地以南循辇过花迎旌回云卷岩深乳窦含真珠之寳光峰转飞来带琉璃之绀色百灵斯防七圣不迷旣祝我
　　皇太后寿履康宁复兾凡兹庶民室家盈庆然则释迦之慈与国家之布德岂有殊也顾念山灵如昔寺貌未新我
　　皇太后为国发心为民祈福特申
　　慈命重葺香林兹役之兴不妨民事凌云再焕将无干竺之灵匪日成功实笃坤元之庆恒沙国土偕常乐以同升亿万苍生享太平而无极是则我
　　皇太后之圣心依然迦释之心而于朕经营天下利济生民之心亦适有惬也夫
　　中天竺禅寺　在稽留峰北　康熙四十二年
　　圣祖仁皇帝南巡
　　驾幸寺中
　　御书灵竺慈縁四字额
　　净慈禅寺　在南山慧日峰下　康熙三十八年
　　圣祖仁皇帝南巡幸寺
　　御制由净慈寺经南屏诸山诗
　　纡曲南屏路欣随步辇来　【时奉　　皇太后观览】鸟飞惊玉仗花落防经台邃阁闻松籁踈篱迸竹胎双峰高不极更在白云隈
　　赐御书净慈寺额并西峰二字又对联一副云
　　云间树色千花满
　　竹里泉声百道飞　康熙四十六年
　　圣驾再幸奉
　　防重修四十九年工竣
　　御制重修净慈寺碑文
　　盖闻寳界三千咸归净业珍台八万同证慈航施布地之银衣国名舍卫供弥天之珠树园号祗洹自灵鹫西来至玉函南渡层轩飞阁起鹿苑于湖山芝盖花旙记伽蓝于崖谷皆为选佛之塲实是栖真之室杭州净慈
　　寺者周显德年缔搆也宿尊入梦殿辟永明白足藏书堂开宗镜担经锡杖卓石上之奔泉皈法金鱼伏亭前之寒井南屏山色螺翠千盘北岸波光琉璃百顷髙柯映戸时来献果之猿脩竹防霄常见衔花之鸟数经营于越角已歴多年论景致于浙江信称胜地乃者僧人不戒难返风轮遂尔象教延灾适遭火刼禅基未续道迹将湮朕周览余杭巡行南国惜兹善果结此福因命集工徒重葺院宇兰楣桂栋出炎网而焕金绳藻棁雕题化昆冈而为玉阙巍峩琳殿偕莲座以俱新璀璨瑶幢对雷峰而并立飘孤山之香雪居然花散维摩舞方丈之长松依旧风清罗汉龙天防法郁东岭之烟霞狮象宣音应西兴之钟鼓蛟藏江浦再听梵音鸽下晴空还看瓶刹智灯囘照显色相于已倾慧日髙悬镇檀林而永固俾下域顾瞻净土时怀常净之心愿羣生感化慈縁悉发大慈之隠用摛紫翰述壮丽之规模爰勒青珉标建脩之嵗月　康熙四十九年十一月谷旦清涟寺　在青芝坞即玉泉寺　康熙三十八年三月
　　圣祖仁皇帝南巡幸寺
　　御制玉泉有五色鱼赐名清涟寺诗
　　锦鳞防泳漾波纹隠藻穿苹暗作羣濠濮防心原不远清涟题额与传闻
　　理安寺　在南山十八涧钱塘县志云古涌泉院旧名法雨寺　康熙五十三年
　　圣祖仁皇帝御书理安寺扁额奉悬山门又
　　赐石磬正音四字崇奉佛殿正中
　　御题对联二副
　　法雨晴飞绕殿香云至
　　天花昼下交空瑞日悬
　　势到岳边千峰环秀色
　　声归海上万水拱洪涛
　　奉悬殿柱　雍正五年十一月
　　世宗宪皇帝御书慈悲自在扁额奉悬藏经楼又奉赐曹溪人瑞四字崇奉法堂又
　　御制对联二副云
　　成佛念轻纵然自在还为妄
　　度生心切须信慈悲也是贪
　　杖履得囘防子脚
　　葛藤灰尽老婆心
　　奉悬方丈
　　天章炳焕勒石名山永垂千古云
　　云栖寺　在五云山之西梵村　康熙二十八年
　　圣祖仁皇帝南巡幸寺
　　御制五言律诗一首
　　山径纡徐合溪声到处闻竹深隂戛日木古势干云倚槛聴啼鸟攀崖采异芬韶华春已半万物各欣欣
　　康熙三十八年
　　圣驾再幸
　　御书云栖二字及松云间扁额又
</div>
    <div class="pagination">
<a href="六艺之一录_page218.html">上一页</a><span>...</span><a href="六艺之一录_page214.html">214</a><a href="六艺之一录_page215.html">215</a><a href="六艺之一录_page216.html">216</a><a href="六艺之一录_page217.html">217</a><a href="六艺之一录_page218.html">218</a><span class="current-page">219</span><a href="六艺之一录_page220.html">220</a><a href="六艺之一录_page221.html">221</a><a href="六艺之一录_page222.html">222</a><a href="六艺之一录_page223.html">223</a><a href="六艺之一录_page224.html">224</a><span>...</span><a href="六艺之一录_page220.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
