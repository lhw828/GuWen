<!DOCTYPE html>
<html>
<head>
    <meta charset="UTF-8">
    <title>画学集成 - 第 24 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>画学集成 - 第 24 页/共 129 页</h1>
    <div class="content">　　
　　评曰：马之气骨，非精笔不能周备。陈用志、王士元、高益、李用及、张钤之徒，各从师法，更生己意，皆称一时之妙，果求其真鉴，故有次第。冯驼辛虎，皆与真逼。如荀信、吴怀、董羽，可谓能于其事矣。冯进成为犬兔，深造于妙，犹以气韵孤薄，或有讥者。皆列能品。
　　
　　卷第三
　　
　　花竹翎毛门第四
　　
　　徐熙，锺陵人。世仕伪唐，为江南名族。熙善花竹林木、蝉蝶草虫之类。多游园圃，以求情状，虽蔬菜茎苗亦入图写，意出古人之外。自造于妙，尤能设色，绝有生意。李煜集英殿盛有熙画。后卒于家。及煜归命，尽入内府。太宗因阅图书，见熙画安榴树一本带百馀实，嗟异久之，曰：花果之妙，吾独知有熙矣，其馀不足观也。遍示画臣，
　　
　　俾为标准。为上称叹也如此。有孙二人，崇嗣、崇勋，自有传。
　　
　　评曰：士大夫议为花果者，往往宗尚黄筌、赵昌之笔，盖其写生设色，迥出人意。以熙视之，彼有惭德。筌神而不妙，昌妙而不神，神妙俱完，舍熙无矣。夫精于画者，不过薄其彩绘，以取形似，于气骨能全之乎熙独不然，必先以其墨定其枝叶蕊萼等，而后傅之以色，故其气格前就，态度弥茂，与造化之功不甚远，宜乎为天下冠也。故列神品。
　　
　　唐希雅，嘉兴人。曾祖而上，家于河北，因五代离乱，迁于江右。希雅善丹青。伪唐李煜好金错书，希雅常学之。乘兴纵奇，因其战掣之势以写竹树，盖取幸于一时也。其为荆板柘棘、翎毛草虫之类，多得郊野真趣。
　　
　　评曰：江南绝笔，徐熙、唐希雅二人而已。极乎神而尽乎微，资于假而迫于真，象生意端，形造笔下。希雅终不逮熙者，吾以翎毛较之耳；求其竹树，殆难优劣。故列神品。
　　
　　黄筌尤能写花竹翎毛，于孟昶殿画六鹤，因目其殿。当时称叹，为之语曰：黄筌画鹤，薛稷减价。广政中，昶命筌与其子居案于八卦殿画四时山水及诸禽鸟花卉等，至为精备。其年冬，昶将出猎，因按鹰犬，其间一鹰离鞲夺举，臂者不能制，遂纵之，直入殿搏其所画翎羽。昶甚
　　
　　嗟赏，召其学士欧阳炯作八卦殿画壁记，仍付史馆，以表能事。太宗朝，参政苏公易简得筌所画墨竹图，李公宗谔见之，赏其神异，作黄筌墨竹赞，其序目：工丹青、状花竹者，虽一蕊一叶必须五色具焉，而后见画之为用也。蜀人黄筌则不如是，以墨染竹，独得意于寂寞间，顾彩绘皆外物，鄙而不施。其清姿瘦节，秋色野兴，具于纨素，洒然为真。故不知墨之为圣乎，竹之为神乎!惜哉筌去世久矣，后人无继者。蜀亡二十年，苏公易简得筌之遗迹两幅，宝之如神，惧恐化去矣，唯乐安村民得一观焉。噫，清潇碧湘，会稽云梦，有竹万顷，去我千里，鲜碧蔽野，宁得而窥。曷若此图，虚堂静敞，满目烟翠，行立坐卧，秋光拂人。又何必雨中移来，窗外种得，霜庭月槛，萧骚有声，然后称子猷之高兴乎!予叹筌图之入神，美翰林之好事，抽毫抒思，敢为之赞曰：猗欤黄生，画竹有名，能状竹意，是得竹情。一毫韫笔，匪丹匪青，秋思野态，混然而成。背石枕水，苍苍数茎，森然如活，飒若有声。湘江坐看，懈谷随行，大壁高展，清阴满庭。又诗曰：惜哉黄公不可亲，空留高价传千古。向非精赏值苏公，时人委弃如泥土。
　　
　　评曰：黄筌老于丹青之学，命笔皆妙，诚西州之能士，可列神品。黄居窠亦善画花竹毛羽，多与筌共为之，其气骨意思，深有父风。孟昶时画四时花雀图数本，当世称绝。今士人家往往有居窠笔，夸为珍玩耳。
　　评曰：居窠之画鹤，多得筌骨，其有佳处，亦不能决其高下。至于花竹禽雀，皆不失筌法。父子俱入
　　
　　神品者，惟居寀一家云。
　　
　　赵昌，剑南人。性傲易，虽遇强势，亦不下之。多游巴蜀梓、遂间。善画花果，初师滕昌祜，后过其艺。时州伯郡牧争用笔迹，昌不肯轻与，故得者以为珍玩。大中祥符中，丁朱崖闻之，以白金五百两为昌寿。昌惊曰：贵人以赂及我，非有求乎亲往谢之。朱崖延以东阁，命画生菜数窠及烂瓜生果等。命笔遽成，俱得形似。及还蜀中，尤有声誉。晚年多出金购其旧画，其自秘也如此。门生王友亦知名。
　　陶裔，京兆鄠人。幼警悟，多巧思，隶后苑造作所为匠者，组织珠翠为副珈步摇花奁璎珞之饰，其功甚微妙，及结花钿为羽仙仪仗。太宗嘉赏之，且曰：以此意移于丹青，安知无后世名!裔感上言，潜志营学，遂得祗候于图画院。精于写生，日有增至。召入画御座虔屏，裔极其精神，两岁方毕。又画大殿十二幅屏，多作祝寿之意。迁待诏。裔之笔法与黄筌相近，故时人语曰：西蜀黄筌，东京陶裔。
　　徐崇嗣、崇勋者，熙之孙也。善画草虫时果、花木蚕茧之类，尤喜为连树及坠地枣，备得形似，无有及者。士大夫谓二徐有祖之风。
　　梅行思，江南人。攻画斗鸡，至于爪起项引、回环相击，宛有角胜之势。
　　解处中，江南人，俗呼为解将军，不知何谓，善画雪竹，有冒寒之意。其间多作禽鸟，或群聚，或孤立，如畏凛冽，足有所观。
　　
　　王晓，泅水人。善画翎毛，酷好郭权辉鹞子，卒至于妙，而精神筋骨尤近于郭。
　　毋咸之，江南人。善画鸡，其毛色明润，瞻视清爽，大有生意。今江南尹冯待制家有咸之紫朝鸡一轴，颇为佳物。
　　傅文用，京师人，俗以三翁目之。每见禽鸟飞立，必凝神详视，都忘他好，遂精于画。其为鹑鹊，能分四时毛羽，颇有黄筌风概，至有误收者。今画院僚属尝议曰：傅三翁翎毛浑得生意，较其真者，如鉴中见之。为流辈所推如此。
　　
　　评曰：陶裔之写生，赵昌之设色，二徐所为，于形似无愧矣。行思精争斗之势，处中长苦寒之景，王晓、毋成之、傅文用皆有翎毛之癖，传诸来世，愈见珍赏耳。并列妙品。
　　
　　唐宿、唐忠祚，皆希雅之孙也。善画翎毛、花竹。为翎毛也奋迅超逸，为花竹也美艳闲冶，俱有能格。京师贵人家多有之。
　　夏侯延祜，字景休，蜀中人。师黄筌，画翎毛花竹，略有声誉。仕孟昶为待诏，后随昶至京师，得图画院艺学，为流辈推重。
　　刘文惠，不知何处人。善画翎毛花竹，京师人重之，至携金玉换而不得者，故四方少见。
　　王友，字仲益，蜀人。师赵昌，画花不由笔墨，专尚设色，得其芳艳之卉。今豪贵家得友之笔，往往目为赵昌，
　　
　　以其亲切故难辨。
　　道士牛戬，字受禧，居本郡注生观。貌古性野，不修人事，轻财贿，重信义。嗜酒自乐，尤好画，所长者破毛之禽而与寒鸡野鸭，馀无佳处。每于酒肆间饮至一斗，索纸一番，画以为质。及至醒后，必购而毁去之。
　　阎士安，宛丘人。疏荡嗜酒，尤好作俳优语，故为豪贵所呢。习医术。善为墨竹及草树荆棘土石蜞蟹燕子等，皆不用彩绘，为时辈所推。故王冀公德用好蓄花竹之画，士安尽其思虑，献墨竹一图，甚见称赏，由是奏为试四门助教。士安之竹，千怪万状，有带风烟雨雪之势者，尤尽其景。
　　王端，亦善画墨竹。取唐希雅生竹情状而为之，故于向背不失。然端好为山水树木，写竹甚少，故人间罕得。
　　刘梦松，江南人。善画水墨翎毛及草木花竹等，亦精于墨竹。今普安院长老有梦松花竹图，花得洛阳之盛，竹有江上之异，皆可爱也。
　　
　　评曰：二唐花竹皆得情状，所以善继其祖矣。夏侯之于黄筌，王友之于赵昌，皆亲切于师，自致能誉。文惠精于写生，牛戬妙于破毛，亦一时之佳笔也。写墨竹千古无传，自沙门元霭及唐希雅、董羽辈始为之唱，阎士安下笔清劲，造形圆备，最为长也；王端仅与之敌。识者谓士安得其竿，王得其叶，而梦松又次焉。皆列能品。
　　
　　鬼神门第五
　　
　　李雄，北海人。略有艺文，不喜从俗，尤好丹青之学。太宗时祗候于图画院。上一遍诏籍在院中者，出纨扇令各进所画。雄曰：臣之技不精于此，所学者不过鬼神，虽三五十尺亦能为之。上怒，索剑欲诛雄，亦无屈意，俄得释去。后遁还乡曲，画本郡龙兴寺壁为三鬼，其一鬼执巨蟒呼喊，有忿怒之势，观者往往惊畏。富商高生家亦有雄画舞锺馗图，尤为精粹。
　　
　　评曰：画鬼神者，多形状怪异为能，于吾何取必求诸筋力焉，以考其精神，究其威怒，三者能备，独雄而已。笔势高迈，生于自然，故列神品。
　　
　　高益，尤精于鬼神。其意思无穷，如昼夜然。曾画相国寺壁，至今称绝。
　　
　　评曰：高益意思，千形万态，卒不相类，其功可较，故列妙品。
　　
　　李用及，亦能画鬼神。其体格雄赡，筋力魁壮，既无所羁束，又不专诡怪。凡为鬼神者，多以面拟金刚，身拟善神。用及则不然，独宗吴生之笔。曾同画相国寺壁，至今称之。
　　石恪，亦攻画鬼神。出意为诡怪之状，不犯古今，颇
　　
　　有笔力。尝为五丁开山及巨灵擘太华图，大为人推赏。
　　
　　评曰：鬼神之状虽不可穷，大约不远于人，故用及宗吴道子之画，密有所至。石恪多用己意，喜作诡怪而自擅逸笔，于筋力能备，不可易得。并列能品。
　　
　　屋木门第六
　　
　　郭忠恕，字恕先，无棣商河人。有艺文，善篆籀隶书。周时为国子博士兼宗正丞。太祖有天下，忠恕以忤旨流岭南，道死藁葬。其后许还乡国，发圹，馀衣栉而已，时人以为尸解，上亦遣使祠之。忠恕尤能丹青，为屋木楼观，一时之绝也。上折下算，一斜百随，咸取砖木诸匠本法，略不相背。其气势高爽，户牖深秘，尽合唐格，尤有所观。凡唐画屋宇，柱头坐门，飞檐直插。今之画者，先取折势，翻檐竦壮，更加琥珀枋，及于柱头添铺矣。凡欲画，多与王士元对手。而忠恕于人物不深留意，往往自为屋木，假士元写人物于中，以成全美。
　　
　　评曰：画之为屋木，犹书之有篆籀，盖一定之体，必在端谨详备，然后为最。忠恕俱为当时第一，岂其二者之法相近而然耶可列神品。
　　
　　王士元，尤工画屋木台殿，而显敞宏壮，信为神妙。尝画古时宫殿及绿珠坠楼图二轴，其通博该备，时人称绝。又能赤白及作松纹锦柱，愈见壮丽之势。凡命意造景如忠恕，但士元多关仝树石，此所为异也。
　　
　　评曰：宫殿台阁，亭榭轩砌，虽无搏动之势，而求其疵病，比诸画为多。士元命笔造微，事物皆备，虽片瓦茎木亦取于象，此所以过人无限，故列神品。燕文贵，又能画舟船盘车。富商豪家有文贵舶舡渡海图，大为珍妙。
　　
　　蔡润，建康人。善画舟船及江河水势。随李煜赴朝，籍为八作司赤白匠。太宗尝览润舟车图，因问画者名氏。左右进曰：实八作匠人蔡润笔也。上亦悟曰：首江南归命者耶遽诏入图画院为待诏。敕画楚襄王游江图，尤为精备，上嗟异久之。
　　
　　评曰：如文贵、润二人，皆江海微贱，一旦以画为天子所知，盖其艺能远过流辈。列于妙品。
　　
　　吕拙，京师人。善丹青，尤喜为楼观之画。至道中，召入图画院祗候。太宗方营玉清宫，拙画郁罗萧台样上进。上览图嘉叹，下匠氏营台于宫。迁拙待诏，拙不肯受，愿为本宫道士，上赐紫衣。今乐游坊苏守素有拙画，其精巧密细，观者无倦。又能廓落地势，映带池塘，但于人物伤繁耳。
　　刘文通，京师人。善画楼台屋木。真宗时入图画院为艺学。大中祥符初，上将营玉清昭应宫，敕文通先立小样图，然后成葺。丁朱崖命移写道士吕拙郁罗萧台，仍加飞阁于上，以待风雨。画毕，下匠氏为准，谓之七贤阁者是
　　
　　也，天下目为壮观。
　　王道真，亦能画盘车。尝为惠子五车书图及挽粮济水图，皆为精备。
　　
　　评曰：吕拙、刘文通于宫殿屋木最所留意，虽匠氏亦从其法度焉，可谓至矣。祥符中营昭应宫，诏天下名手至京师者馀三千人，中其选者如武宗元而下亦不减百人。当时举天下为画者不知几何多人物，而见于此书无十数辈，如王道真之水入能品，人物畜兽屋木，其艺固不后人矣。
　　
　　
　　五代名画补遗
　　宋初胡峤有《广梁朝名画目》，纪五代画人。道醇因其阙漏甚多，故编此《五代名画补遗》。此册与《圣朝名画评》同例，所传人物栩栩如生。而胡峤原名画目竟不传。
　　
　　五代名画补遗
　　[宋]刘道醇
　　序
　　蒙尝闻成纪李嗣真之画品、吴郡朱景玄之画断，皆采摘古今画家名氏，丛而录之，以广其传。故五代名流，抑多遗阙，则有若国初监察御史胡峤，遂采撷遗孑，纪于编帙，始自尹继昭，终于刘永，总四十三人，名之日广梁朝名画目。夫纪述虽备，阙坠尚多，譬拔毫舍翰，刈薪弃楚。呜呼，自唐祚陵季，五代脆促，自朱梁至于柴周，凡一十四主计五十四年，而又日寻干戈，转战不暇，虽义夫哲妇、忠臣孝子犹多漏略，况于画人哉!我大宋抚重熙之运，博全盛之化，祖功宗德，四叶于兹，诚万世绵绵之盛，在于今日矣。故哲夫贤士坐谈王道，徒歌帝力，而予抑尝语及五朝名画，尽可屈指。吁，生遘汹汹之运，殁垂丹青之誉，而云云藉藉，见谈于盛明之世，获在于齿牙之论，良
　　
　　用惜哉。今因集本朝名画评，又捃拾其见遗者叙而编之，名日五代名画补遗。其门品上下，一如圣朝名画评之例。类仍附之于后者，亦明我圣朝文事之载郁云。时嘉祜四年十二月初九日颍川陈洵直序。
</div>
    <div class="pagination">
<a href="画学集成_page23.html">上一页</a><span>...</span><a href="画学集成_page19.html">19</a><a href="画学集成_page20.html">20</a><a href="画学集成_page21.html">21</a><a href="画学集成_page22.html">22</a><a href="画学集成_page23.html">23</a><span class="current-page">24</span><a href="画学集成_page25.html">25</a><a href="画学集成_page26.html">26</a><a href="画学集成_page27.html">27</a><a href="画学集成_page28.html">28</a><a href="画学集成_page29.html">29</a><span>...</span><a href="画学集成_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
