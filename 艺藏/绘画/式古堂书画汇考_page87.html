<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 87 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 87 页/共 231 页</h1>
    <div class="content">　　和郭主簿二首
　　霭霭堂前林中夏贮清隂凯风因时来囘飚开我襟息交游闲业卧起弄书琴园蔬有余滋旧谷犹储今营己良有极过足非所钦舂秫作美酒酒熟吾自斟弱子戏我侧学语未成音此事真复乐聊用忘华簪遥遥望白云懐古一何深
　　和泽周三春清凉素秋节露凝无游氛天高风景澈陵岑耸逸峰遥瞻皆竒絶芳菊开林耀青松冠岩列懐此贞秀姿卓为霜下杰衔觞念幽人千载抚尔诀检素不获展厌厌竟良月
　　于王抚军座送客
　　秋日凄且厉百卉具已腓爰以履霜节登髙饯将归寒气冒山泽游云倐无依洲渚囘缅邈风水愈乖违瞻夕命良燕离言聿云悲晨鸟暮来还悬车敛余辉逝止判殊路旋驾怅迟迟目送囘舟逺情随万化遗
　　与殷晋安别
　　游好非久长一遇尽殷勤信宿【阙酬字】清话益复知为亲去歳家南里薄作少时邻负杖肆游从淹留忘宵晨语黙自殊势亦知当乖分未谓事已久兴言及【衍字】在兹春飘飘西来风悠悠东去云山川千里外言笑难为因良才不隠世江湖多贱贫脱有经过便念来存故人赠羊长史
　　左军羊长史衔使秦川作此与之
　　愚生三季后慨然念黄屋【衍字】虞得知千载外正赖古人书贤圣留余迹事事在中都岂忘游心目闗河不可逾九域甫己一逝将理舟舆闻君当先迈负疴不获俱路若经商山为我少踌躇多谢绮与角精爽今何如紫芝谁复采深谷久应芜驷马无贲【衍字】贳患贫贱有交娱清謡结心曲人乖运见疎拥懐累代下言尽意不舒岁暮和张常侍
　　市朝凄旧人骤骥感悲泉明旦非今日岁暮余何言素顔敛光润白发一已繁阔哉秦穆谈旅力岂未愆向夕长风起寒云没西山厉厉气遂严纷纷飞鸟还民生鲜常在矧伊愁苦纒屡阙清酤至无为【衍字】以乐当年穷通靡攸虑憔悴由化迁抚己有深懐履运増慨然
　　和胡西曹示顾贼曹
　　防賔五月中清朝起南飔不驶亦不迟飘飘吹我衣重云蔽白日闲雨纷防防流目视西园荣紫葵于今甚可爱奈何当复衰感物愿及时每恨靡所挥悠悠待秋稼寥落将賖迟逸想不可淹猖狂独长悲
　　悲从弟仲徳
　　衔哀过旧宅悲泪应心零借问为谁悲懐人在九防礼服名羣从恩爱若同生门前执手时何意尔先倾在数竟未免为山不及成慈母沈哀疚二才数龄双位委空舘朝夕无哭声流尘集虚坐宿草旅前庭阶除旷游迹园林独余清【衍字】情翳然乗化去终天不复形迟迟将囘歩恻恻悲襟盈
　　饮酒
　　余闲居寡欢兼此【衍字】比夜已长偶有名酒无夕不饮顾影独尽忽焉复醉既醉之后辄题数句自娱纸墨遂多辞无诠次聊命故人书之以为欢笑尔
　　衰荣无定在彼此更共之邵生田中宁似东陵时寒暑有代谢人道每如兹达人解【阙其字】防逝将不复疑忽与一觞酒日夕欢相持
　　积善云有报夷叔在西山善恶茍不应何事空立言九十行索饥寒况当年不頼固穷节百世谁当传道防向千载人人惜其情有酒不肯饮但顾世间名所以贵我身岂不在一生一生复有几倐如流电惊鼎鼎百年内持此欲何成
　　栖栖失羣鸟日暮犹独飞徘徊无定止夜夜声转悲厉响思清逺去来何依依自值孤生松敛翮遥来归劲风无荣木此防独不衰托身亦得所千载不相违
　　结庐在人境而无车马喧问君何能尔心逺地自偏采菊东篱下悠然见南山山气日夕佳飞鸟相与还此中有真意欲辨已忘言
　　行止千万端谁知非与是是非茍相形雷同共誉毁三年【衍字】季多此事达士似不尔咄咄俗中恶且当从黄绮秋菊有佳色挹露掇其英泛此忘忧物逺我遗世情一觞虽独进杯尽喜自倾日入羣动息归鸟趋林鸣啸傲东轩下聊复得此生
　　庚戌九月仆来云间寓于徐彦明氏彦明素慕仆书因仆盘桓甚久遂装此卷徴书乃以真行章草草书四体录陶诗以为赠东吴宋克仲温父识【右章草】
　　竹石小景【画本卷余纸】
　　仆来云间舘徐彦明寓所日夕相与笑谈几逾四旬彦明酷爱鄙字乃以四体书陶靖节诗一卷余纸尚多遂戏冩竹石小景仆素不精此聊复弄笔而尘俗之气一洗尽去虽不入时流之目识者自能辨之庚戌九月廿四日灯下东吴宋克仲温记之【小行楷书】时年四十有四庚戌岁也【行草书】
　　宋仲温手录书法册【见第二卷书评】
　　南宫生七言絶句【章草纸本】
　　昨夕端察时雍村人念其非诳心者则此机防之失当有无涯之憾用敢步来韵再赘下愤作三絶奉去用道求之之难而失之之易以増重其所当怏悒使不释然于懐而将有所归咎也幸勿以草恶见掷是望
　　短墙荒径倚名花游客春来感兴賖何事东风不相惜尽吹香艶落田家　和韵
　　梦落州二十年倾城消息竟茫然如今幸识春风面又作来生未了缘
　　红尘绿鬓送流光四十风情尚茫云雨高唐元是梦后人空自说襄王克
　　高　启
　　青丘子书惜花叹
　　惜花不是爱花娇赖得花朝伴寂寥树树长悬铃索防丛丛频引鹿卢浇几囘欲折花枝嗅心恐花伤复停手毎来花下毎题诗不到花前不持酒准拟看花直尽春春今未尽已愁人才留片蕚依前砌全落千英过别邻懊恼园中妬花女画幡不禁狂风雨流水残香一夜空黄鹂魂断无言语纵有星星在藓衣拾来已觉损光辉只应独背东窓卧梦里相随高下飞槎轩高启
　　宋　濓
　　宋潜溪与仪靖札【行书笺本】
　　濓端肃再拜奉书仪靖老兄执事濓自丁巳春蒙恩放归林下适为旧疾时举夏秋养疴山中山色泉声之外絶所见闻恍若世外人也惟足下相思之切每一念及辄欲命驾读曩时所惠书如觌丰神政恐衰力日臻良晤未可卜也育之过山中云有京口之役是必由仁里托致一函幷近诗数篇土物四种聊以冩心伏冀寒暑自重不宣九月朔日宋濓端肃奉启
　　宋　璲
　　宋仲珩敬覆札【草书纸本内项氏六印不录】
　　璲敬覆别来数日便觉鄙陋顿生苐未知何时可见耳昨日防令侄叔高还伏审尊纳福为慰潜溪外集望即授的当人交还幸勿淹滞恐失落难寻也诅楚文何时可覩游五泄之兴浓甚不知几时可遂否此亦有定数耶呵呵灯下草草不能详尽尚容面既四月三日璲敬覆
　　刘　秩
　　刘伯序题留春轩诗
　　时人看花为花好我独看花被花恼含英结蕊须几时殒紫飘红如一扫人生少小难老成才得老成易枯槁寄言年少好看花莫待花残须及早花残毕竟有开时人老此生难再造何当别置留春轩长使花开人不老苏伯衡
　　苏平仲勤荷眷念帖【小行草书纸本】
　　端肃复书季实隠君先生执事契生苏伯衡谨封伯衡端肃复书季实隠君先生执事罗令至承敎勤荷眷念之厚且审入冬以来起居佳适喜慰不可言书堂记向具藁奉上正欲求正而不示以一字相可否何见外也荐辱命不敢固辞谨用冩去适治行忩忩界画书字皆谬皇恐皇恐盖仆已得告归省度来春可再到此尔传道意有的便率易具此申谢节妇传就纳去三本向日诸公不曽入板偶因字校正而后为之所以居其末也伯康友兄来侍并望致意夏童者已同行矣希知之未间万冀以时加爱不具伯衡端肃复书
　　陈　璧
　　陈文东与时中诗简
　　陈文东谨奉书时中节判宗兄孝次近家信至云尊公下世而吾兄逺廻区区虽在千里病未能兴不觉悲喜交集始兄除授时得书为慰后二年仆承乏解州因有州【阙】送徒至成都之便亦尝令附状仆以丁艰东奔竟不知沉浮相别六年之间出处凶变各如此可为凄断去歳春初期兄必囘冀得一见兄何为淹许时耶日来孝履何似继闻两至舍下存问尤见情至仆病两月甫及愈而司铨者呼入选意者造物使之然耶赋得一诗为寄并在解州时与前歳期待各一首兹并冩上亦以见仆不敢忘故交耳
　　五年不见威州倅万里遥遥有所思亦幸归来那忍语人生出处正难期进牌方愧天官选卧病谁怜送族悲昨夜得书浑不寐枕邉聊咏寄君诗
　　解州官舍梦后一首
　　忆昔君为万里游今年我亦应徴求夜来梦里惊相见半说威州与解州
　　期兄廻一首
　　君家顷有故逺宦亦应归万里闗山逺三年消息稀寄书多不达对酒惜长违相见翻成泣春风定挽衣　兹因子盛还谨具此为问尚惟节哀自爱八月初或当逺离无吝示及动静以慰瞻企力书不尽文东奉书凡见乡中诸友幸为我一一谢之病余未能遍作书耳顾文照附此致意七月廿一日
　　陈文东书杨亷夫赠相子先写照序
　　士大夫写照非画科比而亦非画史所能也杜少陵咏曹将军能写佳士而不幸遭罹干戈之际则移其貌佳士者貌常人矣此将军之冩照亦画史科之庸耳何以为士夫钱唐相子先通文史琴棋冩照其余事也然所交皆海内知名士交之深敬之至者辄退而传其神并其情性意度得之非其人耳其笔虽怵以权贵诱以金玉弗与也则其秉志与曹将军者异矣余以忘年交子先子先冩余老状人皆异之曰画史传老銕貌而子先独得其平日傲兀杰特之气萧散冲旷之懐深出笔墨之外有间不容髪者冩照不许画科比者若是抑余闻宋有苔矶老人落笔有惊人句交湖海竒士必传其神于卷凡若干人虽其人在千里外见于开卷之顷若亲接笑谈洞见肺腑至今传为褒鄂雅事子先冩余照不知得竒士凡几人傥裒以成帙吾当一一为子赞之俾不下于骐麟题功臣者云会稽杨维桢着门人陈文东书
　　吕　敏
　　吕志学梁溪奉别帖【行书纸本内项氏诸印不录】
　　敏启梁溪奉别别期吴中相见以尽余懐因事忩忩急廻溪上竟成差池耳嗣尔夀卿来得敎帖殊慰驰情古心老瞿昙至复审起居安穏古心事已谐必诣报区区亦附问讯曽达否耶【旁注寄夀卿奉去者六字】纸二番转求行翁相公书必深与介意随其得意书也丁宁冩为贱名庶免被它豪夺之故藏葺成帧亦拜尊意复蒙装潢陋容就得付文则兄来极感盛徳可用外封幸甚天气晴美连望杖屦来溪上就去义兴何为竟不行耶文则兄还谨勒此草率不悉吕敏奉书惟明敎授先生契家足下十月四日
　　周　砥
　　周履道诗简
　　对春雪一首
　　璚叶缀圃玉羽翔伊川翻霙九霄下呈芳二月前低佪隔帘翠玲珑入绮钱欲消不自驻已断复成连珠帏凝华洁花池舞影妍相思梁园暮曽赏洛城年
　　昨日赋得此诗写奉元度孝廉一笑王成老苏刻还致二本余以五镮送之复其元值也望彻之春寒佳否砥再拜初月十七日　梅花有便索一枝见惠甚佳砥
　　尚朴斋一首
　　言甘知有吝味旨闲其多居恒属念虑抱朴心靡他淳风返元化至体适平和意胜惟自然道存谅不磨营营彼浇俗机巧滋烦苛身阶百忧长奄忽其奈何
　　风雨一首用高季廸韵
　　贫富不相值衰荣固有时行哉徒自速止尼未为迟﨑岖千万涂辛苦岂要辞风雨羣鸡鸣壊屋起晨炊一日不解醉千古有遗悲如何屠钓人敢为帝者师
　　题吾子行遗墨后
　　立世守兹道毅然生死间奄去同其尽荣辱岂相闗若人固可悲吊溺吾所艰萧瑟见遗墨风雨惨容顔秦唐去我逺二李无时还世传斯有在邈哉不可攀
　　芸阁防集得壑字
　　休沐出自旦腾步非所乐偶兹芸阁赏得遂中林约朱轮交广衢绮丽涉纷错宁复知闲燕飞萝散云壑池鱼可以观幽兰可以握金题耀缃帙粉墨间挥霍览物千古上兴謡契防漠纵纵不复云悠悠付觞酌朋簪既已盍善戏不为虐志适孤兴逺物遣万虑薄于世本何资逍遥每恒若行矣空谷深抚心惭塲藿
　　赠叶秀才一首
　　日暮登高台浮云结逺隂树木何蒙笼野雀噪繁林驱车涉闗塞岐路郁且深借问子何之故乡阻﨑曷不蹔栖息蓬藿非所任隠悯【阙】不发威迟既前临脆管促飞觞鹍弦奋逸音仗剑从此别秋风满懐襟寡立步非窘薄游志不沉防马欲俱去我无当世心
　　送淮南苏同佥赴镇
　　大江洪流若奔马横截中天向东冩吴楚风烟浩荡中海门赤日光相射上将气吞云梦泽猛士声振长平瓦灵旗遥指濠泗间神戈蹔驻狼山下万民不扰农业兴白叟黄童在田野文武之道惟张弛固识贤才天所假去年开阃今复来欢呼动地声如雷愿翻长江作霖雨沛泽何止沾枯荄我钦当时羊叔子岘山之碑传未已清徳九世其在君缓带轻裘自兹始
　　送赵一阳真士归霅上
　　晴湖白鹭飞青山迢递夕岚防闲操桂檝云生腋欲采芙蓉露满衣紫翠房深丹灶暖松杉秋静鹤巢稀明年去覔封君达应驾青牛说息机
　　次韵介之梦山中
　　松花金粉落春晴白鹤看棊如客行疎雨竹窓缘是梦隔林茶臼只闻声繁华久困心何得澹泊相遭思亦清不有鹿门高世志山中几日道能成
　　送李用和之常熟知州
　　落日孤城近海边川流九道直如弦朱幡到邑歌来暮玉帐论兵思去年楚水南廻多贾舶虞山西望少人烟从来惠化同甘雨还使残民得洒然　元度中舍持此纸须近诗谩录如上元度年妙才俊清辞丽翰有足高于人者尚有以取此何哉山野人硬语政自不满一笑耳至正二十年六月八日句呉周砥
　　周东臯与陈惟寅诗帖
　　絶句四首奉答惟寅髙士见赠句吴周砥再拜
　　谁识元方趣高居湖上山诗成不求赏独咏两松间感子相存意兰章缪见推何因石牀月同擥薜萝帷列岫供秋色遥风散水文明当思旧隠归棹一川云真方非任世寡黙自为身养道穷山里何闗习隠沦八月廿一日冩
　　野花疎竹媚幽姿翡翠帘前雨散丝最爱陈琳诗句好玉盘春露捧金芝
　　秋来常掩竹间扉过客谁能识道机惭愧庐山陈处士时来共葺薜萝衣
　　晩风吹雨过林庐柿叶飘红手自书无限萧条江海意一尊相对忆鲈鱼　八月廿一日惟寅徴君踏雨过林馆为留终日因诵近赋絶句三首爱其词致清婉辄走笔次韵如上古道寥寞人以角逐声利为务惟寅独逍遥恬淡之乡时来【阙】之篇章翰墨之事岂易得也哉周砥
　　张绅
　　张仲绅元贤翰劄疏
　　右前海宁州同知杨性所藏先友遗迹一卷凡十一人诗文若干篇性曰先君子字伯振至正间从事淛省一时名大夫士多与往来为诗文性收藏甚富兵火之后徃徃散失此其仅存者且以先友不着字与官爵劣于栁记求余记之以余尝游诸公间也盛熈明字熈明能书辟奎章阁书史着法书考传于世堵简字无傲能书画淛省掾吴溥字溥泉以才识自负结交海内名士兵兴福建守臣承制署为其省参知政事杨维桢字亷夫丁卯进士江淛儒学提举俞氏兄弟者吴人俊字俊平江路推官庸字子中华亭县尹书有晋人风葛元喆字元喆戊子进士翰林编修官髙明字则诚乙酉进士柯九思字敬仲奎章阁鉴书博士刘基字伯温今御史中丞黄溍字晋卿甲寅进士翰林学士諡文献文章为世推重此致政后所书谦恭端谨足为后进取法观之犹可想其仪刑呜呼余尝谓人子欲显其亲至录其所与交若柳子者可谓孝于其亲无所不用其心然所记不过姓名爵里而已能并存其遗文如此可谓有加前人者哉东坡谓先友记六十七人考之于传卓然知名者二十人今杨氏先友十一人其文章事业鲜不载国史者性言其所散去者赵文敏公喀尔库库公仲杨先生众仲陈先生道士张伯雨则又无媿柳记多矣伯振君讳祖成仕至山隂县尹尝从学须谿刘先生性字彝仲学于廉夫少学诗于文献齐郡张绅拜手谨题
　　桂彦良
　　桂右傅敎帖甚慰札【行草书纸本】
　　彦良奉复则贤茂异贤友士安求承敎帖甚慰且知雅况之详何日复得聚首以冩鄙懐前者匆匆叙谢拙作恐未尽意幸勿示人也其弟归聊此答之不宣正月廿五日桂彦良敬奉
　　张　简
　　张仲简寄叔方诗
　　长句一首寄上叔方先生求赐之敎张简顿首
　　卢橘花开梓树疎故人安穏在楼居翠眉狎坐春行酒绛帐悬灯夜读书未必醉来忘简寂只缘老去尚高虚离羣应念任舂者道逺天寒欲命车
　　童　冀
　　童中州书古用轩记【八分书乌丝阑纸本】
　　古用轩记
　　吴兴王生古用寄迹廛市中以善制笔为四方士君子所称道同郡韩介玉为篆古用二字以顔其轩间来请予为文以记之盖吴兴名笔之所自出求其翘出异者亦未之见方赵魏公当笔词林一时号称絶艺者惟冯氏陆氏冯今已无闻陆之诸孙仅一二能世其业则笔信一艺求其至亦未易也生业勤而志专不务简以规速成物其物事其事故其所制皆工致利用且久繇是四方之择艺者必之王氏生益自闭匿人或疑焉生曰是固吾之所以名也夫古者之为艺不贾不近名未尝蕲用于世而世莫之遗也昔吾尝病东家之处子焉泽其膏沐姣其服御日便嬛乎市门公族戚里联镳接轸非不目成而心怿也未闻有委禽者焉又尝见夫南郭之处士矣饰其志节矜其名誉冀钩致乎爵位然而束帛加璧安车蒲轮日将命于四方亦未闻有踵门者焉故版筑之贱采桑之陋乃登庙堂而充后庭士其可以衒名而求售哉矧吾之为术仅一艺尔艺固未尝不蕲用也然吾所以深自闭匿者亦将处夫用不用之间耳予闻而韪之夫夏卣商彛古人所以享郊庙也俾用之今日则必骇众目矣云门咸池古人所以备雅乐也使用之后世则罔谐里耳矣然世虽弗用诚有之亦未尝弗贵重焉生虽负一艺以今之用而寓名于古盖将以自重也而世亦且重之矣使夫名为士者诚以古道自处则世孰得而轻之哉金华山人童冀记
</div>
    <div class="pagination">
<a href="式古堂书画汇考_page86.html">上一页</a><span>...</span><a href="式古堂书画汇考_page82.html">82</a><a href="式古堂书画汇考_page83.html">83</a><a href="式古堂书画汇考_page84.html">84</a><a href="式古堂书画汇考_page85.html">85</a><a href="式古堂书画汇考_page86.html">86</a><span class="current-page">87</span><a href="式古堂书画汇考_page88.html">88</a><a href="式古堂书画汇考_page89.html">89</a><a href="式古堂书画汇考_page90.html">90</a><a href="式古堂书画汇考_page91.html">91</a><a href="式古堂书画汇考_page92.html">92</a><span>...</span><a href="式古堂书画汇考_page88.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
