<!DOCTYPE html>
<html>
<head>
    <meta charset="UTF-8">
    <title>式古堂书画汇考 - 第 31 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>式古堂书画汇考 - 第 31 页/共 231 页</h1>
    <div class="content">　　素公客舍等帖【宋徽宗御书金字题签】
　　吾自旦及今食噉苦不下非常闷闷复在客舍所求者并乏加以年老期汝等复得年月耳一日
　　圆而能转字字合节同桑林之儛也【此段项子京刻研石间字甚竒】常以忧闷为其劳也冬熟将船取米物必寄千斛乃时也药物十月内示采取之还人不复耳三月一日报怀素小草客舍等帖唐代絶伦世亦罕见子孙宜寳之干德二年五月四日开封曹用家藏
　　怀素唐朝草圣超羣所谓笔力精妙飘逸自然非学之能至也熙宁九年二月一日河东薛绍彭
　　外録
　　珊瑚网云帖首及接缝处俱有宣和政和绍兴天水双龙二小玺尾有内府图书之印又有秋壑图书
　　释髙闲
　　髙闲上人千文【草书纸本髙一尺长几五丈凡三十接原文不録髙闲所书仅存莽抽条以下八纸其上文鲜于枢补之上人笔墨驰纵类于颠旭虽半卷千文其实足窥全豹鲜于太常补笔亦几欲乱真】
　　【款书】呉兴髙闲书
　　余读韩文公送髙闲上人序大抵言张旭平日之所感蓄者一发于书故旭之书变动犹鬼神今闲此书驰纵不定动不可留静不可推有类于旭岂闻公之言而后书耶公未尝以书名按林蕴拨镫序曰昔尝学书于卢安期安期授以拨镫法推拖撚拽四字其自称得传于公则公葢亦深知乎书者宜乎于闲有以发之也公以道德文章深一世岂书不足以名公而世亦不敢以书名归之于公也乎洪武丁夘冬十有二月望日天台林佑跋归之鸣谦方侯【行书纸本】
　　释髙闲千字文【原文不録】
　　闲之书不多存于世其学出张颠在唐得名甚显董逌谓旭之纵横振发超忽灭没若雨雪霜雹雷轰电激非有意喜怒哀乐而于书发之者观闲此书可知其善学旭矣乃米老欲县之酒肆何耶世贤子识
　　释义道
　　义道书法华经【小楷书硬黄笺本髙八寸阔　尺六寸凡二十七幅每行四十字】妙法莲华经序品第一【原文不録】
　　东晋后秦鸠摩罗法师译大唐贞元十一年嵗次丙子五月辛夘朔十五日己巳州金华观音寺僧【阙】升清恐代改时移故有斯记生前共写女人陈燕子
　　丁
　　法华一经是经之王若人受持诵读正忆念解其义趣其功其德不可思议若但书写是人命终当生忉利天上如来是真语者实语者岂虚言哉唐僧义道与女人陈燕子丁共以小楷细书是经为荐亡毋解脱清升观其防画波撆一一珠回玉转文彩墨光照曜眼目若出一手者也千载之下使人见之无不顶戴喜跃其孝诚之心葢可见矣蓟门李周轻氏多亲近善知识或受是经周轻藏弆有年夜光之璧明月之珠虽希世之寳以是经出世以大寳比之则失其贵矣周轻徴予题其后是经何义存翁法师敷文布于前余尚何言哉是轴甚为难有周轻宜加防焉洪武二十八年仓龙乙亥春三月廿有三日独庵比丘道衍
　　唐僧义道偕其妹陈燕子丁共写小字法华经一部字小于顔之麻姑坛褚之隂符经而结构精雅视顔稍逸视褚稍庄虽不敢谓度骅前然可与二公同日而道也其卷尾题云恐代改时移故有斯记此僧殊自负今千年矣纸墨完好七卷自始至终无毫髪遗恨虽收藏好事者之力亦此僧愿力所持也向藏我乡顾光禄家眉公一见惊异载之秘笈中但题女人姓名为燕子丁而原文乃陈燕子丁自当以原文为正前一跋称独庵比丘道衍为姚少师广孝应是初选从燕邸北来时犹然本色衲僧结字亦庄雅流传蓟门而光禄购得之今归我友张子怀祖甚为得所怀祖书本于黄庭乐毅与书此经者同师右军也予不善书而好论书私谓晋人得书道唐人得书法宋人得书力明人得书度此经以法胜怀祖谓予言固发所未发第疑晋唐宋若递降而度优于力恐南宫忠恵未肯为祝文陆董诸公屈予笑语怀祖子当为自力【阙】我论若为子也子且轶法而道何论时代哉
　　顺治甲午仲春十一日为怀袓先生题同郡宋徴舆
　　如是法寳甚深微妙如是墨寳甚难希有歴兵火刦了无断灭天龙人鬼所共防持怀袓居士有大因縁获兹殊特顶礼赞叹如佛塔庙从一防一画乃至千亿现光明藏无有穷尽勿随世文字观而生随喜
　　辛丑淳园龚鼎孳同善女人智珠合十拜题于长安精舎之香岩居
　　呉彩鸾
　　唐女仙呉彩鸾楷书四声韵帖【徽宗御书籖题韵帖共六十叶每叶面背俱书帖内小字自注各有项氏印不録】
　　唐韵序
　　朝议郎行陈州司法参军事臣孙愐上
　　葢文字聿兴音韵乃作苍雅为首诗颂次之则有字统字林韵畧述作颇众得失平分唯陆法言切韵盛行于代然随珠尚纇和璧仍瑕遗漏字多训释义少若无刋正何以讨论我国家偃武修文大崇儒术置集贤院召才学之流自开辟以来未有如今日之盛上行下效比屋可封辄罄謏闻敢补遗阙兼集诸书为注训释州县名目多据今时又字体偏傍防画意义从才从木着彳着亻并悉具言庶无纰谬其异闻竒怪传説殊姓氏源由土地防产山河草木鸟兽虫鱼畧载其间皆引慿据今加三千五百字通旧防一万五千文其注训解不在此数勒成一家并具三教名曰唐韵葢取周礼之义也皆按三苍尔雅字统説文玉篇石经声类韵谱九经诸子史经汉三国志晋宋后魏周隋陈梁两齐等史本草姓苑风俗通古今注贾执姓氏英贤传王僧百家谱文选诸集孝子传与地志及武德已来创置迄于开元廿年并列注中等夫舆诵战汗交集恧媿上陈死罪死罪
　　唐韵卷第一　　平声五十【平声上廿六韵】
　　计一十二叶
　　唐韵平声上第一
　　唐韵卷第二　　平声下【廿八韵】
　　计一十一叶
　　唐韵卷第三　　上声五十二韵
　　计一十一叶
　　唐韵卷第四【去声　　五十七韵】
　　计一十一叶
　　唐韵卷第四【去声】
　　唐韵卷第五　　入声三十二韵
　　计一十五叶
　　唐韵一部
　　元和九年正月三日写　呉王本
　　右女僊呉防鸾书唐韵真迹防鸾之事备载书史小字能寛绰此仙之妙于书也况得五声俱全尤为可寳奎章阁学士院鉴书博士柯九思审定呉仙写韵轩记
　　龙兴紫极宫写韵轩髙据城表面西山之胜俯瞰长江间于民居官舎之中特为迥絶眺望如此者亦或有之至于秋髙气清望见上游诸郡之山若临江之玉笥抚之华葢寸碧天际森列户牖此则它处之所莫及也西山神仙窟宅得道者往来城府致其悯世拯俗之意而游览燕息于此葢必有之郡人相传唐文箫呉防鸾二仙岂其人与世传呉仙尝写韵于此轩以之得名予昔在图书之府及好事之家往往有其所写唐韵凡见三四本皆硬黄书之纸素芳洁界画精整结字遒丽神气清明岂凡俗之所可能者哉要皆人间之竒玩也登斯轩而思其风采亦足以寄遐思也乎而世人尘俗之想沈溺于胸中意谓髙仙幽栖者不异于己而书其遇合之事殊不经也葢唐之才人于经艺道学有见者少徒知好为文辞闲暇无所用心辄想像幽怪遇合才情怳惚之事作为诗章答问之意附会以为説盍簪之次各出行卷以相娯玩非必真有其事谓之传竒元稹白居易犹或为之而况它乎遂相传信虽为其道者若文呉之事亦乆而莫之察良可悲夫葢所谓仙者形质化泯神明昭融岂复有分毫世俗之念而有可以受谪者乎昔陶隠居着真诰载李夫人少女降杨生之事犹言契遇合真道不邪示有偶对之名初无蔽秽之迹从容接对礼意森严此一徴也借曰以凡念之起见谪于天自当恐惧修省一息不敢缓而可以因循袵席之燕昵以至于十年之乆乎诬呉君也亦已甚矣而使庸人稚子无所知识更得以借口吾党之士其可吮墨弄翰扬其澜而助之波乎故书此以遗其宫之主者谷余君天熈无重贻愧于斯轩之髙明云至元四年嵗在戊寅七月十五日前奎章阁侍书学士翰林侍讲学士通奉大夫知制诰同脩国史虞集记
　　宋徽庙袐府收藏唐女仙呉彩鸾小楷书唐韵一部名人题识明山人墨林项元汴真赏其值六百二十金
　　季应召观
　　外録
　　书畵舫云项氏寳藏呉彩鸾正书唐韵全部原系鲜于伯几故物后为陆太宰全卿所购名迹也虽字细仅若蝇头而位置寛绰有余全不类世人行笔当于仙品中求之乃得
　　又云女仙呉彩鸾日书唐韵一部其字不减十万又作蝇头小楷位置寛绰有余真竒絶也后惟松雪翁笔法纯熟伸纸疾书一日仅能楷行三万字虽亭匀而柔媚有愧彩鸾多矣
　　彩鸾书切韵【小楷书张特义藏】
　　右仙人呉彩鸾书孙愐唐韵凡三十七叶此唐人所谓叶子者也按彩鸾隠居在钟陵西山下所书唐韵民间多有余所见凡六本此一本二十九叶彩鸾书其八叶后人所补气韵肥浊不相入也山【阙字】
　　外録
　　道园学古録诗云豫章城头写韵轩绣帘地月娟娟寻常鹤唳霜如水书到人间第几篇
　　云烟过眼録云呉彩鸾切韵一卷其书一先为廿三先廿四仙不可晓字画尤古此物旧藏鲜于伯几今又属他人矣
　　研北杂志云宇文廷臣文孙家有呉彩鸾玉篇钞今世所见者唐韵耳其书一先为廿三先廿四僊不可晓又导江迎祥寺有彩鸾书佛本行经六十卷或者以为特唐经生书也
　　倪云林集云谁见文箫逐彩鸾碧山萝月五更寒犹遗写韵轩中迹留得风流后世防
　　后唐
　　钱　镠
　　呉越王钱真美逺劳帖【行书纸本】
　　逺劳致贺备已知悉遣此回谕不具【押】付报正月日后周
　　杨凝式
　　杨少师夏热帖【麻纸本字糢糊不可録】
　　右杨凝式墨迹一纸字画竒古笔势飞动天地间尤物也公字与顔公一等俱称絶异然公素不喜作尺牍后人罕能见之益可寳也紫阁王钦若定题时大中祥符三防天贶节【书】
　　右杨景度行书山谷有云俗书祗识兰亭面欲换凡骨无金丹谁知洛阳杨风子下笔便到乌丝防为前辈推重如此王钦若在祥符天贶节尚有暇及此耶此帖絶无发风动气处尤可寳也大徳五年七月十九日直寄道人鲜于枢获观信笔书杨景度书出于人知见之表自非深于书者不能识也此帖沈着而又潇洒真竒迹可寳延祐丙辰嵗十月十三日呉兴赵孟頫题
　　杨凝式字景度华隂人登唐进士第为袐书郎歴梁后唐晋汉至周迁太子太保时人以杨风子呼之喜作字尤善颠草居洛下十九年凡琳宫佛祠墙壁间题记殆徧然挥洒之际纵放不羁或有狂者之目宋欧阳修尝跋其书以谓凝式笔迹犹为雄强与顔真卿行书相上下此凝式夏热帖若与平原刘中使帖合契要皆造极精妙之书汴也晚年何幸觌此不能不着其本末以喻来世云时癸未孟夏望前二日墨林项元汴敬识
　　杨景度神仙起居法帖【草书】
　　行住坐卧处手摩脇与肚心腹通快时两手肠下踞踞之彻膀腹背拳摩肾部才觉力倦来即使家人助行之不厌频昼夜无穷数嵗乆积功成渐入神仙路干祐元年冬残腊暮华阳焦上人尊师处传杨凝式【押】
　　右杨凝式书神仙起居法八行臣米友仁鉴定真迹恭跋
　　译文【髙宗御书五行】
　　杨少师书山谷比之散僧入圣其微妙可知矣殆与李太白识郭子仪同道至元戊子立春日左山商挺题
　　米元章云杨凝式字景度书天真纵逸类顔鲁公争坐位帖余家收楮纸上书纷披老笔王荆公少尝学之人不知也野斋新得神仙起居法一帖喜以见示野斋有美疢在两膝能依此法用工乆当获竒验也至元戊子暮春既望信安留梦炎题右杨少师神仙起居法八行南宫书史东观余论宣和书谱皆不载余验有绍兴小玺及内殿袐书诸印葢思陵故物后有米友仁审定跋尾及御书译文五行按绍兴内府书畵并令曹勋龙大渊等鉴定其上等真迹降付米友仁跋而曹龙诸人目力苦短往往剪去前人题识此帖缝印十余皆不全是曾经剪拆者其源委授受莫可得而考也标绫上有曲脚封并悦生胡芦印是尝入贾氏葢似道柄国御府珍袐多归私家最后有商左山参政留中山丞相跋留称野斋者元翰林学士承旨李谦受益号野斋居士博雅好古虞文靖诗所谓五朝文物至于今者又有广东宣慰使郭昻彦南亦号野斋而其出差后李在世祖时为应奉文字正与商留同时商又同郡人此帖必李氏物也嘉靖庚子春长洲文徴明识
　　外録
　　书畵舫云五代杨凝式草书神仙起居法原系小米鉴定后有思陵释本五行西秦张澂等印记商挺留梦炎跋语乃郡人王氏所藏也嘉靖中文徴仲称其纵逸不凡为之跋刻行世矣
　　杨少师韭花帖【正书纸本髙八寸有绍兴并内府印记赵松雪藏印】
　　昼寝乍兴輖饥正甚忽蒙简翰猥赐盘飱当一叶报秋之初乃韭花逞味之始助其肥羜实谓珍羞充腹之余铭肌载切谨脩状陈谢伏唯鉴察谨状七月十一日
　　大德壬寅忠宣后人张宴尝收
　　宣和书谱载杨凝式正书韭花帖商旅般渡绍兴以厚价购得之故传之于江南可与参政浙西回携来相惠大德八年嵗在甲辰三月初十日集贤学士嘉议大夫兼枢宻院判张宴敬书
　　此帖元奎章阁旧蓄也颁赐与封巨鹿王时公元社屋时王弟携避通许卢氏里国初希朱髙祖文稿中有此题跋决唐物无疑也今其孙瑭与其壻崔应奎秀才始售之闻被赐时有苏武牧羊图一玉壶印一今止存此帖云正德壬申夏通许人贾希朱记
　　自顔栁氏殁笔法衰絶加以唐宋防乱人物凋落文采风流扫地尽矣独杨凝式笔势雄杰有二王顔栁之余可谓书之豪杰不为时代所汨没者其昌
　　杨少师韭花帖米元章一见得正书之变余与董思翁见于秀州项鉴台斋中今年丁丑八十子毗携过山中老眼摩挲顿觉一番明净陈继儒记
　　外録
　　书畵舫云闻凝式正书韭花帖在朱象家宣和袐殿物见之书谱亦名迹也
　　黄豫章集云士大夫学荆公书但为横风疾雨之势至于不着绳尺而有魏晋间风气不复髣髴学子瞻书但卧笔取妍至于老大精神可与顔杨方驾则未之见也余书姿媚而乏老气自不足学学者辄萎弱不能立笔虽然笔墨各繋其人工拙要须其韵胜耳病在此处笔墨虽工终不近也又学书端正则窘于法度侧笔取妍往往工左而病右正书如右军霜寒表大令乞解台职状张长史郎官防壁记皆不为法度病其风神至于行书则王氏父子随肥瘠皆有佳处不复可置议论近世惟顔鲁公杨少师特为絶伦甚妙于用笔不好处亦妩媚大抵更无一防一画俗气比来士大夫惟荆公有古人气质而不端正然笔间甚遒温公正书不甚善而法极端劲似其为人
　　山谷题杨凝式诗帖云余尝评近世三家书杨少师如散僧入圣李西台如法师参禅王着如小僧缚律恐来者不能易余此论也少师此诗草余二十五年前尝得之日临数纸未尝不叹其妙东坡志林云唐末五代文章卑陋字画随之而杨公凝式笔迹独雄强往往与顔栁相上下甚可怪也今世多称李建中宋宣献此二人书仆所不晓宋寒而李俗殆是浪得名惟近日蔡君谟天姿既髙学识亦至当为本朝第一
　　邵氏闻见録云杨凝式少师唐昭宗朝为直史馆宰相渉之子也朱全忠逼唐禅位渉为奉传国寳使凝式曰大人为唐宰相使国家至此不可为无过况手持天子玺绶与人虽保富贵奈千载何盍辞之渉大骇曰汝欲灭吾族神色不寜者数日全忠既簒弑凝式歴梁唐晋三朝佯狂不任事累官至太子少师其书法自顔栁以入二王之妙居洛阳延福坊每出导从舆马在前多行于后一日欲游天宫寺从者曰曷往广受寺亦从之今两寺与多寳塔院有遗像尚存近嵗刘夀臣为留台于故按牍中得少师自书假牒十数纸皆楷法精絶世论少师书以行草为长误矣
　　海岳名言云半山庄防上多荆公书今不知存否荆公学杨凝式书人尠知之余语其故公大赏其见鉴
　　南唐
　　李　煜
　　李后主与徐铉书【原文不録】
　　外録
　　研北杂志云王性之铚家有李主与徐铉书凡数纸所谓小字如聚鍼铁者










　　书畵彚考卷八
</div>
    <div class="pagination">
<a href="式古堂书画汇考_page30.html">上一页</a><span>...</span><a href="式古堂书画汇考_page26.html">26</a><a href="式古堂书画汇考_page27.html">27</a><a href="式古堂书画汇考_page28.html">28</a><a href="式古堂书画汇考_page29.html">29</a><a href="式古堂书画汇考_page30.html">30</a><span class="current-page">31</span><a href="式古堂书画汇考_page32.html">32</a><a href="式古堂书画汇考_page33.html">33</a><a href="式古堂书画汇考_page34.html">34</a><a href="式古堂书画汇考_page35.html">35</a><a href="式古堂书画汇考_page36.html">36</a><span>...</span><a href="式古堂书画汇考_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
