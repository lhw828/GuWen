<!DOCTYPE html>
<html>
<head>
    <meta charset="UTF-8">
    <title>石渠宝笈 - 第 21 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石渠宝笈 - 第 21 页/共 109 页</h1>
    <div class="content">　　御题诗云临皋道士堪为友羽帔蹁跹揖客言爱尔扁舟聊共泛相看漫拟卫公轩御题下有乾隆御笔一玺
　　御笔题籖籖上有乾隆宸翰一玺
　　明文征明江天别意图一卷【上等往一】
　　素牋本墨画款识云正德戊辰秋七月既望文璧写下有文璧印一印卷首有梁清标印一印押缝有有明王氏图书之印敬美二印前隔水有蕉林梁氏书画之印图氏自娯二印后隔水押缝有秋碧野溪渔隠二印拖尾祝允明书送别赋并序云先辈许州别驾施公顷缘公程经驻故里忽惊返驾赋以申懐赋云遵修途之靡靡饬官务之遑遑采丝贡于南州致黼黻于衣裳沿清淮而东之蹈湖流于故邦才老乐夫朋来集游从之蹡蹡咸遇目于休倐惕衷于回樯叙杂心于祖岐纷总总其盂觞愿贤劳于王事效经纬于文章衮职逺以防缺徒营营于七襄乗清风而顺济美哉水乎洋洋方行行而道远匪伤离乃以庆祝允明又吴奕题云适喜荣回复送行匆匆不尽故乡情别时休惜临流醉此防应知又一程吴奕又朱存理题云公事驰驱一月留匆忙门外又鸣驺令人耿耿生离思送客频频动别愁岂是歌居小邑还期文艺表中州江亭祖席皆吾辈顷刻诗成片雨收朱存理又邢参题云趋晨遥送别入夜追思羽节将离处螺杯已饯时公程原有约乐事岂容为树晩家山隔鸿秋道里縻古来多跋涉兹去亦驱驰正是贤人事期将政德施学生邢参又王世懋跋云文待诏作此画时尚未以字行政尔是其奇进时余评之以宋人之笔发元人之趣可云妙絶祝京兆作小赋翩翩书故尔雅有古法呉嗣业是吴原博从子朱性父邢丽文皆一时名人也施别驾得此之任槖不垂矣八十年后郡人王世懋题又跋云余自闗中归得此卷题其后而珍之有年矣今年春得疾留都奉常入秋寖剧百缘都遣而书画之娱独存以得请归田病亦良已次子騄从其兄日侍余疾且文思翩翩有足起余色者因出此卷赐之再题其后万厯丁亥嘉平月澹圃主人书后有苍岩子蕉林鉴定观其大畧三印押缝有玉立氏苍岩秋碧蕉林诸印又河北棠村二印卷髙六寸九分广三尺五寸一分
　　明文征明湖山新霁图一卷【上等往一】
　　素牋本墨画款识云居生士贞以佳纸请余为横幅小景适有人以赵魏公水邨图相示秀润可爱因用其笔意写此连日宾客纷扰应酬之余时作时辍更旬乃就老年迟顿聊用遣兴耳若以为不工则非老人之所计也系之诗曰老人长日不能闲时寄幽情楮墨间岂是胸中有邱壑聊从笔底见江山嘉靖癸卯九月既望征明识时年七【脱十字】有四下有征明聨印卷首又隶书自署湖山新霁四字下有停云征明印二印又项元汴印商邱宋荦审定真迹二印卷末又文征明印悟言室印二印又项子京家珍藏一印前隔水有商邱宋荦书画府印寳轴时开心一洗二印又巡抚江西等处地方兼理军务关防一印葢宋荦抚江右军时所钤也后隔水有纬萧草堂画记一印引首有莫云卿书湖山新霁四大字款云莫云卿为懋谦题下有子京墨林山人项叔子三印拖尾文嘉跋云先待诏喜画明窗净几笔砚精良得佳纸辄弄笔写小幅以适清兴然不喜临摹得古画惟览其意而拟其气韵故多得古人神妙处而无脱堑形似之嫌此湖山新霁为居生士贞所写虽云发兴于松雪之水邨图而未尝规摹其景象也画时嘉日侍笔砚今三十五年矣偶一观之岂胜今昔之感万厯丁丑三月二十一日仲子嘉书又王世贞跋云乍开卷怳以为子久审子久未办是也待诏此笔絶得松雪三昧非饱厯呉兴清远者亦不能深赏其妙吾倦游矣安能置一艇其间作泛宅也丁丑初夏九日王世贞题后有檇李子孙永保二印又周天球跋云居士贞名节嘉靖辛丑从文二休承学因得侍衡山先生研几先生爱其少慧且工觚翰事每窥先生暇辄以书画请先生辄应之故士贞所得良富然其中之絶佳者惟此湖山新霁图耳图初成球偕彭孔加适造先生先生出示沾沾自喜谓是纸可敌赵文敏球尝见文敏水邨图固精絶恐不逮此之遒劲也居后归杜氏今为宇台周氏所得间以跋请留阅旬日恍然三十余年事周世家宇台博文好古是图得所归矣万厯丙子冬十二月六日周天球题又黎民表跋云万厯丙子嘉平月北上过周公瑕棐几斋观此卷葢衡山先生最经意笔也寳之当重于连城哉岭南黎民表书后有退密项元汴印二印又王穉登跋云赵荣禄水邨图余尝见于顾鸿胪家后复见文待诏摹本位置笔法与此不伦草书工于担夫绘壁神于剑士意兴所托奚必师模此卷闲逸清俊秀色苍然开图展玩之际足可消暑魏公而在不觉席之前矣盲师不詧见待诏漫然之谈便谓水邨遗矩在是是西宫卫尉之师而律飞将军也可大喷饭耳宇台善鉴当首肯余言丁丑夏六月王穉登题又陆士仁跋云古人有言用笔勿为笔所用使墨勿为墨所使斯得画家三昧今观衡翁此卷谓仿魏公水邨图笔意而清劲秀逸更若过之诚不为笔墨所拘者矣轶古今而得三昧者舍公其谁秋暑北窓时一展玩神游思爽恐不让无懐葛天之民也懋谦以为然否庚寅七月既望陆士仁书最后有翁标之印林表二印卷髙八寸四分广四尺二寸八分
　　明文征明五君子图一卷【上等往三】
　　宣德笺本墨画竹梅水仙松栢五种款识云嘉靖庚辰冬日征明戏墨下有征明连印拖尾彭年题句五首咏竹云玉露凄清秋气凝九皋孤唳夜寒生月明风细长廊下梦断杂佩声咏梅云乗槎仙客五湖人分得寒香万斛新不须梦踏罗浮月看取家山缥缈春咏水仙云海上三山璧月明人间谁识许飞琼秋风吹上青鸾背来散天香与素英咏竹云铁干卷阿雨露香苔华斑剥几冰霜当时未遇抡材者谁道山林有栋梁咏栢云古桧苍苍倚嵗寒霜凌雪厉玉兰残支离偃蹇千年物曾向虞山观里看旧吴彭年题于采芝堂之南牖又文嘉跋云先待诏戏墨四种松栢仿赵魏公水仙仿子固梅则效竹庄老人皆有所本故行笔古韵袭人观者不知辄以为率意写生有天然之趣而摹古深心未之或鉴也孔加书法笔笔欧顔览之不觉心折耳仲子嘉敬题卷髙七寸五分广三尺二寸九分卷中幅
　　御笔题神品二字上钤乾隆宸翰一玺拖尾彭年题
　　句后
　　御笔又识云乾隆甲子秋九月曾临一过下有几暇
　　鉴赏之玺一玺
　　明陈淳牡丹一卷【上等秋一】
　　素牋本着色画疑识云嘉靖甲寅春日作白阳山人道复下有白阳山人陈道复氏二印卷首文彭题云叠叶娇新翠丹葩发紫茸东风怜锦色偏使露华浓三桥文彭题于停云馆中卷髙八寸九分广八尺二寸
　　明陆治种玉图一卷【上等收一】
　　素绢本着色画卷末有陆治之印陆叔平氏二印拖尾自题云种玉无春冬洪源堪蓝田千龄一叶长九转片时还灵泆中丹饵瑶花生紫烟元中萃光景朗照定何年包山陆治画并题下有陆叔平氏陆治之印二印又文征明题云卖药王方庆悬情在偓佺山田芝自种日防玉生烟架上青囊富门前丹杏研黜聪完太朴懐寳引长年征明又彭年书玉田记云客有讯于予曰子之友王君其称玉田者何居其固有膏腴沃壤于昆坵之侧黑水之阳乎其躬秉耒于抵鹊之野乎意者尝凿空逺使跋履乎大秦之墟乎余曰非也王君亷士也悬黎结緑不足以为珍苕华瑾瑜不足以为贵其视连城五都之寳蔑如也客曰然则曷为其称尔乎余曰愿少安请得尽自之王君少有大志读孔孟氏书夙夜强学冀有所进取而勤励过甚乃患耳疾久之竟失厥聪求治靡效于是游放山泽精心访道遇异人为诊视且曰尔病不足复治尔独可为医为医必获如志因探懐中书与之并脉诀心法指授千言乃别去归而尽发所藏医经本草论案篇籍完功之果奇方也君乃大悟曰吾少时欲谋仕以济人利物为意不幸患痼疾志弗克就吾闻医之道能起死人而肉白骨也其在兹乎其在兹乎立市药修治之稍稍出试病者病辄愈愈数十百人名大起君儒生谦雅蕴借口不言世事一时呉士之贤者多所亲重蒙疗者厚于报谢每辄辞拒故皆许以为亷其所自喻则欲治其心之谓也尝曰吾闻君子于玉比德焉而人情以为田吾之方寸有在也吾将以温润而泽者为仁种缜密而栗者为知种亷而不刿者为义种瑕瑜不掩孚尹旁达者为忠信种吾虽无德以比之而深耕易耨且溉且滋防敢少自暇逸使鄙吝得稂莠焉吾田不既治乎昆坵黑水荆山大秦其道里辽逺相去不知其几何也鸡冠蒸栗漆截肪其符采瓌异相耀不知其几何也若皆在方寸之区矣然吾不敢贪亩钟之收以为富但愿毕力其间日积月累至乎不知老之将至焉则庶几其亦有秋乎其称玉田者以此客曰唯唯微子几失王君乃今旷然若发矣不玉玉也不田田也王君其可谓善治其心矣昔雒阳羊雍伯于无终山作义浆以救渴者三年不懈神授之石使种之得璧五双天子异焉位为大夫而表其地曰玉田矧王君良于医起死肉骨若是其众则其为义浆也多矣提封顷亩其将有真玉田者至客就驾余追善其説遂书记之嘉靖己酉六月六日隆池山樵彭年记卷髙七寸七分广三尺四寸一分引首
　　御笔大书蓝田日暖玉生烟句款识云乾隆甲子春仲御笔下有乾隆御笔含经味道二玺前有意在笔先一玺
　　御笔题籖籖上有乾隆宸翰一玺
　　明孙克及各家朱竹一卷【上等冬一】
　　素牋本研朱画凡十二段第一段孙克画欵篆书署克下有松菊犹存一印又自题云谁把瑚写作竿东华香土庆云蟠赤虬腾踏皴鳞鬛朱乌骞飞振羽翰汉帜千人投赵壁周郎一炬走曹瞒覩君顔面知心素已许丹衷借我看戊寅初夏廿六日雪居克作于苍雪庵下有汉阳郡长允执父二印前有苍雪庵一印又跋云予往见朱太史家藏宋仲温草书笔法遒媚劲健如怒猊骇兽之势真可谓之神品卷中作朱竹二三竿但世无朱竹理然常考诸名辈如苏长公柯丹邱亦尝作此葢兴到为之不计其有无耳犹王摩诘之雪蕉是也兹值春雨留连山斋孤坐偶检箧中得旧纸戏作数枝并系以诗然其潇洒变幻之态球琳琅玕之状未能尽发其妙难免刻鹄类鹜之诮也漫书以博一笑雨后有孙克秋林阁二印前有笔砚精良人生一乐一印又跋云管夫人喜写朱竹杨亷夫赠以歌行载集中或云自夀亭侯始壬寅冬再书时年七十有一更较目力何如雪居下有允执一印后有雪居寳玩一印又元庆珍藏一印第二段张忠画后自识云世称梅道人写竹真得潇湘雅趣奇枝伟干古今珍之余从汉阳公逰上都暨金陵楚湘间有年矣汉阳公善写生求之者无虚日余甚若之尝谓曰何不写竹因购得梅道人谱公余即摹写之不数年超出尘外葢其天姿英敏妙臻三昧故尔戊寅夏邀余过苍雪庵出示朱竹卷兼诸名笔烂然夺目宛在朝霞落照中也因仿荒台丛篠爰缀诸尾吴门张忠识下有玉阳山人一印前有孙克篆荒台丛篠四字款署雪居士篆下有克一印又吴中英题识云戊寅夏四月既望呉子泛舟同弟仲房游于小横山赤壁之隂萧然无可览结惟乱篠傍荒台杂出然光景澹寂一似太古自谓摹写未能每与神往而张君玉阳春杪步汉阳君作朱竹宛然此景余窃谓景物与人心黙防有如是者亦奇矣哉漫记一絶携榼曾从赤壁回意中丛篠杂荒台如何此景君能防衬入芸窓笔底来如庵吴中英第三段孙克画篆书自识云孟夏作于听雨轩下有克聨印第四段宋旭画自识云逺方珍怪之物世莫不有瑚树既赤矣又安知无朱竹耶昔坡老主塲屋案不设墨故于兴至不觉技痒遂染朱作竹为防戏三昧后世因其人品而仿之今雪居太守风流格韵不减古人故草草运笔便自不凡常作朱竹卷俾侪軰从而为效颦之戏顾我痴拙徒失故态耳一笑万厯己卯初冬檇李宋旭识下有宋旭之印石门山人二印第五段莫是龙尽画前自题云醉日移来醉眼看【五月十三日古称竹醉日】紫鸾丹凤忽生翰却疑一夜苍梧雨浅澹英皇血泪残孙汉阳索余写朱竹小景并系一絶莫是龙下有静庵石秀轩二印又前有元庆珍藏一印第六段亦为是龙画下方有莫字一印画前自识云余览异书凡天壤间草木珍奇靡可殚述今人以耳目所及欲概造化之理皆妄也前辈言朱竹始于关夀亭不知何昉坡公亦效为之然戴凯之谓沅沣间有赤白二竹白薄而曲赤厚而直今亦不知有白宁必其无赤耶孙汉阳逰戏丹青写得一卷而复命余为之聊书此以当一笑戊寅清和既望莫云卿廷韩甫下有莫伯子云卿二印又前有王穉登题识云朱凤翩跹好羽翰沧溟铁网出琅玕他年身在青霞阙手把葳防绛节看朱竹始于米南宫后世作者接迹正如九辨七发徒贻嚼蜡之诮国朝王秘书稍称合作然犹未能出蓝汉阳君此作皎然絶尘若孙伯符少年时英达夙成而吾廷韩骖驔自喜便欲破辕而前矣王穉登书第七段孙克画篆书署瑚枝三字欵识云戊寅初夏十一日作于苍雪庵下有克聨印又风马牛一印画前张允孝跋云孙汉阳潇洒出尘斋居多竹王子猷之癖也间写朱竹岂亦苏长公偶兴耶意兴所及随色挥毫何问其为朱也自我作古谁谓必效长公也此君于是又幻一形矣张允孝题又江腾鲤题云施朱谁谓此君开金谷瑚海底材丹凤羣栖看不见喈喈声自紫霞来甲辰季冬蒲阳江腾鲤题画后呉中英跋云人云画莫难于作竹谓其劲节萧疎未易相肖况朱竹犹非习见不直曰画鸡犬已也汉阳若摹苏长公作朱竹出已见仿之命笔辄佳夏日手此示余宛若丹霄凤尾昔与可善画竹长公赞其身与竹化而与可尝云惟子瞻识得此妙处子瞻作朱竹而汉阳君一似之又识得子瞻之妙矣千古寥寥独传其意可不谓神欤清癯子吴中英识第八段孙克画款识云孟夏望前二日作于秋琳阁中下有克私印一印画前叶昆隶书题识云戊寅中夏廿五日访汉阳公秋琳阁出手笔朱竹卷见示予懐东坡丹邱辈尝戏作此诚奇致也今复观兹嗣美殊快心目况是辰适值太夫人设帨张筵遂即席掇成小句以助赞觞一噱染就潇湘鸾凤影赤城霞色照君台天公拟授长生箓故遣仙人绛节来鄣郡叶昆画后徐枢跋云节按清和偶过雪居馆出示朱竹一卷初似米湖州苏长公至尾石愈古笔愈苍絶似董马以上诚今世王孙所罕覩者矣枢识后有元庆珍藏一印又王俸跋云孙汉阳守文简公家范博雅好古海内贤士大夫争与交笔底龙蛇落在人间如凤毛鳞甲靡不珍爱所绘朱竹各极幻态而清风髙节烂然盈卷东坡诸先生岂能相后先耶余昨自楚来见潇湘流泽迄今有余思则汉阳之贤不徒染翰而已戊寅初冬澹然居士适晤吴门此地固多作者挈袵登蓝田见夜光则璠璵自失矣余愧非法眼识者以为何如嘉禾防泉子王俸漫书后有元庆珍藏一印第九段丁云鹏画欵识云朱竹始作起于苏长公后至柯丹邱宋仲温嘉其不事绳墨任情兴所适以此往往追仿其意然写不过一枝数叶亦易穷其意也汉阳郡守孙先生髙迈豪爽磊磊不羣逰心翰墨博极古今每有制作便超出前辈时鉴赏家珍之为凤羽鳞甲故非凡物耳近写朱竹数竿出示于余余目之若丹凤欲冲霄汉瑚初出澄波烂烂焕焕辉光夺目假使苏柯诸君生当敛袵逺避何况近代作者耶余不自量亦写数枝附于卷末郑女效颦旁观者见哂耳丁云鹏下有丁字一印第十段周之冕画欵识云汉阳君还自潇湘游戏丹青防染朱竹数茎江南诸名胜因之烂焉成卷其飞燕姊妹红玉相辉耶湘君湘夫人血泪淋漓耶不佞无能夺艶聊且效颦亦犹向石家金谷瑚林鬭寳色耳戊寅十月既望周之冕识下有服卿江左周郎二印后有元庆珍蔵一印画前有漫兴一印第十一段侯懋功画欵识云戊寅九月写侯懋功下有延赏父一印后张允孝跋云鹭有朱鱼有朱鹦鹉有朱禽鱼中犹习见之何怪也天壤之大安知草木中不有朱竹耶借曰不有吾传竹之神寄吾之兴朱耶墨耶何不可者下有张允孝一印又孙克隶书杨孟载诗云山西无竹看认竹竹不真倐然山泽古君子忽作少年看花人想应血雨潇湘渚洗去琅玕碧如许翠华草覩一霓旌泪洒红冰啼二女口脂香容【脱一字】未老望入霞光九疑小鹧鸪声喑緑烟消丹竁朝阳呜凤鸟尔不知此外虽异心恒頳虚顔诉向谁人道跋云据此作不类写竹实有红竹矣杨基字孟载与髙季迪张来仪徐幼文国初称为四杰俱吴人万厯甲午清和日雪居士孙克书于敦复堂下有贫而乐一印第十二段璩之璞画并书髙季迪朱竹词云淇园丹凤飞来几时留得参差翼箫声吹断防云忽堕碧云犹隔想是湘灵泪弹多处血痕多积看潇疎瘦影卷帘欲动应是落花狼藉莫道清髙也俗再相逢子猷还惜此君未老嵗寒犹有少年顔色谁把瑚和烟换去琅玕千尺细看来不是天工却是那春风笔后识云此髙太史朱竹词也暇日为汉阳孙侯诵此词遂令之璞録之卷尾之璞亦复防笔作小枝于右方夫朱竹始自苏学士典试俄顷之兴而石室先生亦互作之至元则梅花和尚倪迂叟皆仿佛以传胜果我明则惟姚云东一人耳后寥寥不闻数十年所矣孙侯崛起士绅往往戏防染翰笔超三昧今海内丹青家皆知望风避舍不复以艺较量于孙侯之庭而不佞效颦及此岂亦所谓持勺水献河伯者耶漫述如此嵗戊寅余月九日下有仲玉氏璩之璞二印画前有璩之璞印璩仲玉氏二印又世寳鹅羣阁元庆珍藏诸印卷末有篆书记语戊寅仲夏广陵柳安获观十字又元庆珍藏一印卷首有句曲外史印上注张伯雨玉印五字葢元人张雨旧印也通卷押缝有居寳玩印凡八元庆珍藏印四世寳印三搢如清玩印一又华字半印卷前别幅陆树声跋凡三前署跋朱竹卷四字跋云孙汉阳君笔端三昧幻出朱竹萧散有高韵卷中士戏笔和之者一二辈暇日就几展玩惟恐收去君自谓世无朱竹复援前人名胜作始者实之不知大化中色俏何者非幻茍心与象防则作者自命何暇步邯郸也自适园退叟陆树声跋又署后跋二字跋云雪居士髙懐出俗用朱笔写竹奕奕有胜致一时传赏子谓此君贞姿劲节兀傲霜雪乃复借春风顔色耶直防戏耳观者倘畧其神韵较朱墨形似也是乌可与论天下之马哉又署三跋二字跋云梅道人墨竹入妙雪居士用朱笔追仿之咄咄夺真如淮隂侯拔赵帜立汉赤帜孙子借宫人行兵法骠骑将军用偏师出竒取胜也又自识云孙汉阳朱竹卷予赏爱不置卷中凡三跋昔欧阳率更见索靖碑三宿其下信人之嗜好有如此者陆树声与吉甫又王逢年隶书跋云观孙汉阳所摹宋人朱竹亦翩翩浊世佳公子也陆公既三跋是卷山人无复赘一词而汉阳固强且开听雨轩设玉笔寳研清童雅歌焚檀佐茗恍聆朱竹之声琅玕烂然可洽其风骨便试洒翰一题卷端时庚辰之夏五月也终南山人王逢年幅前有碧梧翠竹山房元庆珍藏二千石搢如清玩诸印引首有祝氏宗皋珍赏元庆珍藏华亭孙克珍藏印诸印卷髙六寸四分广二丈五尺九寸二分明董其昌仿古一卷【上等藏一】
　　素牋本墨画山水欵识云余于都下郭金吾家见燕文贵王维巨然李成赵源仿卷烟云缥缈布置清脱因仿其意为此宰下有董其昌印一卷髙八寸七分广六尺五分
　　明董其昌山水一卷【上等藏二】
　　素绢本着色画款识云宰画于寳鼎斋中下有董其昌印一又自跋云余尝谓右军父子之书至齐梁时风流顿尽自唐初虞禇辈一变其法乃不合而合右军父子殆如复生此言大不易防葢临摹最易神气难传故也巨然学北苑黄子久学北苑倪元镇学北苑等学北苑耳而各各不相似使俗人为之与临本同若之何能传世也辛亥春正月董其昌画并题下有太史氏董宰氏二印卷髙八寸三分广七尺六寸七分
　　明董其昌山水一卷【上等藏三】
　　素牋本墨画欵书云行到水穷处坐看云起时偶然值邻叟谈笑滞归期宰下有宗伯学士董氏宰氏二印卷髙七寸五分广六尺二寸三分
　　明董其昌山川出云图一卷【上等藏四】
　　素绢本着色画款识云山川出云仿髙房山笔意宰下有董其昌印一又自跋云画树木各有分别如画潇湘图意在荒逺灭没即不当作大树及近景丛木如园亭景可作杨柳梧竹及古桧青松若以园亭树木移之山居便不称矣若重山复嶂树木有别当直枝直干多用攒防彼此相借望之糢糊郁葱似入林有猿啼虎嗥者乃称至如春夏秋冬风晴雨雪又不在言也画家以古人为师已是上乗进此当以天地为师每朝起看云气变幻絶近画中山山行时见奇树须四面取之树有左看不入画而有右看入画者前后亦尔看得熟自能传神传神者必以形形与心手相凑而相忘神之所托也董其昌又题下有太史氏董宰氏二印前有元赏斋一印卷髙八寸二分广七尺五寸三分明童其昌仿黄公望山水一卷【上等藏五】
　　素绫本着色画款识云峯峦浑厚草木华滋以画法论大痴非痴岂以精进头陀而以释巨然为师者耶张伯雨题大痴画癸亥秋日因临子久小景及之宰下有昌字一印后别幅附宋词二阕自识云乙丑三月初旬舟行平原道中欲临开皇刻稧帖因上己巳过检宋词与时景相合者书此二阕都作杨凝式笔意思翁前有程季千书画一印引首有赵宦光篆书重叠太古色五大字款云赵宦光题卷髙八寸一分广二尺二寸
　　明董其昌仿黄公望山水一卷【上等藏六】
　　素牋本墨画款题云大痴画法超凡俗咫尺关河千里遥独有髙人赵荣禄赏伊幽意近清标董宰画后有董其昌印一又自跋云余得黄子久所赠陈彦亷画二十幅【脱一字】及展临舟行清暇稍仿其意以俟披图相印有合处否丙辰九日毘山道中识董其昌后有太史氏董氏宰二印卷前有画禅一印卷髙八寸二分有竒广一丈五寸五分
　　画卷次等
　　唐韩干骏马图一卷【次等天一】
　　素绢本着色画无款前有篆书唐韩干骏马图六字拖尾有王安礼王景修朱光裔仇百玉李秬诸人记语
　　唐荆浩长江万里图一卷【次等地一】
　　素绢本墨画款署荆浩拖尾有柯九思书江赋又郑元祐跋一
　　宋李成松河图一卷【次等元一】
　　素牋本着色画款云李成制拖尾有赵孟頫跋一又郑元祐宋克题句二沈度记语一
　　宋赵昌茶花鹁鸽图一卷【次等黄一】
　　素绢本着色画款云赵昌制拖尾有袁桷柯九思郑元祐诸跋又钱良右题句一
　　宋燕文贵江干雪霁图一卷【次等字一】
　　素绢本着色画款识云王摩诘江干雪霁图燕文贵谨摹拖尾有俞和书雪赋又柯九思钱良右题句二陈三异张昌黄里道记语三
　　宋燕文贵江干积雪图一卷【次等宇二】
　　素绢本着色画款云燕文贵摹王摩诘江干积雪图拖尾有沈周彭年题句二王宠跋一宋燕文贵江干雪霁图一卷【次等字三】
　　素绢本着色画款识云燕文贵摹王右丞江干雪霁图拖尾有郑思肖题句一柯九思班惟志沈度记语三
　　宋赵令穰江乡雪意图一卷【次等宙一】
　　素绢本着色画无款姓名见跋中拖尾有吴寛刘春题句二文彭跋一最后有项元汴记语一宋范坦梅花鸟雀一卷【次等洪一】
　　素绢本着色画款识云政和二年范坦伯履笔拖尾有柳贯杨政董其昌跋三沈度解缙记语二
　　宋崔白秋塘聚雁图一卷【次等荒一】
　　素绢本着色画款署濠梁崔白拖尾有胡布倪瓒题句二
　　宋崔白平沙落雁图一卷【次等荒二】
　　素绢本着色画款云崔白制拖尾有掲傒斯虞集文征明题句三倪瓒跋一
　　宋李嵩太平春社图一卷【次等日一】
　　素绢本着色画款署李嵩拖尾有顾瑛文征明二跋倪瓒题句一仇远诸人记语一又莫昌记语一
　　宋刘松年雪山行旅图一卷【次等月一】
　　素绢本着色画款识云嘉定庚午刘松年拖尾有赵雍倪瓒吴寛文征明诸题句
　　元钱选花卉一卷【次等盈一】
　　素绢本着色画款题云春日花魂醉未醒问人娇面笑盈盈幽禽枝上何多思更向空山自在呜吴兴钱选舜举
　　元钱选秋图一卷【次等盈二】
　　素绢本着色画款题云金烁石流汗如雨削入冰盘气似秋写向小图醒醉目东陵闻説故秦侯吴兴钱选舜举拖尾有张瑾徐昺王敬礼戴习奉诸题句
　　元黄公望江山万里图一卷【次等昃一】
　　素牋本墨画款云黄大痴写江山万里图引首有王穉登隶书黄子久江山万里图八字拖尾有王穉登陆士仁许次纾宋旭诸跋
　　明唐寅山庄寒霁图一卷【次等辰一】
　　素绢本着色画款云山庄寒霁图呉郡唐寅制前隔水有沈白隶书唐子畏先生山庄寒霁图十字后有华夏卢襄文征明文彭沈荃诸跋明仇英仿唐人驾车图一卷【次等宿一】
　　素绢本着色画款云仇英实父制拖尾有祝允明文嘉二跋又周天球记语一
　　明仇英驾车图一卷【次等宿二】
　　素绢本着色画款云仇英实父制拖尾有祝允明文嘉呉奕三跋又孙克记语一
　　明仇英山水一卷【次等宿三】
　　素绢本着色画款云仇英实父制拖尾有文征明都穆卢襄题句三孙克跋一
　　明仇英贡琛图一卷【次等宿四】
　　素牋本白描画款云仇英实父制引首有文征明隶书王防图三大字
　　明仇英五云楼阁图一卷【次等宿五】
　　素绢本着色画款署仇英
　　明文徴明春林翠霭图一卷【次等列一】
　　素绢本着色画无款有文征明印衡山二印明董其昌云山图一卷【次等张一】
　　素牋本墨画款署宰拖尾自跋云夏五月小憩时天雨初霁凉风袭人偶见佳纸在案令侍者注水磨墨试作此图本拟吾家北苑已复似巨然笔意余家藏二卷想像图之仿佛在笔端矣题竟见墨尚淋漓又书杜甫诗不觉卒卷后书杜甫五言诗一章款云辛酉嵗书于世春堂董其昌
　　明董其昌摹烟江叠嶂图一卷【次等张二】
　　素牋本墨画款识云王晋卿有烟江叠嶂图甚为海内所传誉予昔一再见之梦想不忘暇日畧摹其一角愧未及其二三也其昌前又识云余游江京时曾以巨幅书东坡烟江叠嶂歌不知落何所今于金沙于太学斋头复覩此图不胜离合之感宰重题卷前有陈继儒识语一拖尾附书画防三则款识云崇桢丁丑余过曲阿寓睡庵开府园居萧闲无事偶尔拈管遂成小图并书画防三则适赤翁先生见访因以遗之用敦夙谊云尔董其昌
　　明王节仿髙克恭画一卷【次等寒一】
　　素牋本墨画款识云戊子夏六月仿髙房山法长洲王节画于雁宕
　　无名氏
　　画卷上等
　　宋人九圣图【上等天一】
　　素绢本着色画燧人宓羲神农黄帝大禹后稷老聃释迦孔子图像凡九每段泥金书名号卷首有刘延之鉴定书画印吴延画印杨明时印吴延之印诸印卷末有晋府书画之印刘守有印延之心赏珍秘希世之寳子孙寳之诸印前隔水有蕉林书屋一印押缝有清和一印后隔水有延赏楼图书一印押缝有晋府图书吴廷二印拖尾唐肃赞云燧人火食庖牺画卦轩未制服农先教稼禹拯洚水稷粒蒸民巍巍素王集厥大成我瞻列像貌庄心恪彼释与聃予实未学唐肃谨赞又屠正跋云予观画像者屡矣九圣之像岂得而易观亦岂得而概观上自三皇之所以继天立极下逮三代然后其法之【字疑误】备至于佛老之传于世圣贤已有公议于其间予所愿则学孔子者也会稽屠正又韩谯赞云惟燧人氏修火之利巍巍庖牺法天象地始画八卦乃造书契教民耕稼实惟炎帝轩辕御极垂衣而治当尧之时洚水未平使禹治之九载功成暨稷播种烝民乃粒彼美圣神为万世则及周之季笃生尼父删诗定书作乐制礼圣人之像形于丹青圣人之德民无能名所谓先孔子而圣者非孔子无以明后孔子而圣者非孔子无以法孰曰不为万世帝王之师者也而老佛初何与焉安阳韩谯谨赞后有吴廷蕉林观其大畧三印押缝有冶溪渔苍巗二印卷髙八寸有奇广六尺三寸二分
　　明人清明上河图稿本一卷【上等地一】
　　素牋本白描画卷髙七寸九分广一丈六寸五分
　　附刻丝画卷上等
　　宋徽宗桃竹长春图一卷【上等天一】
　　宋本五色织未署款有徽宗押字上铃御书一玺后幅织米芾书唐句一首款识云崇宁元年秋九月唐秦王上千秋节宴诗米芾元章书下有米芾元章一印引首绣桃竹长春四篆字后有蔡氏书印一印又一印不可识卷髙一尺一寸八分广九尺八寸
　　画卷次等
　　宋人鹌鹑图一卷【次等天一】
　　素绢本着色画拖尾有赵岩刘绚全基诸题句元人秋山悬瀑图一卷【次等地一】
　　素牋本墨画
　　元人春牧图一卷【次等元一】
　　素绢本着色画
　　国朝人
　　画卷上等
　　程正揆江山卧逰图一卷【上等天一】
　　素绢本墨画款云青溪道人笔后有正揆聨印卷首自署江山卧逰图第一百九十庚子十二字上有河海波臣一印卷髙八寸一分广九尺九寸六分
　　程正揆仿富春山图一卷【上等天二】
　　宣德牋本着色画款识云富春山图为子久名卷经兵火失其半所存者归防州季氏丁酉余得见于白下因幕仿此卷又闻有全幅临本在吴门记访之青溪道人揆后有端伯氏程正揆印二印拖尾又识云己酉冬十一月予往防兴尽观李氏收藏富春去其卷首仅二尺许耳精采如故诚子久逸品也其题欵亦缥致可喜尤物洵有神防此当为季物冠军余展玩数日后至维扬见卷首在观察王廷宾师臣家火迹犹存中有补缀二处反为累不若听其残缺不害为富春图也青溪又记又识云浮峦暖翠董思翁亟称之余未及见宋荔裳琬携至江宁细玩真迹无疑但绢色黯淡山头乃补造甚恶殊厠目也或自乱失又经俗手此子久大厄季因是亦搆一幅笔意远逊殆可乱真无题语仅书某图大痴七字青溪并记卷髙七寸六分广二丈一尺
</div>
    <div class="pagination">
<a href="石渠宝笈_page20.html">上一页</a><span>...</span><a href="石渠宝笈_page16.html">16</a><a href="石渠宝笈_page17.html">17</a><a href="石渠宝笈_page18.html">18</a><a href="石渠宝笈_page19.html">19</a><a href="石渠宝笈_page20.html">20</a><span class="current-page">21</span><a href="石渠宝笈_page22.html">22</a><a href="石渠宝笈_page23.html">23</a><a href="石渠宝笈_page24.html">24</a><a href="石渠宝笈_page25.html">25</a><a href="石渠宝笈_page26.html">26</a><span>...</span><a href="石渠宝笈_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
