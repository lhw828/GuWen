<!DOCTYPE html>
<html>
<head>
    <meta charset="UTF-8">
    <title>御定佩文斋书画谱 - 第 447 页/共 578 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定佩文斋书画谱 - 第 447 页/共 578 页</h1>
    <div class="content">　　御定佩文斋书画谱卷七十四
　　歴代名人书跋五
　　唐顔真卿中兴颂
　　右大唐中兴颂元结撰顔真卿书书字尤竒伟而文辞古雅世多模以黄绢为图障碑在永州磨崖石而刻之模打既多石亦残缺今世人所传字画完好者多是传模补足非其真者此夲得自故西京留台御史李建中家盖四十年前崖石真夲也尤为难得尔【集古録】中兴颂刻永州浯溪上斲崖石书之刺史元结撰结自以老于文学故颂国之中兴颂成乞书顔太师太师以书名此尤瑰玮故世贵之今数百年藓封莓固逺望云烟外至者仰而翫之亦天下之伟观邪尝谓唐之文敝极矣结以古学为天下倡首芟擢蓬艾奋然防出数百年外尝曰山苍然一形水泠然一色大抵以简洁为主余谓唐之古文自结始至愈而后大成也【广川书跋】
　　书至于顔鲁公鲁公之书又至于中兴颂故为书家规矩准绳之大匠河朔尝见三数夲皆完好而森森如劒防有不可犯之色今得此夲颇为残缺既装褙则反得古中韵胜乃知崖角刓夲真全露有李白所谓秋水出芙渠天然去雕饰者尤可赏激也【郝经陵川集】元次山有文名唐人所推重中兴颂又其得意之作乃其韵俱用平声弥见弱夫宫商经纬依永乃和尽用仄必噍杀矣尽用平必滞伏矣陆平原所谓偏独张清奏靡应此颂不无此疵焉此颂大厯六年镌于永州浯溪石崖已八百防十年不遽泯徒以顔鲁公正书能使山灵诃防若此耳李阳冰琅琊庶子泉铭亦摩崖字已不可辨余亲见之或谓此颂是再模则不可知矣宋庐陵罗大经诧叹肃宗即位灵武事遂谓节判前叙数语止言大业而不及盛徳以为节判亦不满之罗君读此不及竟邪颂中固已有盛徳字以补叙文之阙作文固有称停庶免复累此又庐陵之所不识也【陈与郊隅园集】
　　唐顔真卿宋文贞公碑
　　右唐宋璟碑顔真卿撰并书唐书载广平六子曰升尚浑恕华衡今此碑言公有七子曰复升尚浑恕延华衡乃八子也鲁公所撰广平碑侧记亦曰公之第八子衡谪官沙州盖广平实有八子唐书阙复延二人而此碑鲁公误书八字为七尔又碑云广平自吏部侍郎兼摄尚书左丞而史不载后自楚州刺史歴魏兖冀三州兼河北按察使迁幽州都督复为魏州而史但言歴兖冀二州刺史河北按察使进幽州都督而已史又载广平为广州都督时郡人为璟立遗爱颂璟上疏辞譲有诏许停而碑乃云燕公张説尝为碑颂今燕公集中实有此文岂已为文而未尝刻石与【金石録】
　　唐顔真卿宋文贞碑侧记
　　右唐宋广平碑侧记顔鲁公撰载广平任御史时持服于沙河县属突厥防赵定州河朔凶惧邢州刺史黄文防投艰于公公以父母之邦金革无避及贼至城下公为晓陈祸福其徒有素闻公威名者相率而去之开元末安西都护赵含章冐于货贿多以金帛赂朝廷之士九品以上悉皆有名后节度范阳事觉有司以闻宗将加黜责公一无所受乃进谏焉宗纳之遂御花萼楼一切释放举朝皆谢公衣冠俨然独立不拜翌日宗谓公曰古人以清白遗子孙今卿一人而已公曰含章之贿偶不及臣门非不受也宗深嘉之又云公第八子衡因谪居沙州叅佐戎幕吐蕃入防防于贼庭素闻太尉名徳曰唐天子我之舅衡之父舅贤相也其可留乎大厯十一年以三百骑尽室护归此皆广平逸事有以见其清徳冠当世威名动夷狄如此而新旧史皆不载故并録之于此俾覧者得详焉【金石録】
　　右唐宋文贞公碑并碑侧记皆顔鲁公撰并书文贞墓在沙河县碑久埋没土中近余友方思道作县出之重树于墓以搨夲见示金石録谓碑与新史不同者二事又谓碑侧记载文贞逸事甚详而新旧史皆无之予家藏鲁公文集中有此碑因得比较以补石夲之缺但其文时有小异如集夲云建一言而天下倚平碑一言作一阳集夲云曽祖俊碑作峻集夲云尝梦大鸟啣书吐公口中公吐之碑作大鸟衔书吐公口中而咽之集夲云优游自免碑作乡里集夲云左右震竦碑左右作天后集夲云勅使驰救之碑救作赦集夲云与执政通同碑作与执政通问集夲云宗将幸西蜀碑作中宗将幸西京集夲云公盛气诘之碑气作色集夲云东宫有大功宗庙社稷主也安得异议碑作春宫有大功主安得异议集夲云驾幸洛阳碑作驾逹东都集夲云驰道险隘行不得前碑作驰道隘稽车驰骑不得前集夲云以臣免之碑臣字下有言字集夲云母宠爱子碑作母宠子异集夲云勅公按覆碑无勅字集夲云置之座右碑之作诸集夲云仲冬十九日碑作十有九日集夲云防葬官供碑防葬作器葬集夲云戊寅嵗五月碑无嵗字集夲云叨太仆之下烈碑烈作列集夲云义形言色碑言作顔集夲云既迁邺城碑迁作还集夲云汗洽流浆碑流作如其不同者又如此此赵氏之所未及也【金薤琳琅】
　　唐顔真卿家庙碑
　　顔氏家庙碑顔真卿撰并书真卿父名惟贞仕至薛王友真卿其第七子也述其祖福羣从官爵甚详【集古録】此唐顔氏家庙碑为鲁公真卿撰并书按跋尾此碑遭兵乱仆于野宋太平兴国七年都院孔目李廷袭始移置府城孔庙中而碑幸完予知碑名久矣恨不可得同年周公瑞都宪廵抚陜西始寄至犹恨缺其额耳盖以碑额为无用多不搨或碑穹工人艰于搨而置之不知碑无额如物无首为完物乎况此额为李阳冰篆书可谓二絶何可缺邪【匏翁家藏集】
　　陆士龙有言文以述祖徳为美故三代彞器皆孝子慈孙为其祖父而立者鲁公此碑盖近之矣又此碑后有太平兴国七年八月二十九日重立李廷袭记十七字篆书乃梦英手笔盖此碑倒于郊野廷袭告于上官移载入于府城立于文庙故自托之也夫以顔氏之物子孙不能守而后之人为之移徙树立则不惟顔公之名节可重而字画亦不容冺矣然则为人子孙思以称述先徳而异世之后欲啚不朽者可以思矣【苍润轩碑跋】右顔鲁公家庙碑石刻四面环转在闗中后庙燬宋初有李廷袭者语郡移置之结法与东方朔画像相类而石独完善少残缺者覧之风棱秀出精彩注射劲节直气隐隐笔画间吁可重也天寳间安氏蹴天柱折而力扶之者郭尚父张睢阳平原与常山四耳顔氏独擅其二碑之所以重者是宁独书哉【弇州山人藁】
　　唐顔真卿元次山铭
　　右元次山铭顔真卿撰并书唐自太宗致治之盛防于三代之隆而惟文章独不能革五国之既久而后韩桞之徒出盖习俗难变而文章变体又难也次山当开元天寳时独作古文其笔力雄健意气超拔不减韩之徒也可谓特立之士哉【集古録】
　　右唐元结碑顔鲁公撰并书按唐书列传结后魏常山王道十五世孙而碑与元氏家録序皆云十二世盖史之误又碑与元和姓纂皆云结髙祖名善袆而家録作善禘未知孰是也【金石録】
　　唐顔真卿杜济神道碑
　　右杜济神道碑顔真卿撰并书艺之至者如庖丁之刀轮扁之斲无不中也顔鲁公之书刻于石者多矣而有精有麤虽他人皆莫可及然在其一家自有优劣余意传模镌刻之有工拙也而此碑字画遒劲岂传刻不失其真者皆若是欤碑已残阙铨次不能成文第録其字法尔嘉祐八年中元假日书【集古録】
　　右顔鲁公书撰杜济神道碑沉着端重真可入木八分友人曽三异无疑寳藏之按六一先生集古防谓残缺不能成文今乃粲然可读得非摹拓有先后邪济盖鲁公友壻故又志其墓六一先生亦有防云顔撰而不云书笔法非鲁公不能为世颇以为非顔书更俟识者辨之今考鲁公文集大抵碑详而志略亦微有异同如碑以济祖仕明堂丞志则云令碑以济为惠第二子志作第三又碑与志并歴渭南宰而文集于碑中乃以为尉皆传写之误当以此碑为正庆元乙邜六月二十日周必大书【平园集】
　　唐顔真卿杜济墓志铭
　　右杜济墓志铭但云顔真卿撰而不云书然其笔法非鲁公不能为也盖世颇以为非顔氏书更俟识者辨之【集古録】
　　予观此志字画竒伟决非他人可到欧阳公信小字麻姑仙坛记以为真迹而尚疑此志何哉【金石録】
　　唐顔真卿顔勤礼神道碑
　　右顔勤礼神道碑顔真卿撰并书序顔温二家之盛云思鲁大雅在隋俱事东宫愍楚彦博同直内史省游秦彦将皆典秘阁按唐书云温大雅字彦弟彦博字大临弟大有字彦将兄弟义当一体而名大者字彦名彦者字大不应如此盖唐世诸贤名字可疑者多封徳彞云名伦房龄云名乔髙士防云名俭顔师古云名籀而皆云以字行伦乔俭籀在唐无所讳不知何避而行字余于中书见顔氏裔孙有献其家世所藏告身三卷以求官者其一思鲁除仪同制其一勤礼除詹事府主簿制其一师古加正议大夫制思鲁制云内史令臣瑀宣者萧瑀也侍郎臣封徳彞奉舍人臣彦将行不应内史令书名而侍郎舍人书字又必不称臣而书字则徳彞彦将皆当为名师古制有尚书左仆射梁国公龄右仆射申国公士亷又有吏部尚书君集者侯君集也侍郎纂者杨纂也四人并列于后不应二人书名二人书字也则龄士亷亦皆当为名矣又师古与令狐徳棻同制不应徳棻书名而师古书字则师古当为名也然余家集録有申文献公茔兆记是髙宗时许敬宗撰云公讳俭字士亷敬宗与士亷同时人而为其家作记必不缪误则士亷又当为字也然告身书字在理岂安今新唐书虽云房龄字乔顔师古字籀以富俭茔兆记为名则乔籀果为字乎又按元和姓纂封氏蓨人隋通州刺史绣生四子曰徳润徳舆徳如徳彞又云徳彞更名伦亦不知果是否唐去今未逺事载文字者未甚讹舛残缺尚可考求而纷乱如此故余尝谓君子之学有所不知虽圣人犹阙其疑以待来者盖慎之至也【集古録】
　　右唐顔勤礼碑鲁公撰并书元祐间有守长安者后圃建亭榭多辇取境内古石刻以为基址此碑防毁而存然已磨去其铭文可惜也【金石録】
　　唐顔真卿臧尚书碑
　　右唐臧尚书墓碑顔鲁公撰并正书尚书墓在陜西之三原县顔公此刻人间少传予向以使事道陜得之尚书七子希崇希旭希忱希愔希景希晏希譲皆为显官而希譲至鲁国公顔公文集复有臧氏紏宗碑书七子官爵与此不同【金薤琳琅】
　　臧懐恪碑顔鲁公撰并书懐恪再为王晙萧嵩兵马使积官右武卫将军封上蔡县侯三赠而至工部尚书则以子希譲贵故也兄懐亮至左羽林大将军懐恪有子七人咸显而希譲至尚书节度使鲁国公碑称兄弟子姓勋贤间出自天寳距于开元乗朱轮而拖珪组者数百人而唐史不为立传故聊载之书法伟劲不减家庙茅山而石完不泐尤可喜也金石録又载韩择木书第三子太子賔客希忱碑及希晏碑皆韩秀弼书之希譲胄士也而能为不朽计乃尔诚有过人者矣【弇州山人藁】
　　唐顔真卿欧阳琟碑
　　右欧阳琟碑顔真卿撰并书余自皇祐至和以来颇求欧阳氏之遗文以续家谱之阙既得顔鲁公欧阳琟碑又得郑真义欧阳谌墓铭以与家所传旧谱及陈书元和姓纂诸书参较又问于吕学士夏卿夏卿世称博学精于史传因为余考正讹舛而家谱遂为定夲然独琟碑所失者四顔公书穆公封山阳郡公吕学士云陈无山阳郡山阳今楚州是也当梁陈时自为南兖州而以连州为阳山郡然则陈书及旧谱皆云穆公封阳山公为是而顔公所失者一也旧谱皆云坚石子质南奔长沙顔公云自景逹始南迁其所失者二也欧阳生自前汉以来诸史皆云字和伯而顔公独云字伯和二字义虽不异然当从众又顔氏独异初无所据盖其缪尔其所失者三也元和姓氏及谌铭皆云约之子而顔公独以为纥子其所失者四也琟之世次不应舛乱如此盖谌之卒葬在咸亨上元之间去率更未逺真义所志宜得其实琟卒大厯中唐之士族遭天寳之乱失其谱系者多顔公之失当时所传如此不足怪也治平元年夏至日书铭阙其末数句不补【集古録】
　　唐顔真卿张敬因碑
　　右张敬因碑顔真卿撰并书碑在许州临颍县民田中庆厯初有知此碑者稍稍往模之民家患其践田稼遂撃碎之余在滁阳闻而遣人往求之得其残阙者为七叚矣其文不可次第独其名氏存焉曰君讳敬因南阳人也乃祖乃父曰登曰运其字书尤竒甚可惜也【集古録】
　　唐顔真卿王密碑
　　太师于书天得也尝学折钗股谓得古人书法隐处余见此碑特尽之矣故为世絶艺太师名徳伟然为天下第一忠义之发出于天性今人不得尽知惟书法入石流传于后故世无贤不肖皆得知之盖以公为善书人也今书艺所学皆深墨重笔如指画木印状皆谓能学公之书矣昔夫子能拓闗而不以力闻盖以慎其所习也公于书自喜常患后世不传则其防流俗中亦自取其累耳【广川书防】
　　唐顔真卿张仁蕴徳政碑
　　右唐醴泉县令张仁蕴徳政碑长夀三年立醴泉尉顔真卿书按鲁公虽尝为此官然在开元间而鲁公以贞元元年为李希烈所害年七十六上距长夀三年实九十余嵗是时犹未生也又笔法与鲁公他书不类以此疑有姓名同者然碑武后时立而不用当时所制字或云碑虽建于长夀中至鲁公为尉重书而刻之未可知也【金石録】
　　唐顔真卿鲜于仲通碑
　　右唐鲜于仲通碑顔真卿撰并书仲通以多财结杨国忠荐为劔南节度使讨南诏蛮大败国忠为讳之再荐为京兆尹其始卒无他可称见于史者惟尝表请国忠兼领劒南节制及为国忠立碑颂功徳耳鲁公为此碑称述甚盛以此知碑志所载是非褒贬果不可信虽鲁公犹尔况他人乎明皇实録称仲通以漏禁中语贬邵阳司马而碑言为国忠所忌贬小人之交初以利合卒以利败理固然也【金石録】
　　唐顔真卿李抱玉碑
　　右凤翔泽潞行营副元帅凉国武昭公李抱玉碑杨文贞绾撰顔文忠真卿书见赵明诚金石録余得之乃一旧拓夲最精好而中缺两处防二百许字盖成帖后脱落见残非石泐也杨公衔称赠司徒当是文成而卒于位其家乞顔公追书之故耳大厯中名臣无如二公者而一撰文一书丹在凉公诚幸也第公起邉将中兴名位差肩李郭而能守忠节以显融终介弟承之又大开方面勲且公一武弁能力辞王爵辞司空辞左仆射以视仆固懐恩軰不天壌哉然则微二公公故不朽也非幸也【弇州续藁】
　　唐顔真卿郭敬之家庙碑
　　碑在今陜西布政司御题额顔鲁公撰并书敬之汾阳忠武王父也夫以汾阳家庙得鲁公手书千载而下犹有生气其文与书又非所论也但其碑在役人杂遝之所虽岿然壁上而不无磨蚀之忧然以二公之灵神呵防有由来矣【石墨镌华】
　　唐顔真卿靖李先生碑
　　右唐靖李先生碑顔鲁公撰并正书碑称隐居先生以三洞真法传升先生升付体先生体付正一先生正一付先生自先生距隐居凡五叶矣今考之隐居先生者梁陶景升为王逺知体为潘师正正一为司马子微三人唐书有传惟靖无之予尝游茅山至玉晨观其前有雷平池池南为伏龙冈靖葬其上碑今在观中四周皆刻文字道士以亭覆之【金薤琳琅】
　　鲁公好仙术不特书麻姑坛已也按李含光者陶隐居裔凡五世其事絶无可纪独人谓其法胜乃父遂防不作差近厚耳鲁公结体与家庙同遒劲鬰浡故是诚悬鼻祖然视虞永兴禇河南訚訚气象不无小乏【弇州山人藁】
　　右结体与家庙碑一同后有小防云绍兴丁巳五月十四日大风折顔碑云溪沈作舟扶起之【苍润轩碑防】
　　唐顔真卿多寳塔感应碑
　　右唐多寳塔感应碑岑勋撰顔真卿书多寳塔者僧楚金所造楚金尝写法华经千余部寘塔中今犹有存者余于士大夫家数见之余亦得其一卷乃乾元二年肃宗所造卷首佛像绢素画迹尚如新也【金石録】
　　右千福寺多寳塔碑顔公之书多矣惟此碑盛传人间欧阳公作集古録防尾而此独见遗惟赵氏金石録有之谓多寳塔者僧楚金所造楚金尝写法华经千余部寘塔中赵氏复谓于士大夫家数见之则楚金之书至宋犹有存者碑今在陜西西安府学【金薤琳琅】
　　顔鲁公多寳佛塔碑石刻在西安旧搨完善可读公书如东方画像家庙碑咸天骨遒峻风棱射人此帖结法尤整密但贵在藏锋小逺大雅不无佐史之恨耳多寳佛塔事在法华经中歴过去未来阿僧祗劫世尊説法此佛即现寳塔空中賛美大抵皆寓言也佛惟空是以常在常现常满今以有为迹求之得无去之愈逺乎一念发菩提心即证菩提即现多寳塔称善哉人自不见闻耳【弇州山人藁】
　　鲁公书多寳佛塔碑最窘束而世人最喜正如杜少陵诗佳处满卷而学者徒取其便涩此殆曹子建所谓兰茝馨香人之所嗜而海畔有逐臭之夫者也嗟嗟世人若不具只眼而随人语言以评古书此又曷足以言心赏邪余故聊为渊泉道破必且能为我下一转语也【苍润轩碑跋】
　　鲁公正书惟此碑最着以其字比诸碑稍小便于展玩耳而结法视东方赞家庙碑似觉少逊王元美曰贵在藏锋小逺大雅不无佐史之恨信然碑旧在兴平千福寺不知何时移立西安府学中【石墨镌华】
　　唐顔真卿放生池碑
　　湖州有顔鲁公放生池碑载其所上肃宗表云一日三朝大昭天子之孝问安侍饍不改家人之礼鲁公知肃宗有愧于是也故以此谏孰谓公区区于放生哉【东坡集】
　　顔太师以书自娯晩年尝载石以行砻而藏之遇事以书随所在留其所镌石监视而考之自公之没名徳虽在人然世岂尽知惟书于石者人得见之故今独以书名世或谓公以书传流俗间至野人田老皆得名之大抵人于其所嗜必伤至其所甚蔽则贱理之必然者也【广川书跋】
　　肃宗之放生煦煦小仁无足称者当时池多至八十余所而此碑独以鲁公词翰而传则夫天下之可恃者果在乎尊荣也哉公之书人皆知其为可贵至于正而不拘荘而不险从容法度之中而有闲雅自得之趣非知书者不能识之要非言语所能喻也【逊志斋集】
　　唐顔真卿八闗斋功徳记
　　右八关斋碑顔鲁公书唐河南节度使田神功寝疾宋州刺史徐向等为禳祈报恩者也唐书神功传亦槩见其事碑在今归徳州城外僧寺中永乐丁酉秋进士尹崇髙奉使河南为余致此夲而每行下缺四字盖打碑时为夏潦所渰也【东里续集】
　　唐世藩镇跋扈之患所不忍言只如此碑乃因田公之病而为之者当时所费不下千万然当时有烜耀于此者今皆澌灭而田公之事独以鲁公之书而传余尝评此书在顔碑者最为竒伟盖以其气象森严而又不窘束故尔【苍润轩碑跋】
　　右顔鲁公书字径可二寸许方整遒劲中别具姿态真蚕头防尾得意时笔也此书不甚名世而其格不在东方家庙下然非余子所及也【弇州山人藁】
　　唐顔真卿书干禄字様
　　右干禄字様模夲顔真卿书杨汉公模真卿所书乃大厯九年刻石至开成中遽已讹阙汉公以谓工人用为衣食之业故模多而速损者非也盖公笔法为世楷模而字书辨正譌谬尤为学者所资故当时盛传于世所以模多尔岂止工人为衣食业邪今世人所传乃汉公模夲而大厯真夲以不完遂不复传若顔公真迹今世在者得其零落之余藏之足以为寳岂问其完不完也故余并録二夲并藏之亦欲俾覧者知模夲之多失真也【集古録】
　　欧阳文忠言汉公模夲多失真则不然今观此书精隐劲媚殊得顔真杨自以为不差纎豪信矣然文忠又云干禄之注持重舒和而不局促余輙易之曰持重而不局促舒和而含劲气廼尽鲁公之笔意也崇宁壬午嵗九月十二夜试姑苏仲璋笔【东观余论】
　　右顔鲁公干禄字书辨别字之正俗及通用亦间有析其义者云干禄者盖唐以书取士也而公真书小字之传于后者亦独见此耳【东里集】
　　此顔鲁公干禄字也按成都句咏跋公尝刺湖州此刻初在其宅东防后翻刻蜀中予所得乃全帖然缺平声字虽上声亦不完岂是二石或一石而两面书之予所得者乃其半邪或所谓刓缺而不可推究者邪然不应缺之之多也书盛于晋顾多破壊其体鲁公此夲特正其缪误以恵学者则其书名岂特妙于笔墨而已咏所书与公书颇类岂尝师公而得其髣髴者邪【匏翁家藏集】
　　唐顔真卿射堂记
　　右射堂记顔真卿书鲁公在湖州所书刻于石者余家集録多得之惟放生池碑字画完好如干禄字书之类今已残阙每为之叹息若射堂记者最后得之今仆射相公笔法精妙为余称顔氏书射堂记最佳遂以此夲遗余以余家素所藏诸书较之惟张敬因碑与斯记为尤精劲惜其皆残阙也【集古録】
　　唐顔真卿湖州石记
　　右湖州石记文字残缺其存者仅可识读考其所记不可详也惟其笔画竒伟非顔鲁公不能书也公忠义之节明若日月而坚若金石自可以光后世传无穷不待其书然后不朽然公所至必有遗迹故今处处有之唐人笔迹见于今者惟公为最多视其钜书深刻或托于山崖其用意未尝不为无穷计也盖亦有趣好所乐尔其在湖州所书为世所传者惟干禄字放生池碑尚多见于人家而干禄字书乃杨汉公摹夲其真夲以讹缺遂不复传独余集録有之惟好古之士知前人用意之深则其湮沉磨灭之余尤为可惜者也【集古録】
　　唐顔真卿书东方朔画赞
　　东方朔画賛晋夏侯湛撰唐顔真卿书賛在文选中今较选夲二字不同而义无异也选夲曰弃俗登仙而此云弃世选曰神交造化而此云神友【集古録】
　　顔鲁公平生写碑唯东方朔画讃为清雄字间栉比而不失清逺其后见逸少夲乃知鲁公字字临此书虽大小相悬而气韵良是非自得于书未易为此言也【东坡集】
　　东方曼倩画賛昔鲁公守平原时书今其石刓剥后世复为摹搨以传然鲁公于书其神明焕发正在笔画外若弮朱墨而印于石者此待诏书耳果有道邪【广川书跋】
　　此碑久毁东明穆先生得古搨重刻之石其期立等字多譌想其元搨漫灭者时有之矣余前过平原留意踪迹之迄不可得后乃购得此夲字更明悉何尝有譌字且其篆题兼存尤古雅峻峭全无钝质俗态此时阳冰称髙手乃其文采风流不及此十二字也其賛字眎顔他书独瘦劲恬适与家庙碑相上下盖公中年制作最为得意想此搨在穆先生所收数百年之前可见世之罕物时时在人家但不易遇耳【墨林快事】
　　唐顔真卿画賛碑隂
　　画賛碑隂唐顔真卿撰并书湛賛开元八年徳州刺史韩思复刻于庙天寳十三载真卿始别书之【集古録】余既得先生画賛自记希有之遇矣其后又得此记字比画賛更大而笔尤丰伟锋芒转换一一如新盖搨更在前者遂成完璧其题乃八分鲁公分书更少见尤可寳也【墨林快事】
　　唐顔真卿麻姑仙坛记
　　右麻姑坛记顔真卿撰并书顔公忠义之节皎如日月其为人尊严刚劲象其笔画而不免惑于神仙之説释老之为斯民患也深矣【集古録】
　　右唐麻姑仙坛记顔鲁公撰并书在抚州又有一夲字絶小世亦以为鲁公书验其笔法殊不类故正字陈无已谓余尝见黄鲁直言乃庆歴中一学佛者所书鲁直犹能道其姓名无已不能记也小字夲今録于后使覧者详其真伪云【金石録】
　　唐顔真卿小字麻姑仙坛记
　　右小字麻姑坛记顔真卿撰并书或疑非鲁公书鲁公喜书大字余家所藏顔氏碑最多未尝有小字者惟干禄字书法最为小字而其体法与此记不同盖干禄之注持重舒和而不局蹙此记遒峻结尤为精悍此所以或者疑之也余初亦颇以为惑及把翫久之笔画巨细皆有法愈防愈佳然后知非鲁公不能书也故聊志之以释疑者治平元年二月六日书【集古録】
　　作字大至方丈小至粟粒其位置精神不差豪发然后为尽如以此字与中兴颂参较当知予言为信【姑溪集】右唐小字麻姑坛记顔真卿撰并书在今江西南城县之麻姑山欧阳公谓或者疑其非真而复以为笔画有法非鲁公不能书也赵明诚谓陈无已尝见黄鲁直言此乃庆厯中一学佛者所书鲁直能道其名及观陆放翁云鲁公麻姑坛记有大小二夲盖用羊叔子岘山故事通志金石略载鲁公书亦有小字麻姑坛记则欧阳公之疑与鲁直之言又似不足信元桞待制道传云麻姑坛碑小字楷法尤精紧比闻旧石焚毁山中虽重刻无复当时笔意则亦以小字为顔书但谓石已不存非也呉文正公云麻姑碑在吾乡旧为雷所破重刻至再字体浸失其真则被焚者乃临川大字夲而南城之石至今固无恙也【金薤琳琅】
　　唐顔真卿与郭仆射争坐位帖
　　昨日长安安师文出所藏顔鲁公与定防郡王书草数纸比公他书尤为竒特信乎自然动有姿态乃知瓦注贤于黄金虽公犹未免也【东坡集】
　　鲁公与郭令公书论鱼军容坐席凡七纸而长安安氏兄弟异财时以前四纸作一分后三纸及乞鹿脯帖作一分以故人间但传至不愿与军容为佞柔之友而止元祐中余在京师始从安师文借得后三纸遂合为一此书虽竒特犹不及祭濠川刺史文之妙盖一纸半书而真行草法皆备也【山谷集】
　　鱼朝恩挤郭令公折元载摇相里造侵王缙一时焰熏灼若此鲁公秉义以夺其骄至今几五百年尚凛凛有生意猗其伟与但其间称誉朝恩尚数千言大半于行间増入岂犹未免于危行言孙邪【鹤山集】
　　鲁公作字多擘窠大书端劲而秀伟黄鲁直云此所期无不欲髙照千载者此帖草略匆匆前所未见开轴未暇熟视已觉粲然忠义之气横溢而防画所至处便自竒劲公尝谓卢杞曰朝廷法度岂更堪公破壊也于此又曰朝廷纲纪须共存正凛然想见其为人盖公所遭之时如此而所守之道不得不然故仓卒未敢忘国之纲纪也余私有感于中者因记于此【石门文字禅】坐位帖真迹在京兆安氏家尝刻以传世呉中复守永兴谓安氏石未尽笔法因再模刻此二夲余家咸有之安氏子孙分析坐位帖乃剖为二此帖至行香寺仆射指后不复有盖呉安石刻夲卓头髙指后别为一行遂由是平分为两是安氏兄弟不学之谬东坡见安师文时帖尚全尝手搨数十夲余得坡公搨夲于东平王氏无纎豪失真旁用睂阳苏氏及赵郡苏轼印记米防阳年少尝临之邵伯温亦云安氏析后不复见全夲此卷笔法絶类米老往见乞米帖墨迹于子昂家子昂以重资得之余心有疑而不敢言今得此帖纸色行墨絶相类遂定为米老所临无疑延祐二年八月丁丑袁桷记【清容居士集】
　　顔鲁公争坐位书用先丰县先天广徳中牒起草真迹缝中有顔氏守一图书字印米元章所谓诡形异状得于意外定为顔书第一者是也宋时与季明文鹿脯帖俱藏安师文家后来季明文归聂氏文待诏题识极诵其妙余不及见曽见吾友项又新所藏坐位帖神色秀朗微似宋人摹夲要亦书家甲观矣近来墨刻陜夲漫漶不足目戏鸿堂所勒宋搨亦未能精且行款割裂不无失古人纵横徐疾之势不若此夲笔笔生动位置俨然信可寳也【陈万言钘园集】
　　争坐帖有陜刻字形已漫余家有宋搨精好因摹入石此顔书之烜赫者【容台集】
　　唐顔真卿李大夫帖
　　顔帖为刑部尚书时乞米于李大夫云拙于生事举家食粥来已数月今已罄乏实用忧煎盖其贫如此此夲墨迹在余亡友王子野家子野在于相家而清苦甚于寒士尝模帖刻石遗于朋友故人云鲁公为尚书其贫如此吾徒安得不思守约【集古録】
　　顔真卿学褚遂良既成自以挑踢名家作用太多无平淡天成之趣此帖尤多褚法石刻醴泉尉时及麻姑山记皆褚法也此特贵其真迹尔非争坐帖比大抵顔桞挑踢为后世丑怪恶札之祖从此古法荡无遗矣安氏鹿肉干脯帖苏氏马病帖浑厚淳古无挑踢是刑部尚书时合作意气得纸札精谓之合作此笔气郁结不条畅逆旅所书李大夫者名光顔唐功臣也【寳晋英光集】
　　唐顔真卿蔡明逺帖
　　右蔡明逺帖寒食帖附皆顔鲁公书鲁公后帖流俗多传谓之寒食帖其印文曰忠孝之家者钱文僖公自号也希圣钱公字也又曰化鹤之系者丁崖相印也润州观察使者钱惟济也【集古録】
　　蔡明逺帖是鲁公晩年书与邵伯琭谢安石庙中题碑傍字相类极力追之不能得其髣髴【山谷集】
　　唐顔真卿刘中使帖
　　右唐太师顔鲁公书刘中使帖真迹着载宣和书谱南渡后入绍兴内府至元丙戌以陆柬之兰亭诗欧阳率更卜商帖真迹二卷易得于张绣江处此帖笔画雄健与蔡明逺寒食等帖相颉颃而书防慷慨激烈公之英风义节犹可想见于百世之下信可寳也三月十有二日大梁王芝再拜谨题于寳墨斋北燕乔篑成仲山观【书画题跋记】
　　顔太师之书世多不见不肖生平见真迹三夲祭侄季明文马病及此帖祭侄行书马病行真皆小而此帖正行差大虽体制不同然其英风烈气见于笔端一也此语岂可为不知者道哉鲜于枢拜手书【同上】
　　右顔鲁公刘中使帖徴明少时尝从太仆李公应祯观于呉江史氏李公谓鲁公真迹存世者此帖为最徴明时未有识不知其言为的及今四十年年逾六十所阅顔书屡矣卒未有胜之者因华君中甫持以相示展阅数四神气爽然米氏所谓忠义映发顿挫郁屈者此帖诚有之乃知前辈之不妄也帖后跋尾六通首王英孙次鲜于太常又次张彦清白湛渊田师孟最后亦彦清书盖此帖曽藏于彦清所后易于英孙考观跋语可见英孙所跋嵗月宜在后不知何縁出诸公之前初疑装池之悮欲令改易而张公钤印宛然不可拆裂姑记于此以俟博识嘉靖九年庚寅菊月望日徴明识【同上】鲜于伯机题祭季明文天下书法第二吾家法书第一此又题刘中使帖渔阳笔法信有所自名不虚得此卷余已刻之戏鸿堂帖中董其昌观因题【同上】
　　唐顔真卿鹿脯帖
</div>
    <div class="pagination">
<a href="御定佩文斋书画谱_page446.html">上一页</a><span>...</span><a href="御定佩文斋书画谱_page442.html">442</a><a href="御定佩文斋书画谱_page443.html">443</a><a href="御定佩文斋书画谱_page444.html">444</a><a href="御定佩文斋书画谱_page445.html">445</a><a href="御定佩文斋书画谱_page446.html">446</a><span class="current-page">447</span><a href="御定佩文斋书画谱_page448.html">448</a><a href="御定佩文斋书画谱_page449.html">449</a><a href="御定佩文斋书画谱_page450.html">450</a><a href="御定佩文斋书画谱_page451.html">451</a><a href="御定佩文斋书画谱_page452.html">452</a><span>...</span><a href="御定佩文斋书画谱_page448.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
