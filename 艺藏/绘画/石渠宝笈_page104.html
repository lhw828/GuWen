<!DOCTYPE html>
<html>
<head>
    <meta charset="UTF-8">
    <title>石渠宝笈 - 第 104 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>石渠宝笈 - 第 104 页/共 109 页</h1>
    <div class="content">　　宋笺本首幅墨画竹树双鹊款识云宣德戊申御笔戏冩上钤广运之宝一玺后九幅行书自制小词前署云御笔戏作一枝花后又署宣德三年【空一字】月五字后副页黄道周隶书赞云豳风之亭观彼获者猗兰之谷以求隣雅渊哉圣思周念四野黄华始敷幽人则娱侣松友筠斗室欢呼阊阖阆风何繇曰都如或见之而称华胥谅维圣人烛我海宇悦鸟鸣虫各获其所稻薁葵骈受天祜九阍之听如妇子语于嘑休哉生昌运时豳猗之余复闻是诗风云日星千春防之小臣黄道周前署崇祯十一年秋八月伏观有识十三字画幅高九寸二分广一尺五分书幅高八寸四分广四寸九分
　　明陆治蔡羽书画合璧一册【上等元一】
　　宣德笺本右方陆治着色画凡十幅左方蔡羽草书各体诗凡十一幅书画相间画末幅款识云启之幸从林屋先生得诗十章予乃图之则又幸附启之之册者也观者不以象外求之则余之负林屋者多矣岁己亥三月陆治识下有陆氏叔平一印书第一幅前署山中送陈启之六字后署蔡羽下有九逵一印第二幅前署登灵巗同启之六字后署羽下有左虚子一印第三幅署潘修伯陈启之秋日缥缈峯十一字后署羽下有元秀楼一印第四幅署四月寄启之五字后署蔡羽下有南馆一印第五幅第六幅署秋日启之至京邸七字后署羽下有九逵一印第七幅署立秋日与启之静坐八字后署蔡羽下有左虚子一印第八幅署启之折荷花至六字后署羽下有元秀楼一印第九幅署话别诸子月夜出于东城道十一字后署羽下有南馆一印第十幅署都下送启之五字后署蔡羽下有九逵一印第十一幅署秋尽虎邱四字后署蔡羽下有左虚子一印前副页许初书厯示游言四大字款识云嘉靖戊戌冬日许初爲启之题册计二十一幅幅高八寸三分广九寸三分
　　书画合册次等
　　明唐寅仇英画前后游赤壁二图文徴明书赋一册【次等天一】
　　首幅素绢本着色画前赤壁图款署苏台唐寅末幅素绢本着色画后赤壁图款云吴郡仇英实父制第二幅至第十幅洒金笺乌丝阑本行书前后二赋款署徴明前副页徴明又隶书赤壁清游四大字后副页有文从简跋一画二幅书计九幅
　　明董其昌书画合璧一册【次等地一】
　　前幅画后幅杂书旧人诗词书画相间凡三十六幅画幅第一幅素笺本着色画款云仿大痴老人宰第二幅素笺本着色画款云仿黄鹤山樵笔意宰第三幅素笺本墨画款云云林小景宰第四幅素笺本墨画款云仿方方壶宰第五幅金笺本墨画款识云仙巗图乙亥秋仲宰第六幅金笺本淡着色画款云仿子乆溪山书屋宰第七幅金笺本墨画款识云竒踪秘千载一日敞神界宰冩渊明诗意第八幅素笺本墨画款云仿李营邱笔其昌第九幅素笺本墨画自识云冩米南宫但当以气胜有吞吐千峯之势第十幅金笺本墨画自识云山川出云爲天下雨宰第十一幅素笺本着色画自识云仿大年第十二幅素笺本墨画自识云惠崇宋诗僧在巨然之前画学王维特工妍丽如诗家温李辈香奁集文生于情者东坡山谷尝题其小景余所见有京口陈氏江南春卷及眞州吴氏所赠巨轴早春图第十三幅素笺本着色画款云仿黄子乆秋山图思翁第十四幅金笺本墨画款识云梅道人画法爲沿袭所失其法今爲正之宰第十五幅素绢本墨画款署宰第十六幅素绢本墨画款识云晋陵道中望远岫平林坡陀溪防一　一如画秋色甚佳舟行闲适随意拈笔遂得八景第十七幅素绢本着色画款云宰画第十八幅素绢本墨画款云宰冩书幅第一幅洒金笺本行书款云董其昌书第二幅第三幅第四幅俱洒金笺本行书款署其昌第五幅金笺本行书款署董其昌第六幅第七幅第八幅俱素绫本行书款署其昌第九幅金笺本行书款署其昌第十幅素绫本行书款署董其昌第十一幅第十二幅俱金笺本行书款署其昌第十三幅至第十八幅俱素绫本行书款署其昌前副页又自书画中禅三大字款云其昌书













　　石渠宝笈卷四十一
<子部,艺术类,书画之属,石渠宝笈>
　　钦定四库全书
　　石渠宝笈卷四十二
　　贮
　　画禅室
　　列朝人
　　书卷上等
　　唐虞世南临兰亭帖一卷
　　画册上等
　　唐宋元名画大观一册
　　画卷上等
　　宋米友仁潇湘图一卷
　　宋江防千里江山图一卷
　　元黄公望富春山居图一卷



　　钦定四库全书
　　石渠寳笈卷四十二
　　贮
　　画禅室
　　列朝人
　　书卷上等
　　唐虞世南临兰亭帖一卷【上等】
　　素笺本行楷书无款姓名见跋语中卷末有臣张金界叔上进七字卷前隔水有黄签标题唐虞永兴临禊帖蕉林寳藏神品上上十五字前有内府图书一印又图书半印一卷末有绍兴连玺又半印二不可识又一印漫漶不可识卷中有滕裪伯夀永存珍秘杨宛叔图书记茅止生图书印三印前隔水有杨明时印不弃梁清标印蕉林鉴定余清斋图书印呉廷书印诸印押缝有天厯之寳一玺又江邨冯氏鹿庵珍藏图籍印呉国逊印三印又二印不可识后隔水有苍岩子梁清标玉立氏印章三印押缝有绍兴连玺二又冯铨之印江村御前之印呉廷之印用卿氏蕉林秘玩诸印拖尾有淳熙五年十月朔魏昌杨益同观十三字后有张氏珍玩北燕张氏寳藏二印又宋濓跋云摹书至难必钩勒而后填墨最鲜得形神两全者必唐人妙笔始为无愧如此卷者是也外签乃赵文敏公所题则其赏爱不言可知矣翰林学士承防金华宋濓谨题洪武九年六月二十三日后有蕉林玉立氏图书观其大畧二印又司马家藏翰墨图书连印一又一印糢糊不可辨又董其昌跋云万厯丁酉观于真州吴山人孝甫所藏以此为甲观后七年甲辰上元日吴用卿携至书禅室时余已摹刻此卷于鸿堂帖中董其昌题又王祐记云天顺甲申五月望后二日王祐与徐尚賔同往昆山阅于雪篷舟中又张弼记云成化戊戌二月丙午叶萱周同轨古中静与予同观于杨士杰之衍泽楼张弼记又董其昌跋云赵文敏得独孤长老定武禊帖作十三跋宋时尤延之诸公聚讼争辨只为此一片石耳况唐人真迹墨本乎此卷似永兴所临防入元文宗御府假令文敏见之又不知当若何欣赏也久藏余斋中今为止生所有可谓得所归矣戊午正月董其昌题又山卿跋云右军墨妙尽于兰亭一帖其真迹不传矣见其仿佛者尚能使人玩赏不置何怪乎当时珍爱之耶呉人山卿又杨明时跋云万厯戊戌除夕用卿从董太史索归是卷同观者呉孝父治呉景伯国逊呉用卿廷不弃明时焚香礼拜时在燕台寓舍执笔者明时也后有江村一印又朱之蕃跋云定武佳刻世已希遘矧唐人手笔妙得神情可称嫡者乎此卷古色黯淡中自然激射渊珠匣剑光怪离奇前人所共赏识用卿宜加什袭藏之金陵朱之蕃又王衡记云甲辰闰九月九日王衡敬观于春水船又吴廷记云戊午正月二十二新安呉廷京山王制杨鼎熙王应同观于董太史世春堂又杨宛跋云唐虞永兴临定武兰亭自董宰太史流传至石民内子杨宛收藏又陈继儒跋云世人仅见禇摹禊本今此卷为虞永兴所摹尤是希有无上之观宰割赠茅止生永不落刦矣陈继儒获观敬题又杨嘉祚跋云先文贞辅仁庙监国时学士王儞进唐摹禊帖睿防命勒石大本堂以榻本赐焉予家藏此帖晋人典刑遂觉未逺兹复睹止生藏永兴墨迹所谓欲穷千里目更上一层楼也杨嘉祚敬题后有苍岩子蕉林观其大畧三印跋中诸押缝有安定呉廷印各二卷髙七寸七分长二尺三寸五分后隔水
　　御跋云此卷经董其昌定为虞永兴摹以其于禇法外别有神韵也香光得之呉氏后虽以赠茅元仪而在香光斋头颇久故归之画禅室中御题下有乾隆二玺拖尾又
　　御题云抢豪快覩永兴书林静烟新改火余何似山阴王逸少崇山曲水暮春初坦腹东牀意欲仙由来字必以人传若从肥瘦论形似逐块锥舟我不然米家寳晋漏传名学士风流俨若生腕覆廓填都不管春风即景独怡情于停蓄处有波涛真比长安□刻髙甲乙何须夸博辨防多优孟效孙敖丁夘上已观因题前有澄观一玺下有防暇怡情得佳趣二玺
　　御笔题签上有御赏乾隆宸翰二玺
　　画册上等
　　唐宋元名画大观一册【上等】
　　凡十二幅前六幅长条式后六幅推篷式第一幅王维素绢本墨画无欵前有宋徽宗标题玉维雪溪图五字上钤双螭一玺右方上有内合同印一印又二印漫漶不可识下有宣和连玺左方上有押字并印一俱漫漶不可识诗塘上有董其昌跋云天启元年嵗次辛酉程季白重携此册至余斋中适楚中王防度吾郡陈仲醇呉君杰杨彦冲张世卿姑苏杨中修同集縦观永日各以为奇觏咄咄称快独余防类向隅然幸不落伧父手又为右丞诸君子快耳董其昌后有梁清标印河北棠村二印副页董其昌又跋云沈启南先生题右丞江山雪霁图有曰平生止见沙溪孙氏所藏雪渡图盈尺而已正此图也或笔误以溪为渡耳有徽庙御题有厯代小玺无复遗论当为希世之寳此册开卷右丞营邱便足压一世收藏鉴赏家知其不敌其昌幅髙一尺一寸六分寛九寸八分第二幅李成素绢本青緑画无欵姓名见跋中幅上铃缝有御府寳绘一玺右方上有同印半玺又项墨林父秘笈之印一印下有墨林连印一印左方上有子京项元汴印墨林秘玩徳明受藏诸印下有秋壑图书一印副页董其昌跋云宋时有无李论米元章仅见真迹二本着色者尤絶望此图为内府所收宜元章画史未之及也右角有臣李等字余藏之二十一年未曾寓目兹以汤生重装潢而得之本出自文夀承归项子京自余复易于程季白季白力能守此为传世珍令营邱不朽则画苑中一段奇事戊午夏五之望董其昌题左方上有心赏一印幅髙一尺九寸八分广九寸第三幅赵孟頫素绢本淡着色画欵署子昂自题云洞庭波兮山崨嶪川可济兮不可以涉木兰为舟兮桂为檝渺余懐兮风一叶子昂下有赵氏子昂一印幅髙一尺九寸二分广八寸五分第四副赵孟頫素绢本淡着色画欵署子昻自题云山之凹兮水之滙沙棱棱兮石礌礌有人兮如彼兰茝思之不来兮使我心痗子昻下有赵氏子昻一印副页董其昌跋云画洞庭不当繁于树木乃以老木縁岸楂枿数株居然摇落湖天寥濶之势从此画出是子昻章法迥絶宋元处是搆凌云台手其昌书左方上有心赏一印下有梁清漂印蕉林鉴定二印幅髙一尺九寸五分广八寸五分第五幅王素绢本淡着色画款署松路仙岩黄鹤山人王为唐卿制左方上有省画印半印一下有张则之李雅二印又半印不可识诗塘上董其昌跋云此钤山堂藏画也余得之娄水周将军葢是山樵仿燕文贵笔盈尺间有千岩万壑林木鬰茂楼阁缥缈当命之仙山图其昌后有心赏张孝思赏鉴印张则之三印幅髙一尺二寸三分广九寸二分第六幅陆天防宋笺本墨画款署丹台春赏自题云江南风物轶飚尘天际曾峯意出羣乳窦雨晴飞玉液颠崖露冷松云丹砂勾漏何年受璚笈灵符此日开借问安栖珠树鹤山居如画个中论天防下有天防生陆氏私印二印右方上有石田茅屋一印下有蕉林玉立氏图书味闲书印二印左方上有心赏一印副页董其昌跋云陆天防徐防文皆宗黄子久此图尤天防善者机也其昌幅髙一尺九寸八分广七寸九分第七幅僧巨然素绢本墨画无款姓名见标题中左方下有温字贰拾号五字右方上有心赏一印左方上有都省书画之印半印一下有半印不可识副页董其昌标题僧巨然江山晩兴卷宣和殿所收十三字幅髙九寸广一尺七寸三分第八幅范寛素绢本墨画无款姓名见标题中右方下有半印不可识副页董其昌标题范寛江山萧寺图卷八字幅髙七寸八分广一尺六寸第九副黄公望宋笺本墨画右方上有心赏一印左方上有苍岩棠村审定二印副页自书云芝兰室铭善士尚友尚论古人诵诗读书如炙如亲与善人居入芝兰室久而不闻俱化而一之子好友珍閟简书以褫以袭庋之室庐有扁其顔譬诸芬苾玉明冰莹知非二物鹿鸣呦呦停云蔼蔼匪今斯今友道之在因读象山先生玉芝歌后有跋云淳熙戊申余居是山夏初与二三子相羊瀑流间得芝草三偶相比如卦画成华如兰玉明冰洁洞澈照眼乃悟芝兰者非二物也【云云】因铭钱氏芝兰室故并及之至正二年夏五月望大痴道人黄公望寓云间元真道院造后有黄公望印黄氏子久一峯道人三印后董其昌跋云黄子久小楷如此逼古不减晋唐当行家而题画名款草率具体竟掩其真书古人深逺善藏不必一　一自见至如此画之老以取力此书之嫩以取态皆变体也壬子七月九日其昌题幅髙八寸七分广一尺三寸七分第十幅倪瓒宋笺本墨画自题云狂风二月独凭阑青海防茫烟雾间酒伴提鱼来就煮骑曹问马只看山汀花岸栁浑无赖飞鸟孤云相与还对此持杯竟须饮也知春物易阑延陵倪瓒壬子春右方下有梁清标印河北棠村緑荫亭记三印左方上有心赏一印下有泽民拾遗生沈日章珍玩图书二印左边幅有髙道素识云戊午元日焚香暖翠新居雨霰萧萧松寒梅冻检宋梓陶征士集读一过展云林春山卷试李廷珪墨澄泥砚枣心笔因记右边幅有程梦庚印程季白书画印王时敏印三印幅髙八寸三分广一尺三寸五分第十一幅卫九鼎宋笺本墨画欵署至正壬辰五【缺】望日丹邱卫九鼎下有明聫印右方下有沈周寳玩一印左方下有王时敏印王济赏鉴过物二印副页文徴明题云渔梁诘曲带湾碕山掩楼台树陆离小蹇不嫌溪路永一天斜日正供诗徴明又识云沧溪令君出示元人四画皆精好可爱抚翫之余各赋一诗其后壬寅十月二十又一日长洲文征明识又董其昌识云衡山先生题此卷时年七十三嵗至八十乃纪年所谓披裘先生七十始壮者辛酉中秋前二日其昌题幅髙八寸八分广一尺五寸第十二幅方方壶宋笺本墨画自识云洪武戊午嵗上元戯于上清方丈后有金门羽客敕授真人二印又识云米襄阳作画一扫画之谬习予老年时时烂漫冩之方方壶醉笔后有勅授真人画中神品方壶书印三印左方下有李厚亨檇李李氏鹤梦轩珍藏记呉廷之印三印左边幅董其昌跋云上清学米家山元季所重国初诸名公诗集如髙袁辈及闽中十子皆题其书声价可想矣米家山原以韵胜在有意无意之间后人渐变为巧媚金屑虽贵入眼成翳可笑也此小幅应作如是观其昌右边幅有程梦庚印程季白书画印王时敏字逊之三印幅髙八寸三分广一尺四寸八分册前右页宋刻丝仙山楼阁左页董其昌识云宋以前大家都不作小幅小幅自南宋以后始盛又僧巨然辈絶少丈余画卷长卷亦惟院体诸人有之此册皆北宋名迹及呉兴赵文敏之笔余于马夏李唐性所不好故不令入选佛塲也董元宰题册后右副页董其昌跋云学书与学画不同学书有古帖易于临仿即不必宋唐石刻随世所传形模差似赵集贤云昔人得古帖数行専心学之遂以名世或有妙灵心不在此论矣画则不然要须醖酿古法落笔之顷各有师承畧渉杜撰即成下劣不入具品况于能妙乃断素残帧珍等连城殊不易致元时顾阿瑛曹云西倪元镇皆江以南收藏之家物聚所好故黄子久王叔明陈仲美马文璧辈防礴风流为一时之盛近代沈石田去胜国百年名迹犹富观其所作卷轴一树一石尺寸前见呉中自陆叔平后画道衰落亦为好事家多收赝本谬种流传妄谓自开堂户不知赵文敏所云时流易趣古意难复速朽之技何足盘旋此册实予四十余年先后结集既为好事者易去而遗书娄水年家玺卿逊之复购之逊之画已独步海内又得唐宋元人为师友与之俱化矣董其昌题前副页左方有董其昌标题唐宋元画册董宰为烟客老亲家题十五字郎世宁奉
　　勅恭绘
　　御容上下钤乾隆二玺傍有徳日新执两用中二玺
　　右方
　　御题云世界空华底认真分明两句辨疏亲寰中第一尊崇者却是忧劳第一人此予梦中自题小像旧作也昔人于平生爱玩輙留照以志真赏予独嗜画禅此册时遇前贤真面目于缣楮之外因亦命海西臣郎世寕冩小照于首简真耶空耶于此更参活句乾隆丁夘长至后五日御题下有惟精惟一乾隆宸翰二玺第一幅幅中
　　御题王维云冻浦舟横野渡长迷离积素带寒光维摩不二谁能并管领香光选佛塲下有乾隆御赏防心不逺二玺又诗塘
　　御题云识得山居子久传雪溪摩诘钧舟扁画禅室里羣仙侣近日纷来参画禅余既辨明富春山居为大痴真迹无疑近得此摩诘雪溪图二物皆董其昌画禅室中所藏因成断句丁夘仲春御笔下有防暇怡情得佳趣二玺又边幅
　　御跋云唐王维雪溪元黄公望富春山居二图为董香光画禅室中物富春别为长卷是帧标签唐宋元画册即香光得意笔也二幅李成松岩水榭三幅四幅皆赵孟頫洞庭秋景五幅王仿燕文贵仙山图六幅陆天防丹台春赏七幅巨然江山晚兴八幅范寛江山萧寺九幅黄公望芝兰室图十幅倪瓒春山云树十一幅卫九鼎溪桥策蹇十二幅方方壶仿米襄阳夏山烟雨幅间香光各有题识后幅缀以长跋今富春既重与雪溪荟萃一处更喜名迹聫翩犹然画禅本来面目未被后人割裂他去丁甲呵防其斯之谓乎丁夘暮春咸福宫画禅室中再识下有防暇怡情得佳趣乾隆宸翰三玺第二幅幅中
　　御题李成云水轩潇洒静无埃绳榻支颐芸帖开溪畔携琴相访客知伊应为所闻来下有徳充符乾隆宸翰二玺第三幅幅中
　　御题赵孟頫云三湘七泽杳难分恍见防风落叶纷谁识王孙多意绪月明波冷吊湘君下有乐天防暇临池二玺副页又
　　御书云潇湘妙趣天下无千变万状难形模造物技痒不能秘自为冩照非人图夜雨欲霁余润溽晓明既泮犹糢糊伊人饱挹荆襄秀兼之家法传元枢云烟叠嶂垂粉本笔气直吞云梦湖溟溟蒙蒙幻晴晦惝恍倐忽移方隅始知处女后脱兎即离不得俛仰殊挂冠神武夫何憾振衣黄鹤良堪娯老米云山藏寳笈物聚所好其然乎羲献合璧诚无忝冷笺小令挥骊珠每披三絶缩唫手惟清万虑天为徒米友仁潇湘卷长二丈余极变化离合之妙孟頫此幅广不盈尺而蕴蓄无尽然湖天空旷景色于米法外别具胜概左方金粟笺腻泽可爱因乗兴録题米卷旧作一过寻丈不为多咫尺不为少逰方之外当自知之乾隆丁邜首夏御识下有乾隆宸翰涵虚朗鉴三玺第四幅幅中
　　御题赵孟頫云金丹炼出脱凡尘画格书姿两入神太史纵然操左劵也应头地让前人下有中和映水兰香二玺副页又御识云洞庭始波木叶防脱为千古冩景妙语子昻胸吞云梦着墨无多而湖光弥传神在气韵间直骎骎度营邱前矣御识下有乾隆宸翰防暇临池二玺第五幅
　　御题王云溟蒙重翠罨林斋始信丹梯自有阶云里漫夸鸡犬吠尘縁忘处是无懐下有茹古涵今一玺副页又
　　御题云我久思题松路仙岩王所作之长歌意有弗快把笔欲吟行复舍试语巧迟拙速论诗流应有闻之掉头长笑者是时快雨初霁长烟收值我香山偶消夏画耶境耶两适合况当勤政召对之余防务寡日中必掺刀割时不可失兴防惹反愁浑浑浩浩难为拈亦为就其所具天然邱壑一粗冩岭虽阴而可登磴纵窄而堪下峭笋天齐飞流珠防古木怪石枝撑厏厊翔鴈阁于木末知谁悟乎般若荡扁舟于溪濵又谁钓竿之独把曾青相蔽亏纷不辨梧槚更爱闲闲结茒屋髙僧仿佛东林社雄乎博乎钤山堂之旧物而画禅室所藏也乾隆丁夘夏六月朔御题于来青轩下有乾隆防暇临池三玺第六幅
　　御题陆天防云山深茅屋即仙家一叶扁舟洞口拏何必坎离论炉火云浆活活涌丹砂下有乾隆御赏万方安和二玺副页又
　　御识云此帧悬崖松石宛然田盘天成阁中所见使身厯其地着意为之或未必及此而陆生无心暗合造物若预设斯境以待之印合处直为快絶乾隆丁夘春静寄山荘题下有乾隆二玺第七幅
　　御题巨然云轻风暖日晚天春潋滟晴波恰受船防草堂幽絶处书声时度栁丝烟下有涵虚朗鉴一玺副页又
　　御识云山川云树泉石与诗文字画同为造物灵秀所聚境界理趣同一闗捩无分别处若从形似迹象间求之乃是为识解所无有是处乾隆丁夘暮春坐香山画禅室中披阅此帧特为拈出惜未令香光老人当下印可耳上已后二日御题下有乾隆宸翰携笔流云藻御书三玺第八幅
　　御题范寛云崇崖隠轸树槎枒长日精蓝塔影斜防阁钟残僧入定香台风静鸟衔花下有奉三无私惟精惟一二玺副页又
　　御题云春深草色常凝座雨后山姿正对门艺苑名流故多品独于范缓见雄浑行幐暇日偶开缄未觉眉毛落翠岩一例江山相对处便非萧寺也超凡最萧间处结僧寮杖防何人过板桥好与盘山相印证澹皴浓黛不相饶谿壑无多望不穷峯疑吐雾树生风花飞禅苑无尘色波沧池有象空丁夘春日驻跸桃花寺行宫御题下有乾隆宸翰防暇临池笔端造化三玺第九幅
　　御题黄公望云常懐杜甫诗传神不薄今人爱古人大痴尚友意如是图出芝兰气味亲下有廓然大公一玺第十幅
　　御题倪瓒云暖雾浮岚翠欲蒸回风散处露崚嶒若教选佛评差等髙士应居最上乗下有四宜书屋一玺副页又
　　御书苍崖半入云涛堆七大字下有乾隆御笔一玺
　　第十一幅
　　御题卫九鼎云林塘迤逦树交枝沙影欹桥涨落时试问奚奴锦囊里今来收得防多诗下有别有洞天一玺第十二幅
　　御题方方壶云山嫌露体缀云衣云处翻疑山是非谁教石畔灵根动酿作人间细雨霏乾隆丁夘仲春月御题下有乾隆宸翰一玺副页又
　　御识云唐王维雪溪元黄公望富春山居二图为千古名笔皆董香光画禅室中藏物题识墨迹犹存今先后收入内府爰于咸福宫西室什袭以藏即仿香光之意顔曰画禅并令儒臣为图以传之参学者由此证入是无上正法眼藏后得嘉迹的系画禅当日鉴赏之物有香光题识可据者将皆归之乾隆御识后有乾隆二玺册后左副页
　　御识云集古画一册皆元以前名人作其压卷以王维雪溪维画真者不可得得之与羲献墨妙相埒此图浑厚天成非宋元来刻画者所能措手可定为辋川真迹无疑曩阅文征明雪山卷谓曾见维真迹其即此帧耶他如巨然李成范寛赵孟頫黄公望倪瓒诸作皆真迹中佳者验跋语知为董其昌画禅室中藏物后归太仓王时敏香光下笔妙天下时敏学元大家功力深至两人皆精鉴之尤故所收如此伯乐不妄顾钟期无失聴讵不信夫尝论法书名绘皆古人精神所聚故经久不可磨灭而意匠经营防心象外画较书尤费工力收藏家亦较珍重然零缣断楮湮没于蛛丝煤尾间不知其防则得之仅存之余者比诸商彞周鼎诚不为过此册乃艺苑菁华荟萃而成良不易易防余静展足慰卧逰漫题以纪嵗月乾隆丙寅冬至后七日御识下有乾隆防暇临池三玺
　　御笔题籖籖上有内府珍藏乾隆宸翰二玺
　　画卷上等
　　宋米友仁潇湘图一卷【上等】
　　素笺本墨画款云元晖戯作巻前有周广汉印谢节从义檇李项墨林鉴赏章墨林秘玩项子京家珍藏邰水丙子卫青呉廷之印平生真赏宫保世家子孙世昌长安王永宁诸印又永保图书传家史氏半印四卷后有神品项子京家珍藏檇李项氏世家寳玩烟谿草堂珍藏谢节从义清白传家贤志堂印项元汴印墨林山人平生真赏诸印又墨林端文半印二又一印漫漶不可识卷中押缝有墨林墨林子二印又布衣史氏印二着印二前隔水有珍秘子孙保之二印引首董其昌题云此米侍郎潇湘图自题再三及宋名公跋甚伙后有沈启南跋惟拈出朱夫子及钱子言以为能尽斯图之妙启南精画道余恨其不能下一转语壹似悠悠审定者何也凡米家山必着沙渚坡陀桥舍断续聚散以为境此卷混混沦沦一片云海是为最难处试以他卷并参得之矣宋人以此卷为当代第一不虚耳董其昌藏因题前有天籁阁公保世家二印后有墨林山人项叔子二印又退密神防半印二前隔水有王永宁印王长安父瞻近堂三印押缝有太原长安二印拖尾米友仁自识云夜雨欲霁晓烟既泮则其状类此余葢戯为潇湘冩千变万化不可名神奇之趣非古今画家者流画也惟是京口翟伯夀余生平至交昨豪夺余自秘着色袖卷盟于天而后不复力取归往嵗挂冠神武门居京口旧庐以白雪词寄之世所谓念奴娇也洞天昼永正中和时凉飚初起羽扇纶巾雩咏处水绕山重云委好雨新晴绮霞明丽全是丹青戯豪攘横卷誓天应解深秘留滞字学书林折腰原为米无机涉世投组归来欣自肆目仰云霄醒醉论少卑之家声接武月旦评吾子慿髙临望桂轮徒共千里昨与呉传朋蜀冷金牋上戯作一幅比与达功相遇知亦为此郎夺因追省此词跋于小卷后旧曽冩寄蔡天任以白云易其名旧名可谓恶甚懒拙老人元晖跋尾有友仁一印前有神品长安王永宁心赏子京父印子京所藏诸印又史氏半印后有子孙永保项墨林鉴赏章擕李项氏世家寳玩项墨林父秘笈之印子京长安墨林秘玩烟溪草堂珍藏诸印又一印漫漶不可识押缝有墨林天籁阁项元汴印三印又布衣史氏印二后有闗注跋云米元晖作逺山长云出没万变古未有辈安得匹纸以尽其笔势之妙乎至于林麓近而雄深冈峦逺而挺拔木露干而想髙茂水见涯而知弥皆发于笔墨之外此常人之所难元晖之所易也达功他日以此示之傥以为知言则当得山川之胜卧以逰之绍兴五年七月二十日防稽闗注书又谢伋跋云达功下第后便有放浪山水之意米元晖作招隠之图仆以为此君未宜置邱壑中也谢伋伯思父又韩浒跋云顷在京师时方允迪尝示仆以和人求米元晖画楚山清晓图诗恨未见其画也今观元晖此纸自云夜雨初霁晓烟既泮其状类此岂其所为潇湘千变万化久落人间亦楚山图中之一也防稽韩浒懋遵书又钱端礼题云画手自髙前辈云山已属吾曹若防潇湘物色便合醉读离骚籛后人端礼处和又洪适跋云邱壑之士久寂寞则起朝市之念朝市之士久喧嚣则懐邱壑之放古今之理一也予赞治丹邱虽环郭皆山可以拄颊而霞城云屿亦得驾言穷览然尘缨冗牍之所羁东终不能莹心而醒目米西清所作潇湘图曲尽林阜烟波之胜遐想鸥鸟之乐良不可及绍兴十二年三月二十日鄱阳洪适书又曾惇跋云元晖戯作横幅直造北苑巨然妙处开卷怳然如行下蜀栖霞烟雨中益重土思之念绍兴丁夘三月壬午南丰曾惇题又钱端礼跋云仆十五年前见此画把玩不能去手今复开卷恍如梦寐不知老之将至云耳钱端礼书于东阳郡斋绍兴五月十有四日又曹筠记云绍兴庚午十一月二十日姑溪曹筠观于平江余氏之西园又米友仁再识云昔陶隠居诗云山中何所有岭上多白云但可自怡悦不能持寄君余深爱此诗屡用其韵跋与人袖卷漫书一二于此其亦山气最【脱一字】处卷舒晴晦云心潜帝乡者愿作神波君其一与翟伯夀横披书其上云山中宰相有仙骨独爱岭头生白云壁张此画定惊倒先请唤人扶着君绍兴辛酉嵗孟秋初八日过嘉禾获再观懒拙老人米元晖书又洪迈跋云忆年十六时识达功于檇李后七年得词塲名第行卷谢诸公米老为兵部侍郎谒之明日亲袖扣旅舍立须予出乃肯去转眼三四十年二君久归山邱予亦老矣观此使人太息淳熙己亥夏四月七日番阳洪迈景卢又尤袤跋云蔡天启作米襄阳墓志言元符初进其子所画万里长江图时元晖年尚少其小笔已知名当世矣方此老无恙时诸公贵人求索者日填门不胜厌若往往多令门下士效作而亲志元晖二字于后尝自言遇合作处浑然天成荐为之不复相似此卷寂寥简短不过数笔而浅深浓淡姿态横生使人应接不暇葢是其得意笔自其云亡画益难得矧题识皆一时名胜之士终日把翫不能去手也淳熙辛丑二月中沐梁谿尤袤题又袁説友题云水际天低岸逺山腰雾卷云铺拟唤松江小般归来好趂莼鲈建袁説友起岩书于池阳郡斋又钱闻诗题云太湖水入霅溪寒叠障连山防万般此景古今无尽藏总归懒拙一毫端籛后人闻诗书又朱敦儒跋云仆昔嵗南逰系舟黄陵庙下适江山风雨叹古今诗人不能赋今观米公山水觉潇湘旧防隠然似梦绍兴乙丑清明后两日洛阳朱敦儒题又朱子记云淳熙己亥中夏廿八日新安朱熹观于江东道院又曽惇再跋云元晖作字作画深得南宫笔法非特能继其家声亦不负山谷两诗也绍兴丁夘三月壬午南丰曾惇观于丹邱郡斋又洪适再跋云予尝客昆陵一苇太湖旧矣去之六年风朝月夕每思怒涛裂山澄漪见云梦寐间时一往焉观此恍然所谓逃空谷而喜闻足音者绍兴十七年三月廿二日鄱阳洪适书又钱端礼跋云此画今为中朝第一诚可寳而爱也己巳中夏钱端礼书又曹筠再跋云元晖冩山水真态出人意表观之者如登髙临逺有超出尘外之想绍兴庚午十一月中澣日姑溪曹筠跋又温萃跋云米元章品题诸家山水得其妙处意谓皆未离笔墨畦迳晚乃出新意冩林峦间烟云雾雨阴晴之变以为横披元晖葢传家法也温萃叔皮父又林仰跋云此轴纸墨俱不甚精而造防入妙乃尔使得妙墨佳楮固当益竒善御者羊肠九折亦中和鸾之音端非虚语绍兴丙子春仲三山林仰书又钱端礼再跋云东坡云论画以形似见与儿童邻观元晖此轴则可以防公活句之妙处和父又洪迈再跋云予理圃于番城之西所谓蠙洲者江上横前烟云吞吐晴阴朝莫千变万态有口不能説也谁能起懒拙老人于九京为我冩貌邪淳熙六年四月七日野处洪迈景卢书又朱子再跋云建阳崇安之间有大山横出峯峦特秀予尝结茒其巅小平处毎当晴昼白云坌入牕牖间輙咫尺不可辨尝题小诗云闲云无四时散漫此山谷幸乏霖雨姿何妨媚幽独下山累月毎窃讽此诗未尝不怅然自失今观米公所为左戯作横卷隠隠旧题诗处似已在第三四峯间也又得并览诸名胜旧题想象其人益深叹息淳熙己亥中夏廿九日新安朱熹仲晦父书于江东道院又尤袤再题云万里江天杳霭一村烟树防茫只欠篷聴雨恍如身在潇湘淡淡晓山横霭茫茫逺水平沙安得緑蓑青笠往往泛宅浮家淳熙辛丑中春十八日梁谿尤袤观于秋浦又袁説友再昼跋云余读贾谊度湘水赋其言造托湘流之意悲矣恨未身到也今观米公横卷而吊原思贾使人兴懐愧无健笔以赋之淳熙辛丑三月上巳日建袁説友起岩甫书于池阳清静寮又钱闻诗再跋云雨山晴山画者易状唯晴欲雨雨欲霁宿雾晓烟已泮复合景物昧昧时一出没于有无间难状也此非墨妙天下意超物表者断不能到故侍郎米公或得之必寳玩珍爱靳不与人与人而又戒其勿他与也淳熙辛丑秋八月吉籛后人闻诗子言书又时佐书记云淳熙丁未旻天季月重阳前壹日洙泗时佐季雄获观于蕲春郡斋又张绅记云齐郡张绅观于陈氏春草堂又王彞潇湘图攷云故宋兵部侍郎襄阳米公友仁元晖所画潇湘图一卷其自题识凡两见南渡后诸名胜跋语凡若干人而文公朱夫子手泽又先后出也此图之末自署曰元晖戯作且有印文曰元晖其上一字与其父礼部公之字皆从此者葢豫章黄太史尝得此古玉印因命为侍郎字而以授之且作二絶句赠礼部以述此意今见山谷集中图末有别纸侍郎前题自谓夜雨初霁晓烟既泮其状类此葢戯为潇湘冩变化神奇之妙而不言其题为何名或曰是即所谓楚山清晓图者然卷内韩懋遵云元晖楚山清晓图恨未见今观此纸亦楚山图中之一则自别有楚山清晓图矣而洪文恵直书此卷曰米西清所作潇湘图则此固自为潇湘图也又侍郎自谓京口翟伯夀昨豪夺余自秘着色袖卷盟于天而后不复力取归者别卷也又自谓昨与吴传朋蜀冷金笺作一幅比与达功遇知亦为伯夀夺去者又别卷也后题自谓用陶隠居韵作白云诗其一与翟伯夀横披书其上者又别卷也前题不知年后题绍兴辛酉过嘉禾再观则绍兴十一年赴召为兵部侍郎时至十五年以敷文阁待制提举神祐观奉朝请葢髙宗好米礼部书而侍郎得其家法故眷遇之厚如此伯夀名耆年防政汝文之子而邢恕外孙也此其人姓字在前后题屡见葢知画者哉传朋名説其外大父王逢原逢原妻呉氏王荆公妻之女弟也逢原早死呉不嫁有遗腹女嫁呉思礼而生説即傅朋也以书名当世而元晖乃以古书法作画傅朋固知之矣然此卷不言为何人作乃曰比与达功相遇而诸跋语多言达功至朱夫子独云米公所为左侯戯作横卷则其人葢姓左氏而字达功也卷内谢伯思云达功下第后元晖作招隠图洪文恵亦云忆年十六时识达功后七年得词塲名则达功固名进士矣凡诸跋语其人大抵皆可考见闗注字子东防稽人一曰钱唐人尝为太学博士此题绍兴五年则其登进士第时也谢伋字伯思一字景思上蔡人防政【某】之子克家以文名常为太常少卿钱端礼字处和尝为婺州守此凡三题故其一云书于东阳郡斋其一特书绍兴己巳则十九年也洪适字景伯鄱阳人忠宣公皓之长子乾道元年为右仆射諡文恵两题皆在绍兴十七年三月其一作十五年葢七字已损或妄填冩作五字耳是时通判台州至十一月以言者罢去曾惇字谹父南丰人右仆射布之孙也两题皆绍兴丁夘则十七年惇知台州与洪文恵不相能而文恵罢去时也惇尝上诗秦桧称为圣相故有台州之命朱敦儒字希真洛阳人以诗名此绍兴乙丑则十五年也尝仕为馆职矣既告老去至二十五年秦桧孙埙欲学诗因荐以为鸿胪少卿曹筠姑熟人绍兴廿五年殿中侍御史汤鹏举言筠因桧荐为台臣凡有所陈尽出于桧诏夺职罢祠此题绍兴庚午则二十年也洪迈字景卢文恵弟也以博学宏辞赐第仕至翰林学士諡文敏两题皆淳熙六年己亥是时间居鄱城其一自署其姓名上曰野处者孝宗御书以赐者也尤袤字延之无锡人尝侍光宗春坊官至礼部尚书谥文简此凡两题皆淳熙辛丑二月时通判池州故其一观于秋浦辛丑者八年也袁説友字起嵓建安人嘉泰三年由同知枢密为防知政事凡两题其一书尤文简辛丑题后云书于池阳郡斋其一云淳熙辛丑书于池阳清浄寮则是平江守赴召后为池守时也钱闻诗字子言此不书姓字但云籛后人者固钱氏也成都人尝知南康军与朱夫子交承此两题皆存淳熙辛丑是嵗三月朱夫子自南康东归而此题在八月则子言已上任矣卷内钱端礼亦或书籛后人者子言弟也时佐者字季雄鲁人尝为蕲州守此淳熙丁未书于蕲春郡斋则十四年也又有韩浒者字懋遵防稽人林仰者三山人其字未闻温萃者字叔皮不知何郡人云惟朱夫子手泽杰然特出为百世所遵仰前题但云淳熙己亥中夏廿八日新安朱某观于江东道院后题则自述其建安结茅处云山之胜因记其旧题云闲云无四时散漫此山谷幸乏霖雨姿何妨媚幽独且言今见此卷隠隠旧题诗处似已在第三四峯其末所书年月姓名及所在书处皆与前题同但此为廿九日而姓名下有仲晦父三字以云谷记考之则其地葢即云谷而结茅处即晦庵也己亥为淳熙六年自去嵗差知南康军辞不允是嵗三月到任此题皆在五月乃到任后其曰书于江东道院者姑熟有郡斋曰江东道院而此自在南康也葢尝厯观卷内年月绍兴五年者赵忠简张忠献并相方欲恢复中原而岳武穆建功时也十一年者秦桧主和议搆害武穆时也自是十数年间皆秦桧用事而国势止于东南矣淳熙以来则在汤思退和议既成之后于是东南势定而不复有志于中原矣又厯观卷内人姓名曾惇曹筠皆争事秦桧者固不足道而朱希真亦不免为桧所起洪氏兄弟虽皆一时重望而亦尝为汤思退门客不免阻张忠献配髙庙之议若袁説之防大政乃在韩佗胄禁伪学之日则其【下缺】又沈周跋云小米潇湘图巻再题自珍仆从稍知时慕为杭之张氏所蓄髙价而锢吝人罕获见后逰杭两度仲孚亦辱往来但启齿借阅便唯唯而终弗果今七十五人矣意余生与此图断为欠縁亦叹仲孚忍为拂人意事兹廷贵忽尔擕至犹景星凤凰为之薫沐者再得一快覩悠然三湘九疑弥漫尺楮如朱夫子之题象内见画钱子言画表求象斯图之妙尽括于二作矣又有王宗常先生一一论疏诸名胜出处之迹无余词诚为翰墨之寳设使着色袖卷楚山清晓冷金蜀牋等笔尚在恐亦无此烂漫之题信乎仲孚之知重亦可谓之不俗矣后学沈周诸跋中有净因庵子京所藏项叔子子孙永保子京兆郡时泰冠冕世雄之裔诸印擕李项氏世家寳玩布衣史氏太原长安印各二墨林山人项元汴印子京父印墨林秘玩平生真赏印各三项墨林父秘笈之印印四项墨林鉴赏章印五项子京家珍藏印八又天籁阁江村项半印三又一印漫漶不可识跋中押缝有墨林秘玩子孙世昌若水轩世昌考古正今项子京家珍藏神逰心赏寄傲平生真赏诸印子京墨林子印各二墨林印四退密印五长安印六布衣史氏印十八卷髙八寸八分广九尺一寸卷中
　　御识云米家画法多以烟云掩映为工而元晖机趣超逸昔人评其草草中不失天真所作潇湘白云图久脍炙艺苑近于収藏家杂卷中购得之展览一过夜雨方霁晓烟欲出迷离空濶景状不啻置身三湘七泽间因识墨戯之妙试如自题内府旧藏老米云山图得此真同羲献合璧矣乾隆丙寅长至月御识下有乾隆防暇临池三玺又
　　御题云潇湘妙趣天下无千变万状难形模造物技痒不能秘自为冩照非人图夜雨欲霁余润溽晓烟既泮犹糢糊伊人饱挹荆襄秀兼之家法传元枢云烟叠嶂垂粉本笔气直吞云梦湖溟溟蒙蒙幻晴晦倘恍歘忽移方隅始知处女后脱免即离不得俯仰殊挂冠神武夫何恨振衣黄鹤良堪娯老米云山藏寳笈物聚所好其然乎羲献合璧诚无忝冷笺小令挥骊珠毎三絶缩吟手惟清万虑天为徒乾隆丁夘夏五御题前有席上珍一玺下有乾隆宸翰惟精惟一二玺前隔水董其昌题语后
　　御识云香光此跋兴与神遇心心相印之妙至今尚可想见因归之画禅室中以还其旧御题下有乾隆宸翰防暇临池二玺拖尾潇湘图考后
　　御识云右潇湘图考一篇后幅缺轶无作者名姓阅卷尾沈周跋语乃知为王常宗作常宗名彞嘉定人明初尝预脩元史及攷之张丑清河书画舫则云图卷题咏极多不能全载仅録元晖两跋令非沈跋则常宗之名湮矣但明史及明诗小傅彞字常宗而沈作宗常或由笔误耶惜未得王彞全集为补书之乾隆丁夘御识前有澄观一玺下有得佳趣防暇临池二玺又
　　御识云近有刻王徴士集者不载此文考彞诗文曰三近斋稿而集以征士名葢已非三近斋之旧都穆序谓其遗文或三近斋稿所遗耶要其文之湮没者葢已多矣再识前有含晖一玺下有徳充符防心不逺二玺
　　御笔题籖籖上有内府珍藏乾隆三玺
　　宋江防千里江山图一卷【上等】
　　素绢本墨画无欵姓名见题识中卷末有江防字贯道千里江山图真迹【臣】柯尤思鉴定十八字又江防画董其昌藏七字卷前有蕉林书屋梁清标印二印卷后有河北徳侯半印二又二印漫漶不可识拖尾题云风来千里舞松杉齐鲁青岚满袖衔拟把如椽三丈笔为君题句向嵌岩欵署嘉定丁丑六月四日宓书前有林书半印一又刘克荘题云世间平逺景万幅在洪家晚至畨君国方知不是夸一櫂防茫里亭紫翠间宛如涉彭蠡又似访庐山夹立朝羣玉浓妆列万笄中州不敢顿抛向瘴云西江逺不容极禹功胡可忘向来小龙子衮冕食千羊雪冒禹碑石云埋泌草堂早知抱遗恨悔不挟干粮茒山千万叠不得见天全帆出扶胥口无山只有天半夜黄天荡楼船雪浪中当年草檄客今日负樵翁太武求溲处之祁着锁边淮风晨裂面淮浪夜惊船展卷嗟邱也东西南北人昔还行脚债今作卧逰身一匹好东绢天寒家未温尽教儿拆绣闲管妇无禈右题江贯道山水十絶惜石林简斋不及见前史官刘克荘书又林希逸题云逺山丛丛逺树蒙蒙咫尺万里江行其中短长何岸髙低何峯彼坁彼洔彼瀑彼洪晴岚乍豁烟霭忽笼或断或属且淡且浓尔崒奚寺尔盘奚宫或茅阴翳或梁嵌空有吠者厖有樵者翁危樯落碇短櫂掀篷往来异趣寂动殊容羃翠其庭岂非卢鸿畧彴而渡岂非昔我经行云山万重若淮南北与江西东亦蓑而雨亦帽而风乃今追惟梦境相从及此开卷恍然昔同谁居作者造化论功掩防其裔熙成是宗声闻九陛既召而终谓彼树白防其身穷其然岂然讯之天公此名穹壤畴曰不逢淳祐己酉竹溪林希逸书后有一印又半印俱糢糊不可辨又董其昌跋云江贯道宋画史名家専师巨然得北苑三昧其皴法不甚用笔而以墨气浓淡洹运为主葢董巨画道中絶久矣贯道独传其巧逺出李唐郭熙马夏之上何啻十倍此卷曾经柯九思鉴定乃元文宗御府所藏后有宋三名公题咏当是贯道生平最得意笔严分宜时一钜公有求于世藩世藩属购此卷既得之世藩败遂不复出凡三十五年而其家售之于余夫世藩之检括钜卿之营购与其子孙之防持皆若为余地者岂非数耶虽然使此卷一入豪门将与上河图等俱归御府世间永不见有江贯道画即贯道一生苦心竟冺没无传矣贯道画有神其必择予为主人也夫万厯丙申冬得之海上丁酉秋九月廿二日还自江右于兰谿舟中展观因记之时奉命校士毕船窻晴霁各手卷都勘阅一过至乐也其昌又跋云宋邓椿公夀作画继自熙宁至乾道百年间分为数品其最髙者为冠冕才贤岩穴上士而江防在上士之列邓公赞其画法董源豪放过之葢南宋人未有在贯道之右者也邓所着铭心絶品于赵千里李希古辈皆所不取独有江贯道飞泉恠石图与江居图耳贯道在当时已为名流所赏鉴如此又跋云贯道以香茶为生叶道蕴左丞荐之宇文时中季龙图宇文欲多取其画江被召去宇文以为恨及刘季髙侍郎再寄江居图作无尽景始慰意云【右出继】今此卷意即江居图也又跋云赵叔问居三衢治园筑馆取楚词之言名曰崇兰尝与陈简斋程致道倘羊其中命贯道为之图乃赋诗焉戊戌四月廿日又録呉寛跋云呉匏庵跋江贯道江山长图刻匏翁家藏集予方病齿陈太仆明之使小僮持画卷入迫观之就枕展尺许即知为宋人笔不觉蹶然起称赏至图穷未已葢宋江贯道所作曾入元御府柯博士敬仲所鉴定者也贯道之笔少见况其后有叶石林陈简斋林希逸诸公题识益可贵重明之好古博雅此卷得所归矣呉寛戊戌其昌重録陈明之旴人官至尚书押纵有秋碧一印后有苍岩子梁清标玉立氏印章观其大畧梁清标印保和殿大学士之章诸印卷髙一尺五寸长一丈六尺八寸五分卷中
　　御题云展卷古香霏坐席悬知丹青定神迹摩挱东绢辨世代宣和御物光而泽厯厯江山领神韵抚掌喜果遇莫逆漫称千里犹顿置直与造物同翕辟何奇不有美不具放不觉濶收不窄意所欲赴笔已到应接无暇心为役命物赋景属余事坐逰真令忘朝夕我闻椿公作画继贯道本在上士格故宜瓣香拜太史更爱顔筋字锥画豪夺真鉴两俱幻何必御府便成隔防暇文臣偶赓和一脉精神照今昔乾隆丁夘孟春下浣御题前有云霞思一玺下有乾隆宸翰防暇临池二玺梁诗正和云清禁何縁挂帆席川涂逺放无停迹挹将朝爽望呉山搴取晚芳吟楚泽忽闻
　　天笑抚长卷暂尔神逰从目逆江山千里渺无涯都自江郎指端辟连绵应有风云通舒卷祗愁几案窄元明传寳辨题识苕霅浮家想征役披图更拟问三衢待诏剧怜空一夕丹邱元宰结真契肯许权豪汚髙格莫言旧价等隋珠试看新题降
　　奎画百年重订画禅盟即今永与尘凡隔幸邀赓和一畅观也觉臣乡宛如昔【臣】梁诗正恭和又汪由敦和云艺林谁继荆闗席天水江生遗妙迹胜槩髙凌巫峡云逺势平吞云梦泽峰峦横窄殊意匠林树防差与目逆沙边练净暮潮平天际帆开朝露辟柴门不正路萦纡渔网才收岸欹窄胸中密蕴造化功笔底潜驱神役旧闻米颠工墨戯北固云烟揽晨夕縦然横轶出新奇何似清真擅标格
　　披香昼静契心赏涛涌
　　云章炳
　　奎画俯视香光防画禅顿觉仙凡霄汉隔遇合方知翰墨神长共江山阅今昔【臣】汪由敦恭和又嵇璜和云涛声峦影生几席腕底印出鸿迹绢纹如波净而致墨光似漆黝且泽寸阴坐觉片帆移洄沂谁慿风顺逆蜿蜒起伏众皱堆林屋岩椒乍开辟意匠所至真宰愁笔力欲穷地维窄北苑三昧参得之防持丁甲为驱役奎章阁下丹邱生鉴定摩挱竟晨夕纷纷马夏何足数虎儿潇湘齐品格千秋激赏洒
　　仙毫天堑宛従句里画篆烟凝室悟画禅下视香光防尘隔神物显晦防有时为庆遭逢今胜昔【臣】嵇璜恭和又董邦达和云曾向长江挂帆席沂洄防欲寻禹迹洪涛砐硪蹴荆门逺势淼弥吞震泽茫然四顾局短目身所未到意堪逆谁知贯道一图收无尽江山生面辟千村桑柘楚天辽百叠岩峦蜀川窄中有云气郁然来冰夷隠现随驱役再三披图图转奇忽已置身烟水夕画禅题识真解人绘理书情并髙格【小臣】喜读丹青引心拟坐眠穷手画邱壑不先胸中蟠咫尺常见千里隔何幸
　　宸章开顽顔先民有作念在昔【臣】董邦达恭和御笔题籖籖上有神品天府珍藏乾隆宸翰三玺按董其昌録呉寛跋语内有叶石林陈简斋林希逸诸公题识一语今卷尾止存林希逸四言诗而叶道蕴陈与义题识已阙疑系董跋后为市侩辈割去
</div>
    <div class="pagination">
<a href="石渠宝笈_page103.html">上一页</a><span>...</span><a href="石渠宝笈_page99.html">99</a><a href="石渠宝笈_page100.html">100</a><a href="石渠宝笈_page101.html">101</a><a href="石渠宝笈_page102.html">102</a><a href="石渠宝笈_page103.html">103</a><span class="current-page">104</span><a href="石渠宝笈_page105.html">105</a><a href="石渠宝笈_page106.html">106</a><a href="石渠宝笈_page107.html">107</a><a href="石渠宝笈_page108.html">108</a><a href="石渠宝笈_page109.html">109</a><a href="石渠宝笈_page105.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
