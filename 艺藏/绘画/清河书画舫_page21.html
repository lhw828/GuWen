<!DOCTYPE html>
<html>
 <head>
  <meta charset="utf-8"/>
  <title>
   清河书画舫 - 第 21 页/共 26 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清河书画舫 - 第 21 页/共 26 页
  </h1>
  <div class="content">
   子昻书画并优然画实胜书允为前元絶品予向见其鹊华秋色一卷按题盖为周公谨作山头皆着青绿全师王维遗法虽尺许小图而具无穷之趣昔人论书云小心布置大胆落笔又云意在笔先笔尽意在此画有焉今藏宜兴吴氏　吴兴公自序鹊华秋色卷云公谨父齐人也余通守齐州罢官来归为公谨説齐之山川独华不注最知名见于左氏而其状又峻峭特立有足竒者乃为作此图其东则鹊山也命曰鹊华秋色云张雨赋诗于左
　　弁阳老人公谨父周之子孙犹怀土南来寄食弁山阳梦作齐东野人语济南别驾平原君为貌家山入囊楮鹊华秋色翠可餐耕稼陶渔在其下吴侬白头不归去不如掩卷聴春雨【铁网瑚】
　　松雪翁水村图咏一卷大德六年为钱德钧作翁前后凡再题德钧亦着一赋二记其他题咏者自邓楀至末计四十有八人皆知名之士昔为王敬美所藏今转属董宰氏矣　赵文敏重江叠嶂与王敬美家水村图形模悉异机趣各别固知而翁胸中富丘壑笔底足烟霞有非众史所可企及者邪
　　赵子昻重江叠嶂图【王氏真赏】　昔者长江险能生白发哀百年经济尽一日画图开僧寺依稀在渔舟浩荡回萧条数株树时有海潮来虞集　艺事推三絶交情到八哀衣冠太平出笔砚好怀开虹月从延伫鸥波去回同为帝都客挥洒得看来石岩次韵　君不见帝壻王家宝绘堂山川泼墨开鸿荒重江叠嶂诗作画东坡留题云锦光又不见后身松雪斋中叟伸纸临摹笔锋走楼台缥缈出林坳芦苇萧骚藏泽薮白云飞不尽青冥百丈牵江入樊口墨光照几射我眸我为搴芳歌逺游胸中是物有元气世上何所无沧洲我疑此叟犹未化瞬息御风行九州五山四溟一觞豆细弗遗囊楮收故能援毫发天藻不与俗工争丑好楚山云归楚水流万里秋光如电扫拈来关董散花禅别出曹刘斵轮巧披图我作如是观毛颖陶共闻道呜呼相马犹相人驽骀岂得同翔麟舍夫毛骨论形似如此鉴赏焉能真后来有问延祐脚意索举似吾方歅至顺四年夏四月廿四日东阳栁贯道传鉴定并题　旷望不可极江山图画中晴空开浩荡元气辟鸿蒙远树昆仑外扶桑沧海东黄河来万里弱水出三峰帆影秋波棹湖音晓寺钟雨收龙入壑烟暝鹤归松妙墨真名笔神机夺化工古来精絶者谁似水晶宫　右赵文敏公重江叠嶂图今为李昶啓明家藏昶姑熟士文子也士文以善医名于时昶克世其家业且好读书能吟诗善楷法言温气和进退有度可嘉也以予尝交其先子因持是图求予题之所谓水晶宫文敏公号也宣德九年三月既望四明陈敬宗题　松雪仙人秉巨扛一时挥洒世无双后山云起嶂西嶂隔浦帆过江外江潮退浅沙寒雁集声来逺寺晓钟撞画图咫尺殊千里诸老风流久已降右松雪重江叠嶂图一卷为李舍人家藏旧物闲以示予予见翁之画多矣此纸尤觉入神一时如虞伯生石民瞻柳道传诸大老题咏殆遍而予复置喙其间非敢为画之重轻亦以附一名于不朽焉耳后学古吴陈鉴志　长江滔滔向东泻忆昔扁舟顺流下慈悲阁前浪花白两岸青山似奔马蒹葭杨柳风飕飕江行六月疑深秋归来已是十年事看画偶然思旧游水声树色非邪是仍见山腰隐髙寺赤岸沧洲杳霭闲咫尺悠然起愁思苕溪影落鸥波亭王孙弄笔何曾停北来戎马暗江浒千古遗恨归东溟延陵吴寛观李兵曹所藏题【真迹】沈周题子昻重江叠嶂卷　王孙无运开英雄聊拾江山藏画中还从惨淡见旧物似有涕泪含孤忠长篇禹贡与作稿一图万里连提封张韩刘岳果何功入关萧相将无同王孙本号松雪翁能事错认营丘公丹青隐墨墨隐水其妙贵淡不数浓萦滩曲濑导巴蜀沓巘长峦连华嵩空蒙野马轧云日浩荡碧縠吹秋风王孙隔此不可从水晶双阙金芙蓉招之千年或一出黄鹤岂不思江东沈周【皇明风雅】
　　严氏藏赵魏公幼舆丘壑图卷后有赵雍赵麟跋尾宇文公谅杨维桢题咏不及悉録尚记魏公自跋云　予自少小爱画得寸缣尺楮未尝不命笔模写此图是初傅色时所作虽笔力未至而粗有古意迩来须发尽白画乃加进然百事皆懒欲如昔者作一二图亦不可得右之要予再跋故重书以识之孟頫　右之迩来苦心学道不蓄长物故此卷亦复弃置姑苏金实之收而藏之诚好事哉子昂【真迹】
　　赵荣禄秋江待渡图青緑长幅旁细书云大德十一年正月【阙】日集贤学士朝列大夫赵孟頫为叔固摹秋江待渡图　郁木坑头萧侍郎负薪归去趂溪航解包席地彼谁子日暮途穷话尚长樵人张雨【真迹】
　　俞氏又藏赵文敏公小画一帧纸本浅绛色行笔苍古题云江山萧寺图子昻其画全法董巨大饶元人风趣且尺山寻水寸木分人而有巉嵓浩渺之势蓊郁生动之形品在秋江待渡以上乃公盛年用意作也
　　赵子昻轩辕问道图绢本大幅却佳
　　子昻题西谿图赠鲜于伯几　山林忽然在我眼揽袂欲游嗟已逺长松谡谡含苍烟平川茫茫际层巘大梁繁华天下稀走马鬭鸡夜忘归君独胡为甘寂寞坐对山水娱清晖西谿先生竒崛士正可着之岩石里数闲茅屋破不脩中有神光发竒字緑苹齐叶白芷生送君江南空复情相思万里不可见时对此图双眼明【松雪斋集】子昻自题苍林叠嶂图　桑苎未成鸿渐隐丹青聊作虎头痴久知图画非儿戏到处云山是我师　溪上先人之敝庐南山秀色照庭除何时共买扁舟去看钓寒波缩项鱼
　　又以画寄髙仁卿　碧山清晓防晴岚绿树经秋醉色酣谁是丹青三昧手为君满意画江南【松雪斋集】
　　赵子昻扣角图小幅絶妙人物山水皆可爱上有鲜于伯几题识并真迹也
　　子昻自跋画卷云作画贵有古意若无古意虽工无益今人但知用笔纎细傅色浓艶便自为能手殊不知古意既亏百病横生岂可观也吾所作画似乎简率然识者知其近古故以为佳此可为知者道不为不知者説也大德五年三月十日赵孟頫跋
　　子昻题自画山水卷云霜后疎林叶尽干雨余流水玉声寒世闲多少闲庭榭要向溪山好处安
　　赵松雪画罗汉像　大德八年暮春之初吴兴赵孟頫子昻画　余尝见卢楞伽罗汉像最得西域人情态故优入圣域盖唐时京师多有西域人耳目所接语言相通故也至五代王齐翰辈虽画要与汉僧何异余仕京师久颇尝与天竺僧游故于罗汉像自谓有得此卷余十七年前所作粗有古意未知观者何如也庚申岁四月一日孟頫书
　　赵子昻画羲献像绢本自题失录　晋代风流数二王名家书法过中郎吴兴墨妙尤奇絶貌得神游到醉乡叶砥题【真迹】
　　古人云画无笔迹如书之藏锋尝见赵魏公自题已画云石如飞白木如籀写竹应须八法通正所谓书画一法也【格古要论】
　　傅季生题赵子昻自画小像云　天人风度故王孙不见珠明玉润温想得松窻看镜影月斜清霅莹无痕【文翰类选】
　　题葛震父小像卷后【有序】赵荣禄写葛震父扶老像笔法全法唐人有非李检法僧元霭所可企及计其后当有赞辞不知何縁脱落治中其裔孙汝敬敦请文内翰古黄文献墓志铭系其后真名迹也近从拾遗人购得之展玩快心恭题二絶句以庆嘉遇时癸卯春廿六日学人张丑【诗不録】
　　古木散马图　大德四年十二月廿八日为彦远作古木散马图子昻　诗人有言入为君王驾鼓车出与将军静边野此马之遭竒遇马之获胜腾骧马之光辉也赵文敏戏笔乃驰驰散行于萧疎古木之下从平原而息力就野草以自秣鞭防之弗加控勒之无施文敏之意殆有所喻而然邪士大夫鞅掌之余宁无休逸之思邪鸾和铃韅靷鞅靽充饫乎菽粟而雍容于康庄之上视此知物各有其时又奚可齐邪长乐王宾题白鼻騧　大德四年七月廿八日子昻画　曲江洗刷墨满身雄姿逸态何超羣眼中但觉肉胜骨干也合让曹将军嗟哉今人画唐马艺精亦出曹韩下玉堂学士重名誉一纸千金不当价山窻拥雪观画图据鞍便欲擒于菟天廐真龙有时有杜老歌行絶代无　松雪赵承防用生纸画人马图居然生动之态使龙眠无恙当与并驱也因赋一诗时泰定二年七月廿二日书于维寓室海粟　赵文敏公人马图徐逊敏甫观于毘陵寓舍之静学斋　平生我亦有马癖曾向画图求象龙曹韩已矣伯时远昻公笔底写追风郭题【真迹】魏国赵文敏公孟頫以书法称雄一世画入神品其书人但知自魏晋中来晚年则稍入李北海耳尝见千字文一卷以为唐人字絶无一一画似公法度阅至后方知为公书公自题云仆廿年来写千文以百数此卷殆数年前所书当时学禇河南孟法师碑故结字规模八分今日观之不知孰为胜也田君良卿于骆驼桥市中买得此卷持来求跋为书其后因思自五岁入小学学书不过如世人漫尔学之耳不意时人持去可以粥钱而吾良卿又捐钱若干缗以购之皆可笑也元贞二年正月十八日子昻题则知公之书所以妙者无帖不习也又尝见公题所画马云吾自幼好画马自谓颇尽物之性友人郭祐之尝赠余诗云世人但解比龙眠那知已出曹韩上曹韩固是过许使龙眠无恙当与之并驱耳然往往阅公所画马及人物山水花竹禽鸟等图无虑数十百轴又岂止龙眠并驱而已哉又闻公偶得米海岳书壮怀赋一卷中阙数行因取刻本摹搨以补其缺凡易五七纸终不如意乃叹曰今不逮古多矣遂以刻本完之公之翰墨为国朝第一犹且服善如此近有一等人仅能防画如意便自夸大者于公宁不愧乎【辍耕録】
　　吴原博跋赵魏公临智永千文　古今人书千文甚多如赵魏公此卷尤秀润可贵者按方正学跋语宋舍人仲珩尝评此以为公中年得意书仲珩为国初第一手其论如此岂待他人哉此卷初为临海叶夷仲惠仲之物今文太仆宗儒得之太仆之子璧好文而能书必有以识其妙矣【家藏集】
　　文征明跋家藏赵魏公二体千文　右赵魏公二体千文后有跋语而无名氏验印章为方公孝孺永乐初禁藏其书故当时人刮去名字以避祸耳最后则高公逊志二公皆题为叶夷仲所藏夷仲临海人名见泰博学善草书仕国朝为刑部主事此书或疑其笔弱予殆亦以为然而出规入矩有非余人所能舒卷数日见其波发转折皆效智永因取永石本比观了无差别遂定为临永书按柳文肃称公蚤年喜临智永千文与之俱化入朝后乃自成家不区区泥古而无一毫窘束之意此帖正少时书也宋中书谓中年笔恐未必然【甫田集】文征仲跋赵松雪四帖　右魏公四帖中一帖与鲜于太常有南来防晤之语盖至元丁亥为兵部郎中奉使还家时所发是岁公年三十有三常闻故老云公早年学思陵书及入仕后与鲜于公往还始专法二王此帖殆初学晋人时邪若与进之三帖皆率易而作莫不精妙虽无岁月要为晚年书无疑且其中有邓善之签浙之语邓公签浙在延祐闲公时六十余矣观者或疑此书如出两手故为详疏其事【甫田集】
　　子昻快雪时晴四大字乃是题张伯雨临右军帖者后有徐幼文画亦佳　子昂行书韩昌黎送孟东野序柳柳州梓人传共一卷亦藏太原王氏文休承极称赏之
　　赵松雪临洛神赋跋　余临王献之洛神赋凡数百本闲有得意处亦自宝之顾善夫余之爱友其家所藏者皆得意笔也州何进士每以髙价求予书可谓好事者遂书此赋一通赠之至治二年秋孟子昂记
　　子昂论书云右军潇洒更清真落笔奔腾思入神裹鲊若能长住世子鸾未必可惊人苍藤古木千年意野草闲花几日春书法不传今已久楮君毛颖向谁陈【本集】子昂絶句　古墨轻磨满凡香研池新浴粲生光北窻时有凉风至闲写黄庭一两章【松雪斋集】
　　子昂书法温润闲雅远接右军正脉之传苐过为妍纎柔殊乏大节不夺之气似反不若文信国天祥书体清疎挺竦其传世六歌等帖令人起敬起爱也邪　又信国手书过小青口诗一卷后有原博济之二跋乃征仲故物也今摹刻停云馆中
　　吾家旧藏陈深手书宁极斋稿计四十叶笔意不减子昂今归荻溪王氏内有题梁中砥诗赵子昂画古体一篇附此其序曰中砥有送存书记诗云一声两声松子落一片两片枫叶飞夕阳在山新月上道人相伴一僧归赵公子昂画而为图中砥索诗漫赋一首山昏归云敛叶落夕飇骤疎松漏微月清光照岩窦烟中二仙师一笑欣邂逅行行扑空翠杖履相先后清景适与期得句若天授画成诗逾絶开卷消鄙陋如饮中泠泉可咽不可嗽我怀陶贞白日夕梦三秀何年卓茆庵饵术衍遐寿【真迹】
　　昔人之计久远者莫如金石刻文止矣乃赵文敏公亲书妙观三清殿等记石而纸墨若新物之系于收藏良非细故云此记乃苏州一大故实其真迹当善藏之
　　自欧虞顔柳旭素以至苏黄米蔡各用古法损益自成一家若赵承防则各体俱有师承不必已撰评者有奴书之诮则太过然谓直接右军吾未之敢信也小楷法黄庭洛神于精工之内时有俗笔碑刻出李北海北海虽佻而劲承防稍厚而软惟于行书极得二王笔意然中闲逗漏处不少不堪并观承防可谓宋人上比之唐人尚隔一舍【艺苑巵言】
　　林子山赵文敏公甥有隐操沈周题林子山濯足图宦尘不染山人足却写沧浪濯足图果是沧浪能濯足可能流到渭阳无
　　元画自赵魏公而下陈琳差近古陆广号清妍王渊步趋乎子昂盛懋诵法夫仲美皆不及也　盛懋班彪训女图树石苍古不似平时精细之作亦名品也子昂资性既髙学识尤富故能书画入神而成一代冠冕今録收蓄一条以见渊源之自
　　赵子昂孟頫乙未自燕京回出所收书画　王诜连山絶壑【髙宗题】　易元吉竹石獐猿【髙宗题】　王齐翰岩居僧甚古徽宗题一胡僧筅耳凡口鼻皆倾邪随耳所向作快适之状　董元山水一卷长丈四五山水絶佳乃作着色小人物为娶妇故事今归荘肃余向藏董元亦作弄虎人物　赵希远盘松双兎　董羽龙水石佳【髙宗题】黄筌脱箨新篁翦金雏雀双鹌　徐熙戴胜棃花
　　宣和御画古木寒鸦嫩竹有御玺押　崔白兎一二轴作紫棘小丛【佳】　黄筌唐诗　郭熙牛一卷　韩干画五陵游侠图【髙宗题】　闻近又收吴生观音剔青地乃赵兰坡家物　子昻云北方好事者收三代古器各图其物或青緑或红各模其欵于右亦各考证如宣和博古图而加详近世诸公所收者多在焉【云烟过眼録】
　　管夫人讳道升字仲姬吴兴人赵魏公室封魏国夫人有才畧聪明过人为词章作墨竹笔意精絶亦能书仁宗尝取夫人书后世知我朝有一家夫妇父子皆善书也【书史防要】
　　张雨魏国赵夫人管君挽诗【子雍书圹志】曾谒西池閟殿春赐加大国宠疏频择壻当年郗太傅能书今日卫夫人玉镜离台空掩月宝衣堆桁暗凝尘千秋乡中名不没墓有通儿书老银【欧阳率更子通书母夫人墓铭夫人讳老银　句曲外史集】管夫人渔父图【水墨短卷全学董巨或云画属承防容考】遥想山堂数树梅凌寒玉蕋发南枝山月照晓风吹只为清香苦欲归南望吴兴路四千几时回去霅溪边名与利付之天笑把渔竿上画船　身在燕山近帝居归心日夜忆东吴斟美酒脍新鱼除却清闲总不如　人生贵极是王侯浮利浮名不自由争得似一扁舟弄月吟风归去休右渔父词仲姬书　子昂渔父词其二　侬在东南震泽州烟波日日钓鱼舟山似翠酒如油醉眼看山百自由　吴兴郡夫人不学诗而能诗不学画而能画得于天者然也此渔父词皆相劝以归之意无贪荣苟进之心其与老妻强顔道双鬓未全斑何苦行吟泽畔不近长安者异矣皇庆二年十二月十八日子昂书【真迹】赵文敏公是小楷真书全学李北海管仲姬作草书得章帝索靖皇象遗意
　　子昂和管夫人渔父云　渺渺烟波一叶舟西风木落五湖秋盟鸥鹭傲王侯管甚鲈鱼不上钩【松雪斋集】
　　补遗
　　米友仁
　　米元晖苕溪春晓图　米家名画可谁论爱此苕溪春晓村五色昔经虹下贯百年俄与气俱昏酒香春叶文鱼出歌起沧浪白鸟喧料得意行随远近展图思憇树阴繁山阴胡隆成　碧澜堂下看沤波曾记兰舟向晓过满寺白云春树少两溪微雨落花多蒲光暖泛烟光湿草气浓兼水气和欲向画图寻旧迹老怀无计奈愁何东吴杨基　渺烟芜漾晓波余生叨禄每曾过帆估客凌晨少击榜渔舟出浦多山寺雨晴云气黯溪亭风暖鸟声和披图好似苍茫意景想前人奈远何彭城刘敏次韵　扁舟昔过江南道两桨吴歌弄春晓野水兰苕月欲眠沧洲白苹风不悄阁晴水气尽冥冥破暝鸡声殊草草人烟苍莽隔朝墟鸥梦微茫堕湖岛轻花吹送客橹遥羣鸟惊翻曙钟早初阳忽露何处村曲折青林山寺小见图歴歴旧所游白发摩挲媿幽讨前身恐是杜牧之题诗解写江南好陈川　铁冠峩峩霜满面留得当时旧题卷画图犹见白虹垂诗句鸾翔共蛟篆不到吴兴已十年梦魂长忆苕溪舩好山好水写不尽强似宣和十样笺晴波蘸碧遥峰小翡翠双飞鱼在藻沤波亭上带微醺只合身从此中老晴窻展玩忆当时恨不杨郎同与之兴来且尽一杯酒坐上相看知是谁仆之不到吴兴者十年于兹矣忽一日继忠先生以米元晖所作苕溪春晓图见示而孟载杨公尝题一律于左词工气逸读之不觉怅然也防乩马弓亦效颦云　夜聴溪上雨晓看溪上山雨歇山更佳尚在空蒙闲白云掩疎钟緑树迷远岛居人想未起隔屋自啼鸟采菊寄遐趣拄笏遗世情悠然昔时意万古同佳盟淡淡水容净冥冥花气多而此清絶境忽闻渔者歌予亦慕隐沦岩栖夙云尚展图因卧游翘思碧萝嶂龙泉生南宫米虎生朱方驰名画史妙莫当墨云翻空太阴
　　黑功夺造化开微茫酒酣放笔情烂漫爱写长林带溪岸昆仑移来豪芒闲数防浮青落天半鸭嘴滩头沙浦通鲤鱼浪飐苕花风山腰路险不可屐飞瀑倒挂青天虹我忆东游遡湘沔七十二峰长对面赤壁天高看洞庭一道澄波泻秋练人生谁无丘壑怀可奈尘土羁长材子陵不遇刘文叔钓台未必髙云台展图颇识旧行处彷佛微钟隔烟树荒尽菱租老未归寄书欲问沙头鹭　继忠示予画卷谓米南宫笔也予诵旧所题南宫云山图一诗继忠喜之俾书于图左诗虽与画意不合然画岂可以形似求之哉因録于别纸以荅继忠之请云豫章蒲庵来复　海岳庵前真凤雏写此春晓苕溪图笔精墨妙淡无迹但见一幅云糢糊千舒万卷纸欲毛人家彷佛临江臯市逺不知更几防村深自觉鸡三号苕花流尽余不月何处烟中棹歌发初疑咫尺天苍凉又道微茫水空阔凤凰山下钱王孙载书泛宅来吴门题诗看画足宾客长篇短章星斗繁百年耆旧竞沦落此图去作他人物宝剑谁将土花蚀光射斗牛寒不没飞堕王郎杏花圃开户得之喜欲舞卷中半是三吴人诗画一时皆入神却笑桐村老迂牧匍匐后尘追絶躅吁嗟王郎且珍袭不拜犹当下长揖米家石丈诚难遇牧也徒征惜无补五色天葩雨吾雨欲起元晖与之语　右一卷皆国初诸老为钱继忠作粤百载而见之于王惟颙杏圃亭上为续貂者鼎也鼎生也晚慨前辙之不可追岂草草者所能希逐其万一哉惟颙新装而余纸莹洁可爱聊为填空成化乙巳暮春朔桐村周鼎闻着米图忙促展楮墨依微却难辨皴肤断理慨尘
　　番涣迹漓踪认余谫想从潘谷试烟华惜法曾闻用之浅况是澄心体玉疏好事何时不舒卷流传人代多辗转物岂能同岁相衍请騐周宣告猎辞刻石恃存存尚鲜继烛残生九死后得见似人权且勉或云褾题少芾芾绍兴条识朱犹面君王法眼赏惟精此笔敢当当不防烟耶云耶树色溟洲兮渚兮水光眼中未足许清苕平岘衡沙或湘沔翠霓冉冉天苍凉旗影迷空恍游辇海岳遗灵已列仙我欲招之愧辞謇长洲沈周　古今画法凡几变顾陆已来宜有传纷纷众史后何多丹青防染徒相绚澹然水墨谁所为直以霜毫付星研谢家林下有清风虢国马前还素面闲情逸韵觉翛翛岂似长安水边见只今破纸蝉翼如一疋犹胜好东绢楚山清晓别有图当时曾入宣和殿惜哉画谱弃斯人正坐涪翁党遭谴吁嗟此事亦区区姓名得失何须辨吴中故物存几何近岁人家豪夺遍王郎乃独能保斯寄我数回看不倦水逺真从天目山烟深难辨乌程县恍然载我江南游案头喜有春云便吴寛【真迹　小米画本而曰或云褾题少芾芾语误】
　　文天祥
　　文信国公木鸡集序【全文不录】甲辰四月立夏日王百谷快雪亭装咸淳癸酉长至里友人文天祥书于楚观　庚申九月溧阳宋献武康茅愙同拜观于寒山青霞榭天启元年辛酉十一月廿有六日莆阳宋谷观【真迹长元按文信国墨迹传世絶少予友鲍以文近得丞相手札一卷是曾见于卞氏式古堂书考者书考所刻颇多脱悮谨附刋于左以正之】
　　文丞相遗墨　未见何如【前半已失今第一行祗存此四字】运一棹也回信在二十后则可定【以上十七字卞不録】　一唐仁【卞悮信】恐【卞悮臣】不测有申述宜速应之或渠得章贡捷劄宜即率二谢兵驰入城与之共守却命【卞悮欲】报行府【卞失府字】
　　【约缺三字】万兵即下　【缺一字】事【卞失事字】又在目矣　一诸处取到物色已有几无对证无数证者固是难理写如优【草书难辨依卞刻作优字】全【卞悮令】所共如前此项下有数目者即与数【卞悮爰】行【卞于行字下添出根行二字悮】根究须斩犯法者数人然后取得起若肯纳还者又可少寛其刑如平素省劄如印纸他门【卞作们非】收得亦何用此纳诰之人诰在其手则省劄印纸勅黄皆在焉　一徐妳同柳娘在刘千户下传【卞悮傅】佺已亲之但伊榜不载想徐妳托以为别人女不直指为吾女也徐妳有夫此项【卞脱此项二字】可托其夫往赎幸图之　一环娘十岁军中既无名想亦在民间此项须遍劄永丰诸隅物色方有出场　一在此无片楮可用费力【二二】全靠使司取些物色来及【卞脱及字】靠舍弟与民章来有些小【卞悮少】携带此外无策【二二】　一黄州周都统死于瑞金可惜【二二】　一在瑞金时贱体一病甚可忧入汀以来幸已勿药　一合家书与舍弟又一书达民章又一书达架【此字不可识】抚千户送【卞悮道】达　天祥皇恐拜笔十月八日发　呜呼此文山先生真迹也详味【卞悮玩】
　　此书乃空坑之败之后遗其所知者之书盖是时天阨甫脱劲敌在后政【卞脱政字】流离颠沛之际荒迷不次之秋也而其笔意乃雍容闲雅无一毫惊惧忙【卞悮荒】迫之状如此然非素存素养之熟能如是乎毛氏幸得此书今读其辞想其事令人心胆奋惕【卞悮扬】精神凛冽有不胜其感激者焉因泣下而谓夫后世之为人者其立心操行亦当何如耶　一峰
　　方从义
　　方方壶金鵞晓日为洪武已酉作烘鎻泼染种种动人　方壶戏墨山水一卷有文征仲题咏虽精致秀美其浑然天成处尚不如金鵞晓日逸气扑人睂睫间令人有褰裳濡足意




　　清河书画舫卷十下
&lt;子部,艺术类,书画之属,清河书画舫&gt;
　　钦定四库全书
　　清河书画舫卷十一上
　　明　张丑　撰
　　元
　　髙克恭
　　秋山暮霭图　山村隐居图　夜山图
　　古今写山水者流几及千人惟二米髙倪之迹简淡超逸至使人不可摹真竒絶也近见项氏秘藏秋山暮霭图卷幽淡自然扫尽画工蹊迳的为彦敬絶品得而藏之足可眼空一世矣何必王维李成哉
　　髙尚书秋山暮霭图　傍溪草舎隔林中望际云山翠几重长忆雨余闲信马轻鞭遥指两三峰　邓文原芦汀动江色山翠防云衣如何千载后再有米元晖孟頫　青山半晴雨色现行云底佛髻欲争妍政恐勤梳洗　三代以来推盛世九州之外有斯人君看笔底生秋色尽在潇潇楚水濵　丹丘柯九思赋　去年弭楫香炉下烟雨漫天失图画只今见画似成痴纸上匡庐美无价晴云恋雨凝不飞芦边鴈影秋离离聫樯髙下森列槊茅屋参差纷置棊冥缺处忽见树翠峰直下疑无路栗里先生杳莫寻香山居士今何处桑落渚五老峰胜境常存梦寐中慿谁唤起髙八座短棹枯笻着此翁　檇李李国蕃　晴峦掩霭云容薄逺树微茫水气秋如此江山亦竒絶若为着我钓鱼舟　文志仁题　长江万里流滔滔风平如席静不涛老枫踈柳澹云影欹岸侧岛明秋毫红尘一防飞不到何人结屋江之臯霜清水落沙屿出芦叶瑟瑟鸿南翺一峯崒嵂耸峩髻俯视培塿如儿曹晴岚朝爽滴空翠树林露沐滋流膏心融造化意惨淡笔挟风雨声萧骚淋漓元气犹带湿收拾万象无能逃扶舆清淑聚胸次固应独擅人间豪未容小米诧能事千古且説文昌髙世间神物不易得牙籖玉轴归时髦我来坐疲不遨展卷顿觉舒郁陶何烦蜡屐跻攀劳崦西小红寻野桃　郭麟孙题层峦叠嶂堆青髻薄雾轻云罨疎木髙侯胸次清絶
　　尘开卷令人观不足　陈防　远树含空烟羣峰缄积翠离离鴈外樯落日来天际髙侯丘壑心防墨悟三昧我欲傲沧洲昼长枕篷睡　郭　房山髙尚书以清介絶俗之标而和同光尘之内葢千载人也僦居余杭暇日策杖携酒壶诗册坐钱塘江濵望越中诸山冈垅之起伏云烟之出没若有得于中也其政事文章之余用以作画亦以写其胸次之磊磊者欤因阅允同文学所藏着色山水一卷后有黙庵赋诗展咏永日遂纪尚书公之一二并次韵黙庵诗题画上云倪瓒　白云孤鹤暮知还船泊钱塘看越山珍重今朝重展卷吟诗作赋北间已亥六月十八日也　髙侯笔法妙天下貌得江南雨后山都是乾坤清淑气兴来移入画图间沈右　云山海上千里烟雨江南几村元气浑沦谁化尚书醉墨无防　辛酉嵗秋八月十有九日马治　淮南春夜风兼雨空堂萧萧杂人语户曹好客无与娯故展横图慰羁旅大山矗矗如覆釡小山厯厯还聚黍人家隔岸见衡茅艇子随潮知浦溆眼昏莫辨云中树据案呼童执髙炬千里悠悠亦逺游却喜意行无险阻阖闾城中为我家俗事到门多峻拒平生惟有山水縁招我登临无不许忆昨离家始浃旬此物依然入东楚乃知髙侯画有神未让道寕与僧巨愿君从兹慎藏弆对棋寕赌淮南墅　予北上道经淮南过宿故人邵文敬公署承示房山此卷爱而题之成化十五年三月廿八日呉寛　春云离离浮纸肤翠攒百叠山糢糊山空云断得流水咫尺万里开江湖依然灌莽带茆屋亦复防渚迷菰蒲冈峦出没互隐见明晦隂晴日千变平生未省识匡庐玉削芙蓉正当面宛转香罏森紫烟依稀梦泽分秋练未遂扁舟梦里游酒醒独展灯前卷问谁能事夺天工前元画法推髙公已应气概吞北苑未合胸次饶南宫南宫已矣北苑死百年惟有房山尔祗今遗墨已无多前把卷重摩挲世间吮笔争么麽扫灭畦径奈尔髙公何　徴明为子儋题【真迹】
　　髙彦敬山邨隐居图　彦敬所作山水真杜子美所谓元气淋漓者耶仁近得之可谓平生壮观也孟頫　大徳初元九月十九日清河张渊甫贰车防髙彦敬御史于月泉精舎酒半为予作山邨隐居图顷刻而成元气淋漓天真烂漫脱去画工笔墨畦町予方栖迟尘土无山可耕展玩此图为之怅然而已南阳仇远仁近　我家仇山阳昔有数椽屋误落城市间读书学干禄井枯灶烟絶况复问松菊如此五十年一出不可复髙侯丘壑胸知我志幽独为写隐居图寒溪入空谷苍崖压危搆白云养乔木向来仇池梦厯厯在我目何哉草堂资政尔饭不足视吾舌尚存吾居有时卜　我昔游七闽百岭争嶻嶪白云涨川原深谷如积雪又游天姥岑幽磴縁曲折长林翳寒日十里行落叶转头五十年遐想正愁絶开图意忽动戃怳生内热何当驾松庄分我翠一叠弁阳我所庐见谓山水穴漂零愧楸槚嵗月老薇蕨平生阮遥集足痹屐齿折何当赋归田初志遂所惬怀哉复怀哉清梦绕林樾　弁阳老人周密　南阳先生列仙癯旧住仇山云一隅平生广文官既冷投老故邨田已无唯留诗卷在天地清名正似孤山逋我时总角山之徒每操杖几从宴娯百年岂独前辈尽而我今亦形容枯栖霞岭空悲栱木泉月庵废愁寒芜忽披遗墨重再拜想见五老风流俱人生有情况多感坐念往昔睫欲濡白鸥浩荡不复返黄鹤一举安能呼髙侯笔力安能如前身朱方老于莵故能胸次吐岩壑但怪满纸风烟麤安得好手为一摹着我中间茅屋孤君其宝之勿轻出便是米家惊倒图　右山邨图卷故尚书髙克恭彦敬为御史时为仇先生作于月泉精舎精舎乃故宋漳州佥判张逢原渊甫之坟庵渊甫即句曲外史伯雨之大父也先生一为溧阳教授即不仕仇山在余杭溪上因号山邨民栖霞岭在西湖北山先生墓焉弁阳则草周公谨之别号弁山在武康溪上先生翥师也大徳初元年甫十有一常从先生出入诸公间今逾再世矣景寕尚书得此卷以属题伤年运之既迈感事物之非昔怆然于怀以序卷末庶几览者知三四君子文献之可徴也至正昭阳赤奋若夏五之望河东张翥谨书于京师所寓之虚游轩　古燕尚书山泽癯风采照耀南天隅平生画笔入神品千金匹练人间无当时求者遍都邑冠葢填门如索逋仇池先生列仙徒握手一见相懽娯醉磨浓墨写丘壑老树幻作蛟龙枯西湖北山莽空阔苍烟白鸟迷秋芜披图感物念畴昔乾坤孰与斯人俱弁阳读书仍博古后来膏馥多沾濡蜕庵虚游老京国峩冠不受山人呼诗穷半世声赫赫西驰白霄东莵呉兴旧是宋宗室奚以丹墨论精麤嗟哉诸公勿复作清赏未觉云泉孤岂无好事扫空翠为我添入庐山图　右髙尚书所画山邨图卷蜕庵张承防题识甚详崆峒外史王溥得之擕以见示恸伤前辈凋谢不能无感今怀昔之私蜕庵予故人也遂次其韵附于卷末不足言诗聊纪嵗月云耳洪武丙辰长至后五日豫章蒲庵来复题　右髙文简公画赵文敏题识仇山村周草诗皆絶无而仅有者河东张承防尝为赋诗吾友蒲庵复和之余欲效颦老病未能也姑书此以识吾媿金华宋濓题　仇山有遗老白首慕林屋尘途谢簪组雅志不为禄谁将西湖水去灌南阳菊旧藏房山图幽意时往复人皆受毫素此兴渠所独新声世亦少遗响在空谷萧条异代闲不独悲草木嗟予亦何心对此还驻目平生不识画赏此一诗足兹山幸吾隣老矣愿终卜　舜臣殿讲藏山水图云髙尚书为仇山村作者仇诗在焉予爱而和之予尝为舜臣题画有与子坐结东西隣之句不一年果协隣卜殆亦非偶然者故于此诗并致意云成化乙巳春三月既望翰林侍讲学士长沙李东阳书于怀堂　云气蒙蒙绕涧浮眼明谁辨数峰头深林茒屋依然见应是前村雨脚收邨居隐隐却通舟中有山人旧姓仇二百年来遗墨在令人欲作武林游　元仇仁近先生自号山村髙房山尚书因为作此图今吾僚友尹君舜臣得之以示予为题其后而识之嵗癸卯七月廿二日长洲呉寛书　春山拥春云蓊然失茅屋下有幽贞士心谢荣禄卓哉渊明志夫岂在丛菊李愿盘中居居深缭而复亦有杜陵翁长镵斸黄独岂无终南迳不博王官谷仇山在何许邨居迷灌木乃令千载下开图见天目青山卧有余白云看不足愿言往从之不疑我何卜　仇仁近名远钱塘人前元老儒也号山邨居士髙尚书为作山邨隐居图仁近自题其后颇示不遂隐居之意然易世之后此图遂为故事则亦何恨哉自大徳初元丁酉抵今嘉靖壬寅二百四十五年矣企仰雅怀因追次其韵长洲文徴明【真迹】
　　彦敬小幅近见秋山过雨纸本浅绛色烘锁活脱林木森竦竒絶竒絶
　　髙尚书彦敬画宗董巨中嵗専师二米损益别自成家评者至有真逸品之目而其遗迹日少得者自当重如拱璧世夜山图小本为李公略作同时题咏者三十人并称国士允为艺林神逸严分宜当国勤购始得之至籍没时失其图引仅存诗跋一卷丑意此等名迹皆有神物防持异日必为延津之合也记此以俟【夜山图题咏详载朱性父鐡网瑚中】
　　黄公望
　　富春山图　鐡崖图　溪山雨意图　浮岚暖翠图　层峦峭壁图　万壑秋声图　芝兰室图并记【缺】九峰雪霁图　小楷世説新语全部
　　大痴画格有二一种作浅绛色者山头多岩石笔势雄伟一种作水墨者皴纹极少笔意尤为简逺近见呉氏藏公富春山图一卷清真秀抜烦简得中其品固当在松雪翁上也而云林生云黄翁子久虽不能梦见房山鸥波要亦非近世画手可及岂元人所重者顾在沉着痛快耶
　　黄一峰画卷自当以富春山图压卷江山胜览次之如三泖九峰图虽有金问沈粲等题品又次之
　　鐡崖图　大痴为亷夫画　銕崖道人吹銕笛一声吹破云烟色却将写入画图中云散青天明月白古汴赵奕至正十年嵗次庚寅十月廿日书于清胜轩　鐡龙声吼干将笛毫端写出苍寒色老墨糊天古意多万壑千岩云影白林世贤　老子风流似米颠戏拈笔墨亦萧然髙情不逐时人好何处当令识者潘纯　井西道人夸絶笔爱写云烟出没间玉女峰前落竒句老夫亲见武夷山峄山漫游翁孟惟诚　一峰道人晚年学画山水便自精到数年来笔力又觉超絶与众史不侔矣今鐡崖先生出示此图披玩不已当为之敛袵也至正【阙】　十月十五日呉兴唐棣子华题【真迹】
　　汪景淳藏一峰道人层峦积翠小幅笔墨秀润髣髴董源兼大痴二字奕奕轩翥可爱
　　黄大痴溪山雨意图　此是仆数年前寓平江光孝寺陆明本将佳纸二幅用大陀石砚郭忠厚墨一时信手作之此纸未毕己为好事者取去今复为世长所得至正四年十月来溪上足其意时年七十有六是嵗十一月哉生明识　青山不趂江流去数防翠收林际雨渔屋逺糢糊烟村半有无　大痴飞醉墨秋与天争碧净洗绮罗尘一巢栖乱云　调寄菩萨蛮筠庵王国器题黄翁子久虽不能梦见房山鸥波要亦非近世画手
　　可及此卷尤为得意者甲寅春倪瓒题　一峰道人晚年学画山水便以清远名家此溪山雨意画卷可使髙赵敛衽跋尾至有不能梦见房山鸥波之目殆是攀安提万更欲尽其能事耳云林此语是真相知皮相者谓为两贤相厄相去何啻千里辛丑仲夏寓长洲张丑题于此【真迹】
　　元人画本妙絶古今如黄翁子久之山水在四名家中宜为冠所作浮峦暖翠的属第一陈仲醇尚以景碎病之何耶　品题书画较之铜玉窑器难易不啻倍屣故鉴家当具金刚眼力鞫盗心思自然万不失一吾党乍见卷轴切须刻意玩索勿漫许可鉴赏既定自当放胆收録毋惑人言执此以观天下书画亦可也　黄子久绢本九峰雪霁图至正九年春为班彦功作笔法简古理趣无穷足称意在笔前笔尽意在者也
　　东山小隐　呉门黄公望临安王渊合作京兆杜本题识汾亭石岩同观沂阳董复家藏【右画纸本大直幅上有张无为诗笺也画系　此画今在松江张漆泽家】
　　黄子久春林逺岫小幅在郡城汤氏全斆倪云林清逸可防上方题咏作蝇头细楷生平罕觏其词曰至正二年十二月廿一日明叔持元镇春林逺岫并示此纸索拙笔以毗之老眼昏甚手不应心聊塞来意并题一絶云春林远岫云林画意态萧然物外情老眼堪怜似张籍看花圃欠分明大痴道人时年七十四画【真迹】黄子久万壑松风晴峦晚色二轴并在董宰太史家大幅竒絶与赵文敏公溪山仙舘诚伯仲也一峰道人沙碛图纸本低头短卷行笔细润布景清嘉是袖卷中之不易得者后有饶介之等题咏品与倪元镇赠耕云画卷相后先的为名迹无疑耳【惜本身空处钱鼐以恶札污之每阅未尝不痛心也】
　　黄子久山水真迹　大痴道人为云林生画层峦晓色　霅上溪山也自佳黄翁摹写慰幽怀若为賸载乌程酒直到云林叩野斋倪瓒题　大痴翁写霅山图以赠山甫卢君至正元年十月四日【真迹】
　　右真迹藏王文恪公家按是年黄翁七十有三倪迂四十有一画法萧疎诗词清雅足称双璧且收藏得地纸墨如新与春林远岫同趣完庵刘公尝借摹之増用廷美印章以怀素小草録其题咏亦妙迹也此本今在余家
　　跋黄子久画卷　本朝画山水林石髙尚书之气韵闲远赵荣禄之笔墨峻抜黄子久之逸迈不羣王叔明之秀雅清新其品第固自有甲乙之分然皆余敛衽无间言者外此则非余所知矣此卷虽非黄杰思要亦自有一种风气也至正十二年三月七日与明道尊师谒张先生因以示予遂得纵观东海倪瓒题【云林全集】
　　黄子久好作小楷圆熟中饶古意别有一种韵度葢自赵文敏公而下指不多屈定在俞和倪瓒以上今观所书世説新语如飞鸟依人翩翩可喜真赏者当亟购也
　　王
　　南邨真逸图　太白山图　青弁图　写忆秦娥词意　琴鹤轩图　松峰图　武修真图听雨楼图　具区林屋图　华溪渔隐图
　　阜斋图
　　品画以元人为最而元人中尤以子昂子久叔明为得其神如彦敬仲珪元镇辈今世饼金悬购然余详观熟玩有独诣无全能也苐子昂子久之迹流絶少所见指不多屈叔明约见廿余本虽称种种动人求其落笔精微布景超妙设色古雅烘锁活泼殆未有过呉氏南邨真逸卷者也每一展阅恍疑身在画图中与王陶二公相揖让听琴聫句防长林坐竒石忘却人间名利缰锁翩翩自得不啻元章之遇咸熙矣
　　王叔明南邨真逸图　南邨先生　江隂孙作次知譔　先生名宗仪字九成姓陶氏其先由闽之长溪徙永嘉陶山再徙台之黄岩黄岩之族二曰赤山曰陶夏陶夏讳泰和者宋皇祐里溪都廵检也复徙湫水是谓先生之始祖曽大父居安太府寺簿大父应雷太学録父煜赠承事郎福建江西等处行枢密院都事先生冲襟粹质洒然不凡少举进士第一不中即弃去务古学无所不窥出游浙东西师潞国张公翥永嘉李孝光京兆杜本问文章为事故其绳检家法过人逺甚尤刻志字学工舅氏赵集贤雍篆笔家甚贫抵淞教授弟子遇人无夷险佞直一接以诚平居寡言笑至论古今人物上下数千年竟日不倦至正末浙帅泰不华南台御史丑闾辟举行人校官皆不就未几太尉淮东张士诚开阃姑胥数郡之士毕至其部帅议以军谘屈先生亦谢不往入职方洪武辛亥诏取天下士癸丑命守令举人才又以病免或诮让之曰黄金白璧重利也驷马髙葢荣势也天下之士孰不靡然向风而子矫矫若是先生叹曰捧檄而喜所以为亲禄不逮养适増悲耳况今贤良辈出草莽之臣老死太平幸莫大矣逾分之荣其敢觊乎艺圃一区菓蔬薯芋度给賔祭已余悉种菊栽接溉壅身自为之间遇胜日引觞独酌歌所自为诗抚掌大噱人莫测也先生﨑岖乱离几二十年丧祭礼备尽其力人以孝称由避兵家淞城之北泗水之南诸生买地结庐遂居以老晚益闭门著书世所共説郛一百卷辍耕録三十卷书史防要九卷四书备遗二卷其未脱藁者不与焉　赞曰古云虽无老成人尚有典刑老成邈矣得见典型者斯可矣忆余防侍先君子采宋故实至越询之遗老年八九十者録而焉言及必流涕太息旷四十余年世无其人久矣不自意文献之徴犹有如辍耕録者在然不百年吾恐未知是书之为宝也使知为宝则南邨心术之微虽无余文有不耶赠南邨先生序　君子进退出处孰非其道者哉苟
　　非其道则有不可得而为之者矣世之人徒见夫癖烟霞而山林也侣禽鱼而江湖也遂以其薄富贵而専髙尚夫南阳卧龙一起而复汉为心若鹿门子孙遗之以安不已足乎白衣山人屡出而佐唐为任若槃谷耕渔以乐天命不已足乎易曰时行则行时止则止南邨先生葢达于此者欤先生陶姓宗仪名台之黄岩巨族由避乱家淞城之北泗水之南有田数畆屋数楹种艺暇讲授生徒其志愉愉也秋稼既登天旷日晶或跨青犍步稳于马纵其所之川原上下溽雨新霁汀树樷翠或跣白足濯于清波仰视飞鸥载笑载歌好事者每见之輙图状相莫不慕其髙致先生自是益韬真养素闭户著述淹厯歳久其成书曰四书备遗曰説郛曰辍耕録曰书史会要共若干卷当至正中浙帅泰不华辟行人南台御史丑闾举校官太尉张士诚开藩中呉其部将屈以军谘皆不就自洪武屡年来取多士诏郡邑荐贤良亦以病辞于戏先生果逃斯世者哉其进也其止也亦必以其道也先生晳质而长身风神洒然尝师潞国张公翥永嘉李孝先京兆杜本务古学无所不览尤工篆得舅氏赵集贤雍笔法其所以度越庸常者信所由来也逺矣江隂王掖序　南邨草堂记　堂以草名志俭也其曰南邨者何居邨之南也邨之南多田夫野叟之舎而独名其堂者何曰道不同也曷为而道不同欤曰南阳之野非独孔明之居而孔明之草庐独称浣花之谿非独少陵之卜而少陵之草堂独着也武侯子美之堂庐特表暴于后世今堂之自耀者何欤曰地以人而胜乌知其后日之不名邪然则居斯堂可乐乎曰乐其乐奈何曰非乐斯堂也不以堂而废其乐也不以堂而废其乐乐何居曰在埜之稼穑在几之琴书白石清泉竹月松风皆可乐也皆可乐然则逸世之徒欤曰非也将以逸其心也逸其心奈何不奔趋于尘劳不沦胥于枯落静而翕而辟饱而嬉尔饱而嬉者何诵其诗读其书而不知老之至也不知老之至其亦有利乎曰居其乡而子弟化之也子弟化之孰与行义达道者曰固不得以彼而少此也不得以彼而少此抑将乐夫天命者欤曰然然则有慕于归田之叟欤曰未尝出无事于归也未尝出无事于归或者南邨之处士欤曰庶几焉尔处士谁欤陶姓九成字天台人也洪武癸酉春三月丙午豫章胡俨述　书南邨先生后　士君子有誉于世以地称而不名若北郭先生之于楚东郭先生之于汉西郊草堂先生之于唐东坡西山北溪先生之于宋不特一时所慕到于今称之夫郊郭溪山众地也先生尊称也郊郭之广非一溪山之胜非一人而数君子者独得専美而尊称焉非徳业闻望着于一乡一国者不能况天下后世称道之乎九成陶先生辟地淞北之南邨筑草堂以居人称之曰南邨先生前司业大雅孙公为之士大夫又表章之聫为大轴多则分为别卷其有誉于世见慕于人可知矣南邨性冲澹端静和易与物无忤平居恂恂似不能言至广坐正论则辞气有余淮东张士诚据中呉以军谘屈先生不往闭门著书教授弟子员将终身焉大明一海内选用儒雅迨至公车以例免归家甚贫力田艺圃以自给时乗小舟往来山水间虽老耄童防识与不识皆知尊慕之一则曰南邨先生二则曰南邨先生此岂与古人异耶虽然北郭不受楚聘过为髙洁东郭履行雪中流于滑稽一国之士也姑舎是西郊忠义感愤以诗鸣东坡西山北溪以文章道学鸣天下之士也尚友古人当益其徳业俾后世称慕如西郊东坡西山北溪数君子斯可矣南邨以为然乎曰然遂书之九山归樵金声　右元髙士王叔明南邨真逸图一卷万厯戊午春日观于长洲呉氏原博太史故物也【卷中原博太史三印具存】后有孙王胡金四公记序跋并出名手乃是投赠天台陶九成者九成名宗仪胜国老宿博雅有文尝着辍耕録卅卷説郛百卷行世而南邨则其晚年栖息之地因以自号云维时叔明与九成为中表兄弟素善画得外家赵文敏公遗法而纵逸过之然不求妍于时惟笔意以寓其天机之趣故倪瓒元镇有诗题其画云笔精墨妙王右军澄怀卧游宗少文叔明絶力能扛鼎五百年来无此君持论如此斯其画品从可知矣叔明每过九成隐居动辄流连日月遇兴酣落笔以写所为南邨者秾郁深至又能一扫丹青故习有非松峯听雨楼琴鹤轩诸卷所可彷佛焉真絶诣也忆在髫稚此卷屡经赏阅尚有南邨真逸篆署引于卷端亦为叔明手书不知何时失去岂前人防卫不谨帚视之而使至宝永失其欤良足慨已呜呼九原如可作也自当唤起叔明走笔续此一叚竒趣爰述赞曰猗南邨比璵璠在丘园叔明子【叶】暨四老赠国宝三百年墨尚鲜永流清河张丑记【真迹】次温飞卿更漏子韵题王叔明南邨真逸图卷　鸟惊心花溅泪偏助王陶愁思罹雾露诉凋残鸣琴朱夏寒　山根水松上雨画出良工独苦堂习听谷声丹青照眼明　张丑书于米庵之西序【王叔明鐡网瑚小幅一时题咏极多画品潇疎可喜】
　　王叔明自题画卷　余观邵氏闻见録宋南渡后汴京故老呼妓于废囿中饮歌太白秦楼月一阕坐中皆悲感其能仰视良由此词乃北方怀古故遗老易垂泣也余亦尝填忆秦娥一阕以道南方怀古之意花如雪东风夜埽苏堤月苏堤月香销南国几廻圆缺钱塘江上潮声歇江边杨柳谁攀折谁攀折西陵渡口古今离别自太白创此曲之后继踵者甚众不过花间月下男女悲欢之情就中能道者惟有花蹊侧秦楼夜访金钗客金钗客江梅风韵海棠顔色尊前醉倒君休惜马蹄去后空相忆空相忆山长水逺几时来得自南渡后皆淫哇喋□之音能歌忆秦娥者甚少有能歌者求余画故为画此词之意王【真迹　此卷近获展阅乐甚奈具人索价太髙卷还之为之太息者累日　不腆性极防鄙见竒文奥典輙忘飡废寝以思之家无担石遇法书名画至解衣缩食以购之足称二反　王画本更有叔铭题名者葢蚤嵗笔也】　王叔明琴鹤轩图　琴鹤中书舎人四明杨尹铭篆　琴鹤轩图　叔明为以良画　琴鹤轩记　音乐之至古者莫如琴羽族之至清者莫如鹤之二物者形质不相似也动植不相侔也而其声音之感尝流通乎上下者何哉是故虞廷抟拊而鸟兽率舞瓠巴鼓瑟而游鱼出听伯牙鼓琴而六马仰秣此琴所以为圣人之雅乐鹤所以为神仙之骐骥信乎声音感通之妙有如是焉予尝假馆于钱塘城东之汤镇彼有学者钱以良人品清修好读书能临晋人帖又善鼓琴其父仲仁氏匾其轩曰琴鹤尝令其子求文为记予尝诺之而老懒不能即应其请一日与以良同客城府时初秋余暑未退复同舟还舘所行未数里雷雨大作稍焉风止雨休隂云解驳明月在天清风袭人洒然有秋意舟至岸下以良邀予入室张灯啜茶取琴弹之初操宫羽曲鍧然若奔湍之落髙冈也再操商角调飘然若柳絮之御微风也余响未终有鹤戞然长鸣若自海南而来者嘹嘹然若奏钧天于帝所焉锵锵焉若舞霓裳于桂宫焉吾琴弹于下鹤声应于上将翺将翔将止将起若雄倡而雌从也母呼而子应也盘旋乎吾屋之上久之而不去时夜将二鼓烛亦将灭鹤声渐远吾琴亦歇以良请作歌以返之歌曰大音寥寥兮聴者其谁新声哇淫兮我心伤悲琴兮琴兮微斯人吾谁与归再歌曰有鹤兮髙飞声泠泠兮来海湄感琴声而来下嗟吾人兮曽不如一羽之微歌毕以良乃下榻西斋扶予入偃息予乃陶然一觉不知东方明矣以良给笔札请书之为琴鹤轩记　时洪武十五年嵗在壬戌秋七月下澣呉兴华溪沈梦麟昭甫识　仙鹤久不见披图成慨慷清音发指端霜翮惊翺翔古松不改色嵗寒寕苍苍　丁卯年十一月廿二日承以良髙士出黄鹤老人手迹因阅而有感赋之　北禅旧住山福震　钱塘城东之安溪曰钱以良氏好读书博古大夫士喜与之游命其轩曰琴鹤累徴鄙诗予嘉其志之不凡为赋唐律一首若求文章吾不能也呉兴沈梦麟乔梓隂隂緑满林每縁琴鹤叙朋簪五音谁和南风曲一羽犹怀万里心柳絮云浮春澹澹仙衣露湿夜沉沉西剪烛相期久一洗哇淫为子吟　琴鹤轩亭事事幽尘氛远隔松隂稠髙风迈古岂易及清气逼人殊未休緑绮梅花三防月玉田芝草九臯秋焚香供客更煮茗泛此野航溪上头　野斋道人董存　一轩松障静琴鹤最相宜月下擕将处风前抚弄时清弹发宫徴妙舞按歌辞好是神仙宅幽深世絶竒　上虞沙门永隆秋宵月色朗照在轩宇中阶前宛如画长松飒飒生
　　清风风清月朗有余兴焚香敛衽盘双胫对月长歌抚雅琴琴声美善来仙禽霜翮翩翻倐然舞七铿锵时再鼓宫音相宣徴音度商音嘹亮羽音苦林深窃聴老妖精辟易远遁潜其形抽促凖变古调太始音希真要妙香销月落兴亦阑松梢露湿鹤羽寒戞戞长鸣欲髙举雄雌相应还相与物情感应自何如瓠巴鼓瑟闻游鱼古来物理有如此琴鹤依然意岂殊　山隂陆溥源披襟厰南轩少选檐楹月白鹤海上来毛衣妬兰雪
　　抽琴命善手愿写中怀结三叠寄徽音澄虚自怡悦费良弼　幽居琴鹤以怡情童子何知预我清羽翼如两阶舞徽弦为和九臯鸣山林在昔多迂士画史何人有重名好托丹青留后日莫忘清献旧家声　庐陵张光弼　三尺孤琴鹤一只幽居絶似画图中朱度曲徽音逺雪羽承欢舞袖空长夏薫风香蕙草清秋凉月影梧桐何当挂锡苍松上旦夕相过乐事同　括苍僧宗珂　幽人赋白驹卜筑超山冈髙轩月初升抱琴坐其旁一弹舞鹤再弹相低昂性静物亦纯彼此形相忘永怀南风操浩浩情何长抚卷三叹息此道昭遐荒　吴兴沙门至显　公子防瑶轸仙禽振雪翎舞时风过席弹处月当庭叔夜无谱浮丘相有经髙怀似清献千古足仪刑　方泉金彦祯【真迹】
　　得琴鹤轩名卷志喜休文字句推敲稳摩诘丹青投赠新山色江光寄深逺琴声鹤韵总清真　更小轩曰琴鹤解嘲真晋斋居已六龄轩名琴鹤足千春夺胎换骨我何有借景生情师古人【沈兰庵得叔明聴雨楼卷剏临水楼居因取为名故有此结】玉峯张丑青甫书
　　王防画宗李升品在子昂子久之间近见顾氏着色武修真一轴【欵云黄鹤山中王画】落笔精微林深石润足称用意之作【与绢本天香书屋纸本仙山修道一律】远胜云道人藏松峯图也道人尚有水墨山水一帧虽草草勾斫而天趣满纸题云黄鹤山中樵者王为听雪舟主者画其篆文两行亦潇洒可喜耳　又闻王子黄鹤山居图真迹落笔竒伟层叠无穷青城山人王璲题以长謌亦甚可喜不让云林小隐图也此本今在项氏北宋四名家李成为冠董源巨然范寛次之南宋则刘松年为冠李唐马逺夏珪次之胜国则赵孟頫为冠黄公望王呉镇次之而董源黄公望尤为品外之竒如马远夏珪呉镇鄙性不甚见喜特以前人尊崇之极故并列之篇中耳敢以就正真赏者　挽近世谈画例推元人为第一流殊不知元人画学无不从唐宋名贤发源者但唐宋画本真迹罕存好事家多见临本往往从而轻易之殊非尚友真赏之道也试举一隅言之如王山水其人物草树烟云烘锁一一效仿李升止皴法为稍异耳项氏藏升髙贤图卷具在熟观细阅足可印正举世忽而不察有愧昔人祭水先河后海之义矣　顾氏藏叔明松谿髙逸松下温琴二帧纸本浅绛极佳苐前帧水亭中人物杂防后帧山头似属平平画难全美如此
　　聴雨楼图卷　聴雨楼　玉雪坡　至正廿五年四月廿七日黄鹤山人王叔明于卢生聴雨楼中画生名恒字士恒时东海云林生同在此楼　听雨楼　雨中市井迷烟雾楼底雨声无着处不知雨到耳根来还是耳根随雨去好将此语问风幡闻见何时得暂闲钟动鸡鸣雨还作依然布被拥春寒樵人张雨为庐山甫题至正八年二月十一日　河濶楼低雨如洗祗疑声在孤篷底清晨倚槛看新晴依旧山光青满几聴雨怜君隐市中我忧徭役苦为农田间那得风波险朝朝愁雨又愁风荆蛮民倪瓒　虚牖蒙蒙含宿雾瀑流磵响来何处江潮近向枕边鸣林风又向檐前去挟水随云自往还根尘不染性安闲多情一种娇儿女泪滴天明翠被寒至正廿五年嵗在乙巳卢士恒擕至緑绮轩见示輙走笔次贞居外史诗韵以寄意云陶篷寄亭中人暨诸名胜当不黙然也后十又八年四月九日瓒记　拟张外史倪隐君听雨楼诗韵　湘帘蹙浪萦香雾幽人髙卧云深处月明丛桂小山空疎烟白鸟沧江去浮沉里社乐萧闲大隐何妨市井间抛郤喧啾清洗耳草楼六月雨声寒　尘生两耳何由洗喜听雨声茅屋底洒然心地自清凉静对炉熏时隐几乾坤纳纳悬壶中砚田霑润称书农也胜江湖风浪恶客舟飘泊怨秋风西涧老樵苏大年【古】　倪隐君索和张外史听雨楼诗走笔二首答之　海气杂岚雾听雨宜髙处风雨无时无倐来又倐去摇摇心悬幡胡为不自闲老人曽听雪无被不知寒　头白尝不洗听雨重屋底两耳任喧聒坐隐乌皮几笔耕墨畦中自适如老农二仙隔今古神交在阆风　坚白老人书于素行精舎　一榻春声雨满楼杏梢微湿五更头东风更緑江南岸卖剑家家尽买牛荷气香飘竹外楼雨声滴碎采菱舟南风一夜生新
　　涨鱼鸟还知此乐不　积雨生凉转蓐收梧桐初霣满城秋邻家不识余心乐也爱书声在小楼　天地严凝万壑冰不堪寒雨洒孤灯一楼清气尤宜雪纸帐生春睡未能　曲江钱惟善　城市不着耳江湖留此心楼髙人更静惟有夜怀深醉翁　春云霭江郭鸣鸠朝梦余楼中风飒至烦抱淡云除厯厯树头乱萧萧影虚如何门外水泥潦没行车渤海髙启题　山听春雨冷气袭病肤铺床闭斋阁衣被薰香炉风灯苦屡挑夜茗更相呼烦嚣悉屏逐妙理在跏趺忆子草楼底兹情还有无齐郡张绅　承平时贞居张道师与云林倪徴君并以翰墨风致齐名呉中二人者亦雅相引重先君子与贞居游最早予时以童子侍坐隅尚能领其风采今先君久已弃诸孤贞居亦化去天下多故而予始得从云林君游至正乙巳季夏之九日予谒君于卢士恒氏之听雨楼获观近制诗若画冲淡雅古令人尘虑洒然既而士恒出此卷徴题二君之作具在因赋存殁口号附于卷末以寓感慨之思云　华阳洞里烟霞秘灵石山中草树荒惟有小楼曽宿处年年春雨满沧浪黄冠野服神逾王画笔诗篇老更竒白首故人无在者小楼残烛雨时　浔阳张附凤　江雨飞来夜气澄小楼髙处冷于冰声留蕉叶频欹枕影乱檐花独对灯远客异乡生白髪故人今夕拥青绫致君尧舜惭无术思入湖天睡未能淮南马玉麟　草楼听夜雨春灯隔重帘缾中新茗煮奁里旧香添风佩潜归浦云璈乱缀檐乍惊来湛湛更觉去纎纎颇被风相妬还疑雪与兼喜随渔艇泊愁怕客淹头白卢徴士髙情苦未厌云门山人张绅重题　山风满楼来雨脚耳底萧萧生远情还丹化鹤去句曲破屋无人住洛城酒停深夜苍灯在帘近余寒湿叶鸣板上漆书空爪迹绕檐依旧落春声观张外史所题山甫卢隐君听雨楼诗词翰潇洒令人有超然之想噫故物也士恒其慎藏之四月三十日王谦写于客居　更深楼外何萧瑟半带沧江逺树风疑是千林霜叶下坐残一穗烛花红斯人雅致今安在此夕幽怀孰与同老我题诗成感慨雨声有尽思无穷呉郡卢君山甫旧有听雨楼山甫殁殆二十年而斯楼尚存予抵呉惜不得见其人今其子士恒擕张外史所题诗来示予览之不胜感慨遂为赋此至正廿五年四月一日檇李鲍恂书　奉题听雨楼　飞楼何凝隂雨气正含雾潇洒集羣霤淅沥散髙树声悬长风外坐想当瀑布习喧久渐息静听乃真趣隂晴造化意年芳暗中度白髪如散丝凭君写幽素开封郑元　云林夜澄寂有雨弥更佳漠漠着树稳霏霏度檐斜入静意所便争喧竞浮夸弛张任槖籥细大无根芽妙运出元造至理忘纷拏变化本因妄声闻耳生瑕不如且置之摄心静无哗危坐不须寐呼童剪灯花卧龙山民王宥　层檐集飞霤深砌走鸣瀑余声殷天清气入林屋风波任喧汹燕坐瞑双目寘身得萧爽洗耳絶尘俗香穟郁水沉帘花映湘竹篝灯动春酌剪韭留夜宿与客对床眠清谈未云足金陵严瑄　幽人爱楼居燕坐风雨夕髙檐泻飞湍空除堕残滴倾耳疑枕流屏喧时岸帻江声晚萧萧树叶寒境絶迹更佳趣澹情自适霁晓惬凭栏春深杏花色浚仪赵淑　一年过京口帆飞疾如走半江疎雨隔篷听泻下骊珠三百斗一年过汉阳雪山翻怒泷黄鹤矶头泊船住醉听秋雨眠西江一年过东海急雨乱洒船外洞庭帝子鸣钧天蓬莱仙人锵玉佩今年过长洲故人邀宿听雨楼玉山颠倒恍然醉一笑使我消离愁公本拏云夫我亦听雨客明朝天晴当奋飞万里天风振鹏翼淞上钓鼇生书于百花洲上　胜国之季兵变之余前辈翰墨存者无几闲获一见如遇蜼彛兕敦不由不使人忻艶也听雨楼诗句曲外史及一时名流所作词翰兼美亦希世之宝也呉中卢士恒父一日出示于余卷中作者多予故友兹覩其翰墨俨若觌彼风度士恒宜珍藏之勿轻示于人焉洪武二年春二月二日呉僧道衍　少年听雨歌楼上银烛昏罗帐壮年听雨客舟中天濶云低防鴈呌西风而今听雨僧庐下髩已星星也悲欢离合总无情一任空堦防滴到天明　右竹山先生所赋之词予偶获观此卷因举是词诚甫俾书之卷末夫听雨一也而词中所云不同如此葢同者耳也不同者心也心之所发情也情之遇于景接于物其感有不同者诚甫中年人有楼听雨吾意其与在僧庐之下者同其情诚甫乃曰吾听雨吾知在吾之楼而已遂书竹山姓蒋名防字胜欲义兴人卷中诸先辈之先辈词之腔虞美人也韩奕听雨楼卷诸贤记　张雨字伯雨号句曲外史武林人学道三茅峰而才名满天下若虞文靖公黄文献公咸称重焉先生妙于书人得片纸咸以为宝至今好事之家多蓄之客至则相与为玩先生诗法黄太史清新髙迈不流于众虽元氏翰林诸公亦自以为不逮也　倪瓒字元镇号云林生无锡人家最饶而先生脱畧纨绮一事于翰墨作为诗章妙絶一世人欲不服自不能不服也虞文靖公张外史伯雨深相契焉然先生性癖傲物多忤于时元末弃家业泛舟五湖三泖间兴至则捉笔冩烟林小景或竹枝偶流于市好事者争贸之虽千金不靳也　王字叔明呉兴人号黄鹤山人赵松雪之外孙也素好画得外氏法然不求妍于时惟任笔意以寓其天机之趣为文章不尚矩度顷刻数千言可就君子咸以豪士目之　苏大年号昌龄州人元翰林编修天下乱寓姑苏为文章有气不喜衰飒江海襟怀亦人中之豪也　饶介之号醉翁江西人元氏衰寓姑苏以跌宕自任攻于书君子评之者谓渠不减怀素至今人家有之　周伯温号玉雪坡饶州人为人慎重为元氏左丞天下乱流寓胥台而无所就然妙于古篆得赵文敏公遗意字颇肥而玉润可爱士君子至今宝之钱惟善字思复松江人元末进士精于诗得杜子美
　　法不苟作作必致其妙　张绅字仲绅济南人慷慨激烈不琐琐于世事作为诗文虽不经意而自成一家能议论终日亹亹不休葢北方豪杰之士也欤为本朝浙江布政而殁　马玉麟髙邮人元氏为长洲县尹有政声括苍郑明徳先生有碑卒于伪呉　鲍恂字仲孚嘉禾人元氏乙亥科易经进士为本朝文渊阁学士为人慎重不可狎而学行名天下有学易举隅行于世后以事累卒于外　赵淑字本初绍兴人元氏乙亥科书经进士撰龙马赋为时所称许先生性耿介不易与人交交必久为本朝太学博士而殁　张羽字来仪一名附凤与髙启行辈也治易工于文文学欧阳子甚缜密宛转可爱虽前辈自谓不及也君本浔阳人元氏乱寓湖州为本朝太学博士而殁　道衍字斯道姓姚氏姑苏人宏才茂思为时所称与张来仪髙季迪辈为文辞相颉颃而澡思浴徳则非诸君所能及故天下皆以参寥子潜目之皇上龙兴以赞佐功封少师赐名广孝葢又与元之刘秉忠并称云　髙启字季迪姑胥人身长七尺而好于诗得唐人体裁语精而意圆句稳而情畅虽前辈有所不及焉为本朝编修官后归家卒　王谦字鸣吉姑胥人以春秋学为府学教授　王宥字敬助与髙启游能为文　陶振呉江人有诗才然性不羁人或易之　韩奕字公望呉之良医也好与名僧游所云蒋竹山者则义兴蒋氏也以宋词名世其清新雅丽虽周美成张玉田不能过焉　右听雨楼诗卷其间所载皆一时名士诚可宝也然予观此卷而人品有三其至髙者闻而知之其次者事而知之其至次者交而知之若伯雨张公元镇倪公其殆最髙闻而知之者欤自叔明先生以下予髫年曽事之自来仪以下予少年时曽交之总若干人皆能以文章名世者也然自衍公外多干没无闻至如伯雨元镇二先生若精金美玉不可冺灭况其负超迈之才遗世独立髙洁无累周览六合尽大观而无遗乎予防在乡里时尝闻呉城卢士恒家存此卷欲一见而不可得见者无不爱惜今吾友沈诚甫偶得之诚可贺也诚甫寄至京命予题始得一览焚香展卷清风凛然使人毛骨顿爽予复何言姑述卷中作者诸先辈出处大畧以为诸贤记诚甫姓沈名睿号存耕有才识善吟诗好与贤士大夫游予之布衣交然则观斯卷者当仰其清风素范益励其徳哉勿以吾言为谬矣时永乐五年嵗丁亥二月初吉翰林侍读学士奉训大夫锡山后学王达善识　右听雨楼诗画一卷元季及国初诸名公为吾苏卢山甫父子之所作也永乐间流落锡山沈诚甫尝求王内翰达善记卷中诸公出处之大畧藏之以为至宝中念淳捣珍非遇易牙不足以知其味之美云门韶濩非遇师旷不足以知其音之妙使后或非其人其不视为箧中之故纸而覆诸醤瓿者鲜矣闻吾相城沈翁孟渊博雅好古其子若孙多贤而且才必能赏鉴乎此可以宝藏于永久不逺百里特来奉翁翁一见之喜乃以厚礼答之既而即濒溪小楼扁以听雨置卷坐右暇日輙游玩讽咏怳若接诸公之光仪而聆其謦欬也一时名人胜士登斯楼披斯卷未尝不心醉神怡斯楼之名遂擅胜于东南是虽翁之髙致所就然亦岂不以斯卷之所在乎或曰诸公无恙日翁多亲炙之者惜乎斯卷不为翁作而为卢氏故物也予谓不然夏后氏之璜封父之繁弱岂为鲁国之制耶鲁之先公所得分器子孙世守之以为至宝也斯卷也其璜也其繁弱也翁之子孙宝而守之又奚知其为卢氏物耶翁之孙启南出以示予僭赘于左方云成化庚子清明日长洲陈颀识【真迹】
　　王叔明惠麓小隐图卷是晚嵗笔后人中分为两其前半图上有叔明字欵及重题诗画法极古惜后名人题咏并一手古録附于后其名人原写诗篇郤在后半图卷二本虽属真笔而各有缺防详观题识葢为孟叔敬作也今前半图卷尚藏太原王氏予曽再阅苐后半图卷不知流落何所当留心细访以防其全亦胜事也
　　王叔明小画一帧首题岩居髙士次题黄鹤山人王为雅宜山中陈惟寅画笔法秀雅积墨清润染之间咫尺千里自非胸襟洒落心手和调断断不能以成斯图益知名下无虚士观此真迹殊觉伪者甚可笑也同时倪郑二公各有诗题额云防舆丘壑未忘情万叠青山照眼明儗向画图深处住一檐鼂日听松声遂昌尚左生笔精墨妙王右军澄怀卧游宗少文叔明絶力能扛鼎五百年来无此君倪瓒其后叔明自题选体一首断续不可以句惜无王集参补附此今图尚藏陈公云仍处苐恨纸墨残粗存梗槩正犹隔雾看花惟想像神妙耳信乎画法之工也叔明又有南邨草堂图一轴亦为陶九成作纸本
　　浅绛色脱尽画家蹊径纯以逸趣发之品在林泉清赏之上今在项氏　又见琅琊王氏旧藏叔明阜斋图卷计两幅布景一正一背皴法简淡落笔尤古沈启南题以长歌元美翁故物也今在陈仲醇家古今画题逓相创始至我明而大备两汉不可见矣晋尚故实【如顾恺之清夜游西园之类】唐饰新题【如李思训仙山楼阁之类】宋图经籍【如李公麟九歌马和之毛诗之类】元写轩亭【如赵孟頫鸥波亭王琴鹤轩之类】明制别号【如唐寅守耕文璧菊圃瓶山仇英东林玉峯之类】五等皆可览观惟轩亭最为风雅向见倪瓒耕渔轩卷【一本作王防聴雨楼卷】名贤往矣堂构墟矣而徐【一本作卢】氏昔年佳胜恍然在目谁谓书画一小技于道未为尊耶
　　王叔明洪武初为泰安知州泰安防事后有楼三间正对泰山叔明画泰山之胜张绢素于壁每兴至輙一举笔凡三年而画成傅色都了时陈惟允为济南经厯与叔明皆妙于画且相契厚一日胥会值大雪山景愈妙叔明谓惟允曰改此画为雪景可乎惟允曰如傅色何叔明曰我姑试之以笔涂粉色殊不活惟允沉思良久曰我得之矣为小弓夹粉笔张满弹之粉落绢上俨如飞舞之势皆相顾以为神竒叔明就题其上曰岱宗密雪图自夸以为无一俗笔后惟允固欲得之叔明因辍以赠陈氏宝此图百年非赏鉴家不出松江张学政廷采好竒之士亦善丹青闻陈氏蓄是图往观之卧其下两日不去以为斯世不复有是笔也徐武功尤爱之尝谓客曰予昔亲登泰山是以知斯图之妙诸君未尝登其妙处不尽知也后以三十千归嘉兴姚御史公绶未几姚氏火作此画亦付煨烬惜哉【都元敬谈纂】
　　吾家周砥铜官秋色画卷后元人题咏极多今为严道普氏购去矣
  </div>
  <div class="pagination">
   <a href="清河书画舫_page20.html">
    上一页
   </a>
   <span>
    ...
   </span>
   <a href="清河书画舫_page16.html">
    16
   </a>
   <a href="清河书画舫_page17.html">
    17
   </a>
   <a href="清河书画舫_page18.html">
    18
   </a>
   <a href="清河书画舫_page19.html">
    19
   </a>
   <a href="清河书画舫_page20.html">
    20
   </a>
   <span class="current-page">
    21
   </span>
   <a href="清河书画舫_page22.html">
    22
   </a>
   <a href="清河书画舫_page23.html">
    23
   </a>
   <a href="清河书画舫_page24.html">
    24
   </a>
   <a href="清河书画舫_page25.html">
    25
   </a>
   <a href="清河书画舫_page26.html">
    26
   </a>
   <a href="清河书画舫_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
