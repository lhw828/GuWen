<!DOCTYPE html>
<html>
<head>
    <meta charset="UTF-8">
    <title>六艺之一录 - 第 408 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 408 页/共 664 页</h1>
    <div class="content">　　李　邕　　　　钟绍京【萧祐附】　　韦　陟
　　萧　诚【宋儋李璆附】　王　维　　　　贺知章
　　司马子微【卢鸿附】　张庭珪　　　　吕　向
　　郑　虔　　　　梁升卿　　　　史惟则【蔡有邻李潮王
　　遹附】　　　　　　禇庭诲　　　　胡沛然【苏灵芝附】
　　张懐瓘　　　　张从申　　　　叚季展
　　韩　滉　　　　归　登　　　　邬　彤
　　郑余庆　　　　韩　愈【刘禹锡桞宗元附】韩梓材【羊士谔附】
　　裴　潾　　　　李徳　　　　牛僧孺
　　李　绅　　　　裴　休　　　　唐度
　　卢知猷　　　　于僧翰【钱忠懿王俶附】　钱惟治
　　钱　昱　　　　李　煜　　　　王　着【李居简尹熈古
　　仲翼】　　　　　　郭忠恕　　　　句中正
　　李建中【唐异附】　　释梦英【颢彬梦正宛基附】宋　绶【子敏求附】
　　杜　衍　　　　范仲淹　　　　王　洙
　　周　越　　　　邵　餗【邵必附】　　章友直【杨南仲元居中
　　附】　　　　　　雷简夫　　　　康　询
　　张伯玉　　　　慎东美
　　系说
　　自天圣景祐以来天下之士悉于书学者稍复兴起如周子发石曼卿苏子美蔡君谟之俦人亡迹存皆着在篇中矣今列于廊庙布于台阁复有数公有若韩魏公骨力壮伟文潞公风格英爽介甫相国笔老不俗王大参资质沉厚邵兴宗思致快鋭宋次道陆子履碑刻遒丽滕元发王乐道尺牍流便王才叔以婉美称苏子瞻以淳古重及蔡仲逺沈睿逹之徒皆彬彬可观予固未量其所至安敢品之然金闺玉堂之士布衣韦带之流岂乏能者哉予病且隠罕与缙绅接固不得而知也后之与我同志者固当搜而次之





　　六艺之一録卷二百八十四
　　钦定四库全书
　　六艺之一録二百八十五　　钱唐倪涛撰
　　厯代书论十五
　　唐窦臮述书赋
　　论周至唐一十三代工书史籀等二百七人署证徐僧权等八人印记太平公主等十一家述作梁武帝等十家徴求寳玩韦述等二十六人利通货易穆聿等八人
　　古者造书契代结防初假逹情浸流竞美自时厥后迭代沿革朴散务繁源流遂广渐备楷法区别妍洎乎我唐天寳末国有防难府库倾覆散坠闾阎而兴复京都所司徴购得其归者盖寡矣余至徳中往往偶见袪积年之遐想骇此生之新观虽欣鄙夫之幸遇实为吾君之痛惜恨沉草莽上逹无阶因记彼而衒求愿沽诸而善价然为监临动静公私贸迁徒暂披翫终归他室今记前后所亲见者并今朝自武徳以来迄于乾元之始翰墨之妙可入品流者咸备书之
　　周一人秦一人汉二人魏五人呉二人晋六十三人宋二十五人齐十五人梁二十一人陈二十一人唐四十五人【姓名具见后评今不具録又窦防所注爵里事迹已见前书谱诸家之下亦不重録】
　　并错综优劣直道公论或理尽名言即外假兴喻虽阙标旧品而毕寄斯文刋讹误于形声定目存于指掌其所不覩空居名额并世所传搨者不敢凭准一皆略焉其词曰
　　尝考古而阅史病贱目而贵耳述勲庸而任人挥翰墨而由已则知亲瞩延想如见君子量风雅之足凭奚舒之能已古犹今也斯得美矣虽六艺之末曰书而四人之首曰士书资士以为用士假书而有始岂特长光价于一朝适容貌于千里篆则周史籀秦李斯汉有蔡邕当代称之俱遗芳刻石永播清规籀之状也若生动而神凭通自然而无涯逺则虹绅结络迩则琼树离披斯之法也驰妙思而变古立后学之宗祖如残雪滴溜映朱槛而垂氷蔓木含芳贯緑林以直防伯喈三体八分二篆棨防弯弧电转星散逾植发峻极层巘周秦汉之三贤余目验之所先石虽贞而云泐纸可寄而寳传草分章体肇起伯度时君重而立名自我存而作故掣波循利创质畜怒【汉杜操字伯度】
　　魏之仲将奋藻独步或迸泉涌溢或错玉班赋迹遗情忘契入神悟然而负才艺履危惧膏明自煎鬓发改素生非其代痛惜不遇名徴格髙复见叔茂体裁简约肌骨丰嫮如空凝断云水泛连鹭【韦诞字仲将虞松字叔茂】挹子元之瓌迹髙子上之雄神量蕴文儒才苞古人或寄词逹礼任道懐仁或仰则钟繇平视卫臻如晴郊驷马维岳降神【司马师字子元司马昭字子上】观士季之轨辙审钟家之超越将遗古而偕能与象贤而蹈拙如后生之可畏实气盖于前哲【钟会字士季繇子】
　　呉则广陵休明朴质古情难以穷真非可学成似龙蠖蛰启伸盘复行【皇象字休明】贺氏兴伯同时共体瘠而不踈逸而寡礼等殊皇贺品类兄弟【贺劭字兴伯】
　　司马氏之受禅炎为帝祖伟哉齐王手迹目覩翰墨之外仁贤是优重则突兀嵩华轻则参差斗牛【齐献王司马攸字大猷】逮乎龙化东迁景文兴嗣天然俊杰毫翰英异元帝之用笔可观世瑜之呈规仰似如发硎刄虎骇鹗睨懦夫防精剑客得志【元帝讳睿字景文】成帝则生知草意頴悟通谙光使畏魄青疑过蓝劲力外爽古风内含若云开而乍覩旭日泉落而悬归碧潭【成帝讳衍字世根】康帝则幼少闲慢迥出凡境驷马安车不尚驰骋【康帝讳岳字世同】真率孝武不规不矩气有余髙体无所主若露滋蔓草风送骤雨【孝武帝讳曜字昌明】赳赳道叔逺淳迩俗全姓名而孰多议风度而不足元子惮其武威吾徒遵其轨防【武陵王晞字道叔】道子雅薄緜密纎润露轻蔵沉假曲蹑峻犹尺水之含众象小山之拟万仭【会稽王道子】季初则隐姓名展劲冩搨共传赏能交盛犹锯牙钩爪超越防穽【杨肇字季初】巨源正书朴略仍余染翰忘筌寄情得鱼若披坚草泽匿锐茅庐【山涛字巨源】叔夜才髙心在幽坟允文允武令望令闻精光照人气格凌云力举巨石芳逾众芬【嵇康字叔夜】季鹰有声古貌磅礴虽无名验攀附张索如凝阴断云垂翅一鹗【张翰字季鹰】子尼简约片月孤峯千嵗之下森森古容【蔡克字子尼】彦先尚质无而不有犹崆峒之上世俗谁偶【顾荣字彦先】越石伟度粃糠翰墨如伐树而爱人似问鼎而在徳【刘琨字越石】敬思敬康二孔殊芳思行则轻利峭峻类惊虬逸骏康草则古质郁纡如落翮摧枯【孔偘字敬思孔瑜字敬康】雍容士行季孟公旅肌骨闲媚精神慢举如辞山登朝混迹杂处【陶侃字士行】孝文刚断谨正援毫古体虽拙今称且髙如贵胄之跃骏武贲之操刀【熊逺字孝文】思逺则藁草悬解笔墨无在真率天然忘情罕逮犹羣雀之飞广厦小鱼之戯大海【应詹字思逺】望之之草古而老落纸筋槃分行羽抱如充仞多士交连杂寳【卞壸字望之】体大法殊实推世逾禀天然而自强乱帝札而见拘犹朝廷宿旧年徳相趋【刘超字世逾】叔文法钟薄精练用笔虽巧结字未善似渐陆之遵鸿等窥巢之乳燕【谢藻字叔文】博矣四庾茂矣六郗三谢之盛八王之竒至如强骨慢转逸足难追断蓬征蔓葛垂任纵盘薄是称元规【庾亮字元规】遗古效钟叔豫髙踪虽稳密而伤浮浅犹叶公之爱画龙【庾怿字叔豫】积薪之美更覧稚恭名齐逸少墨妙所宗善草则鹰抟隼击工正则剑锷刀锋愧时誉之未尽觉知音而罕逄其荒芜快利彦祖为容似较狡兎于大野任平陂之所从【庾翼字稚恭庾准字彦祖】道徽之丰茂宏丽下笔而刚决不滞挥翰而厚实深沉等渔父之乗流鼓枻髙平奕叶盛徳遗能方回重熈接翼嗣兴回则章健草逸发体防棱若氷释泉涌云奔龙腾密壮竒姿抚迹重熈若投石拔距怒目扬眉景兴当年曷云世乏正草轻利脱略古法迹因心而谓何为吏士之所多惜森然之俊爽嗟薎尔于中和处约道家之后俊狂草势而兄优谨正书而弟润俱始登于学次惭一于九仭【郗鍳字道徽郗愔字方回郗昙字重熈郗超字景兴郗俭之字处约郗恢字道】谢氏三昆尚草特峻犹注飞涧之瀑溜投全牛之虚刄逹士逸迹乃推无奕毫翰云为任兴所适能事雅量末归安石至夫蕴虚静善草正方圆自穷礼法拘性犹恒徳之仁智应物之龟镜恨其心惧景兴书轻子敬塞盟津而捧土损智力有余病【谢尚字仁祖谢奕字无奕谢安字安石】业盛琅琊茂厥初众能之一乃草其书将以润色前范遗芳后车风棱载蓄髙致有余类贾勇之武士等相惊之戯鱼有子敬伦迹存目验以古窥今调涉浮艳尚期羽翼鸿渐芝兰香染与兄搨而弟负将奢也而宁俭防防宜尔杰出季琰露锋芒而豁懐傍礼乐而无检犹抟扶摇而坐致超峻极而非险【王导字敬王劭字敬伦兄即恬洽洽子珉字季琰】然则穷极奥防逸少之始虎变而百兽跧风加而众草靡肯綮游刄神明合理虽兴酣兰亭墨仰池水武未尽善韶乃尽美犹以为登泰山之崇髙知羣阜之迤逦逮乎作程昭彰褒贬无方秾不短不长信古今之独立岂末学而能幼子子敬创草破正雍容文经踊跃武定态遗妍而多状势由已而靡罄天假神凭造化莫竟象贤虽乏乎百中偏悟何慙乎一圣斯二公者能知方祁氏之奚午天性近周家之文武诚一字而万殊且含规而孕矩然而真迹之称独标俣俣忘本世心余所不取何哉且得于书法失于背古是知难与之浑朴言可以为礲磨主矣【王羲之字逸少子献之字子敬】温温伯舆亦扇其风风流之表轩冕之中骨体慢正精彩冲融已髙天然恨乏其功如承奕叶之贵胄备夙训之神童【王廞字伯舆】粤若太原之英二子间生仲祖慕元常之则懐祖通文献之情方言慕而我媿【言慕钟繇】比叔文而此荣【比叔文即谢藻】习所通而不及【言通王导】参放之而先呜【参温放之】结束体正肆力専成犹栋梁富于合抱巧匠斵而未精髙利迅薄连属欹倾犹鸟避罗而势侧泉激石而分横【即王述也王蒙字仲祖王述字懐祖】若夫反古不忘吾推世康似无逸少如禀元常犹落太阶之蓂荚掇秘府之芸芳【丁潭字世康】次道淳实寡于风彩自是雄姿翰墨具在如士大夫之京华游处参贵胄而肤质未改【何充字次道】行仁靡杂唯钟是师恱端闲于髙轨能终始于清规虽带偏薄亦能隣几若鳯雏始备于五采长松仅举乎一枝【刘讷字行仁】真长则草含稚恭之爽垲正迩越石之羁束轻浮森峭秾媚藻缛落众木于秋杪狎羣鸥于水曲【刘琰字真长】国明励躬钟氏余风壮利纎薄守雌知雄如道门之子仙路时通【张澄字国明】猗欤子成狥迹过名正敦实藁草沉轻元常髙风虽踈复呈犹不考击之钟鼓含律吕之音声【刘璞字子成】君祖驰驭艺忝令誉穷正验草而罕逮其能作伪乱真而未可为据正企钟而悠邈草师王而莫着与夫敬仁道羣【王修江灌】或抜茅以连茹犹锐意鹏举致身鹰翥【张翼字君祖】元子正草厚而不伦若遗翰墨犹带真淳似山林之乐道非玉帛之能亲【桓温字元子】敬道耽翫锐思豪翰依凭右军志在凌乱草狂逸而有度正踈涩而犹惮如浴鸟之畏人等惊波之泛岸【桓字敬道】道羣闲慢气格自充始习新制全移古风与伯舆之合极【王廞】若子敬之童防犹富礼乐之世胄备神彩于厥躬【江灌字道羣】长茂草势既防而踈慕王不及独断所如犹鸷鸟击搏而失中因蹭蹬于邱墟【沈嘉字长茂】元寳刚直两王之次骨正力全轨范宏丽凌子敬病于轻肆同变武而习文若访龙而获【刘瓌之字元寳】季舒纎劲循古有体遇稀难评唯署一啓【刘廞字季舒】顺阳笔精吾见平近瞻元常俯视国明【张澄】利且掩薄多能似生如班输之运斧乏梁栋以经营【范汪字平】武子正笔颇全古质去凡忘情任朴不失犹髙人之与释子志繇道而秉律【范寗字武子】若长民则全效子敬便与性分宏逸生于天机众妙総而独运凌所师而小薄壮若已而不紊犹豁其流而氷开殷其响而雷奋【诸葛长民琅琊人】道和闲雅离古蹑真慢正繇徳髙踪絶尘若昻蔵愽逹之士謇谔朝廷之臣【刘穆之字道和】放之率尔草健笔力岂忘保持足见准则犹片锦呈巧细流不极【温放之峤子】杨真人之正行兼淳熟而相成方员自我结构遗名如舟楫之不系混宠辱以若惊【真人讳羲农人】宋珽讹足光利用习古者或以为轻日新者必因而重犹朴散而分形器务成而立赋颂【宋珽广平人】宋武徳舆法含古初见答道和之啓未披有位之书观其逸毫巨丽载兆虎变髙躅莫究其涯雄风于焉已扇犹金玉鑛璞包露贵贱【宋武帝讳裕字徳舆】皇矣文帝大知正举已逹于纵横攀王媚于细【献之】向精専而习熟几可与之兴替尚瞻击水之鹏抟且并闻天之鹤唳【文帝讳义隆】孝武则武威戡难翰墨驰声虽禀训而已髙恨一篑而未成徒忌人之贤已冀及父之令名与思话而雄强追彦琳而愧耻【萧思话孔琳之】若夷狄之佳丽慕容顔于桃李【孝武帝讳骏字休龙】太宗徽音用壮之心遗弃鄙野不无髙深快俗工匠古邻今冠柤棃之下果怯鸾鳯之珍禽【明帝讳彧字休炳】南平休笔力自全幼齿结构老成天然比夫鸟在鷇龙潜渊符彩卓尔文词粲然【南平王铄字休】休茂尚冲已工法则长于用笔结字短于精神骨力性灵可观运笔未极犹鳬雏鹄子初备羽翼【海陵王休茂】后见三谢两张连辉并俊若夫小王风范骨秀灵运快利不拘威仪或摈犹飞湍激石电注雷迅【谢灵运陈郡人】方明寛和隐媚且润如幽闲女徳礼教士【谢方明惠连父】茂度逸翰景初清规或大言而峻薄或寡誉而崎竒并心轻两王迹及宗师拟鹤鸣而子和殊鲤退而学诗【张茂度呉郡人子永字景初】敬则亲得法于子敬虽时移而间出手稽无方心敏奥术虚薄而不忘本分纵横而粗得师骨遇其合时髣髴唐犹图骐而莫展塑真仙而非实尔后王羊谬同众靡余风彦琳敬叔允执厥中孔则愈于速病于枯偏超举之余窥羊及肩犹蓬瀛心想濩武风传竞其丰利又覩薄氏纎圆克成骨力犹稚精彩润密乃诚莫贰掩友凌师抑亦其次虽鍮无金价而珉实玉类【羊欣字敬孔琳之字彦琳薄绍之字敬叔】淮水茂族敬不坠故朝余风翰墨兼至既约古而任逸亦遗能而独驶犹剏埏植于昔人全朴略而成器【王敬导孙】蔓衍枝思不忘稳厚而无法度淳和而蓄锋芒犹君子自适顺时行蔵【王思琅琊人】顔氏儒门士逊墨妙大令典则中散气调薄首孔肩体格惟肖如惊履险避地膺峭【顔竣字士逊延之子】桓公防之神凝笔迟富雅景乏士规犹门寒道髙衣薜言诗【桓防之字彦宗】翩翩正祖恭已法则师资小王深入阃域安知逸气未详笔力犹异真龙紫非正色【骆简字正祖】思话绵密缓步娉婷任性工师羊过青似鳬鸥雁鹜游戯沙汀【萧思话兰陵人】二王变古法有所属兢兢秀之敛翰谨束如仙童乐静不见可欲【厐秀之吴郡人】仲逺循常繇衷迩俗企彦琳之墙仞遵茂度之轨躅岂闻一而得三同出呉而入蜀【巢尚之字仲逺】世期旁通崛强防利方回之章法【郗愔】得敬之草意【羊欣】匪庖丁之解牛同君子之不器【裴松之字世期】长玉靡慢神闲态秾防小王之伟质错明帝之髙踪执徳而风尘不杂发言而礼义攸从【徐爰字长玉】江侯僧安揵利而干貌兼轻媚体出多端犹广庭之卉木小苑之峰峦【江僧安陈留人】道力草雄员转不穷壮自躬之体格疲逸少之遗风犹立言而逍遥出世验迹乃夙夜在公【贺道力】
　　齐髙则文武英威时来运归挺生绍伯墨妙翰飞观乎吐纳僧防挤排子敬昻蔵郁拔胜草负正犹力稽牛刀水展龙性【齐髙帝讳道成字绍伯】世祖宣逺象贤岂敢仰英规而无功超笔力而有胆莫顾陈式率繇胸襟能骋逸气未忘童心若横波束薪泛滥浅深【武帝讳赜字宣逺】子良则能知未善心逺迹迩家风若遗古则翻鄙虽有力而无体将从真而自美犹土阶茅茨俭徳之始【竟陵王子良】彦回无节笔翰亦尔决利不拘足用而已如抜枫栁抑亦杞梓【禇渊字彦回】蔚先忠良自我名扬老成不和雅允臧若穷隐肥遯志傲侯王【禇贲字蔚先渊之子】非礼不言从容始昌如硕徳君子道义难量而盛徳有素笔精源长【徐孝嗣字始昌】简穆父子载茂余芳僧防则密致丰富得能失刚鼓怒骏爽阻圆任强然而神髙气全耿介锋芒发伸纸满目辉光才行兼而双絶名实副而特彰如运筹决胜威震殊方伯寳次道并资义训兄则杂【太祖髙帝】而外兼禀家君于已分弟则纎薄无滞过庭益俊并能宽闲墨妙逸速豪奋比逹士与君子人不知而不愠仲寳同夫季舒署名莫窥墙仞【王僧防齐简穆公王慈字伯寳王志字次道并僧防子王俭字仲寳绰子】茂谦则壮而不密骋志恒俗轻师模任纵欲如勇夫格兽径越林麓【刘防字茂谦】寳光楷之同调合韵差池去就羽翮齐振依萧附王【道成僧防】俱曰慕蔺论骨气而胡壮验精神而顾峻犹栁岸之先春得地连于河润【顾寳光呉郡人胡楷之南昌人】希秀之迹敬叔之伦【薄绍之】正则谨促有度草则拘检靡伸如俭徳君子清朝士人【徐希秀琅琊人】思光逸才挥翰无滞超寳光之力从僧防之制越恒规而涉往出众格而靡继如塞路蓬转摩霄鸢唳【张融字思光】
　　梁则髙祖叔逹恢厥躬泯规矩合童文胜质而辞寡明察众而理穷犹巧匠琢玉心惬雕虫【梁武帝讳衍字叔逹】简文慕钟不瑕有害慠景乔而含古肩卲陵而去泰【简文帝讳纲字世纉】世调则气呑元常若置度内方之惠逹【萧特】防趣犹昧擅时誉而徒髙考遗踪而罕逮【卲陵王纶字世调】孝元不拘快利睢盱习寛舒于一体加薄而小殊惟数君之翰墨称天伦之友于皆可比兰菊殊芳鸿雁异躯【孝元帝讳绎字世诚】仲正则寛而壮賖而密婆娑蹒跚绰约文质禀庭训而防过任天然而自逸若众山之连探仙洞而不一【萧确字仲正纶子】景乔则润色钟门性情励已丰媚轻巧纎慢旖旎诗虽易其国风赐岂贤于夫子犹鸾窥镜而鼓翼虎不咥而履尾【萧子云字景乔】名劣笔健乃逢王克通流未精踈快不忒犹腐儒宿士运用自得【王克琅琊人】陆杲迅熟骋捷遗能任纵便无风棱如郊坰羽猎防奔腾【陆杲呉郡人】体杂闲利覩夫彦升搆牵掣而无法任胸懐而足凭犹注悬泉咽凝氷【任昉字彦升】茂逺健锐足以自给彦和连环迅不可及如过之奔檐霤飞燎之赫原隰【传昭字茂逺朱异字彦和】文海快势逸气髙未忘俗格锐意操刀犹乐成名于朝野遁迹于蓬蒿【王籍字文海僧虔子】季和慢速风规所属员转颇通骨气未足【殷钧字季和】文机纎润稳正利草輭媚横流姿容美好若其抑阮褒殷庶几同尘似泉激溜于悬磴木垂条于晚春【阮研字文机】惟子深与惠逹总景乔之幼志俱亲拂毫同陪结字深正稳而寡力逹草寛而丰意或比父而踈省或过师而巧媚谁与别其罗纨且欲同乎箧笥【王褒字子深规子萧特字惠逹子云子】肩吾通塞并乏天性工归文华拙见草正徒闻师阮【阮研】何至辽夐使铅刀之均锋称并利而则佞【庾肩吾字子慎】通明髙爽密自然摆阖宋文峻削阮研载窥逸轨不譲真仙犹龙髯鹤颈奋举云天【陶景字通明追諡贞白先生】彦渊气懦任力或滞犹翮短风髙升沉靡制【江蒨字彦渊】譲迅快放诞可观利疾速着笔墨轻干若星居僻陋蔓木樛盘【周譲正弟】蠢蠢懐约任已作制若孤陋儒生辛勤一艺【范懐约呉郡人】
　　爰及陈氏霸先创业盘桓有威牢落无则等王师凭怒挫衂攻刼嗟文而不知徒染毫而败法【陈武帝讳霸先文帝讳蒨字子华炀帝讳叔寳字元秀】沈氏后徳名标婺华允光亲署独美可嘉如晚晴阵云傍日残霞【炀帝后沈氏字婺华】叔齐郁然署押而已伯仁软慢尺牍近鄙钦荣之之劲举虽师心而入流髙踈壮浪复覩伯谋并如防马驰逐苇航泛浮【新蔡王叔齐字子肃庐陵王伯仁字夀之永阳王伯智字荣之桂阳王伯谋字深之】智永智果禅林笔精天机浅而恐泥志业髙而克成或拘凝重萧索家声或利凡通周章擅名犹能作缁衣之领袖为当代之准防并如君子励躬于有道髙人保志而居贞【僧智永俗姓王氏右军孙僧智果会稽人】坡陁总持独步方外甘率性而众异非接武于兴会若时违隐沦卒不冠带【江总字总持】孝穆鄙重刚毅任拙犹偏禆武夫胆勇智怯【徐陵字孝穆】仲伦则快速无度驰不踈尺题已终笔势仍余似逸笼槛之众鸟恣飞鸣之所如【沈君理字仲伦】徳章率尔流浪急速骨气乍髙风神入俗符纵志而失道等溃河与颠木【袁宪字徳章】快哉伯武心空手敏古风若遗令范惟允如平郊逸晚景飞隼【毛喜字伯武】翩翩济阳茂世希祥任朴无闻适俗不忘父轻而迅子凛而刚【蔡景歴子征】接武随波雷同野王异硗肥之挺质俱竹栢之凌霜【顾野王字希冯】知道则寛踈弛慢无可取则削凡常病窒塞犹岸陆纵獭艰辛骋力【伏知道昌平人】含茂悠悠荐臻同徳廹时季而陵替俱道防于翰墨徒麋鹿为后先非胜负可差忒【谢嘏字含茂】贺氏曰朗虽非动人不事笔力犹阻学贫若官游旅泊衣化风尘【贺朗会稽人】
　　萧条北齐浩汗仲寳劣克凡正备法草遐师右军歘尔繇道究千变而得一乗薄俗而居老如海岳髙深青分孤岛【刘珉字仲寳】文深孝逸独慕前踪至师王敬如欲登龙有宋齐之面貌无孔薄之心胸【赵文深天水人赵孝逸汤阴人】隋则平嗣芳讹熟名彦谦草力浮循常糟粕右军之化依稀夫子之墙皆如益星榆之众象无月桂之孤光【刘平珉之子房彦谦清河人】昌衡跌宕率尔而作虽蔑法而或乃繇衷而不怍似野笋成竹长风陨箨【卢昌衡字子均】我巨唐之膺休一六合而阐幽武功定文徳修髙祖运龙爪陈睿谋自我雄其神貌冠梁代之徽猷【髙祖神尧皇帝】太宗则备集王书圣鍳旁启虽蹑闾井未登阶陛质讵胜文貌能全体兼风骨摠法礼【太宗文武皇帝】武后君临藻翰时钦顺天经而永保先业从人欲而不顾兼金【则天皇后沛国武氏士彠之女】睿宗垂文规模尚古飞五云而在天运三光以窥户【睿宗皇帝】开元应干神武聪明风骨巨丽碑版峥嵘思如泉而吐鳯笔为海而吞鲸诸子多艺天寳之际迹且师于翰林嗟源浅而波细【开元天寳皇帝】汉王童年自得书意夙承羲献守法不二【汉王元昌文皇帝弟】惠文靡愽好敦劝恨夫有始无终灰烬成空茍惧存而投阁徒荣没而升宫尚可谓梁园笔壮乐府文雄累圣重光之事业六书一艺之精工非所以抑至人之狥已服勇士以雕虫责繁声于韶頀徴色于苍穹者也【王元范开元皇帝弟追册惠文太子】爰有懐琳厥迹踈壮假他人之姓字作自己之形状髙风甚少俗态尤多吠声之辈或浸余波【李懐琳洛阳人国初时好为伪迹】若乃出自三公【刘珉】一家面首欧阳在焉不顾偏丑防翘缩爽了枭黝糺如地隔华戎屋殊户牖学有大小夏侯书有大小欧阳父掌邦礼子居庙堂随运变化为龙为光【欧阳询官至率更令子通亦能继美】永兴超出下笔如神不落踈慢无慙世珍然则壮文几而老成与贞白而徳邻如层台缓步髙谢风尘纂焕嗣圣体多拘捡如彼珷玞乱其琬琰【虞世南封永兴公子纂孙焕皆能继世】河南专精克俭克勤伏膺告誓锐思猗文恐无成于画虎将有类于效嚬虽价重衣冠名髙内外浇漓后学而得无罪乎【禇遂良拜河南公】柬之效虞踈薄不逮少保师禇菁华却倍超石鼠之効能愧隋珠之掩纇【陆柬之呉郡人薛稷河东人】房文昭则雅而能和稳而不讹精神正气胷臆余波若苹萍异品共泛中河【房乔字龄諡文昭】殷公王公齐名兼署大乃有则小非无据骐驎将腾鸾鳯欲翥题二牓而迹在叹百川而身去【殷仲容令名之子王知敬太原人】王秘监则首末全贞尊道重徳或终纸而结字或重模而足【道句反】墨濩落风规雄壮气力播清誉而祖述屡见赏于有识如曲圃鸿飞芳园桂植【王绍宗官至秘书少监】防礼凡草闾阎之风千纸一类一字万同如见疑于氷冷甘没齿于夏虫【孙过庭字防礼】张长史则酒酣不羁逸轨神澄回眸而壁无全粉挥笔而气有余兴若遗能于学知遂独荷其颠称虽宜官售酒【师宜官】子敬运帚【王献之】遐迩想观莫能假手拘素屏及黄卷则多胜而寡负犹庄周之寓言于从政乎何有【张旭官至左率府长史俗号张颠】湖山降祉狂客风流落笔精絶芳词寡俦如春林之绚采实一望而冩忧邕容省闼髙逸豁逹解朝服而归乡敛霓裳而辞阙【贺知章字季真自号四明狂客】广平之子令范之首娅姹钟门逶迤王后武都先觉翰墨泉薮子敬元常得门窥牖侍中简穆【萧子云王僧防】异代同友于孔门而升堂惜顔子之不夀【徐浩广平太守徐峤之子　李造袭武都公】韩常侍则八分中兴伯喈如在光和之美古今迭代昭刻石而成名类神都之冠盖【韩择木官至右散骑常侍】赫赫许昌翰苑文房征前贤而少对当圣代而难方【田琦徳平之孙歴豫蕲许等州刺史】卫包蔡邻功夫亦到出于人意乃近天造【卫包京兆人蔡有邻济阳人】荥阳昆弟内外光华挥毫美丽自是一家幼弟曰逾丹青大夸信斵玉而剖石即拣金而披沙【郑迁及弟逾迈并工八分逾则善画山水】温良之徳书画兼美诚依仁以游艺同上善之若水【皇室李权工八分弟枢工小篆侄平钧亦善小篆】诗入国风笔超神迹李将军世称髙絶渊微已过【称王维也】薛少保时许美润英粹合极【称王缙也王维字摩诘弟缙字】史侍御惟则心优世业阶乎籀篆古今折衷大小应变仰髙台而瞩逺俯川陆而必见【史惟则官殿中侍御史】通家世业赵郡李君峄山并骛宣父同羣洞于字学古今通文家传孝义气感风云【李阳氷赵郡人】延安君则快速不滞若悬流得势三原君则婉媚巧密似垂杨应律【吾舅讳绘延安都督姨兄明若京兆三原县尉】宋儋李璆擅美中州李师王而意浅宋祖钟而体流【宋儋字蔵诸广平人李璆陇西人】员外萧公名成于薛安西变体光润愉恱【萧公名诚兰陵人】张氏四龙名海内中有季弟功夫少对右军风规下笔斯在【张从师弟从仪从约季弟从申】吕公欧钟相杂自是一调虽则筋骨干枯终是精神崄峭其于小楷尤更巧妙【吕向东平人】吾兄则书包杂体首冠羣贤手倦目瞥蒙息弥年比夫得道家之深防习阆风而欲仙【家兄字子全】马家刘氏临効逼斥安西兰亭貌夺真迹如宓妃遗形于巧素再见如在之古昔【翰林书人刘秦妹归马氏】
　　押署则纵僧权似长松挂剑结体则敛满骞如磐石卧虎【徐僧权中山人满骞富阳人】繁多乃懐充懐珍稀少乃延祖祖【唐懐充晋昌人姚懐珍武康人陈延祖长安人范祖顺阳人】炽文时有何妥近覩虽正姓名美其傲古恨连书于至寳无尺牍之行伍【沈炽文武康人何妥外国人翊子梁中书侍郎名作当时书证】
　　印验则玉斵胡书　　【太平公主武氏家玉印有四胡书今多墨涂存者盖寡梵云三藐母防四字也】金镌篆字少能全一多不越四国署年名家标望地独行益□【即魏王恭家印】并设窦臮　【范阳功曹窦臮书印】贞观开元文止于二□□【太宗宗所用印】陶安东海徐李所秘【徐祭酒乔之印李起居造印】万言方寸　　【未详】翰囿所类
　　【延王友窦永书印】张氏永保　　【张懐瓘印】任氏言事　　【未详】
　　古小雌文东朝周顗　【东晋仆射周顗印】审定窦　【议郎窦书印】亭侯袭贵　　【未详】猗欤刘郑　　【未详】门承貂珥义仰彭城　　【金部郎中刘绎书印】邺周印异　　　【相国邺侯李泌印宣州长史周昉印】或有慙于稽古谅无乏于雅致
　　宋虞龢表闻于明皇帝齐简穆书答于竟陵王表称委尽书乃备详【宋中书侍郎虞龢上明皇帝表论古今妙迹正行草楷纸色标轴真伪数无不毕备表本行于世真迹故起居舍人李造得之齐司空简穆公王僧防答竟陵王子良书叙古善书人评议无不至当书本亦行于世其真迹今御史大夫翰得之】藻鉴则梁髙祖巧而未愽【武帝时撰书评】邵陵王愽而未至【萧纶亦撰书评】庾中庶失品格拘以文华【梁庾肩吾撰书品论】傅五兵比亡年广于职位【梁傅昭撰书法目録】名録编于司马【隋蜀王府司马姚最撰名书録】善状集于散骑【左散骑常侍姚思防集善书人名状】李亚相着藻饰之繁【右御史大夫李嗣真撰书品】张兵曹擅习翫之利【率府兵曹鄂州长史张懐瓘撰十体书防上中下】考数公之著称多约传而立记余不敏于登髙岂虚言而求备敢直笔于亲覩非偏誉于所嗜也
　　我小司空韦公曰述职该艺府才同史笔茂族挺生圣朝间出若乃阐异闻之防接片善之勤则必忘疲吐握不间风尘所谈而改观成市所寳而增价为珍小擅声于在我大推美于其人彼凡百而驰名既往遇此公而其徳惟新可谓千载一时孤标絶伦矣【韦述京兆人尚书工部侍郎】及乎验徳力之工拙知古今之优劣余稽古而玩能因假手而有説匪徒姓名记録靣目超越相质披文虚空嵗月者矣是用相如慕蔺抚新迹而忘懐岂甘赐也望回抱遐心而结舌终冀乗时出处备展名节其或萃傅岩【钟绍京南康人中书令光禄大夫聚寳捐金川流海纳】而会颍川【家伯讳瓉邠王司马耽玩逹防固求不匮】归右史【李造拂镜旁通倾心善价】而入补阙【席巽安定人右补阙心専务得家业或遗】祭酒【徐浩法则道存征求非利】翰林之寻绎【张懐瓘兄弟懐瓌盛王府司马并翰林待诏俱好无厌亦能臆防】乌台【潘履慎荥阳人监察御史克遵能事采玩芳猷】粉署之敦阅【蔡希寂济阳人金部郎中玩学润身假借盈箧】欣给事之道【族兄绍给事中志雅道不倦旁求】仰议郎之区别【家兄鋭思穷源增辉改观】韩生委输【韩滉颍川人给事中委质虑逺推诚道愽】滕子拥决【滕升歙州婺源县令取舍若流通利泉薮】张氏旁求【懐瓘海陵人为鄂州司马利无推斥道在専精】陆家胥恱【陆曜呉郡人卷辑前芳事穷先志】释朏超彼岸【东京福先寺僧良朏新罗人俗姓林氏遇捐衣鉢逸冠侪流】梅仙行无辙【髙志直渤海人同官尉气合古风力知能事】温播金声【温晁太原人国子簿悉心景慕徒众愽求】崔含氷洁【崔曼倩清河人鄠县尉浩汗经营见如不及】若惊陈赵【陈闳颍川人陈王府长史赵征明天水人或志敦习学或自恱古能皆翫之无斁也】贾勇徐薛【徐守行东海人监察御史薛邕河东人郎中或推古招致或究能跧防并求之不已也】闗郭双奋飞【闗伪陇西人郭晖太原人或规规耽好或楚楚传冩】潘袁两倾竭【潘淑会稽人袁明陈郡人或披寻洽道或耽籍乐贫】簮缨布素申道间设既辐辏而川流并观光于后哲速珠玉之无胫可得略而言曰长安则穆聿【聿咸阳陇右人少以贩书为业后至徳中因告讦征搜古迹并强括石泉公家则天皇后所述书功白身受金吾长史改名祥乗危射利】王昌【辽东人词荒智狡】导其源叶丰【括州人貌恭性僻】田頴【长安人志凡识滞】委其【区身】必拾遗市骏懐寳飞鳬洛阳则杜福【河南人论熟行巧】刘翌【洛阳人节苦心防】穷弥固齐光【河南人道寡业防】赵晏【河内人智専别识】乐忘劬【此四人洛阳贩书者】皆夸目动利实有若无诗不云乎匪斧语有之曰反隅若或征数子之运用甘千里之殊涂则我鸡犬而无来无往子衣裳而不曵不裾成一家之憬彼睽四海之友于【言通货利】
　　事符道因心与日亲几变灰律涉歴冬春互为賔主往返周秦左翊吾兄业穷幽逺【名锡同州别驾】龙兴张揖道契真淳【与潘叔献书拜官今任龙兴县尉】雅兴闭闗以随扣古风开卷以袭人不然者何穷独而恣怡恱何市朝而贪隐沦【言尚往来】众美森然往哲来贤一朝而星罗入眼百代而云披及肩身已没兮若休迹遗芳而可传彼金印玉玺丰碑货泉虫篆制而八分开矣正兴而藁草行焉不可量乎所覩又何极乎备宣若乃流誉前代効绩当年録军机而羽括鹰隼述国命而发挥貂蝉通亲友以感节启咨谋以闻天接武波委嗣芳鳞连则余不譲于赋颂敢分而别妍恃乎幼好而晩知之乃至熟也曲察而直言之斯无愧与将拭目而众利轻言入掌而百忧俱冩其藤苔缣縠侧理蜀幅花麻黄绚缁赭绀緑沦压而迩蠧亡文【蓄非其人虽迩朝亦朽蠧】保持而逺完缄卷【处之得地虽逺古亦完全】上智所以悬解【直晓】中庸所以交战【疑之】取迷伊地贻笑鄙贱则有乌丝缥首紫茧露面好丹时更悲素色变状豹之雾隐规雕虎之风扇虽置水弥旬移装屡徧益深沉于质直乃容易于览见嗟乎舍不疑于古踈【髙耸】取凭假于俗【惑】诱浅情于末兴肆凡赏而流眄何其妄哉宁知立法而亏真作徳而还淳忘情是恱代有其人【言定是非】必也易背以时【时在正夏】受彩无欺敏洽和之妙道得润软之成规【用麫调适候阴以成】踈宻苦乐殊形异宜【厚薄完蠧】上约下丰始增末禆【接上下前后例】沽将实名位充合离【改拆署榜余地】或附卷均端足使其夷【薄而蠧者】或鸣砧妥帖然后呈姿【厚而完者】探寻源流志逸肥遯缉合剪截躬劳不闷明齐短长闇决分寸诫悤悤于或躁祛悢悢之遗恨至如虹萦丝带鸾舞锦褾青间绫文出之衣表檀心鼊首金映银络舒囊貌妍抚香作多此饰类又难详备【并言检讨装背也】若乃见稀意欲虽可弃而昆山片玉翫久厌充虽可寳而纨扇秋风竞舍兹而易彼夸审视而听聪或芟秽于匿迹或防真于矜工伙哉耳误尠矣目穷因既原乎识量遂悬别其淹通已分流而兹在徒并骛而争雄【言申愽易】假使作伪心劳乱真首出昧目童幼摧残纸笔终令君子弃瑕以抜材壮士防腕以全质期补劳于得防励采葑于始卒子猷之竹在焉曷可无其一日【言务道】夫喻大始于事卑方崇极于类聚况物着公器赏推善主异清白而非弓裘岂孙谋而绍宗祖仰如尧禅舜舜命禹道必贵乎声同天无亲而徳辅归可保于授受靡自私而御侮故知其趋者则密戚而心捐合其轨者则举储而掌传亮玉白之利末望吾徒之义先【先言传付后总乐成以终也】至其罢琴闲堂散袠虚牖阅新连之卷轴倾旧满之樽酒畅懐古而遗形荷逢时以濡首炎凉所寄偃仰无咎烟积孤松春过五栁想薜萝而在眼狎鸾鳯而盈手善隣得朋知我益友暗遗名利卧度夘酉遂志愿兮茍若斯生可凭兮死不朽虽金翠溢目陶匏聒耳徒润色于多欢实无阶于竞美贤贤易色勿药有喜茅居食贫陋巷饮水誓将敦素业而毕世振清风而何已乱曰资乐道兮善莫大佐覧兮寄所赖芝兰满室兮遗美芳朋友忘言兮古人会想贤玩迹兮俨如在史册悠悠兮几千载
　　唐窦注述书赋语例字格
　　吾弟尚辇君字灵长翰墨厠张王文章凌班马词藻雄赡草精深平生着碑志诗篇赋颂章表凡十余万言较其巨丽者有天寳所献大同赋三殿蹴踘赋以讽兴谏诤为宗以匡君救时为本帝乃咨尔可编防书中使王人荣曜戚里龙章鳯篆宠锡儒门及乎晩年又著述书赋总七千六百四十言精穷防要详辨秘义无深不讨无细不因征五典三坟九邱八索诗骚礼易文选词林犹不尽所知故别结语立言曲申幽奥一字一句数义旁通尚辇君学究天人才通诂训注解分析皆凭史传注有未尽在此例中意有未穷出此格上凡古今名哲正文呼字尊贵长老各言其亲或取便引官或因言称爵两字三字五言四言而于其以之间或六或八改时革命之际举一相从虑学者致疑仍施朱防发此语之理例别有字格存焉凡百二十言并注二百四十句且褒且贬还同諡法披文感切抚已崩摧手迹宛然如向来之放笔天才卓尔成千载之分襟考义铭心言笑在目一枝先折痛贯肝肠两眼既枯哀纒骨髓
　　忘情　雕鹗向风自成骞翥
　　天然　鸳鸿出水更好仪容
　　质朴　天仙玉女粉黛何施
　　斵磨　错综雕文方申巧妙
　　体裁　一举一措尽有凭据
　　意态　回翔动静厥趣相随
　　不伦　前浓后薄半败半成
　　枯槁　欲北还南气胍防絶
　　専成　直师一家今古不杂
　　有意　志立乃就非工不精
　　正　　衣冠踏拖若止若行
　　行　　剑履趋锵如步如骤
　　草　　电掣雷奔龙蛇出没
　　章　　草中古蹴踏摆行
　　神　　非意所到可以识知
　　圣　　理絶名言潜心意得
　　文　　经天纬地可大可久
　　武　　回戈挽弩拉虎拏豹
　　能　　千种风流曰能
　　妙　　百般滋味曰妙
　　精　　功业双絶曰精
　　古　　除去常情曰古
　　逸　　纵任无方曰逸
　　髙　　超然出众曰髙
　　伟　　精彩照射曰伟
　　老　　无心自逹曰老
　　喇　　超能越妙曰喇
　　嫰　　力不赴心曰嫰
　　薄　　阙于员备曰薄
　　强　　筋力露见曰强
　　稳　　结构平正曰稳
　　快　　兴趣不停曰快
　　沈　　深而意逺曰沈
　　　　团合密致曰
　　慢　　举止闲详曰慢
　　浮　　若无所归曰浮
　　密　　间不容髪曰密
　　浅　　涉于俗流曰浅
　　丰　　笔墨相副曰丰
　　茂　　字外情多曰茂
　　丽　　体外有余曰丽
　　宏　　裁制絶壮曰宏
　　实　　气感风云曰实
　　轻　　笔道流便曰轻
　　瘠　　瘦而有力曰瘠
　　踈　　违犯阴阳曰踈
　　拙　　不依致巧曰拙
　　重　　质胜于文曰重
　　　　文过于质曰
</div>
    <div class="pagination">
<a href="六艺之一录_page407.html">上一页</a><span>...</span><a href="六艺之一录_page403.html">403</a><a href="六艺之一录_page404.html">404</a><a href="六艺之一录_page405.html">405</a><a href="六艺之一录_page406.html">406</a><a href="六艺之一录_page407.html">407</a><span class="current-page">408</span><a href="六艺之一录_page409.html">409</a><a href="六艺之一录_page410.html">410</a><a href="六艺之一录_page411.html">411</a><a href="六艺之一录_page412.html">412</a><a href="六艺之一录_page413.html">413</a><span>...</span><a href="六艺之一录_page409.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
