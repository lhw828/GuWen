<!DOCTYPE html>
<html>
<head>
    <meta charset="UTF-8">
    <title>六艺之一录 - 第 73 页/共 664 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六艺之一录 - 第 73 页/共 664 页</h1>
    <div class="content">　　迸四仁慈春夏威若【阙】　　　　　　　　□囹圄空虚路靡怨【阙】　　　睦宇宙称平三载绩功业显眀当防苻【阙】受福无疆【阙】天不吊降灾贤良【阙】六十有五元嘉二年三月甲午卒遭疾不豫【阙】于官国丧恵君朝失桢干百【阙】悲恨若郑亡产遐迩【阙】　　女增叹【阙】□忉怛【阙】　防极【阙】　爱敬终以哀慼礼毕祥除余悲凭亿瞻望坟茔循墓俳徊松柏【阙】涕泣怆凄感慕诗人者仪追颂遗训刋之珪其辞曰
　　于穆林烝寔干所生【阙】　挺出【阙】性纯清文为儒宗武则干城颙颙昻昻临朝有光宿卫紫□雯恪在勤典国治民其化若【阙】　　州郡【阙】　银皇矣上帝赋命不均丧汉良辅社稷之镇防人君子胡不万□改世不朽【阙】□后昆
　　右汉故平都侯相蒋君之碑篆额今在道州碑石漫灭不得其名字平都侯国属豫章郡碑有出宰豫章平五字其下阙文即平都也蒋君以威宗元嘉二年卒其文有云礼毕祥除瞻望坟茔则此碑乃后来所立学记蛾子时术左传蛾析皆读蛾为蚁史记索读淳化鸟兽虫蛾亦作蚁汉碑书蓼莪皆作蓼仪亦有作蓼义者诗人以仪与河阿叶韵则是读仪为俄也此以蓼蓼者仪叶涕泣怆凄刋之珪则又读如本字大学云逆诸四夷释迸为屏后汉传有遵五屏四之文此碑亦然盖汉人传鲁论有如此者【释】碑以芳刑为芳形□□为矫矫凭亿为凭臆清瑛为清英【仝上】
　　右平都侯相蒋君碑文字残阙其名字官阀皆不可考惟其额题汉故平都侯相蒋君之碑而碑云年六十有五元嘉二年三月甲午卒尔有刘景文季孙者知名士与余先公有旧家藏金石刻千余卷既殁其子不能保为一武人得之其后余故人王偁定观复得数百卷其中汉碑数本余所未有者悉以见赠此其一也【金石録】
　　丹阳太守郭旻碑
　　右丹阳太守郭旻碑云君讳旻字巨公有周之裔也又云治律小杜幼仕州郡察孝防除郎中谒者迁敬陵园令廷尉左平治书侍御史狱刑无颇宪台如砥以父忧去官选拜郎中侍御史遭母忧服除复拜郎中治书侍御史迁冀州刺史徴拜尚书是时淮夷蠢逆帝畴官绥防书襃俾守丹阳为政四年以公事去官年过耳顺寝疾頽延熹元年十月戊戌卒其十二月丙申防言絶矣诸子曷仰三载礼阕廼羣相与刻石勒铭最后云昔君即世虽立碑诵裁足载字加有瑕【阙】君之弟故太尉薨归旧陵于是从子故五原太守鸿议郎某及孙某【其名残阙】懐祖之徳乃更刻石不改旧文盖用昭明祖勲焉郭氏为阳翟着姓自公以来世以通法律显名此碑所谓太尉公者禧也【金石録】




　　六艺之一録卷四十
<子部,艺术类,书画之属,六艺之一录>
　　钦定四库全书
　　六艺之一録卷四十一　　　　钱唐倪涛撰
　　石刻文字十七
　　国三老袁良碑
　　君讳良字□卿陈国扶乐人也厥先防□卋爲封君周之兴虞阏父典陶正嗣满爲陈侯至孙□涂初氏父字立姓曰袁鲁僖公四□爲大夫哀十一年颇□司徒其未或适齐而袁生独陈当秦之乱隠居河洛髙祖破项寔从其天下既定还宅扶乐孝武征和三□生曾孙干斩贼公先勇拜黄门郎封关内侯食遗□六百户后金紫僊城之干薨子经嗣经薨子山嗣传国三卋至至□而君即山之曾孙纉神朙之洪□资天悳之清□综易诗而恱礼乐举孝亷郎中谒者将□大匠丞相令广陵太守讨江贼张路等威震徐方谢病归家孝顺初政咨□□白三府举君徴拜议郎苻莭令时元子光愽平令中子腾尚书郎少子璋谒者詺书壁□□可父事羣司君父子俱列三台夫人结发上为三老使者□莭安车亲□几杖之尊袒割之养君寔飨之后拜梁相帝御九龙殿引君对觌兴酒饭赐饮□
　　册白顷者连遇运害灾□备至隂阳和寒暑莭防孔子制义承奉有兴盛之福□期郎致来咎之变朕以妙身袭表继业二九之□今直其际图记占□□在□国自先帝至徳犹有十【七字】国之谋盖治卋者讳其难□追□社稯之重恐有交会诸国至□开檤以□满之渐令奸邪因縁生慝相以显选蕳练内升防掌苻竟恵□□民故连防授问□次典郡职重亲执经纬隠括在手佳者至尊发纵平阳清约□辅其莭衎然忠臣之义有献□□【去字】其加精□□切防□□疚心以□今特赐钱十万杂缯丗匹壬【玉字】劒佩书刀绣文印衣□极手帕各一佳悉乃心勉崈恊同便冝数上君子曰优臤之宠斯盛矣宰县治郡□民不思载八十五以病□仕永建六□二月戊辰卒居□室庐殡亐假馆防行父平仲小国之卿其俭猷称况汉大夫父子同升而□环堵□□朙实録之时使前喆孤名而君独立于是厥孙卫尉□司徒掾□刋石□铭其辞曰飞清纷其高【山字】铺云际□帝父振□濊登□龙眺天□酌挥凯以迈民被□□畿乂□本惪曜其碣□煌煌数万卋
　　右汉故国三老袁君碑篆额在开封之扶沟袁君名良歴郎中谒者将作大匠丞相令广陵太守议郎苻莭令国三老梁相以顺帝永建元年卒其孙卫尉滂立此石滂以光和年为相其作九卿当在灵帝之初水经云扶沟有袁梁碑者误也赵氏云唐宰相表及元和姓纂云袁干封贵乡侯八世孙良生昌璋昌生安璋生滂按袁安以永平四年薨良之卒犹在其后三十九年又安乃汝南人滂则陈郡人相去嵗月甚
　　逺乡族皆不同乃以为从父兄弟踈谬甚矣诸书皆云干以讨公孙勇功封贵乡侯而碑作公先勇又云封关内侯食遗乡六百户皆莫可考赵氏辩安滂非同
　　祖其论详矣然遗乡侯事盖在田广明传中传云故城父令公孙勇谋反衣绣衣乗驷马车至圉圉使小史侍之知其非是守尉魏不害共收捕捕之上封四人为侯小史窃言上问之对曰为侯者得东归否上曰汝乡名为何对曰名遗乡上曰用遗汝矣于是赐小史爵关内侯食遗乡六百户小史即干也碑云僊脩城之者以僊为迁盖遗乡其后徙封也碑云袁生当秦之时隠居河洛髙祖破项寔从其防太史公书髙祖之出荥阳收兵欲东袁生说帝深壁武关令荥阳成臯间且得休使韩信等辑河北赵地连燕齐帝从其计碑所书二事皆与史合惟班史以袁生为辕生左传载涛涂颇皆作辕古字通用也梁相之册其文甚温厚汉志载隂阳交会有阳九隂九之戹此云二九之戒似谓此也张平子赋云合二九而成谲谓王莽十八年而成变计此册盖虑藩方或有七国之难且云恐有交会非用新室事也元帝穷极幼眇读曰要妙此云妙身继业者读妙为也【释】
　　碑以壁为辟以猷为犹树即楚字即絶字即则字□即惇字□即勋字洼即往字□即测字臤即贤字即沙字【仝上】
　　扶沟县有袁梁碑云梁陈扶乐人【水经注】
　　右汉袁良碑云君讳良字卿卿上一字磨灭陈国扶乐人也厥先舜苖世为封君周兴虞阏父自此而灭又云满为陈侯至孙涛涂以字立姓曰袁自此又灭又云当秦之乱隠居河洛髙祖破项实从其防天下既定还宅扶乐盖不知为何人也又云孝武征和三年曾孙斩贼先勇拜黄门郎曾孙灭其名贼下又灭一字又曰封关内侯食遗乡六百户薨子经嗣经薨子山嗣传国三世至王莽而絶君即山之曾孙也举孝亷郎中谒者将作大匠丞相令广陵太守讨江贼张路等威震徐方谢病归家孝顺初初下数字灭又云府举君拜议郎符节令其后又云永建六年二月卒其碑首题云汉故国三老袁君碑而碑文有使者持节安车又有几杖之尊袒割之养君寔飨之之语以此知良尝为三老矣其余磨灭虽时时可读而不能次第也又曰帝御九龙殿引对饮宴九龙殿名惟见于此【集古録】
　　右书不著书撰人名氏良字卿卿上一字缺陈国扶乐人歴议郎符节令尝为三老其额曰国三老袁君碑碑以永建中立在今开封扶沟【集古目録】
　　右国三老袁君碑按元和姓纂云袁干封贵乡侯始居陈郡为着姓八代孙良生璋昌昌生安璋生滂为司徒唐书宰相世系表云袁生孙干封贵乡侯八世孙良二子昌璋昌成武令生安璋生滂以此碑及后汉书攷之姓纂与唐表殊为踈谬袁安列传云安祖父良平帝时举明经为太子舎人建武中至成武令今防此碑良以永建六年卒相距盖百余年以此知非一人无疑又安以永平四年薨良之卒乃在其后三十九年以此知非安之祖亦无疑也盖安汝南汝阳人滂乃陈郡扶乐人其乡里族系亦自不同而安与滂相去嵗月甚逺不得为从父兄弟明矣岂二人之祖其名偶同遂尔差谬邪又此碑与李利涉编古命氏皆云良干五世孙而姓纂唐史皆以为八代孙碑云干袁生之曾孙而唐史以为孙诸书皆云干以讨公孙勇功封贵乡侯而碑独作公先勇又云封关内侯食遗乡六百户者皆莫可考安列传称祖良为成武令而唐史谓昌为此官者疑唐史之误也又郦道元水经注扶沟城北有袁梁碑云梁陈国扶乐人事与碑合唯水经误以良为梁尔袁氏自汉以来世为着姓安与滂皆一时显人而诸书于其族系错谬如此以此知典籍所载其失可胜道哉【金石録】汉三老袁良碑在太康县圉城镇西南三十里扶乐城石牛庙又云在县西北三十里阳夏鄕墓下永建六年卒于此良一作贡【天下碑録】
　　三老袁贡碑永建六年东京【金石略】
　　中常侍费亭侯曹腾碑
　　濄水四周谯城侧城南有曹嵩冡冡北有碑碑北有庙堂余基尚存柱础仍在庙北有二石阙双峙髙一丈六尺榱栌及柱皆雕镂云炬上罦罳已碎阙北有圭碑题云汉故中常侍特进费亭侯曹君之碑延熹三年立碑隂又刋石防二碑文同夹碑东西列对两石马髙八尺五寸石作粗拙不比光武隧道所表象马也有腾兄冡冡东有碑题云汉故颍川太守曹君墓延熹九年卒而不刋树碑嵗月坟北有其元子炽冡冡东有碑题云汉故长水校尉曹君之碑歴大中大夫司马长史侍中迁长水年三十九卒熹平六年造炽弟冡冡东有碑题云汉谒者曹君之碑熹平六年立【水经注】
　　右汉中常侍费亭侯曹腾碑文字磨灭其粗可见者云维建和元年七月二十二日己巳皇帝若曰其遣费亭侯之国其余不可识也建和桓帝即位之元年也后三十七年献帝中平元年腾养子操始为骑都尉击黄巾矣【集古録】
　　右汉不著书撰人名氏腾桓帝时官至中常侍长乐太仆封费亭侯追加兼谏议印绶碑无所立年月在亳州【集古録目】
　　右费亭侯曹腾碑云惟建和元年七月二十二日己巳皇太后曰其遣费亭侯之国为汉辅蕃而欧阳公集古録乃言皇帝若曰其遣费亭侯之国误也按后汉书建和元年桓帝即位梁太后临朝称制也汉自安顺以来阉竪尊宠用事往往封侯贵显其后腾之孙操及其曽孙丕再世数十年凭藉势力卒移汉祚而有之以此观之阉竪用事之祸可胜言哉【金石録】中常侍曹腾碑建和元年立在亳州【金石略】
　　费亭侯曹腾碑隂
　　维建和元年七月廿二日己巳
　　皇太后曰其遣费亭侯之国为汉藩辅临君境内毋有
　　出【阙】　　　　　变卒【阙】　　　　　　百姓不可不爱不爱则不附大臣不亲百姓不□可不慎【下阙】
　　制曰【阙】　中常侍费亭侯曹腾
　　腾见克【阙】　　　　　　　　先帝能自抜于险阻
　　之中不防□羣小害己之譛遂亦【阙】　　　　前后荚谋【阙】　进贤纳【阙】践胙之初受爵亐东土厥功章然腾守足退居约身自持遭母忧孝行纯防【阙】慎礼纪丧能过哀服祥有不忍逺离之恩情【阙】感病毁性早薨朕甚闵焉诗曰靡不有初鲜克有终腾能终之春秋之义旌【阙】□防劝为善及其在殡使兼谏议大【阙】
　　特进赠费亭侯印绶魂而有灵嘉其宠荣呜呼哀哉右费亭侯曹腾碑水经云谯县有曹腾碑题曰汉故中常侍长乐太仆特进费亭侯曹君之碑延熹三年立碑隂又刋诏诏防二欧赵不指此为曹腾碑隂失稽考也本传云腾自安帝时为黄门从官后以定防立威宗与州辅等七人皆封侯至大长秋此碑前一篇建和元年七月己巳就国防书乃梁太后临朝时也后一篇乃襃赠制书传云奉事四帝而水经有据则其亡在威宗时呜呼东汉之亡也以阉官虽小人道长作福作威履霜坚冰势之必然者盖上失其道尔髙帝约非有功不侯自和帝封郑众而苴茅裂土者相踵至有同日十九侯者顺帝又听其养子袭爵腾用事省闼三十余年其养子嵩至于窃位台辅至孙操遂问鼎矣【释】
　　胙与阼同篆额今独存云中常侍长乐大仆特进费亭曹侯碑【水经误多四字】
　　吉成侯州辅碑
　　【阙】　辅字【阙】　世【阙】　　　　于炎【阙】
　　君【阙】　　　　卿卫特以才明敏达拜小黄门遝事
　　和熹后孝安帝安思皇后时爲大宫令孝顺皇帝践祚之【阙】复拜小黄门迁臧府令当中常侍让与同郡锜任后以病孙位起家复拜谒者令中尚方【阙】迁中常侍遭顺帝弃天下扶佐孝冲孝质帝兼领黄门令顺烈皇后摄政以君旧【阙】拜长乐大【阙】遭孝质无□乃定册帷幕愋立圣主有安社稷之勲建和二年七月己巳诏□曰盖闻春秋之【阙】采豪毛之善大汉典制有恩泽之封辅歴世守省恪恭位着建立之际处乎左右常伯之职同【阙】协意以亮天功往者郑众蔡伦行事科比其封辅爲叶吉成侯和平中君复转拜大长秋兼以【阙】侍之位括统前后明先帝法令晓旧章之事周宻防慎奉已守度左宠弗盁能自挹损爵【阙】日隆持之益惧每所典领威禁不犯逺恶辟□不离艰难所谓磨而不粼□而不□者【阙】朝廷礼之以君耉老有机杖之赐年六十有二永寿二年十二月丙子薨中外咨悼赠【阙】防昔菅苏之尹楚以直见□死记其【阙】张卿之左汉【阙】季布之【阙】以安髙后论徳比隆君寔□【阙】于是乡人姻族乃相与刋石树碑昭宣令问其辤曰
　　盛徳之休实生君侯天授厥美忠贞以【阙】退翼轩【阙】达【阙】华枢六帝四后是咨是诹锡以宠衣紫艾兼纡干国栋家以光以舒后【阙】　礼【阙】　　　人谁【阙】泥□责不濡【阙】君守固终始不渝之万祀显燿永誉
　　右汉故中常侍长乐大仆吉成侯州君之铭篆额州君名辅为小黄门大宫令复拜小黄门歴臧府令谒者令中尚方令中常侍黄门令长乐大仆大长秋封叶古成侯以威宗永寿二年卒曹腾传云与辅等以定防功封亭侯腾所封者费亭辅之封叶吉成者叶县之吉成亭也此碑叙其歴事六帝四后详赡有史法与汉代它碑体格絶不同也东郡阉尹挟震主之威举动回山海呼吸变霜露及家凶身裂而鼎亦迁矣其碑刻存于今者有四曹腾碑隂乃两制防尔此碑谓其恪恭周宻在宠弗盈当拜中常侍而逊其乡人樊安碑则谓其甘贫乐约不觊荣贵为邑宰所慢然后慷慨从宦谯敏碑则谓其倍权守静韬光逺咎耻与邻人并驱三人者俱无列传岂咸有殊操异于辈流乎誉之必过其实盖防墓之辞尔
　　遝即逮字□即涅字□即缁字□即越字【释】
　　水南有汉中常侍长乐太仆吉侯苞冡冡前有碑基西枕冈城开四门门有两石兽坟倾墓毁碑兽沦移人有掘出一兽犹全不破甚髙壮头去地减一丈许作制甚工左膊上刻作辟邪字门表壍上起石桥歴时不毁其碑云六帝四后是谘是诹盖仕自安帝没于桓后于时阍阉擅权五侯世割剥公私以事生死夫封者表有徳碑者颂有功自非此徒何用许为石至千春不如速朽苞墓万古祗彰诮辱呜呼愚亦甚矣【水经注】
　　右吉成侯州辅碑名字已残阙其额题云故汉中常侍长乐大仆吉成侯州君之铭辅名姓见范后汉书宦者传以定防立桓帝与曹腾等七人同时封为亭侯今此碑载当时诏书有云其封辅为叶吉成侯以此知其名辅而郦道元注水经云滍水南有汉中常侍长乐大仆吉成侯州苞冡冡前有碑其词云六帝四后是谘是诹今验其铭文实有此语独以辅为苞盖水经之误当取汉史及此碑为正【金石録】
　　吉成侯州辅碑有碑隂永寿二年未详【金石略】
　　州辅碑隂
　　汉阳太守【一阙】故京□尹延防□坚故东平相温贡显宗故益州太守骆肃文恵故交阯太守冠军□术伯道故上党太守州郡当世司徒长史宛任【阙】伯阳故光禄丞宛赵坚□贞故临湘令扶【阙】仲【阙】故□令马浮元显广平令王璋伯玉故牺令章陵钱防礼公车骑将军司马宛【阙】　守矩小侯新墅邓辰伯台故细阳侯相州寳季故河阳长州宗伯兴尚书侍郎比阳张超伯载故海昏侯相谢杲【阙】朝郎中州愽起世光禄丞州永孟元公车令州忠□玉故建城长何柜世举故建昌长唐超景辽故鄱阳长王福仲昭故南武阳侯相张和仲异故便长匡仲英故襄阳长辟敏公故邔长州汤伯徳郎中王恭季公郎中陈充广世郎中州超巨坚故隋守长州歆宣睢故荆州从事州穆宣睢故荆州从事州熹伯平故河隄从事张睢伯宗故长胡肃伯于□士赵防公甫□士李【阙】文徳故邮苏【阙】义山故邮杜合巨孙故邮鲁阳袁苞景伯故【阙】守令州称子明故府掾杜瑗次髙故府掾何进定安故府掾王苌伯【阙】故府掾汪直元孝□士州龙宣兴□士王【阙】公【阙】□士传稠公【下阙】
　　右州辅碑隂京兆尹延笃叔坚而下题名者凡四十余人自东汉以后一时名卿贤大夫死而立碑则门生故吏往往寓名其隂盖欲附记以传不朽尔今辅一宦者而碑隂列名者数十人虽当代显人如延叔坚亦预焉有以见权势之盛如此虽然区区挂名于此者亦可耻也夫【金石録】
　　右州辅碑隂自汉阳太守而下四十有九人其八人称邑曰冠军曰宛曰章陵曰新野曰比阳曰鲁阳皆南阳之邑也余人唯延笃有传乃南阳犨人则不称
　　邑者犨之人也碑云乡人姻族相与刋石则又知辅为犨县人也辅当拜中常侍而逊其同郡锜任则辅盖厚于乡党者故其殂而乡人肯为之立碑赵氏云东汉名卿贤大夫死则门生故吏立碑而题其隂延叔坚当代显人挂名于此亦可耻观叔坚与李文徳书岂登州氏之门者其后坐钩党废锢乡里至于圗其形于屈原之庙非始终无疵安能有此灵帝时中常侍张让归颍川一郡毕至而名士无往者张甚耻之太邱长陈仲弓独吊焉及后复诛党人张感仲弓故多所全宥史官称之曰汉自中世阉人擅恣俗遂以遁身矫絜放言为髙士有不谈此者则芸夫牧儿已呌呼之矣故时政弥惛而其风愈往唯陈先生进退之节必可度也盖达而得位则正色立朝不可朋奸而趋势及身退穷处则同尘所以逺害固大雅君子之所尚方叔坚居里而同郡为辅勒石借其名以为重叔坚亦不得而拒也非若他碑门生故吏之比
　　赵氏其何疑焉州姓见于简防甚鲜此碑所题乃十有三人在内则令公车丞光禄居郎位在外则守上党相细阳小者亦为州从事县令长一珰在朝不但三人缓带而已【释】
　　州辅墓石兽膊字
　　右州辅墓石兽膊字郦道元注水经云州君墓有两石兽已沦没人有掘出一兽犹不全破甚髙壮头去地丈许制作甚工左膊上刻作辟邪字余初得州君墓碑又覧水经所载意此字犹存会故人董之明守官汝颍间因托访求之逾年持以见寄其一辟邪道元所见也其一乃天禄字差大皆完好可喜之明又云天禄近嵗为村民所毁辟邪虽存然字画已残阙难辨此盖十年前邑人所藏今不可复得矣【金石録】
　　中常侍樊安碑
　　汉故中常侍骑都尉樊君之碑
　　君讳安字子仲南阳湖阳人也祖曰仲山父翼佐周宣出纳命爲之□□□中兴食采亐樊子孙氏焉亦世载德守业□在汉中叶防生媛合南□实产世祖征讨畔复汉郊庙而樊氏帝元舅显受第土封宠五国寿张侯公德加位特进其次竝髙声处卿校侍中尚书防州典郡可朦载爲天下着姓君好学治韩诗论语孝经兼通记传古今异义甘贫乐约意回□天姿防□禀性有直秉撡移觊贵世政促峻邑宰□识□贤□□被劳事然后慷慨礉□宦亐室中黄门尤从假史拜小黄门小黄门右史迁臧府令中常侍其事上也贞固宻□□战战主□肱助国视听外軄诬内言不泄为近臣楷□□兄弟竝盛双据二郡宗亲赖荣五十有六永寿四□二月甲辰卒朝思其忠追拜骑都尉宠□印绂荚书裦叹赙赠有加嗣子寔防弱夙叙□而丧所天礼备复位防延熹三年冬十有一月自上烝祭乃寻□烈考恭之□勒之碑石俾□隧其辞曰肃肃我君帝躬是翼事多难我君是力秉此小心防亮皇軄惟帝念功庸防舆服大命倾霣魂神僊伏艾追迁用光其徳蔼蔼遗称□呈□式勒铭慈石□示罔极勲名剟永昭千亿制詺中常侍樊安宿卫歴年□恪防慎婴被疾病羍终今使湖阳邑长刘撡追安为骑都尉赠印绶魂而有嘉其宠荣呜呼哀哉延憙元年八月廿四日丁酉下
　　右汉故中常侍骑都尉樊君之碑无额书其首行如此樊君名安字子仲歴中黄门冗从假史小黄门小黄门右史藏府令中常侍汉志有中黄门冗从仆射而无假史有小黄门而无右史盖阙文也安以威宗永寿四年卒其子以延熹三年仲冬烝祭毕始刻此碑其末又载延熹元年八月丁酉赠骑都尉诏赵氏遂以碑为元年所立而欧公云字子佑皆误也寿张侯者名宏碑在唐州湖阳三五十年来推拓已漫灭其半矣治平中县令乐京亦尝为之再刻【释】
　　碑以公徳为功徳着为着姓失隧为失坠作呈为作程□即贰字礉即激字□即愤字尤即冗字即蚤字【仝上】
　　右汉樊常侍碑云君讳安字子佑南阳湖阳人也君幼学治韩诗论语孝经歴中黄门拜小黄门小黄门右史迁藏府令中常侍年五十有六永寿四年二月甲辰卒其先为中黄门后为小黄门又为小黄门右史盖汉官之制今不详其次序也余少家汉东天圣四年举进士赴尚书礼部道出湖阳见此碑立道左下马读之徘徊碑下者久之后三十年始得而入集録盖初不见録于世自予集録古文时人稍稍知为可贵自此古碑渐见收采也【集古録】
　　右汉不著书撰人名字常侍名安字子佑南阳湖阳人官至中常侍追赠骑都尉此碑并追赠制书同刻以延熹三年立在唐州湖阳县【集古録目】
　　延熹元年八月【金石録目】
　　汉常侍樊安碑安永寿四年二月卒其后勒碑序所歴官今碑在唐州湖阳安故湖阳人也桓帝永寿三年是为延熹之元实自四年六月以改则在二月故犹为永寿但立碑在后自宜以延熹为据也汉自延平故制壊矣中常侍黄门增旧三倍于永平又改珰为黄金而貂右矣其势倾天下观东观汉记书宦者尽叙其所承本系如孙程曹腾为唐叔振铎后则史
　　氏畏避不能直笔其于序事可得据耶今碑叙自中黄门迁小黄门又自此迁常侍或疑其制盖汉世中常侍千石小黄门六百石中黄门三百石中藏令六百石掌中币帛金银货物其序自应如此蔡伦自小黄门迁常侍而中黄门非大功不得躐小黄门以进此可得考也汉又有中宫谒者书内从仆射谒者主报中章宦者汉制主中文书则左右史也此皆不属少府而自为一职其制已极宜其能乱天下而卒以亡汉也【广川书跋】
　　后汉樊常侍碑欧阳文忠公已有跋今其文幸可读以永寿四年二月卒是年六月改元延熹八月丁酉制诰湖阳长刘操追授骑都尉印绶至二年十一月其子勒文碑石俾不失坠而赵明诚金石録乃以为元年八月盖因赠官而不考立碑在后也【益公题跋】
　　郎中郑固碑
　　君讳固字伯坚着君元子也含中和之□貭履上仁【阙】孝友着乎闺门至行立乎乡党初受业于欧阳遂
　　穷究亐典借膺游夏之文学□冉季之政事弱冠士郡吏诸曹掾史主簿督邮五官掾功曹入则腹心出则爪牙忠防卫上清防自脩犯顔謇□造佹辞加防好成方推贤达善逡遁退让当卋防此服之□后玮防为储举先屈计掾奉我【阙】贡清眇冠乎羣惠□蕳乎圣心延熹元年二月十九日詺拜郎中非其好也防疾锢辞未满期限从其本乃遘凶愍年二其四月廿四日遭命陨身痛如之何先是君大男孟子有杨乌之才善性形于岐嶷【阙】见□髦年七嵗而叐大君夫人所共哀也故建【阙】　共坟配食斯坛防慰考妣之心琦□延防爲至□不纪则钟鼎奚铭昔姃【阙】　武弟述其兄综【阙】　　　行于□陋□敢忘乃刋石防旌遗芳其辞曰
　　□惟郎中寔天生□頥亲诲弟恭竭力□我义方□我礼则传宣孔业□卋幙式政事上忠防自贡计王庭华夏归服帝用嘉之显拜殊特将从睢意斯自得乃遭氛灾陨命颠沛家失所怙国【阙】忠直俯哭谁诉印呺焉告嗟嗟孟子苗而弗毓奉我元兄脩孝罔极魂而有灵亦歆斯勒
　　右汉故郎中郑君之碑篆额郑君名固威宗元熹元年卒固以曹掾事其郡将而云犯顔謇谔造膝诡辞汉人用事不拘碍如此秦纪引贾生云九国之师逡廵遁逃而不敢进陈渉世家则删逡廵二字班史又作遁廵故顔师古读遁为逡而诋潘岳用遁逃为非游侠传逡逡有退让君子之风此云逡遁退让盖用史记语欧读为廵赵又惑于顔注予谓皆当读如本字
　　碑以愕为谔以佹为诡以锢为固以幙为模貭即质字□即独字□即曷字朂音慉【仝上】
　　右汉郎中郑固碑文字磨灭其官阀卒年月皆莫可考其仅可见者云君讳固字伯坚孝友着于闺门至行立乎乡党初授业于欧阳仕郡诸曹掾史主簿督邮五官掾功曹又曰忠以卫上清以自修其余残缺不复成文又云元熹元年二月诏拜而不见其官惟其碑首题云汉故郎中郑君之碑以此知其官至郎中尔汉刻石存于今者少惟余以集録之勤所得为独多然类多残缺不完盖其难得而可喜者其零落之余尤为可惜也　又云延熹元年二月之下一本云诏拜郎中非其好也以疾锢辞年四十二遭命殒身而中间又有逡遁退让之语遁当作循锢当作固疑汉人用字多假借又疑以疾锢辞谓疾已坚固若云以疾笃辞览者详之【集古録】
　　右汉无书撰人名氏固字伯坚延熹中仕至郎中【集古録目】
　　右郎中郑君碑贾谊过秦论云九国之师遁廵而不敢进顔师古曰遁音千寻反流俗书本廵字误作逃读者因之而为遁逃之义潘岳西征赋云遁逃以奔窜斯亦误矣今此碑有云推贤达善逡廵退让详其文义亦是逡廵之义然二字决非一音盖古人用字与后世颇异又多假借故时有难晓处不知顔氏何所据遂音遁为逡乎【金石録】
　　右汉郎中郑固碑欧阳公谓碑文磨灭官阀卒年月皆莫可考予家本磨灭尤甚盖以去欧公之逺也而隶释所载文字独完其云君蓍君之子延熹元年四月廿四日遭命陨身年四十二则门阀与卒固可考也欧公所録在隶释之前而乃云若此不可晓也【金薤琳琅】
　　郎中郑固碑八分书延熹元年今在济宁州儒学其文有云逡廵退让者逡廵之异文也管子桓公蹵然逡遁汉书平当传賛逡遁有耻周礼司士注仪礼士昏礼大射礼公食大夫礼乡射礼注礼记玉藻注皆同【金石文字记】
　　议郎元賔碑
　　【上阙】字元賔鲁相之孙成徳【下阙】　　东安平令北海相【下阙】守之弟子中牟令兄子也君生也即有殊掺孝行【下阙】　　乡党干干积善念于济人故朋畴宗亲受爵位者皆【下阙】　　也加有聦明叡之才慱五经之滋味览羣书之要【下阙】　　圗借□翰著作时人莫能豫其思辩论【下阙】文章爤【下阙】　　孝防亢名于三署清厉于海内除仓龙司马詺【下阙】　　　试经苐一卫尉察尤异迁□令宪春阳以加恵则隂【下阙】撃有□宰郑见思之歌视事二稔民用宁康以不媚
　　【下阙】　　云之髙翻翥色斯辟州从事虽进【阙】退不枉尺直挦【下阙】　圣朝勲公车徴拜议郎当丰　姻媾光国兴家【下阙】　　毓殱□良人□八延熹二年二月　　卒夫子闵【下阙】　　咨嗟使者临弟特加于是族□门人莫不伤瘁【下阙】　　立铭以咏君徳其辞曰
　　【上阙】　无伦扬休声为三臣播忠册列帝庭名章光四【下阙】
　　建灵石□鸿勲昭来示后昆【掺即操字爤即烂字】
　　右议郎元賔碑在今亳州姓名已残阙所可见者云字元賔鲁相之孙又云举孝防除仓龙司马卫尉察尤异迁吴令视事二稔民用康宁州辟从事公车徴拜议郎年四十八延熹二年二月卒使者临吊赗特加其余文字完好者尚多惜其名氏皆亡也【金石録】右议郎元賔碑在亳州碑无额故不得其姓石缺又失其名元賔以孝防入三署除仓龙司马卫尉察尤异迁吴令辟州从事召拜议郎以威宗延熹二年卒汉宫掖门每门司马一人比千石苍龙司马主东门盖卫尉之属也元賔为九卿所察由千石而治县时以为迁近嵗亦尝诏从臣荐士矣皆超授二千石刺史而不以为过其肯以千石中都官而出宰百里者乎碑云有乔宰郑即国侨也翻□色斯则以□为翥又枉尺直挦则以挦为寻也【释】
　　议郎元賔碑延熹二年未详【金石略】
　　田君碑
　　右汉田君碑今在沂州其名字皆已磨灭惟云其先出自帝舜之苖裔自完适齐因以为氏乃知为姓田尔又云周秦之际家于东平阳君总角修韩诗京氏易究洞神变穷□极防为五官掾功曹州从事辟太尉延熹二年辛亥诏书泰山琅邪盗贼未息州郡吏有仁恵公清拨顿整化者试守满嵗为真州言名时
　　牧刘君知君宿操表上试守费自此以后残阙不可次第而可见盖无年寿卒葬月日而有故吏薛咸等勒石勒铭之语乃费县令长徳政去思碑尔【集古録】右汉无书撰人名氏田君名字皆缺亡不可见东平阳人也延熹中太山琅邪盗起以选为费令碑以永康中立在沂州【集古録目】
　　封邱令王元赏碑
　　右汉王元赏碑云君讳某字元赏御史君之孙茂才君之子也歴秦及汉有国有家宰相牧守踵武相袭又曰遭父防以孝立称土堦环堵兼业并受门徒雨集盛于洙泗又云郡察孝防郎中谒者宛陵丞封邱令母忧去官服祥辟司空府延熹四年五月辛酉遭命而终其文字磨灭可见者如此其名既亡又不序其姓惟其铭曰于惟王君以此知其姓王尔【集古録】
　　右书不著书撰人名氏碑以延熹四年立王君尝为封邱令辟司空府元赏其字也碑已漫灭元赏之名及其乡里皆不可见故以其字称之【集古録目】
　　右封邱令王君碑其姓名已残阙所可见者字元赏而已云察举孝防郎谒者考工菀陵叶封邱令而铭文亦有抚临三国之语欧阳公集古録云为菀陵丞者盖误以叶字为丞尔【金石録】
　　封邱令王元賔碑额两行所存其下令碑二字欧赵皆以为王元赏予所得者却是元賔字画分明非是测度其彷佛是绍一碑之中不可识者才数字王君以察孝防为郎谒者故铭诗云宿卫帝侧尝宰宛陵叶封邱三城故云王用锡命抚临三国以延熹四年卒【续】
　　延熹四年立集古作修庙碑金石作王元赏【汉字原】延熹四年立集古金石并作元赏隶续云元賔字画分明非是测度【石墨镌华】
　　王元赏碑隂
　　右王元赏碑隂载门生姓名有云右奔防右斩杖三年余尝谓圣人之制礼为可继也无过与不及之务合于中庸而已礼曰事师无服勤至死心防三年孔子之防门人疑所服子贡曰昔者夫子之防顔渊若防子而无服防子路亦然请防夫子若防父而无服彼汉人为王君乃为斩衰之服于礼无乃过乎【金石録】
　　王元賔碑隂四横称故吏者四人有名字郡邑者十数人余皆凋落不备其中有立碑钱各五百之文又有右奔防右斩杖三年之文欧赵有其碑而亡其名碑云门徒雨集盛于洙泗故衰杖过礼等于事父惜乎碑石沦碎姓名不能尽见欧云碑有钱各五百字似是修庙人所记其可见者济隂定陶蔡颢子盛山隂金乡张谚季徳又时有故吏字不知为何人祠庙按此碑既有故吏又有奔防斩杖之文谓之修庙人题名非也威宗延熹四年立【续】
</div>
    <div class="pagination">
<a href="六艺之一录_page72.html">上一页</a><span>...</span><a href="六艺之一录_page68.html">68</a><a href="六艺之一录_page69.html">69</a><a href="六艺之一录_page70.html">70</a><a href="六艺之一录_page71.html">71</a><a href="六艺之一录_page72.html">72</a><span class="current-page">73</span><a href="六艺之一录_page74.html">74</a><a href="六艺之一录_page75.html">75</a><a href="六艺之一录_page76.html">76</a><a href="六艺之一录_page77.html">77</a><a href="六艺之一录_page78.html">78</a><span>...</span><a href="六艺之一录_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
